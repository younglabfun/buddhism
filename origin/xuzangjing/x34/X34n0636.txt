卍新纂续藏经第 34 册 No. 0636 法华经玄赞摄释


　　法华经玄赞摄释目次卷第一自叙序品第一卷第二序品之余方便品第二卷第三方便品之余譬喻品第三信解品第四药草喻品第五授记品第六卷第四化城喻品第七五百弟子品第八人记品第九法师品第十宝塔品第十一提婆品第十二持品第十三安乐行品第十四涌出品第十五寿量品第十六分别功德品第十七随喜功德品第十八法师功德品第十九不轻品第二十神力品第二十一嘱累品第二十二药王品第二十三妙音品第二十四普门品第二十五陀罗尼品第二十六严王品第二十七劝发品第二十八

　　法华经玄赞摄释目次(终)

　　No. 636

　　法华玄赞摄释卷第一

　　扑扬沙门　智周　撰

　　开元八年暮秋朔日。余滥竿觉使圣佛道场矣。时群德萃焉。谓余曰此修多罗。辞约理秘。藏固冲𧷤。是以龙树赞叹。麟角扣寂。逮乎凡朦罔窥阃奥。匪夫注记券疏。而讵游哉。故伐苏命世。人宝振[茫-亡+(滕-月)]富娄慈恩学袭洛圣。摛章赵国。斯谓莲剖芬馥。膳含珍味者矣。故尚道之士。莫不手儛顶载。且夫陷围佩毒。驰眄未均利涉大川。浅深几异。故有若执炬焉。思过半焉。犹瞽聩焉。方今嗣传有准。曷不赞前途启后躅。示之贝竹。利不伟乎。余不肖也。谈何容易。但群情流顾。莫之以抑。乃敬述先诲。捃诸所遗。长想十翼。资光一辙。庶几后进莅迷无惑者也。勒成四卷目摄云尔。

　　疏酬愿因者。夫愿有多种。不出二种。如瑜伽论四十八云。愿有二种。一求菩提。二利乐他。因中之愿。具有两种。果中唯一。但愿度生。果已满故。

　　疏如我昔所愿今者已满者。问。现睹四生沉溺九有。愿满无异。岂不爽哉。答传有四释。一云。一切有情。通有无性。据有有姓。称言满足。二云。就有性中。有无缘别。依有缘者。故言满足。三云。就有缘中熟差。约根熟者。而言满足。四云。熟者度得。未熟亦作得度因缘。是以总言我愿满足议曰。义门渐略。理亦可通。一一甄别。旨犹朦昧。且第一释。据有性者。有性既有。未发心等。与佛全差。一何言满。余思得失。今正释云。愿众如我。行因趣果。生既发心。欣无上觉。证入道因。故对有缘。言满无失。

　　疏初依菩萨供五恒佛等者。问依何地位。立此四依。答相传多释。一云。见道前劫为第一依。未入圣故。初之三地为第二依。同世间故。次四五六为第三依。同二乘故。余之四地为第四依。纯菩萨故。又真谛释。如下疏引。问准下学无学人。供养五十世界尘佛。方成正觉。二十六恒。一何少耶。答有三释。一供养自国佛二十六恒。若约他方。数乃尘界。二起通供养佛世界五十。若依业力。二十六恒。三四依一一有入住出。言五恒等。且约三中之一心也。初两释好。若依后解。四依三心。总计祇有七十八恒。望五十界。亦余少也。故不取之。

　　疏余经无此初大相者。问初相者何。答有三释。一云。入定名初。此释不然。将说余经。前亦入定。何得言无。二云。说无量义经入定等瑞。总名初相。若尔涅拌在于遗教前说。涅拌应是遗教初相。答不例。非涅拌后定说遗教。法华经前。毕说无量。无量所以得名初相。体用两法相因说故。又彼经者。虽被菩萨。傍益二乘。作闻此渐故。三云。入定雨华。放光动地。总名初相。余经不具雨华等事。故言无也。问何故不取无量义经。答虽无量后即说法华。彼经自为菩萨而说。弥勒等众。复无疑故。故非其相。问光等非首。如何说初。答正宗前故得称初也。问余经何故无此初相。答自昔未说二乘作佛。今欲开权。显斯实旨。恐有疑生。故现奇祯。拂彼迷意。故大般若经第七十七。四百九十八。五百五十六等云。佛言憍尸迦。若入声闻独觉正性离生者。不能复发阿耨多罗三藐三菩提心。何以故。彼于生死行流。已作限隔故。维摩经云。声闻之人。犹如败种。顺权方便经第一云。声闻如败种。无所加设。大树紧那罗经云。入正位者。烧败于种。前大乘中。永非法器。更有多文。恐繁不具。今谈此等悉皆成佛。与昔说别。意旨难信。是以余经无此初相。

　　疏说因者。传有三释。一云。法华会前。说于二乘九部之法。为调彼心令堪闻大。说九部法。是闻大渐。故名说因。说即是因。及说之因。二云。论七成就。第五名为依止说因。众生渴仰。为说因体。说之因也。三云。所说法华。即名说因。由说此经。生闻得果。故正说经。名为说因。说即因也。议曰。若自别释。非无此途。论取疏意。三皆不可。初解非者。疏引唯以大事因缘。辨于说因。大事因缘。岂九部法。第二说非。义亦准此。第三非者。为酬说因。说斯妙法。妙法体即自是说因。云何酬因方说妙法。能酬所酬。义乃无别。今观疏意。乃为二释。一成佛出世。是说法因。故疏自云。诸佛成道。必说一乘。二未成佛前。愿成佛已。说于一乘。故疏结云。皆是因中方便求趣。复云。故趣宿因。说斯妙法。若尔说因愿因。二有何别。答愿成正觉。名为愿因。愿说妙法。名为说因。对望不同。故分为二。问所述六因。为因果因。为因由因。答有二释。一云。因果之因。若尔大相佛位方起。何得言因。答昔见他佛。现相方说。遂自发心。将说现相。二云。通二。前四在因。后二居果。居果即以因由名因。然观疏意。有二释意。故疏结云。皆是因中。方便求取。即前顺释。

　　疏行七步放光明等者。大集经第二十一云。我不行七步而言行者。示现行也。又大般若亦同示现。又涅拌经第四云。南行七步。示现欲为无量众生。作上福田。西行七步。示现生尽永断老死。是最后身。北行七步。示现已度诸有生死。东行七步。示现众生而作导首。四维七步。示现断灭种种烦恼四魔种姓。成于如来。上行七步。示现不为不净之物之所染污。犹如虚空。下行七步。示现法雨灭地狱火。令彼众生受安稳乐。

　　疏我生胎分尽者。菩萨有三。一者一生所系。二者最后之身。三者坐于道树。上生即一生所系。下生局得二身。今说偈身。即当第二。若乃成佛。三生并尽。今此三生。唯约化佛。余未见文。以理而言。亦通余有。如第七地。唯此一身。即受变易。名一生系。八地以上。名最后身。往自在宫。坐莲华座。名坐道场。此取自受。有三生也。若他受用。理亦如是。观音之身。名为最后。其坐道场。一生所系。未见成证。理必定有。问一生补处。约何等生。名为一生。答且如弥勒。昔在人中。名一生者。一大生也。若据小生。而有四也。天中中有。及本有二。人中中有。及本有二。合为四生。如七生等依大生说。实理论生。有二十八。若尔何故智度论说。弥勒三生。答以在人中。即得成佛。故除人中本有一生。但言三也。又诸菩萨有五种生。一除灾生。由愿自在。为鱼等身。济诸饥乏。为大医王。救诸疾病。乃至变为种种物类。息除众患。二随类生。愿自在力。于傍生等恶类中生。彼所行恶。而自不行。彼不行善。而自行之。如入酒肆能立其操等。三大势生。禀性生时。寿量形色。种姓富贵。最为殊胜。能断众生我慢等过。四增上生。受十王果。自在化导。随所应生。五最胜生。此生资粮已极圆满。生王家等。能现等觉。作诸佛事。释迦即当第五生也。问得变易生。已舍胎藏。云何子今方说无耶。答舍之与受。俱示相言。理实久离此之秽业。问若论化相。尽有情界。有情界有。化何尽耶。答生既无尽。化亦无穷。且据一期八相之事。言尽何失。或约此界化缘已毕。言尽无爽。故处胎经云。从此灭度。于十方面。各三十二垓诸佛国土。而复成佛。教化众生。准此尽言。故知化也。议曰。虽有二释。前解为正。若依后释。违寿量品。寿量品云。其父闻子悉已得差。寻便来皈。咸使见之。既言还来。故知此界非化总毕。又处胎经。不言永不来生此界。故前释善。

　　疏游出四门至证大菩提等者。问如来施为。无非佛事。示游观等。何所彰表。答非无所示。案大集经云。示现老人。为坏贪身。示现病苦。为坏贪寿。示现死相。为坏贪欲及我我所。示现沙门。为令众生不求释梵人天之身。勤求出世无上之法。逾出宫城者。示现出离三界系缚。则除周罗。弃舍璎珞。遣马犍陟。放阐陀还者。示现远离一切烦恼。现剃髭发者。示现不贪著于一切法。受着袈裟者。示调众生。从郁陀伽阿罗逻边。咨问受法者。示破坏自高之心。六年苦行者。为坏外道。现受饮食者。示现随世法。现受兰草者。示于知足。坐草辱上者。示坏憍慢。降伏魔怨者。示勇猛力。获得无上菩提道者。示现了知一切法相。更有余经。说有别处。后当会释。问彼时云何得有沙门。答有两释。一云。是化。若尔侍者云何识耶。答虽无正教。外俗教中。何妨说有沙门等状。传闻乃识。亦犹牺皇等君所有形仪。记之典册。达观知委。问牺皇等君。是彼外事。外典可记。沙门非外。何得为例。答周书记佛生灭等事。宣尼说彼西方圣人。西方外论记。千年后有佛出世。此岂非外记内事耶。彼亦何失。二云。外道沙门虽非是正。而亦猒世。承此生欣。逾城出俗。累年学外。若不尔者。云何见彼内道沙门而求外法。准此二解。理俱通也。思之。又案智度论第一云。太子以刀剃发。持上妙宝衣。贸粗布僧伽黎。以衣准人。沙门是化。而未甄分。故于外道。修苦乐行。

　　疏仙人所住林等者。又准佛本行经第十二云。太子在彼阎浮树阴之下。思惟坐禅。一切树影悉移。唯阎浮阴。独覆太子。

　　疏鹙子等请乘权实境等者。问鹙子问境。佛何为说果之与因。开示悟入。前三为果。后一因故。答智所缘故。亦得名境。示彼令知使修进也。

　　疏悔唯小有者。问何故经云。求三乘人。疑悔皆断。答有二释。一云。文约义繁。合而言也。理实菩萨无得有悔。大胜小劣。不可悔胜方求劣也。二云。亦有。如不定性诸小菩萨。于大菩提。起悬崖想。退求小位。斯岂非悔。虽有此理。然无显文说悔修大。问此经论云。二者多事惊怖。以大乘众生。生如是心。我无量无边劫。行菩萨行。生惊怖心。起取异乘心。此岂非是悔修大。云何得言取异乘耶。答只言取异。无悔大文。若实有悔。文何不说。如第四惊怖。悔实不无。文即明说。此既不说。故知无也。但揣无力。欲退求小。议曰。以至理言。有悔修大。故信解品云。悔来至此。窃作是念。此或王等非我佣力得物之处。不如往至贫里。肆力有地。复云。何故至此。案此等文。即悔修大。若尔疏主何乃言无。答疏意不障菩萨有悔。然法华会无有此者。信解品中。叙昔事故。有余德云。菩萨有悔。引论为证。断疏主释。为不尽理。此亦不可。一论无明文。二乖疏本意。问三根声闻。各至何处。而断疑耶。答鹙子初闻法说一乘。疑心已尽。故方便品末后之偈。告鹙子云。无复诸疑惑等。譬喻品初。广叙疑尽。须菩提等。中下根之人。得记已去。疑心方尽。故授记品请记偈云。心犹怀疑惧。未敢即便食。又云。虽蒙佛音声。言我等作佛。心常怀忧惧。如来敢便食。又五百弟子品云。自谓已得究竟灭度。今乃知之。如无智者。又云。我今乃知实是菩萨。案此等文。得授记已。疑心方尽。问何故上根疑除方记。中下不那。答根胜劣异。劣假闻记。迷情乃息。中望下胜。对上不如。故亦得记。后始疑尽。问悔通小有。即彼三品。并得有不。答上根有悔。经有明文。中下两根。略有二释。一云亦有。序品末云。诸求三乘人。若有疑悔者。譬喻品云。愿为四众。说其因缘。令离疑悔。授记品云。每惟小乘过。不知当云何。得佛无上慧。五百弟子品云。悔过自责。准此等证。三根俱有。悔有新旧。五百弟子品中言悔。闻记方生。即新悔也。余悔是旧二云。中下两根。旧无有悔。舍利弗请。言令离悔。举己方人。实彼钝根。昔未曾悔。若论新悔。理有无失。议曰。前释为正。经有诚文。不可意断言彼无也。引证如前。问声闻之疑。而有新旧。如文可知。未审菩萨疑亦二耶。答吉藏法师解云。菩萨旧疑者。昔禀三乘之教。既执道理有三。或疑退堕二地。或疑进成佛道。今疑者。疑佛所说今昔相违。昔说有三。今不应明一。今辨有一。昔不应说三。故方便品。菩萨闻此法。疑网皆已除。问菩萨新疑。出何文也。答身子请中云。求佛诸菩萨。大数有八万。欲闻具足道。当知菩萨亦有疑也。问八万大士。皆是法身菩萨。何容有疑。答身子权行。接引实人。法身菩萨。应同新学。故无过也。

　　疏诸经云余人善根涅拌时尽者。准庄严论。而有此言。

　　疏瑜伽及法华论说四声闻者。问何故瑜伽名不定性。法华论名退菩提心。答法华一会。多是退心。不言不定。瑜伽总谈不定退心。不定姓宽。退心言狭。有不定姓非退心故。

　　疏增上慢等者。此举无学。例执初禅等。亦为初果等。

　　疏菩萨与记令发心者。发心有二。一发趣向心。二发信向心。增上即初。趣寂第二。合而言之。总名发心。又菩萨有二。一者初业。二者久修。久修达器。随姓与记。如胜鬘经。菩萨堪能荷四重任。求菩萨者。授菩萨乘等。若初业者。未识根器。但总发愿。令得作佛。即般若经。我皆令入无余涅拌。不轻同此。

　　疏根未熟者。议曰。毕竟未熟。亦得名未。何要后熟方名未熟耶。故趣寂人。亦名未熟。

　　疏菩萨与记具理性因者。问案瑜伽论。理智双有。方名具因。今但有理。何得名具。答此经论云。示现众生皆有佛性。若非理者。云何皆有。疏主依此。约理名具。犹总也。众生齐有。故立具名。更有余释。如下当悉。

　　疏菩萨与记令发心等者。问菩萨与记。尚令生信。佛何舍耶。答佛记作佛。必具国土名号等事。增上慢者。善根未植。而无此事。故佛不记。

　　疏由生数少等者。前三果人。有七生等。名生数少。无学生尽。名曰全无。或在凡位。经六十劫。三生修习。于此生中。从初至极。亦名全无。问顿渐之义。岂由生数。若不由者。何事须言。答有二释。一云。举生数等。意显得圣。得圣得有学无学别。显二差别。并能回趣。非言生数。证渐悟义。二云。无学回心。必名渐悟。有学回心。要取无学。方行大行。受变易等。故举生数。证有学等。名为渐悟。问何要得无学。方行大行等。答若至无学。烦恼已尽。更不受于长时生死。若有学位。未尽烦恼。容得招生。为怖斯事。故取无学。方行大行。议曰。后释违教。佛地论云。回向菩提。或于学位。即能弃舍。求声闻愿。或无学位。方能弃舍。若虽回心。要取无学。岂不违此有学之位弃舍之言。又云。学位回心。即伏烦恼。起定愿力。资现身因。令于长时生死相续。名不思议变易生死。言即伏惑。明非无学。无学断故。准此学人。得受变易。变易既得。即离长苦。何假要至无学方受。问前释者。理虽可通。致生数言。亦非至要。但言二乘。即乃苞尽。何藉生数。答若不言数。恐不能悉。学无学等。并能回趣。故非无要。

　　疏若从二凡者。二乘凡位。具二种姓。修二乘行。未得二果。齐此已还。并名二凡。

　　疏况复示有生数少等者。此依凡位。望去见道。说为多少。问既约闻慧。而释于悟。何以生等。为理证耶。答有二释。一云。虽二凡位发心向大。然要至彼二乘见道。后方修大。以决择等。有定生时。一坐等故。若不至见。云何得名已定生耶。设未定生。亦须入见。所以然者。为怖长时生死苦故。若见入已。即受变易。若不尔者。二大劫来。受生死苦。故约生数而已为证。二云。但曾发二心。曾修二行。即名渐悟。况复亦有去二见道。生数近者。不名渐悟。言生数者。意证久修。亦名渐悟。非以生数。证彼入见。方行大乘行。议曰。前释是本而有多过。如决中斥。后解理通。然非是彼师之本意。疏中两释。约生数者。非疏家意。疏主往在薮门敷阐。诸德诤此顿渐之义。有人约此生数以判。故叙之耳。疏主但据或得二圣。或行二行。回趣大者。即名渐悟。

　　疏三种练磨心者。一菩提广大屈。引他况己练。二万行难修屈。省己增修练。三转依难证屈。引粗况妙练。无性摄论第六卷云。无量诸世界。无量人有情。刹那刹那。证觉无上正等菩提。是为第一练磨其心者。解云。无量界者。显处无边。无量人等者。明趣无限。刹那刹那者。时无有障。证觉等者。显前无障。修因成就。故证菩提。此并引他。文无例已。准下二练。亦合有也。此意例云。彼无量界他音情等。于念念顷。皆能发心。证菩提果。我既与彼。同有佛性。何不发心亦趣菩提。而退屈耶。第二论云。依此意乐。能行施等波罗蜜多。我已获得如是意乐。我由此故。少用功力。修习施等波罗蜜多。当得圆满。是为第二等者。解云。由此意乐者。显他已发菩提心故。为六度等因。能行施等者。明地因因行施等果。此并引他。我已获得如是意乐者。明己亦得六度等因。我由此故等者。显己亦能速圆行果。第三论云。若有成就诸有障善。于命终时。即便可爱一切自体。圆满而生。我有妙善。无障碍善。云何尔时不当获得一切圆满等者。解云。若有等者。引他障善。于命终等者。明他因彼障善得果。此总引他。四菩萨行菩提分等。名妙无障。十地位中。由证真故。名之为妙。金刚无碍。能除障故。名无障善。此并明自有妙善因。云何尔时等者。由金刚等。既能除障。得佛果故。是故佛果自然圆满。明己因因复得佛果。问作三练磨。未登圣位。云何得言我有妙善。及无障善。答从当为论。若修不息。必得二善。二善既有。何不得果。非时已得。名有妙善。问此三练磨。在何位地。答有二释。一云。总在十信初位。二云。第一在十信前。及十信中。第二在后十解前。及十解位。第三在彼十回向前。及回向位。故唯识云。此资粮位。于二种障。虽未伏除。修胜行时。有三退屈。而能三事。练磨其心。坚固炽然。修诸胜行。问三种练磨。通能所治。及以所练。各以何法。而为自性。答能练总。以闻思二慧。而为自体。由闻于他。发心修行。引他例已。䇿发自心。比量智故。故是闻慧。所练体者。本有种姓。及菩提心。四菩萨行。菩提分等。所治即是三种退屈。所知障摄。即彼为体。由横思量。谓自无能。谓菩提心。非众行因。谓果难得。故是法执。所知障摄。问练磨者何义。答谓䇿举心。令其猛利。对治退屈。是练磨义。亦犹练金。复似磨镜令心纯净。立练磨名。广如唯识钞疏。断除四处障者。如无性摄论第六。第一论云。由离声闻独觉作意。断作意故者。解云。由者因义。由离作意障。能入所知相。余三准此。言断作意故者。释离作意之所由也。此言断者。但是伏也。后三亦尔。此意说云。初修菩萨。见生死苦。涅拌为乐。欲舍生死。忻趣涅拌。此即名为二乘作意。障大菩提。故须先断。由观生死涅拌。同无相性。及修大悲。断执小乘生死作意。作意即障。持业释名。或二无学执自乘极。不趣大乘。或二有学执趣二果。不乐大乘。或见道前。二乘凡夫。忻求二果。此等并名二乘作意。议曰。前二释本。准后两释。理亦无违。通四不爽。第二论云。由于大乘诸疑离。疑以能永断异慧疑故者。解云。虽离于前二乘作意。于大乘教种种法门。先起疑惑。后执一是。便拨余非。即是慧能。此慧邪倒。与正不同。故云异也。体即法执。邪见所摄。故世亲云。此中异慧。谓鄙恶慧。于理动摇。疑谓犹预。作三性观。异慧及疑。永不复转。名为永断。异慧及疑。亦即是障。问标云诸疑离疑。离疑之言。目于何法。答有四释。一云。能断彼疑。名为离疑。二云。云诸疑者。即二乘人。言离疑者。渐顿菩萨。合而为文。云诸疑离疑。三云。不定种姓诸小菩萨。虽先发心。至第六住前。然于大行。起悬崖想。数数退屈。遂起疑心。为得不得。名为诸疑。欲就二乘心生决定。名为离疑。四云。诸小菩萨。先于佛说显密三藏种种不同。而生疑惑。名为诸疑。后执一是。斥余为非。自为决定。名为离疑。据实未悟。依彼妄解。名为离疑。议曰。第一解正。所以然者。答本论问云。云何能入所应知相。彼总答云。由断四处障等能入。下别释中。四种皆说能所二治。若离疑言。不自能治。第二将何为能治耶。若言第二不说能治。何故余有。此独无耶。故离疑言。显能离也。若尔故第一第三先说离言。第二能离下方言耶。答阿毗达摩。性相而求。逐便即言。何责先后。第四亦复言无分别。岂无分别亦是障耶。然第四释。理亦少通。然非论意。故亦不取。有人断前第三解正。难第一云。疑既已离。云何名障。此断全非。说疑异慧。名之为障。由离此障。入所知相。于理何失。审披本论。藏否自现。第三论云。由离所闻所思法中我我所执断法执故者。解云。虽离诸疑。然随所闻。若教义等。皆执有性。便障唯识法空观智。故断法执。方入真观。故释论云。执着皆无。于其胜义。证现观故。第四论云。由于现前现住安立一切相中无所作意无所分别断分别故者。解云。于此安立现前相中。而无作意。及离分别。断分别言。而通一切分别之法。若随别说。是忍一位。能观之智。此即胜障。入初地时。息灭名断。问何以复须断此忍位分别智观。答此忍虽离能所分别法执。然自有彼微细分别。障彼初地无分别智。故须灭也。释论云。谓于现前至悉能永离者。解云。此并举彼离缘之境。言谓于现前任运而转色等现住者。业所引境也。即大地等。言及作功用诸骨锁等净定安立者。定所引境。言一切所缘诸境界相作意分别悉能永断者于前定散二境之上。能分别心一切永伏。此上并明离缘染法分别。言乃至一切诸佛菩萨波罗蜜等如是等相执着分别悉能永离者。言佛菩萨者。净法假境。波罗蜜等。净法实境。于此等境。能执分别。悉能永离。明离缘净境分别。问何者为处。答处所即四所障。由此四障。障四观行。从彼所障。名之为处。或此四障。是分别心所居之处。障即是处。前释依主。后释持业。此中总意。初二障彼猒小忻大之行。后二障彼舍妄证真之行。故得障名。若能断智。即观无相。及于三性。由证法空。证无能所。断分别心。如次四智断彼四障。问于何地位。断四障耶。答在十信位。断于初障。由离小心。初入大乘十信位故。在十解位。断第二障。由于大乘离疑惑故。而得正解。修菩萨行。在十回向。乃至忍位。断第三障。由作遍计。观遣所执。故在第一。断第四障。由此第一分别观智。加行息灭。得成初地最上觉故。若据相违正灭言之。断分别位。即在初地。成此第四离分别障。论引颂云。现前自然住。安立一切相。智者不分别。得最上菩提。解云。言现前者。通说定散二境当心。名现前也。自然住者。别显散境。言安立者。别明定境。一切相者。双显前二定散境相。智者不分别者。离能取心。得上菩提者。离障得果。即以初地。名上菩提。形于地前。故称最上。

　　疏缘法义为境者。法者即文。义者所诠。无性摄论第六云。似文似义。释论云。似外相转。实唯在因。准此即以有似于无。内似外也。

　　疏由此摄论至即二种者。摄论一三两种之障。亦即同此离执之义。

　　疏诸疑离疑即是前者。摄论第二诸疑离疑。此前第一破疑中摄。

　　疏佛自成道未为声闻授记等者。问准提谓等经。授价人等。成佛之记。价人之中。亦有声闻。云何得言前未记彼。答彼文言总。而意授彼提谓等记。若不尔者。云何此经言未曾说汝等当得成佛道。故知彼经。文合意别。

　　疏有佛子心净等者。问若先未行。今说令行。可名彰行。佛子心净。即先已行。如何得言今说法华。为彰行耶。答举大前行。令复小者。亦冀行之。举胜引劣。冀令二乘见贤思齐。亦不违也。此经上下多有此妨。仿斯通释。

　　疏要由修慧福等者。略有四释。一云。初之五句。如次配彼眷属境界文字实相观照般若。并名因行。第六一句。即一乘果。由前五因。得此果故。二云。初句资粮位。而依外门。修福慧故。次句加行。能依定门。观空有故。即此加行。依似文义。名依教诠。即此依教。悟自性等。假有实无。名究玄理。得入见道。名真解起。证所证理。名悟一乘。三云。初之两句。明修福慧空有二行。次之四句。明观教理行果四种。虽云修行。未知如何可以修之。故举教等。令依修习。四云。初句意彰创所修行。次句因行智达空有。第三句明要持于教。第四句显而善决释三藏妙旨。第五句意。由前四事。正智得生。第六句者。显因上五种修所悟理。问本彰于行。何故说彼理教等耶。答虽言于行。要在现等。若不因诠。行从何起。不知理果而何所忻。故说无失。议曰。第二释位稍局也。岂登地已。不修行耶。余三随应。理可通矣。

　　疏因即七地等者。第七地中。亦摄于果。从多总相。说为因也。

　　疏下随所应并皆具配者。下文广散。不可繁谈。今略序之。示方隅耳。列名如次。此不别说。舍利弗等。在法华会。未解一乘。未趣大前。名种姓地。或初发心。亦种姓地。经二万劫。到十信故。分别功德品云。八世界众生。发菩提心。观音品云。八万众生。发无等心。此等并名胜解行地。分别功德品云众生得无生法忍。天亲释云。而是初地即是第三增上意乐地。又云。菩萨得闻持陀罗尼门。亦得旋陀罗尼。一相而言。即是第四行正行地。又云。菩萨能转不退法轮。即当第五决定地摄。又云。菩萨得乐说辨才。即属第六决定行地。又云。菩萨能转清净法轮。即是第七究竟地中菩萨位摄。寿量亦明三身佛果。即第七地果究竟摄。彼等经文。下疏自具。故不缕说。四菩萨行。亦如次列。下疏自明。故亦不说。

　　疏利今后明记声闻等者。问授记何不在前。彰记门摄。答前门总谈。而为记别。后门别说。利益不同。故分二门。亦无失矣。

　　疏别记等者。问法明普明。二种不同。何名同耶。答法普虽异。明名同故。故名同记。若尔善现名为名相。学无学等名为宝相。相名同故。应名同记。答经品不同。根性亦异。不可为例。问品同性等。即名同记。庆喜罗睺。性等品同。应名同记。答性品虽同。名不同故。或庆喜等。名同无失。为别于前。故名后记。随举一边。不可齐责。不如前释。然有释云。庆喜罗睺。非众所识。得后记名。而经中言众望足者。罗睺自言。非佛说故。不可信也。议曰。此释违经。而亦乖论。序品叹德而总结云。众所知识。论中但云。学无学等。非众识故。若尔庆等应非后记。论不言故。答举多摄少。后记何违根性与品。而并同故。

　　疏与天女记者。法师品中。言八部等。一切闻经。皆与授记。据此文宽。得有天女。或但此经通记之处。即摄天女。非局一品。古有二释。一云。耶输陀罗。是天女也。父是乐神。乾闼婆故。二云。法华文中。不见天女得记之处。但有龙女。或可即名龙女以为天女。近传释云。法师品及法师功德品。亦兼天女。议曰。古解近传。俱违正教。设纵耶输是乐神女。乐神非天。何名天女。准本行经。耶输非彼乐神之女。不可救言依主名天。经如下引。龙既非天。女非天女。又复释迦不与彼记。经既明文。披之自悉。近传解者。案彼法师功德品云。男子女人。持经皆得六根清净。不言得佛。不可违文以意断也。

　　疏如提婆品(至)合四位益者。问前二位。为是此界。为彼方耶。若是彼方。何开此经现益之事。若此界者。经无明文。以何为准。又复疏主下释彼文云。前二位彼土得益。一何[矛*牟]𥍿。答准下上疏。疏有二意。一者。四位总此界益。故判四位。总名利今。二者。前二彼界之益。经文形势。有此难准。故为二释。问四位之中。第二第四。而云记者。何佛记耶。益为二释。或即彼佛。或即释迦。文不明言。任情取舍。问彼佛者。何名现益。答由闻法华。赖彼佛记。亦名现利。问既得授记。何不属彼果记利中。益虽云得记。文不说为成佛之事。但可记彼地位等事。故非属果。或由非是释迦记故。故非果记。议曰。后解非也。有何所以。余佛授记。非得果名。独释迦尔。故前为善。

　　疏若往僧坊至帝坐处等者。问闻他随喜。福尚无边。自受持等。云何乃少。答理实无限。若具彰陈。恐诸小智。心生狂乱。狐疑不信。故般若云。我若具说。心即狂乱。是故略举。随喜犹多。故知亲听。福不应寡。

　　疏四乘为实等者。胜鬘说彼四实一权。为对决定四种机故。顿教大乘者。即四乘中。大乘是也。一乘权者。即彼经会以前说。言唯一乘者。是权说也。问彼经上下。总无此言。何以得知一权四实。答直据显文。彼似非有。以理取教。教即非无。言四乘者。经云。摄受正法。

　　善男子。建立大地。荷四重任。乃至授以大乘。言一乘者。经云。若如来随彼所欲而方便说。即是大乘。无有二乘四乘。不言随欲方便故明四实一乘。即言随欲方便。明说一权。若不尔者。随欲等言。何所彰表。问随何意欲。说一无二。答如法华等。随不定意。说一无二。胜鬘会之。云方便说。问若说一权。应唯三实。四中大乘。即一乘故。答唯说一乘。不立余运。此佛权说。名之曰权。非大体无名为权也。四中大乘。对大根性。同余三乘。有所对器。故四名实。问四对定四。应器名实。一对不定。随性非权。答望自不定。是实非权。形四定姓。故权非实。

　　疏一乘是实二乘为权者。此法华说一实二权。问胜鬘说四。同四重担。即言四实。一乘为权。法华说乘。同诸草木。亦应一权三乘是实。答法华本为不定声闻。故说一实。下因转破。说三草木。而非本故。故非三真。理实若对定性而言。亦得名实。对望不同。故不相例。

　　疏三乘有行之教者。总对三乘。而说于有。三乘各依自乘所观。观行差别。而为有也。有云。不定性人。有三乘性。此人观于有空之时。名为三乘。非是有别三乘之人名为三乘。议曰。后解违般若等。彼经自云。初转法轮。三乘得益。各各不同。如疏自引。故前解善。

　　疏三乘同行空教者。对彼三乘总相说空。三根悟异。二乘达我空。菩萨双悟。

　　疏先忏至谤法等罪者。问佛初成道。法犹未唱。云何得有谤法之𠍴。而云悔耶。答罪通过现。佛示令悔。斯亦何咎。

　　疏四大本净等者。悟四大等。本唯真理。离于妄执。故名本净。又传三释。一云。于四大等。起贪等惑。令彼四大成所缘缚。令断贪等。于彼四大。所缘缚断。故本净。若五蕴六尘不善者。断无记离缚。故言本净。二云。若地狱业所感四大。名为不净。由忏悔已。恶业自消。不受彼果。故言本净。三云。四大是异熟果。感此本因。即业感二。故名业惑。为四大本。由忏悔已。惑业自净。不招恶果。故名本净。五蕴六尘。及五我等。皆准此知。议曰。三释俱非。皆不明悟本净之体。若初释云。四大无记。非自性染。然由缘缚。故得染名。离缚之时。名本净者。若尔六尘五蕴不善。若断之时。何名本净。不善本非无记性故。若谈真理。何乃不言。故为非也。若言色声有是业者。恶引生而表善恶。名为善恶。非自性故。名本净者。云何前言不善者断。又虽无记。岂非有漏。有漏之法。云何净耶。第二非者。纵人天等所招四大。从因等言。何不名染。余过思准。第三非者。若忏悔已。可不招果。云何得言惑业名净。未见圣言烦恼恶业名净之处。若据真理。直言即悉何事何事。故为不可今案觉爱难五时教。引提谓经等云。四大本无。乃至六尘本无。又云。五我本净。是人无我。即此修明二空。穷宗之说者。准此疏主。取意而谈。本无本净。义同文异。或经有异。故不相违。悟四大等。明法空理。吾我本净。明悟生空。疏本言五。而笔误也。有不知错。而因而解之。翰墨徒施。终乖经本。故不录也。

　　疏价人得柔顺忍者。准仁王经。四五六地。名为顺忍。相同二乘。顺无生故。依佛地经。唯第六地。名为顺忍。论自释云。随顺无生法忍故。问何乃不同。答仁王总约近远得名。佛地唯依近顺名顺。问柔者。何义。仁王佛地。何无柔言。答柔者调柔。我见若存。是非等起不。名调柔。四地永亡。故得柔称。又此三地。能断害伴羸劣随眠。得名柔也。广略不同。故诸教异。

　　疏龙王得信忍者。按仁王经。初二三地。得不坏信。相同世间。修施戒修。三品不同。总名信忍。而言龙者。化相而言。实大菩萨。故华严云。阿耨池龙。出水给济瞻部洲人。皆大菩萨。若不尔者。岂畜生身。有得圣耶。若许。便违一切圣教。

　　疏但为此曰至法轮方转者。此释外难。外难意云。为提谓等。说法之日。有得圣者。何不当即名转法轮。至五比丘。始名为轮。答意如文。问经文自云。提谓等众。得果大小。各各不同。何故不名三乘同观。答但言果别。不说同观。问五比丘时。岂说同观。答即下所引大般若云。转四谛轮。三乘果异。此即所观四谛是同。名同观也。复有释云。法轮有二。一化渐悟。二被顿悟。三七日后名为转法轮。据化渐悟。若依顿悟。初七日等。亦得名转。若不尔者。云何得言佛所施为。无非法轮。问初七日等。有得小果。何名为顿。答决定性等顿。学自乘。亦名为顿。议曰。虽有此理。然未见文。说诸定姓。总名顿也。今以理准。法转有二。一者通行。三乘同观四谛理故。二者别行。三乘观境得果各别。三七日后。名转法轮。据通行说。若凡施为。并名法轮。依别行言。亦不相违。

　　疏毗湿缚药者。此云有功能药。有云。此言天马耳形如干姜。议曰。虽未见文分明译处。以理而言。取前为正。一者名宽。二者疏主三藏闻传。相传非谬。此意说云。于诸丸散汤等之中。若置此药。令余诸药。功能转胜。于一切教。置此三性了义之经。义乃显了。余喻准此。

　　疏婆罗痆斯者。此乃河名。义无相当。故不翻也。问准菩萨念佛三昧经云。波罗奈城。云何名河。答城从于河立名无失。

　　疏仙人堕处者。按婆娑云。昔时有王。将诸婇女。在园游观。有五百仙人。乘空而度。见已堕落。因立名焉。又按菩萨念佛三昧经第四云。于古仙住处。三转法轮。又大集经第二云。鹿野林中。仙人住处。转正法轮。又转法轮经论释云。彼处常饶寂静仙人。是故世尊在彼处转。更有多文。皆同于此。问何乃相违。答大小乘异。法轮经论。亦同大乘。问瑜伽深密文既言堕。为同小部。为取大乘。若同大乘。何乃言堕。答为二释。一随转理门。文言堕故。二依大乘义。堕者即是住之异名。

　　疏第三时中普为发趣一切乘者。问为要被三。为对一二。设尔何过。二俱有失。若要被三。此法华经。应非第三。无缘觉故。若不要三。何名为普。即小乘等。应名第三。答具明有空。被三根法。名之为普。非要一时有三所利。方得普名。且三性教。说所执无。余二性有。有无义足。说有即当。为趣二乘。说空即当。为发大者。空有具。明即当为彼久学菩萨。依斯说普。理亦无爽。法华第三。小乘非者。理可思矣。

　　疏涅拌亦云医教服乳等者。问按涅拌经。初医服乳。喻于外道。客医断乳。及后教服。皆譬如来。如何有教。同于外道。经言初医性复顽嚚。亦复不知病起根原。复不善解风冷热病一切诸患。岂我世尊有斯过耶。答慧日论云。此对外道执皆有我。为破此有。令入人空。且密说人空。义显为小。初说法有。次破法有。密说法空。涅拌会中。方为显说。除外道执有。故说空。除声闻执空。故说有。以明佛性非妄计我。故非有。有常等。故非空。合第三时。议曰。今观疏论释经。意云。举外道有我。喻说法有。然甚离也。观经喻合。望初有教。殊不相当。取证三时。恐成误矣。后当细披。

　　疏若以偏圆等者。小乘名偏。大乘名圆。从小向大。名依偏圆。有云。偏约一机。名偏误也。

　　疏一果之证者。不证小果。唯取大乘。名一果证。

　　疏依善戒经至唯说有二者。准下引文。先标后列。今此无标。作者堕时。不可齐一。

　　疏六处殊胜者。此出无漏种姓之体。言无始者。显法尔义。六处殊胜。相传三释。一云。佛果根境。不过六故。但云六处。以实而言。佛十二处。今因中姓。与果殊胜。六处为因。因从果称。云六殊胜。二云。此是有情内六根处。于六处中。有得佛果最胜功能。故名殊胜。三云。是第六意处。无始以来。殊胜种姓。在其第六阿赖耶识意处之中。此第六处名殊胜六处。评其是非。如唯识钞。

　　疏无种姓人无种姓故等者。问按善戒经第一云。菩萨若无菩萨性者。虽复发心勤修精进。终不能得阿耨菩提。而无不言无性之人。一何增减。答善戒虽无。地持即有。故地持云。非种姓人。无种姓故。余同善戒。疏引地持善戒大同。而不具说。故亦无失。

　　疏依有无等者。言依有者。有行姓也。依无者。无行姓。依异者。二乘观行得果等别。故别明之。依同者。二乘同断惑障。同证生空。依此合说。言通者。即不定姓。通者三乘圣种姓故。言就别者。不定性乘。摄入三乘。更不别明。问二乘之人。断证等同。涅槃合明。菩萨亦尔。何乃别开。答烦恼分同。所知断别。利钝全异。何乃相例。余准此通。问三乘相望。皆有不同。何唯二乘。相对名异。答实理应尔。但由同义。既对二乘。所以异义。不望菩萨。

　　疏远尘离者。论有二释。一云。由见所断诸烦恼转。得离系故。名为远尘。由彼随眠得离系故。说名离垢。二云。以现观时。有粗我慢。间无间转。名之为尘。若遍了知。所取能取。所缘平等。即彼断灭。故说远尘。一切见道所断烦恼。随眠断故。说名离垢。问按庄严论。即是大乘见道位收。彼第七云。离垢者。见道所断。烦恼灭故。菩萨尔时名远尘离垢。得法眼净。大论八十六中所说。即是声闻。彼说远尘。得十胜利。二者。随获一沙门果。三者。了知我证预流。准斯二论。通于大小。何故判是定性声闻。答然法华经。是第三时普发之教。分别品等。有发大心。故远尘言。明得小果。由此义顺。发一切乘。亦复不违远尘之说。疏依斯义。判是声闻不言远尘。不通大有。设尔何知是定性耶。答按善勇猛般若说云。若于三乘。性不定者。闻此法已。发正觉心。今既不言发正觉心。故知定性。余妨准思。

　　疏病人三种者。问四依菩萨。供佛极多。独觉之人。自然悟道。何言菩萨不遇疾疗。二乘要值。方得病疗。答言遇不遇。约始发心。不障后时得奉多佛。声闻众出。得遇无违。麟角一人。望远亦遇。或从多分。理亦无爽。问准何得知菩萨不遇。亦能发意。答瑜伽论云。菩萨四缘。而能发心。一者。见佛现诸神变。二者。闻佛说妙法故。三者。末法见正法灭。四者。劫减见饥馑等。因期四种。皆能发心。广如入道次第中辨。

　　疏此经至亦同涅拌者。问既有小草。经何不被。答下谈乘差。说言小草。非法华会得有彼器。若尔何名普为一切。答谈法功能。具说于法。如前已说。

　　疏诸论虽说圣亦回心等者。有回心已。即受变易。有未受者。论据即受。说圣回心。经依未受。故言未入。正性生者。此人虽曾行二乘行。未得小果。闻大乘经。即发菩提。

　　疏正性离生者。正性有二义。一者涅槃。二者圣道。见所断惑。为众惑本。犹如生食为众病本。名之为生。圣道能断。名为离生。又大般若三百七十八云。以何为生。以何为离。佛言菩萨以一切有所得为生。以一切无所得为离。又四百八中。以生食等。而为喻也。问何故前释般若不同。答前依喻伽对法等论。通三乘释。般若唯依菩萨以明。望义异也。议曰。入见道中。未得涅拌。云何正性取涅拌耶。虽复证得一分真理。涅槃之义。未建立故。又般若云。以无所得。名之为离。无所得者。无分别智。准此后解。正性应善。更思捡余。

　　疏胜鬘经至无间非法众生者。四喻相传。总有三释。一云。大海最重。以喻凡夫。诸山次轻。喻于声闻。草木转轻。喻于缘觉。众生最轻。喻于菩萨。准此依障轻重为喻。二云。海喻菩萨。理性深广。山喻独觉。乐处最静。神通稍高。草木喻声闻。得涅槃已。后报尽故。众生喻阐提。但有人天生得善根。力微少故。喻理如是。然文不次。三云。海喻阐提。生死无尽故。山喻声闻。诸见不动故。草木喻独觉。神通之障执轻小故。众生喻菩萨。二障轻小故。教理行果。义非邪妄。名之为正。体苞轨持。目之为法。或唯正理。名之为法。摄者包含。受谓领纳。证法在心。名为摄受。言无闻等者。有二释。一云。无闻熏习法尔无漏。言非法者。非圣法器。二云。无闻者。不闻法也。言非法者。不能思惟如说行也。议曰。而明正法及无闻等。并前解胜。何所以者。若不摄彼教行等法。何能济人。岂教行等不名正法。岂彼不闻人天等法而思行之。若不尔者。无不行之。云何得言人天善根。而成熟者。若云无未行行。云无闻等。斯何过者。若尔亦应三乘性者。元未行行。以人天善。而成熟之。若云。不闻不能思惟三乘圣法。名无闻等。言既不彰。岂无滥也。故取前胜。

　　疏第五有二时边等者。按庄严论第一云。一向行恶行。普断诸白法。无有解脱分。善少亦无因。释云。无般涅槃法者。是无性位。此略有二。一者。时边般涅槃法。二者。毕竟无涅槃法。时边法者。有四种人。一者。一向行恶行。二者。普断诸善法。三者。无解脱分善根。四者。善根不具足。毕竟无涅槃法者。无由因故。彼无般涅槃性。谓此但求生死。不乐涅槃。

　　疏当成不成者。略为三释。一云。言不成者。无种姓人。当成之言。文对之耳。二云当成。谓有姓虽现未成。当可成故。不成谓无性。三云。当成不成。并目无性。当成之法。所谓菩提。此当成法。而不得成。是以结名当成不成。议曰。既非圣言。义意言之。三皆总得。然依理长。前二非胜。思之可悉。问上所引教。根器不同。各何所以。答言依有无通别等者。是释所以。更有余释。恐繁不述。虽有斯释。终未离难。难云。何故依彼。无有等性。一五等别。实理解者。教所被器。器类不同。故一五等。种种有异。何乃须责。问若第三时。而被菩萨。名菩萨乘。应声闻等。亦名彼乘。答显说诸运。对彼达观。名菩萨乘。虽被声闻。不唯说彼。非彼余乘。此义应思。问法华等经。普发一切。即名第三。般若亦尔。何故第二。答正唯被有。傍益一切。据正非傍。故是第二。余例准思。

　　疏小乘二十部等者。此部分起。所说法异。广如论明。今略释名。以披所要。一大众部。佛涅拌后。界内界外两处结集。界外之众。无别主首。徒众数万。但名大众。至大天已。乖诤因生。界外苗裔。而多转从大天所说。故取昔名。名大众部。二一说部。此师说云。世出世间。一切诸法。但有假名。皆无实体。名即是说。从彼所立。用彰部名。三说出世部。此部意明。世间之法。颠倒烦恼。业及世界。四转次生。既颠倒生。故但假名。都无实体。出世之法。非因倒起。故道及果。皆是实有。亦从所立。以得部名。四鸡胤部。上古有仙。贪欲所逼。遂染于鸡。后所生族。因名鸡胤。婆罗门中。仙种姓也。五多闻部。广学三藏。深悟佛言。从德为名。名多闻部。六说假部。部主意言。世出世法。皆有假实。蕴实处假。亦从所立。而部得名。七制多山部。制多梵言。此云灵庙。安置圣灵之庙处也。山有制多。山得此名。人依山住。部从山号。八西山住部。山在制多山之西故。从处为名。九北山住部。义同西山。从处立称。十说一切有部。一切有二。一者有为。三世法等。二者无为。非三世摄。二皆体有。亦从所立。而为部名。十一雪转部。以上座部微弱不行。如似雪风飘流靡措。从喻为名。亦名雪山。从处得称。亦可名上座。从远所袭。以彰部号。十二犊子部。上古有仙。居山静处。欲染母牛。因而有子。自后仙种。皆称犊子。部从远袭。故以为名。十三法上部。律主之号。有法可上。或复有法。出众人上。并名法上。部从人称。十四贤胄部。贤者部主之名。胄者苗裔之义。是贤罗汉之苗裔故。从袭为名。十五正量部。权衡刊定。名之为量。量无邪谬。目之为正。此部所立。甚深法义。判定无邪。目称正量。从所立法。以为部名。十六密林山部。近山林木。蓊郁繁密。从处为号。十七化地部。部主之身。本是国王。王所统摄。国界地也。化地上人。故云化地。舍国出家。弘宣佛法。从本为号。号化地部。十八法藏部。部主之名。藏之与密。意义大同。法藏法密。二义皆得。此师含密。正法如藏。从人立名。十九饮光部。梵云迦叶波。此云饮光。婆罗门姓。上古有仙。身有金光。影蔽余晖。故名饮光。部主是彼饮光之胤。故言饮光。又此部主。身有金光。能饮余光。从自立名。二十经量部。此师唯依经为正量。不依律论。即经部师。依彼所立。而立部名。

　　疏宗有八者。问七八两宗。义显可悉。余之六种。望二十部。各摄几耶。答初宗摄六。谓犊子法上贤胄正量密林经量等部。第二摄四。谓一切有多闻雪山饮光等部。第三摄七。谓大众鸡胤制多西山北山化地法藏等部。余三如名。各摄自部。复言等者。自部之中。本末有异。故等等之。前三言等。文意可悉。问按宗轮。犊子等五。无根等蕴。经量即有。又所许我。义全不同。云何总合为一宗耶。答今据分同。非说一切。又计我别。然有我同。约斯为宗。故亦无失。自余问答。皆仿此也。恐繁不述。问四阿含等。六宗之中。各是何摄。答阿含即是第三宗收。释论第二。法有宗摄。毗昙梵网。入第一宗。四分亦当第三宗义。思属可悉。故不繁言。

　　疏虽说于有不违于空等者。意说依圆二性名有。不说遍计。亦是有收。故不违空。不违有义。翻此应悉。

　　疏满宗所收者。问庄严远尘。即是小果。被彼何非半教所收。答经唯被小。名为半教。今既不尔。故非半收。若尔若应有作不摄。答通明小义。何非有作。

　　疏以一乘为宗者。一乘之中。根本方便。皆通教理行果四种。然古德释。略有四师。一云。以万善之因。为此经宗。所以然者。经皈一乘。一乘即因故。乘以运载为义。果更无进。故大品云。是乘从三界出。至萨婆若中住。既言于住。明非进义。问此经初分明因。后门辨果。云何偏以因乘为宗。答后章辨果。为成前因。以行一乘之因。得寿量故。举果成因。以因为宗。二云。以果为宗。所以然者。夫欲识经宗。宜观经题。题云妙法者。谓如来灵智体也。陶冶尘滓。众尘斯尽。故名为妙。堪为物轨。所以称法。自因已来。粗法未尽。不得称妙。故以果德。为此经宗。是以释迦玄音始唱。叹佛智慧甚深。多宝赞善。称大慧平等。即其证也。三云。具以一乘因果。而为宗义。前分明一乘之因。后章明一乘之果。故借莲华为喻者。此华不有而已。有即华实俱含。此经不说而已。说即因果双辨。四云。以无所著。而为经宗。问何以知然。答中观论云。推求诸法。有亦无。无亦无。亦有亦无亦无。非有非无亦无。是名法性。故因果不可得。即是妙法。又法华论云。引导众生。令离诸着。著有四种等。故有著者。不名妙法。无所著者。乃是经宗。又经云。是法不可示。言辞相寂灭等。此证非一。又曰。此经始终。具有四句。一因乘非果乘。即证子乘车直至道场。二果乘非因乘。佛自性大乘是。三双用因果为乘。即合前二句。四非因果为乘。谓是法不可示等。前三句为乘用。第四句为乘体故。说上三句。皈于非因非果。议曰。初且非理。此经论云。方便品下。显因果相。开示悟果。入一是因。方便品等。正明一乘。果若非乘。何须明此开示悟三。又唯识论云。诸佛究竟。乐利乐他。乐利乐他。岂非运义。又佛自运。穷未来际。此之自运。何不名乘。不以增进。解乘义故。然大品云。萨婆若中位者。约自行。满一相而说。二亦不可。即此经云。乘是宝乘。直至道场。此证甚多。因中烦恼。体是尘滓。可不名妙。因无漏行。既非尘滓。何不名妙。只以因行。名之为乘。不以因惑而为乘故。三理少通。然不取彼方便因果。义乃不备。此经佛语舍利等云。汝等所行。是菩萨道。道者因也。方便若非是大乘因。云何得言是菩萨道。渐渐得成佛。四亦难详。若无所著。以为宗者。何得乃言此经宗耶。岂余圣典。许执着耶。若云诸法寂灭。言因果等。岂非著者。若尔诸法非言。言非著者。岂非是言。若是言者。言非所著。亦是其着。何得名宗。若云言非所著。寄之以显。而不依执。何非宗者。前言因果亦寄而明。不于彼执。何即为过。又云。前三为用等者。用不离体。体既是宗。何独弃用。亦应体不离用。体亦非宗。若云体者而非因果。因果既非。更以何法。而为体耶。若云离言而不可说为因果者。亦应离言而不可说体与非体。若寄谈之。既得名体。何即不得为因果耶。彼此异因。理不可得。粗述大略。余繁不叙。

　　疏三经品得名等者。本释具疏。略叙古云。若依佛经。但立一名。法华论明一部始终。有十七种名。议曰。论明十七。乃是无量义经别名。何关于此。若云彼经即此法华故。故十七名属法华者。彼即法华。已说毕。或何乃更须说法华耶。体用而言。理即不障。不尔即有如前之失。设彼即此。云何言得依经。但一经中。自云名无量义等。列三名故。又古德云。梵音之中。含正及妙。是以什公法护法师。各取一种。今合前二。更加两名。谓真法好法。然佛之道。未曾邪正。为对内外二邪。故立为正。言妙真好。对粗伪恶。义意亦然。问既有四名。何独称妙。答凡有三义。一经有妙文。无正等称。如云我法妙难思。是乘微妙。即其事也。二妙是精微深远之称。立于妙名。即称叹义。即云我法妙难思等。三就义推。夫正以形邪受称。妙以转粗得名。宜以九十六法为邪。五乘称正。五乘虽正。正下而由粗。一乘之法。乃称为妙。不得云外道为粗。五乘为妙。亦不得云五乘为邪。一乘为正。外道之法。形于佛法。其犹石与玉。五乘之与一乘。皆同是玉。但玉有精粗。故以五乘为粗。一乘为妙也。议曰。真法好法既非佛言。不可人情而以加也。穷将不可。虽以三义。证取妙言。以理论之。随取皆得。菩萨言既含正妙两义。译主随意。取以标名。不可于中强定优劣。既以相形。立于正妙。五乘形外。为妙何乖。劣乘对胜。为邪何失。亦如四真四俗谛故。不可以经有妙之言即证经题。经中亦云是大乘等。应证题名为大乘耶。此既不许。彼何即取。但是译者。随标以言。未皆定也。

　　疏应云妙法白莲华经者。问智度论云。陆生中。须曼华为第一。水生中。青莲华为最上。今者何故取下白华。喻上妙法。答青莲华形相乃妙。故喻如来之眼。白华众色为胜。故譬于斯经。欲显此经。义明白故。诸法本故。余如疏辨。

　　疏无别白字者。奔荼者。义当白华。梵题之中。不别言白。

　　疏与辨中边三种无上亦不相违者。此遮伏难。难一乘体。即是无上乘。中边论中。无上乘者。境行果三。而为其体。何故今此唯用行果。故会意云。三种无上。即行境果。今虽行果。义亦摄境。故不违。

　　疏能诠之教名权方便者。法性离言。由佛愍生。于后得智。方便施设能诠之教。为有情说。故但能诠皆权方便。此释不取教为一乘之所以也。

　　疏总览经文等者。此即第三解法华体。第一唯以行果为体。第二依论及方便品。初以教理二。为妙法体。寻文可悉。

　　疏悲智所诱名衣裓等者。问譬喻品云。当以衣裓。从舍出之。后更思惟。乃至当设方便等。准彼经文。不以衣机。衣机若是二乘因行。何不用耶。答此叙古释。非疏主意。此亦不然。岂有过者。便指古人。答疏主解彼衣裓等文。云果化喻。故知此处。非疏主意。又复本师亲承疏主。相传不谬。

　　疏上来三乘犹若分段者。此断身手有力等文。所以然者。在所烧门。未出宅故。出宅已后。名离分段。自在不系。方与车名。

　　疏云菡萏者。荷华也。芙蕖者。芙蓉别名。江东呼荷为蕖。蘤者华也。

　　疏然观经意等者。总重聊简。文有二意。一云。方便品初。至唯行果二。以名莲华。总是第一。取行果二。并会不取教理所以。所以之中。而有两节。初会方便品初。说有教理。次云无量义经等。显教理二。不彼二乘。于中复二。初明非正。后唯菩萨。思准可悉。二云。又复此经。至名莲华等者。此即断取。教等四种。如文易了。莲华二义。至第二疏。如彼广明。

　　疏教行并开敷等者。由论说云。开敷出水。名为莲华。不作此言。恐违论旨。此释外难。难意可详。

　　疏况论释名非解于此者。设外人云我依论者。设纵依论。犹阙一义。况复本论。无但解彼无量义经。十七名中。莲华之义。非释此经也。

　　疏大法之妙是依主者。但是大乘。悉得名大。妙唯在此。简余大乘。故云之妙。

　　疏若理为妙等者。准疏教法相对四释。然行与果。既亦妙法。以二对经。释亦无失。疏举梗概。而亦无过。别释绮互。思之可悟。

　　疏其法师品等者。问既通依主持业二义。何不入彼不定名耶。答虽有二义。然观经意。取人法师。故不入彼不定数内。

　　疏能所为名者。分别者能分别。属于人。功德者所分别。属于法。

　　疏显经品废立等者。然有传释。此经所译。数与时节。今因略叙。僧宝林云。此经六译。然寻传记。但有五本。一正法华。晋大康七年。八月十日。竺法护译。二妙法。按宝唱录云。秦弘始七年。三月十六日。于长安大寺。什公所译。三秦录云。十年二月六日译。远法师序云。弘始八年译。所记各异。难以准言。三按晋录云。秦弘始元年译。名萨昙分陀利经。有六卷。今无。四晋录云。沙门慧根。以晋大康元年译。名方等法华五卷。亦阙此本。五姚兴录。及魏录云。外国沙门支谦。至魏甘露元年七月。于交州城译。沙门道敷笔受。名法华三昧经一卷。亦阙此本。今加一本。隋仁寿二年。笈多于长安兴善寺译。亦名妙法华。议曰。按内典录。此经重译。但有三本。谓初二后一。而别说有法华三昧。单译中收。准此前言第三四五法华异译。道理难悉。然更捡余录。

　　疏古解至安在前者。按吉藏法师法华疏云。诸经属累。多在经末。此安神力品后者。依于梵本及法华论。又即秦地新翻法华。并安属累品。在于经末。今明罗什善解秦言。妙得经旨。安在神力品后。必有深致。余如疏引。议曰。此判难详。所以然者。梵本次第。为依佛说。为结集排。若佛说者。什违佛言。云何得言妙得经旨。若言非佛阿难集经。云何经首言如是耶。与佛本经。不相似故。设纵庆喜而排次者。庆喜佛许。什公岂即智逾阿难。作斯通会。理成焉有。后人纷纠。盖因此也。幸熟详之。问古德所会。过已可知。实义云何。什公经本。属累非后。答今以愚度。什所译本。本先不次。依本译之。故致差舛。诚非故意。窃观梵本。叶叶皆别。加复轻脆。然以缕贯。缕断叶脱。因而集杂。缘斯不次。未必故情。

　　疏文殊海会至华现者。此引文误。误引妙音来此之文。文殊文云。尔时文殊师利。至诣灵鹫山。意取诣山。以为证也。设取妙音。何非为证。答他说妙音来此之时。此已成秽土。合有山。何得为证。故不取也。

　　疏上见下故等者。问下根不知上根之事。变土既佛。妙音何见。岂可佛下妙音为上。答秽土为下。本为二乘。及凡夫等。隐劣为净。所以妙音得兼见本。若尔何故言为分身变为净土。答为警二乘。令其忻慕。若不尔者。佛恒居净。何须变乎。

　　疏经家结集为偈者。此两句经。合是长行。是结集家。见斯文少。复前及后。皆是于偈。故束为偈。若不尔者。云何而言偈答无尽。此即偈故。或写经者。勒而为偈。名为经家。

　　疏设无亦何违理者。问梵文元有。今无违本。云何乃言不违理耶。答只是本脱。违何道理。有本言损。有解云。如良医等。虽有于损。亦不乖于利益之宗。设有处言菩萨不害于人。亦何违理。何不违理。据彼毕竟。名为不害。非全不损。损有益故。

　　疏随时至故知差舛者。此意说云。元本问者。是庄严幢。偈中何故答无尽意。又无祇问无尽意。长行乃言无尽遍观。观音愿海。告幢菩萨。乃至说偈。即是佛告无尽意也。岂不问答。人有差舛。

　　疏四从三逆者。若从第四随时所添。违前二经一论三本。

　　疏第六释经本文者。科此经者。今古寔繁。略叙一二异增异智。有庐山龙法师。开为二段。从初竟安乐行十四品。是开三显一。从踊出品十四品。是开近显远。于两中。各有序正流通三分。合成六也。又光宅云。法师为三分。同吉藏法师。又印法师为四。一初品名序说。二从方便品竟安乐品十三品。开三显一。三从踊出品分别功德品弥勒说偈已前。开近显远。四从分别功德品弥勒偈后已去竟经。流通分。又河西道朗法师。开为五门。一从如是我闻。竟序品。致法华必转之相。二从方便品至法师品。明法华体无二之法。三从宝塔品。竟寿量品。明法华常住法身之果。四从分别功德品已下。至属累品。明修行法华所生功德。五从药王本事品。明流通法华也。又道融法师。类为九辙。第一昏圣相扣辙。即序品是。第二识教皈真辙。方便品是。第三兴类潜彰辙。譬喻品是。第四述昔穷迷辙。信解品是。第五称因进悟辙。化城喻品是。第六赞扬理行辙。法师品是。第七本迹无生辙。见宝塔梵是。第八举因征果辙。踊出品是。第九宣扬违济辙。从随喜功德品讫经是。议曰。考寻古释。皆存一理。然依理教。但取三分。夫将说法。必有由序。惊骇物情。令生信意。乃为正说之由渐故。故有序分。物起净心。澄情渴仰。佛随器说。故有正宗。有情无尽。佛悲莫穷。冀传不息。有流通也。斯乃理矣。按佛地论。释佛地经。开有三分。虽释一经。可为通轨。余经亦有三分势故。又道安法师。判大小乘经。皆有三分。故取三分也。虽取三分。取三分之中。而有多类。至于优劣。如疏所断。又有古德。泛言序者。总有二种。一经前序。二经后序。经前序者。即序品。是正宗前。经后序者。如是我闻等。是佛说经后。方教置故。

　　疏遵古法师判二分者。问此释如何。答理亦难究。若言得益即是正宗。序品亦宗。举动施为。皆悉佛事。佛事远近。皆有益故。若言授记得证发心等。方名益者。应方便品不名正宗。无上益故。若云鹙子悟解一乘。何得非益者。弥勒发问。文殊为答。众疑亦遣。何不名益。若言文殊虽答。未见佛说。疑心犹在。不得称益。亦应鹙子在方便品。尚未得记。不名正宗。又佛地论判经三分。亦违彼也。熟思。

　　疏智积还等者。议曰。引此证彼八品为正宗。恐成返唾。所以然者多宝本意。来听法华。及至出时。说经已讫。出何所益。若言本来祗为劝证。不言听法者。若尔请归。亦为不可。劝证之事。而未毕故。又违经文。经自说云。为听法故。塔踊其前。准此经文。证十九品为正宗也。若尔智积何事请归。听未讫故。斯亦无失。智积下根。不测上圣。随自心请。亦何违理。更熟思之。问塔品既云。为听法故。而踊现前。即前八品。定不得名以为正宗。云何疏断初解为胜。答夫言经者。序正流通。并总名经。虽复不闻序正两分。听于流通。名为听经。亦复何失。由斯之理。疏断初解。以为正也。然但不得引请还事。证八为正。过如前辨。

　　疏证之果因者。之者助词。意明令彼证得于果。而及得因。

　　疏序成就者。问皆是序。何故第一独得序名。答虽标总称。即是别名。如十一色。此经七喻。眼境名色。初彰喻名。此亦同彼。

　　疏二众成就者。余经未必具有四种。故标胜言。

　　疏第四随顺威仪成就者。问与众成中。威仪何别。答听说二别。

　　疏见能照等者。光为能照。万八千量。是所照境。六趣三宝涅拌等事。名为所照。

　　疏如大术等经者。问按大术经。佛报母恩。天上所说。如是等言。佛临寂灭。方乃教置。时既悬隔。何以会通。答始终为论。始从天上。爰至金棺。重起而说。总为一经。即如华严大般若等。此类非一。

　　疏立之所以者。又按智度百论等中。外道经初。先标两字。所谓阿忧。阿之言无。忧之言吉。无所不吉。故名无吉。有传释云。阿字同前。忧者有也。一切诸法。不过有无。故以标摄。今显异彼。置如是等。问经由佛说。为简外道。置如是等。戒亦佛言。何不置简。答古有解云戒等之法。为内信说。不假须安。经通为俗。故置如是。议曰。此释不然。如遗教经等。既通于俗。何无如是。此类非一。实义合有。略故无也。准诸广律。有如是等。

　　疏三妙观者。厌离有为。求于菩提。深念有情。三心是也。

　　疏清净增上力等者。按无性摄论第七云。清净者。即善根力。增上者。大愿力。第二句全。即坚固力。虽遇恶友。方便破坏。终不弃舍大菩提心。所修善法。念念增进。不生喜足者。即心进力。齐是名为最初修行。三无数劫者。释后二句。议曰。有人判为总有四力。今观颂意。但只有三。第四力者。准于释文。似结于前。非是别明心进之力。然设进取者。理亦无失。然疏主意。取三力也。何以为证。答即次云善根为体等。如次三力。如文可悉。

　　疏证四不坏信者。问为一切圣道。为唯见耶。答通一切道。四果皆得。问四种何别。答如瑜伽论九十八云又四证净。预流果中。唯说为净。于余学果。说圆满净。于最上果。说为第一圆满清净。问云何不有坏。答能信之心。坚固无动。即前论云。深固根本。于余生中。亦不可引。无虚诳故。设在余生。于佛善说法毗奈耶。毕竟无转。故名证净。广如彼说。

　　疏信为手等者。舍能捐恶。牙唾诸物。头连身首。而命不断。念能忆持。善心不绝。头为身导。慧能简择。为善法导。有能担集。二利能积一切功德。由斯义同。故取为喻。

　　疏七圣财等者。无胎初始义。因斯传释。世财有四。一过意财。谓珍宝等。令心悦故。二增长财。谓按摩等。长养四大故。三吉祥财。五月五日等。续命衣等。四住持财。宅舍等。是所住持故。

　　疏众善因之俶落者。亦初始义。

　　疏拔众生出生死泥者。异熟果如土。烦恼若水。业类如泥人。

　　疏大车无輗等者。㔁炫论语疏云。案考工记车之职有拍车大车羊车。无小车。小车非周礼之车。名大车亦非周礼大车。直二车相对。名大小耳。礼言。拍车者。拍者长也。古书伯仲之字。皆作拍。此车大于羊车。故以拍为名。羊者善也。说文说善美之字。皆从羊故。郑玄云。羊车拍车山车大车。平地载任之车。羊车所用未详。輗穿辕端着之。乃无文也。盖旧相传为然。以輗[軏-儿+几]相类之物。皆是施轭之处。以拍车大而难制。其輗应穿辕之端。更着木于上而为之。羊车小而易制。其䡉直因辕之端。而节之也。

　　疏左传苟者明信等。按传云。郑武公庄公。为平王卿士。注云。卿士。王卿之执政者。言父子秉周之正。传王贰于虢。注云。虢西虢公也。亦仕王朝。王欲分政于虢。不复专任郑伯。传郑伯怨王。王曰。无之。故周郑交质。王子狐为质于郑。公子忽为质于周。注云。王子狐。平王王子也。传王崩。周人将卑虢公政。注云。周人遂成平王本意。传四月。郑祭足帅师取温之麦秋。又取成周之禾。注云。四月。今二月也。秋。今之夏。麦禾皆未熟。言取者。盖芟践之也。温。今河内温县。成周洛阳县也。传周郑交怨。注云。两相疾怨。传君子曰。信不由中。质无益也。明恕而行之。要之以礼。虽无有质。谁能间之。苟有明信。涧溪沼时之毛。注云。溪亦涧也。沼池也。时小渚也。传苹蘩蕰藻之菜。注云。苹大萍。蘩皤蒿。蕰藻聚藻。传筐筥铸釜之器。注方曰筐。圆曰筥。无足曰釜。有足曰铸。传潢汗行潦之水。注潢污停水。行潦流水。传可荐于鬼神。可著于王公。注着进也。传而况君子。结二国之信。行之以礼。又焉用质。注通言。盟约彼此之情。故云二国。

　　疏众生三疑者。准此合在立所以中。疏主随古。安释名内。

　　疏感应之端者。端者首也。序也。有本言瑞。误也。亦同二十唯识所说。展转增上力。二识成决定义。或瑞字也。瑞者信也。明如是者。而是其信。故左传云。所临唯信。信者。言之瑞也。善之主也。是故临之。杜预云。瑞符也。神临之也。

　　疏与我闻作呼辙耳者。此中意云。若不先指所闻之经。即言我闻。我闻于何为。欲彰其自闻。所以先标如是。光宅寺名。在润州江宁。梁武之世。云法师也。不欲斥其名。故以寺标人焉。

　　疏合十五释。法公五傍。总合为一。数虽有五。并明谤故。有云。五傍分五。三疑三宝。各合为一。名为十五。议曰。不及于前。二三一一。释如是周。五傍一一。释便不备。且如第一离增益谤。然不能遮损减等故。故五合一。二三别开。

　　疏不同前二者。非外道故。不同于初。非极成故。不同第二。由无我执。有自在德。名为大我。即阿难也。如世说言。不自伐功。其功更大。由悟无我。自在逾增。故名大我。

　　疏有三阿难等者。亦如帝释千名。非即自多。旧人解云。有三阿难。文殊师利将大乘阿难。于铁围山间。结集大乘三藏。余二阿难集二三藏。疏不取此。

　　疏多闻闻持等者。按佛地论释云。无量经典。初中后分。皆能听受。故名多闻。随所闻义。皆能忆持。令不忘失。故名闻持数习文义。令其坚住。是故说名其闻积集。议曰。如次闻思修三慧也。

　　疏然根五义等者。一所依胜。二能生胜。三相续胜。四自在胜。五庄严胜也。又按对法论云。又由六相。耳于闻声中最胜。非识等。何等为六。一由生因。耳能生彼故。二由依处。闻依耳故。三由无动转。耳常一类故。四由自在转。不待缘合。念念生故。五由端严转。由此庄严所依身故。六由圣教。如经中说耳能闻声故。如是所说六种相貌。于识等中。皆不可得。

　　疏以二为门等者。耳意二种。而为门也。问耳不得名。理乃无失。云何意识。不言取声。但说耳耶。答耳不得名。云但闻声。不遮意也。若尔何故瑜伽论说。闻谓比量。岂意闻声。唯比量耶。答瑜伽据意闻名而说。实亦得声。故亦无爽。

　　疏诸余佛土至为佛事等者。问按上生经。弥勒入首楞严三昧。放于光明。光明之中。有般若等现。亦如招手。前人解意。岂非依色。有名等耶。答依多分说。色等有名。少不足说。更思。

　　疏随堕八时等者。昼夜八时。或八啭声时。直非直等。略有三释。一约教相明。长行名直。颂名非直。二依十二分教而说契经名直。以初略说。未巨细故。余之十一。备明周至。委曲而谈。名为非直。三从所诠。名诠自性。称为直说。句诠差别。言非直说。议曰。第二释中。若约委具非委具辨。违瑜伽论。论云。不了义经者。谓契经应颂记别。世尊略说。其义未了。应当更释。准此三分皆非委备。云何言一名为直说。若云不约具与非具。名直非直者。更据何理。作斯判耶。故难详也。又契经中有通别二。而不分别。雷同而言。亦成疏略。实义应言别相契经应颂记别。名为直说。未委具故。余名非直。义周至故。

　　疏已能善入等者。无性释云。或依德迹。或共了知。谓彼已能善入大乘。或即于此已极善入。故名已能善入大乘。此显已得诸陀罗尼辨财功德。于大乘义。能持能阐者。解云。谓彼菩萨。内有善入解大乘教义。道德行迹。迹是安足之处。德是施名之所。由内有德。故名善入。德名外彰。名共了知。谓彼已能等者。释前德迹。或即于此等者。释前共了陀罗尼辨财。如次显上德迹共了。总由此德。名为善入。余文悉。又体大者。甚深高广。无上故大。

　　疏彼增上生等者。谈实菩萨实不说法。闻者为言。菩萨为说。约此故言增上生也。然有余释与此稍别。如本疏及法苑决释。

　　疏譬如天等者。如人于天或鬼神处。求乞论咒。此人梦中。虽无耳识。于意识上。论咒显现。故知梦人意识。不能分别鬼神所说论咒。所见论咒。明自心现。

　　疏我从成道等者。按大般若。佛告善现等言。我曾于此不说一字。汝亦不闻。当何所解。何以故。甚深般若。言说等皆远离故。由此于中说者听者。皆不可得。又新华严颂云。诸佛无有法。佛于何有说。但随其自心。谓说如是法。

　　疏如母啮指子生唤解者。按汝南先贤传云。周惕者。安成人。母身有疾。其亦有疾。若在野。母须见。啮指便至。又孝经援神契云。庶人孝则林泽茂浮。野怪草秀。水出神鱼。注云。庶人谓有德不任。若曾子之孝。千里感母。能便其城致浮珍。固其宜也。问若实不说。如何说云。我所说法。如手中叶等。答为增上缘。令他得益如手叶等。名为说也。问无性为许诸菩萨等有言说不。若许有者。不合难言如何菩萨能说有。两俱不成。答云增上生者。亦自他两失。若不许说。亦为不可。非唯大悲。及离戏论。何不说耶。答菩萨理说。言不说者。但为非是说经之人。由佛加被。令遣作缘。而不言说。非是一切言语皆无。余有处言。五人说经。皆依此会。议曰。今按佛地。佛唯三法。而不说法。论既明言。理无致惑。准无性论。出于教体。但取问者所变为体。意存唯识。复显菩萨非说经人。云增上生。令他得解。不言菩萨元总无言。故释善入大乘等云。得陀罗尼辨财功德。于大乘义。能持能阐。若总无言。何名能阐。若尔举喻。岂不[矛*牟]𥍿。答喻证菩萨而不说经。不证菩萨总无言也。意言。天鬼为增长缘。取能求者自心所变论咒等法。而为其体。不取天等论等为体。不障天等余时之中得说论也。斯亦何过。若尔疏主岂不解彼文。答非不悟也。取彼菩萨非是说经之人。故言不说。不是总言菩萨无说。又彼文隐。取义而谈。云不说法。若不尔者。既有本质。何故唯取能闻所变。不取能说。约此之理。故言不说也。更思。

　　疏谓余相续差别识故者。即说法者。是听法余。相续即身。自心之上。所说之法。种种不同。名为差别。令余差别。翻准应悉。问云何般若华严等经。皆言不说。答依法性言。更有多释。如唯识钞。

　　疏此中二解至绮互解释者。不说法家会说法文。说法之家。会不说法文。如唯识钞。

　　疏说教时分有二义者。问说听究竟。共相会遇。义旨无殊。何故分二。答乍观似同。理实有异。初约说听所为事毕。虽多刹那。总名一时。后依说听感应时同。名为一时。问设不就彼说听究竟。而言一时。复有何过。答如初说字。次谈于名。后方言句。乃至部等。时皆有异。云何言一。故知依彼事毕称一。故佛地论云。说听究竟。总名一时。若不尔者。字名句等。听说时异。云何言一。

　　疏如梦所见谓有多等者。按无性摄论所引颂云。处梦谓经年。寤乃须臾顷。故时虽无量。摄在一刹那。又西域传云。有隐士。结庐屏迹。博习伎术。究极神理。能使瓦砾为宝。人畜易形。但未能驭风云。陪仙驾。阅图考古。更求仙术。其方曰。夫神仙者。长生之术也。将欲求学。先定其志。筑建坛场。命一烈士。执长刀。立坛隅屏绝息言。自昏达署。求仙者。中坛面坐。手按长釰。口诵神咒。收视返听。达明登仙。是人既得仙方。访烈士。营求旷岁。未谐心愿。后得烈士。先与人佣力。艰辛五岁。迷失一日。遂被笞辱。又无所得。悲号巡路。隐士见命。数加重赂。潜行阴德。感激其心。烈士屡求效命以报知己。隐土曰。我求烈士。弥历岁时。幸而会遇。奇貌应图。非有他故。愿一夕不声耳。烈士曰。死尚不辞。岂徒屏息。于是设坛场。受仙法。依方行事。坐待日昏。昏暮之后。司其务隙。隐士诵咒。烈士按铦刀。殆将晓矣。忽发声叫。是时空中火下。烟焰云蒸。隐士疾引此人。入他避难。已而问曰。诫子无声。何以惊呴烈士曰。受命后。至夜分。惛然若梦。变易更起。见昔事主。躬来慰谢。感荷厚恩。忍不报语。彼人震怒。遂见杀害。更受中阴身。自顾叹惜。犹愿历世不言。以报厚德。遂见托生南印度大婆罗门家。乃至受胎出胎。备经苦厄。荷恩荷德。忍而不言。洎乎受业冠婚丧亲生子。每念前恩。忍而不语。宗亲戚属。咸见怪异。年过六十。而有一男。妻谓曰。汝可言矣。若不语者。当杀汝子。我时惟念。已隔生世。自愿衰老。唯此稚子。因止其妻。令无杀害。遂发此声耳。隐士曰。我之过也。此魔娆耳。烈士感恩。悲事不成。愤志而死。

　　疏是不相应等者。问长等依色立。随依色处收。时依五蕰施。何不从依摄。答长等但依色。从别色处收。时依总法立。故不相应摄。故佛地论云。即是有为法上。假立分位。或是心上分位影像。依色心等。总假立故。是不相应行蕰所摄。

　　疏诸经中有说相续相等者。引牒文难。问颇有唯说刹那时耶。答有华严等云。佛以一音。即其事也。问疏何不言。答亦方隅尔。或一音言。而含多义。谓一刹那。或一无漏。并名一音。故疏不言。

　　疏净秽可定知者。所变之土。不过二种。故可知定。众生根性。万品不同。故难准也。

　　疏觉有三义等者。又按大般若第三百六十五。总有八释。今举后三义。即三觉。一于三世法。及无为法。一切种相。无障智转。二如实开觉一切有情。令离颠倒恶业众苦。三能如实觉一切法相。所谓无相。故名佛陀。如次配疏三觉无失。又华严经第六偈云。于实知真实。非实知非实。善解真实际。故号为正觉。此略不举觉他义也。

　　疏如睡觉等者。疏意可悉。有余德云。佛陀之名。含于二义。一是觉义。无明如睡。断无明尽。如睡梦觉。二是开义。爱染如水。莲华没水。未能得开。断除爱染。如华出水方得开敷。议曰。观彼论势。疏解为胜。梦觉自知梦前更事。余即不委。故喻自觉。华开气馥。令他闻见。故喻觉他。以后二喻。配前二觉。文义顺也。故本释善。

　　疏如所有性等者。一切真俗。诸法自性。名如所有。如所有者。指斥言也。此诸法性。智悉能知。举境显智。名如所有。又释云。如谓真如。证如之智。名如所有。即根本智。故瑜伽论七十七云。如所有性者。谓即一切染净法中。所有真如。又释。若如其所有。一切诸法。皆能缘之。名如所有。即后得智。议曰。初二释善理。明义备。有所凭故。智者思之。

　　疏尽所有也者。一切真俗。所有诸法。差别之义。名尽所有。尽所有者。指斥言也。此差别法。智悉能知。举境显智。名尽所有。又释云。备摄有无。名尽所有。智悉能知。名尽所有智。即唯后得。故瑜伽论。七十七云尽所有性者。谓诸杂染清净法中。所有一切。品别边际。又释若尽者减义。减尽烦恼所有之智。名尽所有智。即根本智。议曰。今取初之二释。优劣可详。故不待言。

　　疏准诸至名薄伽梵者。按佛地论云。佛具十德。何故佛教传法者。一切经首。但置薄伽梵名。谓即此名。世咸尊重。故诸外道。皆称本师。名薄伽梵。又引一名。总摄众德。余名不尔。是故经首。皆置此名。

　　疏应化非真佛等者。问按天亲论。但云应化非佛非说。不言法身而能说法。引斯为证。恐乖论旨。答引彼意证应化非真。非真说法。不以彼文直证法说。若尔引之。而何取益。答凭之申理。既说应化非佛非说。故知法佛可名真佛。故彼论云。非非法者。真如无我。相实有故。一切圣人。依真如法清净得名。故知法佛名为真佛。佛既名真。合名真说。故疏引彼称赞大乘。而以为证。有云。疏主引般若论。证法佛说。乖论意者。不悟深旨。妄为弹斥。应细思之。

　　疏住少圣凡夫观丈六而无尽者。二乘之人。名为小圣。四善根前。及余一切凡夫之类。总名凡夫。但见丈六。又按西域传云。有婆罗门。闻释迦佛身长丈六。常怀疑惑。未之信也。乃以丈六竹杖。欲量佛身。恒于杖端。出过丈六。如是增高莫能穷实。遂投杖而去。因植根为林竹。修劲被山满谷。因号斯处。为杖林焉。

　　疏劬师罗长者。按经音义。此云妙音。

　　疏古因解圣住等者。吉藏法师云。住有二种。一者身住。二者心住。身住有四。一化处住。十方诸佛。等有国土。二异俗住。三世诸佛。多栖止伽蓝。三未舍寿分住。佛未答魔王启请。寿命无量。由答启请。则唯留八十。余皆舍之。四者威仪住。谓行住坐卧。悉名为住。二就内德论住。亦有四种。一者天住。谓住布施持戒等。二梵住。谓住四无量心。三圣住。谓住空无相无愿三昧。四佛住。住愿十力等果地众德。如来具此内外八住。

　　疏二谓退凡者。凡有二义。一未得圣者。名之为凡。有经说云。王宫人等。并得初果。二谓非王家人亲属。凡庶名凡。问何未至佛。王宫豫下乘。答敬法重人。显为后轨。亦犹迦叶闻佛涅拌。欲起神通赴涅拌所。而思之曰。我今最后见于世尊。岂可以通而往彼耶。此显珍敬。王亦如之。

　　疏古人有说置千王等皆谬者。问古人所说。非无典据。如智度论律毗婆沙仁王等经。说各异故。何得总拨。为谬说耶。答设彼等说。皆叙彼俗。不正说也。故疏不取。

　　疏自他二化俱说等者。山佛自化。城他王化。举自化处。显利于缁。说他化处。明益于素。

　　疏或教妙至有所表等者。前解山城。俱喻教理。此即别配。山同出水。城类开敷。思之可悉。

　　疏舍卫丰其四德者。谓丰多闻解脱财宝欲境。

　　疏古说此经合居四处者。疏虽不说。准理而言。处既有四。说即有三。初二同疏。三者属累品后。居秽土说。故成三矣。

　　疏今解至说唯在二等者。问观音之品。既在空说。无尽菩萨。云何右膝着地请佛。答经本不同。多无右膝着地之语。设纵有者。理亦无违。地者。依持之义。膝踞于华。名为着地。

　　疏因缘之经等者。因有三种。谓因事因请因戒。此即因请。

　　疏赞证因亦利之者。此释外难。外难意云。一乘正逗声闻。鹙子可请。既不被于菩萨。二圣何陈。故今答云。因利益故。所以请也。由赞寿量。及持经等。分别等品。证益不同。既有斯利。菩萨故请。

　　疏声闻凡夫等者。定性之人。远尘离垢。不定性者。发菩提心。

　　疏圣者菩萨等者。然无生忍。初地亦得。今所明者。非初地也。若初地忍。即合凡夫菩萨所得。既言圣者。故知余地。

　　疏有化声闻等者。问意证报土二乘是化。今满慈子。见居秽刹。何须化为。又佛地论。但说报土。佛菩萨等。化为声闻。不言化土。今引满慈。恐成虚设。答疏意谈经有化之事。非即以证二土之化。但通言耳。

　　疏十五人王众者。有本云。人天众者。天字误也。有云。天对人来。实无天也。此释误也。

　　疏此众二徒者。徒者徒辙。有此相对之徒辙也。二二合之。总成三对。如次可悉。

　　疏后众次第者。问前第三门。所烈名字。与此第四。何故不同。答此众多德。互立一名。由此多宝。为听证来。分身诸佛。为证开集。前后互明。故无失也。

　　疏依乞等者。比丘乞食。须具五义。一者。不得诈现异相。二者。不得说己有德。三者。不得高声现威。四者。不得瞻相吉凶。五者。不得说有所得惊动人心。又真谛云。食有五种。一者盗食。二者债食。三者许食。四家法食。五自在食。初戒定慧三种俱无。二者。三学随有一种。而无余二。三具三学。四有学圣。五无学者。

　　疏䟦陀十六人者。即上生经所说。䟦陀十六人也。非此经中所烈䟦陀。

　　疏一心等者。同心观佛。希闻妙旨。同一见解。八圣道同。余可知矣。问庆喜于时身居有学。解脱何同。答前首言乃是结集者置。集法之时。已得解脱。所以言同。或从多言。问二乘之智。如盲摸象。各各不同。何名一见。答后得等异。根本无差。故名一见。

　　疏真谛三释大者。彼有三喻。犹如大王。智德尊高。胜一切人。喻如山海。形量大故。犹如大军。兵众多故。称之为大。如次为喻。

　　疏合为六者。非是全取。前之二三。取前五解。加名称大。而为六释。除智论初。议曰。可总为七。取智论初。九十五种外道之中。最为大故。

　　疏四净命者。离诸邪命事。乃名净命。邪命有四。一者仰口。谓占相星月等。二者下口。谓自种植贸易等事。三者方口。谓骋国四方。通致使命。四者尖口。或云经口。诸行医道等。以上四缘。求诸衣食。并名邪命。即以贪瞋所发三业。名为邪命。而有颂云。俗邪见难除。由恒执异见。道邪命难断。由资具属他。问比丘之名。含于乞义。诸余乞者。应名比丘。答比丘之名。具于五义。余不具五。不名比丘。然有释云。乞有二种。一乞法。二乞食。比丘具二。余不乞法。不名比丘。又退无积畜之累。进有福物之功。自利利他。异余乞者。议曰。后释难详。亦有俗人。于佛求法。所得不积。二利齐修。应名比丘。故知比丘而含五义。非一乞士得比丘名。

　　疏依新经旧论有十六句者。唐三藏所译般若等经。名为新经。此经之论。先译名旧。且言新经。实余古经。亦有十六句者。问论释于经。何故经论数不同耶。答古有两释。一云。梵本广略不同。一云。声闻常众。无会不集。处处叹之。故罗什略叹其德。天亲欲示解一经叹德。令识众经叹德之意。故广记也。议曰。初解乖理。论牒经释。经本既略。论何因广。故非梵本有广略也。问何故诸经叹德增减不同。答有二释。一者。译主具略不同。二集法者。叹有多少。叹德皆是结集置故。

　　论上上起门者。古有三释。一云。学人功德。比凡为上。无学人德。复胜于学。故云上上。二云。罗汉有二。一者。钝根小罗汉德。但名为上。今明利根大罗汉德。故云上上。三者。就大罗汉。有二功德。一上功德。二上上德。今十六句。叹上上德。议曰。理有百途。非无此旨。若依论势。可从本疏。所以然者。论云。上上起门者谓诸漏已尽故。名为罗汉。标上上已。即以诸句上下释之。故知诸句上下互起。名上上起。若如古说。论何不言。

　　疏论以第二句释初句者。问无学之人。种现俱尽。何不双以第二三句。释第一耶。答有二释。一云。理实合尔。但由现惑。招于三有。无学既称不受后有。故以第二。释第一也。二云。八地已去。顿悟菩萨。亦名罗汉。若要种尽。方得应名。即显八地非罗汉摄。今显通彼。故以漏尽。释罗汉也。议曰。后释为正。前约一边。虽复正明小乘罗汉。义兼菩萨。故亦无违。

　　疏十六大随者。色无色界。各有八随。合成十六。

　　疏具十一殊胜事者。按缘起经说。一所缘胜。遍缘染净故。二行相胜。隐真显妄故。三因缘胜。惑业生本故。四等起胜。等能发起能引所引能生所生缘起法故。五转异胜。随眠缠缚相应不共。四转异故。六邪行胜。于谛起增益及损减行故。七相状胜。微细自相遍爱非爱。共相转故。八作业胜。作流转所依事。寂止能障事故。九障碍胜。障碍胜法及广法故。十随转胜。乃至有顶。犹随转故。十一对治胜。二种妙智。所对治故。

　　疏多缘欲起从胜为名者。略言欲界。而有三欲。一睡眠欲。二淫欲欲。三饮食欲。为此胜故。故得欲名。

　　疏九结者。此之九结。而有三义。一自相。二功用。三位差别。言自相者。爱结谓三界贪。恚结谓欲随惑恚。慢结谓七慢。无明结谓三界无知。见结谓萨迦耶见边见。取结谓见戒二取。疑结谓于四谛三宝犹豫。嫉结谓随惑。悭结亦随惑也。言功用者。谓有此者。不厌三界。由此展转。不善现行。善不现行。言位者。谓于后果生位。广如对法。

　　疏以离定障名心解脱者。问定障是何。答理实诸染。能障定者。皆名定障。然依胜说。异熟生受。名胜定障。领下劣法。不上进故。问定既离障。何乃名为心解脱耶。答定是心所。以所从王。名心解脱。邻近释也。或定令必住于一境。定得心名。问颇有定圆根不具耶。答应为四句。有定圆根不具。谓身证那含。得九定故。名为定圆。上惑未已。名根不具。有根具定不满。谓慧解脱及超中二。有根圆定亦具。谓俱解脱者。有根定俱不具。谓诸凡夫未得定者。及除身证余前三果。

　　疏离性障者。烦恼体性。即是障故。故名性障。

　　疏由离此二证获无为者。问岂离定障。得无为耶。答许得何失。若尔何故说三乘人解脱床同。答彼约惑苦不生解脱。不说无为三乘同也。问定障既在所知障收。云何生观而能断耶。答非生现观。但以事观。能伏于彼。由无惑可断。复更不别得于果故。故非理观。若也练根取独觉果。容以理观别得果故。虽不别得择灭无为。由伏定障。得非择灭。故言离二证获无为。

　　疏离心相应缚者。王体非缚。相应烦恼。能缚心故。名相应缚。心相应即缚。持业释也。

　　疏如相应事已办故者。略有四释。一云。与四谛理相应也。一云。如谓真如相应。谓正智与如相应。正智办也。一云。能证灭谛。诸心心所。名曰相应。如者。指斥之辞。由得如是相应之事。已成办故。所以名为已办所办。一云。如相应等者。是举喻也。思可知矣。虽有多释。随应皆得。

　　疏单释十五至心自在者。问既由诸句。名心自在。何名单释。答疏主总谈。由具上句。至心自在。不同余句　取他束释。

　　疏准论三句以下释上者。准有三句。而以下句。向上释之。所释唯三。能释即四。乍观为言。能释有三。上释下七。亦准此知。

　　疏三单二不释者。问既不以他及总不释。何总名为上上起耶。答从多为名。

　　疏故入十地得罗汉名者。释以现行漏尽之义。释罗汉名之所以也。

　　疏或总无烦恼别我执亦亡者。此有二义。一明当句。自释所以遮于外难。前诸漏尽。据总烦恼。此无复言。约别我执。虽俱现行。总别有异。故分二种。此顺前解。无复烦恼。第二释也。二者。第二三句。俱是现行。将诸漏尽。释无烦恼。虽俱现行。由总现无。别执亦尽。故将释之。与前不同。亦有斯理。前释为本。

　　疏三应入聚落至所牵等者。如郁头蓝子。虽得非想非非想定。然未自在。后入王宫。为欲境惑。失诸神通。即其事也。

　　疏应一向行善等者。问既号无学。何有进修。答二乘究竟道。欣大菩提故。若尔定性应不进修。答亦乐利他练根除障。总言进修。故理无爽。

　　疏于二界禅等者。问禅唯色界。言二者何。答略为三释一云。疏脱第字。一云。文总应言于色不著于禅。于无色界不著于定。一云。无色亦得名禅。禅者。此译名为静虑。能生一切诸功德故。亦义名为功德藂林。故智度论八十说云。禅者。四禅四无色定等诸禅定。若不尔者。禅波罗蜜摄定不尽。而经论中。多不说者。色界具支。无色不具。故得名别。理实通有。

　　疏应如实知同生众等者。问云何同生。答古有释云。准经而有二五种佛子。一者。四果并缘觉五。二者。四果并法身菩萨。而除缘觉。此二五种。并从佛口生。故谓同生众生。准疏意云。化诸众生。令同罗汉。所得己利。名曰同生。

　　疏摄取得功德者。问云何名得。答有云。一切罗汉。必应诸漏已尽。无复烦恼。准此意云。令得漏尽。无复烦恼。名之为得。议曰。若尔何但摄于二句。无学必合所住办等。准俱解脱。望十五句。总名为得。慧解脱者。随准知之。然疏意云。由成二句。是以能得诸功德故。故名为得。

　　疏摄取所应作者。问犹修供养。云何名为已作所作。答自位满故。名已作所作。为报佛恩。更修供养。

　　疏过上下界者。下谓欲界。上色无色。定散不同。开合为二。

　　疏摄取上上功德者。问何故初后二门之中。正智解脱。皆言无为。第二门中。即言解脱谓神通耶。答解脱之名。通于二义。由伏定障。方得神通。亦名解脱。古随义释。不同何咎。即第十四。至心自在。前后不同。准此可悟。

　　疏宗义配之者。但以宗徒义意配之。非论本意及真实理。须此配也。

　　疏十二由经等者。问结集之首。乃是庆喜。何言不同。答且初结集界内外二。自兹已后。诸部传异。故不同矣。言唯庆喜。据初从多。思之。

　　疏修苦乐行者。于郁头蓝等处。学非想等定。名为乐行。对苦名乐。彼定不与乐相应故。

　　疏上时者。有云。西方俗时。而有三种。一者热际。二者雨际。三者寒际。今此尊者。热际时生。故名上时。亦犹雨众外道。而立名焉。

　　疏无灭佛党弟者。传释云。亦号此尊。名半头天眼。古释半头之言。由失肉眼。后得天眼。半头已上。悉能照瞩。名半头眼。复有释云。肉天具有。名全有眼。由𨷂无一。故名半头。议曰。按智度论云。何泥云卢头。色界四大造色。半头清净。是天眼。佛天眼。四大造色。遍头清净。准此但据净有圆缺。以名遍半。未必约见及眼具𨷂。若如古释。五眼不具。总应名半。纵有天眼。眼亦少故。未必皆能全头见故。故不依也。尊者即是甘露饭王之子也。

　　疏假和合等者。问死尸无情。云何得与有情为支分也。答有二释。一云。鬼神之力。二云。实即不然。示现可尔。为破有情执有实我。显假和合。示无我故。议曰。前解违唯识理。离托余身。无重生故。思之。

　　疏余习尚在等者。问按大集经。叹罗汉云。善得解脱。断烦恼习。云何今言有余习耶。答习气有二。烦恼即习。因习成故。二烦恼之习。惑气分故。前罗汉无。后容得有。故大集经云。佛漏尽智。无边清净。不杂烦恼习。声闻缘觉习结气。是故漏尽智不净。

　　疏经五不死者。一釜煮不死。二𨫼烁不燋。三水不溺。四鱼腹不烂。五刀破不伤。

　　疏因共佛论者。本外道也。后逢如来求欲论义。自为其主。矫立宗。言言不受一切法。此矫意云。既立宗云。不受一切。佛若难我。我皆不受。佛返征云。汝为自受此知见耶。为不受乎。彼闻斯责。即知堕负。请皈出家。此难意云。若自受者。即违自宗。宗言不受一切法故。岂汝此见。非一切耶。若言不受。两俱不成。俱知此见。汝之起故。云何不受。又夫宗者。违他顺己。汝自不受。何得名宗。若言我宗不许。何成俱过者。设尔亦有世间相违。及随一过。

　　疏放牛十一事者。一知色。二知相。三知刮刷。四知覆疮。五知作烟。六知好道。七知所宜所。八知度处。九知隐处。十知留乳。十一知养牛主。如智度论第二具明。

　　疏满慈子者。有云尊者父母江边祠天。求乞于子。设以华香。供养梵天。感梦宝器。因得是子。满本愿故。故名满也。

　　疏执日等者。此尊者六年处胎。传有二因。一云。曾塞鼠穴。时经六日。二昔曾为王。召一沙门。处于门外。经于六日。忘不处分。故招斯过。

　　疏进趣止息名为无学者。问如俱解脱。理即可然。慧解脱人。定未圆足。云何得云满足止息。得无学名。答据自分位。所得足故。即名无学。不约练根转修胜定。若不尔者。从俱解脱。亦非无学。后回趣故。故知但据本根性满。虽止得于未至定法。亦得名满。或且据彼俱解脱人。而作斯释。此经所列。并俱脱故。不如前释。

　　疏大术生佛七日命终者。问但有皈礼诸佛并赖。益寿延长。亲诞神仪。翻令促命。答如来设化。事不一途。举动施为。非无所以。且传释云。佛在知足。将降人中。先观阎浮所有四事。一观生中国。二观生刹帝利家。三观众生根器。四观所生母七日命终。菩萨不欲屈节女人。故有斯志。故目连问经云。父母生我时。七日便寿终。所以者何。母人之德。不堪受其礼故。所以者何。用与得佛。不应还向母作礼。于是颂曰。佛为天人尊。诸道无能及。女人德薄浅。不堪受其礼。此经虽不入因。然取其意。释难亦得。问何故弥勒生婆罗门家。答浊恶劫出。生刹利舍。劫初减。应生净行家。问若待根熟。云何迦叶如来。七日涅槃。而不化利。答以所被生而无多故。言不化也。非是全无。又按佛本行经。总有三释。一云。太子诞生。适满七日。摩耶夫人。更不能得诸天威力。复不得太子在胎所受快乐。以力薄故。其形羸瘦。遂命终矣。二云。或有师言。夫人寿命算数。唯在七日。是故命终。虽然但往昔来常有是法。何以故。以诸菩萨幼年出家。母见是事。其心破裂。即便命终。三云。萨婆多师。复作是言。其菩萨母。见所生子。身体洪满。端正可喜。于世少双。既睹如是希奇之事未曾有法。欢喜踊跃。逼满身中。以不胜故。即便命终。又按大乘方便经第一云。菩萨先在兜率天时。以天眼观摩耶夫人命根满十月已。余有七日在。尔时菩萨。便从兜率天来。菩萨以方便。知摩耶夫人命根欲尽。故来下生。非菩萨咎。

　　疏父母等将皈等者。意说。闼婆本非人类。如何父母。而言取归。

　　法华玄赞摄释卷第一
卍新纂续藏经第 34 册 No. 0636 法华经玄赞摄释


　　法华玄赞摄释卷第二

　　沙门　智周　撰

　　　　疏第二卷

　　疏或及初解皆持业释者。略有五释。一云。大悲即是大智之用。亦悲亦智。名为持业。二云。无上佛果。不离于心。智所起处。即是菩提。故观经云。心即是佛。三云。所求之果。不离能求。可名持业。所度之生。自他有别。不名持业。据一边说。四云。摄他同己。故所度生。即能度者。亦名菩提萨埵。五者。大悲大智。属能度人。不取所求及所度者。议曰。初解理通。文略不具。次三非正。今依第五。问既与初解。全自不同。云何得言初亦持业。答初依大悲大智而释。今亦取之。故云亦也。但自他异。故成有财持业二别。若不尔者。持业有财而有何别。

　　疏显示菩提者。法身理体。及菩提道者。四智心品。

　　疏显示人平等相。三世诸佛。功德平均。名人平等。或有释云。约真理说。有情共有。名人平等。议曰。不及初释。与解脱相。而无别故。复摄四智。而不得故。论复说云。以菩提法。故知是佛。若依真理。二乘亦有。岂即名佛。

　　疏说智及智处者。智谓四智。处谓真如。智依处故。

　　疏菩提菩提断者。智名菩提。真理名断。因断障得。立以断名。

　　疏一切莫过超遍等喻者。按涅槃经十九云。喻者有八种。一者顺喻。谓从小至大。从因至果。法喻皆尔。展转而增。名为顺喻。即顺次第也。二者逆喻。至极处已。却寻至所依。寻至初首。法喻皆尔。名为逆喻。逆次第也。三者现喻。众生心性。犹如猕猴。猕猴之性。舍一取一。众生心性。亦复如是。取着五尘。无暂时住。众生及猴。现皆不住。将现比现。名为现喻。四者非喻。如佛先言。四山从四方来。四山即是生老病死。生老病死。实非是山。而名为山。故名非喻。五者先喻。譬如有人。有贪着妙华。采取之时。为水所漂。众生亦尔。贪爱五欲。为生死水之所漂没。喻初贪欲能为后患。名为先喻也。六者后喻。如法句说。莫轻小罪以为无。殃水渧虽微。渐盈大器。谓取后时盈大为喻。故名后喻。七先后喻。譬如芭蕉。生果则死。愚人得养。亦复如是。如螺怀妊。命不久全。谓以生死两时为比。名先后喻。八遍喻。谓遍计法。以比彼物。名为遍喻。如波利树根叶等。一一以比如来弟子。从初出家。终至菩提。广如彼经。恐繁不具。

　　疏然诸经论至菩提体者。按大般若三百八十七云。此本性空。即是诸佛所证无上菩提。又二百三十云。何谓无上正等菩提。佛言诸法真如。是谓无上正等。菩提。斯教非一。恐繁不具。

　　疏不退非即不转者。略有二释。一云。退者失也。转谓动焉。于彼菩提。修而不失。相用烦恼。复能不动。故退转别。二云。前三不退。但名不退。非名不转。犹为相惑之所动故。第四不退。虽通即别二种之义。今取于别。所以者何。为不退名该前三种。故从于宽。而取别也。

　　疏不退即不转者。忻觉进心。即不为彼相用等动。故得不退。即名不动。问约二不退。解不退转。已得不退。亦同第二即不转耶。答不得。犹为相用之所动故。若尔何由对四及二。分为两释。答由诸圣教泛明不退。有四二别。故对以明。非对四二。证不退转。成即别也。设对四种。明退转别。理亦无失。对二准知。

　　疏十地经至分三用者。引释外难。难八地去。唯定非散。云何说言有闻持耶。闻是散故。答意可悉。

　　疏散者施也等者。问能持持四。可名总持。所持各一。何名总持。答且如法中。以一言中。现一切言等。如一字咒。示含多法。义等可知。故示名总。

　　疏因果别故者。闻持为因。法义等果。

　　疏谓转如前四位二种等者。四即信等四种不退。二即已得未得二也。有云。四不退中。一一皆有已得未得二种不退。且第六信前。已得不退。未得有退。第六已去。于未得法。亦复不退。余三准知。又有云。证行不退。名为二也。议曰。若信等位。未得不退。与八地上。而复何别。又疏指前。前疏不明证行不退。但依初解。

　　疏说自分功德等者。谓诸菩萨。说自所得大乘之法。名为自分。谈二乘法。名为外分。又当地已得。上地未得。名自名外。已得之法。更不退失。未得进求。心固而趣。名不退转。或说二乘法。令他不为邪染所动。自不为彼小乘法拘。亦名不动。

　　疏说智等者。智四智等。福谓百劫所修福事。或但余福。或令有情所引福事。初福未得。名为不转。于次福者。不生爱染。若于后福。劝生行之。离于邪欲。并名不转。或无漏福。资成正觉。穷未来际。不同人天福有迁改。故名不动。说智可知。

　　疏说般若等。体用分之。行相准悉。

　　疏说有为等者。真理凝寂。非动摇故。名为不转。或于无为。任运证修。志无倾怯。名为不转。或可前三。约胜劣明。言不退者。已得劣法。言不转者。未得胜法。泛明福智。智胜福劣。今约后时修相好故。福名不转。方便乃是智慧妙用。为胜无失。审详。

　　疏蟷螂拒辙者。按韩诗外传曰。齐庄公出猎。有蟷螂举首将搏其轮。问其御曰。此何虫。对曰。蟷螂也。为虫知进。而不知退。不量其力。而轻就歒。又庄子曰。蟷螂努臂。以当车辙。不知不胜任也。

　　疏动宣言教至言后者。如次属彼教理行果。能行行人。因佛等声。能得圣道。名运声前。据究竟说。非是一切正闻声时。即运圣道。言后准知。

　　疏以己身心业者。菩萨依举自色身体。摄余二业。有云。菩萨依佛色身种植。名为摄取。问何不依彼法身种善。答今明供养。故明色身。

　　疏供养有十者。有三义。一于三宝起恩德想。二明差别。三显得果。先于三宝。起六种心。一起福田心。如世良田能生稼穑。三宝能生众生善牙。二起恩德心。能拔众生一切诸若。能与众生涅槃常乐。三起最胜心。一切众生。无有能胜于三宝者。三宝乃胜一切众生。何以然者。众生未免生老病死种种等苦。三宝不然。故为最胜。四起难值心。于百千劫。不闻名字。况能可见。如邬昙华。极难遇矣。五起独现心。三千界中。但一佛出。出即不多。故颇逢遇。六起德依心。世出世间所有功德。皆依三宝。而有之故。如诸卉木岩石泉流。皆依大地。方得有矣。二明差别。具如疏辨。然第十正行。略更分五。一于诸有情。起四无量心。普缘众生。有求乐者。发起无倒与乐之心。缘有苦者。起除苦心。缘有乐者。发起随喜。不妒嫉心。缘诸有情。无苦无乐。有苦有乐。三类众生。逆次发起除贪瞋痴清净之心。如次名为慈悲喜舍。二于诸行。修被无常苦无我想。一切世法。皆为生住异灭等相之所迁变。轮回三有。生死不息。故名无常。此无常法。有生死等种种逼迫。故名为苦此。苦之法。假无其体。独幻化等。故名无我。三于涅拌。修胜利行。谓彼涅槃。体圆寂静。无生无灭。离烦恼缚。是众德本。湛若虚空。胜一切法。能证此者。即能永断一切烦恼。得一切智。一切功德。出过三界。为人天师。是故当须观此涅槃。所有胜利。而求证之。四于三宝六处。而修随念。念佛具有大悲等德。是大导师。能引众生。出于毁宅生死险路。是大医王。疗众生苦。念此如来种种功德。不得颠倒执着分别。名佛随念。念于三乘清净之法。是大良药。能除众生三界等苦。念此法时。示不颠倒执着分别。念于一切菩萨二乘。能离烦恼。得大功德。和合无诤。众生善友能救众生苦。复能与乐。念贤圣等一切功德。亦不执着。念布施等是大般筏。能度众生生死大海。至于彼岸。念六度时。亦不执着等。是名六度随念。五于一切法。发生智慧。信离言法真如之体。不起分别。住无相心。谓情非情。莫不皆以真如为体。如体离言。言诠不逮。本无分别。亦无有相。实如既然。诸法亦尔。但由众生虚妄颠倒。于无分别无相法中。起分别相。若能于法。知实无相。及无分别。自心不起分别等相。此即名为住无相观正行供养。三显果差别者。且初第一现前供养。当获无量大福德果。受大梵福。于无量劫。不堕恶道。由此亦能为菩提因。后所得果。转胜于前。乃至第十。寂为上妙。何所以然。答正行正是成佛之因。余非正因。故胜劣别。恐繁且止。

　　疏理事疑尽者。问疑唯分别。入见已除。云何今言二疑尽耶。答有三释。一云。然于事中八地已前。容得有疑。今皆永尽。二云。约习气言。八地方尽。三云。疑要与彼有漏心俱。八地已上。漏心永绝。已前犹有。约此俱心永无之处。言八地除。实初地断。义同得于无余涅拌及想受灭。无为之中。

　　疏入一切智等者。有云。论文而不倒也。入一切智。是能证智。如实境界。是所证理。复有释云。佛一切智。于菩萨所入之境界也。议曰。准于经文。后释亦得。依论文解。道理无失。据理明白。改亦应得。然观经意。以释论者。入者能入。菩萨之智。一切智者。即是如来如实境界。佛所观境。今谈菩萨能入佛境。故经说云。善入佛慧之性也。此释望于经论。莫不相顺。

　　疏通大智者。问何独称大。答小唯生空。今生法二。故云大也。

　　疏应作所作等者。问菩萨二利。万行俱修。何故独言化众生事。名为应作。答菩萨之行。外己亲人。是以菩萨利他为本。又得忍已。物我平等。故常利他。故大品经云。大事者。谓救众生。此是菩萨常所应作。智度论云。菩萨得无生忍已。更无余事。唯成就众生。净佛国土。

　　疏摄取事门等者。此中文意。钩锁相连。皆以上句。生起下句。思准可悉。故不作也。

　　疏不同下上等者。所言下上。不约地分。但取胜劣。以为上下。七地已前。为彼有无相用等动。今此八地。离斯二种。问按十地论云。八地菩萨。耽寂灭酒。十方诸佛。摩顶七劝。唯识亦云。于利他中。不欲行障。如何今说任运而行。答七劝有障。皆据利他。不能任运。非依自利。自利实能任运进故。又八地中。有入住出。劝为创入。任运依后。故十地云。汝已经二大阿僧祇已。故知创入。非劝住出。

　　疏八九十地示现诸地者。同得摄取九句。功德名同。示现诸地。诸地即是八九十也。此总举结论之大意也。

　　疏何智等者。问上下支门。及摄取事。两复次释。总有三处。明此三智。为同为异。答初门三智。如次根本后得真如。真如名智。智实性故。观照虽通本后二智。今取后得摄取事门。初复次释。与前释同。第二复次。与前有异。初中二智。俱是后得。望义异故。问论叹菩萨。何不立上上起门。答有两释。一云。罗汉上下起定。菩萨不尔。所以不说。二云。亦有影略说故。前举罗汉。影后菩萨。理亦有也。且下起上者。由得陀罗尼。故于菩提。而不退转。余皆准知。议曰。后释理全。不然且如罗汉定由漏尽。菩提不退。非定总持。九地八地。亦名不退转故。余皆思悉。故不具非。有古德释十三句。分为二种。初总后别。别有十二。名十二净。一持法净。二知机净。三正事净。四习解净。五修因净。六断疑净。七深心净。八入密净。凡悟理净。十究竟净。十一长他功德净。十二令他解脱净。又束十二。总为六德。一不退菩提德。二知机说法德。三供佛修因德。四他赞自修德。五凝真照俗德。六誉远功高德。配经可悉。

　　经勇施者。有释云。大士了毕竟空。舍身命财。不生怯弱。

　　经大力菩萨等者。有释云。据理释者。烦恼能令三界纷纶。二乘迷倒。其力最大。菩萨能摧此大恶法。故名大力。

　　经无量力者。有释云。依理明者。无相之力。不以有量为名。故名无量。

　　疏不乐异熟果者。先业所招。纵依于树及起念等。所得衣等。皆名异熟。今即不然。变化而作。名非异熟。问设是变化。亦远托因。复欲界中。何有变化。答应名异熟。然似通果变起。故得变化名。复言。言化者。但业化非通化也。问下二空居等。所受乐具。为是先有。为念方现。答待念方现。若尔云何名为先住欲尘求耶。答乐具等物。虽待念现。宫殿等事。先即非无。故亦无失。

　　疏若依后释无四空居等者。依后初释。空居但一。据后第二。四种总无。不足全无。总名无也。问无纵何过。答疏但举言。法华会无四空居众。不言即过。或亦有过。何独空居。不来听耶。

　　疏三光天子等者。问三光何摄。答有云。散天以恒空中散居不定。议曰。此答与问。无不相应。应地居摄。虽实处空。以属四天。故空地二。属地居也。

　　疏大般若至堪忍界主者。顶髻光顶。俱名尸弃。若依般若。尸弃大梵。即第四梵。光明同前。等言但等初禅诸天。及第三禅。

　　经娑伽罗龙者。即天授品。娑竭罗龙。此从所依海得名也。

　　疏无热恼等者。依池得名。离三热恼。何以知然。答如阿耨达经云佛往欲池。化彼龙众。先遣目连。警觉彼类。时目连化为妙翅。而于池上。鼓羽鸣觜。诸龙子等。惊集王所。而作是言。比无此鸟。今何忽有。按此经言。鸟既不到。何被食忧。余二可悉。

　　疏绞妙高令细龙之类者。传云。此龙欲食帝释等。绞山令断。冀令坠海。将欲食之。议曰。此非也。或可亦通。为显般若之威力故。山欲将覆。帝释知已。集诸天众。处善法堂。而念般若。龙威自息。不能为害。

　　经紧那罗者。有云歌神。马头人身能语。问何道所摄。按杂心论。畜生趣摄。

　　经乾闼婆等者。又按智度论云。犍闼婆。名童龙摩。此云树。居在地上。十宝山中。若诸天须乐。乃身有异相。即飞上天。与紧那罗。番休上下。问何趣所摄。传有二释。一云鬼摄。一云属修罗。未见正文。

　　疏师子儿等者。此亦不然。非以畜生生。即畜生摄。如犊子鸡胤部等。非畜摄故。卵生人等。其类非一。

　　疏深于须弥者。略有三释。一云量度。大小不同。今见犹有大小两释。所以增减。而无失也。二云。业力所致。纵入金刚。亦复何失。亦犹石铁火等中。有众生故。又同中有。于山等物。皆不碍故。三云。据实海水亦深八万四千。举其成数。但言八万。如俱舍颂云。烦恼八十千。此亦应尔。故知经论所望不同。并无有爽。

　　疏化生鸟能食四生龙者。问夫化生死。尸骸顿灭。食化生龙。何有食取。答鸟吞咽已。未死之间。能为食事。或虽死已。暂尔之间。亦有资益。

　　疏闻小乘经等者。按普超三昧经第三云。阿阇世王所入地狱。名宾跎罗。普曰集欲。适入寻出。其身不遭苦恼之患。问准古今录。皆说此经是大乘经。云何既依小乘判耶。答疏随古人。且依小判。何以明之。答按吉藏疏云。阿含经云。阇王忏悔。犹堕拍鞠地狱。得成辟支。实尔大乘亦说入地狱。

　　疏闻大乘经不堕地狱者。问普超经中。明言堕狱。云何乃违。答亦依古说。古疏说云。大乘经力胜。重罪都灭。所以不堕。议曰。虽云顺古。而违经文。不具指陈。来误后也。

　　疏后得柔顺忍者。普超经云。如来为说三世之心。则无形貌。无所有等。以何心害。说是语时。王阿阇世。得柔顺忍。又云。王寻逮得不起法忍。问既得忍已。云何堕狱。答斯权现也。示于后人。令生恭敬。问普超涅拌。俱是大乘。云何二说。得有不同。答略为三释。一普超经说。随转理门。涅拌所言。据真实理。二普超意明不孝过重。业障难逃。令生猒怖。言堕地狱。涅槃意显大乘力大。令其令忻慕。三普超而据示相而说。涅槃依实。不入谈之。各据一义。并不相违。

　　疏并客众者。古疏云。圣有二种。谓声闻菩萨。凡有两众。即客旧二。问何谓客众。答有云。吠舍黧等。并名客众。或妙音等。亦名客众。议曰。疏意不然。古疏云。经文自有。经文何处。有吠舍黧。复云凡众。妙音非凡。故知非也。彼意言者。经之所言。余域人天。并名客众。

　　疏以面向为前者。问此经不说。何以明之。答维摩经等云。皆谓世尊在其前。即为证矣。论依此义。故加前后。

　　经为诸菩萨等者。问上云。四众之所围绕。何故今唯为菩萨。答据正所被。若尔前明四众。取比丘等。何有菩萨。答且举四众。实有菩萨。又比丘等。亦摄菩萨。何以为证。按智度论云。菩萨必堕四众之中。四众未必堕菩萨中。

　　疏对法十一明七种大姓等者。问般若论中。但列七名。余指瑜伽。依捡瑜伽四十六释。与对法论。义有不同。云何得言名别义同。答略为二释。一乍观二论。似若肝胆。审而察之。诚同水乳。今具牒会。冀令易悟。疏中已具对法论文。今者但引瑜伽对会。瑜伽论云。一法大性。谓十二分教中。菩萨藏摄。方广之教。会云。对法望彼能缘之心。瑜伽据体。二论名别。体实不殊。二发心大姓。谓有一类。于其无上正等菩提。发正愿心。会云。对法具牒。瑜伽影显。愿求菩提。即自利故。或亦具之。欲趣菩提。要起正愿。愿中含于二义。一求菩提。二利乐他。不兴二愿。无得菩提故。四十八云。愿有二种。一求菩提。二利乐他也。三胜解大姓。谓有一类。于法大姓。生胜信解。会云。法大姓者。即二无我之真理也。实了二理。而在于智。智之同时。非无净信。瑜伽据彼邻近而言。言生信解。四增上意乐大姓。谓有一类。已过胜解行地。证入净胜意乐地。会云。对法据总。凡圣合言。瑜伽约别。但说圣者。五资粮大性。谓福德智慧。修习圆满。能证无上正等菩提。会云。由福智故。不住于二。方得菩提。对法据用。明所不住。而云方便。不住生死及于涅槃。瑜伽依体及所求果。故云福智及得菩提。互举一边。影略明也。六时大性。谓经于三无数大劫。方证无上正等菩提。会云。瑜伽明言其时所得之果。影显业用。对法明言果业。密亦显时。互举一义。七圆证大性。谓即所证无上菩提。会云。开合次第。虽复不同。体竟不别。二释两论七义。义有不同。随作者意。何要会之而使一种。且如对法。前五为因。后二是果。瑜伽前六是因。后一是果。故论云。前六皆是圆证大性之因。圆证大性。是前六种大性之果。故知别也。余别可悉。又按大集经第七云。其乘广大故。于诸众生。无障碍故。是一切智善根本故。无有烦恼诸结黑闇故。所有光明。无处不遍故。周遍有眼目故。本性常净故。初无垢行故。断诸烦恼一切习气故。故名大乘。准此经文。通摄有为无为二种功德。广如彼说。

　　疏无相不相等者。略有三释。一云。初相是有。不相是无。不者无也。上一无字。该下两处。应言无有相无有相。意显真如离空有二。二云。初言相者。即有为法。次言相者。法实体相。意言无一有为法中。不以真如而为体相。三云。初无相者。无遍计相。次云不相。有依圆二。议曰。后释稍疏。经意唯明一真法界。前二义通。

　　疏最胜经典者。问制伏放逸。寻求理覆。律论为胜。何故今云修多胜耶。答意云。此经明于一乘。会二皈一。形二藏胜。不言余经。亦总名胜。形对不同。互有胜故。

　　疏诸佛德藏者。略有二释。一云。定能含诸功德故。而名为藏。定依此经。经亦名藏。二云。此经能含功德。及诸定等。经即名藏。议曰。后释为胜。顺经论故。故神力品云。如来所有一切之法。自在神力等。皆入此经。

　　疏一出水不可尽等者。有议曰。法身虽在二乘浊水。而不灭尽。即如经言。有垢真如。若出水已。名无垢如。皆不可尽。又云。三世诸佛。化他成佛。令出二乘。而佛乘不可尽。即如经言。以我此物。周给一国。犹尚不匮等。又云。莲华出泥水。而不舍泥水。虽令众生出二乘。而不舍二乘。常作二乘。方便即如。经云。一雨所润。三草得益等。

　　疏前解顿悟菩萨等者。有义谈于如来法身之体。出离二乘浊泥水也。问先在中后超名出。如来菩萨元不在中。何以名出。答有二释。一云。菩萨等有二乘种姓。今成菩萨。永不取彼二乘之果。亦名为出。若尔元无二乘姓者。何名为出。既有斯妨。故第二释云。夫言出者。不要先入后出名出。但离于彼。即得出名。如言岸上。先在于岸。及后出者。但名岸上。此亦应尔。议曰。疏中上下皆云。彼经对菩萨故。名无量义。对二乘故。名为莲华。今不可尽。既比顿悟。云何得言莲华之号。唯对二乘。今即一释。即不可尽。亦喻渐悟。渐悟身中。大乘体法性。能出彼小乘水。故后出泥水。喻彼二乘。后回心已。用能出彼小乘水故。是以莲华对于二乘。无量义名对彼菩萨。即无妨矣。若尔师资岂不自为鱼肉。答依法不依人。岂以所宗。曲相阿僮。又疏主本意。言不可尽。喻大乘体性。言喻顿悟。且顺古释。故嘉祥云。前义与后义异者。而有二释。第二释云。前约直往菩萨。后就回心入大也。又疏主问答之中。言彼莲华。据未出水。性能出故。此据水上。用能出故。若以顿悟。名不可尽。云何未出。又云。彼经正对菩萨。名无量义。傍被二乘。名为莲华。若顿悟者。名不可尽。云何得言。莲华之名。不对菩萨。岂可前后自相矛𥍿。故知疏主前叙他解。后申自义。以为问答。熟思应悉。问若尔何故初出水义。不言二乘。第二方言喻声闻耶。答既取真理。而以为体。岂独不定二乘有耶。既通菩萨。所以不得同于后义。而指声闻。

　　疏此乃所诠等者。且此能诠为余。能所二诠门者。待此能诠。彼所诠义。方得显故。此能诠法。以为本故。余能诠法。方因起故。所诠为门。翻前可悉。

　　疏二云至与此名体无二者。问俱号莲华。名可无二。真如行果。既各不同。云何言体。亦无二耶。答两经莲华。俱以真如行果为体。但缘彼对菩萨。正举真如。此应二乘。偏言行果。互举一边。实体不别。有云。彼理之中。而有行果。此经以彼行果为体。故云无别。有云。取能依行果之体为华。体即如故。有云。虽彼真如。此是行果。能所依别。然以彼此。各用一法。名为无二。议曰。言即有余。理即不可。若以理中行果为体。彼理之中。即包行果。此行果中。不兼彼理。云何无二。疏中但云能依行果。名此莲华。不言其体。云何言俱真如故。故名无二。疏言体无其二。即云。各以一法为体。名为无二。疏亦说云。名无其二。应亦不同。得名莲华。名为无二。此既不尔。彼云何然。又彼理为体。可云一法。此有行果。云何名一。故皆不可。

　　疏后二义释此宽彼狭者。问第五此宽。理无有爽。第四彼狭。有多疑矣。彼此皆以二法为体。云何即有宽狭不同。答因果之中。但有理智。所以名宽。具如疏中明理智也。

　　疏住对面念等者。面谓涅槃真如之理。念即与定相应者也。今意明定。而言念者。邻近释。亦有圣教。言背面念。面谓生死。定能永弃生死面故。

　　疏示听聪明之相等者。不思而说。说多疏误。思已方陈。陈乃审谛。审谛无过。故成聪睿。

　　疏发三问答者。三字恐误。应为二也。弥勒为问。文殊为答。问答合言。名之为二。亦有释云。弥勒鹙子文殊等问。名三问答。议曰。理未必然。鹙子等问。不因定故。

　　疏如将说般若等者。此答意云。说般若时。虽先入定。定亦不名般若定故。定经名别。此亦同彼。

　　疏适意华等者。其华之色。而即不定。或通四色。今时所雨。应唯白华。有所表故。同白毫等。

　　疏行四法迹者。能与三学。而为因迹。按杂集论第十云。谓无贪无瞋。正念正定。无贪无瞋。能令增上戒学清净。不因贪恚门毁犯学处故。正念能令增上心学清净。由于所缘。无有忘失。持心定故。正定能令增上慧学清净。由定心者。能如实遍知故。

　　疏截四流者。按杂集论第七云。谓欲暴流。有暴流。见暴流。无明暴流。随流漂鼓。是暴流义。随顺杂染故。

　　疏断四系者。按杂集第七云。谓贪欲身系。瞋恚身系。戒系。取身系。此实执取身系。以能障碍定意性身。故名为系。由此能障定心自性之身。故名为系。非障色身。何以故。能为四种心乱因故。谓由贪爱财物等因。令心散乱。于斗诤事。不正行为因。令心散乱。于难行戒禁。苦恼为因。令心散乱。不如正理。推求境界为因。令心散乱。由彼依止。各别见故。忘生执着。谓唯此真。余并愚忘。由此为因。令心散动。于何散动。谓于定心。如实知也。

　　疏四轭者。按杂集论第七云。谓欲有见无明四也。障碍离系。是轭义。又按瑜伽论第十九云。一谓染污寻思轭。二不染寻污思轭。三喜乐系缚轭。四一切色想轭。由此异生。虽到有顶。而为四轭所系缚故。于彼下地。还复往生。二论不同。如余处会。

　　疏五合观说处者。处有二释。一云。处谓法也。今既地动。必不虚尔。欲说何法。二云。处谓处所。

　　疏仁王经颂等者。按彼经文。总明五忍。今此二颂。明初伏忍。初之颂明忍方便。余正明忍。忍有三品。铜银金轮。如次三品。即是地前三十心也。十善谓戒。欲趣彼岸。度生死流。事资于戒。为舟为足。十善为本。故先明之。发心将弃。名为长别。非已别讫。近生圣道。名道种姓。

　　疏此与余经三种姓别等者。按善戒地持瑜伽唯识经论中。初性后习。故与般若。而有异也。何以故。答善戒等。据法尔无漏种子元有。名性种姓。复因修增。并新所熏。名习种姓。仁王经中。不约本种。但据新熏。逢缘修行。初学名习。习已渐增。位复不退。名性种姓。如世说言。习以成姓。道种姓等。亦望渐增。所对不同。故无有失。问按十地等论。十王之位。不说地前。初地菩萨为铁轮王。亦复不说四天王位。及第三禅。何乃不同。答地前三十。或报不定。多随业力。初地已上。随愿力生。随心自在。仁王通依业愿二力。十地等论。但据愿力自在者说。又四天王。臣而非主。第三静虑。极乐不苦。所以十地不立王也。问按仁王经云。虽十千劫行十正道。入习忍位。习忍位者。即十位初。僧祇之始。按本业经云。一二三劫。得入初住。二文不同。一何乖反。答有二解。一云。十千劫者。据入习忍不退位说。若不尔者。与迂回人辟支何别。彼十千劫。到初菩提。如涅槃说。二云。且举十千。非必定尔。逢缘即减。不遇或增。故本业经云。若值善知识学佛法。若一二劫。方入住位。准会仁王。本业可悉。

　　疏涅槃面门等者。面门谓口。一头之上。眼鼻等孔。口最为大。欲表常住大涅槃理。故放口光。然按经文。云种种光。不言四色者。言四色者。疏主之意。为显涅拌有四德故。有云。光有六色。云种种也。而有二意。一表真应二身万德具足。故云种种。二表化身而必灭也。所以然者。夫盛必衰。光既是盛。显必有灭。故有斯表。

　　疏上生言举身放光者。举犹遍也。显佛慈悲。弘济普及。又明修行悉得度故。或彰弥勒果满事故。言金色者。显可重也。济末代生。可为宝故。

　　疏有缘皆函等者。问有缘至言。为属此界。为亦属他。答唯属此界。捡上下文。不见他方寻光至者。或兼他界。故下颂云。又诸万亿国。转轮圣王至。故得通他。

　　疏不照无色彼无处故者。问无色既许有定果色。光何不照。答非是一切皆能有故。所以不照。若尔有者何不偏照。答光既被彼。不可于中有照不照。若尔欲色。光虽远临。中间无缘。了不知见。彼何不尔。既有此难。应云无缘。故不照也。

　　疏上下括于五趣者。问万八千界。一一皆耶。答尔。既云悉见。明知齐等。

　　疏多思名人者。诸本不同。或作思。或有作恩。字既不同。随应两释。一云是思。善能思量种种善恶。异余趣故。二云是恩。有恩慈德。胜余趣故。更捡经本。

　　疏意寂静故者。略有二释。一云。寂静体是涅槃。人能求彼。从所求法。而以立名。即有财释。二云。人多无诸剧苦扰恼不同鬼等。恶求多求。恐怯多畏。极大苦等。故名寂静。议曰。后释善也。理可思知。问经云。于此尽见彼土。为凡为圣。答居法华会。凡圣皆见。问广慧声闻所见。不逾一三千界。云何凡夫见万八千。答佛威所加故。有论云。定通等力。即不决定。故有何过。

　　疏分段变易生死者。此广有章。今被时要。略辨名体。而言体者。总二生死。正取异熟第八识为体。兼通余识。异熟五蕰。且别分段。名言熏习。识等五种。而为亲因。福及非福。不动三业。为胜增上。能招感缘一切烦恼。能为发业润生之缘。由依他缘。而得生故。问胜鬘等经云。如取为缘。有漏业因。而生三有。名为分段。不言识等名言亲种。一何乖反。答彼等经论。隐彼亲种。但显增上。分因。与缘。故亦无失。变易体者。即前识等。五果种子。皆为亲因欲界福业。并色不动。但除无想及净居业。为近胜缘。依四静虑。缘事无漏。后得悲智相应定愿。为远胜缘。复由所知障。执彼菩提有情为有。而起悲愿。亦。为断此。留身久住。故所知障。能为其缘。问胜鬘经云。无漏业因。所知障缘。有意生身。云何得言。以名言种。不动等业。而为其体。答经隐所资。但举能资。及彼能发胜劣二缘。故亦无过。问既有亲因。及所知障等。何要复用无漏业为因。答若无无漏。无胜堪能感变易生。故假此资。所以须矣。言释名者。分谓齐限。即是命根。段谓差别。是五蕰体。舍此受余。有差别故。此差别身。命有齐限。即段之分。名为分段。命属身根。依士释。或此分段。俱通身命。皆随因缘。有定齐限。故名分段。亦分亦段。持业释也。由此无漏所资感故。所受变易。妙用难测。非下劣境。变易即不思议。持业释也。或无漏定愿。妙用难测。名不思议。不思议之变易。依士释也。

　　疏四种生死者。按无上依经。以分段生死。有四种难。变易喻彼。亦立四种。四种难者。一烦恼难。谓无明爱取。二者业难。谓行全及有少分。三者执报难。即识等五果。并生老死。四过失难。谓生异灭。忧悲苦恼。以变易四。如次喻彼。即所知障。而为方便。无漏有分别业。乃为因缘。所得变易。名为有有。以五蕰上有生等故。重言有有。即变易上。生异灭等。行苦摄故。更无余果。故云无有。问若尔。但有三种生死。无有即是第三摄故。若乍看似然。理实不尔。第三但取五蕰之体。由上有彼生等相故。从其所有。得有有名。不取生等而为体也。第四即取生等为体。故全别也。准此而言。念念有四。古今释异。诸教不同。广如章辨。后便更叙。

　　疏七有等者。五趣是所趣业。及中有是能趣。能所合言。故但有七。若尔烦恼亦为能趣。无不因惑有趣果故。据亲者言。隐疏不说。

　　疏九有情居者。有情乐居。有九不同。名九有情居。一身异想异。谓取初禅。成劫已来。不计梵王。为能生时。欲界人天。诸受不同。欢戚有异。身形汇别。故成二异。二身异想一。即成劫初。初禅天也。谓劫初成。梵王独住。念诸辅翼。因有天生。梵王念言。我能生彼。后来天子。起宿住通。知梵王念。而生梵处。便云我从梵王所生。计能生同。名为想一。王胜余劣。身貌不同。故名身异。三身一想异。谓第二禅。身并相似。根本有喜等。未至而有舍。有厌动勇而乐舍者。乐厌不同。故想成异。或初生天子。见下火灾。言本至此。旧住天子。而言不来。我屡见此。未曾来也。来不来别。名为想异。四身一想一。第三禅同一乐想。身复不别。五第四禅。并四无色。名之为九。故俱舍颂云。身异及想异。异身同一想。翻此身想一。并无色下三。故识住有七。余非有损坏。应知兼有顶。及无想有情。是九有情居。余非不乐住。此亦兼明七识住也。问三涂之中。及第四禅。非非想处。如何损坏。非识住耶。答夫言住者。识所爱乐。来处乐住。住乐不离。三恶道中。多不爱乐。设令爱生。不乐住故。第四禅中。五净居者。唯圣所居。深厌生死。情忻入灭。无想天中。而复无识无云等三。未生乐生。生已有乐求无想者。非非想处。有灭尽定。灭心心所。由斯识住。但有于七。三涂有情。不乐住故。非九情居。如余广明。恐繁不具。

　　疏僧中有二等者。问二类之中。有优婆塞等。此何名僧。答据理和说。或僧者众义。故近事等。亦在僧收。

　　疏由行菩萨道故入二位者。地前地上。名为二位。即是信解相貌二也。

　　疏四摄法者。按诸经论。处处广明。今疏所述。即瑜伽论。论有九门。九门多义。疏撮而言。不举名因。今依疏引。而略展释。疏不言者。今亦不具。言九门者。一自性爱语。二一切爱语。三难行爱语。四一切门爱语。五善士爱语。六一切种爱语。七遂求爱语。八二世爱语。九清净爱语。利行同事。亦名九门。一自性语。于诸有情。常乐宣说。悦可意语。谛语法语。引摄义语。释曰。不粗恶语。名为悦意。不妄语故。名之为谛。不离间语。名为法语。不绮语故。名引摄语。二一切爱语者。略有三种。一设慰喻语。疏云。远离频戚等。二设庆悦语。见诸有情妻子财谷。其所昌盛。而不自知。如应觉悟。以申庆悦。或知信戒闻舍慧增。亦复庆悦。释曰。言不自知者。虽有盛事。自不为盛。或复不知盛之所因。由凭三宝福德所致。三设胜益语。宣说一切圆满法教相应之语。利益安乐一切有情。恒常现前。以胜益言。而为余益。释曰。前之二种。随世轨语。后胜益语。顺正法教。三难行爱语。略有三种。一能于怨家。以善净心。无秽浊心。思择为说。如前三语。二能于上品。愚痴钝根。诸有情所。心无疑虑。思择为说。种种法教。誓受疲劳。如理如法。如善摄取。三能于谄诈欺诳亲教。轨范尊长。真实福田。行耶恶行诸有情所。无嫌恨心。无恚恼心。思择为说。如前三语。四一切门爱语。略有四种。一欲断诸盖。趣向善者。为说先时所应作法。释曰。为说人天善业等事。名先所作。以无如来数数得故。或为先说五停心观。名先作法。初入法人。初时须作此五观故。五观初作。名为先时。时即初也。二远离诸盖。心调善者。为说增进四圣谛等。相应正法。三在家出家。多放逸者。无倒谏诲。方便令其出离放逸。行不放逸行。四于诸法中。多疑惑者。为令当来离诸疑惑。为说正法。议论决择。五善士爱语。六一切种爱语。疏略不引。七遂求爱语。谓依四净。语起八圣语。释曰。即不粗恶等四善语。名四净语。见言见。不见言不见。八种实语。名八圣语。八二世爱语。九清净爱语。疏略不引。利行亦九。自性利行。由彼爱语。为诸有情。示现正理随其所应。于诸学处。随义利行。法随法行。如是行中。安住悲心。无爱染心。劝导调伏。安处建立。略名自性。释曰。随彼彼趣。以义利行。饶益有情。名为利行。令如说行。示其正理。随其所应。于诸所学。随义利行。法随法行者。谓教修三学。问利行爱语。而有何别。答爱语泛说教理果法。今利行中。随机正授三乘之行。令其修习。名为利行。故二别也。二一切利行者。略有二种。一未成熟有情能成熟利行。二已成熟有情令解脱利行。复有三门。一于现法利劝导利行。谓导以法业德。招集守护。增长财位。由此能令获大名称。及现法乐。释曰。作诸金银。及种植等。皆名为法。作工巧等。名之为业。德谓道德。由有德故。得他财利。或言法者。谓不邪命。如法求财。名为法也。业等同前。菩萨教人。以此法等。三事得财。故现得乐。二于后法利劝导利行。谓劝弃舍财位。清净出家。受乞求行。以自活命。由此能令决定获得后法安乐。现乐不定。三于现后利劝导利行。谓导在家。或出家者。渐次修行。趣向离欲。由此能令现得轻安。后生净天。或般涅槃。三难行利行。略有三种。于先未行胜善根因诸有情所。能行利行。名第一难。难劝导故。于有善因。现前耽着广大财位。众具圆满有情。能行利行。名第二难。广大放逸。耽着缚故。于诸外道。着本异道。邪见邪行有情。能行利行。名第三难。彼于自宗。愚痴执着。于正法律。增背执故。四一切门。五善士。六一切种。此之三门。疏略不引。七遂求利行。谓见有情。有八缠者。方便开解。令离被经缠。谓见有情。于应惭处。为无惭缠。方便令离。余七亦尔。八二世利行。有九种。谓于有情。依净身业。劝离杀生不与取欲邪行。离一切窣罗若迷丽耶。及以末陀放逸处酒。依净语业。劝离语四过。依净意业。劝离贪瞋痴。释曰。身语各四。意为根本。三合为一。故云九也。窣罗若。米酒也。迷丽耶。药酒也。末陁者。蒲桃酒也。九清净利行。略有十种。依外有五。一无罪行。诸恶行者。于诸善中。能正安处。名无罪行。二不缚行。于非解脱。非定清净处。求为真解脱。求为定清净。即于其中。能正劝导。名不缚行。三渐次行。知劣中妙慧。随次为说下中上法。教诫教授。令渐次修。名渐次行。四遍行利行。一切有情。随力随能。行义利行。随类劝导。名遍行利行。五如应利行。于请有情。若于自义。善法三品。功能差别。可劝导者。及由方便。功能差别。可劝导者。及于彼如彼。方便劝导。名如应行。依内清净。有五利行。一于诸有情。起广大悲。意乐现前。而行利行。二于诸有情。所作义利。虽受一切大苦劬劳。而心无倦。深生欢喜。而行利行。三虽现安处。最胜第一。圆满财位。而自谦下。如奴如仆。亦如孝子。旋荼罗子。其心卑屈。离憍慢我执。而行利行。四于诸有情。心无爱深。无有虚伪。真实哀怜。而行利行。五于诸有情。生起毕竟无复退转慈愍之心。而行利行。问何名外内。答诸依有情。外缘而起。立以外名。依自内悲。所起之者。故名为内。四者同事。如疏略引。今更不广。

　　疏非如二乘执三别体等者。如萨婆多。不立真如。然计智慧择灭解脱。皆别实有。化地部等。立善法等三种真如。亦计智等三事别体。身智灭后。得无余依。即前后也。大乘不尔。问大无三事。假实不同。为无为别。云何不异。答起智断惑。证灭之时。不得异时调然而别。亦犹因果不即离也。思可知矣。问二乘解脱。与佛解脱。为同为异耶。答亦同亦异。约烦恼障惑苦而言。此即同也。故经依此。说三乘人同解脱床。若诸障尽。方名解脱。此即有别。二乘未断烦恼障习。及所知障。故经下云。其实未得一切解脱。

　　疏又乐有五种等者。今者略明五种体性。自性乐者。按瑜伽论。云受乐也。有漏无漏。遍通学无学。三界所系。所有摄益。身心之受。皆名受乐。通有无漏喜乐舍受。而为自性。二者因乐。论云。谓二乐品。谓有无漏二乐。或身心二乐。顺乐果业。及根尘二。并彼能生。顺乐受触。并名因乐。体通五蕰。顺乐果业。相应共有。皆因乐体。三苦对治乐。论云。寒热饥渴等苦灭时。生起乐觉。问此乐自性。为取火等能除之法。为取所生受之自体。答设尔何难。二俱有过。若取火等。因乐何殊。若取所生。受乐何异。答俱不取。但取寒苦息。所生乐受俱慧。觉苦无有慧。为其体。又苦无之处。义说为乐。非实有之。苦息之时。但生舍受。舍受俱慧。觉无饥等。故取舍受俱慧为体。四受断乐。论云。然依胜义。诸所有受。皆悉是苦。灭尽定时。此胜义苦。暂时寂静。故名为乐。即以尽定。而为自体。问灭尽定。具止满无漏心。岂无漏心。名胜义苦。答无漏之心。虽是所止。而非是苦。而言所猒而是苦者。从远所猒有漏为言。问若尔有漏所猒之心。乃由无漏加行心遣。何关灭定。而云灭定除胜义苦。名受断乐。答如灭受想。无为之体。无间道时。实已得之。后时方乃得灭尽定。却说无间所得无为。名想受灭。此亦然也。胜者胜心。方觉为苦。名胜义苦。五无恼害乐。论云。有四。一出离乐。谓出家者。信戒等为体。二远离乐。得初静虑。离生喜乐受数为体。或取五支。并名为体。三寂静乐。二定已上。寻伺息故。名为寂静。以二禅上定为其体。或四五支。随应为体。四三菩提乐。谓无分别智。而为其体。或通后智。为此乐体。或智所证涅槃。亦为此体。问远离等三。犹居有漏。云何总名无恼害耶。答前三能顺三菩提乐。名无恼害。故论结云。能随顺故。

　　疏以根地人下者。按佛地婆娑正理俱舍。谓有三度。即地根人。度谓越度。超过之义。上地利根。及以上位。如次超于下地钝根。及于下位。以名为地根人度。如彼广明。恐繁不具。问弥勒望佛。三俱是下。云何乃言。示相怀疑。答不知实心。名地等下。能知化心。名示相疑。如猿等类。犹知佛故。若尔凡夫。岂不如猿。名实心惑。答弥勒因满。历事既多。放光等缘。昔皆曾见。故能知也。余众不尔。不可为例。

　　疏离诸构尽等者。有难云。按下文殊答成就云。我于过去。曾见此瑞。今佛现光。亦复如是。举古显今。即是比度。复云。如我惟忖。即是构尽。云何得言。离构尽等。今释无违。定心缘境。无非现量。举古显今。岂即比知。下疏科云。示相筹量。名为惟忖。此并会讫。无繁致难。

　　疏因成就等者。疏主释意。文殊自成放光等事。名因成就。此因即是成就一切智之缘也。故复言缘。故总说言。一切智成就缘。缘字属上。论复言因者相也者。出前因体。有余德释言。因成就而有二种。一者正因。二者缘因。论言一切智成就者。是正因。论言缘因者相也者。是缘因。缘字属下。谓文殊成就一切智。故见过去事。故一切智。即是见彼过去正因。

　　疏凡重说颂有十所由者。如文可悉。又按龙树十住毗婆沙云。复有六体。一随诸国法有不同。且如震旦序铭之文。天竺故有散华贯华二种之说。二乐不同故。随彼志说。彼长行偈颂以应。三悟非一。有解长行。不了于偈。有了于偈。不悟长行。或别闻俱迷。令听方悉。故双明之。四根有利钝。利根一闻。而则知了。钝根而说。方乃解之。五引听者。易夺言辞。转势说法。其犹将息病者。回互食味。六众有前后。

　　疏颂依于文及文士者。文者文字。言文士者。是作颂人。依文及士。而有于颂。颂实有体。复有释云。士字误也。应为上字。颂虽依文。取胜上文。方为颂依。并依小乘解。

　　疏失卢迦颂等者。传西方释。句有五类。一处中句。以八字成者。二者前句。或以六字七字所成。三者后句九字已上。乃至二十六字所成。四者短句。或以三字五字所成。五者长句。从二十七。乃至百字。或更多字之所成者。随前五类。当类四句。方名为偈。纵是长行。亦数四句。名之为偈。问观今经文。但十六字。云何判言当失卢颂。答若准西方。有三十二。今译从汉。但有十六。如言菩提。此但云觉。故无失也。又按婆沙。句有三种。一集义句。二集字句。三赞叹句。今此颂中。随应皆有。如文可悉。复有释云。偈犹竭也。乃此方言。明义竭尽。故名为偈。议曰不然。设此方言。未必偈中。皆明义尽。

　　经旃檀香风者。有云。雨华表生一乘之解。香风表灭二乘之惑。

　　经照明佛法开悟众者。疏释如文。议曰。或此二句。总结于前。说四辨意。

　　疏从革不违者。革犹改也。

　　疏西方之行者。五行之中。金属西方。

　　疏今亦声也者。金字形声摄也。

　　疏牟婆洛揭婆遏湿摩揭婆者。释如疏文。按泰法师佛地论疏云。旧言车渠马瑙。然于此方。无正名相当。故存梵言。

　　疏杵藏者。形似立名。

　　疏胎藏者。业力所加。余缘不损。为名之坚。据实亦有堕胎等者。据一边说。

　　疏帝青大青等者。梵云因陀罗尼罗目多。是帝释宝。以其最胜。复称为大。准此胜劣。而有不同。云帝大青。或云。帝释居处。波质多罗树下地。是此宝故。故名帝青。言目多者。此云珠也。以此帝青。而为珠矣。问如佛地论摄大乘论。引七宝名。与此不同。何所以耶。答良为随方所重不同。经论随俗。列名。有异。故无过矣。

　　疏挽者。音万同。

　　疏具七摄受等者。按唯识论云。要七最胜之所摄受。方可建立波罗蜜多。一安住最胜。谓要安住菩萨种姓。二依止最胜。谓要依止大菩提心。三意乐最胜。谓要悲愍一切有情。四事业最胜。谓为要具行一切事业。五巧便最胜。谓要无相智所摄受。六回向最胜。谓要回向无上菩提。七清净最胜。谓要不为二障间杂。

　　疏古人四马一乘逐等者。驰逐经营等也。

　　疏西域暑热等。问光中所嘱。乃是东方。华盖之饰。自是西域。何取西法。以辨东仪。答所照维东。能照西发。故举西法。以此东仪。余皆类此。

　　疏曲辀轓车耳者。车辕曰辀。车箱曰轓。曲据形言。耳助辞也。或云。耳者车耳。即障泥也。

　　疏不应施等者。倚宫形势。盗劫活酒。屠杀得财。皆名不净。酒毒药等。名乱众生。置罗机网。名恼生物。刀弓箭等。为害生物。音乐女色。名坏净心。皆不应施。问何故经云及妻子施。令他离背。即恼所施。损坏净心。复败受者。何成檀度。答菩萨与彼妻子等类。必先立契。若有求者。施请不违。有此诚言。许施无过。如须达太子。施妻子事。若以女色之意。而贻于人。固成谴累。若随求即与。不为失也。

　　疏复作后时因。为今好施。熏修之力。令于来生施不息绝。名后时因。

　　疏施中应起四智者。念此资财。五家之分。而不坚牢。虚失无功。不如惠舍能致大益。名觉悟智。念余贫者。衣不蔽丑。食不充饥。我方于彼。犹以为胜。纵少饥寒当须忍之。可咸以施。名忍苦智。念斯玉帛。由我妄情。见之为好。理实非然。若不尔者。诸圣者等。易不爱此。纵畜生类。亦不贪乐。故知妄爱。实何所贪。而不惠施名知倒智。念彼三界。悉是泡幻。何乃愿求。以我所施。愿求菩提坚固之体。名不坚智。问虽愿求于坚固之体。有实因此得彼体耶。答有按新华严经颂云。昔于众生起大悲。修行施等波罗蜜。以是其身最殊妙。能令见者生欢喜。夫行施等。皆须回向。回向何德。而须作耶。答按大般若经云。譬如真金。若时若时。炼烧打。

　　尔时尔时。光色转盛。若时若时。光色转盛。尔时尔时。展转调柔。堪为器具。如是菩萨。若时若时。以所作善。与有情共。回向菩提。愿同证得一切智智。尔时尔时。善根转盛。若时若时。善根转盛。尔时尔时。展转邻近一切智智。又按旧华严经云。回向者何义。永度世间生死彼岸。故说回向。又大般若云。若以无所得心。而为方便。与诸有情。回向菩提。所得功德。于彼异生二乘诸福业事。为最胜等。何以故。以二乘等。但为令己自在安乐。为自涅槃。菩萨回向。普为一切有情。调伏寂静涅槃。

　　经我见诸王剃除须髻等者。问人之所重。莫过宝位。今舍黄屋。入彼缁林。弃诸俗仪。受僧禁戒。有何胜利。见斯救摈。答因兹戒本。坏舍幻身。得金刚体。能拯物危。自离诸难。按新华严经颂云。昔在无边大劫海。修治净戒波罗蜜。故获净身遍十方。普灭世间诸重苦。旧经云。若时净戒顺正教。诸佛贤圣所赞叹。戒是无上菩提本。应当具足持净戒。又涅拌经云。一切众生虽有佛性。要因持戒。乃见佛性。得成菩提。又云。如金翅鸟。能啖诸龙。唯不能啖受三皈者。又大般若经云。以无所得。而为方便。修行净戒。如是净戒。能满净戒。乃至般若。六波罗蜜。有斯胜益。故舍王位。犹若脱履。

　　疏思惟法义谛密法忍举偏说者。问何以明之。答按金刚般若经。若人以百千万劫。舍于身命。不如受持一四句偈。舍身命者。即安受等忍。故知胜劣由来异也。问当以何念。能发于忍。答当念忍力。能致菩提。不忍为因。诸根不具。不能辨诸成有情事。故大般若经云。我若不修忍波罗蜜。当生诸根残缺。容貌丑陋。不具菩萨圆满色身。若得菩萨圆满色身。有情见者。必获菩提。若不得此圆满色身。则不能成就一切有情严净佛土。况当能得一切智智。问作念可然。颇有因忍。实成佛耶。答按新华严经颂云。往昔修行忍清净。信解真实无分别。是故色相皆圆满。普放光明照十方。斯之为证。

　　疏精进有五者。如文具辨。又按大集经云。勤行精进。凡有四法。一者发心。二者作心。三者观心。四者如法住。如是四法。即是具足佛法因缘。何以故。发心者。即是生善法因。作者。名为增善法因。观者。名为利众生因。如法住者。名入一切佛法因缘。问人多懈怠。以何为心。即能精进。答当作念言。不精锐者。失诸功德。若勤勤者。能证菩提。利有情类。奚不勖励而修习耶。故大般若经云。我若懈怠。不起精进。尚不能获菩萨胜道。何由成就一切有情严净佛土。况当能得一切智智。以此为念。即可精练。能致作佛。故新华严经云。往昔勤修多劫海。能转众生深重障。故能分身遍十方。悉现菩提树王下。

　　经安禅合掌等者。问入定安寂。云何复言。以千万偈。赞诸法王。答有二释。一云。此之菩萨皆已登地。不起灭定。尚现威仪。余定赞叹。故亦无爽。二云。安禅者。乃是梵言。语尚略也。具言安禅那。此云合掌。译经之主。遂于宜便。梵汉双言。言安禅合掌之。安禅之言。乃非定也。下言赞叹。亦无失矣。问广运三业。二利长修。寂静闲居。曷有多益。答心犹野马。意若严后。制之一处。无事不办。故大般若经云。是诸菩萨。入色无色定。寂静安乐。但欲引发自在神通。与诸有情。作大饶益。亦欲调伏粗重身心。令有堪能修诸功德。又新华严经颂云。佛久修行无量劫。禅定大海普清净。故令见者深欢喜。烦恼障垢悉除灭。广有多能。故须入定。

　　疏经复见菩萨至击法鼓者。慧度也。问所有六度。孰为优劣。答据无相理法性而言。亦何优劣。若依圣教功能而说。智为群首。今略言之。一能为善母。大般若经云。能与一切善法为母。一切二乘菩萨诸佛所有善法。从此生故。二能御五度。即彼经云。如善御者。驾驷马车。令避险路。行于正道。随本意欲。能往所至。甚深般若。亦复如是。善御一切波罗蜜多。令避生死涅拌险路。行于自利利他正道。至本所求一切智智。三能灭诸恶。旧华严经颂云。譬如伽陀药。消灭一切苦。智慧亦如是。除灭诸痴冥。又大般若云。若有菩萨。安住般若。关闭一切险恶趣门。不受人天贫穷下贱。四能成正觉。旧华严经颂云。勇猛勤方便。能尽海源底。智慧力如是。究竟诸佛海。大般若云。安住般若。速能圆满一切智智。又华严云。如来住修诸行海。具足般若波罗蜜。是故舒光普照明。克殄一切愚痴暗。

　　经为众讲法者。问夫说法者。如何安措得为为善说。答善调三业。能离毁。息偏傥情。弃贪求志。斯即可为善说法者。故按大般若经云。是菩萨谓随所化。多为爱语。含笑先言。远离频蹙。发词有义。能称如实。诸有所说。不欺侮人。所言决定。种种乐说。以柔耎语。令众欢悦。容色宽和。使他亲附。随义而说。闻者悟解。为利益故。称法相说。平等为说。心无偏傥。离虚妄言。作决定说。种种乐说。随众根性。由此因缘。令众欢喜。又大集经云。凡所演说。不为饮食。至心演说。说时不轻。亦不自高。为出善巧。所闻不失。问名字执着。至人明诫。法本离言。正典咸载。今启讲途。岂不[矛*牟]𥍿。答据真谛言。复除其病。非无执言皆制不说。不尔吾徒将何以悟。故按旧华严经云。如宝在闇处。无明故不见。真谛无说者。虽慧莫能睹。由斯宣说。益无穷矣。

　　疏谓四正断等者。一能制恶法。名为律仪。初修有漏。精进制彼已生恶法。令之不起。后修无漏。断彼已生恶所熏种。二种并名律仪断也。故瑜伽论二十九云。一律仪断。谓于已生恶不善法。为令断故。生欲䇿励。二未生恶法。有当生义。为令彼现当不复生。故断彼种。种现两亡。故言断断。即瑜伽云。于其未生恶不善法。为欲令彼不现行断。为断故断。故名断断。又令永断。令不起现。重言断断。又由初断。断于已生。今并未生。故言断断。三未来之善。生必能有断所断德。故数精进。令彼得生。因修习故。通断得生。故名修断。故瑜伽云。由于善法。数修数习。先所未得。能令现前。能有所断。故名修断。四已生善法。若无放逸。能断所断。为护彼善。而勤精进。令有所断。名防护断。故瑜伽云。由于已得现前诸善法中。远离放逸。修不放逸。能令善法。住不忘失。防护已生所有善法。能有所断。名法护断。问四断之体。其法者何。答克体断精进。故对法论第十云。正断自体者。谓精进。问夫言能断。克性唯智。云何精进。而得断名。答由缘所断之法。而起精进。是故精进。而得断名。故对法云。初二正断。缘彼已生未生所治恶不善法。以为其境。后二缘彼未生已生能治之法。而以为境。故从所缘。以立断称。

　　经恶骂埵打等者。按大般若经云。若有人来埵打诃骂。菩萨应作是念。殑河沙可知数量。我身过患。难可得知。谓无始来。发起种种烦恼恶业。违害理事。诸佛贤圣。共所诃毁。今此人来。埵打诃骂。百分千分。乃至邬波尼煞昙分。未得其一。如何缘此。应生忿恚。观如是义。而能忍受。都无瞋忿怨恨之心。又按出曜经云。忍心如地。犹如此地。受净不净。不作是念。舍是受是。智者执行。亦复如是。若有欢誉。不以为欢。有数辱者。不怀忧戚。见善不喜。闻恶不怒。是故说忍心如地也。以此为心。故能安受打骂之苦。

　　疏如彼三类说不二义。按维摩经。三十三圣。明不二义。分为三类。第一类者。前三十一菩萨。同说以分别执。名之为二。无分别理。名为不二。智会此理。名入不二。第二类者。文殊师利。以彼言说。名之为二。离言法性。名为不二。智达此性。名入不二。第三类者。谓维摩诘。假智言说。俱名为二。法性真如。名为不二。正智证智。名入不二。问准前三十一菩萨。说各不同。云何总合。为一类耶。答观文似异。据理乃同。故为一类。广如彼说。

　　疏俱舍颂云极微金水等者。又按佛本行经第十二云。凡七极微。成一客尘。合七客尘。成一兔尘。乃至成虱。皆同俱舍。七虱成一芥子。七芥子成一大麦。七麦成一指节。累七指节。成于半尺。两半成一尺。二尺一肘。四肘一弓。五弓一杖。二十杖名一息。八十息名拘卢奢。八拘卢奢名一由旬。注云。依随类数。讨得二百八十四里。一三十步。问何故不同。答略为二释。一国法前后。改张有异。如今斗尺。望古周时。大小全异。二五天竺境。土俗不同。亦如今此河南河北关东关西。尺步等量。亦全有异。彼亦应尔。译经之主。随当国言。故参差也。亦非有过。复有说云。或四里或一驿地。名一由旬。皆准斯会。纵译经人。是此间者。亦随彼方。一国境法。

　　疏不尔此洲讵安多塔者。问今所明塔。乃是光照东土之事。何得难云此不安多。答虽东西别。报化佛境。佛佛相似。举此化境。不堪安多。返显彼方。明是报域。

　　疏如天树王其华开敷等者。有云。释难。而外难云。若由造塔。国界严好。本徒严国。何关供养。故为释言。如树开华。本为结子。不欲荣树。及其华发。树自严好。造塔亦尔。

　　疏是今时因菩提因故者。问文殊今现。处王子位。云何说因。是今佛因。答为二释。一据妙吉祥。今实成佛。名今佛因。二者。约彼大三世说。往行名去。成佛名今。佛身已后。所有未来。总名未来。虽未成佛。形待约世。故亦名今。复有释。论。云妙光之。前未能为众敷阐斯典。然所修行。是后说因。名为因相。为妙光身。闻法华已。能为众说。称之为果。议准曰此后释。所见果者。即是过去因之果也。然望论意。后释亦得。

　　疏三转嗣对者。谓嗣继嗣。摄佛法轮。令不断故。

　　疏住外凡位者。此有二释。一云。十信已前。名外凡位。已后名内。二云。十住已前。名为外凡。已后名内。菩萨本业璎珞经云。佛子住此地者。所得福德。过外凡位。百千万亿。由此故知。已前总名外凡。议曰。前虽无证。理亦可通。约未入彼四十心位。立以外称。问何故本业说十住外。名为外凡。答以十住外。未入三祗根本位故。故与外名。前解约彼。方便根本。皆异已前。未发心故。总名为内。言破疑者。破彼三乘新旧二疑。故下经云。诸求三乘人。若有疑悔者。佛当为除断。令尽无有余。

　　疏令入圣等者。故鹙子言。疑悔永已尽。安住实智中。当必证入圣实智故。

　　疏二密境界者。说二乘权。菩萨为实。唯佛能知。非余所测。甚深难解。名密境界。或与二乘。授佛记故。故智度论云。法华经云。二乘作佛。名秘密法。或是世尊密意而说。名密境界。定性二乘。实不作佛。今奄含说。名之密也。议曰。据二乘记。引智论证。释密无违。何名为二。此论自言。菩萨声闻。二种密故。准第三释。亦只一密。不得称二。思之可知。故初释善。然八大义。总分为二。初之六种。为令众生自得作佛。即自利也。后之二种。令他闻教而证圆果。即利他也。初中复二。初五辨因。后一明果。第二利他。亦分两种。初之一句。为物演教。后之一句。令物证入。

　　疏古摄论至三十五劫等者。按今摄论及余经论。未曾见有三十三者。恐此方古德。以意定之。

　　疏多依五种者。论中虽说有五种劫。不言此经上下之劫。皆依五说。疏云多依五种劫者。取论意释。亦不决判。但依五种。如下授诸声闻等记。不必取此月年等劫。至文更会。

　　疏涅拌经云如来等者。又按出曜经说。而有四义。一依过去佛来。经云。如过去等正觉来。吾从彼来。于三阿僧祇劫。执行勤苦。故名如来。二从二利来。经云。或施国财妻子头目髓脑。能自拔济。从中来故。故名如来。三从法性中来。经云。复从法性。就世间义。故谓如来。四如诸世尊。依德而来。经云。如过去诸佛。具足十力。四无所畏。十八不共殊胜之法。大慈大悲。广度一切。不离如性。我今亦尔。故谓如来。

　　疏罗汉是共德等者。问按瑜伽云。应正等觉。名为共德。非独罗汉。今疏所判。乃乖本论。答略为二释。一疏捡文误。二言共德者。有二种共。一三乘共。二诸佛共。言罗汉者。三乘共德。断烦恼障。同证生空。正等觉者。诸佛共德。断所知障。同证法空。故瑜伽云。应正等觉。谓永解脱一切烦恼。及所知障。论文虽总。理有斯别。疏主约彼三乘共德。是以偏指。非是疏主捡文误也。有余释云。二空之理。诸佛同证。名为共也。明行等德。并是有为。诸佛各别。名不共德。有为体异。属各别故。

　　疏遮行行者。如彼根戒。防护根门。名为遮行。三业造修。亦为行行。

　　疏四种增上心等者。谓即四禅增上心法。现乐满也。四体疑湛故。名名住也。

　　疏此二是行行摄者。即前行行住行。总名行行。

　　疏由此如来至遮自苦者。牒彼论也。

　　疏言此中不造过等。疏主释也。由不造过。释三不护。言密护根门故。无忘失者。由护根门。所以无忘失。世间静虑。遮苦行等。释前住行。佛所得定。虽唯无漏。以有为法。亦名世间。由得此定。现法乐住。显异未得忘勤苦者。名遮苦行。复有释云。遮行行行。总名行行。四增上心。名为住行。故瑜伽云。前是行行。后是住行。论云。由此二种。显示如来三种不护。无忘失法者。释由行行故。显三不护。由遮行故。显无忘失。论云。由不造过世世间静虑等者。释世间静虑。而是乐道。外道造作。所修苦行。名过静虑。今明如来由不造彼过。世静虑所有苦行。名遮自苦。议曰。二释异者。余德据论。初标次第。故摄遮行行行。总名行行。疏主依义。据释次第。摄住行行行。总名行行。论云。不造过者。余德平声。而释过义。疏主去声。以解过义。各望义殊。俱有所以。今详论云。由此二种。显示如来三种不护。无忘失法。由不造过。世静虑等者。如次显彼行行遮行住行三也。

　　疏三不护等者。问三业无非。即云不护。诸根无过。何须密护。答无罪覆藏。名为不护。诸根无非。如防护者。不起于过。名为密护。非是如来加意守防。名为密护。

　　疏于四谛至如次配者。问苦集世法。能解之智。名世间解。灭道非是世间之法。能解之智。非世间解。答灭道能治。解此世间能治之法。名世间解。若尔二空能证所证。亦能治世。何故不说。答约通三乘。但言四谛。复有释云。自性因缘。义同疏释。云爱味者。即过失也。由爱味故。起诸过失。过患者。离欲行也。由见过患。故能离欲。能趣行者。由见于前生死之中。诸法自性因缘爱味过患等已。心便猒背。起趣三乘菩提等行。名为趣行。过患所离。出离能离。故为一也。

　　疏由此复释者。瑜伽论中。有此二释。古又释者。与后释同。闇相会也。未必古人见瑜伽论。

　　疏一初善至后善等者。有释如次配闻思修三种慧。由教之力。能生慧故。

　　疏谓极究竟至离欲为后边者。此论文也。法性离垢等者。疏主释也。言法性离垢故者。释极究竟离诸垢言。能学之者至得果离垢者。释及一切至为后边言。能学究竟明有学人修行究竟等者。明无学也。有二释。一云。离现行垢故。名谓极究竟离诸垢。断随眠故。名及一切至为后边。此由教力。能令闻者。生四智等。断现种也。二云。初简外道。暂能伏惑。非究竟断。名究竟离诸垢也。后简外道。不能离彼非想地惑。名一切究竟离欲为后边。

　　疏及八语具皆圆满故者。按瑜伽二十五云。一先首语。趣涅槃宫为先故。二微妙语。谓清净声。如迦陵频伽鸟声故。三显了语。谓文词善巧故。四易解语。巧辨说故。五乐闻语。丰诸义味。令乐闻故。六无依语。不为规求名利等事。发语说法故。七无违逆语。随彼意乐。多少说故。八无边语。广大善巧故。当知此八。略具三德。一趣向德。谓初一种。二自体德。谓次二种。三方便德。谓后五种。

　　疏七圆满等者。所度无边。名无限量。能度之者。超过一切。名为最胜。

　　疏八清净谓自性解脱故者。自性解脱。是本论文。疏有二释。一云。一刹那解脱等者。约时以释。法一刹那。自是解脱。或复如来一刹那声。而说之时。法亦解脱。二言法自性解脱。据体自释。复有释云。谓在学位。无漏之法。名自性解脱。

　　疏谓相续解脱者。此本论文。疏亦两释。初约相续。亦有二义。一据法体自相续说。二依如来相续而说。二约学人。复有释云。在无学位。名相续也。

　　疏十梵行者。复有二释。一云。烦恼等法。名为非梵。八圣道支。能离彼故。故名梵行。二云。此八道支。从彼如来梵音而生。故名梵行。

　　疏如观棋等者。有人执斧行山中。见二人棋。棋可一局。斧柯摧然烂尽。又按异苑。昔有人乘马山行。遥望岫里。有二老翁。相对樗蒲。高岩悬竦。遂下骑造焉。以䇿柱地。跪而观之。自谓俄顷。视其马鞭摧然以烂。顾瞻其鞍下。骸骨枯朽。既还家。无复亲旧。旧居荒废。明比久尽。仿偟靡寄。一恸而绝。又按东阳记。晋中朝人。有王质。尝入山伐木。至石室。见童子数人。弹琴而歌。质留跂斧柯听之。童子以一物与之。状如枣核。质取含之。便不复饥。小停止似俄顷间耳。童子语曰。汝来久。何不速去。承声而起。所坐斧柯。摧然烂尽。既归去家数十年。稚子幼孙。皆成耆宿。亲故雕落。无复时比。复之二事。虽非疏引。延促义同。故因言也。

　　疏沙门至此云功劳者。按佛本行经释。有斯义也。彼颂释云。福德积聚舍诸非。此世彼世知无恼。一切生死除灭故。得此证者名沙门。

　　疏化身报身至可言诸佛者。一报土中。有多化土。据化土说。言诸佛土一切动也。

　　疏梵云吠琉璃者。复有释云。言琉璃者。从山为名。谓远山宝。即须弥山也。此宝青色。一切真宝。皆不能坏。亦非烟焰所能镕铸。唯是神鬼。有通力者。能破为物。或云。是金翅鸟卵㲉。此宝鬼神破之。以卖与人。

　　疏水精至土地辨者。议曰。非必五天皆无冰也。按西域传。雪山多雪。严凝寒苦。特甚余处。何得无冰。若据大纲。多分而说。彼实炎暑。无冰可尔。然疏主以玄应法师一切经音。作斯判故。故随彼言。非实许尔。

　　疏百劫修相好叹弗沙佛者。问百劫之中。处在几劫。见弗沙佛。答第六劫也。何以明之。答按佛本行经云。我念往昔。有如来出现于世。名曰弗沙。时彼佛在杂宝窟内。我见彼佛。心生欢喜。合十指掌。翘于一脚。七日七夜。而将此偈。赞叹彼佛。偈言。天上天下无如佛等。彼佛便记。汝于来世。过于九十四劫。当得作佛。号释迦牟尼。既云。过九十四劫。故知处在六劫。逢弗沙佛也。若尔。何故有经说言。赞弗沙佛。超于九劫。复言九十一劫。而得佛耶。答乃应诸教见闻不同。故有斯异。问本行经言。过九十四。那知即是在第六劫。答据不超。合当第六。又释准言过于九十四劫。余之六劫。即是所超。此即百劫之中。初劫逢也。

　　疏二净果者。成佛为一。度生第二。

　　方便品

　　　　疏第三

　　疏行竦者。竦谓敬也。可谓息恶务进善也。故国语云。竦善抑恶。广雅云。竦上也。谓高上也。行能崇善上升。故云行竦。有本作疏。传释云疏。谓疏条扶疏。行能疏条。而长果法。虽有斯理。无文可凭。故取前义。竦字为正。

　　疏莲华但说二义因果故即智诠者。此意说云。论既但说教理二种。名为莲华。故今此间。亦以教理。而为莲华。为因为果。言智者理。言诠者教。

　　疏莲华二义至无爽道理者。论中莲华。虽喻教理。解无量义经。然彼论云。出水开敷。因果之上。理亦得有故取莲华。况于因果。亦不失于开敷通理。议曰。初之一释。依论以明。而非是正。第二虽正。然据胜言。亦非尽理。第三释者。尽理正也。

　　疏佛智有二者。泛明佛智。有斯二种。

　　疏实法亦二者。夫言智者。必有其境。欲明真智。故举境也。

　　疏实智亦尔者。智依境起。实境既二。故智亦二。上标二智。此文之下。释上真智。本意欲辨方便之体。若不对真而以形。何法得名方便。故先举真。后明方便。

　　疏对知妄知等者。瓶军林等。名之为妄。即是第一世间世俗。执情计有。据体是无。名之为妄。智能知妄。名知妄智。智非是妄。

　　疏对知事智等者。谓三科等。名之为事。即是第二道理世俗。随义立彼三科等法。事相显现。差别可知。名之为事。

　　疏对知相等者。谓四谛等。名之为相。即是第二证得世俗。染净因果。而相可知。名之为相。

　　疏对知诠智等者。谓二空门。名之为诠。即是第四胜义世俗。圣者之智。依此空门。能显真理。名之为诠。

　　疏此之四种实智者。实智体一。所对有四。能对实智。故得四名。非体四也。

　　疏余四所对至俗智者。此之所说。能对所对。真俗二智。余圣亦有。今者疏意。唯明如来真俗之智。佛后得智。能知四俗。名为俗智。

　　疏对智权智者。佛后得智。知二乘权。或可二乘。自所得智。名为知权。解权乘故。名为知权。权言乃是大乘谈也。非彼自悟二乘为权。或可回心。亦知是权。然疏本意。但取如来知权智也。

　　疏若依趣入至俗智者。第三真者。亲能趣入。第三俗智。理即不然。故真俗别。若尔余俗。亦非趣入。何故不对。但对第三。答前二俗智。全非证真之方便。故第三俗智。缘四谛理。可是趣入之加行也。亲疏不同。故二相对。

　　疏谓见道前七方便者。一五停心观。二别相念处。三总相念处。四暖。五顶。六忍。七世第一法。五停心观者。一修不净观。治四种贪。一显色贪。缘青瘀等。作不净观。而以治之。二形色贪。谓见举容形貌美好。生贪心故。缘于烂坏被食等相。而除彼志。三妙触贪。触身细滑。而生贪着。观蛆虫等。用遣贪心。四供奉贪。谓祇奉合仪。歌儛悦意。因生染心。当观死尸。不能举动。将对治之。二修数息观。为除散乱。然有六因。而得圆满。一者数。谓系心入出之息。唯念忆持入出息数。从一至十。不增不减。恐心于境。极聚散故。若十中间。心数乱者。后应从一。次第数之。终而后始。乃至得定。二者随。谓系于心。缘出入息。不作加行。随息而行。念入息名至何所。谓念息入。为行遍身。为行一分。随彼息入。行至喉心。乃至足指。念恒随逐。若念息出。离身为至。一𨃥一寻。随所至方。念恒随逐。三者止。谓后系念唯在鼻端。或在眉间。乃至足指。随所乐处。安止其心。观息住身。如珠中缕。为冷为暖。为损为益。四者观。谓虽观察此息风。已兼观息俱五蕴等法。以为境界。五者转。谓移转也。缘息风觉。安置后后胜善根中。乃至世间第一法位。六者净。谓后外进。入见道故。或至尽智。名之为净。三因缘观。为遣愚痴。谓有众生。迷内因果。为引譬类。近指世间谷种等因。牙茎等果。生生不绝。开晓彼意。况彼内身。决有因缘。无明等因。老死等果。彼由观此。复得入道。四慈悲观。破瞋恚者。令观众生。如己子想。五界方便观。治着我者。观此一身。因十八界和合而有。本无有我。停者齐也。五经之中。随观何者。皆得入道。二别相念者。别别作彼四念处等。三总相念者。通观念处。四谛等上。作彼苦空无常无我四种观也。四者暖法。谓总相念。后顺决择分。初善根生。名为暖法。是彼圣道火之前相。立以暖名。即此善法。观彼四谛十六行相。五者顶法。谓暖法后。有善根生。名为顶法。动善根中。此法最胜。如人顶故。名为顶法。观行同前。六者忍法。谓顶法后。有善根生。于四谛理。能忍可中。此最胜故。又无退堕。故名为忍。下中二忍。观行同顶。上品忍者。唯观欲苦。与世第一。相邻接故。七者世第一法。谓从上忍。无间而生。此有漏故。名为世间。是最胜故。名为第一。修一行相。唯一刹那。亦同上忍。缘欲苦谛。略辨所要。广如俱舍。恐繁不具。

　　疏莅真入俗者。莅谓临也。谓后得智。反影缘如。不能亲证。名之为莅。亲缘于事。名为入俗。

　　疏十地云总至坏者。按十地论云。所说十句中。皆有六种差别相门。谓总至坏。总相者。是根本入。别者余九入。别依止本。满彼本故。同相者入故。异相者增相故。成相者略说故。坏相广说故。如世界成坏。余一切十句中。随义类知者。释曰。佛地经中。叹菩萨德。有二十句。论释前十。名十种入。复依本经。总同等六。辨上十句。由依初入。有余九故。故第一入。名为根本。根本摄末。名为总相。别相可知。即前十句。同名为入。故言同相者入故。一一入中。更有异义。故异名增。若成劫已。四大等聚成山等物。如一山中。略摄多物。故以成劫。喻于成义。劫坏器散。四大散广。故借劫坏。以况坏义。然有即以成坏劫事。名成坏者。理全不然。论自说云。成者略也。坏也广也。如成坏劫。既置如言。明取喻也。又按彼论第三卷云。菩萨善知诸地成坏。如是次第。集故成。散故坏。疏主引此六种法者。意取六中少含多者。证此所立。集成方便。问总同成三。而有何别。别异坏三。又复何殊。答总约体义。苞含于十。同偏据名。成随一一所成之法。略谈尽指。别依别九。对一总明。异据九别。一一增坏。随所应。一一区散。广分别说。故六有分。比讲读者。至于此文。种种摧存。皆非本旨。故今具出。意袪前惑。

　　疏又趣婆罗奈等者。证语方便。议曰。执持粪器。说九部法。身语别陈。趣波罗奈等。身语双说。而言趣者。即是身业。转四谛法。语业所摄。

　　疏外已为便者。略有三释。一而疏自身。称为外己。此显菩萨亲于外物。疏自己身。二外谓他身。己谓自体。利益于他。而同自己。三外他己自。合斯二益。名之为便。

　　疏济人法益者。济人者。即利有情。益法者。令法久住。亦方亦便者。谓彼善巧波罗蜜多。有彼方便二种之义。名亦方便。持业释也。亦如无性释大乘言。亦乘亦大。持业受称。

　　疏乃通三释者。按下显上。及以通彰。为三释也。

　　疏合是十二方便善巧者。按下显上。通彰三合。便摄瑜伽。十二方便。

　　疏为成后四后修六种等者。后六随义。通成前四。不以后六别成前也。有言别成。非论本意。

　　疏随顺会通者。随顺。谓先顺所化人。现暖笑等。会通。谓释前人所疑。

　　疏一切诸法至如幻梦等者。此出外人所迷之经。总有五句。一无自性。二无有事。三无生灭。四等虚空。五如幻梦。疏但牒四。脱如虚空。

　　疏彼经不说至自性者。会第一句。经意不说依他圆成。一切诸法。总无其体。名无自性。但说遍计。所言自性。而体无有。名无自性。若尔但无遍计一种。云何经言。一切诸法。皆无自性。答能遍计心。执彼彼物。所以遍计。亦名一切。

　　疏据第一义非无其自性者。会第二句。虽有依他圆成二法所言说事。然依此事。起遍计言。如此遍计。言下所说。法之自性。如兔角等。据第一义。如遍计言所执之性。理即无也。故言无事。非言依他圆成二法。亦名无事。

　　疏既彼性事至有何生灭者。会第三句。前说性事。皆计所执。本无有体。体既是无。何有生灭。皮之不存。毛将安附。第四如虚空义。疏略不引。按彼论云。譬如空中有众多色色业。可得容受一切诸色色业等者。依他圆成。喻如于空。遍计所执。似色色业。由迷依他圆成二性。执有定性。若人若法。如依于空。有色色业。若除于色及色业已。虚空显现。如除遍计我法二执。真如二理。清净显现。故说诸法如虚空等。即三性法。并如虚空。广如彼文。有喻合结三种差别。

　　疏又如幻梦至故说如幻者。会第五句。明彼遍计所执之法。非如倒情妄计之法。如实显现。亦非遍计所依依他。都无自性。此依他性。但如幻有。

　　疏究竟清净等者。明八相成道。如下广叙。

　　疏其能所诠至智为性者。此会违也。外有难云。前释名中。便通教理。何故出体。但唯取智。故释云。由因后得。能起教理。故但取本。又能所诠。体性各别。所以但取智为体也。

　　疏观无量义处定名实智观者。问观者是慧。今明于定。何故举慧。答有二释。一云。观体乃是定相应慧。慧强定劣。举相应慧。以彰定名。邻近释也。二云。观者定行观境。五别境中。定慧之境。皆名所观。举所观境。标能观定。议曰。前释为胜。纵举其境。但应言观。何故乃称如实智耶。故前释正。复有余德。而释论云。以如实智。观者鉴明。鉴明谓知病识药。从三昧起者。以知药审病既竟。应投药时至。故从定起。议曰。观于论文。后释亲也。所以然者。论既说云。以如实智观。从三昧起。明如实观。乃是起定之所由也。若如疏解。如实智观。即是其定。何须更言以如实智。从定起耶。智者应思。

　　疏二乘不知亦通此二者。通教理二。

　　疏余别属理教者。难见觉等。别属于教。五种甚深。别属于理。

　　疏以阿含深即昔三教者。问若依诸教。五种甚深。唯依真如。疏中何故唯会于教。不会余三。答以阿含深。经自标叹。所以偏云。

　　疏由此有故余三自成者。问云何由智性智相。余三得成。答既有智慧。同时心所。即是其果。智慧要因教万行生。即有同也。智不孤起。必依于境。所以有二。三必有也。

　　疏其后二番至一处明者。谓第二番解彼方便知见念观。三句说已。次复更释方便等三。为第三番。故疏结云。后二番中。初之三义。一处明也。两番释彼前三句已。后方释彼第四言词。还为两番。属彼三解之中第二解也。第二属彼第三解也。结意可知。

　　疏往成就谓八相成道等者。按大般若云。由方便善巧威力。为有情类。示现入胎。乃至涅拌种种化相。一入胎相。如疏具引。二婴儿童子相。有下劣有情。善根少故。不堪见佛成无上觉。转妙法轮。菩萨为彼。示现婴儿。及作童子。后宫游戏。菩萨若作余像说法。后宫女人。则不信乐。是故示现婴童子。三出家相者。有高行人。尚能离俗。菩萨为彼。示现出家。四苦行相。复有天人。作如是念。端坐受乐。不得圣道。菩萨为彼。示现苦行。亦为降伏苦行外道。示现种种难行苦行。五成道相。复有天人。长夜发愿。菩萨行诣菩提座时。我等天人。常献供养。菩萨为彼。诣菩提座。无量天人。既供养已。一切获得菩提因缘。六降魔相。复有天人。作如是念。恶魔外道。障碍正法。愿得菩萨坐菩提座。降伏恶魔及诸外道。有正信者。皆令见法。为此有情。坐菩提座。七转法轮相。有天人等。作如是言。愿见大师。成一切智。一切相智。无师智。自然智。是诸有情。虽不求出离。而根性纯熟。是深法器。为是有情。示现三转十二行相。无上法轮。八入涅拌相。复有天人。乐闻圆寂。菩萨为彼。示现涅拌。议曰。疏开婴儿童子为二。不说出家。然按彼经。如前所引。恐经本不同。疏引差互。更勘诸本。摄论等明。恐繁不引。

　　疏下解此与第四别者。论第三番。复解此第三种种知见。第四言词。二种别也。至下疏文。亦自释也。

　　疏本末因缘者。随彼所说。一切诸法。本之与末。非局一法。

　　疏此六释中回邪入等者。有余疏本。而言四释。亦有言五。皆悉误也。疏初牒论解云。示现外道邪法诸佛正法。即是第一第二回邪入正。疏复说云。方便更有四番。并前为六。总为三对。一回邪入正对。二进善破恶对。三自悟悟他对。

　　疏着地者。问其灭定者。身证不还。方乃得之。如何得言见戒取等。执此三昧。答略有四释。一烦恼见戒。不还等无。所知障者。非亦不有。二未得圣前。闻此灭定。起见戒取。执之为胜。而学修证。实凡夫也。三文总义别。虽复总言执此三昧。竟说外道及俗类等。以见取等。执自所有非想等定。非是圣者。有得灭定。而起此执。四随转理门。如萨婆多。亦于解脱戒等。起执取也。议曰。前之二释。教理无违。第三虽通。然但意准。第四难悉。无有明据。

　　疏缘无量境等者。按大菩萨藏经云。大慈无量者。谓诸菩萨。行菩萨道。为菩提故。尽众生界。慈心遍满。所谓尽虚空界。是众生量。如虚空界。无所不遍。菩萨大慈。亦复如是。无有众生。含识种类。而不充遍。此即境界。及行无量(文)。按杂集总有五义。一所依止。二所缘境。三者行相。四者自体。五者助伴。静虑为依。有情为境。愿与彼乐相应。为行相。定慧为自体。诸心心法。为助伴。

　　疏平等欲令离诸恶故者。言平等者。显舍行相。虽令众生舍离诸染。亦名为舍。然以平等。而辨舍义。或通二义。故无性论云。舍谓弃舍。令舍随眠。又处中住。说名为舍。

　　疏出体性等者。问杂集乃以定慧为体。今何不同。答对法论依引生通体。疏依显扬涅拌经等。约别对治。别出体也。答望义别。亦不相违。

　　疏无缘慈等者。问作真如相。何名无缘。答无缘谓境。体即真如。法性离言。体无起尽。一切诸相。名之为无。前第一二有情及法。亦是境也。

　　疏初三安乐后一利益者。但令离彼贪痴等惑。故名利益。未必即得调适安处。不名安乐。安乐利益。义不同故。前三安乐。义准可知。若尔何故。无性摄论云。舍无量者。欲令有情获得利益。及安乐耶。答有是利益。不名安乐。有是利益。亦名安乐。疏依偏句。论依俱说亦不相违。

　　疏与一切种利乐等者。略为二释。一云。属能利人。由所利生。而非一故。故能利功。而亦非一。名一切种。二云。属所化生。所利非一。名一切种。议曰。后释虽通。前释为本。以佛名为一切智。一切种智故。

　　疏因果相当名之为处等者。又按无性摄论云。处名所以有所容受。若无所以无所容受。说名非处。谓无处无容。诸众生类。无同恶因。而当得有。

　　疏净不净果至名为处者。释曰。净业是生乐果之处。不净业是生苦果处。自在天等。名不平等。谓外道类。计自在等。能生诸法。为诸法因。所生诸法。优劣不等。正法责云。既因是一。果何差异。为斯毁彼。名不平等。

　　疏如实转因者。释云。如实者。称实之义。转者起义。要由如实。自起善恶。以之为因。生乐苦果。非同外道不平等计。故可名处。疏本名云如转变因。是草误也。

　　疏此定通漏无漏故名杂染等者。此乃依总。漏无漏判。然委说者。染中有二。一者。为障碍杂染故。论云。得所未得中。彰碍杂染。谓无方便善巧。加行及盖。随一现行。释曰。为求静虑。起加行时。无方便故。及以诸盖。间杂生故。二者。自地杂染已得。所应得中。自地杂染。谓烦恼缠。及以随眠者。释曰。虽离下欲。得静虑等。仍为自地。缠随眠染。不得清净。言清净者。论云。复有四种。与上相违。应知其相者。释曰。一善巧纯净。谓善巧行。及以诸善。纯净现前。二离缠随眠。谓离现缠。及种随眠所起定等。一向清净。三解假立。谓依静虑等。引发种种功德。随彼功能。假立名字。四解清净。又即如是诸静虑等。具证得已。后更胜进。修习圆满。得随所欲。及无杂艰。得无硬涩。是名清净。

　　疏根者信等五根者。问为唯此信等五根。为更取余。答此中唯明入道根故。但取信等。若也通说。生死根等。即二十二根。悉皆是也。

　　疏八十千行者。即八万也。且举成数。具而言之。八万四千。界者即因。是种子也。

　　疏诸趣门中等者。此所知行。总有四种。一者。谓遍趣行。如贪行者。修不净观等。二者。罪福不动趣行。谓顺五趣之行。三者。朋党各各趣行。谓相违见行。四者。或余一切品类差别。此世他世。无罪趣行。即彼三乘。及不定性。于三世中。起趣涅拌。无罪之行。疏文如次。有四行也。问遍趣行力。能知是非。与处非处智力何别。答彼知境宽。此遍趣行。但知诸行。能有所趣。处非处力。非但知此。亦知余法。所谓海渧地尘。有情心所。真伪等事。如是无量。皆处非处力所通达。

　　疏二生类者。刹帝利等是。

　　疏三种姓者。谓此是我父。此是我母等。

　　疏长寿至边际者。寿命至老。名为长寿。寿命更多。名为久住。尽业所感。长短之命。名为边际。

　　疏略六行者。八言说中。后三合一。同是寿量。故但有六。八言说句。是过去世。曾所起者。能诠名等。六略行者。是前八六所诠行也。问菩萨亦得此十力不。答亦分得。非圆满也。若尔云何名为漏尽。答全尽分尽。俱名尽故。或可知他漏得尽故。或八地上。漏永不行。亦名漏尽。

　　疏我于此难正见无由者。按对法论云。我于是事。正见无缘。义意相似。于诸谤难。见无实因。能难于我。名见无缘。缘即因也。又按瑜伽云。如来于此。能为对治。诸谤难中。都不见有如实因相。释曰。都不见有真实道理。能为难相。

　　疏邪行鄣诸圣道等者。复有释云。烦恼障道。有其二种。谓见道烦恼障于见道。修道烦恼障于修道。初果已得。见道烦恼。毕竟不行。未具修道。所以仍起妻子等爱。

　　疏说出离道等者。疏中具释。复有释云。罗汉道满。尽来生若。毕竟不受现身病苦等。酬于前业。仍须受之。议曰。疏中初释于理最胜。经中复有示现事故。经中明言是罗汉故。

　　疏内未伏除至名观外色者。此盖疏主释彼论意。非论正文。内谓自身。见者乃是能见假者。即于自身。有色想贪。名为色想。由于内身未除此想。故作初观。而以除之。问于内起贪。何故观外不净治之。答外易内难。复因外尘。内贪不止。由斯观外。息于内染。

　　疏今则不然者。问杂集亦云。于内未伏见者色想。疏主取之。以释俱舍。何得复云。今不然耶。答未伏少同。光明不净。故有多异。

　　疏初习业者等者。问按本论云。于内未伏见者色想。或现安立见者色想。释论解云。谓于内身。未依无色定。伏除见者色想。或见者色想。安立现前。二论俱无初习等言。凭何以说。答文虽不明。理通二释。若唯一解。何假或言。又瑜伽云。谓生欲界。已离欲界欲。未离色界欲。名初解脱。由斯疏文。含综二论。理无违矣。论言。于内身者。略有三释。一内身。谓意意身未依无色定法。伏见者色。二取五根及扶根尘。总名内身。即依此身。起色之解。此解未以无色定伏。三总以欲色。显形等色。及情非情。名之为身。皆聚集故。行者于此。未离色欲。即身在此。欲相之内。名为内身。论见者色想。略为二释。一见者。谓假者。即是能见色等。假者色想。乃是见色想解。依境立名。名为色想。二见者。谓我能见。名为见者。色想同前。有云。不观自身所有根境。但观身外他身根境。名内未伏。见者色想。此[言*翟]之甚。过思可悉。

　　疏若久习业至安立现前者。问对法所明。如上已引。文中不说离色欲言。据何为证。答理应尔矣。若不尔者。二释俱未依无色定。未离色欲。竟有何差。论分为两解。而置或言。又既未离色界染。色自当情。何待安立。既言安立而现在前。离色染者。其义明矣。问既离色染。何假安立。而重观耶。答令观精纯。障转远故。

　　疏而观欲界作光明等者。按瑜伽云。于欲界色。有光明相。作意思惟。而生胜解。复云。观诸色者。观何等色。答欲界色。诸色之言。通内外也。问按瑜伽云。依已解脱。而作胜解。初中久修。已离色染。何故。但观欲内外色。不观色色。答瑜伽唯依初业者说。明言观欲。对法既通初修久业。故观诸色。言通二界境。疏主从宽。且言观欲。又欲色粗弊。为障力增。故偏言矣。

　　疏由前三解脱等者。问初解脱境。论言诸色。何故今云。摄少多耶。答胜处别作少多等观。今总摄彼。以为光明。故不违论言观诸色。问何等解脱。引胜处耶。答初一解脱。引第一二。第二解脱。引第三四。第三解脱。引后四种。所以者何。谓初胜处。内有色想。观外色少。若好若恶。若劣若胜。于彼诸色。胜知胜见。得如实想。由奢摩他道。名为胜知。由毗钵舍那道。名为胜见。于胜未胜二种之中。无上慢增。名如实想。第二胜处。内有色想。观外色多。乃至得如实想。由此二处。俱内有色。故从第一解脱所出。第三胜处。内无色想。观外色少。乃至得如实想。第四胜处。内无色想。观外色多。乃至得如实想。由次二处。俱内无色。故从第二解脱所流。余四胜处。内无色想。观外诸色。青黄赤白。乃至得如实想。四色如次。为后四处。由后四处。内无色想。观四净色。故从第三解脱所出。广如杂集。问虽因解脱。引胜处等。设二境别。复何失耶。答如世第一法。为引见道。还作无相真如等观。虽亲疏异。所缘名同。又由解脱。胜处等生。复由胜处等解脱成满。互为因故。观境同也。故杂集云。依解脱故造修。释曰。由初解脱。但起胜解。方起后行。故云造修。由胜处故起方便。释曰。次胜处能胜前境。即是发起加行功力。名起方便。由遍处故成满。释曰。后由遍处。境行周普。故名成满。此乃解脱。先起为因。复云。若于彼得成满。即于解脱究竟。释曰。复由胜遍二。以为方便。能脱诸障。故此胜遍。是解脱因。故由遍处。而成满已。即前解脱。方得究竟。

　　疏由除变化障等者。略有二释。一转变诸色。令隐显等。名为变化。于转变时。不得自在。名变化之障。所知障摄。二未作观时。若怨嫌心。见一切色。俱为不净。若起贪染。见一切色。俱以为净。胜劣等亦然。此怨贪心转变前尘。故名变化。变化即障。体通二障。

　　疏瑜伽至依初业者。问准列名。云有色观诸色。不言其外。何故今云。观外诸色。答按瑜伽第十二论。但云诸色。而无外字。第十五云。未伏内色想。外无染污色。既此参差。略为三释。一未依无色。制伏色想。云内未伏。已用色定。离欲界染。云外无染。已离欲色。而得外名。非唯外境。二依定散地。名为内外。于散色离过。名外无染。定无染在。名内未伏。故诸圣教。呼定散二。名内外也。故外等言。亦通根境。三外境名外。始业之人。未能双观。且观外境。论依初习。言外无染。此唯外境。名之为外。议曰。前二理通。后释非善。何以明之。唯离境染。根染未袪。初未得定。定既未得。何名解脱。故瑜伽十二云。已离欲界欲故。若未离根染。何名已离。又十五云。能引不还。或阿罗汉。诸神通等。谓外无染污色。是名第一。既对那含等。明八解脱。岂那含等。于欲根染。而未离耶。若尔何故。疏主会云。依初业有。答疏主双会十二十五。未得无色。未除色染者。依初业说。不言外者观外境色。名为初业。杂集亦但言观诸色。而无外字。故前三释。臧否明矣。据前二义。故疏说云。观外诸色。

　　疏唯观外境而为不净者。问内染已遣。外染亦无。何更观耶。答虽染已除。为坚牢故。观不净。令贪不起。

　　疏准对法久习等者。按对法本云。于内已伏见者色。或现安立见者无色想。疏主释之。分为久始。然疏亦有先初后文。又瑜伽钞。亦初业先。久业居后。问以何为正。答略以二释。一初先久后。如初解脱。释之次第。虽初已除见者色想。为令障远观得增明。故更现前。安立无色。而重观也。故现安立见久习也。二先为久习。后为初习。以久习者。不假安摸因修。而能起无色想。故言于内已伏色想。初习业者。未能任运要待安施。作无色想。故言安立。阿毗达摩。何要次第。取舍任好。应从多本。唯此疏主。判对法文。为初久别。余德不分。然解内身及见者言。同初解脱。唯翻有色无色为别。思之可悟。故不繁记。

　　疏而观外色作少多等者。但观外色。而作少多好恶等也。不为光明。问瑜伽对法。俱不说作少多等观。凭何而立。答二论结云。余如前说。前中既观少多等境。故知此尔。若尔瑜伽初解脱中。亦观光明。第二应尔。答不为例。瑜伽自简云。又不思惟。彼想明相。但简光明。余如于前。即少多同也。

　　疏已离染色名为外者。若根若境。但离染者。总立外名。不唯外境。然准对法。言内外者。约根尘异。乃同俱舍。与瑜伽别。

　　疏今此第二内有色者有根等色者。问大小乘教。皆言第二。名内无色。今者何故。言内有色。答谈彼第二。解脱观人。内有根色。非牒第二解脱之名。名内有色。言内说色。正谈有色。言有根等。出内色体。问辨意如何。答根尘离染。总名为外。论言缘外。但据外尘。以略观故。恐惑者执。亦观于根。故以斯简。若尔外尘。自以名外。何言离染。立以外名。答境外名局。离染外宽。从宽为名。故无爽矣。然大论抄通观尘根。名观外也。俱离染故。与此异也。

　　疏此说观外色等者。观外色时。不须此定。名不现前。非第二人。不得彼定。名不现也。

　　疏或已离色界欲等者。虽得无色定。不依作观。但以色定。立无色想。而现在前。以为观也。故云。无色而不现前。非不得也。

　　疏不同俱舍等者。地系除障。悉不同也。故俱舍云。一一通依初二静虑。能治欲界。初静虑中。显色贪故。问为二根本。兼近分耶。答有二释。一通近分。静虑之名。摄于根本。及近分故。根本近分。皆除欲界初静虑中。显色贪故。二云根本。俱舍不明言近分故。议曰。前解为胜。小宗但为除显色贪。岂近分法。不除障耶。问第二静虑。亦缘显色。第三静虑。宁非解脱。答初静虑中。由眼识故。故于显色。能引贪生。上无眼识。第三不立。问上亦借下眼识等起。应引贪生。答要伏下染。方得上定。故借下识。贪不得生。不同自地起识生贪。故不为例。故俱舍云。第二定中。无色贪故。问按俱舍云。八中前三。唯以欲界色处为境。云何缘欲境。除初定色贪。又色色净。欲色不净。复何观不净。能除净色贪。答非正能断。能为方便。令远离故。

　　疏清净相转等者。显异前二。故言清净光鲜等也。问所为意何。答有二因缘。一令心欣。二审成满。故俱舍云。前不净观。令心沈戚。今修净观。䇿发令欣。为审自知。修不净观。为成不成。若观净相。烦恼不起。彼方成故。

　　疏余地亦有相似解脱等者。如欲界等中。虽亦有清净。为余贪等。所陵杂故。初二定中。不净伏故。第三定中。乐所迷故。又并八灾所扰乱故。

　　疏已得舍念圆满清白者。此显所依。唯第四定。此定唯与舍相应故。亦赖于念。故兼言之。于一刹那。离过名清。相续离过。复名为白。

　　疏以此为依等者。以此舍念。定为所依。所修解脱。故名为净。三义名净。疏下引云。超苦乐故。动乱静故。善磨营故。是三义也。

　　疏二觉无故者。若不相待。但别观一。或净不净。即净不净。二觉无也。以境一故。

　　疏由于被障至不净物者。引释净中。不净入义。不净之中。净性所随。对法不释。此亦不明。略为二释。一不净物中。有白骨故。名净性随。二即前薄皮。不离三十六不净物。故名净随。议曰。后解虽得。初释分明。

　　疏超苦乐等者。离八灾患也。苦摄于忧。乐即兼喜。动谓二息。乱谓寻伺。

　　疏近分解脱道等者。若依俱舍。近分地中。九解脱道。总为解脱。九无间非。所缘下故。若顺正理。而有两释。一释同前。一云。近分地中。九无间道。八解脱道。并非解脱。不背下地。故缘下道离故。又未全脱下地染故。契经说彼超过下故。唯第九解脱道。得名解脱。所缘下者。缘下之法。以为境故。故俱舍论二十八云。空处近分。缘下地色。起色想故。余近分地。准此可知。

　　疏要背下地等者。即弃背义。是解脱也。问各背弃何。答按婆沙论十四。云弃背义。是解脱义。初二解脱。弃背色贪。第三弃背不净观心。四无色处。各自弃背地下地心。灭尽解脱。弃背一切所缘心也。

　　疏多说根本等者。近分地中。唯解脱道。名为解脱。不取无间。名非全也。

　　疏即于空处思惟胜解者。重观遍满太虚空解脱。即于识处等者。观观空识。所观之识。亦遍满也。

　　疏于识无边处等者。思惟识外。无有若色非色可得。故言于识。思惟胜解。

　　疏以识无有为自地名者。识外无法。名识无有。非识体无。名以识无。

　　疏遍于想可生处者。解此论文。诸德各异。今略叙四。一如疏明。二当地四蕰四谛等法。皆能为境。而生于心。名想生处。由此论云。更不于余。而作胜解。三有顶心细故。更不于余下地比挟。而起自地胜解。四下之三地。名想生处。遍于此处。思惟胜解。议曰。乍观四释。义互不足。略为征问。用晓未悟。且问初释。论自明言。更不于余。而作胜解。缘无所有。岂非于余。若言想生。应作胜解。取无所有。余二有顶。亦想可生。何舍不取。难第四释。义亦大同。思可知异。故不别征。答非想等名形无所有粗心而立。故须观彼以为解脱。如空处等。依空立名。即观空等。以为解脱。此亦应尔。简空处等。言不于余。观无所有总心心所。故言遍于想可生处。虽有顶地。想亦可生。然非明利。故不取也。问第二释。若观自地。论何称遍。若不形下。此地何因得非想名。若既待下而得其名。何不观下。若也唯观自地之法。即应唯名非非想也。唯细心故。不名非想。而无所待粗心心故。问第三释大略同之。故不别责。答当地四蕰四谛不同。观斯众境。称遍何咎。立名虽形。下粗心法。解脱不必须对彼为。更不于余而作胜解。论明证故。既有斯理。四释优劣。难为定判。智者当思。今助一释。无所有处。及有顶地。此二合名想可生处。何所以然。因二地心。得名非想非非想故。若唯有顶。形对于何。名为非想。若观无所有。不观本地。复何得名非非想耶。故知取二。唯依此二。思惟胜解。简空等处。名不于余而作胜解。问缘于识外。更无余法名无所有。即不兼自。唯于识处。思惟胜解。对无所有。名为非想。何不唯于无所有处。思惟胜解。即兼于自。答无所有处。唯从识外无法立名。故唯于他。思惟胜解。有顶形于自他得称。故于二处。思惟胜解。

　　疏上说离染依无学说等者。如前所明。解脱之处。言离染者。并依无学所得者说。非据有学。有学之人。染未离故。引证可知。

　　疏身证者得至定未能伏者。对明有学那含解脱。不同无学要离于染。有顶一地。必不伏断。以是学故。而不能断。无上可欣。故名不伏。余地如文。问所引唯识。但明灭定。云何证余染不离耶。答要得前七。方证第八。举后明前。故无失也。问有顶染在。何名解脱。答烦恼虽在。定障少伏。故得解脱。

　　疏空识二处至影略说者。此证有学。而未离染。亦得解脱。前之二地。言离染者。显无学得。显无学人。得后二种。亦须离染。后之二种。不言离染。显有学得。影有学人。得前二种。亦未离染。若不尔者。何须置此离不离言。问论前自云。前七解脱。于已解脱。而生胜解。如何今言兼有学耶。答为二释。一前局后通。二实唯无学。后文略故。故二解脱。不言离染。议曰。前释为胜。既许那含得于解脱。兼之何过。

　　疏无分别智等为体者。问对法等论。说八解脱。而是事观。云何根本智为体耶。答对法等论。通三乘言。此论兼依菩萨等得。是故说言。缘如为境。有余德释。通后得智。不许根本。名事观故。变影缘如。非亲得也。诸处说言。世出世智。目后得故。议曰。前解为正。何所以然。影变缘如。与本智异。论何不简。但言缘如。又若但言世出世智。可目后得。今论既有世间之名。与常全异。又八解中。有通凡得。唯将后得。以为体者。凡体用何。故知后谬。

　　疏以二十二法等者。谓善十一。遍行别境。各有五种。第六心王。名二十二。

　　疏谓如来藏不变故者。虽在烦恼。不为烦恼所染。故名不变也。佛性论云。虚妄之法。有三变异。一果报尽故变异。二对治所破故变异。三念念灭故变异。法身离此三过失。故名不变也。一前后寂静。无果变异。二无流故。无对治异。三非有为故。无念念坏异。

　　疏初四住权等者。后有配云。前四地前。后三地上。及于佛地。第一摄取。即十信位摄取。令入十信中故。第二令不散乱者。即是十住。住令离散故。第三令取者。即是十行。修行称取。第四令得解脱者。即十回向。以行纯熟。必得解脱。第五对治者。已登初地。证二空理。得二种智。断二随眠。名得对治。第六令进趣者。二地以上。一行之中。修一切行。而增胜故。名为进趣。第七今不失者。失者退也。八地已去。名不退地。佛地无学。总名不失。

　　疏何故配经等者。论中说与教化等言。结彼前说。第三番意。论文隐秘。恐学难知。故疏征起。问言词等。作第三番。意亦同此。复有义。自上已来。明佛说法。令彼众生自行成就。与教化下。第二释明佛说法。令彼众生化他成就。何以知之。论上结云。此七种法。为诸众生身。所作成就故。故知已前定为自行。即次复云。又与教化成就。故知教化作利他行。化众生时。应以证法而受化者。授以证法。应以说法而受化者。即为说法。如向前说者。化他二法。如前自行成就法。是再说应知者。重说向前自行二法。所有次第。即是化他。二行次第。但自他异。行相皆同。故论指之。而更不作。

　　疏不生等三相法者。谓无生住灭故。大集经第二十云。无为之法。有三种相。谓无出无灭。无住无出。即无生也。问此无为相。百法何摄。答虽未见文。以理言之。不相应摄。如有为相。言不相应二十四者。从增胜说。示方隅尔。

　　疏初地已上得四证净者。依瑜伽论。所说差别。如前略明。然坚固者。不坏之义。按华严经第三十九。菩萨有十不坏之信。谓于一切佛法不坏信。一切圣僧不坏信。于一切菩萨不坏信。于一切善知识不坏信。于一切众生不坏信。于一切菩萨大愿不坏信。于一切菩萨行不坏信。恭敬供养一切诸佛不坏信。教化一切众生。成就菩萨行。巧妙方便。不坏信。

　　疏若未入声闻决择分善等者。复有义。暖顶忍位。亦得转成麟角喻果。经百劫已。起彼麟角。暖等善根。不移于坐。而成麟角。故俱舍论二十三云。从暖善根。乃至菩提。不起于座。问颇有独觉。不从声闻资粮加行。从自二位。修成果耶。答有。故大婆沙第七云。转独觉种姓。顺解脱分。起声闻及佛种姓顺解脱分。转声闻姓。起余亦尔。若起佛种姓。解脱分已。则不可转。极猛利故。又俱舍论二十三云。显麟角喻。及无上觉。暖等善根。并无移转。向余乘义。皆以第四静虑为依。一坐便成自乘觉故。有余独觉。异麟角喻。起彼种姓。初二善根。转向余乘。理无遮碍。据斯二论。独觉自有资粮加行二位。明矣。双问二日。解脱分定生。尚非麟角加行之位。云何能转。生全少故。若定不转。婆沙俱舍二论。那通两俱。答曰。若望自乘。可言生定。回趣化运。而可增生。生数既多。为麟何失。诸部不同。取舍各异。云何独以俱舍婆沙。用为指南。况俱舍等。但言暖等三位。转成独觉。不言麟角。然准俱舍疏释应善。以论不言暖等可转成麟角故。若必也得。何不同彼独觉而说。议曰。二理俱通捡之。

　　疏初地已上至发十种心者。然十发心。而有多种。今按华严三十九。初有十发心。一发无量无边广心。于一切佛。二度脱一切众生。三合一切众生。一切世一切刹。悉入法界。四观一切法。悉如虚空。五观一切菩萨诸行。六正念三世一切诸佛。七了达不可思议诸业果报。八严净一切诸如来刹。九深心入一切如来大众。十观察一切如来妙音。一一之上。皆有发无量无边广心之意。恐繁不具。

　　疏其中末后一颂半者。即初六颂中。末后一半。

　　疏生因中疑者。于此因由所以之中。而起于疑。名因中疑。有义。教是理因。于教生疑。名因中疑。议曰。智为甚深。教称难解。今双牒起。明二俱疑。言疑教生。故为不足。故前释善。

　　疏前说甚深后说甚深等者。即证阿含二深也。有义。如舍利弗等。昔居外道。佛为引彼。赞叹小乘。名为真极。今指于彼。名前甚深。今从定起。赞智及门。名后甚深。议曰。前正后谬。疏自说云。前后甚深。不同声闻。若准后释。但后不同。云何前深。亦不同耶。岂可疏主自为[矛*牟]楯。

　　疏禀佛言至简异胎藏等者。依佛言教。生自法身。名佛口生。即圣一道等。名法身也。

　　疏此土佛出无转轮王等者。有义。即释迦佛百亿国中。诸菩萨等。化作而来。称诸国来。

　　疏返道疑生故名为损者。略为二释。一定性所得。无学果法。名之为道。彼若于自所得生信。乃名为顺。今闻一乘。于自所得。疑为不极。故名为返。二如来昔说罗汉名极。今复说非昔今说异。名为返道。因此返道。而有疑起。故名返道疑生。即此疑心。名之为损。有义。执小谤大。故言损也。议曰。乍观论文。后说为胜。细寻其旨。前释为优。所以者何。论云。是故罗汉。不入涅拌。意云。见佛说无二极。是故定性。执阿罗汉。不入涅拌故知执无定性趣极。即为损也。若不尔者。论言。是故罗汉。不入涅拌。此言何目。

　　疏观此文至不说无惊者。此有妨难。具释如决。今对凡夫二乘菩萨。六类不同。说不说惊。可为四句。一说则有惊。不说无惊。谓五惊怖中。第一三五。二说则无惊。不说有惊。谓五中第二。三说与不说。而皆有惊。谓五中第四。今昔二时。皆有悔故。问准经及论。其舍利弗。未闻法华。常悔修小。及闻法华。悔心随遣。云何得说说与不说皆惊怖耶。答准经论文。即无今悔。以理言之。亦容有也。如疑既有。新旧两徒。悔何不二。以斯理准。可得有也。悔行云何。为今闻说二乘作佛。悔不早修大乘行也。疏决两处。皆有斯意。四说与不说。皆无惊。谓不退菩萨。今昔皆无五惊怖故。且望此佛。对法华经。说未说时。名为今昔。非远望也。若远望之。何妨菩萨昔曾有惊。

　　疏于三类中两足为贵者。旧释戒定。以为二足。如来二足。超诸余圣。名两足尊。议曰。后释虽得。然不及疏。疏释乃是涅拌文故。

　　疏今取初及第三者。第二四句。但名烦恼。不得名障。非殊胜故。

　　疏尼乾子经有五种逆者。问按彼经第五。明五逆罪。即同小乘五逆之罪。复言有五根本罪。五如疏列。而不名逆。今云逆者。岂不违经。答经据通者。而立逆名。唯大乘者。而不言逆。非体非逆。若非逆者。何罪摄耶。岂轻成逆。重不尔耶。问准此经五中。一一之中。而有多种。为要总犯。为随犯一。即成逆耶。答随犯于一。即成逆罪。问若尔逆罪。何但五种。答据类言五。亦不相违。

　　经如是增上慢人退亦佳矣者。问此起去。何当更还。答按大方便宝雨经第三。善住天子问经第三云。增上慢人。退席而去。不久还来。故知此徒。亦可还也。经略不言。故亦无失。或可此经唯明一乘二乘作佛。其义甚深。非增上慢智所忖虑。是以不还。彼经不尔。容不久还。经自明文。言还不还。不可以理会令同也。两释不同。任情取舍。

　　经如是妙法者。古德云。妙有二种。一者体妙。谓非三一。言忘虑绝。二者用妙。亦非三一。不知何以美之。为对昔三。强叹为一。故注经云。非三非一。尽相为妙。非大非小。通物为法。

　　疏鹙子往劫曾所未闻者。问于十六子。闻经发心。云何说言。曾未闻耶。答彼时长远。望以后来更不闻故。名曾未闻。显经难过。隐前不说。

　　疏生死海减者。问何以尔耶。答一切七宝。多在海中。众生福胜。海减宝出。令众生用。海增翻此。

　　疏论云至此有三释解大事。一开示悟入。以为三释。一释如文。下疏云。第二解云。总依佛性下。即第二释。下云。第三解云。依大涅槃三事解下。是第三释。乍观疏文。为言标释。知见之性。以为三也。恐有未悟。故以示之。

　　论如来能证如实知彼义故者。释之如疏。今复有义。如来能证。举能证人。如实知者。出能证智。彼义者。出所证法。即是法身。一知之言。通能所知。

　　疏称化作城非宝所故者。翻显宝所。非称化作。故明体实。而是无为。

　　疏有二种如来藏空智者。二如来藏。即所缘境。谓空不空。二种之藏。言空智者。即是如来。缘二藏智。问二智不无。何故名空。答所缘空故。以得空名。问所缘何空。答烦恼虚无。真如离彼忘心分别一切诸相。故并名空。即此空智。亦名藏智。缘二藏故。问二何名藏。答忘能覆藏。真是所藏。故并名藏。复有义。即二空理。名为空智。智实性故。亦名为智。因空所显。而得空名。

　　疏谓若离至烦恼藏者。此辨烦恼空藏之相。妄法别起。其体不一。是故名离。可以对治。因缘易脱。故名为脱始终变改。目之为异。经本无有若断之言。或本不同。更勘余本。

　　疏不离至如来藏者。此辨真实如来藏相。所谓诸佛同体义分。非全别体。故曰不离。体真常住。不可因缘易脱令失。故曰不脱。始终不变。名为不异。妙出情分。名不思议。经本亦无不断之语。有义。真如体遍。不离有情。故曰不离。缚法可脱。体既非缚。故名不脱。如为法体。与诸余法非条然别。名为不异。议曰。不及前释。得失可悉。

　　疏能覆真如名如来藏者。复有二释。一知此妄空。能成如来。故所知空。名如来藏。二妄法空中。无有真实如来藏性。名空如来藏。空即无义。从彼所无。而以立名。

　　疏刀提耶等者。传释云。昔有长者。名刀提耶。其家巨富。情多鄙吝。平生之日。藏金于捣砧之下。死已为犬还生其家。悭心宿因。常卧砧侧。以守所藏。非家人者。辄莫能近砧。佛知长者根熟。辄造将化。至门呼言。刀提耶刀提耶。犬闻喜跃。走至佛前。如来慰喻。家人见之。莫不惊骇。佛为说所因。犹未之信。佛言。汝父昔日有金何之。答云。知父安藏。然莫委其所。佛命于捣砧所掘。果得金。方知家犬。乃尊君矣。今取喻者。意有二焉。一金喻烦恼。刀提耶者。喻如来藏。因金显犬。知是所亲。因烦恼显如来藏。二犬喻烦恼。金喻如来。因犬能显地下之金。因于烦恼。能显身中如来藏性。

　　疏善不善法皆名佛性者。善有两种。谓有无漏。无漏之中。通有无为。即前所引楞伽胜鬘二如来藏。有漏善者。为随顺性。如加行善等。为增上缘。随顺增长无漏种故。亦名佛性。不善法者。为违背性。碍无漏法。因断于此。而得菩提。覆佛性故。亦名佛性。无垢称意。准此明也。

　　疏四能显德藏等者。问因断烦恼。方证法身。法身即是所显之法。云何今判为能显耶。答处缠之位。其德未彰。若出缠已。具恒沙德。故名能显。亦如金性。在矿之中。未堪其器。不名显器。及于陶冶。真金。则能成种种器。是故真金。亦名能显。显成器故。法身亦尔。

　　疏开者出生显证之义等者。开属众生。众生证二圆果故。有义。为众生说佛性。名之为开。此释开者。即属如来。开阐解释佛性义故。议曰。若依经本。本疏为优。故经云。欲令众生开佛知见。故知开者。属于众生。若据论云。余释为善。故论云。欲开佛知见。令众生知得清净故。然观经本。与论所牒经文少别。意将论中所牒经正。何以明之。唯论牒经。开示悟三。与本经文。并无差别。唯牒开佛一处经文。即与经本。颠倒不同。故知经木。译之倒也。或可经正。而论颠倒。论颠倒者。亦译主焉。理既各通。难以定判。知者更详。

　　疏示者同义等者。问前开知见。已说真如。今示复明。一何郑重。答疏释如文。复有义。前清净义。即无垢如。今明同义。即有垢如。故佛性论。以无垢如。为胜相。以有垢如。为同相故。故今分二。亦无失矣。

　　疏虽二乘至故住是说者。此伏难。难云。若入变易。名为不退。二乘回心。即得变易。如何至八地。方名不退。故疏答意云。二乘虽尔。菩萨八地以前不定。若至八地。三乘决定。悉皆总受。无不受者。据此决定。故言八地。

　　疏唯下三世等者。有余德。以教理行果。配开等。今引下文。证非不取。

　　疏此方便至偏说一乘者。问何所以然。答初时三根。因果理智。四皆迷故。故具说之。根性既差。迷悟不等。有于此悟。于彼便迷。有在此迷。彼法便悟。故随迷者。即为说之。故下二周。随说有异。更有异释。终不离难。故摈不记。

　　疏若依此解至便非此义者。三周所说。广略虽差。其体无别。若初四种。总是无为。牛车造作。即有为摄。体既不同。故成[矛*牟]𥍿。便非此言。而有两种。一者牛车。非是开示悟入之义。二者涅槃贫女喻等。非今法华开示等义。若依前释。便非此义。但显牛车义。与此释别。非断此释以为非也。若依后释。便非之非义。即明此解以为不正。

　　疏如贫女等者。问何以女为喻。答女有怀孕之义。似况众生身含佛性。又经以女喻菩萨者。为以女人多慈悲故。故喻之也。

　　疏般若在上为能证道等者。问按彼经文。以自在目。喻彼伊三点。不纵不横。不喻涅拌。何故今譬涅拌三事。答观彼经文。诚如所责。义既万差。纵类三德。复有何过。盖光彼教。义乃含多。若非智洞幽秘。就能为斯释乎。

　　疏今此三释至意趣难解者。理行果三。总名所诠。宽狭差别。寻前三释。易知不辨。

　　疏又以莲华至亦无乖爽者。此释外难。外难意云。华喻妙法。论解教理。而有出水开敷之义。可同于华。今以因果。以为妙法。华之二义。何以类之。故有斯答。答意可悉。

　　疏余依永灭等者。更无余生苦依之体。名为永灭。非无即身名余依灭。有迷此文。乃言二乘身灰智亡。方名出宅。若尔身在。不名出宅。下经说言出宅索车。岂可在于无余之位。有斯事耶。误之甚矣。

　　疏又七地分段尽此一生等者。顿悟悲增。七地以前。犹居分段。生数既多。不名出宅。至第七地。欲末之时。尽一生已。即入变易。更有余义。辨如义决。

　　法华玄赞摄释卷第二
卍新纂续藏经第 34 册 No. 0636 法华经玄赞摄释


　　法华玄赞摄释卷第三

　　沙门　智周　撰

　　　　疏第四卷

　　疏正行无上等六者。按彼论第三云。一最胜正行。具十二最胜正行。一者广大。终不欣乐世乐自在。志高远故。二者长时。三无数劫。熏习成故。三者依处。普利有情。为依处故。四者无尽。回向菩提。无穷尽故。五者无间。由得自他平等胜解。于诸有情。起施等度。速圆满故。六者无难。于他善所。但深随喜。令自施等。速圆满故。七者自在。由虚空藏等三摩地力。令修施等。速圆满故。释曰。以定殊胜。变金等物。施与众生。无边尽故。如虚空藏。从喻为名。依于此定。而行施等。名为自在。得此定者。胜全八地。分劣初地。余地可知。八者摄受。无分别摄。令施等净故。释曰。不见施受及物。即本后智。或通加行。九者发起。上品忍中。释曰。此上品忍。能起见道世第一法。以时促故。略而不论。非无体也。十者至得。在极喜地。释曰。由至此地。初得无为。故名至得。十一者等流。在次八地。十二者究竟。在第十地。及佛地中。菩萨如来。因果满故。由施等十。有斯十二。得到彼岸。二作意正行。若诸菩萨。以闻思修所成妙慧。数数作意。思惟大乘。依布施等。契经等法。名作意行。又此三慧。思惟大乘。如次能令善根增长。能正悟入所闻实义。能令所求事业成满。三随法正行。略有二种。一无散乱。谓无六种散乱转变。二无颠倒。谓无十种颠转倒变。菩萨于此六十等中。应遍了知。名随法行。四远离二边正行。若于色等。执我有异。或执是一。名为一边。为离此执。说中道行。谓观无我。名离边行。五差别正行。于十地中。十到彼岸。随一增上。而修集者。名差别正行。六无差别正行。于一切地。皆等修集布施等十。名无别行。此六正行。于十度中。随修差别。一一具之。

　　疏所缘无上十二种等者。按彼论第三云。一安立法施设所缘。立到彼岸等差别法门。释曰。安立施等所有教法施设。即所缘。二法界所缘。谓真如。释曰。亦持业释。三所立所缘。四能立所缘。如次前二。释曰。到彼岸等差别法门。要证法界。方展转流出十二分。故教为所立。如为能立。五任持所缘。谓闻慧境。任持文故。释曰。任持者。谓即闻慧。能任持文教。令不忘。故名为任持。六印持所缘。谓思慧境。印持义故。释曰。印持者。谓即思慧。印持于义。令决定故。虽闻思慧。皆缘教义。以互少故。随举多者。闻思能缘文。与闻何别。闻能缘义。与思何异。答闻以文先义后。思以文后义先。故成差别。七内持所缘。谓修慧境。内别持故。释曰。谓即修慧。缘于四谛三性等理。名之为内。于谛等境。各别证知。令不谬解。故名别持。别持之所缘。依主释也。以持属慧。依境得名。前闻思等。亦同于此。八通达所缘。谓初地中。见道境也。释曰。持业依主。二释无违。通达属于能所二故。九增广所缘。谓修道中。至七地境。释道境二种。渐俱胜故。持业依主。通二释也。十分证所缘。谓七地中。世出世道。品类差别。分分证境。释曰。分分谓道。道之所缘。名分分证。依主释也。十一等运所缘。谓第八地境。释曰。从此以后。无有功用。任运缘如。今说初得。故唯此地。等即平等。运谓任运。转前心后心。一类无别。名为等运。等运之境。名彼所缘。依主释也。十二最胜所缘。谓第九十如来地境。释曰。此之三地。得四辨才。逮真灌顶。果明圆满。故名最胜。持业依主。二释无违。能缘所缘。俱最胜故。

　　疏三修证无上至十种修证等修者。谓修修习。证谓证得。因修而证。故名修证。按彼论第三云。一种姓修证。缘无阙故。释曰。亲善友等。四亲近行。名之为缘。此缘不阙。故本种姓。修而有证。此修能证。故名修证。皆以一缘。而释一证。然此种姓。体非修证。修证之因。故名修证。从果立号。余九准之。二信解修证。不谤大乘故。释曰。由不谤故。乃能信解。而修有证。三发心修证。非下劣心。所扰动故。释曰。由下心不扰。方能发心。而修有证。四正行修证。波罗蜜多得圆满故。释曰。由度满故。其行乃行。修而有证。五入离生修证。起圣道故。释曰。由起圣道修证。此入离生。离生之义。如前已释。六成就有情修证。坚固善根。长时集故。释曰。由坚固善。长时修证故。成就有情。七净土修证。心调柔故。释曰。由心调柔。证于净土。八得不退地受记修证。以不住着生死涅槃。非此二种。所退转故。释曰。不同凡夫二乘。为二所退。九佛地修证。无二障故。十示现菩提修证。无休息故。释曰。由利乐事。无休息故。修证得彼。示现菩提。

　　疏通摄至境行果者。三无上中。初是因行。次二境果。皆通因位佛果之者。寻上自悉。

　　疏罗汉有恐怖等者。按彼经云。阿罗汉有恐怖。释曰。对治未满。所以有怖。问何时怖耶。答若不愚法者。见前变易生死。对治未立。所以有怖。愚法之人。未来有余涅槃之后。心想生时。而方有怖。经云。何以故。罗汉于一切无行怖畏想住。释曰。明前怖畏之所以也。其征意云。佛于昔时。经中常说。罗汉离怖。今此何故。言有怖耶。解经答辞。略有二释。一云。谓于一切变易生死。无对治行。怖畏想住。正明怖畏。缘已无行。而生畏心。名无行怖。心在畏中。名之为住。惑未进断。亦名为住。二云。无者空也。而于一切法空行中。住怖畏想。不行修证。于法空行。深生怖畏。若如前言。由无治行。畏依作者。理乃不然。阿罗汉等。未回心前。未有变易。何得于此治行之所。怖想住耶。若得变易。即趣大竟。更何怖畏。若云不愚法者。闻有变易。虽未回趣。豫于彼怖。斯有何失。若准此理。前释亦通。然义不遍。不摄愚法人。故后释宽。知者思之。经如人执剑。欲来害己。亦有二释。一云。喻显于畏变易之因。喻之如人。能趣未来变易之果。名为执剑。当果临至。故云欲来。来必切身。名为害己。二云。怖畏法空。如剑欲害。不敢前修。

　　疏有归依者。恶法未尽。故有归依。故彼经云。如众生无依。彼彼恐怖故。则有求归依。如是罗汉。以怖畏故。依于如来。释曰。如世众生。无所依仗。多有怖畏。非一名为彼彼。余文可知。

　　疏正法住等者。经论二藏。生善名住。即此二藏。除障名灭。木叉毗尼。此二律藏。略广分二。解脱调伏。二本异故。故初受得。名别解脱。后名调伏。出家受具。学三藏人。沙弥大僧。如次配也。复有义。前四教法。后二行法。前中住灭。而是经法修善之法。故名为住。断障之法。名为法灭。木叉毗尼。并为律藏。木叉梵言。此云解脱。戒是正顺解脱之本。故云解脱。又复戒行。既绝业缚。名为解脱。律教诠彼。从其所诠。故云解脱。又此律法。能生解脱。亦名解脱。毗尼梵音。此翻名灭。戒能得于究竟灭果。故名为灭。又复戒行。随分灭过。亦名为灭。律从所诠。故说为灭。又此律法。能生律行。亦名为灭。二行法者。沙弥大僧。如次二别。更有多释。不出于此。故不言也。

　　疏三种意生身皆入初地等者。谓二乘菩萨。既言二乘。受变易生。得入初地。明地二乘。所有功德。皆是大乘。不尔。云何受变易生。得入初地。

　　疏如取为缘等者。如者指斥。取即是爱。爱增名取。诸论说故。取是着义。助业感生。目之为缘。理实诸惑。皆能润生。而爱力增。故偏说也。有漏业因者。谓善恶业与漏俱故。得有漏名。亲生自果。立为因称。三界名有。体是有为有漏法故。即第八识。而为自体。此上喻也。无明住地。即所知障。缘执有情。菩提实有。助业以牵变易生死。名之为缘。无漏业者。谓后得智。有分别业。正感生死。故名为因。阿罗汉等。受变易人。此即法也。

　　疏为大乘故说此六处者。正法住等。是起行处所。故名为处。处之不同。而有六也。故名六处。问六是小法。非实大乘。云何得言为大乘说。答且正法住。谓依经论二藏。习生空善。随应近远。皆作大因。是名之为大乘说。余准可悉。

　　疏失开敷之二能者。即第二能也。

　　疏所行二利灭道所摄者。灭理所证。令他智起。亦名悟他。苦集有漏。非究竟利。故不取也。故唯识论。说彼法佛。通二利故。

　　疏能诠之教二即称权者。教中说彼二乘之者。非有彼体。以权说故。故称为权。

　　疏非别简三唯无二极者。非言一故。即乃总简。无有三乘。但只简去二乘之极。大非无也。

　　疏又以果一简因三等者。教为理因。行为因故。理果俱果。教行并因。简彼行教理果名一。

　　疏不破执彼二身极者。对能执人。说身为二。非所执身。有两种也。声闻缘觉。为二能执。

　　疏既尔即应舍顿学渐者。问难意如何。答先所习者。而是顿法。出宅舍之。而更授法。所与非渐。是何法耶。若还是顿。舍与无差。何须与舍。若是别法。非渐更何。由此为难。

　　疏为求牛车至皆与牛者。二子虽求羊鹿出宅。然佛本意。令出取牛。设羊鹿者。牛乘之渐。疏谈佛意。云为牛车出于宅也。

　　疏此以所诠至非要真如者。意明牛车。亦名理也。

　　疏密亦通会行果二同者。三乘行果。会令同也。又会同彼教理二种。得有开敷秀出之义。初解为本。

　　疏胜鬘正说一乘因果者。问胜鬘一乘。以理为性。即合显会。正说理教。何不然耶。答对二乘执权行及果。是故说彼因果一乘。非即以彼为一乘体。明言彼得。非为究竟。可为大渐。是故名为显会行果。密会教理。准之可悟。或即因果。即名为理。理性所诠。俱名理故。法华显密。仿此应悉。故不繁云。

　　疏此正取至故不相违者。教虽非是正一乘体。一乘方便。亦名一乘。取之无失。问何不言理。答言因果者。已摄理矣。因果之中。定有理故。故不待言。

　　疏初二解通定不定姓者。问简别通二。理诚不爽。无别理故。破别云何得通定姓。定姓之果。自坚极故。答略为二释。一破别之一。唯对不定姓。不定姓人。定得大果。令于小果妄执为极。不肯进发。可须破之而令升趣。定姓所得。即以为极。今亦破之。令何所往。是以破别。唯对不定。二亦对定姓。夫最尊至胜。无所能逾。可名一极。定姓所得。理即不然。何名一极。非自不得他之胜说。即将己得。名为一极。故后解胜。

　　疏得二意乐者。问既佛二乘菩萨三别。何非三意。答自他为二。二乘菩萨。他义等故。

　　疏为不定姓等者。问第六既具三乘种姓。正是不定。何故不被。答据与记故。故不取之。若尔。亦应不取第二。此会不说菩萨记故。答不定有二。一者。已行大乘之行。而欲退之。二者。虽有大乘等性。未曾行大。初即第二。后即第六。法华本意。为第二故。故除第六。是以经云。声闻菩萨。闻我说法。成佛无疑。菩萨即是第二不定。议曰。设取第六。亦应无过。若据分明。别别记者。十中第二。何不除之。若依总相受记之义。第六应得。据此理言。十中一一。随应皆取不定姓也。应化随宜。亦准斯义。疏中唯取初二八者。以所余者。约于别义。以明一乘。非并不定。故不取之。今以理准。纵通不定。亦应无过。岂不定中。无解脱等。是以不定。未必局唯初二第八。问法苑乘章。但取第一。与此不同。而何乖异。答彼据论言。为二声闻。不说菩萨。所以不取。此依菩萨。性是不定。是以取之。

　　疏此唯摄入者。破二归一。汝等所行。是菩萨道。言九部法。入大乘本。皆摄入也。上下非一。

　　疏彼通出生者。按胜鬘云。摩诃衍者。出生一切声闻缘觉。世出世间善法。如阿耨大池。出八大河。又如一切种子。皆依于地。而得生长。如是一切声闻等善法依于大乘。而得增长。又云。如世尊说。六处谓正法住。乃至受具。为大乘故说出生摄入。如文次第。问彼理为乘。如何出生。答如十二分教。依于法界平等所流。为依名生。此亦相似。中有稍异。智者思之。

　　疏第五问答等者。问引摄一类。说于一乘。设不引之。此为毕竟。实趣自乘。无余灭度。为不尔耶。答传有两释。一云。必无趣灭。会得回心。以有大乘种姓排故。二云。若不遇缘。亦入无余。由此如来丁宁示勉。令回心也。不尔。何假大师殷勤。议曰。初释为善。何以验之。答虽有劝文。无文说言不诲入灭。又如八地已至不动。如来亦劝。令遣进趣。岂可畏此入寂故诲。此既不尔。彼云何然。故十地经云。菩萨住此不动地。一切心意识等不行。诸佛作是言。汝得此究竟忍。顺一切法故。我等十力四无畏等。汝今未得。当勤精进。烦恼众生。汝当愍念等。又按楞伽经云。诸佛世尊。为示如来不可思议无量功德。注云。诸佛劝加八地菩萨言。如来有不可思议无量功德。汝未得之。不应住此无以为证。此不动地。畏不升进。而尚劝之。小圣犹未发菩提心。云何不动。问十地经云。若诸佛不与此菩萨起智门者。菩萨尔时。即入涅槃。弃舍利益一切众生。准此但恐入于涅槃。诸佛方劝。菩萨既尔。故知二乘。如来不劝。定入涅槃。以斯明矣。答彼经不言。入无余依。不可为证。彼据寂灭无分别法。名涅槃也。故彼经云。汝今适得此法明。所谓一切法寂灭。无分别法明。又云。法界常住。诸佛不以得此法故。说名为佛。二乘亦得此无分别法故。又云。汝虽得是寂灭解脱等。当念如是烦恼。准此等文。非无余依。若不尔者。二乘无余。此不可起。大乘中者。时未至故。更取何法。名为涅槃。故前说善。但说趣寂入无余依。尚自难悉。况不定姓。而入无余。智者思之。

　　经一切十方诸佛亦如是者。疏判如文。复有义云。此文合属。第四合住。斥疏科误。何以知之。据论释第五依中。而引三世。不引十方。十方故知属第四也。又十方中。言亦如是。夫言亦者。而亦于前。若属第五。前未有言。而亦何者。议曰。疏释无妨。若以论不引故。证非第五。第四令住。论亦不引十方之文。云何即判。属于第四。俱不引故。十方非一。法戒皆同。显多佛同。置亦何过。或亦第三。依何义也。举他亦自异他为证。又取为则。何简十方。独取三世。或属第四。非无斯理。

　　疏横竖有殊者。横为十方。竖为三世。

　　疏说法为方便皆为后得一乘故者。此意释云。小大方便。皆是佛乘之阶渐故。总对佛乘。名为方便。有义小乘方便。但为自身。令得解脱。对自小果。名为方便。大乘方便。为济自他。对于大乘。名为方便。议曰。本释为胜。故经结云。是法皆为一佛乘故。若小乘方便。不对大者。云何结云。皆为佛乘。

　　疏观阴界入至得解脱者。由作三观。能厌离苦。得解脱也。问厌苦等者。是何位也。答有二释。一云。厌苦者。谓见道前。七方便也。离苦得解脱者。由起方便。故得解脱。即果位也。二云。厌苦。同前见修二道。名为离苦。得真无漏。实能断苦。少离全离。俱名离故。得解脱者。即无学位。离系缚故。

　　疏一佛乘者依四种义者。此论文也。开示悟入。名为四义。

　　疏遮无二种法身之体等者。问经中但言无二三乘。论言遮体。体义亦得通于有为。何以得知。经论据理。言无二耶。答此经上下。非不有文。然不明着。按萨遮尼乾子经第二云。说三乘者。示地着别。法相差别。非乘着别。而佛法中。无乘差别。何以故。以法界性无差别故。地差别者。示诸众生三乘作业。渐次令入。法相差别者。示现众生如来种智。渐次令入。又云。佛说三乘者。依世谛说。说一乘者。依第一义说。第一义者。唯是一乘。更无第二故。以斯明证。故法华言无二三乘处法身说。理极成矣。

　　疏由杀生业之所感故者。总报命根。虽因善业。短命别报。故杀业招。

　　疏若于今世法坏法没等者。问法若坏没。佛已出竟。若不坏没。不名为浊。云何经言。佛出浊世。答有两释。一云。世间仁义礼智之法。亦名正法。此法不行。名法坏没。二云。即佛法坏。名正法坏。虽佛出时。非法已灭。亦名见浊。据增胜言。且云法坏。名为见浊。理实佛在。外道邪见。非不名浊。余皆准此。

　　疏像法渐起者。像犹似也。浊诸邪教。倚托正法。以惑生灵。信者信有。名为渐起。如末磨尼法子三阶。即其事也。

　　疏若饥馑劫等者。唯言饥疾。体即触收。故色蕰中。触尘为体。若兼所造。即通四尘。除声与法。若言饥病劫。劫即时分。依四五蕰。无色色欲。三界别故。

　　疏四悉擅者。世界者。世间之异名。为有情及器。俱名世间。并可坏故。能达此二。从缘和合。无别实性。犹如于车。辕轴辋等。和合而成。无别车体。世界亦尔。言各各为人者。所化众生。根生不同。别别治之。名为各各。如多贪者。不净观治。即为其药。余观非药。余病余药。绮互相望。为药不药。第一义者。谓一切法性。一切言论。一切法非法。一一不可分别。离此等故。名第一义。

　　疏由此二因至离不同等者。能感之因。二共招果。名之为合。所感之果。分内外别。名之为离。

　　疏萨遮尼乾子经十二浊者。他受等土。有十二净。化土异彼。即名为浊。不同五浊。望于减劫。烦恼尤重。方得浊名。欲知十二浊之行相。对彼净义。义即易知。故彼经中。第二说云。十二最上清净佛土。如来于中。成佛菩提。一彼国众生。毕竟能成胜清净劫。离诸劫浊。二彼国众生。毕竟能成最胜妙时。诸佛法行。不失时节。三彼国众生。毕竟能成最胜法器。受佛正法。四彼国众生。毕竟能成净妙智海。清净一切诸烦恼垢。五彼国众生。毕竟能成柔濡之心。其中常有调伏众生。六彼国众生。毕竟能成最胜妙乘。能以一乘。究竟取于无上涅槃。七彼国众生。毕竟能成胜器世间。无有余相。八彼国众生毕。竟能成如来正教。无诸一切外道邪法。九彼国众生。毕竟能成直心正心。无诸谄曲。十彼国众生。毕竟能成无垢功德。一切清净白法。十一彼国众生。毕竟能成诸圣人法。其中常有胜福田众。十二彼国众生。毕竟能成胜妙道场。过去诸佛。于中成道。与十二浊。次第相翻。所以名浊。然第七净无余相者。无砂砾等。第四第九。望无烦恼。总别分二。第三第八。望善法器。及离恶缘。以为两种。浊中准此。辨相差别。

　　疏其劫至即五浊者。问示现与实。既复不同。云何相摄。答望佛实无滓秽之法。现居于此。故得示名。对凡下圣。即非是示。故得相摄。若尔劫增惑微。命不至短。皆非凡浊。云何对凡。得相摄耶。答若据增相。劫初等时。实不名浊。论体异净。而得浊名。故惑等微。亦得为浊。据此相摄。理亦无违。或约名同。而相摄也。

　　疏十二浊中通能化能障等者。三乘差别。名为能化魔及魔业。名为能障。

　　疏障据类同等者。同碍于圣。名类同也。

　　疏此唯据行浊等者。此之六浊。唯处众生恶行以立。不同五浊。通依余法。

　　疏严故者。严政严肃之义。故以此严。治威仪浊。

　　疏垢谓六垢者。起必粗猛。损烦尤深。污染增强。故偏名也。不取本惑。及中太随。方此不及。

　　疏缘他正法名体等者。二体无别。名既不同。故各别释。缘他身中。所有正法。道德体起。名之为嫉。有义。忌他外财为嫉。忌他正报为妒。悭贪为贫穷因。嫉妒为下贱业。

　　疏初犹未信名损惊怖等者。问唯前疏解。但疑自果。无毕竟灭。名损惊怖。非不信大。名之为损。今何异彼。答准理观疏。疏有二意前后两处。各别申也。余德多同。疏后意也。即此文是。或可前言。疑于自果。不言于大。而即生信。故知疑小。亦未信大。由此前后。亦不相违。

　　疏我在必得除我灭后者。问若尔何处。说增上慢。重回受化。答此虽不说。按大方广宝箧经。善住天子。问增上慢比丘。初退后来。以此而言。今增上慢。何即不返。

　　疏般若论佛说四事无虚妄者。按天亲论云。不妄说小乘者。说小乘苦等。唯是谛故。不妄说大乘者。说法无我。真如故不妄。说授记者。一切过去未来现在授记故。如彼义。如是说。不颠倒故。不妄记菩提。论不释也。以可悟故。

　　疏初疑与记上生者。诸本不同。与记生正。

　　疏依初解第三疑等者。解第三疑。而分两释。若依初解。此第三疑。于因记上。而生起也。问若依初解而言答。言除佛灭后。现前无佛。若依后释。增上慢人。佛前起退。如何得言。除佛灭后。答毕竟能令信佛所说。故亦无过。

　　经有怀增上慢者。谓心有所怀。即是有所得也。言增上慢。古有两释。一云。慢中增慢。名增上慢。二云。增谓增胜之名。未得增胜之法。谓之已得。恃此自高。名增上慢。议曰。后解善矣。思可知之。

　　经优婆塞我慢者。注经云。虽知无我。而以无我为我。亦为慢也。有释注云。谓我能解无我。故名我慢。议曰。注义无违。释注有过。然注意云。法实无我。愚者于此无我法中。妄以为我。自恃高倨。故名我慢。不说愚者。能知无我。云虽知无我。

　　疏戒中既言除上慢等者。此会违也。故外难云。尸罗不净。三昧不现。今于或漏。云何得定。云增上慢。故今会云。尸罗不净。据犯重说。律中犯重。既除增上。故知增上。得定何失。是以律中。为四句云。一心实境不实。心将为是。境实不是。乃至第四心境俱实。自所得法。实无学法。自心作无学法。自心亦作无学之解。余悉准知。唯第三句。成大妄语。可犯于重。今增上慢。既初句收。故不犯重。可复得定。又五千中。有是破惑。有增上慢。言戒缺漏。谈彼犯者。言增上慢。据不犯者。或增上慢。依犯小罪。亦名缺漏。故并无失。

　　疏米籺名糠者。按捡字书。不见此字。然切韵中。有麧字者。麧糏头也。音下没反。有义。三乘之名。如米外糠。一乘之理。如糠内米。但得三乘之名。不知三乘之义。故云糟糠。人从所执。得糠等名。展转喻也。

　　经佛威德故去者。注经云。风起则尘沙自飞。日出即白黑自别。此谓非遣。而为遣也。

　　疏正法久住者。即证行也。如正像法。有证行教。名正法住。

　　疏如我出世至各分别空者。然所说法。有总别名。如华严等。即是别名。言界经者。乃是总称。总为一代所说经称。如世之乐。云门等者。乐之总名。阳春白雪可为别目。余佛所说。亦准斯释。义如名解。故不释之。

　　疏宣说诸佛弟子等者。按瑜伽论二十五云。是中宣说诸佛。诸佛弟子。比丘比丘尼。式叉摩那。劳䇿男劳䇿女。近事男近事女。若共不共。最胜功德等者。释曰。式叉摩那。此云正学。正学大比丘尼。此之七众。为求涅槃。断恶修善。所生功德。近感人天。同外道等。故名为共。因此远克出世涅槃。故名不共。如此胜义。一切智者。同意所许。甚奇希有。最胜功德。是名希法。议曰。疏云八众通大小乘。言诸佛弟子。大乘弟子比丘等下。小乘弟子。合之为八。故杂集论第十一云。若于是处。宣说声闻。诸大菩萨。及如来等。甚奇等法。名为希法。故知通取大小弟子。余德唯依小乘弟子。言佛弟子。此乃标举。比丘等下。明别七也。理各通也。任情取舍。

　　疏应颂至唯依主释者。应者应当应合之义。义理应当。更诵明之。诵不是应。从于应理。以得其名。名应之诵。故依主释。应为主故。讽咏。以二句等颂。讽咏诸法。讽与颂别。即可讽之诵。故亦依主。自谓能。说谓所说。所说从于能说立名。即自陈之说。所说之教。待缘而起。依能起缘。而以立名。即缘之起。希有即是所说法。为能诠即希有之法。二利无缺。名之为方。大教为此二依利处。名之为广。或理体甚深。方整无缺。名之为方。教能宣此。名之为广。并依主也。

　　疏或即讽诵至此诵是言者。即依此分。讽咏诸法。复为其颂。二三等句。名可讽诵。如摄大乘。亦乘亦大。持业之义。诠于理边。名之为教。言辞讽咏。不对其理。此之教者。但名为言。若尔何故。不复讽诵。有应颂耶。答只缘诠理。不诠别故。故此二中。而不互有。

　　疏契理即经者。契属于教。经亦是教。故持业释。契理之经者。契属所契。经从所契。以得其名。故依主释。若记谓开示。即是能记。别谓因果差别等法。即是所别。能记从彼所别得名。名为记别。差别之记。依主释也。又若记者。谓能区分。明白指陈。记即是别。是持业释。若譬者是况。喻者晓义。即晓喻之譬。是依主释。喻依于譬。名譬喻故。若譬是类义。喻是况义。譬体即喻。是持业释。体无异故。若本者是世。事者即是过去人法。事依于本。而得本名。即本世之事。依主释也。若过去世事。即是本者。本即是事。持业释也。本生二释。类此可悟。

　　经如其所得法等者。正释如疏。今助一释。如我所得法报二身。定慧严法。用济众生。

　　疏未曾修善至唯生得者。若为求出世。所修之善。名为方便。若不尔者。虽加功行。但名生得。有义。未曾修行。无所得善。为菩提本。问鹙子等类。曾六十劫。行菩萨道。此所修善。何非方便。及菩提因。若非因者。衣珠之喻。应不得成。若是方便。即以曾修。云何言未。答略为三释。一云。言未修者。据今生说。纵已前修。非无相故。衣珠之喻。据有相因。二云。据未曾起无漏善法。无漏善法。菩提本故。三云。未曾于余佛修。前二义胜。

　　疏箭内稀故者。俱舍论云。此胎中箭。渐次转增。释曰。若子处胎。胎损害母。如中于箭。箭能损身。从喻为名。名胎中箭。以上初凝。故名内稀。此谈形相。

　　疏云何六十二见等者。此义。经论章纪。而有广明。疏撮纲要。以成其颂。若博学者。据而易知。不待剖释。如初业人。睹而难悟。要资缕说。故对始修。略开展也。

　　颂二四八十劫见生死遍常者。释此四遍常也。谓诸外道。得于静虑。起宿住通。能忆二十成坏劫事。遂执世间及我俱常。见有死此而生彼者。但是隐显。非是断灭。故执为常。四十八十。忆有短长。常义一种。此为三也。四由得天眼。见诸有情死生之时。诸蕰相续。遂执世间及我俱常。

　　颂梵至一分者。释此二句。明一分常。一有从梵天没。来生此间。得宿住通。作如是执。我等皆是梵天所作。梵王是常。我等无常。二或在梵世。或复传闻。梵王有如是见。言大种常心。是无。常或翻此说。闻如是理。我以梵王为量。信其所说。故执世间一分常住。三有先从戏忘天没。来生此间。得通起执。在彼诸天。不游戏等。在彼常住。我等无常。四有从意愤恚天没。来生此间。余同第三。

　　颂有色至有想者。释此四句。明有想十六。论有四四句。第一四者。一我有色。死后有想。我体是色。名为有色。能取法相。名为有想。即欲界全。色界一分。除无想天。若许无色亦有色者。即前三天。唯除非想。总名有想。死已皆生此有想处。名死后有想。二我无色。死后有想。以除色蕴。余四为我。余同于前。三我亦有色亦无色。死后有想。总以五蕴。为我之体。余同前说。四我非有色非无色。死后有想。即遮第三。更无别见。余亦同前。此四依于寻伺等至。皆容得起。第二四句者。一执我有边。死后有想。若执色为我。体有分限。或在身中。如指节量等。若非色为我。亦有分限。所依所缘。有分限故。余同于前。二执我无边。死后有想。若以色为我。遍一切处。此所不知。皆谓其有。非其所见。能知无边。三千界等。有分限故。下准此知。以智不能知其边际。故名无边。非是远知无边边故名无无边。余如前说。三我亦有边亦无边。死后有想。执我随身。舒卷不定。身无量等。我亦无量等。余准上知。四执我非有边非无边。即遮第三。此四依于寻伺等至。第三四句者。一我有一想。死后有想。前三无色。二我有种种相。死后有想。在欲色界。除无想天。三我有小相。死后有想。执少色为我。想为我所。我与彼合。名为小想。在欲色界。除无想天。若无色界。许有色者。并取前三。四我有无量想。死后有想。无量色为我。想为我所。余如前说。此四亦依寻伺等至。第四四句者。一我纯有乐。死后有想。在前三静虑。二我纯有苦。死后有想。在地狱中。三我有苦有乐。死后有想。在畜生鬼界人及欲天。四无苦无乐。在四定以上。余如前说。亦依寻伺等至容起。

　　颂即有色边等生无想俱非者。释曰。此之两句。明生无想论。及非想非非想论。各有八句。合成十六。且无想八论。谓有色等四。有边等四。有色四者。一我有色。死后无想。执色为我。得无想定。见他得定生彼。遂作是计。二我无色。死后无想。执命根为我。余如前说。三我亦有色亦无色。死后无想。执色命根。总以为我。于此二中。起一我想。余同前明。四执我非有色非无色。死后无想。即遮第三。无别有物。依于等至寻伺皆起。有边等四者。一我有边。死后无想。执色为我。其量狭小。余如前说。二我无边。死后无想。执色为我。遍一切处等。余如前说。三我亦有边亦无边。死后无想。执色为我。或有卷舒。余如前说。四我非有边非无边。死后无想。遮第三说。依起同前。俱非八论者。亦二四句。一我有色。死后非有想非无想。执色为我。见诸有情。入非想非非想定。想不明了。住如是执。唯依寻伺起。乃至广说。二执我无色。死后如前。执无色蕴。以为我等。入非想非非想定。不明了故。作如是计。唯寻伺起。三我亦有色亦无色。死后如前。执色无色为我。见诸有情。想不明了。作如是执。唯依寻伺。四执我非有色非无色。死后如前。遮第三句。有边等四句者。一我有边。死后非有想非无想。乃至第四我非有边非无边。死后非有想非无想。如是一切。皆执无色为我。已得非想非非想定。容有此执。一由彼定。时分促故。以一一蕴为所缘。执我有边。二由彼定时分长。总以四蕴为所缘。执我无边。三由彼定时分或短或长。一一蕴或总为我。故成第三句。第四即遮第三说故。

　　颂人欲天色界四无色断灭者。释曰。即此两句。明七断灭论。一我有色粗四大种所造为性。死后断灭。毕竟无有。见身死后。有而无故。若自他我。皆是粗色。死后断灭。现在此身。或复他身。皆得断灭。此即欲界人中之我。二我欲天。死后断灭。三我色界天。死后断灭。四我空无边处。五我识无边处。六我无所有处。七我非想非非想处。皆死后断灭。

　　颂从无想天没寻伺计无因者。释曰。此明二无因论。一从无想天没。来生此间。得宿住通。不能忆彼出必已前所有诸位。便执诸法本无而起。诸法如我。应无因起。便执我及世间。无因而生。二由寻伺。不忆前身。作如是执。无因而起。乃至广说。

　　颂忆上下傍俱坏劫有边等者。释曰。明四分边论。一由能忆下至无间地狱。上至第四静虑。执我于中悉皆遍满。便作是念。过此有我。我应能见。故知有边。二由能傍忆无边。执我遍满。故执无边。三由能忆下上如初。近远傍如第二。不得边际。于上下起有边想。于傍起无边想。四由能忆坏劫分位。便生非有边非无边想。诸器世间。无所得故。

　　颂怖无知至矫乱者。释曰。二句明四不死矫乱论也。不死谓天。以天长寿。外道执为常住不死。由答不死天无乱问故。得生彼天。今毁之言。名为矫乱。一怖无知。念我不知善不善等。有余问我。不得定答。若定答者。勿他鉴我无知。因即轻笑。我应语言。于天秘密义。不应皆说等。二行谄者。作是思惟。非我净天。一切隐密。皆许记别。谓自所证。及修净道。作如前语。三怀恐怖。而无记别。勿我昧劣。为他所知。由是因缘。不得解说。以此怖心。而为其室。以自安处。故名怀怖。作如前语。四有愚戆。专修正行。不能矫言。但作是思。诸有问我。我当返诘。随彼所问。我当一切随言无减。而印顺之。

　　颂人天至静虑涅槃者。释曰。明五现涅槃论。一见现在受于人天五欲之乐。便谓涅槃。二厌五欲。现住初定。以为涅槃。引在身中。名为得乐。见他现在住定亦尔。下皆准知。三厌寻伺。住第二定。以为涅槃。四厌诸欲。寻伺喜故。现住第三定。以为涅槃。五猒诸欲。乃至入出息。现住第四定。以为涅槃。以上诸颂。明六十二见行差别。

　　颂遍一至前际者。释曰。遍谓四遍常。一分。谓四一分常。无因者。二无因。边谓四有边。矫乱。谓四矫乱。过现二世。皆名为前。现在待于未来世故。故亦名前。即四矫乱。虽对现起。形未来故。故名为前。或闻先教。因起斯执。据教名前。

　　颂所余四十四皆后际摄者。释曰。数计可知。皆计未来。名为后际。

　　颂遍至皆遍见者。释曰。边见之中。有断常别。谓四遍常。四一分常。有想十六。无想八论。俱非八论。合四十论。名常边见。七断灭论。名断边见。常断二遍。合四十七。

　　颂即彼二无至因皆邪见摄者。释曰。总十五类。非我后起。皆名邪见。略展疏颂。余多文义。备如章辨。

　　经或以胶漆布等者。问优婆塞经。不许用胶。此何即许。略有两释。一云。不许用皮骨等胶。得用木胶。二云。开遮有异意也。

　　经若使人作乐等者。问有经云。音乐不施。坏净心故。今者何故。持以供养。答邪淫之乐。盖损净心。真正之乐。赞德长善。故施不施。斯有别也。亦如此方郑卫新声等乐。谓之为邪。大夏大韶等古乐。谓之为正。邪则灭国亡家。正则光德诫贞故。按春秋感精符曰。公卿大夫。使八能之士。击黄钟鼓。以德贺于人主。又云。舞八乐。皆以肃敬为诫。又按韩诗外传云。汤作护。护者乐名。救护为义。闻其宫声。使人温良而宽大。闻商声使人方廉而好义。闻角声。使人恻隐而仁爱。闻征声。使人乐养而好施。闻羽声。使人恭俭而好礼。又按。魏文候问子夏新乐之意。子夏答。新乐之发也。淫于色。害于德。又史记云。纣为朝歌北鄙之音。身死国亡。又礼记云。郑卫之音。乱世之音也。桑闻健上之音。亡国之音也。以此况彼。理可明矣。

　　疏五声。按汉书云。声荡涤人之邪意。至主其正性。商章也。物成就。可章度也。角触也。物触地而出。戴芒角也。宫中也。居中央。畅四方。唱始施生。为四声网也。征秘也。物爽大番秘也。羽宇也。物覆藏字覆之也。

　　疏八音者。按礼记乐记云。凡音之起。由人心生。人心之动。物使之然也。感于物而动。故形于声。爰成方。谓之音。注云。方犹文章。问何用戒八。八节于何。答按国语云。金石以动。丝竹以行。匏以宣之。土以赞之。革木以节之。物得其常曰乐极。极所集曰声。声相偶曰和。细大不逾曰乐。如是金摩之。石击之。丝木越之。匏竹节之。鼓而行之。以节八风。即八卦之风。

　　疏干威羽毛者。按郑玄注云。干楯也。威斧也。武儛所执。羽翟也。旄旄牛尾也。文仙所执。

　　经箫者。按通俗曰。舜作箫。其形参差。像凤翼。十管。长二尺。易记曰。易夏至之乐补箫。箫长尺四寸。郑玄注云。火数七。又夏时。火用事二七十四。箫长由此也。释名曰。箫箫也。其声箫箫。而清流。又箾。

　　经笛者。释名曰。笛声涤。又风俗通曰。武帝时。丘仲所作。笛涤也。所以涤邪秽。纳之雅正。长尺四寸。七孔也。

　　疏琴者。又按白虎通曰。琴禁也。以禁止淫邪。正人心也。又尔雅伏羲氏。琴长七尺二寸。上有五弦。

　　经箜篌者。释名曰。师延所造。靡靡之乐。后出桑间濮上之地。盖空国之候所存也。又续汉书。灵帝时。好胡服。作胡箜篌。又风俗通曰。箜篌一曰坎侯。按武帝祠太山太一后土。令乐人侯调。依琴作坎侯。言其坎坎应节也。侯以姓冠章也。

　　经曰琵琶者。按释名曰。本出于胡中。马上所鼓也。推手前曰琵。引却曰琶。取其鼓时。因以为名也。

　　经铙者。释名曰。声錿錿也。

　　疏两司马执铎者。三礼图曰。铎今之铃。其匡铜为之。木舌为木铎。金舌为金铎。又说文。铎大铃也。释名曰。铎度也。号令限度。

　　经歌者。按释名曰。人声曰歌。歌柯也。以声吟咏有上下。如草木有柯叶。克莫言歌声如柯也。问何事宜歌。答按礼记。子贡见师乙而问曰。赐闻声歌。名有宜。如赐者宜。何故也。师乙曰。夫歌者宜已而陈德也。动而天地应焉。四时和焉。星辰理焉。万物育焉。宽而静。柔而正者。宜歌颂。广大而静。疏远而信者。其歌大雅。恭俭而好礼者。宜歌小雅。正直而静廉者。歌风。肆直而慈爱者。宜歌商。温良而能断者。宜歌宫。

　　疏间俱胝耳等者。按西域传云。室缕多频设底拘胝。唐云闻二百亿。古译云亿耳。谬也。伊烂拏钵代多国。昔有长者。豪贵巨富。晚有继嗣。时有报者。辄赐金钱二百亿。因名其子。名二百亿。洎乎成立。未曾履地。故其足[跳-兆+呂]。毛长尺余。光润细软。色若黄金。后频婆娑罗王闻之欲见。长者自家至城。凿渠通漕。以满芥子。御舟安止。以送于子。冀免象舟沈蹶之患。先礼世尊。佛以加夫呈足事。王善其礼。因而放归。便从如来。出家得果。余广如传。恐繁不录。

　　疏一切法中略有两种等者。已上按文。而以释之。已下指法。明于三性。用聊简也。非是别释。

　　经尔时诸梵王至请我转法轮者。问既为众生。而出于世。即可自说。何待请乎。答佛虽不须。为令请者。而生福故。故请方说。故七卷金光明经云。请佛转法轮。能灭谤十二部经罪。问何故天请。答有二释。一外道多事梵王。梵天既请。即外道心伏。二天以胜人。故明天请。问大通智胜子请在前。梵请居后。今何异彼。答注经云。前佛出于好世。子继父业浓。释迦出恶世。子继父业薄。故有差别。

　　疏挍猎者。挍有二释。一李奇云。以五挍兵步猎。颜师古云。以木相贯穿。总为阑挍。遮止禽兽。而猎取之。

　　疏纵獠者。獠音力予反。按尔足霄田为獠。郭璞云。江东呼猎为獠。即今夜猎。载炉也。照也。

　　疏郁头蓝子者。讹也。正云嗢达洛。此云猛盛。

　　疏阿蓝迦蓝者。讹也。正云阿波罗荼。此云逢遇。

　　疏相传解五人等者。今按佛本行经三十四云。一陈如。二䟦提梨迦。此云小贤。三婆娑波。此云起气。四摩诃那摩。此云大名。五阿奢谕时。此云调马。

　　疏所说沙门性等者。彼论明彼沙门性已。复明沙门性之异名。诸无漏道。为沙门性。怀此道者。方曰沙门。婆罗门等。即异名也。若依世俗。婆罗门等。与沙门异。依胜义理。真沙门性。经亦说之。为婆罗门。何以故。遣烦恼名婆罗门。若能勤劳。息诸烦恼。是沙门义。故据胜义。彼即此。

　　疏亦为梵轮等者。即沙门性。异名梵轮。从能转说。故彼论云。亦名梵轮。是真梵王力所转故。佛与无上梵德相应。是故世尊。独应名梵。由契经说。佛亦名梵。亦名寂静。亦名清凉。

　　疏于中唯见道等者。于此真梵所转轮中。唯依见道。说名法轮。所余皆非名法轮也。

　　疏谓正见至故名法轮者。正见等四。要依于戒。而缘境生。故似于辐。依毂而有。正语等三。以戒为体。戒是众行所依处故。如世轮毂。为余所依。正定能摄正见等四。令不散故。如世轮辋。故唯此八。得法轮名。余法不类。

　　疏宁知等者。彼论问词。憍陈那等。彼论答也。憍陈如等。见道生时。地居天神。即传唱言。世尊已转正法轮故。故知见道。名为法轮。不尔。如何名为已转。修无学道。元未转故。此据为他。不约如来自转法也。先已得故。推于如来。为能转者。令所化者。生尊重故。故不说自。

　　疏天亲论至立法轮名者。此难意云。由有宗说。眼智明觉。显示三道。故名转十二行相。是故难云。十二行相。不唯见道。亦通修道。及无学道。云何可说唯于见道。立法轮名。

　　疏是故唯应至可应正理者。天亲菩萨依经部宗。或述自意。以申正解。按彼论云。三周修历四圣谛故。谓此是苦等。是见道四。谓此应遍知等。是修道四。谓此已遍知等。无学道四。故成十二。释曰。即此三转十二行相。所有言教。四谛法门。各法轮体。可应正理。

　　疏或诸圣道皆名法轮者。天亲菩萨第二释也。通取见修无学等道。皆是法轮。不同有宗。

　　疏于所化身中转者。释其转义。

　　疏于他相续至名已转者。此会于前已转之妨。

　　疏成实论至作一空行者。按捡成实。上下无如疏引之文。唯二十三。见一谛品云。问曰。若不以四谛得道。当以何法得道。答曰。以一谛得道。所谓为灭。如经中说。行者观此五阴空无我故。如瓶中无水。名曰空瓶。如是五阴中无神我。故名为空。如是观者。亦名为空。亦名知见。次三慧品复云。三慧次相依生。议曰。疏主但取论之大意。而以为言。非具录论。疏主造判。其所授证。多分如此。然更细捡。

　　疏前为后因等者。如闻为思因。闻思复总能为修因。见为修因。名等为后因。见修总能为无学因。名合为果因。余准此知。

　　疏见修无学随次第等者。智见现观。如次配彼见修无学。故彼论云。三周正转。随其次第。智见现观。名得方便。应知于入谛现观时。如实了知。是苦谛等。说名智位。从此已后。于诸谛中。复有所作。应当遍知等。由此观故。说名见位。于无学地。如实解了。我已遍知等。名现观位。

　　疏是梵增语者。略为三释。一如来非梵非不梵也。强目为名。故名为增。以一切法言诠不逮。皆是识变。假施名目。名之为增。二法本离言。而以名句。增益于声。有所诠表。故名为增。三增语是名。谓如来有是梵名。故说名为梵。

　　疏此四种若伏若断等者。教理行果。为四法也。

　　疏得方便至菩提因者。问见修二道。可名方便。得菩提因。无学满位。自是菩提。更对于何。名因方便。答略为二释。一菩提涅槃。俱名菩提。能证为因。所证为果。约于此理。无学道位。称因方便。二虽至无学。犹须初起已满知等四称行相。四种行相。与后之位。为因等也。由斯二义。故疏说云。前为后因。

　　疏依诠门至通三世有者。略有二解。一云。谓苦等谛。属于三世。苦等谛下。择灭之理。不属三世。由断依世苦等谛故。显得彼理。故苦等谛。为能诠也。故依能诠。说所显理。通三世也。二云。此辨第三灭谛理也。即能证智。断所断惑。而能显之。故名能诠。从此能诠。说有三世。所以谛谛有彼眼等四种行相。议曰。前说虽得。非疏本意。后解为正。如文可语。

　　疏然见道前至不同修道者。由修道前。有彼见道无漏法故。又亦自起无漏法故。故有漏道伏亦名转。见道以前。全无无漏。故伏不取。

　　疏彼以法忍至如次为四者。然俱舍论不释眼等。亦不配于法忍等也。按婆沙论七十九中。而有两释。初解即以法忍等四。配眼等四。如疏所引。第二解云。眼是观见义。智是决断义。明是照了义。觉是惊察义。释曰。前解约见道。后解通三道。今疏彼言。即彼婆沙第一解也。由唯见道。作八谛观。有忍等四。修无学道。但观四谛。非作八谛。故无类忍及类智也。是故谛谛四行。便不足也。

　　疏此是佛为他三转等者。问但诸声闻。皆赖如来三转法耶。答不定。如遇世尊得四果者。佛为三转。若不见佛。而得果者。即非佛为。随其所应。蒙于如来一二转等。或总不蒙。由不逢佛。及逢于佛。得果别故。思可知也。若尔云何名为他转。答有二释。一据逢佛。二虽不逢。然遇如来三转之教。而得果故。摄教归佛。亦得称为佛为三转。

　　疏令他至深生信解者。问陈如得理。于佛所证。可生信解。彼地神等。既未得圣。如何于彼陈如所证。而生信解。答由佛唱言陈如解法。神信佛言。故于陈如所证生信。故婆沙四十一云。佛告他言。我转法轮。苾刍见法。故彼得闻。问何故告他。答世尊自显于九十六道法之中。最胜无及。复次显陈如等真实功德。亦令世间良福田故。故告他知。问会中亦有余天神等。何缘地神先唱告耶。答由彼地神先发声故。问何故先发。答彼恒随佛。作卫护故。今见如来转法轮已。欢喜自庆。我先施功。令得果满。故先告唱。复次地神。性经[跳-兆+參]故。复次次第近远法故。地神近佛。所以先告。

　　疏其轮能寂本性寂者。本性寂者。即是真如本体寂理。法轮境性。可名法轮。昔未转时。烦恼所覆。今转法轮。生圣道故。烦恼都尽。本性真如。其理便显。故言能寂。其本性寂。

　　疏希有法智天人证者。三乘所获。无漏正智。名为法智。此时天人。方能得故。名之为证。

　　疏独觉至得燸等法者。问有经亦说缘觉化生。而亦得圣。一何乖反。答若现神通。令他得果。理即可然。说法不尔。故大法炬陀罗尼经第二云。彼辟支佛。具足智慧。然复不能说法度人。问为总无说。为亦少说。答亦少说故。佛本行经云。尔时梵德王。到辟支佛边。时辟支佛。少说诸法。令王欢喜。踊跃无量。显示善事。若有处言不说法者。而有二意。一不多说故。故名不说。二说法不能。令他得圣。亦名不说。问观佛三昧经第四云。诸辟支佛。掷钵虚空。作十八变。诸辟支佛。一一足下。皆有文字。具说十二因缘。答彼经不言一切辟支皆不说也。容有即得。

　　疏鹘卢支佛等者。传有二释。一此云父所爱。以最小子。父意偏钟。名所爱也。二此云啼哭。由闻诸兄悉先成佛。恒常啼泣。忧无生度。因立名焉。

　　疏独王一劫者。今贤劫数。总当两个八十增减。九百九十九个世尊。住八十劫。最后如来独居一个八十。名为一劫。

　　疏十二劫后有庄严劫者。问按药王药上经云。昔有三千人。称三十五佛名。乘此福祐故。一千人庄严劫成佛。一千人贤劫成佛。一千人星宿劫成佛。准彼经文。庄严劫者。乃过去劫。答应是诸经说不同也。或此疏误。法师上生疏中。亦说庄严。是过去故。故知疏错。

　　疏迦叶佛住寿七日者。问按万佛名经云。迦叶佛寿命二小劫。我释迦佛寿命最少。得一百岁。如何相反。答见闻有异。诸教不同。此例非一。

　　疏说法希等者。亦如日月灯明佛。从于初佛。经二万佛已后。灯明佛方说经。故为希闻。

　　经悬远值遇难者。如经中说。佛在之日。有婆罗门。其妻端美。爱染尤重。不肯出家。每自念言。世世有佛。后出非晚。时遇世尊。便白佛言。未来之世。更有佛耶。佛答之曰。未来佛者。数如恒沙。闻之便去。去未远。而自念言。过去有乎。若有者。吾何不遇。旋回问佛。佛言。过去佛亦无边。闻已便悟。过去有佛。我既不逢。未来佛者。焉知即过。便请出家。因得初果。

　　譬喻品

　　　　疏卷第五

　　论七种具足烦恼众生者。略有二释。一云凡夫。文言。具足烦恼性故。若有学圣。不得说言烦恼具足。二云。亦通有学。有学之人。何名具足。答具足有二。一约界言。二约惑数体言。若据界言。前二果人。欲界有断。不可言具。约体言之。下界烦恼未全除故。故亦名具。议曰。前正后谬。何以验之。论云。第一人者。而求人天妙境果报。故名颠倒。岂有学圣而求此耶。又前二果。分别全无。第二果人。俱生定[(白/儿)*夫]。初果不定。惑既有阙。云何说言。约体名具。故知谬矣。

　　疏总显下二十六品明此三义等者。然此三义。于下品中。有具不具。或全无者。具如疏示。既宽狭异。亦可相望以为四句。义虽匪难。助为光饰。故具之也。及文残等。为四四句。第一七喻三平等。为四句者。一有喻非平等。有五品。谓信解药草化城安乐寿量。二有平等非喻。有七品。谓授记授学法师宝塔天授劝持不轻。三俱有。有二品。谓譬喻五百。四俱无。有十二品。谓踊出分别随喜法师功德神力药王妙音观音陀罗尼妙庄严普贤嘱累。第二七喻。对十无上。以为四句。一有喻非无上。有二品。谓譬喻信解。二有无上非喻。有十五品。谓宝塔踊出。第十无上。有十四品。除安乐一。三俱有。有五品。谓药草化城五百安乐寿量。四俱无。有四品。谓授记授学法师天授。第三平等。对十无上。以四句。一有平等非无上。有五品。谓譬喻授记授学天授不轻。二有无上非平等。有十六品。谓药草化城安乐涌出寿量分别随喜法师功德神力药王妙音观音陀罗尼妙庄普贤嘱累。三俱有。有四品。谓五百法师宝塔劝持。四俱无。有一品。谓信解。第四上下二残相对。以为四句。一有上非下。有六品。谓药草化城五百宝塔涌出寿量。二有下非上。有十三品。谓法师劝持分别随喜法师功德神力药王妙音观音陀罗尼庄严普贤嘱累。三俱有。有一品。谓安乐。四俱无。有六品。谓譬喻信解授记授学天授不轻。

　　疏十无上有二十一品等者。问说大通事。明修大行。名行无上。譬喻牛车。亦大乘因。何非无上。答譬喻正明。在三界中。为说三乘。渐令出宅。非唯辨牛。故非无上。

　　疏十无上是七喻三平等残者。问残言为目十无上义。为目说彼无上处经。答乍观疏文。似目无上之义。准论据疏。目彼经也。明无上经。是明七喻三平等经之余经也。故论云。无上义者。余残修多罗。明无上义。准此论文。残俱诠经。不目无上。疏文稍略。读者多迷。故重言也。

　　疏上残下残等者。论文两处。而说残言。前后不同。故疏名之。为上下也。问诠平等经。亦在喻后。何不名残。答喻与平等。俱言治病。为意相似。故不名残。无上意别。得名残称。问无上居后。可名为残。亦有在于喻等前说。何得言残。答论以七喻平等无上。挑为其次。纵有一二无上在前而明。从多类言。总名残也。下残准此。

　　疏谓凡夫有学等者。简圣有学。故置凡言。有所欣求。而修作故。名为有学。不同常说。或此凡夫。实非有学。未得圣故。对三平等无学之人。故名有学。

　　疏如执化城至无所求者。举此意明七种譬喻。皆对有学。不对无学。城如下辨。

　　疏无烦恼人至义意如此者。总释论意。如疏可知。别解论文。依疏难解。故今牒疏不释之处。而乃释也。论云。三种染无烦恼人者。明所为人。言三昧解脱见等染慢者。明所治病。释上染也。三昧解脱见等。是起染处。染慢正是所起之染。故胜鬘云。阿罗汉辟支佛等。为无明住地之所覆障。故所应断法不断。所应得法不得。是故无明住地。积集生一切烦恼。谓正受上烦恼。果上烦恼。智上烦恼。如次即是此中三昧解脱见等。等言等余。谓胜鬘经总别因果。有十四句。明起染处。等余十一。未得究竟。自谓满足。以斯高举。称之为慢。问本意明执生死等异。名三染慢。何假举彼三昧见等。答举于见等。而有染慢。证此三处亦有染也。若不引明。恐疑无学。无斯染慢。

　　疏乃见惑等后苦下生等者。后得心粗。缘根本智及于真如。皆悉不得。遂见如行位所作假解惑不生等。故心变作得涅槃想解。指此能变。以之为车。

　　疏今说至与之游戏者。如文可悉。复有义。见道以前。发菩提心。十信等位。未得无漏。并名世间。此位善等。名世间功德。无贪瞋痴。名为善根。有漏禅等。名为三昧。由彼正贪三界等故。说无贪等。着五欲等外世乐故。为说三昧。说之令依。名令游戏。因斯后得。入大涅槃。议曰。疏及余义。悉为难悟。疏难知者。经言火宅。宅有三子。告与其车。车亦言三。论释经意。总言与善。不定其数。何故唯取二乘能变想解为车。名世善根。而摈菩萨。若言如来本为二乘。说火宅者。何故子车。皆言有三。答佛为中根。犹未体悟。乃叙昔授二乘果意。故陈火宅诱进之事。论取经意。但说二车。为世间善。不尔。牛车既唯无漏。何名世间。正是所行。何名方便。余义难者。准经陈车。车在门外。见道前善。岂门外耶。又说火宅。普示诸子。与善令戏。但及大子。余何不沐。故难依准。本疏为善。

　　疏能入牛车即是菩提者。问准经牛车。乃是因行。何故今说。以为菩提。答牛车运载。理通因果。今据果谈。不违下说。

　　疏二乘至皆息等者。论据假解所变之法。经依解脱道中所证之理。名为涅槃。望义有别。至品当知。

　　疏前后诸智皆悉不能了一切法者。略为二释。一加行后得。如次前后。二根本后得。以为前后。

　　疏如二乘所起四倒者。略有两释。一谓我生已尽等。二谓无常等四。理皆可通。

　　疏今为对治至说此车喻者。问经中叵为中根说之。岂此中根。名求势力。答此之七喻。皆有二意。一为中根。佛叙昔为说二乘意。二为现在。凡夫之类。耽世乐者。说彼三界。名为火宅。令厌出离。今昔两人。皆是颠倒。求势力也。非望中圣。名求势力。故无过矣。余准此知。问第一人者。先求世间人天势力。今还与彼世间善根。此增其痼。何成治疾。答世间名同。体位全别。前世间者。天人等善。后世间者。二乘无学。后智中善。二既不同。故知无过。

　　譬喻品者。解如疏文。注经云。譬以标事。言心及事。

　　疏余品不单名譬喻者。余下六品。虽即是喻。亦名信解药草等故。此品唯祗名譬喻也。亦犹色法。有十一种。眼所取者。上祗名色。余即亦名眼耳等也。眼所取者。虽摽总称。即目别名。此亦尔也。

　　疏闻今一实解昔三权者。问昔三中一。与今一同。云何昔三。总名为权。答实唯有一。昔说有三。故称权说。非三中一。而亦是假。名三为权。

　　疏如阿罗汉疑黑盐等者。传释云。盐豉名黑盐。甲虫似彼。时有无学。乍见甲虫。谓之豉也。或西域有盐。为颗黑色。而似彼虫。问法执事疑。初地初断。八地永舍。鹙子云何言永尽耶。答昔疑己身不作佛等。此疑永尽。非言一切事疑皆尽。又但伏尽。名之为断。非断断也。未得无漏法空智故。

　　疏胜须云得佛余财者。余叹二乘能信佛语。于佛法身。起常乐我净等四想。是名正见。是佛真子。得法余财。亦有本言。得法余财。余财之义。略有二释。一云。二乘回心。得佛七圣财。是自二乘分外之法。名之为余。非是佛用不尽之物。名之为余。二云。地上得理。名为正财。今但得教。说为余财。教是理余。议曰。言佛余财。前解无爽。言法余财。后解为胜。受本言法。

　　疏佛口所生等者。说法之音。从佛口出。依声生解。解从根本。名口所生。

　　疏法随法行之所生故者。法谓教法。随法行者。能行行人。随教行故。名随法行。由随教行。能生修慧。问依教行生。何非闻慧。答从初因说。故瑜伽云。随法行者。于因转时。法随法行。由闻他音。内正如理。而思惟故。释曰。初起因时。名因时转。

　　疏即思修至随应生故者。思慧从彼。如理而生。即缘理生。修慧从彼。法随法生。即缘教起。

　　疏法身有二小乘大乘二乘异故者。真如出缠。名大乘法身。或有处说。自受法身。总名法身。真实功德。所依处故。戒定慧等。五分法身。小乘执此。为佛法身。有云。大小皆有五分法身。虽有此言。而未见文。明大五处。恐为谬释。

　　疏此中有四至为一句者。瑜伽有六。此𨷂第二。合有五句。由此经中。从法化生一句。含彼第三第四。生摄第三。化摄第四。法字。通下生化二处。

　　疏又有义至理未必然者。失大法以下。四大段文也。

　　疏厌贱舍受等者。舍受有二相。一随顺相。二不顺相。今谈第二。名厌贱舍。谓住小已。将永失大。是故厌舍所得小果。此不顺舍。与忧相似。从忧名说。问何得故离欲忧乃无耶。答忧相粗动。杖境而生。上界无境。忧故不起。何为明证。按出曜经第三云。忧者欲界。非色无色。何以故。以其彼界性无忧故。所以生忧者。有父母国财妻子仆从奴僮田宅财谷。此诸居业。皆亦为忧。永无此者。终无有忧。故离欲舍。

　　疏犹如奁成者。三苍。盛镜器名也。韵集云。奁𣫍也。收𣫍物也。苍颉篇。盛镜器曰奁。谓方底者也。

　　疏都罗绵者。都罗树名。此无相当。故不译也。绵从树出。名都罗绵。如言柳絮。絮依抑出。得柳絮名。

　　疏翳泥耶仙鹿王腨者。翳泥耶者。即阎浮提树下金色也。此色似于彼。故得名焉。

　　疏如诺瞿陀者。相传解云。是树名也。而稍似柳。非即是柳。或云此云无节树。由此古人。谓尼俱陀树。此名柳也。非为善释。此时圆满。故以比之。

　　疏如频迦音者。此云哀怨音。又本行经音云。迦兰陀鸟。或羯兰铎迦。此释云好声鸟也。案外国外传云。其形似鹊。但此鸟群集。多栖竹林。昔有国王。于林睡息。蛇来欲螫。鸟鸣觉之。王荷其恩。散食养鸟。林主居士。遂从此为名。

　　疏乌瑟腻沙者。此云顶髻。亦云重顶骨。故无上依经云。顶骨涌起。自然成髻。是也。又婆沙论抄云。量如覆卷善圆妙。

　　疏犹如天盖者。梵天可等行。在上有盖。佛顶如彼如彼。

　　疏如末达那者。此无相类。诸经论中。不见译也。

　　疏亦不逶迤者。说文云。行去也。疏云逶迤。逶迤德之华貌也。传曰。迤迤者。行可逶曲迹也。亦自得之貌也。窊邪也。今经意者。取委曲迹。及窊邪也。余非经意。

　　疏足去地四指者。为离疑慢故也。故智度论三十八云。佛若常飞。众生疑怪。谓佛非人。则不归附。若足到地。则以为与常人不异。不生敬心。是故行地。四指不到。而轮迹现。问若尔何唯四指。答设有减增。终有其难。何必为通。或显如来具四神足。异乎群圣。

　　疏好巡旧处者。虽富有年。而华容常固。名巡旧也。

　　疏三十二相由行五修等者。三十二相。八十种好。有总别因。其总因者。登地已去。福智二资。一一皆能感于彼故。故瑜伽论三十九云。如从清净胜意乐地。一切所有菩提资粮。无有差别。能感一切相及随好。其别因者。论有三类。感相好因。第一类者。有六十三因。如文录。第二类者。唯有一业。当知皆用净戒为因。而能感得。何以故。若诸菩萨。毁犯净戒。尚不能得下贱人身。何况能感大丈夫相。释曰。此以戒是诸行之本。故作是说。第三类者。四种善修。一善修事业。二善巧方便。三饶益有情。四无倒回向。一一修中。更有差类。感相等也。恐繁不具。又按大集经第六云。如来成就无量功德。是故得成三十二相。我今于是无量事中。当略说之。如来至心护持净戒。得足下平相。修行种种惠施业故。得千辐轮相。不欺一切诸众生故。得足跟𦟛相。护正法故。得指纤长相。不坏他众生故。得网缦相。妙服奉施故。得手足濡相。净饮食施故。得七处满相。喜闻佛法故。得鹿王膊相。覆藏他过故。得阴藏相。修善法故。得上身如师子吼相。常以善法化众生故。得缺骨平满相。救护怖畏故。得臂肘𦟛相。见他事业乐助故。得手摩膝相。常修十善故。得净身相。常施病药故。所食之物。至喉悉现相。常发庄严。修善法故。得师子颊相。于诸众生。其心平等故。得四十齿相。和合诤讼故。得齿察相。珍宝施故。得齿齐相。身口意净故。得二牙白相。护口四过故。得广长舌相。成就无量功德故。得味中上味相。于众生中。常柔濡语故。得梵音相。修集慈心故。得绀色目相。至心求于无上菩提故。得牛王睫相。赞叹他人所有功德故。得白毫相。恭敬父母师僧和上故。得肉髻相。乐说深法故。得身柔濡相。施敷具故。得金光相。远离聚说世间事故。得一一孔一毛生相。乐受善友师教敕故。得身毛上靡相。不以恶事加众生故。得发色金精相。常劝众生。修三昧故。得身圆满如尼拘陀相。生生之处。作佛像故。得那罗延力相。又大般若四百二十五云。三十二相。是一一相。百福庄严。八十随好。一一好有无数量希有胜事。问菩萨先修何相之业。答按婆沙论一百七十七云。问菩萨所起三十二。思于诸相中。先行何相。有说。先引足下平满善法之相。后引余相。先安其足。后及余故。有说。先引目绀青相。先以慈目。观世间故。如是说者。此则不定。随此相缘。合则引此。问何名相好。复何别。答色之相状。易可了知。名之为相。令身端严。名之为好。相粗好细。是差别故。瑜伽云。如是诸相。是有色故。劣中胜品。诸有情类。易可了知。由极殊妙。令端严故。说名随好。问随好为在相之处所。为不尔耶设尔何过。二俱有失。若在相处。何不相夺。若异处者。异处者何。答且依婆沙。在诸相间。随诸相法。庄严佛身。令极好妙。相与随好。更相显发。如林中华。故不相夺。问何位初得。及圆满耶。答瑜伽论云。诸相随好。若诸菩萨。始入净胜意乐地时。已得异熟。从此已上。展转获得殊胜清净。问轮王亦得。与菩萨得。而有别耶。答菩萨得者。望彼四胜。一炽盛。二分明。三圆满。四得处。广如大智度论。

　　疏不见诸佛大人相等者。佛备众德。道逾群圣。鹙子不见佛如是德。不生企慕恭敬之心。名为不见。非眼不见。名不见也。

　　疏不往佛所等者。问弥勒下生经云。大智舍利弗。恒随佛转法轮。今论云何言不往耶。答不为欲求大乘之法。往于佛所。非全不往。

　　疏由见佛至功德果故者。若能知见佛殊胜之德。必定求大。故我自身。于当来身。得无量德。自身异身。皆舍利也。二世别故。立自异名。余文可悉。复有先德。释论此文。与今疏别。亦有一家之理。今略言之。不见佛等者。初值马胜时未见佛。故于佛所不生恭敬等心。不往佛所者。逢马胜时。不往佛所也。若往佛所。知佛有示现教化众生力。便不取小果。由不往佛所。故取小果。失化物之力。见佛自身异身等者。自身即本身。异身谓化身。见此二身。别获无量功德。当知不见不往佛所。失无量福。闻法等者。值马胜时。闻说三谛时得道竟。不闻佛说。若闻佛说。知佛能作利益之事。便不取小。由不闻法。不知此事。故取小果。不供养等者。值马胜时。未供养佛。若供养佛。知佛示现化众生力。由不供养。故不知此事。又佛所以可供养者。为佛能有化物之力。我若供佛。亦得此力。不证小果。由不供故。故失斯力。恭敬等者。值马胜时。未恭敬佛。以恭敬故。得解脱等。由不恭敬。便失此利。议曰。义既万端。此彼皆得。取论玄意。本疏可观智应悟矣。不待指陈。问论何不释八十种好。答有释。此犹属金色三十二也。又属见佛等中。故不别释。若今释者。论牒经云。放金色光明者。此一句中。双含相好。二中俱有色光明故。示应无失。

　　疏既令悔除故名无漏者。能令二乘悔等除故。为此说佛。名为无漏难思议也。

　　经世尊知我心拔耶说涅槃等者。问鹙子初因马胜入道。舍邪归正。云何今言。佛知拔邪。答按智度论云。頞鞞将入王城乞食。佛语之曰。汝今日若见非常之人。勿广说法。果逢鹙子。即是世尊知其心也。时頞鞞为说偈云。诸法因缘生。是法缘及尽。我师大圣主。是义如是说。此偈之中。而明三谛。初句苦谛。第二集灭。虽有三谛。正明涅槃。虽頞鞞说。无是佛教。推功归本。亦无过失。问何不说道。答说所治证。显必有彼能治证道。理准可知。故不具说。故智度论十八云。此偈俱说三谛。当知道谛已在其中。不相离故。譬如一人犯事。举家受罪。

　　疏曾六十劫行菩萨道等者。有问云。论判此经。所有劫者。昼夜月年。云何少时。所值佛多。答论据大分。非言一切。今六十劫。取增减劫。又纵时少佛多。无失。如常不轻临终之时。又值多佛。彼既得之。此何不许。议曰。为难谬矣。论判此经。非断一切。六十劫者。乃出优婆塞戒经。论不释彼。何得为难。问鹙子经时。自亦遇佛。何假能寂。言我化耶。答如释迦出世。博徒匪一。以近明远。何不许哉。众生系属。缘不同故。如长者婢使佛化不从。而归庆喜。其类寔系具如经论。

　　疏大性近生而远就等者。略有四释。一云。大乘种姓。先未就故。名为近生。得无学后。堪闻一乘。名为远就。二乘种姓。而先熟故。堪闻说三。名为近熟。得果还舍。名为远生。二云。得罗汉已。今始回心。名为近生。余同前说。三云。大心先发。名为近生。小心后发。故名远生。大果后得。名为远熟。小果先得。名近熟也。四云。只如鹙子。昔自发心。先修大行。其大乘心。望本异生。邻近而起。名为近生。三祇果圆。名为远熟。时长久故。其声闻性。果经三生六十劫。得名为近熟。时短促故。因隔大心。后时方发。名为远故。准此生者生起之义。熟者即是成就之就。议曰。若观疏意。及理分明。第四释善。今以理准。望余不定。及舍利弗等。可为四句。两句如疏第三句者。小姓近生而近熟。创从凡位。即发小心。望凡为近。三生六十。即得果故。时促名近。大性远生而远熟。隔二乘位。方发大心。去凡位远。名曰远生。三祇得果。时长久故。名为远熟。

　　疏汝今悉忘至有四解者。第一释中。先小后大。有忆不忆。复不约时。第二约时。先大后小。故二别也。细思方悟。

　　疏未入十信至得入大劫等者。此意说云。罗汉发心。经二万劫。方至十信。况从起彼大乘心后。不迳多劫。即遇佛耶。由此故过无量劫后。始遇诸佛。方入大劫。今助一释。言无量劫。总谈从初。尽得佛时。于中而行供养等事。故下偈云。供养无数佛。乃至过无量劫已。劫名大宝严等。故知通说至佛果时。若不尔时。凡夫未发大心之时。尚数逢佛。况无学圣。复发大心。经历长时。不睹诸佛。更恐。

　　疏二记体等者。记体克性。行蕴中收。记用实体。色行两蕴。名句文声假实别故。若依相应。体即四蕴。体用合言。具五蕴摄。思可知也。

　　疏后入法界至非应化者。问彼已发心。云何此会。复言回趣。答彼发信有菩提之心。非发未趣菩提心也。此发趣求。故与彼别。或华严经非一坐说。舍利发心。未必即是法华会前。议曰。前释理通。后解不可。虽非一座。无文有说。在法华后。纵言有会。在法华后。此已发心。后何更发。今助一释。华严会所。文殊加之。令发信心。而盖傍被。为后法华趣求之渐。今正为说。而重令彼生决趣心。授佛位等。亦如善现于般若会。而言发心。皆今渐也。

　　疏九净华者。具如义决。

　　疏法义之门至二解皆得者。因教义显。教为义门。由所诠义。方有其教。义为教门。

　　疏有云安行至猖獗行者。今观古释。理亦可通。诸佛得名。随缘不一。如言不动。能寂慈氏佛皆处定。遣障慈悲。岂有散乱嚣烦瞋害诸佛。此三世尊。方得名耶。此既尚然。安行何过。又言华足。足对安行。文义相协。以此言之。古释应通。

　　疏今华光至不咸正法等者。问按法华论。断此经中所说劫者。昼夜月年。以为其量。华光世胜。人之与法。俱合修长。三十等年。一何短促。答论据多分。或虽言年。非要一年。即为一劫。百千亿年。而为一劫。亦不去年义。或但谈今法华时事。如踊出等所经之劫。据月年等。非有违也。

　　经各各脱身所著衣等者。问比丘奉衣。虽成檀慧。离衣犯禁。岂不招辜。故大品经中。三百比丘。脱衣上佛。而论释云。十二年中。未制戒故。不犯衣戒。今法华会。年已四十。固应成犯。答略有二释。一云。既闻一乘。悟解正法。得正法戒。离衣乃是息世讥嫌。故舍衣无罪。二云。经文之中。而有总别。心喜踊跃。四众皆然。脱衣以奉。别属于倍。

　　疏住空至情悲蠢物者。按尔雅云。修息也。郭璞又行遍巡历也。复有义。表心离者。故住虚空。亦不滞空。故自回转。又昔协异解。于理为背。今信理同。转背成向。内心既转。外物亦回。

　　疏具十一种积聚义故者。按对法论第二卷云。问蕰义云何。答诸所有色。若过去未来现在。内外粗细。劣胜远近。彼一切略说一色蕴。积聚义故。如财货蕰。如是乃至识蕰。释曰。自身名内。所余名外。有对名粗。无对名细。又欲色界。或相对立。非可意者。名之为劣。所余名胜。又不善有覆名劣。善净无记名胜。去来名远。现在名近。又可见处名近。不可见处名远。彼过等体。虽复不聚。而由总合。置乎一色。名一多体。多体称聚。故体是蕰。又十一名聚。故得蕰名。其所诠体。不离能诠。故亦蕰释。论释云。当知依止十一种爱。所缘依处故于色等法。建立过去等差别。十一爱者。诸顾恋爱。希望爱。执着爱。内我爱。境界爱。发爱。定爱。恶行苦爱。妙行乐爱。远爱近爱。由如是爱所缘境故。如其次第。立过去等种种差别。释曰。染内身。耽外境。乐欲界。欣定地。恶行苦爱。略有两释。一云。不善五蕰。能感苦果。于此苦果。起无有爱。二云。不善五蕰。能感苦果。于能感因。生起爱心。妙行返苦。余易不释。

　　疏返正为乏等者。按三苍云。叵不可也。返正为乏。𠚪[彳*((起-土+口)-巳+右)]为𣥖。反可为叵。皆字意也。疏中举彼。反正为乏。相从来也。有疏作之。写人误也。

　　经是学无学人等者。问千二百人。皆是无学。何故今说为有学耶。答略有二释。一云。于彼所是可学法中。并已学毕。故云是学无学。非有学人名为是学。二云。此是有学。与千二百无学学别。故别举也。谓得涅槃。执有余也。议曰。有余涅槃。有学未得。云何执有有余涅槃。名为得耶。若言当得。何简无余。俱可得故。复无文故。

　　疏田喻智断等者。问恩德亦是生他德处。何不见取。答本末真化。而有异故。故不取也。议曰。据生他德。恩德为优。纵设取之。亦乖何理。问断德理一。何得称多。答约能诠说。

　　疏依佛为主故言有一者。问若尔何故。宅顿弊耶。答佛是主故。故得一名。体即异熟。何废顿弊。岂世之宅。属于宅主。遂令宅主。同宅无情。

　　疏初三唯说中大正门等有。复有义。诸外道教。并不能离生死苦故。乃多异也。唯依佛教。方能出苦。称一门也。对外道异。故名一门。此通大小教。总称一佛教也。议曰。义出多途。非无此理。然观经意。疏尺应长。所以知耶。答初云其家唯有一门。下文又云复更思惟。是舍唯有一门。唯此下上一门之体。理不应别。下门自判。唯是大乘。上何不尔。不别之理。思可悟也。问初门若非三乘教者。何故下云以佛教门出三界苦。岂二乘法非佛教耶。答初门与彼佛教门异。故后通三若不尔者。何不即今依初门出。而须设彼羊鹿等耶。

　　疏四识住也者。四蕰是识所住处也。问佛何意立。答为破外道。以诸外道。皆计四蕰。我住其中。故云识住非我住中。问此体是何。答即四蕰。问何不取识为识住体。答无独缘识。而起贪着。如色受等。故不说识。以为识住。不如余四皆增上故。缘之而得别起贪等。又佛说心本性清净。不如贪等。性非净故。故识非识住。问此之识住。为唯有情。为通无情。答略有二释。一云。有情如俱舍论世间品中。有情世中。明识住故。二云通二。既约所缘。立于识住。由斯识住。通情非情。问无漏蕰等。为识住不。答曰。不立以能益识起贪瞋等。是为识住。无漏之法。破裂生死。非识所安。不为识住。

　　疏泰山其隤者。按礼记擅弓上曰。孔子负手曳杖。逍遥于门。歌曰。太山其隤乎。梁木其坏乎。哲人其萎乎。今疏举此。显字所从。夫子歌者。伤自将逝。

　　疏从秀贵声者。略有三释。一云。经中颓字。取秀旁贵。以之为正。从者。顺取义也。二云。依秀贵二。以为一字。名之为从。秀贵同声。名为声也。非断经文。合取此字。名之为从。或可应言。从秀贵也。颓究二字。声相近故。故言声也。疏住秀者。笔误也。后解胜也。

　　疏瑜伽十六至日亲之所说者。释迦如来而姓日也。取姓彰人。是佛亲言。名日亲说。故大悲经第四云。如来姓日。性日者。为离诸闇。而作光明。

　　疏六欲天无皮肉等者。皮肉既无。云何得有目于骨肉。有舒缓等。故瑜伽论第四云。复次诸天。其身内外。皆悉清洁。无有臭秽。又人身肉。多有不净。所谓尘垢筋骨。脾肾心肝。彼即皆无。故知欲天无皮肉等。若尔云何被于非天断支节耶。答虽无皮肉。余鄙恶色。何废依于净妙之色。有形相别。立于支节。岂可支节要依皮肉。由此无妨。

　　疏依华严十喻菩萨等者。求大中小。少多异故。故以三数。而为喻焉。亦如此经。三根声闻。上根唯一。中根有四。下根转多。

　　疏所烧门者。一乘教行。复有义。此名三界。限为门故。后文云。今此三车。皆在门外。复言烧门。故知三界以之为门。问门宅何别。答如世间人。总举一宅。名之为门。或称一宅。而言一户。今亦然也。议曰。甚有理也。若经文势接。疏释优也。何者。前若有门。此所烧门。可此之矣。前既无门。而此于谁。虽言三界。即是其门。然前元无说为门处。故无可此。更审思之。若依疏解。前有一门。故后此彼。

　　疏思以大乘果化者。以大乘果。而化于彼。名为果化。欲令二子顿得大果。

　　经唯有一门而狭少者。广释如疏。问云何得知。以大乘法。名狭小耶。答按大乘方便经第一云。譬如智人。从空泽出。望见一道。唯广一尺。迫迮狭小。其道左右。有大深坑。合云唯广一尺者。一支道也。又云。一尺迮道者。是法性门也。其道左右有大深坑者。是声闻缘觉乘也。彼经既以大乘为迮小。何故法华不名大乘为狭小耶。彼经复云是法性门。故知即是大乘教行。复云左右深坑。即是二乘。即由碍彼。名之为迮。此约不容二乘。名为狭小。其理善顺。

　　疏超过有漏名奇异者。问前言二车。二乘后得。如何复说超过有漏。答谈彼所得无漏功德庄严具也。

　　疏根性禀教等者。如次配前形貌力用等四。问声闻待教。独觉自思。所证理同。云何称别。答谈所悟者。浅深故异。十二因缘四谛之教。有优劣故。又辟支佛暂尔听闻。即逾声闻时长阅习。若断惑证灭。二宝无差。伏诸定障。非择理异。故无爽也。

　　疏具有二恩者。即二利也。

　　疏若以二乘所得生空等者。问且不定性。必能回趣。得于种智。自生空智。可不名车。定姓之人。竟不不归向。必无种智。岂全无车。若尔无者。何名自运名声闻乘。答今此偏依不定姓说。若对定姓。自生空智。亦得为车。不尔即有前之过矣。

　　疏理出教外等者。问言门外者。意谈于车。理之与果。并不是车。今言理果。出于教因。何预车事。答所言理者。非唯真如。教之所诠。皆名理故。故智亦理。又二乘果。体亦智收。出教出因。故并无失。

　　疏涅槃经中说有二车至以半满相形者。问按涅槃深纯陀文殊。自比同驴乘。言半教者。即是二乘。岂彼二士。是中小耶。答谁言半教即二乘耶。不尔如何。答半满之字。括乎多义。一真俗相对。真满俗半。要因俗谛。方有满故。二世出世对。生死烦恼业果等法。以之为半。涅槃菩提出世等法。名之为满。要待生死烦恼等法。方显涅槃菩提果故。三大小对明。以分半满。四教理行果。亦皆有之。疏据前二。言驴乘者。是半教也。不同古人。唯约大小。半分为满。故无失矣。

　　疏三兽被围等者。按智度论三十五云。声闻之人。畏恶生死。闻众生空。如围中鹿。既被毒箭。一向求脱。更无他念。辟支佛虽厌老病死。犹能少观甚深因缘。亦能少度众生。譬如犀在围中。虽被毒箭。犹能顾恋其子。菩萨虽厌老病死。能观诸法实相。通达法空。入无量法性。譬如白香象王。在猎围中。虽被毒箭射。顾视猎者。心无所畏。及将营从。安步而去。

　　疏无漏离系缚等者。问牛车离系。理在不疑。羊鹿二乘。云何离系。体有漏故。答略有三释。一云。二乘无学所有诸法。皆是无漏。若尔何故。言二车体是有漏耶。答由为其境。能生他漏。名为有漏。体非有漏。二云。二乘身中。有实有漏。故二车体。体唯有漏。得漏尽人之所得故。故名无漏。三云。至无学已。更不为彼漏故。名为无漏。非体无漏名无漏也。议曰。后二理通。前释全非。违多教故。

　　疏如说如来等者。两释不同。一云如来。即住果也。善逝者。谓住因也。二云返前。如过去佛。乘诸功德。来成正觉。故知谈因趣来果也。善事终圆。名为逝矣。故知说果。议曰。后释应善。顺疏文意。言证涅槃。令生觉智。如次喻也。

　　经心各勇锐等者。古德约位。而以释之。心各勇锐。明外凡位。七方便中。前三方便。谓闻思慧。互相推排。谓内凡位。即四善根。修慧位也。竞共驰走。三果学人位。争出火宅。无学位也。故凡有内外。圣有学无学。议曰。教虽无文。纵配可爽。

　　经四衢者。按尔[冗-几+(足-口)]云。路四达。谓之衢。郭璞云。交道四出者也。又释名云。道四达曰衢。齐鲁呼四垂抱为衢。衢抱地则有四处。此道似之。因以为名。

　　疏随三乘至各索其车者。问此中二乘。为回趣者。为未回心。若已回心。但合趣牛。何求羊鹿。若未回心。自果已满。云何疏云。皆于佛所。专意希求。答为二释。一云。未回心者。练根修定。及余功德。亦名希求。故疏次云。求证诸法。名索羊鹿。诸法即彼禅定等也。二云。佛指种智。名之为车。出宅不得。故专意求先所许智。名为希求。希求种智。冀证诸法。议曰。顺疏上下。此后释善。

　　疏亦应许上羊鹿者。问许谁上耶。答略有三释。一云。古解既许菩萨而入化城。亦应菩萨许上羊鹿。问二乘入城。亦登羊鹿。可难菩萨而得入城。应上羊鹿。二乘入城。元不登车。何得难言菩萨入城。应上羊鹿。答实羊鹿车。而是种智。故难令上。总难意云。菩萨得无住。即言许入城。菩萨得种智。何不升羊鹿。二云。若得解脱。入有余依。名为入城。菩萨虽未得有余依及于解脱。然得无住。亦名入城。亦应种智名之为车。二乘虽未得于种智。然亦得自生空后智。亦应许彼登于羊鹿。三云。经不言于太子入城。今许令入。经亦不言二子上车。亦应许彼登于羊鹿。议曰。后二为胜。

　　疏厌苦求息至故不称入者。此中但答城入不入。不释前难。车上不上。不上车易。不明言之。答城影显。若具答者。略有二意。一云。大子求智。所以上车。中小不求。故车不上。二云。大子得种智。所以车言上。中小种智无。车无车不上。议曰。后解为优。诸子索车。皆求智故。理可思之。

　　疏经文但说父劝令去者。经文但言。导师劝商。令至宝所。疏文言父。取意说也。导师父等。皆喻说故。

　　疏喻佛种智等者。举果显因。今助一释。菩萨种智。已出分段。逾三界等。名为高广。本明其子所乘车故。

　　疏不比小乘驴车之钝者。问何教明小。以类驴车。答按无畏德女经云。声闻如驴乘。即其证矣。

　　疏诗云静女其姝者。按诗静女篇序云。静女刺时也。卫君无道。夫人无德。注云。故陈静女。遗我以彤管之法。古者后妃必有女快彤管之法。后妃群妾。以礼御君所。女史书其日月事无大小。记以成法。彤管以赤管也。以赤心正人者也。德如是可以助之。为人君之妃也。诗云。静女其姝俟我乎城隅。注云。静贞静也。女贞静而有法度。乃可说也。姝华色俟待也。城隅以言高而不可逾也。笺云。女德贞静。然后可畜。姝华然后可安。又能服从。待礼而动。自防如城隅。故可爱也。

　　疏涅槃经至不可觉知者。今依远法师义。以释此文。余德同异。优者附言。死者是其害身之所。名险难处。有有云。死技起时。无通生路。无物自资。可以趣度。名无资粮。一死长往。名去处悬远。有云。死谢过去。与现隔绝。无人将送。名无伴侣。一受身已。运运趣死。无时暂停。或可凡夫受身恒死。名为常行。有云。死法来无时节。名昼夜行。未测远近。或多少难测。名不知边际。有云死法觉广。际畔难识。一入死分。昏沈难出。名为深䆳。诸根坏灭。六识无用。故曰幽闇无有灯明。有云。无有五根灯明。名之为闇。命尽便死。无所由从。名入无户。有云。死法是恶。不从理生。死不离身。名有处所。最后一念。命尽之时。无所觉省。名无痛处。世医拱手。名不可治。向之难裁。名无遮止。有云。死支起时。无法能抑。时至必迁。名到不得。脱此人身死。不灭他阴。名无破坏。或云色险。现今世人见者。莫不忧怖。名见愁毒。死灭无处。更无异相。恶色可生。名非恶色。见者惊恐。名令人怖。有云。未有三涂恶报异形。见死之者。莫不畏惧。身绝即死。名唤在身边。有云。一形最后。时分难测。名不觉知。有云。死理难测。

　　疏入变坏心者。即从无烦恼心。入烦恼心也。忧结即是烦恼心故。

　　疏现住欲尘生等者。欲谓贪欲。因妙境起。今取所贪。故名欲尘。生谓众生。谓处欲尘之众生故。简异上天。随欲化起。故名现住。余名准此。问何故不取三涂为求。答恶趣境乖。故不建立。

　　疏三他变欲尘生者。自亦能变欲尘受用。然以他变。为希奇故。故用标名。

　　疏离生喜乐者。谓有漏定。伏彼欲界能障定法。所显无为。名之为离。离因得故。生谓所生。即定喜乐。从彼所显无为起故。轻安相应。意识俱受。体虽是一。适悦身心。分喜乐二。言定应生者。定即当地所得之定。生谓依定所生喜乐。不同于初。初得离故。故云定生。言离喜者。离谓猒离。由见二定喜相过故。故猒离之。所得之乐。下上地无。初离喜故。从胜标名。所以不言定生乐也。滋润身心。名为灌洒。又按瑜伽论六十四云。欲求有五。一摄受求。二受用求。三戏乐求。四解了求。五名声求。释曰。第四求解。第五求名。并名欲求。有求亦五。一法尔求。释即是任运。求上有身。亦可劫末法尔离欲。求上有身。二祈愿求。释作意愿求。或除劫末。余时祈愿。三愚痴求。释不了上地。是无常法。求上有身。四猒患求。释猒下求上。五思择求。释思择求上。离下秽染故。求上地求。梵行求亦五。一唯求求。释即唯起彼求涅槃心。不修梵行。二趣得求。释趣求涅槃。兼修梵行。三现得求。释求现涅槃。而修梵行。四后得求。释当涅槃修梵行。五思择当得求。释曰。种种思择而修梵行。此通邪正。复有差别。谓假名求。释谓外道。第一义求。释佛法弟子。无方便求。释释前第一。有方便求。释释前第二。如佛地论第四文殊问经。亦明既具有章故。不备四言。

　　疏下信解品至或有财释者。议曰。有财释胜。声者佛教。闻即所化。二并非己。以二为财。全取他法。以标自名。故有财胜。

　　疏求自然慧等者。即是具三义。成辟支佛。按十地经。亦有三义。与此经同。故彼经云。不从他闻。自正觉故。论云。一者自觉。不假佛菩萨说。唯自觉悟。即此经中。自然慧也。不能具足大悲方便故。论云。二不能说法。不起心说法。不堪说法故。即此经云。乐独善寂。而能通达深因缘法。成辟支佛乘。论云。三观少境界。观微细境界行故。即此经云。深知诸法因缘。是名辟支佛乘。

　　疏一切智至三乘同有者。问三乘同有。理即无违。言观空者。有[虛*予]圣教。故大般若三百六十三云。佛言善现。一切智者。是共声闻。及独觉智。何以故。一切者。谓五蕰十二处十八界。二乘亦能了知。准此三科。名为一切。能知之智。名一切智。岂缘三科。名观空耶。答此一切智。诸教不同。疏举一边。亦不违也。

　　　　疏卷第六

　　疏柱根至行蕰无常等者。取行蕰中。命根为柱。由柱摧故。梁栋倾斜。由命坏故。受等亦谢。故大品经云。如人命根在故。余根得立。命根若灭。余根尽坏。

　　疏[(毤-八+ㄙ)-毛+ㄆ]者。音夺也。

　　疏白茅谓之苫者。李巡云。编菅以覆屋曰苫。又音舒焰反。苫亦覆也。

　　疏桷端木者。端犹首也。桷者椽也。乃椽首之木。如疏所明。或即连檐。故方言云。屋梠谓檐。郭璞即屋檐也。呼为连绵。准言连绵。即连檐矣。

　　疏骨为墉者。按尔雅云。墙谓之墉。城亦谓之墉。颂初言城。标有城也。骨为墉者。辨城之体。

　　疏城谓八识等者。颂中骨城。喻八识也。城者所依。摄御之义。内安诸物。外捍㐫非。骨城。身如城。心如骨城。展转喻也。由心内摄贪等四法。外御信解善法等也。故喻于城。又释。颂中城者体。身即八识。言骨墉者。骨是城资。故得墉名。此释善也。

　　疏二种心城尚不信入者。略有三释。一云。在家贪瞋。出家慢覆。名二心城。体非心城。住心城故。名二心城。二云。一善说法。二毗奈耶。心之城故。名为心城。故瑜伽云。于彼善说法毗奈耶相应善法。二种心城。不能信入。故知即以善说法等。为心城也。三云。谓善说法。及毗奈耶。二相应心。名二心城。心即是城。名为心城。故瑜伽云。相应善法。二种心城。若不取心。何假而言相应法耶。议曰。初解不可。中后理通。论不明言相应善法。属于心故。随应皆得。问论言善说法毗奈耶。而目何义。答修多罗藏。名为善说。正说法故。阿毗达磨。名之为法。是对法故。调伏藏名毗奈耶也。若尔应言。三种心城。何但说二。答初二合之。故为二也。何以然者。由对于前恶说法中。在家出家。二类别故。以毗奈耶。唯出家习。修多对法。亦令俗学。故开合别。心城言二。

　　疏贪爱有四者。按瑜伽论五十五云。现有爱云何。谓于自体。亲昵藏护。后有爱云何。谓求当来自体差别。六十七云。复有二种。一缘后有境。二是后有因。善贪俱行爱云何。谓于现前。或于已得。可爱色声香味触法。起贪着。爱彼彼希乐爱云何。谓于前余。可爱色等。起希望爱。

　　疏经错应为蛇字者。与[虺-兀+瓦]字同。但左右异。

　　疏博三寸首大如擘者。按尔雅注云。身广三寸。头大如人擘指也。指谓大母指。意云。其蛇首大。形状似擘指。不言大小擘指也。或擘者。如人拖三指故。广雅云。擘谓分也。

　　疏如绶。绶者五色之通号也。

　　疏平名鬲山等者。按切韵云。鬲县名也。在乎建平。准此建平乃郡名也。县从其山。而得其名。有蒚山。疏本误也。按尔疋云。蒚山有䔉。蒚音历也。鬲音隔也。有草无草。字成别也。

　　疏食郊牛者。祠祀牛也。若被鼠食。不堪飨祭。

　　疏于三际起十九至瑜伽论第九者。依捡彼论。迷于三际。有十九无知。无唯九者。疏七字者。应是十字。误为七也。十九名义。具广如论。恐繁不录。彼论复有七种无知。一世愚。二事愚。三移转愚。四最胜愚。五真实愚。六染净愚。七增上慢愚。

　　疏噍者。谯笑反。苍颉篇。噍咀嚼也。说文。噍嚼也。

　　疏蛲者。经音云。五狡反。又疏云五交。交字恐错。

　　疏缘拨五门者。四谛修道。合为五也。

　　疏五法者。谓心心所。色不相应无为。

　　疏有五行相至诸余邪见者。按对法论第一云。谤因者。谓无施与。无爱乐。无祠祀。无妙行。无恶行。释曰。举无施等。五种等所余也。施等五者。是所谤因。而言无者。即能谤行施乐祠祀。三种不同。略有三释。一云。施者。泛明布施受乐祠祀。如次对彼悲敬二田。二云。施与爱乐。对敬悲田。祠祀谓对不现前境。三云。施与爱乐。对非亲亲。祠祀谓彼不现前境。谤善恶行。不能感果。名无二行。问因何起此。答为得静虑。由见一生恒行妙行。死堕恶趣。或行恶行。得生善趣。因作是谤。又拨无十善十恶等行。名无二行。论谤果者。谓无妙行。及恶行业所招异熟。等释谤无两行所招异熟。并等等流。士用增上。所有果也。论谤作用者。谓无此世间。无彼世间。无母无父。无化生有情等。诽谤异世。往来作用故。任持种子作用故。相续作用故。释曰。世间者。是有情世间。无此现在有情世间。从彼前世有情世来。亦无现在有情世间。往至后世有情世间。此世间者。唯是现在。彼世间者。通于过未。问见起因何。答由依静虑。见刹帝利。命终之后。生婆罗门等。三种姓中。余姓亦然。故作是思。无此刹利等从于彼世刹利等中来。亦无彼世刹利等从此刹利等中去。此中不谤来往有情体性。但谤体上来往用无。问既见终没有来往处。何故云谤无来往用。答只由前后所有种姓互不相应。遂计过去刹利。虽有不至。今世现婆罗门。虽后是有。不从前来。不谤有情。故谤作用。言无父母者。亦复不谤有情体无。而但谤言。非我父母。问谤因何起。答由依定故。见母命终。还为已婆沙返为母。又见父终还为其子。子后作父。由见不定。作如是思。世间必定无父母也。母在任持胎藏之功。父有下种之用。今谤父母。则损此二用。言无化生有情者。即指无想及无色界。名化生有情。执现在身。后命终已。无彼化生有情来续。谤无相续之化用也。即是谤无无想天等。化生有情。又无今生往彼化生有情用也。问执因何生。答由因静虑。见人命终。生于无想。或无色界。及入涅槃。求彼生处。竟不能得。便作是思念。决定无有化生有情。以彼处所。不可知故。论坏实事者。谓无世间阿罗汉等。释谤无罗汉智断实事。而不谤彼有情之体。问谤起由何。答谓执自身。以为罗汉。临命终时。遂见生相。彼作是念。世间必无真阿罗汉。以真罗汉智断功德。有实体性。名为实事。今言无此名谤实事。论邪分别者。谓余一切分别倒见。释曰。如执世界有边等四。矫乱等四。现涅槃五。除我见等四见之外。所有之见。皆所摄。如瑜伽论。广说其相。恐繁不具。

　　疏娆者。母也。

　　疏顺戒之禁者。性戒名戒。遮戒名禁。

　　疏不须别配等者。古德云。此执修禅脱欲。以之为道。名为戒取。计四禅为道。如离地一尺。计四空为道。如离地二尺。疏非意云。除瞋余惑亦通上界。前鬼虫等。不言配上。何故戒取独配上耶。取欲界者。据相增说。然下亦有配上地者。亦依增说。

　　疏义同怖弄于㺃等。弄㺃令怖。以畅自情。名怖㺃。自乐亦犹斗鸡畋猎。怖他自悦。

　　疏我语取因此而生者。由诸外道执我是实。而可论说以为我故。故名我语。萨迦耶见。是我语取。此见是彼欲贪所取。名我语取。故对法论云。萨迦耶见。是我语取。能取所取。总名为取。能取即欲贪。所取是我语。疏我语取。取能取也。明因我见。而生起故。因此能取。更增我见。故瑜伽云。为欲随说分别所计。作业受果。士夫之相。起我语取。对法亦云。然由此取。诸外道等。与正法者。互有诤论。由彼不信有无我故。

　　疏四蕰俱是能依等者。四蕰同彼。烦恼火等。亦是能依。依识蕰也。能依四蕰。被能依火之所烧荡。名火摧落。

　　疏不说虫鬼亦依火逝者。证虫鬼火。俱是能依。依识蕰也。若言火者。不喻烦恼。是所依者。经乃应言。虫鬼游火。既不说尔。故知火等。亦为能依。喻烦恼也。

　　疏下有惶怖至应为慞者。心边章字。与下惶怖。俱惊惧意。简异惶怖。应单作章。然为下言周章闷走。章已单作。故此章字。须着心也。

　　疏依初扬声犬叫解者。初解扬声。俗人苦逼。外道生厌。并生怖惧。依此初释。故周章者。是怖怕也。

　　疏复依在俗等者。后解扬声。俗人外道。起贪起见。而生斗诤。而常不息。依此后解。言周慞者。是匆遽也。

　　经毗舍阇鬼者。有言。此云诳鬼。又按婆沙一百七十二云。毕舍遮。此云配鬼。或可是此毗舍阇也。音讹故尔。更思捡余。

　　经鸠槃荼鬼者。正释如疏。有云。此云阴囊。亦曰形卯。谓状冬菰。行擎置肩。坐即便据。由斯弊状。特异诸类。故从为名。旧云菰者。以其事猥。略而不显。

　　疏蜈蚣等喻凡夫等者。问前言蜈蚣诸毒虫等。皆喻于瞋。今与前异。其意者何。又云何瞋彼界得有。答有四释。一云。彼第八识。含藏欲界瞋种子故。据所藏种。名毒虫也。二云。非要生彼。但得彼定。名藏孔穴。出定还起欲界瞋等。名毒虫类。三云。谓上界中。痴慢疑等。是钝等类。非蜈蚣等。即是瞋也。四云。随义为喻。何得定判。前对欲界。蛇等喻瞋。今明无色。蛇等比人。亦有何失。故次下疏云。上来说喻。意令厌怖。种种变名。智者应别。若定属瞋。何名为变。议曰。前三俱非。第二全谬。第四最优。顺疏文意。寻之可悉。

　　疏咒大火因所感之果者。火所感果。得大火名。果实非火。果从因称。全取他名。可有财释。

　　疏莫我遑处者。按诗殷其雷篇序云。殷其雷。劝以义也。召南之大夫。远行从政。不遑宁处。其室家能闵。其勤劝以义也。诗云。殷其雷在南山之下。注云。殷雷声也。有其下也。义云。下谓山足。注雷出地奋。震惊百里。山出云雨。以润天下。笺云。雷以喻号令。又喻其在外也。召南之大夫。以王命施号令于四方。犹殷然发声于山之下。诗何斯违。斯莫敢遑处。注云。何乎此君子也。斯此也。违去也。笺云。遑暇也。何乎此君子适居此。复去此转行远。从事于王所命之方。无敢或间暇之时闵其勤劳。诗振振君子。归哉归哉。注云。振振信厚也。笺云。大夫信厚之君子。为君使功未成。归哉归哉。劝以为臣之义。未得归也。

　　疏或复如是至灾难大火者。此虫鬼等。即是其火。作用别故。言况复也。

　　疏不作此解至何所差别者。若其不作如前二释。虫鬼与火。俱是烦恼。更有何别。言况复耶。

　　疏若离三界无施化处者。古有释。此门外之言。谓三界外。今疏意非。若三界外。何有施化。无所籍故。问八地菩萨。已离三界。佛应不为。无施化故。答谁言八地。全离三界。五八有漏。第七间生。皆是系故。有施化处。故无过矣。

　　疏一切种智至若说真如等者。问此经虽言造车严饰。而不配德。及简真如。疏准何判。答今言车者。体即大乘。今按大集经中。明大乘体。以比于此。义可明矣。故彼经第十六云。大乘者。谓无量也。无边崖故。普遍一切。喻如虚空。广大容受一切众生。故不与二乘共。是故名大乘。以正住四摄法为轮。以真净十善为辐。以净功德资粮为毂。以坚固淳至毕竟。为輨辖钉镊。释方言。輨音古缓反。亦輨谓轴头铁。以善成就诸禅解脱三昧。为辕。以四无量心。为善调。以善知识。为御。以知时非时。为发动。以无常苦空无我之意。为驱策。以七觉宝绳。为鞦靷。以净五根。为素带。以弘普端直大悲。为旒幢。释字书。旒音吕周反。旌旗之乘车者也。以四正勤。为辋。以四念处。为安详。以四神足。为建业。以胜五力。为筌障。以八圣道直进。于一切众生。无障碍慧明。以为轩。以无住六波罗蜜。回向萨婆若。以无等四谛。度到彼岸。是为大乘。彼乘既然。此车应尔。有为德为无真如也。

　　疏裀衣身者。且如其衫襟阑领袖。所依之主。名为身也。裀是异名。

　　疏因以下舆相连著者。由与下舆。相连着故。故得鞇名。因者。所以因由之义。鞇即左形。而右声也。亦会意矣。思之可悉。

　　经乘是宝车等者。问真法亡诠。离乎能所。无住无出。以何方便。言乘出乎。答以无所得而为前导。亦可得言有乘有出。故大般若四百九十二云。虽观诸法。皆无所有。都不可得。毕竟净故。无乘大乘。而出住者。然无所得。而为方便。乘于大乘。从三界生死中出。至一切智智中住。穷未来际。利乐有情。无断无尽。故言乘车。故无过矣。

　　疏自在有十者。如第十卷疏释。

　　疏若二乘至有漏一乘者。迥心已去。为求大乘。所修有漏诸功德法。皆名大乘。议曰。二乘既有无漏后智。若回心已。而亦取之。为乘体者。竟有何失。若非种智。不名乘者。彼有漏乘。岂即种智。又二乘人。回趣大已。昔生空智。在初地前。而得名为大乘。未知当知根摄乘。亦应尔然。又回心已。能以此智。起于定愿。受变易生。至于极果。此岂非是运载之功。疏意者。以彼后智无广用故。故不取之。今据有能顺取所求。通取之也。各望义别。然更审思。

　　疏尚庶几者。郭璞曰。庶冀也。几幸也。冀幸于善道也。几亦微也。又幸冀望得。遇幸得也。

　　疏初二十二颂别历三趣受异熟果相者。问按对法论第七云。十不善业异熟果者。于三恶趣中。随下中上。受异熟果。又十地经。亦同对法。下之十颂。得恶人身恶人果。准于论经。属不善业等流果收。疏云何判是异熟果。答夫等流果。与因相似。是亲因缘。其体唯取各自亲种所生之种。种所生现。现所熏种。余者皆非。经论据假等流果说。疏据实体。故言异熟果之所摄。以盲聋等酬于先世谤经不善。故异熟收。问夫人趣者。必善业招。云何酬彼谤经恶业。答人趣总报。虽善业招。盲等别报。是恶业致。酬斯别报。名为异熟。亦何爽欤。总别报中。别报异熟摄。

　　疏不说饿鬼等者。按智度论六十二云。云是破法者。多以瞋痴二烦恼发。贪发故堕饿鬼。此中无悭。故不说生饿鬼也。

　　疏三孤独地狱者。随诸有情业力所感。处所各别。或根本狱。有十六增。以为眷属。八寒地狱。虽无眷属。处所是本。今异于彼。得孤独名。

　　疏有义地狱重叠等者。释彼瑜伽。有两师别。置有义言。非瑜伽论有两师也。

　　疏略计至十二万八千由旬者。初地平下。三万二千。方至等活。等活以下。四千由旬。方至黑绳。余狱相去。并各二千。有六各二千。八地狱量。一一各高十千由旬。复有八万。总而计之。地平尽下。有十二万八千由旬。

　　疏衫寒至处黄十千者。问前言八寒。皆小八热。今言十千寒热何别。答八热纵广。皆言十千。八寒唯广。言有十千。而不言纵。故知有异。问此热寒狱。其量广大。云何此洲。下得容耶。答此洲上尖下阔。犹如谷聚。故得容受。问余三洲下。有大狱耶。答无。故瑜伽云。从此下也。又婆沙论一百七十二云。大德作是说。瞻部洲下有大地狱。亦有近边。及独地狱。于余三洲。唯有边独。无大地狱。所以然者。唯瞻部人。造善猛利。作恶亦利。非余洲故。有说北洲。亦无边等狱。是受淳净善业果处故。问若余洲下。无大地狱。彼诸有情。造无间业断善根等。当于何处。受异熟耶。答即于瞻部洲大地狱受。

　　疏正法念至琰罗王国者。有义。鬼有二种。一有威德。胜身牛货亦有。二一无威德类。北洲唯有大威德者。有说全无。鬼悭贪招。北洲乃是无所摄受有情处故。四大王天三十三天。有大威德鬼。与诸天众等。守护防逻。问鬼状云何。答多分如人。亦似傍生。问语言云何。答劫初成时。皆作圣语。后时随处。作种种言。

　　疏三众合至此苦有三者。问准文合有四种之苦。若斫判等。岂非一苦。答乍看有四。细披但三。以彼斫等总在第三和合中故。一度和合。以为一苦。寻之可悟。

　　疏其如胎藏者。即胎衣也。此器若彼周旋其身。而无户牖。犹子处胎。

　　疏铦刃者。音纤。广雅。利刀锐为铦。问上诸地狱。皆有狱卒。答准瑜伽论。皆有无失。若依小乘。显宗所云。无间大热及炎热三。无卒防守。大叫及众合等三。小有狱卒。琰魔王使。时时巡捡。其余皆有。问如是狱卒。情有情耶。答二十唯识大乘宗义。唯是非情。若依有宗。自有两释。按婆沙论一百七十二云。有说有情。问彼造恶业。复于何处。受异熟耶。答即于地狱受。以彼尚受无间业等极重异熟。况复此耶。问若有情者。何彼火等。不害彼耶。答显宗论云。有情狱卒。防守治斗罪有情故。火不焚烧。有情卒。若彼身别禀异大种故。有说非情。然以䥫锁。系缚初生地狱有情。往琰魔王所者。是有情数。若以苦具。于地狱中。害有情者。是非情数。

　　疏四种苏陀味者。天中有树。出四食味。名曰苏陀。所谓青黄赤白四也。

　　疏八十中劫二劫者。问初禅三天。二十倍增。何故此天顿过许劫。答有二释。一云。业力使然。故难以责。二云。然梵王天。但离于寻。犹未逾伺。故不倍超。少光双越。故超多劫。一八十劫。即一成坏。二十八劫。即二成坏。

　　疏以上诸天至寿感三劫者。少光如前。其无量光。寿命四劫。极光八劫。少净净天。寿一十六劫。无量净天。三十二劫。遍净天寿六十四劫。无云天寿一百二十五劫。准倍前数。合寿一百二十八劫。由减三劫。故有一百二十五劫。福生天寿二百五十劫。广果寿五百劫也。问诸处皆言。无想天寿五百大劫。何故今言广果天耶。答广果无想。身命量等。皆五百也。若尔。余天悉倍倍之。无想何故不寿千劫。答约受果别。开为二天。地无有差。故寿等等。由斯圣教。开合天数。或二十七。二十八也。问无云天。何意身命。各减三耶。答有二释。一云。为成无想五百数故。二云。初超变异受。修艰难故。故减三也。议曰。后释为善。有情唯识。而各自成。何得为他自减三劫。

　　疏除北洲余悉中夭者。问前标寿量。唯除瞻部。余之三洲。皆悉言定。如何复言。唯除北洲。答前言定。据极增定。只五百年。或二百等。不妨中间一百。得有中夭。故不相违。问劫之增减。东西亦有。余之三洲。岂可极寿只五百等。答如是。问何所以然。答瞻部有情。造修善恶。其业猛利。由乘锐业。随劫增减。命有修短。余洲不然。极长俱尔。二明分身量半等者。以天帝释三十三主。业力胜故。今等时分。疏时分身量等者。以天帝释三十三主业力胜故。故等时分。

　　疏共立毛端空量地界者。共立在彼毛端计大空地处也。

　　疏初受为名生报者。从狱出已。后生余狱。及鬼畜趣。合名后报。然业是一。故从初受。故后受者。亦名生报。

　　疏明历四赴受增上等流果者。问前处三涂。言受异熟。此亦同彼。何故即言等流增上。答能感之业。而有三种。加行根本后起别故。前言异熟。据根本业。今增上等。约初后业。若不尔者。三时何别。问如何加行。后起之业。亦能感耶。答如出佛血。是杀加行。亦成逆罪。能招果故。又偷兰遮。是方便罪。目连问经。广说受彼地狱劫数。后起可悉。问虽言等流增上二果。行相何别。答于法不信。起恶行故。今招憎嫉瞋恚等报。名等流果。果似因故。余可增上。思可知矣。问若也不成根本业道。容加行等别感于报。既成业道。岂加行等。复别招果。答其加行等。若非不善。可果不招。既不善收。别感何失。问以为明。答按俱舍论第十七云。为一杀业。感那落迦异熟果已。复令人趣寿量短促。为更有余。有余师言。即一杀业。先感彼异熟。后感此等流。有余复言。二果因别。先谓加行。后谓根本。虽复总说一杀生言。而实通收根本眷属。准此后师。复别招果。问谤经加行。既是不善。招地狱苦。地苦云何非异熟耶。答实是异熟。为别于前别感三趣。致等流言。假名等流。理如前释。问夫言假者。而似于真。地狱之果。望谤法因。云何相似。名似等流。答但言总历四恶趣报。是彼增上等流二果。不言地狱即是等流。随应有之。不别属也。即地狱等。可增上果。余之三趣。容有等流。理思可悉。或由谤经。断于佛种。令他沉溺。今招地狱。似因之能。名为等流。理亦通矣。如断他命。复招人中短寿之报。名等流故。

　　疏喑喑者。按声类大呼也。说文大声。

　　疏至诚感神者。按尚书云。至诚感神。矧兹有苗。释曰。此言来者。三苗之人。不循帝道。舜命禹讨之。以师临之。一月不下。禹欲循其德。而以致远。故书云。三旬苗人逆命益赞。禹曰。惟德动天。已远不届。满招损。谦受益。时乃天道至诚感神。矧兹有苗。注云。诚和也。矧况也。至和感神。况有苗乎。后帝舜大布文德。经七十日。苗人自至。皈命于舜。故书云。帝乃诞俘文德。七旬有苗格。注注格至也。讨而不服。不讨自来。明御之有道也。三苗之国。左洞庭。右彭蠡。在荒服之例。去京二千五百里也。

　　疏克念作圣者。按尚书云。惟圣罔念作狂。惟狂克念作圣。注云。惟圣人无念于善。则为狂人。惟狂人惟能念于善。则为狂人。

　　信解品

　　疏我乘与如来乘无别者。我所求乘。名为我乘。非已证得名为我乘。以此人者。是有学故。问求二乘者。岂不知佛与二乘异。答据断烦恼。解脱生空。而为同也。便执总同。其实不同。不同谓同。故名颠倒。

　　疏前以无为乘等者。前言十方唯一乘法。依于真理。及彼佛果。佛果同终。故名为后。不定性等。必当得故。故言无为。

　　疏彼便迷执者。彼不悟意。而便执云。既言三乘。而无有异。何假求大。故专希小。将小与大。而无异故。

　　疏有为乘及初乘是者。异有为事。运对无为理。初乘即是三乘因行。对后佛果。而得初名。

　　疏亦信亦解持业为名者。略有两释。一云。约彼信解所缘教理。而是同故。名为持业。若约能缘。信即解者。不成持业。以解是智即别境慧。信即是善。十一中一。体既不同。云何得言信即解耶。二云。须菩提等。有能信解二种之德。名为持业。亦如摄论释大乘名。亦乘亦大。名为大乘。亦同解彼菩萨之号。亦菩提亦萨埵。并持业也。议曰。后释善矣。前释难悟。诸处皆无此之势故。又体能持用。名为持业。体持二用。故置二名。今既信解。同缘教理。将何为体。以何为用。故以理推。前解便谬。

　　疏叹愿双成者。华具二命。彰其愿满。故具寿言。含斯二义。若但言慧命。即阙于寿命。不全其义。故从具寿。文义周矣。寿慧二命。悉皆具故。名为双成。叹斯愿遂。故名叹愿。

　　疏此通至不言三昧故者。此释通三慧之所以。若言三昧。即唯修慧。既不言之。明通三慧。

　　疏四神足定为体者。据克性体。神谓神通。足是定也。神之足。名神足。故对法云。由已成满三摩地力。发起种种神变事。又云。神足自体者。谓三摩地。俱舍亦云。何缘于定。立神足名。诸灵妙德。所依止故。有义。若依小乘。神者是定。欲等四法。名之足。议曰。此但小乘不正之义。非诸小乘正义者说。故俱舍云。有余师说。神即是定。足谓欲等。论主破云。又违经说。如契经言。吾今为汝说神足等。神谓受用种种神境界。分一为多。足谓欲等。此中佛说定果名神。欲等所生。等持名足。故知正义定为足矣。

　　疏为此四种而修定故者。为由此四。方能修定。故对法云。欲三摩地者。谓由殷重猛利乐欲敬恭方便。得三摩地。勤三摩地者。谓由无间方便。触心一境性。即常精进。无时暂间。心三摩地者。谓先修定力。触心一境性。由于前生数修定力。令彼种子功能增长。由种子力。令心任运。于三摩地。随顺转变。由此速证心一境性。观三摩地者。谓由闻他教法。内自简择。触心一境性。问神足唯定。何故言四。答足因有四。故名四也。斯乃从果名神。从因名四。当体名足足。问心何耶。答为二释。一心谓心王。故对法云。神足伴者。欲勤心观。及彼相应心心所法。又云。定种增长。令心任运。证心一境。既言相应。明无二定。又不可取种子为心。非相应故。二劣定名心。故瑜伽论九十八云。三由已入根本胜三摩地。为欲转得所余上位胜三摩地。对法亦云。心三摩地者。谓由持心触心一境。既言根本。明非心王。复言持心。心岂自持。议曰。后解为胜。若尔。相应种等何通。答足之助伴。有俱不俱。言欲勤等。显不俱伴。言及相应。目俱时伴。俱时伴中。虽有欲三。彰前必复须有定等四。故别举之。若唯俱者。置相应言。文义满矣。何须复说欲等及言。岂有相应不俱时耶。又种功能。令心任运。乃明劣定。得心名因。故无违也。初释同小。有违大宗。故不取也。

　　疏正思惟以慧为性者。若依俱舍。以寻为体。今大乘意。佛无寻伺。犹有语。故慧为体。问思亦发语。何故不以思为体耶。答由正思惟。能发语言。诲示于他。若非慧者。余无此能。故对法云。正思惟者。是诲示他支。如其所证。方便安立。发语言故。问此与正见。而复何别。俱是慧故。答分别诲示。二支别故。诲示前引。言分别者。对法论云。正见者。定分别支。如先所证。真实简释故。故二别也。

　　疏无垢称至十八因者。感净土因者十八也。

　　疏谓发起至各如自名者。若诸菩萨。发起无上大菩提心。即是严持。当净土因。二梵云阿世耶。此云意乐。不离恶法。名纯意乐。意乐而能内纯净故。三将植福慧。加功而修。名加行善。体唯是慧。或通诸善。四凡修善际。发起增上。猛利威势。名上意乐。此并能为净土因矣。

　　疏六度为六名止息者。由此六法。能遣六障。名为止息。施除于悭。戒袪犯垢。忍遣瞋恚。勤对懈怠。定破散乱。慧断愚痴。

　　疏四无量名发起者。恶法不生。善法当起。由此前六。既止息已。此之后四。故名发起。巧方便者。即智慧用。斯有二种。一者回向。二者拔济。合有十二。广如前说。

　　疏凡所修回向者。趣向菩提。不求生死。

　　疏说息无暇至名寂静者。除息诸恶。名为寂静。寂静而能寂二。一者。寂恶果。即八无暇。二者。寂恶因。即十恶业。恒受众苦。无暂闲暇。可修善事。求菩提故。立无暇名。然由四轮。或得五法。除八无暇。四轮如下。言五法者。一受持戒。治三恶趣。二乐行法施。除盲聋等。三正信解。世辨聪。四近善友。除佛前后。五生中国。除生北洲。及长寿天。菩萨常说四轮五行。故能息除八无暇果。名说息无暇。此名寂果。守戒不缺。自恶业数悔。他恶不讥。他善能赞。名自守戒。息十恶业。修十善行。名十善道。此二能寂十恶因也。三类皆有息恶之功。总名寂静。

　　疏又依凡诸说者。就彼凡夫。说于三界。名为佛宅。理实三界。非佛宅也。

　　疏中止一城生死中者。在生死中。止大乘城。

　　疏宣尼云求善估者。按论语云。子贡曰。有美玉于斯。韫匮而藏诸。求善贾而沽诸。注云韫囊也。匮䢚也。沽炫卖也。子贡见孔子有圣德。而未有贵仕。故设此言。以观其意。言有华玉于此。囊䢚而藏之。可求善贾。而炫卖之。子曰。沽之哉。沽之哉。我待贾者。注云。宁有自炫。卖此道者。我座而待贾。

　　疏楮中以出者。相传多释。一云。楮者姓也。中者人名。即郑贾人之名姓也。二云。楮与猪同。即猪车中。而载出也。三云褚音贮。装衣也。亦即核笼。笼中而出。初释谬也。余二通矣。

　　疏识众以否臧者。否恶臧善。

　　疏依后解至名到父城者。疏云。或听说法之浅深等。是为后解。前但总说。今此别以说法神通。配国邑也。故有斯别。

　　疏三念住为珠璎者。即是大悲三念住也。左涂右斫不涂不斫。三处等心。是三念住。

　　疏此见化身净土之相者。问云何名见。答但比见也。以非大乘四善根故。不名眼见。若尔。何唯化净土耶。他自二土。岂不比见。答以初发心。未广闻说他自二土。多闻化土。故偏比知。亦无失矣。

　　疏将成道时方向鹿园相见者。释迦成道。向鹿园中。遇声闻等。是为正觉见。今犹未至成道之辰。以未亲会。故名遥见。有义。释迦已前生中。化身道成。鹿园相见。或谈余佛。或迦叶佛。将成佛时。去鹿园近。义言向园。而相见也。或云。五人将成道时。鹿园见佛。议曰。初释为正。余虽云云。违经违疏。不可依之。过思可悟。

　　疏盐醋谓生空本后二智者。谓见道前。学生空观。亦分初后。二智别也。非实二智。实二智者。即是无漏。得圣方证。

　　疏老弊使人四神足者。不同利根。以彼五通。为老弊也。由次第者。未得根本定。不能发通故。唯四神足。为老弊也。虽未得定。修欲等四。而无违也。

　　疏外道家修行作人者。外道作人。烦恼未伏。有恶可见。汝今能伏。无恶可见。初心凡夫。亦准此释。

　　疏一一皆具无漏十法行者。谓听闻修习十种法行也。如下具明。

　　疏五下分结等者。二乘各断五下五上。故成二十。问五下前三。初果已除。今者修道。何成二十。答全除五下。谓不还人。据尽处言。亦名二十。下化城品疏有此例。问其数者何。何名上下。答萨迦耶见。戒取及疑。贪欲瞋恚。是五下分。五上分者。一者色贪。二无色贪。三者掉举。四慢。五痴。下有二义。初之三种。见道所断。是修道下。后之二种。是欲界法。即上界下。二义合之。名五下也。五上总对见道及欲。而得上名。故瑜伽论第十四云。有二种下分。谓见道是修道下分。欲界是色无色下分。欲界是色无下分。约此二种。说五下分。结有二种上分。谓色及无色界。依此二种上分。说五上分结。问上二界贪。如轮自说。掉慢等法。是何界耶。复何所断。答亦是上界修所断摄。瑜伽虽不明言。准显宗论二十七云。唯修所断。名顺上分。顺益上分故。要断见所断。彼方现行故。见惑未断时。亦能资彼令顺下分故。瑜伽自云。依色无色。说上五分。明知掉等。非下界系。小乘不同。具如俱舍。恐繁不述。又集论第十三释。唯约界趣。名为上下。不对见修。此乃作者意旨不同。宽狭成异。亦不相违。

　　疏五蕰一分者。除后二苦相应之蕰。及无漏者。名为一分。余准此知。

　　疏乐受自相至能生忧恼等者。此对法论。文言乐受至坏位者。此等皆是爱心所所缘。所缘体坏。名之为坏。言能生忧恼等者。由乐等坏。变能缘爱。而为其戚。忧苦相应苦因坏生。故名坏苦。又能所缘。俱坏俱苦。所缘乐等。变坏名坏。由有结缚。复名为苦。能缘心等。由前所缘。乐等坏故。爱变为戚。名之为坏。而生忧恼。即名为苦。故能所缘。俱坏俱苦。问按杂集云。于变坏位。能生忧苦。名为坏苦。即坏之苦。云何俱坏。复俱苦耶。答有乐等坏。而生忧恼。名为坏苦。有乐等坏。即是其苦。不要生于忧恼等故。方名为苦。但由有结。即名苦故。若不尔者。如不还者。已离忧恼。乐等坏时。既不生恼。应非坏苦。又下三禅乐坏之时。亦不生忧恼。亦应非坏苦。此既得有。故知乐坏。即亦为苦。然对法论。据欲界中。及初二果。故不相违。问何教为明。答瑜伽论五十五云。由结行相。及变增上。所起忧恼。当知是坏苦性。非唯变坏。已离忧者。虽复遇彼。不为害故。释虽遇乐坏。不生忧恼。名不为害。斯为明证。

　　疏又由爱心令变坏亦名坏苦者。即彼能缘乐爱心体。亦名坏苦。所以然者。答由坏于前。无爱心已。爱心法生。故爱名坏。即此爱心而有结行。体是行苦。故名坏苦。

　　疏由前二苦粗重所随者。前二者。苦苦坏苦二粗重者。谓前二苦所有种子。种子随逐舍受等故。又粗重者。二苦现行。所有硬涩。无堪任性。名为粗重。由此随逐舍受等法。故舍受等。成其粗重。言不离前二无常等者。不离前二苦也。故论释彼不离二云。或于一时。随在苦位。或于一时。随在乐位。释在地狱等。是随苦位。在第三禅等。是堕乐位。此据赖耶相应舍受。为苦乐二之所映夺。所随逐故。名不离二。又六识中相应舍受。间苦乐故。非恒住舍。亦名不离前二苦也。

　　　　疏卷第七

　　疏或净法界等正法者。谓四智法身。有义。无为而不为。故云造立。五道皆化。浅深随机。谓之五欲。至人以度物为乐。称为自娱。议曰。造立可然。舍宅体何。

　　疏起恶见损坏深故者。问前长行中。解城邑者。唯是佛法。今者既是城邑之中。云何而容起恶见耶。答见不正者。皆名恶见。非是邪见谤因果等。有义。善少妄多。名生喑等。外则受于机毁。内为众惑所瘵。

　　疏理居教内等者。问佛比长者。即佛在内。今何言理在教内耶。答人无别人。法成人故。故理佛也。

　　疏昔望生死者。即前火宅。言门外也。对此言昔。

　　疏油谓八断行等者。对法论第十广明。疏虽具引。然稍丛杂。读者难悟。今逐难处。而略展之。易者不言。彼云。略摄为四。谓加行。摄受。继属。对治。加行者。谓欲精进信。欲为精进依。依信为欲因。所以者何。由欲求故。为得此义。发勤精进。如是欲求。不离信受。有体等故者。释曰。先由欲数求证彼定。欲得此义。方起精进。是欲精进。正名加行。信欲二种。是加行依。亦名加行。有体等者。等有能等。如是所信。摄受者谓安。由此轻安。摄益身心故。继属者。谓正念正知。由不妄所缘。安心一境故。若有放逸生。如实了知故。随其次第者。释曰。正念继心。属于一境。正名继属。因引正知。正知相从。亦名继属。言若有放逸下。明正知也。对治者。谓思舍䇿心持心。二加行力。已生沉掉。能远离故者。释曰。由于思故。思止举等。由舍故离诸沉掉也。䇿心舍沈。持心舍掉。问既言断行。而断于何。答按中边论。为除五过。修八断行。言五过者。一懈怠。二妄圣言。三沉掉。四不作加行。五除沉掉已。复作加行。初之四行。灭于懈怠。后之四行。随次灭余后四之过。

　　疏油谓六支至生大怖等者。按显扬论。第七广明。疏引大意。不具不次。初学难悉。今依论次。兼略释之。言六支者。一若诸苾刍。尸罗成就住者。谓于所受戒体。三业无犯根本。名为不破。不毁轻戒。名为不空。并皆具足。名成就住。二守别解脱律仪者。谓七众戒。一一众中。戒体非一。故名为别。涅槃名之。为解脱也。律谓法律。仪谓仪则。别戒防止。是祈涅槃。名别解脱。三轨则所行。悉具足者。谓于威仪或于所作。或于方便。修善事中。轨则具足。四所行具足者。谓屠肆淫室。诸不应行处。皆不得往。有识损故。余无谤伤。即可行也。五于微细罪。深见怖畏者。谓犯小随小学处。犯已可出。皆名微细。谓遮戒体。名小随学。除波罗夷。容可忏者。名为可出。谓诸菩萨。持轻等重。于上少罪。深生怖畏。谓勿令我因此小罪。不得菩提。不悟二空。不证涅槃。堕于恶趣。由斯小罪。见生大怖。或时犯已。疾疾忏悔。六受学学处者。谓白四羯磨等。受具足戒等。名为受学。二百五十戒等。为所学处。然有三时。闻其学处。一受戒时。闻其学处。二从和上阇梨。及朋友所。闻其学处。三于半月说戒之时。闻其学处。问第一二者。而有何别。答缘具受得。名成就住。若受已后。运运相续。为求解脱。名守解脱。问第四不往屠肆等家。与第三中威仪何别。答第三但明能行威仪。第四唯辨所行之处。又前但明是处应行。犹自未明所应不应行处之相。故二别也。问六支即或。何得云油。答赖六具足。戒学圆满。故得名油。

　　疏始于今日方得果体者。问虽复回心。犹未逮信位。岂果此时而已得耶。答既能回心。依大教行。必得名得。或即大教。亦名果体。如前乘车游四方义。

　　药草喻品

　　疏论第三人至种子牙故者。五乘等别。名种种异。众生各有本有新熏善根种子。佛随彼性。为说于法。令各自善而生现行。名生牙等。有义。众生过去。禀过去佛五乘教门。有五种子。感佛出世。说五乘法。令五种子。生五乘牙。乃至果实。议曰。若无本有。过去禀教。亦何能生三乘无漏。故前义胜。

　　疏三乘二圣发修亦别者。大小菩萨。名为二圣。

　　疏如说四谛三根俱闻者。即鹿野菀。转四谛轮。三乘云华。悉皆闻之。语意可悉。

　　疏然于其中至义残者。若无上等。与七喻文。而有别者。即无上等。名为文残。若一文中。明喻无上。无上即名为义残也。无别文故。不名文残。

　　疏仍名为残者。仍字误也。应为乃字。

　　疏破乘同病者。问二乘昔执乘有差别。为除斯病。说于此经。故方便云。唯一乘法。无二无三。今说药木生长不同。显乘有异。二乘在席。岂不疑耶。答略有四释。一破求大者疾。非为二乘。唯应度闻。故无疑也。二品有二意。为声闻类。说能资之雨。为小菩萨。明所润草木。二乘领雨。亦不疑生。三二乘闻此。还执乘异。为斯下说授记除之。显乘平等。四上根等类。虽闻此喻不疑。良以回心。领解真旨。少袪法障。于理不愚。故无疑执。议曰。第四解善。若据初解。二乘不闻。云何得言为中根者。而述成耶。第二解中。分同此过。若第三解。有无穷失。说乘平等。还执乘同。乘同既痼。亦应更破。便破无穷。故前三非。若尔。论云破执乘异。为而授记。显乘平等。岂不相违。答论中但言。因执乘异。说乘平等。不言此执。自闻药草后。而复生也。或二乘利钝不等。钝闻药草。其病因生。为说授记。准此理者。后二解善疏今取行药至不能生长者。今此法喻。互影说也。法举其行。影喻取草。喻除石药。显法不取教理及果。

　　疏有草非药者。问传云。婆沙论云。何故色界无草木耶。答由色界中。以云为地。故无草木。欲界众生。多有病故。是以于地。多生草木。又四分律三十八云。得叉尸罗国。有贤。姓阿提梨。字宾迦罗。极善贤道。耆婆童子。往彼受学。迳七年已。师与一笼。及堀草具。令于其国面一由旬。求觅诸草有非药者。童子依师。求非药者。周竟不得。空还白师。师答耆婆。汝医道成。准斯草者。无非药矣。今断有草非药。岂非爽欤。答有二释。一虽草皆药。而非一草治一切病。望不治处。即但名草。不名为药。疏据此理。云草非药。故智度论四十四云。譬如药师。和合诸药。冷病者与热药。于热病中。为非药也。又三十九云。如如好药。不能破病。不名为药。二婆沙论。及医王等。并不言彼诸草皆药。亦不为证。二释任取。

　　疏三根亦尔至五乘种异者。问菩萨岂亦不知他耶。答少分而知。理即容有。合明悟者。斯即无矣。故涅槃经云。十地菩萨。不能明知众生佛性。斯证非一。

　　疏倒者至为破者。此一段中。有四句也。第一三句。二字为句。第二四句。六字为句。有错读者。因漫穿凿。理随句矣。今故明之。

　　疏不唯成就者。大唯得圣。小有二释。设取地前。亦多劫修。亦名成就。经益于彼。但名成就。非是创心。不名生也。疏文虽不然。理亦何爽者。文虽不说雨为其药。理即无违。爽犹失也。文不然者。即经云。卉木丛林。及诸药草。密云弥布。一时等澍。其泽普洽。卉木丛林及诸药草。皆不言雨而为药也。上下非一。

　　疏又前譬喻至药草为喻者。彼亦合明欣猒。总为譬喻之品。此品唯彰所润水草。故但药草。以为其号。

　　疏讶言合理者。讶者嗟也。

　　疏圣德微亦许同者。微犹少也。少分亦得。同于穷子。或声闻人。圣德微少。故同穷子。

　　疏法中有四等者。观于经文。与疏科目。全无行相。着下喻合。肩目方显。长寻可悉。

　　疏或由佛达法等者。问与前何别。答前解由佛。达法识机。令所化生。而各受道。故云令彼各得生长。后释受道。亦属于佛。佛受道已。然后能令三乘各益。故疏说云。令三乘别。

　　疏虽作此解至及成别意者。顺前开示悟等文也。与今此文。意有差易。名为别意者。

　　疏类依性有故说为横者。此释伏难。难云。既一一乘。四类不同。何不名坚。乃判在此横滋之中。故今答云。为依横故。故亦名横。

　　疏此名坚长者。二木之中。三品上中。增益差易。故名坚长。

　　疏三摩䟦提乐意生身等者。此乃四卷楞伽第三卷也。如彼广辨。今者略释。疏之所引。正云三摩钵底。此云等至。通于有心无心定也。此位菩萨。由依于定。得受变易。变易之身。而随意生。名意生身。今云意成。随意而成。但转易故。以非新起。不名为生。问彼经但云三四五地。云何今说五地耶。答实初二地。亦得此身。但初二地。定未自在。略而不说。由定自在。于变易生。有胜堪能故。有义。前之七地。皆此身摄。经举中三。明摄前后。余四地也。经家好略。故不全文。

　　疏觉法乐自性意生身者。而能察知有为幻法。悉无实体。生身同前。故经云。观察觉了如幻等法。悉无所有。问经云谓第八地。今据何义。兼取六七。答得无相观。即能觉法。如幻无体。六七二地。既有此能。何故非此第二身摄。然六非长时。七有加行。以非胜故。故经不言。故无违矣。

　　疏种类俱生无作行等者。随诸众生所有多类。菩萨而能现同类身。应彼多族。名为种类。种类之身。一时能现。名为俱生。能任运现。不假功用。名无作行。身等如前。

　　疏但说舍利至更无别位者。问引此云何证无十信。答若也十信别位者。应言舍利已过十信。至第六住而方退之。既不作此说。故知无别位。

　　疏今乃竖通三位者。即三品也。

　　疏众生闻之至不自觉知者。除佛已还。余圣不能知于自他。委曲皆尽。故有颂云。如一孔雀旋。有多种色类。此何业能感。离佛无能知。

　　疏一三慧所缘等者。此义如章。具辨同异。今略启发疏所言者。一所缘者。若依小乘。俱舍所引。婆沙师说。闻所成慧。唯缘名境。未能舍文而观义故。思所成慧。缘名义境。有时由文引义。有时由义引文。未全舍文而观义故。修所成慧。唯缘义境。已能舍文。唯观义故。天亲说云。今详三相。无过别者。诸修行者。依闻至教。所生胜慧。名闻所成。依思正理。所生胜惠。名思所成。依修等持。所生胜慧。名修所成。说所成言。显三胜慧。是闻慧等三因所成。观天亲意。闻唯缘教。思唯缘义。修慧亦尔。大乘说者。三慧皆通。缘于名义。初依听闻。以文为先。而观义者。名为闻慧。次依思虑。以义为先。而观文者。名为思慧。次依于修。俱于文义。证解明了。名为修慧。此在因位。八地已上。一体义分。七地已前。各有别体。在佛位中。无未曾得。都无闻慧。唯有修慧。二三慧行想者。若小乘者。大毗婆沙四十云。若于二藏十二分教。受持转读。究竟流布。名为闻慧。依此发生思所成慧。依此发生修所成慧。评曰。于三藏等。乃至流布。是生得慧。依此生闻。依此生思。依此生修。此断烦恼。证得涅槃。若大乘者。听闻领受。读诵忆念。又于彼义。无倒解了。方名闻慧。听闻已后。差别作意。明了善心。名为闻慧。不同小乘。听闻领受。皆生得慧。具如瑜伽。又中边论云。闻所成慧。思惟大乘。能令善根界得增长。思所成慧。思惟大乘。能生悟入所求实义。修所成慧。思惟大乘。能令所求事业成满。谓能趣入修治地故。三三慧体者。此三自性。别境慧摄。名三慧故。通现及种。然识俱者。闻慧唯取意相应慧。若论所引伴类之者。亦通五识。五识由意引闻于声。五相应慧。亦闻慧摄。因中第七。而不外缘。佛果七八。理无闻慧。思慧唯取意识俱思。五非助伴。行相浅故。非七八俱。思可知矣。修慧始终。而合言之。通八识也。

　　疏二障双圆者。断之总尽。以立圆名。

　　疏新翻论名前时有者。即本有也。据能起业。生死次第。本有为依。方能造业。本有最初。名为前时。今世生有。虽最初在前。唯一刹那。未能造业。故不名前。望义别故。亦无过也。中有准知。如瑜伽论十中所说。有云。中有名前时者。违大论也。

　　疏谷续者。相续不绝谷之义也。

　　疏诗云播厥百谷者。按诗七月篇序云。七月陈王业也。周公遭变。故陈后搜先公风化之所由。致王业之艰难。注云。周公遭变者。管蔡流言。避之居东都也。诗云。亟其乘居屋。其始播百谷。注乘升也。笺云。亟急也。乘治也。十月定星将中。急当治野卢之屋。其始播百谷。谓祈来年百谷于公社也。播种也。厥其也。周易。百谷丽于地者。按彼明离卦云。离利贞亨。彖曰。离丽也。日月丽乎天。百谷草木丽于土。王辅注丽犹着也。各得所著之宜也。解云。丽谓附着也。以险柔之质。附着中正之位。得所著宜。故云丽也。言日月丽天等。广明附着得宜之事。

　　疏此是小草者。此有二释。一黑蒲桃者。喻无姓人。指前蒲桃名此是也。二三乘有姓。名之为草。禀润能生无漏牙故。此前蒲桃。总喻小草。小草即是声闻之人。议曰。后解为优。若尔。何故疏言百谷甘𧀹蒲桃。以喻中大二草。答前对无姓。而且总陈。今据无姓。委曲而说。无姓之人。配干地故。

　　疏此依别仪以配喻者。前后小草。皆喻人天。中比二圣。今百谷等。唯对于圣。以明三草。干地乃喻人天之类。又若生身果天人。不名干地。望无漏牙。故名干地。问经论不言。何要斯释。答理应尔也。若以蒲桃。喻无姓人。名为小草。干地之言。复喻何类。由此多途。故疏说云。依于别义。以配喻也。议曰。百谷等三。别喻三草。干地喻彼三草二木所依心王。昔乏法水。名为干地。今得名洽。由心受教。五乘种增。名为并茂。故长行云。众生住于种种之地。地即心也。以此释者。颇顺经旨。问如菩萨等。恒听佛说。云何得言二木五草所依之心。名为干地。答此通言尔。又菩萨等不闻之顷。即名为干地。如云收已。地名干也。非元无雨方名干也。

　　疏谓三乘十地者。十地不同。总有五种。诸共行十地。声闻十地。缘觉十地。菩萨十地。如来十地。今疏所引即初十地。今略辨名。兼指三乘差别位次。余同等义。如广章明。生成佛智。名之为地。又圣人阶级住处。又分有生成。又能为依持生长之义。并名为地。未得定水。以洽于心。名之为干。以能观达。故为慧。在资粮位姓谓种姓。族类之义。渐升胜处。在贵族之中。名种姓也。故智论云。譬如小儿。在贵姓家生。在加行位。见道之中。前十五心。名八人也。智随于忍。故得八名。复别于修。故在见立。故智度论四十五云。是十五心。何以为八。答思惟道中。而用智多。见谛道中。多用见忍。智随于忍。忍用大故。后忍智二。能断能证。八忍中住。故名八人。或有本云。第八地者。即初果向。四果向中。而倒数之。当第八矣。多本无第字。但言八人。今从初义。位可知之。见道十六。名为见地。亦名须陀洹地。欲界九品。俱生烦恼。断六品尽。唯三品在。或小轻微。名之为薄。亦名斯陀。含地。欲界九品烦恼并巳。称为离欲。亦名阿那含地。声闻果满。所作究竟。名已办地。亦名罗汉地。不待于师。自观缘起。而能悟道。故云辟支。辟支梵言。此云独觉。始从欢喜。终尽法云。名菩萨地。一切种智。十力无畏。众德毕满。名为佛地。

　　疏或七方便至亦名小草等者。望疏上下。此释不正。何以然者。疏断小草。以为无姓。岂七方便。是无姓耶。又疏主意。言涅槃中。第三病人。胜鬘经中。非法众生。亦唯无姓。云河小乘七方便者。亦彼摄耶。故知此中且据未得圣位一边。判属小草。非尽理也。故疏下言。故前解善。亦不取此以为正义。

　　疏准二乘至亦名中草者。准于菩萨。虽在地前。得名小木大草中收。二乘有学。何非中草。

　　疏三意生身至故此不论者。此会经中。不说有学为中草。所以经中但云。起六神通。及得三明。不明有学。会意可知。议曰。经中所言。知无漏法。亦兼有学。有学亦能分知无漏。准此斯理。无诸妨矣。

　　疏前解为善者。释前长行。诸树大小。竖长之处。二乘方便。名中草下品。地前菩萨。名大草下品。以为正义。今指彼也。寻之可悉。

　　授记品

　　疏十四不可记者。按大般若经。有十四不可记事。世间常耶。无常耶。亦常无常耶。非常无常耶等。为四句。世间有边无边等。为四句。如来死后。有耶无耶。亦有亦无耶。非有非无耶。为四句。命与身一。为一句。命与身异。为一句。通前十四。有外道等。于十四中。有所问论。佛皆不记。问有微皆答。可称种智。而难不酬。何名正觉。答称理而问。答引义利。故为释之。乖。正从答便无益。故佛不记。非不记故。便非种智。故瑜伽论六十四云。有四因缘。不可记别。谓有无问等。一或有无故。不可记别。谓有问言。我于诸蕰。若异不异。常无常等。二能引无义利故。不可记别。如来自言。我所证法。乃有尔所。而不宣说。何以故。彼法不能引义利故。三甚深故。不可记别。诸问言我是有耶。此不应记。勿彼即于诸蕰执我。或离诸蕰。而执有我。又有问言。我是无耶。此不应记。勿于世俗。言说士夫。起损减执。如是如来死后有耶等。皆甚深故。不可记。或有法尔不可建立。故不可记。谓有问言。诸法真如。于彼诸法。异不异耶。此不可记。何以故。彼法尔不可建立异不异故。问四记之中。是置记摄。云何复说不可记耶。答非总无言。名不可记。但不为记所问世间常无常等。故云不记。有斯问者。应语彼言。如来世尊。于斯不记。以言息置彼之所问。得置记名。由彼所问。不如理故。所以不记。问彼问云何不如理耶。答远离因果染净所应思处故也。

　　疏有一比丘至种种诃者。问十二因缘。岂无体耶。若有体者。佛何见诃。不为记别。答言他作者。谓所妄执神我等类。能造我等。而体既无。所作缘生。故亦不有。皆遍计故。故名无体。佛不为记。

　　疏非前二全后一少分者。经今授记。望三记中。前之二种。全不相摄。摄第三中。大因果之一分也。问当成于佛。岂非殊胜有果体耶。何故不摄前之二种成佛。既是胜人胜理。复何不摄第三全耶。答所问之法。有体义故。名为有体。望因能有当来胜果。说彼弟子。名为胜人。不约佛事。故望义别。摄不摄异。

　　经虽有魔人皆护佛法者。问坏善事故。可名为魔。既护佛法。魔义何立。答处居魔位。以得其名。佛因所感。能护佛法。有义。秽土之中。一向有魔。能为留难。纯净土内。一向无魔。中容之土。亦有亦无。不同余方。示现为魔。故护佛法。

　　疏既怯威严所以战惧者。问习种俱亡。影鸽无怖。一何圣者。犹惧威严。答如来大悲。诚不威物。声闻小智。妄起惧心。今举妄情。云怯威德。有义。三人自谓已解大乘经。佛犹未见为授记。三人复恐。自所解非。堕增上慢。故悚栗也。又喜次至惧。惧于未堪。喜惧交集。所以悚栗。

　　疏名即名假至相假者。按大品等经。假有三种。一者名假。二谓受假。三者法假。名即是彼三假名收。相即摄彼受法二假。由悟三假。故名名相。

　　经劫名有宝国名宝生者。空理为依。起尘沙德。

　　法华玄赞摄释卷第三
卍新纂续藏经第 34 册 No. 0636 法华经玄赞摄释


　　法华玄赞摄释卷第四

　　沙门　智周　撰

　　化城喻品

　　疏此所起慢或欲界等者。此得定人。要伏欲界俱生烦恼。分别不伏。故容得起。欲分别惑。有云。此所起执分别烦恼。而是色界。以得上定。欲分别惑。虽未伏断。以无影辈。故不得起。议曰。虽有此断。未可为依。无明教故。问起欲分别。为何性耶。答有二释。一云。此得定人。虽不能伏欲分别惑。由定惭等力所制伏。不起不善。二云。既不能伏。容起不善。议曰。若准前解。所起慢等。非是欲界。唯识论云。若欲界系分别起者。唯不善摄。发恶行故。若依后释。起欲慢等。理即无违。

　　疏凡夫有学闻此假解等者。问若闻他说所变假相。以为涅槃。而执求者。何要得定。岂不得定。不闻他说。不执求耶。答论据曾习胜人说也。

　　疏如二乘所起四倒者。举此证彼二乘假解。在出定后。非解脱道。作斯解也。所言四倒者。谓我生尽等。

　　疏又有释等者。问疏主结断。取于初解。然观论旨。后释为优。故论云。以有三昧。实无涅槃。生涅槃想。若不执于自所得定。以为涅槃。论言有定生涅槃想。岂非虚设。答谈彼二乘。有世间定。生涅槃想。凡夫求之。斯有何过。问论文既通斯之二理。疏何断令依于前解。答佛陈七喻。大意有二。一叙昔事。二者谈今。若言叙昔。无文说彼下根之类。在凡位曰。执自得定。以为圣果。是增上慢。若言对今。增上慢众。方便品中。拂席而去。枝叶无遗。对何说耶。以此推究。故初释善。

　　疏说化灭化者。说彼二乘涅槃。为化灭。彼凡夫自执化城。

　　疏是喻法者。法者涅槃。今以化城。喻涅槃法。或喻即法。法名通故。

　　疏释迦修行至犹称王子者。此难意云。设大通世。初始发心。迨于今时。已逾三劫。况大通时。早为王子。王子行位。非是初心。云何许时。今方得佛。犹为尚也。义意可知。

　　疏意趣有四者。庄严摄论。皆广辨之。今疏所引。与论名字。虽少有殊。大意不别。今依摄论等。粗宣其义。冀诸后学。披疏易悟。略开三义。一立意。二出体。三正释。初立意者。以斯四种。决了如来秘密言教。令生开悟。故对法云。由此意趣。故方广中。一切如来所有秘密。应随决了。二体性者。皆以如来后智为体。由缘一切差别义理。为利众生。安立教故。故无性云。远观于他。欲作摄受。名为意趣。意云。谓能化者。远方便中。先视于彼所化人之宜。以何法而摄受之。名为意趣。三正释者。先总后别。思量名意。趣谓理趣。思量理趣。故名意趣。有财释也。趣谓其境。意是相应。智用斯二。以得名故。别名四者。一平等意趣。此彼佛身。身功德等。悉皆相似。言过去佛。即是我身。非实彼佛即定是此。故楞伽经。大慧菩萨白佛言。何故世尊言。我是过去一切诸佛。佛言以四等故。一字平等。过去及我。同名佛故。二语平等。谓三世佛。皆有六十四种美妙梵音。言语说法。我亦同彼。三身平等。我及诸佛。法身色身。相好庄严。无异无别。四法平等。我及诸佛。皆得三十七菩提分。十力无畏。诸功德故。依此四种。唱言我是𤘽留孙等。又无性释云。谓一切佛。由资粮等。互相似故。作如是言。彼即是我。然非昔时毗钵尸佛。即今释迦。问本以意趣。决诸秘密。如言彼佛即是我身。有何秘密。复如何决。答胜观释迦。本非一体。经言彼佛即是我身。道理有乖。故云秘密。谈佛意趣。据平等理。言彼是我。以会相违。余三准此。二别时意趣者。言虽说此。意在他时。言说与意。时分有异。名为别时。故无无性释云。谓观懈怠。不能于法精勤学者。故说是言。若诵多宝如来名者。便得决定。由唯发愿。便得往生极乐世界。此意长养先时善根。如世间说。但由一钱。而得于千。意云。最初一钱。是彼后时得千之因。于一因中。说千之果。法亦如是。问持名愿往。何秘密耶。答持名发愿。皆是其因。后时方得决定菩提。往生净土。经依今因。说于当果。言持名等。即是决定往生安乐国。故名秘密。今以别时意趣通之。故无妨矣。言虽即指持经决定。意在后时。方得决定。三别义意趣者。虽谈此义。意主别义。言说与意。义有不同。名别义意。故摄论云。若已逢事尔所殑伽河沙等佛。于大乘法。方能解义。无性释云。谓证相大乘法义。与教相大乘法义。甚有差别。由此故言。于河沙佛。方能解义。意云。解义有二。一证理之时。名为解义。即证相大乘。在初地已上菩萨所证。二听法闻思之时。亦名解义。即教相大乘。在十信前。凡夫所闻。圣凡阶位。而有不同。故言差别。问言逢多佛。方能解义。何秘密耶。答据教中义。解实非难。言逢多佛方能悟解。岂非秘密。故以别义意趣通之。佛虽指于教相中义。本意在彼所证之义。故事多佛。方能解之。故涅槃经云。初依菩萨。供五恒佛。方解十六分之少分。然疏中云。谓说诸法。皆无自性等者。言虽总说法无自性。而意别在遍计法也。余类可知。四补特伽罗意乐意趣者。虽于一法赞毁不同。为对所化意乐故尔。故名众生意乐意趣。故摄论云。谓如为一补特伽罗。先赞布施。后还毁呰。如于布施。尸罗亦尔。无性释云。先为悭贪。赞叹布施。后为乐施。毁呰布施。为欲令修胜品善故。赞毁惑等。准施可知。问此赞毁教。何名秘密。答于一施中。赞而复毁。而岂非是自语相违。故是秘密观所化器。意乐不同。对彼而说。故不相违。

　　疏善心相续至犹称王子者。言三劫者。据求菩提方便善心。刹那积数相续而说。若起余无记不善等时。不取为数。今者三性所有时节。总合而言。故经尔许。问唯寿量品。明成佛时。已在十六王子前矣。纵有多会。岂不相违。答彼据实成。此依示相。或复彼依平等意趣。此据实成。广如下疏。

　　疏下诸长行方颂有文者。末品下颂。方始颂此。长行之文。中间颂者。诸梵请文。非颂长行。文言似倒。应云颂方有文。

　　疏十事坐于道场者。按彼经第四十云。菩萨摩诃萨。有十种事故。坐于道场。何等为十。所谓种种震动一切刹故。普照一切诸世界故。除灭一切诸恶道故。变一切刹为金刚故。观一切佛师子吼故。离一切虚妄心。净如虚空故。示现随顺净身威仪故。随顺圆满金刚三昧故。受一切佛清净坐处故。自善根力。悉能受持一切众生故。坐于道场。

　　疏破魔军有十义者。按彼经第四十云。菩萨摩诃萨。坐道场时。有十种义。故示现降魔。何等为十。所谓五浊恶世众生。乐相征伐。欲显菩萨功德力故。悉灭天人诸疑惑故。为欲化度魔眷属故。诸天世人乐征伐者。令集化故。集天人已。显现菩萨功德之力不可破坏。调伏众生故。发起一切众生力故。哀愍未来一切众生故。乃至道场现有魔事。悉能超出众魔境故。显烦恼力势羸劣。大悲善根势强威故。顺五浊世诸众生故。示现降魔。

　　疏即二世界铁围山间者。即两围山之中间也。而由日月持双山高围山障故。故两山中。常无日也。问中间众生。何界所摄。设摄不摄。俱何失耶。难二俱有失。若言摄者。如两界物取不犯盗。以无属故。此何不尔若不摄者。此中间者。应非三界之所收故。若复尔者。即有三界摄生不尽之妨。答未见正文。待后捡之未间。且为一释。如物处中。虽非二界。然亦不离三界之中。名三界物。中间众生类亦应尔。虽非二界。何废亦是三界中收。

　　疏或初禅至梵福量者。请转法轮。感梵福量。梵福量报。即初禅故。

　　经东方五百万亿国等者。问二乘通运。不越三千。梵王凡夫。云何得逾五百万亿。答略为二释。一诸梵王等。皆是菩萨。得受十王位故。二或是凡夫。佛加被故。故唯识云。定通等力。即不决定。仗佛通力。远来何失。又序品云。毫光照于万八千界。而此世界。尽见彼土。又如十住断结经法界品后云。吾曾游处野马世界。去此七十二亿江河沙数诸佛刹土。时我弟子。名目连。神通第一。至野马界。放大音声。遍三千界。演说其法。此乃如来加之令往。若不尔者。二乘神通。不越大千。云何得至尘沙界外。故佛加也。故知凡夫佛加亦得。二释任取。

　　经其所散华如须弥山等者。问十方梵众。皆悉献华。一一华积。并若须弥。此界云何容多须弥。答此中化土。及受用境。合而说之。大即报境。小即化土。随应释之。余皆准此。

　　经诸梵天王说偈请转等者。按大集经第二。梵王说偈。请转法轮云。如来虽有大慈悲。怜愍众生如一子。我今劝请法应尔。愿转无上正法轮。如来初生发誓言。我当救彼苦众生。众生渴仰甘露味。愿大施主施法雨。

　　经天宫殿俱者。问云何宫殿天身俱来。答有二释。一云。梵王既是菩萨。宫殿俱来何难。二云。纵是凡夫。自亦有通。复依佛加。如来亦无失。问若言梵王是菩萨者。八地菩萨。必受变易。梵众等类。云何得见。答凡梵所见。亦即化身。

　　疏老死有二因至齐识退还等者。德证无说等。能为依者。亦得名因。以彼生支。是无记故。问证意可详。然文难悟。何唯二因。复分粗细。俱至识退。不及余二。答生果所由。二种便足。去果远近。能所感异。分为粗细。然举一隅。以示三故。至识退还。故瑜伽论九十三云。由老死支。苦谛所摄。故于缘起。逆历观察。当知此中由三种相。于其老死。如理观察。观察细因缘故。二者。观察粗因缘故。三者。观察非不定故。感生因缘。亦名为生。即生自体。亦名为生者。释有及取爱。感生名生。即能生名生。生支自体。而是其生。复能生他。总名为生。言前生是细。后生为粗者。释有取爱。名之为前。生支名后。业烦恼故。名之为细。逆报果故。故得粗名。言观前细生有故。而有老死。亦观由后粗生缘故。得有老死。当来老死。细生为因。现法老死。粗生为因者。释明彼粗细二因各别。而与其果。异世同世。名前后矣。待前过去。故得后名。言除二生。体余定无。能与老死果者。释第三相。非不定义。言如观老死。生有取爱。各由二种。如理观察。当知亦尔者。释例显生等。各有粗细两种因。言依缘起门。逆次而入。先缘后际。如理思惟。老死苦谛。乃至其爱者。释未来生死与死。总名苦谛。有取爱三。名为集谛。言如是观察。后际苦集。未为喜足。释虽知未来生老死苦。因有取爱集之所起。然未知有取爱三法。依何而有。更欲知之。言未喜足。言遂复观察后察集谛由谁而有者。释推有取爱有之所从。言知由从先集所生起识为边际现法若有者。释观受与触六处名色。至识为极。故名边际。此现识等。苦谛之法。是彼先集之所生起。未来有取爱等三集。依此识等。现苦方有。言既知从先集所生起不应复观此云何有者。释此显逆观。但至识支。不观过去。行无明支之所以也。为前已推后际。有取爱等三法。依先集谛之所生起。现识等五。准知识等。即是过去行无明生。不应复观识等五支。云何而有。由观至识。更不观行。及无明支。名为退还。又依前文及无性论意。逆观老死。由生而有。及至名色。由识而有。识复由彼名色而有。由识名色展转为依。故为此观。而至于识。不观由行得有识支。却观因彼名色得有。名为退还。故彼论云。齐识退还者。识者即是阿赖耶识。自体为依。无间转故。自体即是名色支也。问十二支缘识于行。云何今言依名色耶。答据识现缘。但观名色。故不观行。

　　疏不说非支亦名为集者。诸无漏法。外无情物。并名非支。不说此等以为集谛。

　　疏真如至名为灭谛者。标灭谛相。言灭依能灭灭性者。亦彼论文。释前三种名灭所以。灭性即是择灭无为。正名灭谛。灭依能灭。相从而言。亦名灭谛。非正灭谛。故辨中边论云。能寂静道。并寂静道。所缘真如。及彼所证并是寂静无为。

　　疏依诠显实至灭谛所摄者。若息于诠。即非灭谛。寄诠以辨。可灭谛收。即对法云。真如灭依。亦名为灭。

　　疏灭性正是灭谛所摄者。举正灭谛。以显真如。约诠相从。亦名灭也。

　　疏有作无作四圣谛者。小乘观谛。望度更有。大乘谛观。可修习故。故名有作。大乘观谛。望后更无。余观可修。故名无作。亦名有量无量四谛。小乘法中。虽观四谛。总相粗知。名为有量。大乘法中。随别细知。名为无量。如一苦中知尘沙苦。集灭道三。亦复如是。即涅槃经。以为明证。

　　疏如是八谛非二乘所知者。问无作四谛。可非二乘知。有作云何彼亦不悟。答知不尽故。亦名不知。故胜鬘经云。如是八圣谛。如来说四圣谛。如是四无作义。唯如来事究竟。非二乘事究竟。释究竟有二。一解究竟。解知一切四谛法相故。二行究竟。于己苦集断尽。灭道修满足故。如来名事究竟。不究竟者。亦有二种。翻前应知。是故二乘。名非究竟。然彼经文。而不一处。言八圣谛。非二乘知。疏主取意。合一处言。读者知之疏即新经云安立等者。问非安立者。废诠为义。言无作者。无后可作。名为无作。然可施设。二义既差。云何相即。答非安立名。通于二义。一唯废诠。与无作别。即瑜伽论。非安立谛。唯是一也。二言非者即是无义。安立是作。名字有别。义谛无差。经云。非安立故。即无作也。

　　疏如所说相不舍离义者。如说苦相。实是其苦。不可令乐。乃至灭苦之道。实是真道。不可令其苦为非苦。乃至道为非道。名不舍离。不舍离者。是即实义。实义名谛。

　　疏由观此故等者。此即能生不颠倒觉。名为谛义。离颠倒者。名清净故。

　　疏灭者彼俱寂静义者。彼苦集二。悉皆灭离。名俱寂静。

　　疏能成三义义者。能成知苦断集证灭。三种义利之义。故论重言义义也。

　　疏此中苦事至亦尔者。一一谛中。皆有事理。及如三种。三种皆随自谛为名。

　　疏趣苦灭行者。道谛名为趣苦灭行。行者是道。此道而能趣向苦灭。

　　疏由彼集谛苦谛摄者。烦恼业种。更无别体。即是赖耶。故苦谛。摄相皈性门也。问现行惑业。复如何耶。非赖耶故。答现行望种。正是其果。体复逼迫。苦谛所收。义明显也。何待言矣。

　　疏言触证者至触证灭谛者。能缘之智。亲对了悟。简彼非亲。故言触证。是现见也。又显不起贪染等心。言不生怖等。或从喻言。身根取境。对触而证。亲于余根。故取为喻。

　　疏乃能成办所说三义者。即是知苦断集证灭。

　　疏由此故苦为初者。逼迫故苦。为此苦谛。而是取蕰。逼迫体故。故取在初。

　　疏如此故苦为次者。而论正云。如此故苦。此为第二。如此者。指斥之词。如此集谛。故今有苦。故在第二。或如者似义。集因似此。所生苦果。有逼迫义。故在第二。所似能似。以为次故。

　　疏由此故乐为第三者。由此苦集。二种灭故。故有其乐。故此灭谛。以为第三。

　　疏如此故乐为第四者。如此之言。指斥词也。如此圣道。能证彼乐。故为第四。或如者似义。道因似此所灭之果。离逼迫故。故在第二。所证能证。以为次故。

　　疏如次无常等者。大小乘中。皆悉有明。今依杂集。粗显之也。苦四行相者。一无常相者。略有十二。一非有相。谓蕰处界。于一切时。我我所性。常非有故。故曰无常。无彼常相。名无常矣。二坏灭相。谓诸行法。生已即灭。暂有还无故。三变异相。谓诸行异。由不相似相续转故。四别离相。谓于诸行。失增上力。或他所执。或资具等。自在失坏。或他陵夺。为己有故。五现前相。谓正处无常。由因随逐。今受无常故。六法尔相。谓当来无常。由因随逐。定当受故。死无常性。决定当受。七刹那相。谓诸行刹那。后必不住。无间必坏故。八相续相。谓无始来。诸行生灭。相续不断。展转相乘。轮回不绝故。九病等相。谓四大乖违。住持势力尽故。十种种心行转相。谓一切时起有贪心。或于一时起离贪心。余瞋痴等。诸不善善。皆如是知。十一资产兴衰相。谓诸兴盛。终归衰变。由诸世间富贵荣盛。不可爱乐。非究竟故。十二器世成坏相。谓火水风三种成坏故。二苦相。谓三苦八苦。广如前明。三空相。谓若于是处此非有。由此理。正观为空。问于何处。谁非有。答于蕰界处。常恒不变。我我所等非有。由此理。彼皆是空。又有三种空性。一自性空性。二如性空性。三真性空性。初依遍计所执自性观。由此自相定非有故。第二依依他起自性观。由此如所计度。皆非有故。第三依圆成实自性观。由此即空真性故。四无我相。谓如我论者所立我相。蕰界处非此相。由蕰界处我相无故。我论外道计度诸行为我。彼诸行非此相故。故名无我。集四行相者。一因相。谓能引发后有习气因。是名因相。由业烦恼。是能引发后有习气因故。二集相。谓彼彼有情。所集习气。于彼彼有情类。为等起因。是名集相。由诸有情所集习气。于天人等有情类中。能为相似形貌种类平等起因故。三生相。谓各别内身。无量品类差别生因。是名生相。是诸有情。各别内身相续决定。趣生地等。所有一切品类差别。乃至有顶生因故。四缘相。谓诸有情。别别得舍因。是名缘相。能令有情得未曾有。得自体舍已。曾得自体故。灭四行相者。一灭相。谓烦恼离系故。即流转因。烦恼离系。故名为灭。二静相。谓苦离系故。行苦所摄。不寂静相。取蕰离系。故名为静。三妙相。谓乐净事。诸烦恼苦。究竟离系。自然乐净。以为自体。故名为妙。四离相。谓常利益事故。不复退还。最极安隐。如其次第。名常利益。最胜善性。故名为离。道四行相者。一道相。谓因此道。寻求真实义故。所以者何。由此圣道。是诸圣者。证真义路。是故名道。二如相。谓能对治诸烦恼故。所以者何。一切烦恼。皆不如理。道能除此。是故名如。三行相。谓善能成办心。令不颠倒故。所以者何。心不觉悟真实道理。于无常等法。起常等颠倒。善能修治此颠倒心。令离颠倒。觉真实义。是故名行。四出相。谓趣真常路故。所以者何。由此圣道。能趣出离。究竟常路。是故名出。

　　疏为除四倒至除我者。问何故苦一除二倒。空无我二除一我倒。答夫言苦者。体必有漏。有漏之法。唯是不净。由知是苦。即知不净。故一苦行。能除二倒。蕰界处中。无彼所执常恒之我。名之为空。即蕰界处。无彼外道所计我相。名为无我。由斯二行。共对治我倒。

　　疏集谛至独爱者。四爱行相。如前已辨。依此四倒。四爱生也。行相可悉。问集谛四行。一一别观四种爱耶。答此四数总相。相当立集四行。非一一行别别对彼四种爱也。以彼四爱一一皆有因集生缘四种理故。思可知之。灭道四行。对四爱等。亦据总相。以一一爱灭。皆有灭静妙离四种理故。道亦如之。并思可悟。

　　疏于一刹那为行所集等者。如刹那顷。而杀生等。即刹那行。而能集于当来苦报五果之种。善亦准此。

　　疏有处亦说至非通种子者。彼经既言。生引同时。引因识等。既是种子。生支老死明亦通种。然实非种。义言是种。问然观唯识。唯会彼经。说识等五通现所以。不言彼经说生老支亦是种子。故唯识云。或依当来现起分位。复由此说。生引同时。但明识等。据当起位。名为同时通现所以。何以得知。彼经亦言生等通种。答文不明言。理准知矣。既言生引。同时而有。即言彼经说识等五。通现行收。以彼引支。同生支故。亦应生支与引同时。生支同引。亦通种子。由有此理。故疏说云。经说生老。死通种子也。不尔难悟。

　　疏此有故彼有显无作缘生义者。由此无明等缘法有。故彼行等果法。而得有也。余支相望。皆准斯矣。外道小乘。执缘有用。今破于彼。名为无作。虽无妄执真实作用。仍能生果。故名缘生。

　　疏此生故彼生显无常缘生义者。此无明等。从因生故。彼行等果。方得从于无明等生。余支相生。例亦同此。外道妄执自在梵世冥性神我等。体是常法。不从因生。而能为因。生他果法。今显异彼。名曰无常。从因生故。缘生同前。

　　疏显势用缘生等者。外道执时方等法。能为多果之因。今破于彼。显无明等。但望于行。能有势用生起之义。不能普生余一切支。余支展转。相望亦尔。问若但邻次。有生能故。名势用者。何故瑜伽云。无明支乃至亦与老死为缘。答缘有二种。一近。二疏。瑜伽前文。及对法论。据近缘故。但言无明与行为缘。瑜伽后文。通依近远。故云乃至。亦与老死。而为缘也。不相违。

　　疏无明有二至异熟果起者。异熟。谓三涂恶报。由愚不信恶行能感三涂异熟。异熟之愚。依主名也。由此愚故。起诸恶行。正违信解三涂异熟。所有正见。故对法论第七卷云。由异熟愚。发非福行。必不容受信解异熟。行相正见。真实义者。即四圣谛。由愚迷此。不知三界。皆是其苦。妄执人天。以之为乐。及涅槃等。故起不动。及以福行。愿求彼果。真实义之愚。亦依主也。故对法云。真实义者。即四圣谛。于彼愚痴。名真实义。愚于三界苦。不如实知。便能发起后有因性。福不动行。问发行无明。为现为种。为同为异时。答种现俱通。通同异时。故对法云。由非福行。是染污性。与无明合时。此即现行。与非福行。俱时起也。又云。虽起善心。由彼随眠。所随缚故。亦名愚痴。此明种与不动福二行俱也。又云。由彼势力。于三界苦。不如实知。发福不动行。此明前念愚痴所有势力。发后念福不动行也。真实义愚。既以行同时种及后念现。能发二行。异熟愚中。亦应如是。影略说故。唯现无明。福不动行。不俱时发。明昧异故。问若据谛故。名真实义。五趣果体。皆苦谛收。总名真实。若酬因边。名为异熟。三界果法。悉是异熟。何故无明迷人天报。名真实愚。迷三涂果。名异熟愚。答非福行与愚合时。不了恶因。得恶异熟。由迷所感异熟果故。发非福行。福不动行。由无明力。迷人天果。谓为乐报。及以出离。起行求生。虽人天果。亦是异熟。三涂异熟。亦苦谛收。然起非福行时。不知得报。所以不明报中有苦。名为逆苦但由迷彼所感异熟。名异熟愚。迷人天者。定知其业而能感果。所以不得言异熟愚。但为不知人天果苦。及非涅槃。妄以名乐。及以涅槃。起行求生。所以名为真实义愚。

　　疏一分别自性缘起等者。分别者。区分差别之义。即诸法因。令所生果。各各分类。差别转故。名为分别。非是缘虑解释分别。言自性者。即是种子因之自体。或是种子所生果体。后解为胜。故瑜伽云。因缘者。自体种子缘所显故。分别者。是因之用。自性即是所生果体。从用及界。以立名矣。自性之分别。依主释也。自性分别之缘起。亦依主释。爱非爱者。善趣异熟。可欣乐故。名之为爱。恶趣异熟。不可欣乐。名为非爱。缘起即是二趣因也。分别同前。亦是从用及果。以为其因。依主释也。问此二缘起。以何为体。答有云。初自性缘。若据通论。三熏习种。各生自果。并自性缘。今此所明。多取名言无记种子。望异熟果。为自性缘。议曰。观摄论意。三熏习种。对望自果。为自性体。不唯无记。望异熟果。故本论云。此中依阿赖耶识。诸法生起。是名分别自性缘起。无性释云。以能分折一切有生杂染法性。令差别故。准本论中。言诸法生起。释论云。一切有生。岂唯望于异熟之法。而名诸法及一切耶。故知即以三熏习种。以为自性。是论言心矣。爱非爱缘体克性。唯以有漏善种不善种生。望生善恶异熟之果。是爱非爱。故缘起经云。由善不善业。令三涂人天差别。又梁摄论云。福及不动是可爱。非福是不可爱。若据通论。十二有支。现种因果。皆爱非爱。故摄论云。后有十二支缘起。是名分别爱非爱缘起。以于善恶趣。能分别爱非爱种种自体。为缘性故。本释二论。皆依通体。

　　疏依阿赖耶识等者。出缘体也。本识是彼诸依处故。举所依识。显能依种。言诸法生起者。举所生果。

　　疏一则名缘识等者。言缘识者。谓即藏识。是余转识之生缘故。藏识为缘。所生转识。受用主故。名为受者。以受用境。受数为胜。从识俱受。立受者名。即邻近释。言此中者。六转识中。名为此中。或双指前缘识受者。名为此中。议曰。后解为胜。不尔。缘识岂无相应受心。所等耶。能受用者。谓即受蕰。言分别者。即是想蕰。推心所者。谓行蕰中。思作意等。令心造作。䇿举于心。故名推心。举思作意等行蕰中。诸心所也。此心心所。皆能受用所缘境故。名受用缘。

　　疏若识俱三蕰等者。除受蕰也。自是支故。即想蕰全。行色二蕰。各少分也。色除五根及身语表无表业色。如次属彼六处有支行。除无明无惭无愧。以无惭愧缠中摄故。思触沉掉贪生异灭。别立支故。故取少分。

　　疏住名色根说为六处者。名色是总。根是其别。以别依总。名住名色。问意根过去。现唯有五。云何刹那具十二支。阙六处故。答如名色支。非摄非色。色法皆尽。由居此位。得名名色。六处亦尔。虽数有少。亦不名阙。或由五根。能满六处。六处之分。亦名六处。如言烧衣。烧衣一分。名烧衣故。故正理云。有色诸根。说为六处。

　　疏诸法生起名生业者。问生相未来。老死唯现。时既分二。云何刹那具十二支。答有二释。一云。此依四相作用究竟。名一刹那。故十二支。而有具义。二云。四相体用合说。生据其体。得与老死。用同现在。二释任取。

　　疏复有说至非同前义者。此异师说。刹那连缚。俱遍有为。通情非情有漏无漏。然连缚缘。诸师皆许。遍诸有为。刹那有别。故对连缚。钗异说也。问连缚何义。答无间名连。相接为缚。或邻次名连。相属名缚。故正理论云。连缚缘起。谓同异类。因果无间。相属而起。

　　疏即此至名远续者。即此第三分位缘起。约起隔远。而相续故。故名远续。此据于后。及不定说。故正理论云。远续缘起。谓前后际。有顺后受及不定受。业烦恼故。无始轮转。问此缘起差别云何。答刹那缘起。二说不同。如前已辨。连缚缘起。通情非情有漏无漏。分位远续。有情有漏。又连缚缘。前后刹那。无间相邻。连接相续。若分位缘。据十二支。分位无间。相续而起。及不定说。若远续缘。据分位中。后及不定说也。

　　疏或位安立谛等者。问纵依安立。何先观苦。答安立四谛。苦谛在前。故先观苦。

　　疏谓老死至趣灭行者。四谛如次如观老死。当老死支。名为苦谛。生支名为老死集谛。老死因故。灭道可知。余支皆尔。当支为苦。前支为集。

　　疏无明无因即智种阙故者。种犹因也。由智无因故不得成四十八也。又按婆沙百一十云。何故不说知无明智。答若法有支所摄。以有支为因。是有支果者。此中说之。无明虽亦有支所摄。而不以有支为因。亦非有支果。故此不说。复次若依此法。具起四智。此中说之。依无明支。但起三智。不起缘有支集智。故此不说。

　　疏缘教法名支不摄者。即此教法。非十二支。名支不摄。前之六智。缘理之智。道理理也。第七之智。缘事之智。问何故名法住。答谓世俗智。如佛施设。听闻法已。智无倒智。名法住智。智无其谬。而住法也。法即四谛。因果法也。故瑜伽论九十四云。能以妙慧。悟入信解。苦真是苦。乃至道真是道。诸如是等。如其因果。安立法中。所有妙智。名法住智。或法是果。住是因名。名为法住。同于小宗故。按婆沙百一十云。法者是果。住者是因。智知果法。所住因故。谓知三界上中下果所住之因。名法住智。此智唯知因之别相。非圣行相。故唯世俗智所摄也。评家取之。以为正义。

　　疏异生圣者俱有此智者。问准瑜伽论九十四云。住异生地。能以妙慧。悟入信解。四谛法中。名法住智。又云。当知建立七十七智。从此无间。入谛现观。准斯圣旨。但目异生。云何而云。皆通凡圣。答若法住智。凡多圣少。若真实智。圣多凡少。论据多分。故不相违。

　　疏是闻慧故名法住智者。问按瑜伽论九十四云。住异生地。便能如实。以闻思修所成作意。如理思惟。能以妙慧。悟入信解。四谛因果。名法住智。何故违教断唯闻慧。答疏主既言通圣得有。岂容不许有修慧耶。但据异生。多分说也。故不相违。

　　疏逆顺缘起者。问逆顺之名。据何而立。答有三对。一因果对。先因后果。名之为顺。顺生之理。返此名逆。二细粗相对。先细后粗。名之为顺。顺积聚理。返此名逆。三近远相对。先近后远。名之为顺。顺观适理。返此名逆。故婆沙论二十三云。以因推果。名顺观察。以果推因。名逆观察。复次从细入粗名顺观察。从粗入细。名逆观察。复次因近观远。名顺观察。因远观近。名逆观察。

　　疏虽无现前至十二行相者。此伏释违。违云。十二因缘。本被缘觉。下明得益。元无辟支。所为既不会莚。甘露岂无徒降。故疏答云。令声闻人。闻缘起教。因兹亦得悟于自乘。如因外典得悟内宗。赖彼小乘。趣皈大运。议曰。亦有缘觉。经中但云。说法时那由他人。不受一切法等。通有辟支。斯亦何失。若尔何故。经次说云。从是已后。声闻无量。答有二种。一从多言。二从通说。声闻之名。通辟支故。若不尔者。有相例失。云何佛说四谛大乘之法。即有所被声闻菩萨。说十二支。何无所化。故通无爽。

　　疏弥勒三会等。问弥勒大通。俱言有会。齐是化身。何化生数。多少不等。答弥勒三会。而所列者。且举释迦遗法弟子。非准尔数。或举德首。或缘感异。何要齐同。后解胜也。

　　疏释迦不说会者。或说有空非空非有三时说法。即名三会。

　　疏待机熟故过二万劫者。或令于法生稀有难遭心故。

　　经佛说是经于八千劫者。问佛说法时。何少沙弥。答对机感故。或由如来处定时多。是以沙弥。说法时广。

　　疏示现四种道理者。按集论第十一云。由依四种道理。能观彼法故。一观待道理。谓诸行生时。要待众缘。如牙生时。待种子等。诸识生时。待根境等。二作用道理。谓异相诸法。各别作用。如眼根等。为眼识等。所依作用。色等境界。为眼识等。所缘作用。眼等诸识。了别色等。金银匠等。善修金等。三证成道理。谓为证成所应成义。宣说诸量不相违语。所应成义者。谓自体差别。不相违语者。谓现量等。不相违立宗等。言四法尔道理者。谓无始来。于自共相。所住法中。所有成就。法相法尔。如火能烧等。如经说言。眼虽圆净。空无有常等。所以者何。其性法尔。

　　疏今此除离欲等者。今此经中。脱离欲者。以彼离欲与其示现。俱令修行。译主合之。然实不可。虽俱修行。初令离染。第二示现。令其信解。两义别故。又化之渐法须五故。又按智度论五十四云。示其善恶。教令舍恶。而从于善。未得法味。心生退没。能为说胜果。使修善因。令见利益。故名为利。随其所乐。而称叹之。令欢喜故。故名为喜。有义。取今经意。释斯四者。初示三乘是方便乘。一乘是真实乘。故名为示。次令舍三入于一乘。故出教也。次复说彼三乘报劣。一乘果胜。使修一因。令见利益。说名为利。复观机缘。或以法说喻说。说宿世因。随其所乐。应器令欣。故云喜也。议曰。虽无其教。理可观也。然云令舍于三。说三报劣。理即不可。但应说云。令舍于二。说二报劣。理如乘章。或三学错。令为二字。更勘余本。

　　疏因言长理者。如言因论。而生论也。

　　疏今解至名为涅槃者。问诸有学未回心前。元本未得有余涅槃。云何今言。未回心前。所得有余。答约彼有学。若不回心。定能证得自乘有余。今经谈彼未回心前。所令证得。涅槃为名。名之为住。问何故此圣回心劫数。悬隔若斯。答有惑无惑。利钝差别。致此不等。问有学烦恼多。多劫至菩提。凡夫顿发心。应稽于渐悟。答凡夫二惑全。欣背增。故称顿悟。有学缺于惑。背舍悲增。故多劫。问惑少背舍劣。所以经多劫。无学惑全无。无背更多劫。答无学全无凡全有。背增无彰劫无多。有学有障背不增。有无不全劫经久。问有学趣向二乘极果。时不经多。纵回心已。取二无学。岂不省彼长劫艰虞。答既回心已。厌彼二乘。由如怨敌。谁肯更取。有经云。菩萨怖向二乘之中。如惜命者。怖归屠肆。如下广引。

　　疏曾经七生等者。古师意云。前五种人。皆是无学。由经生数。多少不定。经中遂与初果等名。虽俱无学。根有利钝。故所经劫。多少不定。

　　疏凡身得果等者。创从凡位。得于圣果。名凡身得圣。得圣已后。复经于生。后所起身。名为圣身。即依此身。而证无学。入般涅槃。故总说云。凡身得果。圣身涅槃。若从凡夫。更不经生。即得二乘无学之果。入般涅槃。即说此类。名凡得果。凡身涅槃。

　　　　疏卷第八

　　疏十烦恼至皆互相资者。略为二释。一云。烦恼及业。各自类十。而互相资。非烦恼业更相资也。以能感业等。相资有百。故所感苦。亦有百也。非是果体能自相资。由烦恼等而以资故。若尔惑业。既各有百。所资苦果。应成二百。答理实应尔。然二能资苦资一果。故但云百。不以能资而有二故。惑业苦三。分成二苦。今亦应尔。二云。所感十类。自各相资。以成其百。问自各为果。更何待藉。云互相资。答相假有力。即名相资。非己为果。便不待藉。如现根境。杂是其果。由相待起。岂彼不得名相资耶。其类非一。议曰。二解俱得。然后释者。顺于疏文。自云惑业苦三。皆互相资。苦苦不相资。何须标列。后释故顺。任情取舍。

　　疏变易生死至二百者。问何故不取能招之业。亦为三百。答无漏业者。不名为险。有漏业者。非正能感变易之果。所以除之。有义。五百喻三界二乘。过三百者。出三界也。故智度论牒大品经云。度四百由旬。即去城邑不远。龙树释云。三百譬三界。四百喻二乘。若尔四五数既不同。何得为证。答大品经中。合于二乘。以名一百。此经开之。开合虽殊。体即无别。取喻何过。议曰。此与疏释。名目虽殊。义意无别。分明易悟。疏议可玩。

　　经聪慧明达者。有义。智在耳曰聦慧。在眼为明达。又聪慧譬种智。明达譬三达。种智横照万法。三达竖鉴三世。议曰。依俗而释。耳目聪明。理可通矣。若依佛典。未必须然。后释无妨。

　　经今欲退还者。问若时未退。拟将退故。言今欲者。下文更无说退之处。若时即退。何得言欲。答有义。为根性不定。有退为凡。退住二乘。进为菩萨。为斯不定。故标欲言。实当已退。问既有二退。今云退者。退处何位。答退处凡夫生死之位。所以导师为设化城。议曰。据根性殊。意欲不定。而言欲者。非无其理。然观经文。但云其退。无有根性求退别相。白佛今欲。如是之言。皆义说矣。佛知其意。而义谈之。

　　疏或令求出至后时说故等者。举事释成。如身见戒取及疑三结。入见道除。然说不还。除五下结者。据彼尽处。后时说也。即初果等。出三恶道。亦令得名。过于三百。然未永出。永出之者。即是无学。五全离者。名永出也。故言无学过三百也。问理实初果具断见惑。云何圣教言断三结。答按杂集论第十三。略为二释。一障解脱。二迷三境。由断此过。但说断三。即彼论云。由此三种。障解脱得。最为殊胜。由萨迦耶见。执取五蕰。为我我所。深生爱乐。于大苦聚。不生厌背。于胜解脱。无发趣心。或虽发趣。然戒禁取。及疑僻执邪道。疑正道故。便邪出离。及不正出离。又萨迦耶见。迷所知境。因于大苦聚。虚妄增益我我所相。故由戒禁取迷能见因。于颠倒见。谓为清净出离因故。由疑迷对治因。于三宝所。不决定故。若依小乘。义与此异。如俱舍论二十一说。

　　疏虽亦出于人天等者。然无学人。亦出人天。斯乃应名过五百矣。但变易生。人天趣摄。二乘未离彼变易生。不得言越人天趣也。所以但言。过三百矣。

　　疏对种智车故名为一者。约为无为异。种智有为。既有三种。灭理无为。故称一也。或可种智。而体一故。对之名一。若尔车三。云何言一。答据名虽三。论体但一。羊鹿两运。本无体故。问灭理无二。自然是一。何假对智。方名为一。答灭理无二。是一一义。对种智故。复是一义。二文别也。乍看似同。

　　疏实得无余至终满处说者。以类成也。欲入灭定。至近加行。早已证得。想受无为。然言灭定得无为者。依显处说。定中想受。而皆不行。想受灭言。彼时显故。若不尔者。已入定竟。六识不行。说谁证于想受灭耶。要有能证心。方有所证故。况意可悟。有云。此第九定中。无想受故。前定虽厌。未名受想灭无为者。议曰。理义甚乖。且以前定。得此受想无为不耶。若言不得。为喻不成。意证无余已前得故。若言得者。大小乘教。皆总不言。先之八定。得想受灭。故名说谬。

　　疏胜鬘至去涅槃界远者。明二乘四智不具所以。言余生等者。显我生尽。而未究竟。即知苦智。虽断分段。变易犹在。故言有余。以未尽故。当更有生。虽更不受后有之生。然变易生。既生死法。有此生死。名为有生。分段后受故。

　　疏言更言余梵成故等者。明梵行以立未究竟也。即证灭智涅槃名梵证。梵之行。依主为名。梵行有二。一分段因尽。显有余依。分段果尽。显无余依。二变易果尽。显无余依。无漏依在。显有余依。定性二乘。但得前一。不定性者。前一之中。唯得有余。定不定性。俱未得后有无余智。虽有所成。然为变易因果所杂。故名不纯。望自得者。名为成也。是后智余。名有余矣。或复后智。二乘未得。是得者余。此当可成。故名为成。言事不究竟等者。明所作已办。不究竟也。即修道智。修道有二。一分段对治。二变易对冶。二乘未修后之对治。谓此修道。事犹未毕。名不究竟。更可进习。名有所作。言不度彼等者。明不受后有。不究竟也。即断集智。断集有二。一分段因。二变易因。二乘虽断分段之因。变易因在。名不度彼。不度彼故。当必须断。上总明彼四智不究竟也。言去涅槃界远等。牒前第四。以例余三。显彼涅槃未满足也。佛大涅槃。名涅槃界。二乘功德。而未圆成。复要三祇。乃方逮彼。故云逮也。

　　疏所作未办等者。以此经文。属彼四智未究竟义。经文略也。疏具明之。细寻可悟。故不释也。然疏云。梵行不成。不字[日*責]也。彼经之中。无不字故。

　　疏思空胜义舍者。思谓能思。空胜义者。所思胜义。真如之理。理为其舍。如来家故。故论说云。住极喜地。生如来家。举彼能思。显所思体。取以为舍。依主释名。或思属所思。即持业也。义可知矣。住空真如。亦得名空胜义也。故二乘得。

　　疏觉品至八解为浴地者。三十七菩提品。而以为华。并有敷荣显实义故。总持能以摄持诸行。类园御外。能持内故。大乘之法。万德滋茂。故等于林。华茎干实。备诸蓊郁。二乘功德。虽不名大。亦有滋茂。故亦名林。故取彼经。相拟宜矣。又阿含经。四无量为园。诸无漏为林。望义别也。定能洽润。解脱离垢。故比流池。

　　疏重门等者。空无相愿。俱为人空。舍之所由。故名重。重为不壹。有义。重门同前。尽无生智。称高楼阁。有云四谛十六行。配三空门。义如信解品疏所配。初观所取。以之为空。后观能取。亦复是空。故名为重。无相愿二重。而亦准此。又十六行。摄之为三。观四谛境。以为空故。即行空智。入无余灭。心境俱空。以此为门。名为重门。无想愿二。亦准此知。然入灭者。即唯定性。不定性人。亦得有此重空之义。故有宗云。如杖转尸。尸既尽已。杖亦弃之。议曰。喻意全差。非为善释。有宗但据能所二空。名之重空。不明门义。此况三种俱能入理。故名重门。思之可悉。

　　疏真实谛法为男生空真智是者。由闻谛教。生空智起。所起之智。能绍三宝。名之为界。谛法之界。依主立称。

　　五百弟子品

　　疏于下劣心生虚妄解者。挟劣心者。所求二果。生虚妄者。能求执心。或心字属下。是能执心。更思。

　　疏此是有学及凡夫者。问七种染慢。皆是凡夫。何故复言是有学耶。答虽言有学。亦凡夫摄。若尔何故置及字耶。答凡夫有二。一学求趣。得有学名。二不求趣。但得凡称。此二种人。俱无定心。俱执二极。为有所简。故有及言。或可修习。久近不同。故言有学及凡夫也。

　　疏又下根至先已领故者。满慈领际。五百之徒。亦同领讫。余如文。

　　疏二领授记等者。问授记品末。总言弟子皆当授记。今即领之。方便品末。亦言声闻。闻说一偈。皆成于佛。何不领之。答方便品中。虽总言成。未见别与二乘记别。尚怀犹豫。授记品前。已鹙子等。得别记别。方生决定。所以领之。不同舍利是上根人。而能领解方便品也。

　　疏鹙子已下授记者。通取四大声闻之事。故言已下。

　　疏四领神通等者。问设化城等。言中施为。导诸倦高。即名神通。火宅穷子。药草喻等。义亦同之。何不通摄。俱言设故。答理实俱是悟通所收。但为化城。文中自言。我所化作。余喻不然。故不为例。

　　疏离所诠故者。于所诠法。不生执着。名离所诠。故名清净。

　　疏修梵行常持菩萨三聚戒者。梵谓涅槃。行者因义。三聚净戒。是涅槃因。名为梵行。

　　疏七佛等者。问佛实恒数。何唯言七。答传云。佛之施化。本利群惑。惑俗而立七庙之事。今随于彼。故立七佛。欲渐化之。归真实故。

　　疏贤劫有四等者。何故尔耶。答所言七者。兼自他数。所以故尔。后至弥勒。退毗钵尸。加慈氏也。问贤劫之称。何所因立。答按悲华经第五云。何因缘故。劫名善贤。是大劫中。多有贪欲瞋恚愚痴憍慢众生。有千世尊。成就大悲。出现于世。因立劫名。余经多分。而无善字。问七佛之中。已兼释迦。云何复言。今于我所说法人中。亦第一耶。答七佛据总。今我所者。依别而说。是今化主。故更独明。下言贤劫。总别准知。

　　经护持佛法等者。问夫护法者。为任既重。何人堪可。法等复何。答义有多门。略明三种。一能护人行。二护法之意。三得益。就初复二。一总明其行。二约人别辨。总护法者。上自诸佛。下至末俗。佛具功德。护法决能。未知余者。何行能护。夫欲护法。当崇重尊德。不陵卑下。无违教诠。随顺正理。惠舍育物。调心守根。过恶扬善。殡邪树正。言行相应。能成斯行。真护法矣。故大般若五百七十一及二云。行不违言。尊重师长。随顺正法。心行调柔。志性纯质。诸根寂静。远离一切恶不善法。修胜善根。又云。宁舍身命。不舍正法。于他谦下。不起憍慢。卑贱耻辱。其心能忍。饥渴有情。施好饮食。在危难者。能施无畏。于诸疾病。如法疗治。严饰塔庙。恶事掩过。善事无扬。又云。若顺文字。不违正理。常无诤论。名护正法。又大集经第十九云。有二种人。能守护法。一如法而住。二诵是文字。若无文字。法不可说。二依人别者。初僧护法。戒德严总。智慧凝明。远离伤毁为护法矣。故涅槃经第三云。夫护法者。谓具正见。能广宣说大乘经典。终不捉持王者宝盖。油瓶谷米。种种果瓜。不为利养。观近国王大臣长者。于是檀越。心无谄曲。具足威仪。摧伏破戒诸恶人等。是名持戒护法之师。后俗护法者。为护法城。墙堑三宝。示威摄物。怀慈不杀。即护法矣。故涅槃经第三云。今听持戒人。依诸白衣持刀杖者。以为伴侣。若诸国王大臣长者。优婆塞等。为护法故。虽持刀杖。我说是等。名为持戒。虽持刀杖。不应断命。若能如是。即得名为第一持戒。又大集经第六云。诸天子。若能护我诸弟子者。即是护持我之正法。如是护者。法则久住。二护法意者。显法难遇。为令不灭。度诸有情。所以护之。故大般若三百二十七云。护持正法。不惜身命。常作是念。我宁弃舍财宝亲属。终不弃舍诸佛正法。所以者何。财宝亲属。及自身命。生生恒有。甚为易得。诸佛正法。百千俱胝邪庾多劫。乃得一遇。遇已长夜。获大利乐。又五百七十二云。一切如来。常共守护。如是文字。不起不尽。常无隐灭。其所显义。亦不起尽。常无隐灭。所以护法。又五百七十三偈云。为度诸有情。成大悲愿力。护持佛所说。此甚深法要。三护法得益者。常为四摄。眷属坚固。功业难量。皆赖护法。故大集经第十云。若人能护佛正法者。即为四摄。一为佛摄。二为天摄。三为福摄。四智摄。佛摄复四。一常得亲近诸佛。二魔不得便。三获得无尽陀罗尼门。四得住不退转地。天摄亦四。一说法之处。诸王设净。二说法之时。众乐听受。三终不为因缘所害。四不信者信。福摄亦四。一庄严于身。三十二相。八十种好。二庄严于口。凡所演说。众生乐闻。三庄严土。四庄严种姓。所谓释梵转轮王。智摄亦四。一知众生根。如意说法。二知众生病者。随病施药。三得大神通。游诸佛土。四了了通达法界。善男子。欲得如是功德。当护正法。又偈云。世界微尘可说尽。护法功德不可量。欲得不可宣说知。应当坚心护正法。又涅槃第九云。若诸菩萨。勤加精进。欲护正法。以是因缘。所得眷属。不可阻坏。

　　疏广大法味喜乐所持者。广大法味。是能生法。喜乐二种。是所生法。由因大法。喜乐生故。取彼所生。为二食也。

　　疏不净等食者。欲界有情。名不清净。见修烦恼现种具有不清净。反此二乘无学。名为清净。上之二界。有学三果。名净不净。上界异生。能伏下惑。名为清净。随眠未断。自他之惑。犹未能伏。名不清净。前三果人。见等惑亡。名净。修惑未尽。名不净。如来及八地已上菩萨。实不受食。亦不假食。自身安住。然顺世间。示现受食。示现假食。其身安住。名示现食。问按彼论云。食有四种。谓依止住食等。云何其食。云何依止耶。答人是能依。依止于食。方得住故。食从人果。以立其名。名依止住。问如欲界者。能伏无所有处下惑。此所住食。四中何摄。答是俱句收。论据全界。及有学明。故略不说。问此之四食。段等四食。摄几种。答不净具四。净不净中。上二界者。除段有三。下欲界中。亦具四种。第三清净。随何界圣。具三四也。方现示之。亦有四也。问云何上界无段食耶。答已离欲故。故无段食。段食能长淫等故。又身轻微。无色无形。俱不假段。问彼论但说佛示现食。云何兼说八地上圣。答论据果满。略不明因。实尔八地。亦不假段。决定已受变易身故。

　　疏能长气力至不坏者。段触长力。思长希望。识摄根种。或通四明之。皆有此能故。今但依初。

　　疏观入念住故但有四者。为观此境。入念住故。念住既四。故所观食。亦但四也。

　　疏不颂问众者。前长行中。云汝等见是富楼那等。是佛问众。亦有疏云。不颂四众。四字误也。长行无文。列四众故。

　　疏理虽至应化弟子者。据理但颂满慈今现之德。乍观颂文。似颂一切应化之德。故经云。是故诸菩萨作声闻缘觉。问文中既有诸菩萨言。何故不许兼颂一切。答举诸菩萨。意显满慈权化所以。非为显余。言诸菩萨。

　　疏僚友等者。疏华严有十种行者。按彼经第三十八云。乐听受法故。利益众生故。调伏自心故。教化成就欲界众生故。令速转故。速成净慧故。教化众生故。恭敬礼拜供养一切佛故。断一切生死相续故。不断菩萨行故。名如疏列。此十行相。如次配名。

　　疏今取此为喻者。取如意珠。以为譬也。

　　疏衣谓意识者。发菩提心。而在意识。故以喻衣。或第八识。名为意识。在意处故。立意识名。是所熏处。以喻衣也。若不尔者。第六意识。体非能持。云何得言。汝衣里珠。今故现在。

　　疏今以第六不共无明等者。若第七识。在异生位。一类染污。云何可言起已游行。第六可有起于善心。求胜法时。名起无失。议曰。菩提心珠。第六意发。发时不得与无明俱。云何得言醉时而系。由此理故。取第七识痴为醉体。亦应无失。后言游行。据第六善。然亦而是醉中行也。真无漏智。方名醒故。

　　疏或是大乘至谓戒身等者。谓是大乘五分法身。举戒等余慧定等四。

　　疏从贝[宋-?][宋-?]音酉者。[宋-?]者。酉字也。疏主恐有不识。故以今时酉字音之。然写疏者。皆错为卯字。卯字与古酉字。稍相似故。

　　人记品

　　疏高名之记等者。满慈一人。授佛名号。时节等别。名为一异。陈如五百。佛号等同。故名为同。陈如五百。得记前后。有差别故。名为二异。

　　疏非高名等者。二千得记。得名号同。名为一同。庆喜罗睺。得佛各别。名为二异。

　　法师品

　　疏此中多以至名法师故者。现得记中。既名法师。故知持读在佛前者。亦名法师。约多分者。且依灭后。现为弟子。

　　疏又现习学至亦名法师者。此影略言。若在佛前。人为弟子。影八部类。持经亦然。佛灭度后。人为法师。八部持读。示为法师。

　　疏以药王久持经等者。问已后方便说药王因事。如何今者即告药王。答药王在会。以彼昔时早时此经。所以告之。称因何失。因者因由。所以义故。又准法华经。此品名药王如来品。初长行及偈。广明过去药王佛世。有宝盖王及善盖太子。法供养事已。然后方言。

　　尔时世尊。告八万菩萨。因药王开士。故知疏释。理无违也。有云。正法华经。法师品初。先明药王过去持经之事。所以经云。因药王菩萨。告八万大士。议曰。品初虽有药王之号。乃是佛也。非菩萨矣。王及太子。经自会云。尔时王者。现在宝焰佛。是太子善盖。今我身是。总无药王菩萨之事。故知谬引。

　　经何况尽能受持等者。问法本亡言。名诠莫迨。若取名字。非善求法。所以净名经云。法非见闻觉知。若行见闻觉知。是则见闻觉知。非求法也。今赞受持经者。岂不转增其痼。答依言妄执。诸教共诃。假筏筌真。众圣同许。谁之人出。不由户哉。故大菩萨藏经第十六颂云。如人入闇室。覆蔽绝光明。虽有众色像。非明眼所见。如是随有人。内具诸明解。不闻于正法。善恶何能晓。多闻解了法。多闻不造恶。多闻舍无义。多闻得涅槃。善听增长闻。闻能增长慧。慧能修净义。得义能招乐。聪慧得义已。证现法涅槃。净觉法相应。证得第一乐。闻菩萨藏已。正法善安住。为世大光明。行菩提妙行。所以如来郑重赞咏。又般若论。福不取菩提。一者受持。二者演说。

　　经能窃为一人说等者。问云何而为一人说法。即为佛使。答说乖正理。而无巧便。纵为多人。诚非佛使。不因于此。致出世故。若也顺理善巧。虽为一人。实为佛使。能令所作。至究竟故。故大般若五百六十七云。夫其说法。随顺法相。是名称理。若诸所说。不违法相。与法相应。能入平等。显现义理。名巧便说。由此故知。非诸说法者。皆得名佛使。

　　疏若坏乱菩萨至毁坏一切佛法者。问害佛破僧。杀阿罗汉。焚毁障碍。云何不名坏一切法。答金刚之体。何有害者。害者纵有。岂废法行。僧破杀罗汉。但是小乘。设有破亡。大乘之法。讵因而灭。又复不依大乘五逆。若菩萨者。能弘大法。即人既亡。故法随失。

　　疏自他有多少等者。若赞于佛。唯能赞得益。如来果圆。更无益故。故名无少。若赞持者。能所赞者。皆得其益。以所赞者。其果未圆。遇赞己已。欢喜勇锐。而倍进习。既自他利。故名为多。准前毁佛轻重理也。

　　疏无生而有生等者。无学之者。集苦都尽。名曰无生。今令回趣三大劫生。名为有生。亦如燋谷可更生故。故为难信。

　　疏中外相形名之为舍者。大乘名中。外道小乘。名之为外。由形于彼。名之为舍。舍为中故。

　　经我于余国遣化人等者。问遣化众生。意何以耶。答略申三意。一供养法师。二引导实人。三拥护法师。

　　宝塔品

　　疏智度论至如何有众者。问按论第七。诚文如疏。疏如何断。传解难知。答论言无请。无请多宝说法华故。非言多宝全不说经名为无请。若不尔者。无人请说法华故。塔现为证。亦不说余。余经宝塔。何不现证。证不证殊。故知有说。不说异也。论言无请不证法者。言总意别。非古难知。故无过矣。

　　疏同为宝性故者。同以七宝。而为国土。名宝同也。即释经中。所变国土。以颇梨等。庄严所以。

　　经悬铃者。按说文云。铃下也。从金令声。

　　疏容佛佛世尊何须再坐等者。问问于再坐。何故乃答三变所由。答容佛再坐。为主三变。故举三变所由为答。言三至道。似同儒典。按论语云。齐一变至于鲁鲁一变至于道。郑康成云。言齐鲁有太公周公之余化。太公大贤。周公圣人。今其政教虽衰。若有明君兴之。齐可使如鲁。鲁可使如大道行之时。

　　经师子座者。佛无所畏。能伏一切。故名师子。师子之座。名师子座。非实师子。亦非金等。作师子座。故智度论第七云。号名师子。非实师子。佛为人中师子。佛所座处。若床若地。皆名师子座。

　　疏座假灯王者。灯王佛刹。而借于座。以待客也。

　　疏放光至唯在八方者。此释伏难。放光变土。方域数异。故为难也。

　　疏上位佛土中有者。为四善根位。所现土有此山也。对余凡等。名为上位。又上位者。即他受用土。亦有山也。所以经云。摩诃迷卢。若不尔者。何假复致摩诃之言。又寿量品云。在灵鹫山。故知受用土有山也。若尔何故。经云移山。答移彼化土诸山也。又解他受未必有山。言摩诃者。亦是多义。如言大比丘。众多得大名。此亦尔。

　　疏字林僮苫者。捡诸字书。竟未见释。今以愚度。应是僮仆。所居第室。以苫覆之。名为僮苫。从人从物。以立名焉。

　　疏示现化佛至为成大事者。总说三身。皆为成此一大事也。

　　经行头陀事者。大小三藏。具明斯义。今依瑜伽。略举二门。一辨名相。二别对治。然总名者。应云杜多。正释如疏。又云洗浣。洗浣烦恼。故浣衣之子。名杜多也。应云斗薮。斗薮尘垢故。浣义相类。亦云修治其心也。十二功德。束为三类。一者明食。而有四种。谓常期乞食。次第乞食。但一坐食。先止后食。二者明衣。而有三种。谓持三衣。毳衣。粪扫等衣。三者明处。有其五种。谓空闲处。及树下露处。塳间常坐。名为五处。一常期乞食者。而常邀期。乞食自济。二次第乞者。谓入圣巷。巡家而乞。随得随现。而便受食。不高举手。越趣余家。愿我当获精妙饮食。三一坐食者。谓坐一坐。乃至应食。悉皆受食。从座起已。必不重食。四先止后食者。谓为食故。坐如应座。乃至未食。先应具受诸所应食。应正了知。我今唯受尔所饮食。当自支持。过此不食。如是念已。然后方食。五但持三衣者。谓但三衣。而自支持。一僧伽胝。此当在上义。谓入王宫聚落。最在上披。名为在上。二嗢怛罗僧伽。亦有在上披义。谓在寺内。谓即七条。于寺内中。在五条上披。亦名在上。或名为中。在大衣下。五条之上。故名为中。三安怛婆参。此云内衣。安怛内也。婆参衣义。下一婆参。该上二处。论巧略也。除此三衣。更无过长。六但持毳衣者。谓所持三衣。或是长衣。皆用毳作。无余所作。谓细羊毛。名之为毳。毳织为衣。名为毳衣。或但细毛。即名为毳。通诸禽兽。一切细毳。非独羊也。七持粪扫衣者。谓所有衣。他舍弃掷。或街巷市廛。道非道处。或杂便秽脓血洟唾之所涂染。取如是等不净衣物。除去粗秽。坚执洗浣。缝染受持。问毳毛杂物。亦作三衣。与前三衣。而有何别。答初三衣者。用好氎等之所㓨成。非毛杂物。恐不知足者。以无价氎等。而为其衣。故以毛杂物。而为衣也。此三三中。随持一三。非三三衣悉顿总待。八住阿练若者。此名空闲处。谓住空闲。山林垧野。受用边际。所有卧具。远离一切村邑聚落。极恶卧具。名边际也。郊外林外。名为垧野。九常居树下。谓常期愿。住于树下。依止树根。十常居迥露者。谓常期愿。住于迥露。无覆障处。十一常住冢间。塳间者。谓常期愿。住冢墓间。诸有命过。送尸骸处。十二常期坐处。如常坐者。谓于大林小林。草叶等座。端身而坐。推度时日。不以背胁。依倚大林。小绳床树。草叶等坐。名常期坐。谓所坐卧。诸草诸叶等座。如应敷设。而常坐卧。一敷设后。不数翻举修理。第二对治者。先总后别。问何名为杜多功德。答譬如毛等。未鞭弹纷擘等之时。相着不轻䎡。不任作缕线及毡蓐等。若纷等己。耎轻任用。如是行人。由于饮食衣服敷具。而心染着。彼由杜多功德。能净修治。令其纯直。柔妙堪任。随顺依止。能修梵行。别对治者于饮食中。有二种贪。能障修善。断美食贪故。故常期乞食。次第乞食。断多食贪。故但一座食。先止后食。于衣服中。有三种贪。能障修善。断多贪故。但持三衣。断耎触贪故。但持毳衣。断上妙贪故。持粪扫衣。于敷具中。有四种贪。能障修善。断諠杂贪。故住阿练若。断屋宇及淫佚贪故。常居树下。迥露冢问。断倚乐卧乐贪故。常期端座。断敷具贪故。处如常座。或开屋宇淫佚二贪。为五亦得。

　　　　疏卷第九

　　提婆达多品

　　疏天授与之者。古有解云。提婆天也。达多名热。由造逆罪。堕地狱中。受烧煮等苦。故名天热。又云。以初生时。诸天心热。故名天热。天心何热。天知此人造三逆罪。故见初生。心所以热。因为名也。议曰。西方土俗。从天乞得。名提婆达多。同祠祀得。名耶若达多。余提婆达多。非造逆罪。何故天心而为热耶。非一切提婆皆造逆故。故知古释乃意定之。应从疏正。

　　疏蓏谓瓜瓞之属者。瓞音侄。俗云。瓟子小瓜之类。瓟音扑也。

　　经本声闻人至大乘空义者。问明海会众。何故说言住虚空中。答有二释。一在声闻时。观三空门。以为依止。名住虚空。说声闻行。二直指海会出者。在虚空中。问此声闻人。为在空后修行大行。为在海中。已回趣耶。若在海中。已回趣者。如何在空。说声闻行。答设已回心。说声闻行。亦复何失。岂佛菩萨。不得说彼声闻行耶。或谈彼昔说声闻行。皆不违也。

　　疏不得作魔王等者。问具修十善。奉敬三宝。何得名魔。答由因十善。敬三宝故。故得于魔。非得魔已。肯行斯敬。然人趣者。皆因善招。女者乃是别报惑感。所以不得作魔王等。

　　持品

　　经复有学无学八千人等。问准前授记。无八千人。此何而来。答有三释。一准涅槃文。有八十人。千字应误。二即法师品中。得授记。三八字疑错。应为二字。是前授学无学人二千人。有义。持品有五类人。前四人中。初三是直往菩萨。后比丘尼。是回小入大。议曰。初之一类。直往可然。五百八千。既昔声闻。今适发趣。何非亦是回小入大。文极分明。不知此德。何意斯断。

　　疏倾身似有下至身语谄者。按玉篇。谄谀也。倾身似有下也。庄子云。希望其意道。其言曰谄。

　　疏云身语谄者。释彼两家差别。非庄子等中。云身语也。

　　疏𧋠声之行者。按瑜伽论第二十一云。或犯尸罗。内怀朽败。外现贞实。如水所生杂秽蜗牛。螺音狗行。实非沙门。自称沙门。略有二释。一云。蜗牛在水。而令水浊。如彼牛涎。恶行比丘。亦污佛法水。亦复如是。故类蜗牛。然西国土俗。尚彼螺音。而有狗呼。似彼螺音。而行狗行。况彼比丘。内怀贪欲不善之行。外现善言直正之行。二云。蜗牛喻出家身行不清。螺音喻比丘语不正。法此似好语。而不能表出离因故。狗行喻彼意行。显如其狗。相虽可爱。常怀贪嫉。非真出家。亦复如是。

　　疏乔答弥于女声中呼者。西域声明之法。总声有三。谓男声。女声。非男女声。轻重等异故。有云。乔答弥。此云明女。故十二游经云。明女亦得其少分。非尽理也。问何故释迦及乔答弥。而同姓耶。岂可同姓。而为姻媾。答国俗不同。未可为难。又释姓是总。非亲族类而以为婚。稍似此方五姓之中。如一商等。而有多类。同商为婚。亦如农商四人之类。有云。如此方者。适主家。名王氏女。其乔答弥。亦复如是。此释不然。违本行经等。

　　经观八万菩萨等者。有义。显诸菩萨智慧利根。悬得佛意。及经旨趣。令物信之。如庄周云。目击道存故也。

　　经贪着利养故者。按出曜经第十利养品。佛昔为提婆。说于偈云。芭蕉以实死。竹芦实亦然。螺驴坐任死。士以贪自丧。如是贪无利。当知从痴生。愚为此害贤。首领分在地。愚人贪利养。求望名举称。在家自兴嫉。常求他供养。能谛知是者。比丘真佛子。不乐着利养。闲居智乱意。又大菩萨藏经第十二偈云。苦乐欲住诸财宝。不乐出离所行处。如是无理诸凡愚。安住地狱之前道。

　　经恶鬼入其身者。外魔来入身中。令其毁谤。或同火宅。诸烦恼等。亦为恶鬼。前释善也。后释理通。

　　经念佛告来故皆当忍是事者。问本意弘经。何乃行忍。答由行忍故。诸诤不生。诤不生故。恶事当息。既无恶事。何法不弘。

　　经说佛所嘱法等者。问驰骤诸道。受诸伤毁。坚志传法。其利如何。答法为佛师。人能弘道。道既常存。佛亦不灭。具多德故。故假佛宣。故持人经第一云。若有持诵。为他人说。以是象典。劝诸菩萨。令学讽诵。转复宣布。所以者何。若是景仆。久在天下。则佛正道。永长现矣。如来常存。以是观之。故须传布。

　　安乐行品

　　疏正行助行令无伤毁者。有云。安乐行品所明四行。名之为正。余六品所明。名为助行。议曰。不然。且如法师功德品中五种法师。自力勤求。云何名助余类非一。应云自正行者。名为正行。傍闻随喜等。皆名助行。非局一品。

　　疏说大乘法而取非大乘法者。显颠倒也。实有大乘。而不肯取。实无小乘。而妄求之。故名颠倒。又本学大乘。而返取小。故名倒矣。问为闻说大。即趣小果。为退大后。方趣小果。答法华会所。大分为彼退大声闻。故闻大后。退求小果。然实亦有闻于大乘即求小者。何以明之。故大品经云。六十菩萨。闻说般若。成阿罗汉。问岂不根法。有差失耶。答一雨所润。生长不同。从多所为。名为大乘。故未爽矣。

　　疏以此法门令二乘同十地满等者。此法门者。所谓一乘。一乘而辨。十地行满。今令此人。依此一乘。得行圆满。如十地大士。故论言同。或复此经。是一乘故。如十地行满。故名为同。以顶明珠。最为尊极。故比此经。为极亦尔。

　　疏如来密与解释等者。论云授记。授记者。解释之义。王赐珠意。令彼为王。佛与其法。令其作佛。与珠与法。表作佛王。故称为密。

　　疏虽文有异至是前义残者。第六无上。第六喻皆说明珠。虽前后异。明珠是同。故是义残。

　　疏身行亲疏总别等者。即亲近处。名之为亲。行处各疏。疏即总行。亲是别行。或可亲附。名为亲。不可亲者名疏。空有名总。余四名别。

　　疏下颂虽依人至于理无违者。即下颂云。又复不行一颂。颂前长行又复于法无所行等。颂云亦不分别等颂。颂此一唱亦不行不分别等。然观颂文。虽寄人法。解于二空。总明于法无所行摄。言解二种者。即前云又复不行等。及此云亦行不分别等。两唱文也。

　　疏六书者。按周礼保氏教国子六书。一曰指事者。视而可识。察而见意。上下是也。二曰象形。象形者。画成其物。随体诘诎。日月是也。三曰形声。形声者。以事为名。取譬相成。江河是也。四曰会意。会意者。比类合谊。以见指撝。迳信是也。五曰转注。转注者。连义一首。同意相受。考老是也。六曰假借。假借者。本无其字。依声托事。令长是也。书者。按广雅。书如也。记也。又说文。苍颉之初作书。盖依类象形。故谓之文。其后形声相益。即谓之字。字者。孳乳而浸多也。著于竹帛。谓之书。书者如也。又释名。书庶也。记庶物也。亦言着也。着之简纸。永不灭也。

　　疏律中入王宫有十种过者。按四分律第六十云。出家人入王宫。有十过失。一若王与夫人和合时。比丘入宫。至彩女间。夫人见比丘笑。比丘见夫人亦笑。王作是意言。比丘若已作是事。当作是事。二若王醉时。与夫人和合不忆。后夫人有娠。王作是意言。比丘来入宫。是比丘所为。三王太子欲反杀王。王作是意。比丘来入我宫内。是其所教。四王在内秘密之言。以闻于外。王作是念。比丘来入我宫内。是其所传。五王失宝若似宝。王作是意。比丘来入我宫内。是其取去。六王以贱人。在高位处。外不喜者作是言。比丘入宫。是其所作。七王或以高位者。处在下职。不喜者作是言。比丘入宫。是其所作。八无事因缘。非时王集四部兵。其不喜者。作是言。比丘入宫。是其所作。九王或集兵中路而还。其不喜者。作是言。比丘入宫。是其所作。十若王在宫。彩女间出好马鸟端正女人。见则心生爱着。非比丘法。是为十过失。

　　疏吴主同辇者。按高僧传。吴王孙皓。以马车迎沙门康僧会入宫。不言同辇。按高僧传。道安法师。与秦主符坚同辇。传云。释道安。常山扶柳人也。家世英儒。七岁读书。再览能诵。至十二出家。遇佛图澄。因澄为师。后避难襄阳。广宣佛法。备构福事。时符坚素闻安名。每云。襄阳有释道安。是神器。方欲致之。以辅朕祈。后遣符丕。南攻襄阳。安与朱序。俱获于坚。坚谓仆射权翼曰。朕以十万之师。取襄阳。唯得一人半。翼曰。谁耶。坚曰。安公一人。习凿齿半人也。后坚出东苑。命安升辇同载。仆射权翼谏曰。臣闻天子法驾。侍中陪乘。道安毁形。宁可参厕。坚勃然作色曰。安公道德可尊。朕以天下。易舆辇之荣。未称其德。即敕仆射。扶安登辇。余之神德。具言于传。今略不叙。议曰。今从于传。疏言吴者。乃草误耳。或余传记。有吴王事。或约车马迎会之事。名为同辇。

　　疏秦主让妻千龄受耻者。按高僧传云。鸠摩罗什。此云童寿。天竺人也。家世国相。什父鸠摩炎。聪明有懿节。将嗣相位。乃辞出家。东度䓗岭。龟兹主闻其弃荣。甚敬慕之。自出郊迎。请为国师。主有妹。年二十。识悟明慜。乃适妻焉。生什公也。什年七岁出家。日诵千偈。偈有三十二字。凡三万二千言。善大小乘。博览四韦陀典。五明诸论。阴阳星算。莫不必尽。妙达吉凶。言若符契。以伪秦弘始三年十二月二十日。秦主姚兴。遣使敦请。至长安。兴待以国师之礼。甚见优宠。请入西明阁。及逍遥园。译出众经。后秦主谓什曰。大师聪明。超悟。天下莫二。若一旦没世。何可使法种无嗣。遂以伎女十人。逼令受之。自尔以来。不住僧坊。别立其舍。每至讲说。先自说譬。譬如臭泥中生莲华。但秉莲华。勿取臭泥也。

　　疏掉戏之人等者。按出曜经第四复第五放逸品云。又第十四云。放逸之人。转能行恶。不顾后缘。不念后世。犹如谷子投火。欲望苗干者事不然。犹如小块塞江。欲以止流者。终不可得。放逸之人。意行暴虐。欲求毫𨤲善者。吾亦不见。

　　疏对法有十四至皆名不律仪者。为欲活命。屠养买卖羊猪等类。乃捕鱼等。恒处山林。调执野象。习咒龙蛇。戏乐自活。以离间语。毁坏他亲。持用活命。名不律仪。问云何得成不律仪者。答若生如是不律仪家。或生余家。如其次第。谓身语方便。为先决定。要期现行彼业未起舍彼不律仪缘。名不律仪者。

　　疏不悕二乘果至是菩萨破戒者。又按大般若经五百八十六云。若时菩萨。不现发起一切智心。尔时无记心相续而住。是时菩萨。犹名具戒。未名毁犯弃舍菩萨净戒。若时菩萨不现记一切智心。向声闻等地。是菩萨舍菩萨地。失自行处。随尔所时。回向声闻。即尔所时。于无上乘。应知名死。虽非实死。而得死名。如工巧幻师。执小儿手。引上高梯。幻解身支。分分堕落。时彼眷属。咸谓命终。菩萨亦尔。舍大菩提。退住声闻等地。失一切智。应知如死。彼小儿而彼亲属。起于死想。

　　疏五种不男等者。故杂集第八云。如扇𢮎迦。及半择迦。不堪亲近奉事苾刍苾刍尼等。又云。半择迦有五种。生便等故同。此经令远离也。问扇𢮎迦等。唐义目何。答扇𢮎迦。此云无根。设纵有根形。毕竟不有男根势用。并名扇𢮎迦。半择迦者。此云乐欲。乐他于己为非法故。或云染污。由乐他人。于己为过。能染污他。故名染污。问五种之中。生便除去。此之二种。永无男势。应名扇𢮎。云何乃言半择迦耶。答若无男势。复不乐他。于己为过。即名扇𢮎。虽无男势。若乐他人于己为过。故名半择迦。据实望彼。无男势用。合名扇𢮎。此经集论。据与他人。而为所遏。五种总名。为半择迦。故瑜伽云。是除去等。若不被他。于己为过。唯扇𢮎迦。若有被他。于己为过。名半择迦。五种之中。见他行淫。自男势动。名为嫉妒。被他于己。行非梵行。得他精血。自男势起。名为灌洒。半月半月。男势方动。得半月名。余二可悉。又瑜伽论五十中。三说有三种。此开彼合。亦不相违。

　　疏六方之中各有五事者。按迦罗越礼六方经云。向东礼拜者。谓子事父母。当有五事。一者。当念治生。二者。早起敕令奴婢。时作饮食。三者。不益父母忧。四者。当念父母思。五者。父母疾病。当恐惧求药师治之。父母视子。亦有五事。一者。当念去恶就善。二当教计书疏。三当教持经戒。四者。当早与取妇。五者。家中所有。当给与之。南向拜者。谓弟子事师。当有五事。一者。当敬叹之。二者。当念其恩。三者。所教随之。四者。恩念不厌。五者。当后称誉之。师教弟子。亦有五事。一者。当令疾知。二者当令胜他人弟子。三者。欲令知不妄。四者。诸疑难悉为解。五者。欲令弟子知胜师。西向拜者。谓妇事夫。有五事。一者。夫从外来。当起迎之。二者。夫出不在。当炊蒸扫除待之。三者。不得有淫心于外。夫骂詈之。不得还言作色。四者。当用夫教戒。所有什物。不藏匿。五者。夫休息。善藏乃得卧。夫视妇。亦有五事。一者。出入当敬于妇。二者。饮食以时节。与衣被。三者。当给与金银珠璅。四者。家中所有多少。悉用付之。五者。不得于外邪畜侍御。北向拜者。谓入亲属朋友。当有五事。一者。见之非恶。私往于屏处。谏晓呵止之。二者。小有急。当奔赴救护之。三者。私不得为他人说。四者。当相敬叹。五者。所有好物。当多少与之。向地拜者。谓大夫视奴婢使。亦有五事。一者。当以时饮食与衣被。二者。病疲当为呼医治之。三者。不得妄挝捶之。四者。有私财物。不得夺之。五者。分时之财物。当使平等。奴容婢使事大夫。亦有五事。一者。当早起勿令大夫呼。二者。所当作自用心为之。三者。当爱惜大夫物。不得弃指乞丐人。四者。大夫出入。当送迎之。五者。当称誉大夫善。不得说其恶。向天拜者。谓人事沙门道士。当用五事。一者。以善心向之。二者。择好之与语。三者。以身敬之。四者。当慕恋之。五者。沙门道士人中雄。当恭敬承事。问度世出之事。沙门道士。当以六意视凡氏。一者。教之布施。不得自悭贪。二者。教之持戒。不得自犯。三者。教之忍辱。不得自恚怒。四者。教精进。不得自懈慢。五者。教人一心。不得自放意。六者。教人黠慧。不得自愚痴。沙门道士教人。去恶为善。开示正道。恩大于父母。如是行之。为如汝父在时。六向拜之教。何忧不富乎。问何故以父母等。配之六方。有斯次第。答拟日出没下上尊卑圆缺为喻。思之可悉。

　　疏远四恶友者。问何等人。名为恶友。答破戒邪见。背菩提等。为恶友故。大般若经五百六十八云。菩萨不亲近恶友。谓破戒人。着邪见人。不律仪人。邪命人。无义语人。住懒惰人。乐生死人。背菩提人。爱俗务人。问何时不亲。答一切时不亲。即前经云。菩萨梦中。不近恶友。况于觉时。而亲近彼。若尔。云何怜愍众生。如一子耶。答即彼经云。菩萨虽常怜愍。而不共住。由如是法。远离恶友。但令离长染等缘。非心善根。令离彼也。故郁伽长者经云。出家菩萨。不应亲近多人众中。我应舍彼。我之善根。终不舍于一切众生。

　　疏或七倒者。谓于无常乐我净之法。妄计为常乐我净等。名之为四。五者想倒。于常等四。起妄想分别。六见倒。于是妄想所分别中。忍可欲乐。建立执着。七心倒。于执着贪等烦恼。

　　疏乱相及乱体等者。五尘等界。名为乱相。相者因也。能生识故。诸能缘心。名为乱体。体是妄倒。故名乱体。第二句结前乱相。识所变故。能生识故。不离识等。故名色识。第三句者。结前乱体。第四句者。显无所变。乱相色等。能变乱体。亦不得有。要有其因。果方有故。

　　经是名菩萨第二亲近处者。举前不可亲近之处。翻彼即名可亲近处。又按郁伽长者经。有四亲近行。彼云。出家菩萨有四亲道。如来所许。一亲近法。二亲近成就一切众生。三供养如来。四亲近不舍一切智心。

　　疏如食旷野子肉等者。按报恩经第一孝养品。佛告众言。过无量劫。尔时有国。号波罗奈。有佛出世。号毗婆尸佛。像法中有王出世。号曰罗阇王。波罗奈国王大臣。名曰罗睺。心生恶逆。断大王命。寻诣边国。次杀二子。其第三子。有守宫神。而语之言。罗睺大臣。逆谋夺国。杀于父王及二兄竟。不久将至。何不逃命去也。而王思念。欲投邻国。然路有二。一七日。二十四日至。王时入宫。命子须阐提。即出进路。夫人亦随。心竟迷乱。误入十四日道。路险粮尽。王欲杀妻。以活其子。其子谏曰。何处有子。啖于母肉。可乞一愿耶。日割子肉三斤。以充三人之食。父母从愿。得至前路。尔时王者。今我父悦头檀王是。母者。今摩耶是。太子者。今我身是。今引意者。食子肉者。非甜其味。但为命也。沙门受食。但为修道。而支其身。不贪味也。

　　疏如无垢称者。即维摩经云。迦叶住平等法。应次行乞食。为不食故。应行乞食。为坏和合相应取抟食。为不受故。应受彼食。以空聚想。入于聚落。所见色与盲等。所闻声与响等。所嗅香与风等。所食味不分别受。诸触如智证。知诸法如幻相。无自性无他性。本自不然。今则无灭。以一食施一切。供养诸佛。及众贤圣。然后可食。

　　经于声闻至赞叹其义者。问夫菩萨者。扬善止恶。谦下正直。若也二乘非正。即直言斥之。若许善可录。即谦辞赞美。何因二事。俱不许为。答夫人赞毁。情必欣恶。欣恶斯起。种智莫生。净戒沦没。故今见止。故大般若经五百八十八云。诸菩萨若暂起心。赞毁二乘。应知毁犯菩萨净戒。所以者何。若赞彼地。便于彼地。心生爱着。不能趣求一切智。若毁彼地。心生轻蔑。即障所求一切智智。于菩萨戒。有所毁犯。是故菩萨。于二乘地。不应赞毁。此亦应尔。故诚无爽。

　　经譬如强力转轮圣王等。问轮王有四。王领不同。具辨如疏。七宝德化。其义如何。答萨遮尼乾子经第三云。转轮圣王。七宝具足。一夫人宝。二摩尼宝。三者轮宝。四者象宝。五者马宝。六大臣宝。七主藏宝。其化德者。彼转轮七宝具足。遍行大地。无有敌对。无有怨㓨。无有诸恼。无诸刀杖。依于正法。平等无偏。安慰降伏。王四天下。得自在故。所出教令。无违逆故。以十善道。化四天下。悉令受持。离十恶业。行十善道。具足成就。名为法王。问所感七宝。何因而至。答依离瞋心不善业道之所得也。若尔何故仁王经言。上品十善。铁轮王等。答彼经具言。此据增胜。故无过矣。问七宝现者。本应圣王。各有何德。以先圣王。夫人德者。身口等中。出于无价栴檀优钵罗华之香。身触柔暖。寒时能暖。热时能凉。王见夫人。离诸疲劳饥渴忧恼。受最第一无极之乐。复有五德。一者。知念不违王心。二者。能生千子具足。三者。自然性尊豪贵。四者。能令住处具足一切资生。五者。若王与诸夫人。受欲乐时。不起嫉妒瞋恨恶心。摩尼珠宝德。有八种。一于夜闇放大明光。如秋满月。光明能照一百由旬。至于夏日。众生患热。放光触身。得清凉故。二王行旷野无水之处。众生饥渴。珠放八味具功德水。充足饥渴。三王所须者。一切皆从摩尼宝出。四有八楞相。一一楞中。出种种光。五在所能令一百由旬。所有众生。皆离病苦。常得定心。所作善业。无空过者。六所住境界。无诸恶龙能放毒气。雹风恶雨。伤害众生。七一切山川。溪谷沟涧。泉水干竭。悉令还服。树林草木华果枯悴。能令滋茂。池水华林。一切具足。八所在之处。人民无有疾疫诸毒。非时死者。至于畜生。虎狼之类。相食啖者。不起害心。轮宝之德。而有五种。一轮宝体。纯阎浮金。具足千辐。广五由旬。显现世间。如第二日轮。二飞虚空。去无能障。而一日能行八千由旬。三随王心念欲。谓四天王。行四天下。随王念处。即飞虚空。在前而去。依彼轮力。四兵象马。及车步等。一切悉皆飞腾而去。四有不伏转轮王者。王若心念。而彼轮宝。随所念处。即飞而去。悉令降伏。五轮宝势。无有歒对。一切小王。见者降伏。象宝德者。彼大象宝。犹如良马。调伏柔濡。随自在用。降伏他国。七友善住。彼象能于三处有用。所谓虚空水中陆地。彼象能速疾行。一日三匝。行阎浮提。轮王乘象。象同王心。随王念处。即从而去。行步平正。犹如鹅王。不疾不迟。不曲不戾。凡人中行。不令惊怖。至斗战时。极能现大凶害之相。不可侵近。马宝德者。色白如彼拘牟头华。天旋轮文。遍满身相。不小不大。不高不下。身体正足。心性柔濡。善能调伏。如帝释王婆罗河马。随意去住。一日三遍。行阎浮提。无疲劳相。大臣宝德者。代王理政。一如王心。忧国忘身。不营私务。念护百姓。如养草木。随王所念。如念即办。不碍不着。修行正道。离于非法。主藏宝德者。彼主藏宝。有大功德。一切诸山。深𡼏幽峪。旷野川泽。丘陵堆阜。坑坎高下。不平之处。能以金刚宝因陀罗宝等。一切珍宝。以用填满。而宝不尽。何况金银琉璃颇梨。不在数者。彼主藏宝。心常欢喜。无谄曲相。问七宝之中。几情非情。答珠轮二宝。是非情法。余五有情。问七宝将应。其相云何。答按中阿含第十一。增一经中。第四十八云。王具七宝。而现空中。有白象王。须臾之间。行遍四海。王上西楼。向视见。有绀马王。乘空而来。王土东楼。东向视见。有神珠长。一尺六寸。有八楞相。绀琉璃色。乘空而来。悬于幢头。照十二由旬。王上东楼。东向视见。有刹帝利女。名曰夺情。端政无双。乘空而来。王上北楼。北向视见。有主藏臣。名曰财幢。乘空而来。王上南楼。南向视见。有大将军。名曰无畏。乘空而来。问马色珠光。与前经别。一何不同。答大小乘异。见闻不同。故无过也。余准此释。问七宝出处。其本何耶。答按观佛三昧经。有金翅鸟。名正音伽楼罗王。命终已后。火起焚之。余悉灰灭。唯有心在。难陀龙王。取此鸟心。为明珠。轮王得。名如意宝珠。余经不言。复传释云。轮珠二宝。天帝所有。下应轮王。象是善住龙王。五百子中之一子也。马亦天帝之龙马。象女臣兵三。亦皆天帝之臣妾也。后之五宝。下生阎浮。以应轮王。轮王化息。还无皈天。余二但从天中应下。问尼乾子经云。如帝释王与。岂不相违。答诸教对机。说各有异。亦应无失。问王之千子。其德云何。答尼乾子经。轮王千子。身体洪壮。勇猛雄杰。降伏世间。随顺王命。能护大法。随顺法行。心能慈愍。一切众生。广会诸教。及余门义。具如章辨。

　　疏三种魔类者。分段变易。各有三种。故品三类。由经但言三魔。故疏言三。天魔别说。故言并也。

　　疏六恒住者。谓阿罗汉而住六境。无喜忧等。故大论第五十云。谓阿罗汉。诸漏永尽。于六恒住常无间。多分安住。谓眼见色已。不喜不忧。安住上舍。正念正知。如是耳闻声已。鼻嗅香已。舌尝味已。身觉触已。意了法已。不喜不忧。安住上舍。正念正知。

　　疏二乘圣者至全破分破等者。有学分除。无学全破。二乘不能任运毕竟除于天魔。故但言三。下言四者。约其加行。及暂时说。疏破魔先后者。

　　疏亦名莲华者。此释伏难。难言。二乘破分段。而赐法华。菩萨破变易。何不赐法华。故今云。无量经即是法华。

　　经若于梦中等者。问外境本无。梦因何起。答假余缘力。虽无实境。梦心得起。故智度论第六云。有五种梦。一热气多。多梦见火。见黄见赤。二冷气多。多见水见白。三风气多。多见飞见黑。四所闻见事多。思惟念故。则梦见。五天与梦。而欲令知未来事故。今经所明。即是第五。纵佛菩萨加之令梦。亦第五收。类相似故。

　　涌出品

　　经他方国土诸来菩萨等者。问此等菩萨。何时而至。经之上下。无文辨故。答有义。塔品命持经人。故诸菩萨。应命欲持。至此方矣。又释。即无量义经会中菩萨。经家举胜。是以经首而不列叹。或是妙音普贤二士所从之众。问涌出品后。妙音等方至。云何八恒。是彼徒耶。答理实妙音等。涌出前至。而集经者。排其次第。安在于后。若不尔者。妙音等本旨。欲听法华。及至此方。说经宗已讫。来作何为。以此故知。涌出之前。早已来矣。议曰。初释省非。后二不如。思之。

　　经止善子不须汝等者。问纵彼持经。何伤不许。答有义。他方菩萨。非释迦所化。不得显释迦寿量。是故止之。此土菩萨。是释迦所化。得显释迦寿量。故即许之。疏释如文。议曰。与本疏释。言虽有别。意相似矣。问疏云为显佛化功能者。岂可欲自炫德。而止他乎。答若不显自功。诸疑不起。疑既不有。因何显佛寿量长远。为斯止他。非欲自炫。

　　经此界虚空中住者。问既言虚空。即金轮下。云何得是此界摄耶。答此界势分。亦此界摄。如律结界之势分。远近而分。亦属近界。

　　经少病少恼者。问病恼何别。而俱问耶。答身心异也。故智度论云。随世俗法。有二种问辞。一问讯心。名为少恼。二问讯身。名为少病。

　　经乃不识一人者。问弥勒妙觉当成。薰习已远。云何此众。不识一人。答据真实理。无彼此相。彼此相无。故不得言。我识于彼也。或诸法离言。未可语之。识与不识。或依示相。故下经云。新发意菩萨。或不信受。明已信知。亦兼识矣。有义。踊出菩萨。为开法身之相。法身非十地所了。故言不识一人。议曰。意明不识能开之人。不明所开法身之体。不识法身。何关踊出菩萨之事。

　　疏于此伽耶处至此城亦尔者。或伽耶名。往已有矣。久已在此。成道化生。下弥勒疑。为言今世。居伽耶城。成道化也。故揲为问。

　　疏佛言不虚四无谬者。不妄说四事。名四无谬。故天亲般若论云。以如来实智。不妄说佛菩萨小乘大乘受记之事。所以经云。如来是真语。实语。如语。不异语。如次说四。说彼小乘苦谛等法。唯是谛故。名不妄说小。说大乘者。说法无我真如故。名不妄说大。一切过去未来现在受记故。名不妄说受记。问何故如来有此四语。答按功德施菩萨释云。以世间中求名利者。于上人法。未证言证。言证佛异彼人。故说真语。复有贪欲。情多憍妄。曾获神通。自知已失。有人来问。但云先得。远离是心。说于实语。又有修得世间之定。心暂不生。相同寂灭。而向人说。我证涅槃。求除此谬。故说如语。以诸凡夫。于乾闼婆城等。如其所对。如是取着。名为异如。诸佛不然。是故说不异如语。凡夫所取。城等非城等。有名为异。如来所证。非虚妄有不诳性。故名不异如。又约如来证四谛理。说于四谛。而无虚谬。如次名真语等也。

　　寿量品

　　疏于第一乘至增上慢者。不集善者。不集大乘善根故。论云。于第一乘。不集善根。故言不取。为第一者。释于此人。成于颠倒。增上慢之所以。今昔二时。皆未集故。名为不集。

　　疏且除八障者。问对治行相。云何得知。答按庄严论。略而言之。一除轻佛障者。谓有有情。见于如来。始生王宫。道树成佛。蕰道时近。疑无种智。生轻蔑想。为治此人。故大乘经。说往昔毗婆尸佛。即我身是。约平等意。故作斯说。二余轻法障者。谓有众生。取于释典。粗文浅义。非不解生。遂于佛教。生鄙浅心。轻而蔑之。为对治此。故大乘说。于无量恒河沙佛所。修大乘行。乃能生解。言生解者。生证解也。依别义意。故作斯说。三除懈怠障者。谓有有情。虽已发心。谓行难修。而生懈怠。不肯进习。为对此人。故大乘说。郁生安乐。及称无垢月光佛名。决定当得。据别时意。作斯说也。四除少善等障者。谓有有情。已修少行。谓有所得。便生足想。更不进趣。为治此人。故大乘中。于一善根。或赞或毁。冀令众生。不执一法。生喜足心。令遍修善。依意乐意。故作斯说。五除贪行障者。谓有有情。贪此秽土五尘境界。而不修习胜妙之因。为治斯执。故大乘说。诸佛国界极妙乐事。而令求趣。六除慢行障者。谓有有情。恃己高贵。见佛居秽刹。身命俱短。及诸下事。便轻慢之。为治斯过。故大乘说。身命修长。国界严丽。诸德圆明。无有可恶。七除悔行障者。谓有有情。轻佛法僧。恒生追悔。悔为修善。敬崇等事。障修胜善。故大乘说。于佛菩萨起不饶益事。得生善道。况修善乎。冀修胜善。八除不定障。如疏可知。问除前四障。见四意趣。云何得言。对治秘密之所治耶。答意趣别分。四秘密中。但第三摄。开合异也。若尔。意趣秘密何殊。答有二释。一云。意趣约彼能说者意趣。秘密据彼所说难解。二云。谓能化者。远方便中。先须观他所化根器。宜以何法。而摄受之。故名意趣。后亲对机。善巧方便。说法开悟。名为秘密。良由如来意趣善巧。有方便故。依秘密义。对彼根宜。有益便说。故所设教。皆名秘密。意趣是能说。秘密是所说。远观根性。近设方便。依秘密义。趣秘密教。故二别也。议曰。广略不同。大意无别。问疏列八障。第二与庄严等行相。何故不同。答应疏写误。或疏意云。胜观如来。既即我身。明所有法。亦为秘妙。不如初释。

　　疏转变秘密等者。于能诠字。所诠义中。转变显义。为此密义。又转诠显了义字变。目密义故。无性论云。谓于字义。转变差别。言觉不坚等者。谓即调柔。无散乱定。名为不坚。能于此定。起坚固慧。故云为坚。为彼散乱。令心刚逸。名之为坚。定异于彼。故名不坚。问不坚之名。自目于定。何名转变。复称秘密。答不坚之名。俱目定散。目散义显。目定义隐。何所以者。谓散乱者。于境驰流。不专守一。世共所知。故名为显。若彼定心。而专一境。不坚义微。唯善解法者。知定调柔。有不坚义。非世共知。故名为密。以彼显言。诠此隐义。故名转变。准理而言。定散俱名坚不坚矣。若也真实专守一境。名之为坚。即唯定矣。若驰流散动。令心刚逸。名之为坚。即散乱也。若性调柔。名不坚者。即在于定。不能专境。非真实故。名为不坚。即是散乱。故对法云。坚有二义。一真实。二散动。由此散动。令心刚逸。故亦名坚。无性论云。刚强流散。说名为坚。非此坚故。说名不坚。即是调柔。无散乱定。二论影说。故知定散具坚不坚。妄执有为常乐我净。名为颠倒。若人于此颠倒之中。解知无彼常乐我净。名为善住。为利有情。长时精勤。修难行行。为彼劬劳。疲倦所逼。名烦恼所恼。由前三句。行而不废。得于诸佛三菩提义。名为最上。有义。觉不坚为坚。谓如意足。善住于颠倒。谓四念住。极烦恼所恼谓四正勤。由正勤故。为诸有情。受诸难苦。是故精进。名极烦恼。准思作。余同于前。

　　疏他报化身俱名生者。随众所宜。数现生故。得生身名。

　　疏二应身非化生至一应身者。问准何得知。四善根人。见于大千。一应佛耶。答虽未见文。以理言之。固应有也。如十地别。他受用身。各各不同。资粮加行。位既不同。所应佛身。何故不异。准斯形量。大小亦别。问资粮位有四十心别。亦应佛身。应不一种。答取大位别。不依一一少分不同。即令身异。四十总名资粮位故。

　　疏十佛至随其所应三身所摄者。释曰。化身现于树下成道。名现等觉。以愿乘通。化一切生。名弘誓愿。百劫修业。招王宫身。相好之报。名业异熟。缕素等像。名为住持。法身自体。名法界佛。第八无漏。名为心佛。大定之身。名为定佛。自受用身。从本种姓。三劫修成。名本性佛。随彼地上。所乐不同。现身有异。名随乐佛。初五化身。住持似化。故化所摄。第六法身。后四受用。或初五化身。次二法身。后三受用。或第一第二。第四第五。四是化身。第六七九三是法身。第九佛地。名本性佛。法身为本。其义显故。第三八十三是受用。受用酬因。名异熟佛。名义符会。化身化应。以为业报。理不明着。且随相增。分为三释。

　　疏楞伽经至蕰界入等者。按四卷楞伽第一云。法佛者离心自性者。释法佛所说之法。离妄想心。自性相法。即离能缘所缘自性相也。又云。自觉圣所缘境界建立施作者。释自觉。谓自悟智所证之理。名所缘境。建立自觉所证之法。以为法佛所说之法。言施作者。即是说也。举能证者。而显法佛说法所以。又云。法佛者离攀缘。释。离诸妄想攀缘心也。又云。攀缘离一切所作根量。相灭者。释由离攀缘心故。一切妄想。诸根量相等。皆悉灭也。问夫言说法。假文名等。既离攀缘。诸相寂然。云何名说。答说法本意。令他生解。法佛为境。令菩萨等。根本智生。故名为说。所以经云。自觉圣所缘境界建立施作。又云。法依佛说一切法者。释即报佛也。依法身起。名法依佛。即他受用。名为报身。非自受用。自受用身。不说法故。有云。法依佛者。即是化身。此义不然。下文自说化佛相故。又云。入自共相者。释。五蕰等法。各异名自。苦无常等。通贯诸法。名为共相。问贯何法。答四虽名共。贯有宽狭。苦是有漏法之共相。漏皆苦故。无常一切有为共相。诸造作者。皆无常故。空无我二。是一切法之共相也。一切诸法。皆无有我我所故。故大般若经四百一十三云。苦是有漏法共相。无常是有为法共相。空无我是一切法共相。问五蕰何故。名自相耶。答相不互通。故名自相。故大般若经四百一十三云。变碍是色自相。领纳是受自相。取像是想自相。造作是行自相。了别是识自相。共成一身。故名共相。此不然矣。无文义局。复言。入者解也。解自共相。是自心现。或入者摄也。前云。法依佛说一切法。此一切法。皆摄入彼。自共相中。或入解也。令所化生解自共相。名入自共。非约佛身名之为解。佛解极成。不待说故。又云。自心现习气因者。释现者现行变现。习气谓种子。此自共相。自心变现。熏成种子。即此现行。为种子因。名习气因。又云。如工幻师。依草木瓦石。作种种幻。起一切众生若干形色。起种种妄想。释以况众生。依缘起法。起种种妄想。又云。彼诸妄想。亦无真实者。如彼幻师。所幻起法。既无其实。依缘起法。所起妄想。亦无真实。然疏引文。而取大意。文虽差异。意乃同也。三佛所说。粗细别也。问化佛说于六度等法。云何名粗。答虽言六度。不言有为。皆如幻化。是故名粗。

　　疏如一切智光仙人等者。按一切智光明仙人慈心经中。广说其事。今略言之。乃往过去。无量阿僧祇劫时。有世界名胜华敷。佛号弥勒。恒以慈心四无量法。教化众生。经名慈三昧光大悲海云。闻者必超百亿劫重罪。成佛无疑。时有大婆罗门。名一切智光明。六十四能。闻佛彼经。即生诘难。不能屈伏。便发信心。愿持彼经。必得成佛。号曰弥勒。舍家入山。满八千岁。乞食诵经。时遇荒年。乞食不得。经于七日。是时林中。而有白兔。其数五百。一兔母子。见仙无食。而作是言。法山将崩。法海将渴。我今为法。不惜身命。供养法师。舍身投火。以充其膳。用济仙命。肉既热已。后诸神等。而白仙言。兔王母子。为供养故。自投于火。其肉已熟。宜可取食。仙人闻之。悲不能对。久而说偈。宁当燃身破眼目。不忍行杀食众生。诸佛所说慈悲经。中彼经说慈悲者。宁破骨髓出头脑。不忍啖肉食众生。如佛所说食肉者。此人行慈不满足。又发愿言。世世不起杀想。恒不啖肉。乃至成佛。制断肉戒。语已投火。与兔并命。由是菩萨。乃至成佛。犹名弥勒。

　　疏如说阿弥陀为法藏比丘等者。按无量寿经云。锭光如来。出世之后。更有无量诸佛出世。最后佛名世自在王。时有国王。闻佛说法。心怀悦豫。寻发无上正真道意。弃国捐王。行作沙门。号曰法藏。高才勇哲。与世超异。诣自在王佛所。说偈请法。愿佛为我。广宣经法。我当修行。摄取佛国。清净庄严。无量妙土。令我于世速成正觉。拔诸生死勤苦之本。法藏闻法。广发大愿。佛告阿难。法藏菩萨。今已成佛。现在西方。去此十万亿刹。其佛世界。名曰安乐。成道已来。凡经十劫。

　　疏合是生至四生根熟等者。取初见佛所受之身。名为初生。第二生者。不约见佛。三四亦见。即此喻中有此四生。思配可悉。问观疏之意。即舍利等。今见释迦。为第三生。按五浊经。贤劫之中。有千佛出。第九住劫。已四佛出。人寿四万岁。迦诺迦村陀佛出世。人寿三万岁。迦诺迦牟尼佛出世。人寿二万岁。迦叶婆佛出世。人寿百岁。释迦佛出世。纵舍利等。逢迦叶佛。已为初生。至今释迦。岂唯三生。若尔。云何独乃长寿。甚为可怪。若不尔者。云何从初逢佛。至今释迦。名三生耶。答略为二释。一云。初逢迦叶佛。还生此界。迨逢释迦。合有多生。此界命促故。若生他界。及于天上长寿之处。至遇释迦。何废只三。二云。但言从初。至释迦佛。总有三生。何必要逢此界佛也。他界逢佛。后至此界。更逢释迦。合为三生。于理何爽。其第二生。或此他界。受皆无失。

　　疏是第四生值弥勒佛者。问弥勒出世。望去释迦。当于人间。五十六亿七千万岁。是人云何。但受一生。即逢弥勒。若更经生。云何得言是第四生。逢弥勒耶。答约三生后。至逢弥勒。总名一生。不言此后唯更一生。名第四生。逢弥勒也。不障此人有多生故。问何故三生。即约行人。自经生说。是第四生。即不尔耶。答利根极远。限至三生。故唯约自。钝根之人。极迟六十劫。生即不定。故且对前三生云。后生逢弥勒。名第四生。议曰。经文之中。既不定生。论复不说。纵不约生。而明其喻。斯亦何过。若法归分别。假生赞成经之深旨。所有妨难。当如前会。亦何不通。

　　疏为有不定等者。不唯二乘。兼有菩萨。为此不定。故经说言。乃至百也。

　　分别功德品

　　疏菩萨无取舍等者。问任持所余说一乘。准此亦为菩萨。说乘权实。而有取舍。如何无有道证等耶。答为二乘说。令舍昔权。而取今实。故有记证。菩萨之人。先取彼大。为说权实。但令不退。不同小乘。故不相例。

　　疏无生是境等者。今依大般若经。略为二释。一法即无生。名无生法。故彼经三百七十六。及第五第六十帙。并同。云谓令一切烦恼不生。微妙智慧。常无间断。观一切法。毕竟不生。是名为无生法忍。意云。谓能断彼烦恼之智。观彼一切遍计所执。毕竟不生。此能观智。名无生忍。无生即法。无生法之忍。依主释也。无体之法。亦名法故。二智所断惑。毕竟不起。名为无生。智了诸行同阳炎等。名之为忍。无生即法。无生法之忍。依主释也。不同于前。唯依遍计所执。名无生法。故前经云。由斯势力。乃至少分。恶不善法。亦不得生。是故名为无生法忍。此令一切我及我所慢等烦恼。毕竟寂然。如实忍受。诸行如梦。寻香城等。此忍名智。得此智故。名为获得无生法忍。有义。真如法身。名为无生。初地证得此真如故。名得无生忍。议曰。虽有此理。准般若等经。义即不尔。圣教多途亦无有失。

　　疏即三无生等者。问何以得知。缘三之智。名无生忍。智缘三种耶。答按集一切福德三昧经第三云。为缘何法无生忍。佛言缘阴界入。得无生忍。释曰。缘阴界入。无自然生。得无生忍。又云。亦复缘于常乐我净。彼得法忍。释曰。缘常乐等。惑苦无生。得无生忍。又云。忍之所缘。非与世法。而共俱行。乃至不与一切法俱行。释曰。有体之法。可云与俱。遍计所执。本无其体。所以故云。不与一切诸法俱行。而缘此之遍计无法。得无生忍。如次即缘依他圆成遍计所执三种无性。

　　疏涅槃十六分义者。经文不释。古今多解。今略叙三。一云。常乐我净。无常无乐无我无净。若迷此者名倒。若悟此者名正。涅槃所明。大意不逾此之八种。见道已前。而能信悟此之八种。入见去往。即证悟入。见未见别。各有八种。合成十六。二云。有为无为。各有八倒。合成十六。返十六倒。即十六义。三云。涅槃总意。明诸众生。皆有佛性。如来常住。能解此者。品类不同。有十六分。十六分者。而是成数。故举言之。如一斤十六两故。故涅槃云。十六分慈。不可难言。何唯十六。分终有一难。不必须通。议曰。既无明教。三德所言。无可不可。涅槃抄中。当广言也。

　　疏末尼珠王最胜等者。胜劣有殊。分为二种。或经说言。末尼如意。唐梵双说。由此珠有品类不同。唐梵双言。为彰胜劣。

　　疏此经虽说出生等。释伏难也。难云。法华胜鬘。俱说出生一乘之义。何故彼经。总对六度。此除般若。故有斯答。如文可解。

　　疏多云此经唯说出生。唯字误也。合为虽字。

　　疏数力无似胜等者。按天亲释云。数胜者。如经百分不及一等。以数无限。齐是以摄得余数。意云。持经之福。以数无限。是以摄得布施之福。布施之福。量所不及。故云数胜。力胜者。如经不及一歌罗分故。疏云胜时。疏意说云。胎内五时。歌罗是初。最少时也。举此少时持经之德。余施多时。所不及也。据有其能。故论名力。有云。如折一毛。以为百分。百分中一。名歌罗分。以少歒多。故论义翻。名为力胜。言无似胜者。此福德中。数不相似。以此福德不可数故。如经数不能及。疏云。胜喻故者。疏意云。似者喻也。不可喻故。故名胜喻。今助一释。布施之德。可以数数。名为相似。持经之福。数不可数。故云无似。论自别言不可喻故。故知似者。未必取喻。言因果不相似。此因果胜彼因故。如经乃至忧波尼沙陀分者。意云。金等布施。得三界果。持经等福。必得佛果。所以名胜。

　　疏四方众僧生八道者。四方众僧。各各皆成八道也。故三十二。余之表意。类此可知。

　　随喜功德品

　　　　疏卷第十

　　经皆衰老将死不久者。若未登圣位。虽受人天福乐欢喜。老病死事。而无避者。故知三有。深可厌患。是以劝之。修证圣果。故出曜经云。自古迠今。大畏有五。不可得避。应老之法。欲使不老者。此不可得。应病之法。欲使不病。此不可得。应死之法。欲使不死。此不可得。应磨灭之法。欲使不磨灭者。此不可得。应尽之法。欲使不尽者。此不可得。问何故老等名可畏耶。答能坏盛事。诸苦所依。故名可畏。故本行经云。老最可畏。所以者何。老来逼时。能夺年少。盛壮将去。摧折身形。腰脊伛偻。不能行步。犹如枯树。谁喜乐着。此最可畏。其病来者。是名可畏。所以者何。平健之时。不知不觉。一期痛切。宛转呻吟。华色充鲜。忽然悴减。烦冤楚毒。眠坐不安。当于是时。谁能代者。卧在床机。势不从心。以是因缘。病最可畏。死最可畏。所以者何。死来之日。灭我寿命。忽撮将去。虽复力能。统四天下。金轮摧伏。七宝道箭。利刃强兵。不能遮制。争夺可得。以是义故。死最怖人。问居老等位。诚可吁嗟。弃之修练。若处盛年贵健之际。阿患须厌。令更造习。答夫处世者。必不可保。隙影石光。须臾变灭。故教捐舍。故出曜经云。世有四事。不可久保。一者。常必无常。二者。贵必贫贱。三者。合会必别离。四者。强健必死。

　　疏如挍量佛梵音声相者。除梵音相。余三十相。不及无见顶相一种。无量顶相。不及一梵音。何以故。以梵音中。能出无量百千梵音。百千法义。利乐有情。证意可悉。故智度论云。三千果树。不及一如意树。亦犹十方萤光。不及一日。大千野干。不如一师子也。又大般若三百四十一云。若善男子等。于初发心。及至一生所系菩萨功德。起随喜心。得几所福。佛告憍尸迦。假使三千大千界。合为一海。若复有能取一毛发。折为一百分。取一分端。沾彼海水。可知渧数。是随喜福。不可数知。何以故。是随喜福。无边际故。又云。于诸菩萨功德善根。生随喜回向菩提善男子等。速证无上正等菩提。速能圆满诸菩萨行。又四百三十二。菩萨所有。随喜功德。于彼异生。声闻独觉。诸福业事。为最为胜。为尊为高。为妙为微妙。为上为无上。无等无等等。何以故。以异生修福业事。但为令己自在安乐。二乘修福业事。但为自调伏。为自寂静。为自涅槃。菩萨所有随喜功德。普为一切有情。调伏寂静。般涅槃故。所以今者。第五十人。随喜功德难为比。

　　法师功德品

　　疏百福十善因所惑者。按涅槃经二十四云。菩萨不杀戒。有五种心。谓下中上。上中上。上乃至正见。亦复如是。是五十心。名初发心。具足决定。成五十心。是名满足。如是百心。名百福德。具足百福。成于一相。

　　琉今解唯在四善根位者。问至四善根。自能见于三千界等。何关经力。答由持法华。得至四善根。故见境等。亦名经力。又不持经。至善根位者。虽见三千。而不明利。若持经者。见乃明矣。又不持经。虽见界等。而无八百等功德也。今持经得见大千功德。

　　疏即如经云三千大千一化佛境等者。其教非一。又华严经言。初地得百法明门。见百佛世界。即是百个大千世界。一界一佛。名百佛界。此据四善根人所见佛境。故名百界。若据凡夫二乘资粮菩萨所见说者。即合说见百个百亿佛之世界。一四天下。一化佛故。故梵网经。一华百亿国。一国一释迦。又大悲芬陀利经第四云。一切四天下。示成佛故。并是凡夫二乘资粮菩萨所见佛也。百亿四天。为大千故。经既但云。见百佛界。故知据彼善根人见佛境说也。

　　疏一云至于理无爽者。此解之中。文意有二。初云。诸根互用。至非唯三千故者。此释意云。言得功德。及见境量。属于地前。诸根互用。乃属地上。圣凡别也。二又初地至理无爽者。此意释云。见三千界。亦通地上。会意可知。

　　疏若加行地前亦得者。以加行力。而少分得。地前容得。

　　疏此本论至互用中故者。此意言者。论前所说。凡夫之言。通在得胜根用及根。及根互用两处文。

　　疏前凡夫位至有互用者。疏主结断。取初释也。地前功德。见境地上互用两位别也。实非地前得有互用。议曰。论意本明持经之人。所得功德。六根境量。诸根互用。功德境量。既属凡失。诸根互用。何即菩萨本不欲明地上菩萨。故又论引经。证互用云。眼见者。闻香知故。如经释提桓因。乃至鼻根知故。经中结云。父母所生。明非地上。准此之理。论明凡夫诸根互用。然疏断意。若论加行少分得者。不障地前自在即非。非全不许凡得互用。论据少分。故不相违。更思。

　　疏但知百劫劣二乘者。据任运起。言百劫也。若加行者。数即广多。岂可二乘同年而语。如华严经十地论中。而具言矣。若二乘者。知八万劫。即加功矣。又百劫言。且对所证百法门说。

　　经悉见三千界者。问何但三千。更不多耶。答有义。智度论云。三千界外。有风轮。天眼相违。故不能见。意明凡夫肉眼之力。风轮能违。故不更多见。

　　经弥楼山者。传云。此名光明山。

　　经须弥山者。传云。此名安明山。今正云妙高山。

　　疏又得三千至亦不相违者。意明此中所说耳境。通于凡圣大小位人。所有境分。

　　经三千大千界至有顶天者。问三千界量。如第二疏。五趣所依身寿量等。如第六疏。四洲及天。一一别名。疏未曾释。其事云何。答四洲者。一东毗提诃。此云胜身。身形胜故。或形南方。以得胜名。或翻为前。在余方前故。二南瞻部。即是树名。此树极高。故标洲称。或云林名。或以果标名。此无相当。故不译也。旧云秽树者。误矣。何以知者。树既高香。何得称秽。三西瞿陀尼。此云牛货。因高树下有一宝牛货。即是宝洲。从二事以得其名。或以牛货易。故名牛货。四北俱卢者。此云胜处。于四洲中。处最胜故。或云胜生。四洲有情。此最胜故。次明天趣。欲有六天。一四天王。如第二疏。二忉利天。此云三十三天。四面各八。及中帝释。从数为名。上之二天。皆地居也。居须弥故。三夜摩天。此云时分。受乐时分。有不同故。四都史多。此云知足。谓即受乐。而知足故。或名喜足。多情喜足。行满足故。名喜足。五乐变化。乐变五尘。于中受乐。虽复亦有业所生境。从胜标名。六他化自在。有自在力。令他变化五尘之境。而自受乐。虽复亦有业生。自变五尘之境。而自受用。从胜标名。次明色界四静虑天。初禅有三。一者梵众。大梵从众。大梵所有。所领所化。故名梵众。二者梵辅。于大梵前。行列侍卫。辅弼大梵。名梵辅也。三者大梵。由彼获得中间定故。最初生故。最后没故。威德等胜。是天主故。得大梵名。梵言虽通。此为其初。独名为梵。二禅三者。一名小光。光明小故。二无量光。光明转胜。量难测故。三极光净。净光遍照自地处故。三禅三者。一名小净。意离喜踊。而纯受乐。名之为净。于自地中。此净最劣。名为少也。二无量净。净转增胜。量难测故。故名无量。三者遍净。净周普故。四禅九者。一者无云。以下空居。天所止处。如云密合。第四禅所居之处。是极轻薄。不同彼云。此天初故。故名无云。二者福生。有胜福者。方可生故。三者广果。居在方所。异生果中。此最胜故。故名广果。四者无想。一期生中。除生及没。粗想不转。立无想名。五者无烦。谓彼天身。心无烦扰。一期领受纯寂静乐。非下所有。或证苦等谛。离下粗重诸烦恼故。故名无烦。六者无热。证四谛故。离下所起烦恼蒸热。或热者。炽盛之义。上品杂修静虑及果。此犹未得。故名无热。七者善现。由彼天形色妙端正。过下二天。又得上品杂修静虑。善彰显故。故云善现。八者善见。彼天形色转复妙好。众所乐见。又杂修定障。余品至微。见极清微。又得上胜圆满杂修静虑。所得善法。转复粗显。故名善见。九者色究竟。谓彼天形色最胜妙。余所不及。又复于彼有色界中。最尊最极。又复色者。积聚之义。至积聚边。名色究竟。无色四天。如第三疏八解脱释。

　　疏坏根不坏境者。坏者杂坏。坏乱之义。下皆准知。互用之义。如唯识抄。

　　疏此是智境鼻根知故者。第六意识相应之智。依于鼻根。而能知彼。亦鼻根知。

　　疏得假似香等者。问诸教不见说香有假。云何言得假似之香。答准瑜伽论。好恶香等。名之为实。和合等香而是假也。故五十四云。空行风中。无俱生香。准有假合者。既言假合。故知是假。问空行风中。假合香者。其相云何。答风中无有根本之香。如风过树。树华等香。逐风而来。由因华等。风方有香。故名假合。假合故假。疏言得似。即瑜伽空行风香。不得实者。不得根本香之自体。

　　疏此据依形等者。此约依色界实身。而起通力。变起香等。

　　经地中伏藏闻香知者。问按成实论云。金银无香。金刚无味。岂不相违。答小乘根钝。而不知有。今经大乘。岂同彼耶。

　　经云命命鸟者。共命鸟也。

　　经末利华者。鬘华。堪作鬘。

　　经阇提者。金银华也。

　　经虽未得菩萨无漏法生鼻者。问许因五识通无漏者。正符此文。护法所立。岂不违教。言虽未得。显有得故。答但言无漏而为能生。不言所生体即无漏。体即无漏。何须说云无漏生耶。问从无漏生。体应无漏。答如等无间。诸心相生。通乎三性。及漏无漏。此何疑乎。又言鼻者。而是根也。故长行云。清净鼻根。岂容鼻根同成无漏。故知经意。明圣菩萨。以无漏法。起鼻等用。名无漏生。生犹起也。非感亲生。圣不议故。

　　疏经亦说佛有鼻舌通过于眼耳者。按菩萨璎珞经第三。明有鼻通。又十住断结经第六云。如来眼通不可思议。如来耳通无能限量。如来鼻通倍不可计。如来舌通广无边际。

　　疏一月四月等且举月时分齐等者。按西国法。一年之内。分为三际。谓热雨寒。四月为一际也。所以经言四月等也。

　　不轻品

　　疏因彼说非正明者。彼谓不轻。因不轻故。方说威音。非为正说威音佛事。

　　疏初不可轻后犯戒故者。初是菩萨。而非比丘。礼拜四众。而不可轻。后是比丘。而非菩萨。若礼四众。即犯戒也。今者不轻。亦比丘亦菩萨。虽违遮禁。为利既大。是以礼也。

　　疏此二在凡四十心位者。问前早已住四善根位。何故今言在四十心。四十心者。资粮位故。答第十回向。摄四善根。今言满处。亦不相违。

　　疏后三并名在大众中说法无所畏者。后三总名。在大众中。说法无畏。然别行别。故开为三。足前成四。行相易了。

　　神力品

　　经千世界至踊出菩萨等。问何故踊出。复请持经。答有义。菩萨踊出。而有二意。一为开敷寿量。则善其始也。二发誓流通。则合其终。

　　疏促不延时等者。若取舒舌。延劫之时。佛年无量。今除放时。但言八十。问何故摄舌。而不收光。答有义。表说法竟。故摄舌相。欲令十方通彻彼此相见。故不收光。

　　属累品

　　疏累谓重叠等者。按说文。属连也。广疋。委托累也。谓以事相属累。左传。相时而动。无累后人。谓累重也。有义。累谓凭累。

　　药王品

　　疏八尘之痼者。色香味触。地水火风。

　　疏七漏者。按成实论。及涅槃师子吼品。一者见漏。见道烦恼。二者修漏。修道烦恼。三者根漏。谓眼等根。能生漏故。四者恶漏。谓恶象等。生烦恼者。悉名恶漏。能生漏故。而得漏名。五亲近漏。谓衣食等。生贪因缘。近能生漏。名亲近漏。六者受漏。受三恶觉。能生漏因。不以受数名为受漏。三恶觉者。谓欲瞋恼。七者念漏。邪念起漏。故名念漏。七中前二。是其漏体。后五即是生漏因缘。总名为漏。

　　疏得此定已能随乐现身者。所起色身。即是定果也。或得定已。而能发通。现诸色身。身即通果所摄。色之三昧。依主为称。余皆类知。或有财释。

　　经兜楼婆毕力迦者。传什公云。出龙神国。此土所无。故不翻。又有云。毕力迦者。此翻为触。

　　经满千二百岁者。表居因位。十三住中。前十二住。皆因位故。问依毗尼法。若自烧身。得偷兰遮。烧臂得突吉罗。喜见岂不将犯戒乎。答古有两释。一云。可是在家菩萨。不预犯列。二者。设令出家。适时而化。如身子与须达长者。共载一乘。而不犯罪。或大小异。故无违也。

　　经以佛法至亦付汝等者。问若小乘者。言佛毕竟入于涅槃。可须付属。大乘如来。常住不灭。有感而应。何待付属。答有三因。一者。时众见佛殷勤付属有在。则重法情存。各欲宣持。二付属菩萨。令其自行及化他故。三者。佛知众生。于菩萨所。有深重缘。故付令其弘法济物。文中付属。而有二事。一法。二人。故金刚般若经论云。以根未熟菩萨。付属根熟菩萨。

　　经八万四千宝塔者。表佛八万四千功德满矣。八万四千尘劳之垢。以能除矣。问如来之体。金刚之固。云何烧破。为多分耶。答理实觉体。莫有能坏。良以悲感应物。佛力破之。以施三有。作诸佛事。故大般若经一百二十九。及五百三云。一切如来。应正等觉。本以大悲。观有情类。应于诸佛设利罗所。皈敬供养。而得度者。以金刚喻三摩地力。碎金刚身。令如芥子。问供养佛体。有何福利。此之菩萨。广崇宝塔。答近而言之。越三恶趣。受人天乐。远而言者。登涅槃乐。故大般若经一百二十七云。诸善男子等。供养恭敬尊重赞叹。佛设利罗。决定不复堕三恶趣。常生天人。受诸快乐。富贵自在。随心所愿。乘三法而趣涅槃。问自供施他。福何优耶。答后胜于前。为能令彼广流布故。故大般若一百二十九。五百三云。若善男子等。从他请得佛设利罗。种种供养。若善男子等。从他请得。分施与他。如芥子许。令彼敬受。此二福德。何者为胜。天帝释言。如我解佛所说义者。当胜。所以者何。令他得于无量福故。问舍利虽是如来之体。然不能现通说法。以利有情。云何堪受人天供养。复令供养获福无限。答按大般若一百二十八云。佛设利罗。是极圆满。甚深般若。所薰修故。是清净。甚深般若所依器故。堪受人阿素洛等。供养恭敬。尊重赞叹。又五百三云。皆因般若甚深经典。而皆生故。堪受供养。又一百二十九。五百三云。

　　复次深广大悲神力加持。如是佛设利罗。令于如来般涅槃后。有得一粒。如芥子量。种种供养。其福无边。于天人中。受诸妙乐。乃至最后。得尽古际。

　　经七万二千岁者。表居因位。德未满也。问前生何乃烧身以供养。今者但燃两臂献耶。答前生佛在。弘法生在。物有导者。所以燃身。今世佛无。若也烧身。众生无导。法无弘者。故但燃臂。

　　疏总别离恶摄善等者。初句名总。具彼离恶摄善二故。

　　疏随其所应配前三句者。配前法中三句法也。次下合文。亦准此也。

　　疏闻书功德等者。闻谓闻经。书谓书经。

　　疏得无边边等者。彼人功德。而无有边。佛能知彼无边功德。无有有边功德可知。名佛不知。

　　经闻是药王品不受女身者。问何独闻此品。得离女身。岂闻余品女身不离。答实闻余品。女身亦离。但约事相类。偏寄此明。何者。以女人者性多乐着己身。种种严营。今明菩萨舍身舍臂。破彼着性。不生染爱。故舍女身。

　　疏方便摄引云菩萨慧无与汝等者。佛为引接闻经之类。令其进趣。故云菩萨无与汝等。非实菩萨总不及也。

　　经病即消不老不死者。问夫有漏者。皆有病老死。云何凡夫闻经。离病老死。答古有多释。一云。由闻经已。要至于老方死。无中夭者。云不老不死。又云。百八烦恼。名之为病。得闻经已。能断烦恼。故云病消。不起六十二见。名为不老。不失慧命。名为不死。又云。由闻此经。知老病死本来寂静灭。故云不老病死。又云。由持经故。得好颜色。故不老。得延命。故云不死。不病可知。

　　妙音品

　　经甄叔迦宝者。赤色宝也。按西域传云。印度多有甄叔迦树。其华赤色。形大如手。此宝色似彼华。因以为名。又传云。璧圭也。又有云。此云鹦鹉宝。此宝似鹦鹉鸟[口*(隹/乃)]而赤色。

　　普门品

　　疏随类往化者。问菩萨发愿。常侍于佛。如影随形。云何得言。随类化物。答据不化生。言不离佛。又心不离佛。身化六趣。又不起灭定。尚现威仪。化生侍佛。二皆不阙。

　　疏法琳皈命等者。按法琳法师别传云。俗姓陈氏。颖川郡人。祖因官从寓襄阳。住长安济法道场。贞观十一年。春正月。帝欲宣畅李风。导崇李系。爰发明诏。令道士女道士。齐供行立。在僧尼之前。时法师与京邑僧等进表。论佛道优劣。李氏真伪。申以直言。时天威震怒。敕法师曰。汝所著辨正论信毁交报篇言。念观音者。临刀不伤。既有斯灵。朕今赦汝。七日之内。尔其念哉。俟及刑科。能无断不。法师既羁缧绁。复迫刑期。冰炭交坏。控告无所。至第六日。夜从倚沈。吟步朗月以烟燃。慨浮生之若寄。仰天而叹曰。昔邹拘齐狱。丹质秦郊。尚敢夏景迁霜。乌颖为白。岂可独于琳也。无微应者哉。言已。俄有神人。身长丈余。素服无冠。逾垣戾止。而谓法师曰。既云刑殉道。弄纫类网。冥卫寔繁。幸无劳虑。语讫而失。法师恭虔五体。默念三尊。遂思逸胸怀。怿然无惧。至七日。来遣刑部尚书刘德威等。问法师曰。今赦期已满。当届临刑。比丘念观音。有何灵应。法师对曰。七日已来。唯念陛下。威等问曰。前奉来旨。令师诵念观音。因何不念。乃云唯念陛下。法师对曰。琳闻观音圣鉴。尘形六道。上天下地。皆为师范。然我皇文思聪明。光宅海内。九夷奉职。八表刑消。君圣臣贤。不为狂滥。今陛下字育恒品。如经即是观音。既其灵应相符。所以唯念陛下。威等录状奏帝。帝悦。因召法师。而问释道优劣。法师援据今古。鸿儒博达。校量二宗优劣之事。而以面奏。来览法师对异。而释放焉。

　　疏齐欢凭依者。按齐书。元魏天平年中。定州募士。孙敬德。在防造观音像。年满将还。在家礼事。后为贼所引。不堪拷楚。遂妄承罪。明日将决。其夜礼忏流泪。忽如睡梦。见一沙门。教诵救生观世音经。经有诸佛名。令诵千遍。得勉苦难。敬德忽觉。如梦所缘。了无参错。遂诵百遍。有司执缚向市。且行专诵。临刑满千边。刀下斫之。刀为三段。皮肉不伤。易刀又斫。凡经三换。刀折如初。监司问之。具陈本末。以状奏闻承相齐欢。欢为表请免死。因此广行于世。所谓齐王观世音也。敬还设斋迎像。乃见顶上有三刀痕。疏意以事因欢奏得免。经复从齐立名。故云斋欢。实非欢身。免田之厄。亦不相违。

　　疏一定异熟等者。按瑜伽云。顺定受业者。谓故思已。若作若增长。释起思故作。兼复增长。此业定招异熟果故。名顺定业。言顺不定受业者。谓故思已。而不增长业者。释故思虽同。不增长别。是故此业。招果不决。名顺不定业。疏取论意。而以牒云。文少不次。寻此应悉。

　　疏八十九至不增长者。按彼论云。若有离作不增长者。诸有造作如是业已。若无追悔。不修对治。彼于此业。若更增长。若不增长。此业亦转。令成顺恶受受。释由不追悔。及更作故。故令其业。受恶趣果。然论不言名增长业。疏取论意。立增长名。以论说言。若更增长。顺恶趣受。故知此业。得名增长。下言名不增长业。亦准此释。

　　疏或先增长业至复名不增长者。此来意者。论次前云。诸有故思。造不善业。此业亦作增长者。定于当来。受恶趣异熟故。疏云。此人若不起追悔之心。诚为定业。若逢善友。起追悔心。亦名不定。如未生怨。举事为证。由此故知。定不定业。大网望彼。悔不悔别。悔即不定。不悔定也。瑜伽前云。定受恶者。据不悔说。以猛利造恶有情。多不悔故。亦不相违。

　　疏对法第七有五故思业者。问他来等。何名故思。答初虽他来。后发故心故。亦名故思。故彼论云。他教来者。犹如有一。虽不欲乐。因他强力之所来教。发起故思。行不善业。他劝请者。虽不欲乐。因他劝导。执为利益。发起故思。行不善业。无所了者。不了得失。无所执着。随欲所作。发起故思。行不善业。倒分别者。依不平等因见。爱乐邪法。为求当来可爱异熟。发起故思。行不善业。余如疏引。

　　疏八自性无记者。略有二释。一云。谓善不善。非业道摄。中下品性。自性不增。不同善恶业道摄者。故名无记。非三性中无记性也。二云。即三性中性也。

　　疏九悔所损者。即是追悔。令业不增。名为损也。

　　疏六增长业者。一者加行。由极猛利三毒加行。发起诸业。二者串习。于长夜中。亲近修习。若多修习不善之业。三者自性。语业中。妄语为重。于身业中。杀生为重。于意业中。邪见为重。四者事故。谓佛法僧。及随一种。尊重处事。为损为益。五者所治。一向受行诸不善业。乃至寿尽。无一时善。六者所治损害。断所对治。诸不善业。令诸善业。离欲清净。

　　疏其十不增至多少者。十种不增。不越对法三种不增。六种增长。不离对法二种增长。但作论者。依分位殊。开合有异。问十种三种。相摄云何。答若名体而相摄者。瑜伽第二。摄彼第三。瑜伽第七。摄彼初二。余之七种。随其所应。义通三种。七据睡寤。狂不狂等。位之不同。而故开也。问对法五种。总言故思。十中第三。云无故思。云何相摄。答对法据后。总言故思。瑜伽据初。言无故思。对法初二。初云不欲。即是无故思也。问第九第十。与彼对法。全无相似。云何相摄。答即彼初二。由二损故。故他来劝。而不增长。问一四五六八。彼五何所摄。答一五第六。是彼末三。四八二种。前二随摄。问六增长业。与对法二。相摄云何。答五中偏指恶业作法。六中通论善不善业。六总义通。彼二中有。对文观之。其义可见。故不具之。问若作增长。非不招果。颇有增长不作等耶。答有。故瑜伽论第六十中。作四句云。杀生所引不善诸业。或有是作而非增长。即前梦等所作。十不增业。或有增长而非是作。为害生故。于长夜中。数随寻伺。由此因缘。彼遂增长杀生所引恶不善法。然不能作杀生之业。亦作亦增长者。除先二句。所余一切杀生业相。非作增长者。谓除前相。余九业道。仿此应知。

　　疏第十三业等者。三四五业。诸教不同。开合差异。可具言之。疏既有指。就披可悉。故不繁重。

　　疏由此故知初释为善者。即前亦有释言。上疏引瑜伽对法。而成立者。并名初释。

　　疏捡系摄录等者。又按广疋云。申也括也。为括束之。释名云。禁也。谓禁闭。诲物使不得开露也。

　　经天大将军者。有云。是天力士。如钵健提之类。亦如那罗延之流。那罗延者。即天名也。

　　疏处位荏人曰宰者。又按声类云。宰治也。谓治邑吏。广疋。制也。谓制事也。

　　疏三转施恐乖彼心者。问既云不受。将何转施。故释之云。恐乖彼心。故见受之。而乃转施。亦名不受。

　　疏所以不受者。通结前三。

　　经观音受珠分作二分奉多宝等者。有义。受有二意。一上顺佛旨。二下愍群生。欲展转生施主福故。分为二分。示现生死涅槃平等。但奉二尊。又释迦生。而为智德。多宝灭入。即是断德。为显智断为福田故。又显二佛俱受。明二如来不灭也。

　　疏如巧医师至令发胜意者。可有二意。一令行恶者。以己方人。自知其苦。故不苦人。二令傍人见于不坚。而内自省。不与于恶。故着本人。非是菩萨无利困物。

　　经无等等菩提者。略为两释。一者。佛大菩提。而有二义。下所不及。名为无等。上佛有齐。故名为等。二者。上无等言。为显佛果超过一切。故云无等。下一等字。因菩提心。与果相似。故名为等。故涅槃云。发心毕竟二不别。又智度论四十一云。无等名佛。所以者何。一切众生一切法。无与等故。是菩提心。与佛相似。所以者何。因似果故。是名无等等心。前解不正。后理教具。

　　陀罗尼品

　　疏以少略密无义文字者。能以少略。而含多义。复是秘密。观其文句。而似无义。名无义言。非实无义。问何以明之。以少包广。复何所以少含多耶。答按大法炬陀罗尼经第二云。此一法句。出无量句。是大总持。通说诸义。何以故。欲令一切众生。易受解故。

　　疏总持有四谓法义等者。然四总持。一法。二义。三咒。四能。得菩萨无生忍。疏中所言辨才词者而有两义。一者疏错。辨才及词。非总持故。二者不错。词无碍解。法总持摄。辨才无碍。通于法义。总持中收。故举之也。

　　疏上来长行名法义持者。有二义。一当此品初长行。在咒上故。名为上来。二通前诸品诸长行也。后正问何除偈耶。答亦不除。为对后咒。总名长行。更思。

　　疏无得无生忍持者。此经不说得无生忍之总持也。问分别功德品中。由闻如来寿量长远六百八十万亿那由他恒河沙众得无生法忍。妙音菩萨品。四万二千天子。得无生忍。此品之中。六万八千人。得无生法忍。何得言无。答经不明得无生法忍。法用位次差别之义。名无无生。不障闻经有得者也。有义。下闻神咒。悟无生忍。岂非一乘。即此亦有无生忍总持也。议曰。兼取于前所得之忍。并名总持。斯亦何过。更思。问神咒所诠。诠于何法。答有义。不出三义。一者。说于极果胜德。或因中万行。二说三宝名字。或大力鬼神之名。三者。说于诸法深理无相。使闻者悟道。问此方何乃不译从此音乎。答有义。咒语含多。此间无物以拟之。若译之者。于义不尽。又恐失其势用。传有译者。未可依之。

　　经若有侵毁此法师者则侵毁是诸佛已者。问何故损人。即名损佛。答法师即如来使者。行如来事。是以毁之。即是毁佛。问夫何等者。真法师相。答三业清净。蕰德远非。可真法主。故涅槃经云。若欲说佛性如来藏。及三乘者。先当清净其身。以身净故。则无诃责。无诃责。令无量人于大涅槃生清净信。信心生故。恭敬是经。若闻一偈一句一字。及说法者。则便发菩提心。当知是人。是众生真善知识。是我弟子。非魔眷属。释曰。且举粗相。而易为者。言令身净。实净三业。又按大集经第七云。凡所演说。不为饭食。至心演说。说时不轻。亦不自高。为出善巧。所闻不失。又般若经五百六十七云。谓随所化。多为爱语。含笑先言。远离频蹙。发词有义。能称如实。诸有所说。不欺侮人。所言决定。种种乐说。以柔暖语。令众欢悦。容色宽和。使他亲附。随义而说。闻悟解。为利益故。称法相说。平等为说。心无偏傥。离虚妄言。作决定说。随众根性。由此因缘。令众欢喜。

　　妙庄严王品

　　疏又净眼至故不说者。问妙严王。即前华德。今更明之。何不重滥。答妙庄严王。虽即华德。华德于前。不题为品。今立名题故无重滥。净眼即是前者药王。药王前者。以标品号。今者更言。岂无重滥。故不取也。

　　疏又作枛者。五篇稻也。稻音若冷反。

　　经愿母放我等出家作沙门者。问在家何过。厌而舍之。答损德败善。长诸恶缘。所以见舍。故郁伽长者经云。所谓在家者。名杀善根。名不舍过。害助善业。是故名家。云何名在。一切结使。在中住故。故名为在。又复家者。在是中住。无恶不造。则于父母。沙门婆罗门。不好敬顺。又复家者。长爱枝条。忧悲苦恼。患在中生。未作善根。掉动不造。已作善根。悉令散灭。又若住是中。好废戒定慧解脱解脱知见等聚。又若住是中。父母妻息。姊妹亲友。眷属知识。贪爱所摄。常思念财。贪欲无限。如海吞流。终不满足。又在家如幻。多容集聚。无实众生。在家如梦兴衰代故。在家如露。速破故。家如蜜渧。须臾味故。家如㓨网。贪着色声香味触故。家如毒蛇。互相侵故。在家多怖。王贼水火所劫夺故。具斯多难。故见舍之。事同脱屣。问夫出家者。何利有之。而见求趣。答真出家者。能在三有门。灭诸嚣累。发菩提路。生植众德。故郁伽长者经云。出家妙好。舍离多垢。远离爱欲淤泥。是涅槃际。甘露器。亿劫难得。有百余翻。对在家者。以明优劣。有斯胜德。故求出家。问若欲出家。以何为心。名真出家。答为损生死。为趣涅槃。离诸执著名利等事。是真出家。故郁伽长者经云。以何缘故。舍业出家。为修慧故。勤加精进。如救头然。应作是念。我应住于四圣种。乐行头陀。四圣种者。谓随所有衣服乞食卧具。而生知足。叹美知足。不为此等而行妄语。若不得此。不想不念。不生忧恼。设令得之。心不生着。不贪不住。知其过咎。知于出离。随是知足。不自称誉。不毁他人。乐断乐离。乐于修习。于乐断等。不自称誉。是名住四圣种。

　　疏善或经等亲近善友者。又按瑜伽三十五云。由四种相。当知菩萨具足。一谓菩萨所遇善友。性不愚钝。聪明黠慧。不堕恶见。二所遇善友。终不教人行于放逸。亦不授与诸放逸具。三所遇善友。终不教人行于恶行。亦不授与诸恶行具。四所遇善友。终不劝舍增上信欲。受学精进方便功德。而复劝修下劣信欲。受学精进方便功德。所谓终不劝舍大乘。劝修二乘。劝舍修慧。劝修思慧。劝舍思慧。劝修闻慧。劝舍闻慧。劝修福业。劝舍尸罗。劝修惠施。终不劝舍如是等类。增上功德。而复劝修如是等类。下劣功德。是名善友具足之相。

　　疏绀青赤色者。按说文。帛染青而备赤色。释名云。绀含也。青而含赤色。切韵。音赤也。

　　经河月者螺属者。出海中。洁白如雪者也。

　　疏然瑜伽正定聚要入初地等者。按瑜伽论第一百云。邪正定法聚者。谓无间业。及断善根。正性定法聚者。谓学无学所有诸法。不定法聚者。谓余非学非无学法。问按大般若三百九十四云。若初发心。若不退位。若最后身菩萨。皆住正性定聚。如何论中。言学无学。方名正定。答略为二释。一论通三乘。经唯大运。二乘发心。多有退故。二经论相似。经言发心。即是初地证发心也。故彼经云。住正定菩萨。不复堕于三涂八难。三涂八难。得永不生。由入见故。更思。

　　劝发品

　　疏有云。灭后人年五十岁时者。又按楞伽经亦云。后五十年。注云。四百五十年后。至五百年。中间所有五十者。名后五十年。

　　经普贤菩萨乘六牙白象者。有义。有三因故。而乘象也。一明菩萨羽仪。二欲以灵兽伏诸魔毒。三者。欲表三乘之人㝹马象三。如次喻故。又菩萨能乘之人。象乃所乘之物。表能所乘之法。并离于染。故复白也。又按𤘽舍论云。六牙譬六度。四脚譬四如意足。七支譬七觉。皆是一乘中别行。有斯表彰。故乘其象。

　　疏生下四天亦下品等者。四王众天。名下四天。

　　疏生夜摩天至文略无果者。兜率陀天。有弥勒佛。诸天得见。经文明举。其夜摩天。及上二天中无佛。天无所见。由此经中。略不说之。为中品修所感之果。议曰。忉利天中。亦无其佛。经何故言。但是举彼下上品修所感之果。影显中果。非要约彼见不见佛。方言不言。或不见佛。言释上二天为中品。所以文略无果。释经不言。若准斯理。疏言无失。文约义含。寻披方悟。

　　疏只如中品至各有下上者。意明十行。一一之中。皆有三品。如受持读诵中上品中而皆说故。取证于余。

　　疏今但于中品说有等者。如说修行。实有三品。今者经中但中品说。如说行下上两品。便不说也。

　　疏又修一二三行为下等者。若复有人。十法行中。唯能修一。或修二行。或修三行。并名下品行人。即下品中。有三类也。中上之行。亦准此悉。问下品之中。行二三行。对彼中品。二行之人。且高复胜。云何名下。答下品中三。如次对彼中之三品。名之为下。非以下品。第三对中。初一名为下也。中对于上。亦准此知。或复疏言。一二三者。如次下品之三品也。复云二四五六者。二言题是第二中品。非目十行之中二行。复云三七八九十者。三言乃目第三上品。非目第三行文中三法行也。此意总说。约彼十行。而有多少。分三品也。此释为正。

　　疏切韵至更无了音者。切韵。了音之中。唯四了字。无彼缭缭燎燎二字。字音刀小反。非了音也。了音卢鸟反。然镽者。镽𨲭长貌也。𨲭音巨小反。

　　疏有二燎字者。谓缭缭二也。缭者。按说文云。缭绕潦缠也。谓相缠绕也。

　　疏视也内[目*(弓/一)]也者。按苍颉篇内视曰睐。疏写多误也。又相传云。内[目*(弓/一)]者。俗云眼仰[目*(弓/一)]。

　　法华玄赞摄释卷第四(终)
