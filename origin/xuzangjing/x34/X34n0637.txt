卍新纂续藏经第 34 册 No. 0637 法华经玄赞决择记


　　No. 637-A 法华玄赞决择记序

　　惟杨龙兴寺桑门　藏诸

　　序曰。决择者。辅玄赞而开释也。自经传东夏。剖判颇多。而独监灵台。迥高诸见者。惟玄赞欤。以事必师古。用本论为指南。以教必有凭用。众经为准的。义丰文约。理邃词华。仰之而端倪罕窥。挹之而波澜莫测。见重于世。悬诸日月者。岂无由哉。其覃思研精。钓深索隐。不忘得而得者。在夫乎天竺大师。大师苦节居贞。撝谦养正。大唐三藏。所译论经。义无偏圆。部无巨细。过耳必诵于口。遇目必了于心。注之其情匪盈。酌之其智匪竭。弘传之暇。喟然叹曰。夫易象虚无。尚资乎彖系。况斯赞玄奥。不藉乎筌蹄。遂博考旧闻。裁摭新义。附于兹文。随而决择。俾传经学士。不待抠衣。负笈门生。能开独见。皎皎然净满月于秋空昭。昭然烛明灯于暗室者也。起草云毕。挍于入室。门人法清。津师。津师解行道德。接武师矣。日益云学。未敢青蓝。岁积解功。颇阶亚圣。闻扬三藏。十有余年。岂惟十哲播美于宣尼。四子见称于罗什而已。每正释之余。旁谈玄理。虽口受先德。故输墨𨷂书。予叨陪廓庑。干干诚请。乃展为八卷。成一家言。斯天竺大师。草创之。讨论之。律伯清公。修饰之。闰色之。经此二贤。义无遗矣。

　　时我唐御天大历三年春正月也

　　No. 637

　　法华疏决择记卷第一

　　杭州天竺寺沙门　崇俊　撰

　　杨州禅智寺释　法清　集疏

　　第一然释此序。初之两字。发语之端。至觉权真下。正陈所说。盖闻者。然凡述作。云盖闻窃以等。皆是不自尊之词。故孝经疏解。盖天子之孝。卑谦也。或盖者。略也。故玄经孝经云。盖者略也。意云。天子所说。天子之孝事无量。今所论者。且略而言之。然云盖闻。亦取其略义。以佛教虽即殷繁。今略而说之。故云下尔也。陈所说中。总分二。初至者乎。总叙教意。后从首称下。正解题目。前中又二。初有四句。异明现身设教。后振融山下。广显经之宗意。前中初两句现身。后二句设教。

　　疏至觉(至)诞迹者。现身也。至觉者。至极之觉。然觉有三。如来觉行穷满。异于凡夫二乘及菩萨等。故称至觉。权者。本无此事。应物而现。故称为权。真者。真实成就。总名为真。且一释云。至觉者。三身之总号。何以知然。梵云佛陁。此言觉者。良以三身俱是佛故。权者化身。真者报身。然三劫积因。功成道满。以对化佛。故得真名。问何故但举化报二身。不明法佛。答法身是本。报化是末。本即体性湛然。不可论其成与不成。今欲应物而言。所以旦谈化报。故此据末以明。不说其本。各据一义。亦不相违。或云。至觉同前。权真者。具有三身。谓化及他受。并称为权。自受及法身。皆名为真。问何故以尔。答以他受用及化身佛。为应十地二乘等宜。故总称权。若自受用及法身佛。果满酬因。自受法乐。真际常住。永绝过非。所以二身总名真也。故此权真二字。三身备矣。又云。至觉者报身。权者化身。真即法身。夫以佛果不自然而成。必由修因。而方克得果。虽复已满大悲。理须应物。应物有益。推功归本。在乎法身。故今三身次第。意在兹矣。上来三说。各有旨趣。若论文意。初二释优。若以义求。后解亦得。且略论意。用启来蒙。其中广义。至下当辨。余皆例尔。学者应知。辨凭也。机根也。诞生也。依玉篇云。信也。迹踪也。然正觉之体。含其权实。将欲度物。必凭机而利见。根缘既熟。故王宫以现生。故云尔也。

　　疏灵枢擅妙(至)扬筌者。设教也。灵谓灵奇。枢谓枢机。益是如来所说枢辨。犹今世人户转明孔。如门能开能合。喻佛且然。以能随显。名曰枢机。故周易云。枢机之发。荣辱之主。又云。横曰开。竖曰键。键即枢也。如书云。尺枢可以御两扇。寸辖可以辅双轮。擅者专也。独也。佛专妙故。犹如诸只称曰专城。佛独妙故。亦犹斗鸡得胜。擅先鸣故。如言擅作此事。独作此事等。应谓契应。群谓众多。品者物类。扬者举也。筌者取鱼物也。筌者香草。铃者衡此。诠玉篇具也。今取从竹。余非此用。

　　下广显经之宗意中。初别叙经意。后从藻掞下。总显胜。初中文五。初六句药草喻。第二两句化城喻。第三两句火宅喻。第四句解髻珠喻。第五两句医师喻。

　　疏振融山(至)珠茂者。此初也。药草喻品正明出现世间随欲说法。融朗也。秀出也。世尊色身明朗。犹如金山。为欲利乐。出于大千。故经云。如来身色如金山。即其义也。腾谓涌。委者输也。众流之水。东注于海。故曰也。海者喻佛智慧。显说教门。多委如来智慧海也。八万者。合具足言八万四千。且举大数。故言八万。如亦俱舍颂。牟尼说法蕰。数有八十千。又如汉书艺论志云。诗三百者。其实有三百六篇。或委海者。即书云。欲察大海。先察委源。委源者。水之本也。以委源喻根本。大海譬后得。然大海之水。起自委源。如来后得。发乎根本。从于后得。演八万四千之法门。故云然也。此解甚佳。智者悉当。津者渡也。故论语子路问津。注云。津者渡也。意明八万法门各是一济渡义。叆叇者。广雅云。叇犹翳荟。翳荟云兴盛貌。通俗文。云覆曰为叆叇。庇荫也。骤駃也。然叆叇云兴。必降甘雨。喻佛慈悲既发。大荫群生。三草二木。下自广彰。

　　疏然以幼商(至)化城者。第二段也。然以者。标举生起之词。幼者小也。商行卖也。倦疲懈也。线远也。险阻也。始初也。循顺也。故论语云。夫子循循然也。郑玄云。循者顺也。诱引导也。其意可见。当如下辨。

　　疏雅子玩于(至)优驾者。第三段也。稚幼也。玩好也。羬轩者。玉篇(五咸渠炎二反)今取初读。说文作此。庶咸切。麙切韵山羊。尔雅羊商。六尺为羬。亦如马八尺。名为駥。郭璞注云。周礼。马八尺已上为龙。牛七尺为之揨(如均反)[((雪-雨)/(土*矢))*(百-日+ㄎ)]五尺为[昜*(白-日+(九*、))]。[((雪-雨)/(土*矢))*(百-日+ㄎ)]音滞。[方*(虒-虎+七)]音𠨬。㺃四尺为獒。鸡三尺为鶤。鶤音昆。玉篇钱来之山。有羊而马尾。有云兽鸟。其形如羊而马尾。名羬羊。今有大月支国。有大羊而驴尾也。竟毕也。照明也。又作照。亦明也。取前为正。晋进也。如周易晋卦。坤下希上。晋彖曰。晋进也。明出地上。故曰也。犪者。准㘦韵。作𧀥(渠追反)龙也。字乃从牛。如招而绍(三反渠追无反)。又说文玉篇等。并无扰作达读。有人引庄子云。夔怜蚿。夔谓蚿曰。吾以一足。趻踔而行。此一足牛。日行千里。所以知者。故下经云。其疾如风。又山海经云。东海中有流汥山。有兽如牛。仓身而无角。出入水侧。必有风雨。其光如日月。其音如雷。其名曰夔。黄帝得之。以其皮作鼓。声闻五百里。以威天下。此上二文。并单作夔。然按尔雅。犩(鱼威反)牛。郭璞云。即𤛾牛也。𤛾(臣悲反)如牛而大。肉数千斤。出蜀中。山海经曰。崏山多𤛾牛。卒依尔雅。作此𤛾字。今兹流传。乃作𤛾字。传写者谬。

　　疏由是摧十军(至)明珠者。第四段也。十军者。杂藏经云。欲忧愁饥。浊爱唾眠。怖畏疑毒。及名利自高。轻慢彼等。至下当释。尔雅曰。后君也。又云。十军者。十烦恼也。不及前解。未见教文说十烦恼。以为十军。

　　疏建八谛(至)妙药者。第五段也。八谛者。有作无作。各四谛圣。故名为八。下文自说。无烦预陈。问论判此经。都有七喻。今疏所举。何故唯五。答论意为治七种慢人。所以总明七喻。今唯五者。且幼约如来自说。若穷子系珠。此之二喻。盖是中下声闻领悟。所以不明。或云。今此序意。但总谈经之大旨。何必具引。是以不说。虽有此判。前解为胜。极有深致。达者详之。

　　疏藻棪(至)千古者。下总显胜能中。初正显胜。复立喻况。此初也。藻文末也。准棪玉篇从乎。余瞻余瞻(二反)犹艳。若从本说文(七册反)。相传云(舒焰反)。覆也。意显此经文巧覆棪。众经如下。寂然闲居等。学士深叹巧丽。因兹生信。如书云。摛摛棪天迟。即其事也。先师云。余瞻反。意飞上之意。如焰腾上也。且司马相如子虚赋。扬德意诵天子闻。故谓之摛天庭。䆳轶百宗之外者。䆳深也。轶(徒结反)车相遇。又以质反。意显此经深远。遇于百家之外。百宗者。百家之宗旨也。笼七地而孤荣九分者。七地者。所谓种性等七地。九分者。小乘九部。此等七地九部。下自引尺。冠五乘而独颖千古者。五乘者。谓三乘并人天也。或云。三乘不定。及无性也。颖秀也。故尚书云。嘉禾合𩓙。

　　疏大矣哉(至)万象者。下立喻以况中。初正举宗。后立喻况。此初也。大矣哉者。叹美之词。一实者。一乘也。两权者。谓二乘也。

　　疏岂可以溟输(至)乎者。此立喻况也。溟者海也。庄子曰。北溟有鱼。南溟天池。妙高者。梵云苏迷卢。此云妙高。方比也。峻高也。躅直录反。踯也。迹也。意云。海虽深。不可比此经之幽旨。山虽峻。不可类此经之高显。大意高于须弥。深于巨海。已上总当别显经之宗旨也。

　　疏首称妙法(至)都名者。自下正解题目。就中初总释。后别解。前中初解一部之总名。第二释品之别号。此初也。宏大也。强旗也。如旗幡等。以标军众。今兹题目。标经众义。旌(青盈反表也)。

　　疏序品第一(至)别目者。此释品之别号。如镜可以鉴形。观品即知其事。显异筌之别。目者。品之别名也。

　　疏淫含持轨(至)彰莲者。此别解。于中初别解题目。后释经义。及与品名。前中初正解题目。后明经法被物有益。初中复二。初法喻别说。后法喻对辨。此初也。法合持轨者。此释法也。法有二义。一者任持。二者谓轨持则。任持不舍自性。轨则可生物解。故唯识云。法谓轨持。轨谓轨则。持谓任持。今法具包二义。故云尔也。绾群祥以称妙者。解妙字。绾系也。花兼秀发者。释花字。论解莲华有其二义。一出水。二开敷。今言秀者出水。发者开敷。总众美而彰莲者。释莲字也。

　　疏体业俱陈。法喻双举。有法喻对辨也。体谓体性。业谓功用。无量义谈体性。法华明功用。法喻双举者。妙法是法。莲华是喻。此经以法喻为名。故言双举。

　　疏半满之途(至)方著者。此明经法被物有益。半谓二乘。满谓大乘。故经云。为诸声闻。说半字法。为诸菩萨。说满字义。取舍之路方著者。此经宗明一乘为实。二乘为权。令舍二权。而取一实。著者明也。

　　疏经者为常(至)是实者。下释经及品名。于中初释经名。后解品因。就解经名又两。初总列。后别释此。初也。

　　疏常则道轨(至)觉岸者。此别释中。初有四句。牒释经名。后有两句。明说经意。常则道轨至庸生者。此牒释经名。庸生者。凡夫也。常愚拒知。名之为庸。庶令毕离至觉岸者。此明说经之意。庶望也。毕竟也。苦津者。三界生死也。经者。究极也。觉岸者。佛果也。然佛说法。望令众生毕竟离此生死苦津。终究登于佛果彼岸。

　　疏序者由也(至)故名第一者。此解品目。序者由也等者。释序字也。品者类也等者。解品字也。派分池流也。汇音谓。类也。第者次也等者。释第一两字也。经有二十八类等者。总合释第一也。

　　疏一为酬因(至)显时机者。叙经起中。略有五义。且大意云。谓酬自酬他。生信生解。授果授因。现益当益。约法约人。如次配五。思之可知。

　　疏初酬因(至)酬说因者。下释酬因。文三。一列其六所以。三牒名辨相。此初也。

　　疏佛果不可虚成(至)六义者。总明六因次第所以。初辨。后结。佛果不可虚成等者。行因。行不孤起必愿资生者。愿因。行愿虽复自兴等者。求因。虽逢缘以等者。持因。得果既圆等者。相因。大相既彰等者。说因。由此酬因。具斯六义者。总结也。所以可知。不复别释。

　　疏酬行因者。下牒名辨相。然此六因。各有两意。初引文示。后总判释。且行因中。初至下当知来。是引教文。诸佛道法既尽行之下。是总判释。下皆例然。至文自显。

　　疏方便品中至下当知者。引文也。又有人云。举八甚深意。取第二修行甚深。余之七种。乘便故来。又云。总举八深。通明酬行。云何乃言。唯取第二。观今此解。其理稍通。文义略明。前释为善。无第六第八者。无第六无上。第八不共声闻辟支佛所作任持甚深。即经略论广。至下当知者。方便品也。

　　疏诸佛道法(至)因行者。总判意也。所修万行。皆种智因。要由具行。方得成佛。然今果满。酬彼因行。故说是经。兼亦劝他。修于因行。即明自利他。悉周备矣。

　　疏酬愿因(至)佛身者。引文也。摄释云。愿因者。夫愿有多。不出二种。如瑜伽四十八云。愿有二种。一求菩提。二利乐他。因中之愿。具有两种。果中唯一。但愿度生。果已满故。如我昔所愿等者。摄云。问现四生沉溺九有。愿满无异。岂不爽欤。答愿众生如我行因趣果。生既发心。欣无上觉。证入道因。故对有缘言满无失。摄叙多解。已辨其非。今之所陈。唯申正说。下皆类然。不复繁述。上虽已具。今更助明。佛于因中发愿。愿令众生如我行因证果。佛今圆满。果已圆故。二云。如我昔愿。今者满足。非诸众生并得成佛。名为满足。既言化一切众生。皆令入佛道。故知俱劝行因证果。非皆得佛名愿满足。寿量品云至成就佛身者。前因中求愿。此果位发心。下引摄释。但言摄云。读者须知。

　　疏若昔因中(至)出世故者。判意也。若昔因中者。方便品愿也。若今果位者。寿量品愿也。若因若果。皆须发愿。愿如我身。得入佛道。今酬说经。亦令众生而发此愿。行愿相符致出世故者。此通意也。设外难云。夫求佛果。必假修行。前说行因。足得趣果。何须更说酬愿之因。故此答云。行愿相符。致出世故。问愿有几种。答然愿随因。何量之有。且准圣教。亦可略论。且如瑜伽。有二。一求菩提。二利乐他。诸经有四弘誓愿。药师一十二。弥陀四十八。华严一百四十。更有多种。不可具言。问愿誓何别。今此双举。答誓愿少异。愿宽誓狭。自有愿非誓。谓但发一念愿心。而不起弘誓之志。自有誓即愿。如立誓言。我当勇猛精进。更不退转等。又如发菩提心经。愿有十种。誓有六心。十愿者。一愿我所有善根。与一切众生。悉共回向无上菩提。二愿我回向菩提已。以此善根。常得供养一切诸佛。不生无佛国中。三愿我得生诸佛国已。常得亲近随侍左右。无刹那顷。远离诸佛。四愿我亲近佛已。为我说法。即得成就菩萨五通。五愿我成就通已。通达世谛假名。解第一义。得正法智。六愿我得正智已。以无猒心。为众生说。示教利喜。皆令开解。七愿我能开解众生已。以佛神力。遍至十方。供养听法。广摄众生。八愿我于诸佛所受正法已。能转清净法转。十方众生。听我法者。闻我名者。舍离恼发菩提心。九愿我能令众发菩提心已。常随将护。除无利益。与无量乐。舍身命财。摄受众生。负荷正法。十愿我荷正法已。虽行正法。心无所行。亦无不行。为化众生。不舍正愿。六誓者。菩萨发心。先建至诚。立决定誓之心。终不放逸懈怠慢缓。何故以立决定誓。有五事持故。一能坚固其心。二能制伏烦恼。三能遮放逸。四能破五盖。五能勤修六度。云何立誓。所谓布施乃至智慧。菩萨以十大愿。持正法行。六大誓制放逸心。必能精进。修集六度。成阿耨菩提。又发菩提心。须具十德三观。至下当辨。又如阿阇世王经。遇缘虽同。由愿故果别。彼云。往昔过去无量大劫。有佛出世。号一切度。与诸弟子。在路而行。有三小儿。见佛及侍者光明严肃。互相谓曰。可共供养。二小儿曰。既无华香。以何供养。其一小儿。即脱顶上白珠。以着手中。便谓二小儿曰。可以供养。其二小儿。亦各脱珠。而供养佛。二中一曰。不敢如佛。愿如世尊左边尊者。一曰愿如右边。一小儿曰。愿得如佛在中而行。时三小儿发此愿已。即以自珠。同散佛上。二发声闻心。珠在两肩。一发菩提心。殊在佛顶。变成宝盖。盖中有佛。佛告舍利弗。愿左边者。汝身是也。愿右边者。目连是也。愿中间者。即我身是也。汝等畏生死故。不发菩提心。欲疾涅槃。我为利益诸众生故。广发胜心。遂致成佛。上之所引。为欲令知。若至讲时。取要而已。

　　疏酬求因(至)达多是者。引文也。

　　疏以佛过去(至)求重者。判决也。兼释外难。难云。但愿相资。理然得果。何故又说酬求之因。故此释之。其义云尔。故今宣说等者。然今说此。非但影酬自求之行。亦令一切众生。生尊重心。于善友所。尊重求之。问为王求经。与十六王子。及常不轻时。为前为后。答未见文说。且相传云。为王已前。未求此经。若十六王子。及常不轻身。已求此法。是故为王。应在前也。又问。此为王时。与舍身求半偈时。何者前后。答舍身求偈。此亦未求法华。以理推之。应在前也。余有是妨。准而通之。上来判释。乍观可尔。既无凭据。先后难详。

　　疏酬持因(至)我身是者。文引也。初依菩萨供五恒佛等者。摄云。问依何地位。立此四依。答相传多释。一云。见道前劫。为第一依。未入圣故。初之三地。为第二依。同世间故。次四五六。为第三依。同二乘故。余之四地。为第四依。纯菩萨故。又真谛释。如下疏引。问准下学无学人。供养五十世界尘佛。方成正觉。二十六恒。一何少耶。答若供养自国佛。二十六恒。若约他方。数乃尘界。又云。起通供养佛。世界五十。若依业力。二十六恒。更增寿命二百万亿等者。问劫增之时。只有八万。今何乃多。答淄酬云。四善根人所受用立所见佛身土。一四天下故。寿不同凡夫。如海龙王经云。时有轮王。王十六四天下。由此菩萨于前二位所感。王化国土。胜劣不同。寿命亦异。

　　疏故为往时(至)受持者。判释也。然说此经。非直酬于住持。亦劝众生。常受持也。

　　疏酬相因(至)名妙法莲华者。引文也。既成佛已等者。有人辨酬相因。总有六种。一外相。为诸菩萨。说大乘经。二内相。入无量义定。三无相。雨四华。四地相。振六动。五远相。放毫光以远瞩。有本作照字。六近相。众见此已疑生者。说八相。于前之中加二。四众瞩作。八部欢喜。虽有此说。前六者好。

　　疏三世诸佛(至)此经故也者。总辨也。余经无此。初大相者。摄云。问初相者何。答说无量义经入定等瑞。总名初相。若尔涅槃在于遗教前说。涅槃应是遗教初相。答不例。非涅槃后定说遗教。法华经前毕说无量。无量所以得名初相。体用两法相因说故。又彼经者。虽为菩萨。傍益二乘。作闻此渐。又云。入定雨华。放光动地。总名初相。余经不具雨华等事。故言失也。问何故不取无量义经。答虽无量后即说法华。彼经自为菩萨而说。弥勒等众复无疑。故非其相。问光等非首。如何说初。答正宗前故。得称初也。问余经何故无此初相。答自昔未曾说二乘作佛。今欲开㩲显实旨。恐有疑生。故现奇祯。拂彼迷意。故大般若经第七十七。四百九十八。五百五十六等云。佛言憍尸迦。若入声闻独觉正性离生者。不复能发阿耨多罗三藐三菩提心。何以故。彼于生死行流。已作限隔故。维摩经云。声闻之人。犹如败种。顺权方便经第一云。声闻如败种。无所加设。大树紧那罗经云。入正位者。烧败于种。于大乘中。永非法器。更有多文。恐繁不具。今谈此等。悉皆成佛。与昔说别。意旨难信。是以余经。无此初相。又依菩提资粮论云。菩萨之人。犹如谷种。谷种可生。有成佛义。声闻之人。犹如于米种不可生。无成佛义。又菩萨如下淤泥。可生莲华。声闻如似高原。莲华叵生。菩萨不言。我与如来。一种无异。而有进修。名之为下。声闻自言。我与如来。一种无差。不肯进修。名为高原。唯此经中。说声闻不定性者。皆得作佛。以是难故。故须现此初大相也。

　　疏酬说因(至)种智故者。引文也。可略。

　　疏三世诸佛(至)说斯妙法者。判释也。问所言说因。其相云何。答摄云。今观疏意。乃为二释。一成佛出世。是说法因。故疏自云。诸佛成道。必说一乘。二未成佛前。愿成佛已。说于一乘。故疏结云。皆是因中方便求趣。复云。故赴宿因。说斯妙法。若尔。说因愿因。二有何别。答愿成正觉。名为愿因。愿说妙法。名为说因。对望不同。故分为二。然上六因。泛言各两。亘酬行中二。一自利。二利他。若指经文。其相甚广。今但依疏引文所明。既云昼行诸佛无量道法。即是自利利他二行备矣。愿因有二。一因中愿。二果中愿。因者。方便品云。我本立誓愿等。果者。寿量品云。每自作是意等。求因二者。一自求。二他求。自者。天授品云。吾于过去。求法华经等。他者。疏略不引。理合有之。即如药王妙庄严等。说他药王求事。即他求。持因中二。一近持。二远持。近者如经。常不轻。临终之时。闻二十千万亿偈。悉能受持。远者。更增寿命。乃至心于诸法中。受持此经等。或名现时持后时持。相因二者。一古相。二今相。古者如经。文殊告言。乃至即说大法等。今者。即释迦放光等。说因二者。一开权。二显实。权者。指鹿苑所说。实者。即灵山所谈。如文所引。即合开权显实之两意也。摄云。问所述六因。为因果因。为因果由因。答有二释。一云。因果之因。若尔。大相佛位方起。何得言因。答昔见他佛。现相方说。逐自发心。将说现相。二云通二。前四在因。后二居。果居果即以因由名因。然观疏意。有二释意。故疏结云。皆是因中方便求趣。即前顺释。义虽已备。今更助明。向言初四在因。后二居果者。初四因果之因。在过去故。后二因由之因。在现在故。或可初四如向所辨。第五果中之因。在现在故。第六通二义。以二世有故。若过去世。若成佛竟。必欲为生说大乘故。问此之六因。各是何释。答前之五因。唯约持业。后之一种。通持业依主。然说因中。有其两意。若依前说。说即是因。持业释也。若依后说。说之因故。是依主释。问六因之中。几内几外。答愿行求三。唯是于内。相说二种。唯是于外。持因一个。兼通内外。问几通几别。答行愿求时四是通。余经有故。余二是别。属此经故。或相通余。问几自及他。答前四为自。次一通自他。谓说无量义。乃至放光为自。四众瞻仰。八部欢喜。为他说因。唯自现身。即说因故。问几正因助因。答说因为正。余为助也。问几古几今。答前四是古。相说是今。问几因与缘。答行相为因。余者为缘。问几悲几智。答总通悲智。问何故已前不说此经。至于今日。方演斯法。答为离四过非故。所以今时方说。言四者何。一处。二时。三器。四法。离此四非。所以四十年前。世尊未说四非之义。行相易知。不烦别释。智者思之。问如来有大神力。何以初不为说。今时始说。威力何在。答一作业定。二报决定。若业决定。佛力不排。若尔。既佛力不排。何须先种种方便。何不待彼业尽根熟。而为说耶。答若不先以种种方便。及净名等示现。呵诸声闻。今时闻亦不解。所以先须方便。欲为大乘之渐。故曰也。上来所引。有作此释。故叙之耳。讲时不必繁文。事在临机而已。

　　疏后酬请者。此下将欲正明酬请。先叙菩萨成佛因由。故此已下。至永出三界来。总明成道。是时三千大千世界主等下。正明请说。

　　疏如经中说者。此下所引。是智度论。然彼论中。叙诸经所说。故今疏主。言如经说。

　　疏菩萨初生(至)出三界者。此明菩萨成道也。且依佛本行经云。释迦本名护明菩萨。为化众生。住兜率天。寿四千岁。天寿满已。五衰相现。告敕诸天。勿生忧恼。当于春初万物滋茂。正取鬼宿星合之时。为彼诸天。说于法要。菩萨将下。诸天号泣。时净居天。告众言曰。莫生忧恼。菩萨下生。定成正觉。还来至此。为汝说法。护明菩萨于夜下生。从摩耶夫人右胁而入。是菩萨母。梦见白象入己右胁。入是胎时。光明普照。六种震动。种种奇特未曾有法。母怀菩萨。满十月已。入园观看。至波罗叉树。准因果经。树名无忧。以菩萨威力。枝自然曲。柔软低垂。摩耶夫人。即举右手。执波罗叉垂曲树枝。仰观虚空。菩萨见母立地攀枝。即从母胎右胁而出。当生之时。放大光明。此等已下。并如文引智度论说。

　　疏即行七步放大光明者。涅槃经第四云。南行七步。示现欲为无量众生。作上福田。西行七步。示现昼永断老死。是最后身。北行七步。示现已度诸有生死。东行七步。示现众生而作导首。四维七步。示现断除种种烦恼。四魔种性。成于如来。应供正遍知。上行七步。示现不为不净之物之所染污。犹如虚空。下行七步。示现法尔灭地狱火。令彼众生受隐乐。

　　疏我生胎分尽(至)众生者。摄云。菩萨有三。一者。一生所系。二者。最后之身。三者。坐于道树。上生即一生所系。下生𡱈得二身。今说偈身。即当第二。若乃成佛。三生并尽。今此三生。唯约化佛。余未见文。以理而言。亦通余有。如第七地。唯此一身。即受变易。名一生系。八地已上最后身。往自在宫。坐莲华座。名坐道场。此取自受。有三生也。若他受用。理亦如是。观音之身。名为最后。其坐道场。一生所系。未见成证。理必定有。问一生补处。约何等生。名为一生。答且如弥勒。昔在人中。名一生者。一大生也。若据小且。而有四也。天中中有。及本有。二人中中有。及本有。二合乃四生。如七生等。依大生说。实理论生。有二十八。若尔。何故智度论说弥勒三生。答以在人中。即得成佛。故除人中本有一生。但言三也。问得变易生。已舍胎藏。云何于今。方说无耶。答舍之与受。俱示相言。理实久离此之秽业。问若论化相。尽有情界。有情界有。化何尽耶。答生既无尽。化亦无穷。且据一期八相之事。言尽何失。又问经说菩萨处胎。犹如婴儿。又经言如五岁童子。华严经明摩耶夫人腹。郭周法界。含容一切。菩萨在中。为诸菩萨。说诸妙法。何故不同。答根器有异。见闻不等。故曰也。游出四门等者。佛本行经。尔时虚空。有一天子。名曰作瓶。告太子曰。今须觉察。早弃舍出家。作瓶天子。欲令太子出园观看。发厌离心。太子即唤驭者。严驾好车。驭者依命。太子乘车。从城东门出。作瓶天子。化作一老人。太子见已。即问驭者。此是何人。时驭者因彼天子神通之力。白言。如此人者。世名为老。太子复问。何者名老。驭者曰。凡名老者。为于衰耄所逼。诸根渐败。无所觉知。气力绵微。身体羸瘦。既到苦处。被亲族驱。无所能故。不知依怙。兼且此人。亦不能久。非朝即夕。其命将终。以是因缘。故名为老。太子复问。此人独尔。一切皆然。驭者曰。一切众生。皆有此法。太子又问。我今此身。受老法耶。驭者曰。贵贱虽殊。凡是有生。悉皆未过如老法。问已通。回车入宫。作瓶天子。如前方便。令出园林。太子乘车。从城南出。天子化作一病人。太子见问。此是何人。天子以神通力。今驭者言。此病人。太子复问。此何人名病。驭者言。此人身体。不善安隐。威德已愚。困笃无力。死时将至。无处归依。欲得求活。极大困苦。以是因缘。故名病也。复有问答。准前而引。乃至回车还入宫。尔时天子。如前方便。令太子出游观园林。太子出城西门。天子化作一死人。太子问曰。此何人也。天子神力。令驭者答。此名死尸。复问。死尸是何。答曰。此人已舍世间之命。无有威德。今同木石。犹如墙壁。无有别异指弃一切亲族知识。唯独精神。自向后世。从今已后。不复更见。故名死尸。余之问答。如前可知。尔时天子。如前方便。太子乘车。从北门出。天子化作一出家相。太子问言。此是何人。时天子以神力故。令驭者答。此人名为出家之人。复问。出家者此行何行。答曰。此人恒常行善法行。善行平等。调伏诸根。善伏自身。能与无畏。于诸众生。生大慈悲。善能护念一切众生。以如是故。名为出家。太子来令引车。向出家人所。汝是何人。天子神力。令彼报言。我今名为出家之人。复问。何名出家。彼答言。我见世间诸行。尽是无常。舍一切世事。求解脱故。舍家出家。善行诸行。我名出家。若依因果经。皆是净居天子之所化为。又彼经老病死三。并问从者。第四沙门相。问化比丘。依普曜经。诸天化作老人等相。摄云。何问彼时。云何得有沙门。答有两释。一云是化。若尔。侍者云何识耶。虽无正教。外俗教中。何妨说有沙门等状。博闻乃识。亦犹牺皇等君。所有形像。记之典册。达观知委。问牺皇等君。是彼外事。外典可记。沙门非外。何得为例。答周书记佛生灭等事。宣尼说彼西方圣人。西方外论记。千年后有佛出世。此岂非外记内事耶。彼亦何失。二云。外道沙门。虽非是正。而亦厌世。承此生欣。逾城出俗。累年外学。若不尔者。云何见彼内道沙门。而求外法。准此二解俱通也。思之。又云。按智度论第一。太子以刀剃发。持上妙宝衣。贸粗布僧伽梨。以衣准人。沙门是化。而未甄分。故于外道。修苦乐行。然依本行经。皆天子神力。令驭者答。因果经。太子问化比丘。比丘自答。普曜经问于御者。御者具答。准本行因果两经。摄释问答。乃是徒设。若依普曜。问答无妨。有智之者。幸愿审思。

　　中夜观察见诸伎人等者。本行经云。太子在宫。夜睡眠时。净居诸天。至迦毗罗城。是时城内。所有人民。皆悉迷闷。有一天子。名曰法行。来至宫中。以神通力。令诸婇女。现种种恶相。太子深生厌离。作瓶天子。于夜半时。告言。今生一切诸天人。愿令太子舍离出家。修学圣道。太子闻已。从宫中出。合十指掌。至心念于一切诸佛。念已仰瞻虚空。时护世四王等。知太子出家时至。皆来聚集。诸天唱大声言。今时至矣。欲求胜法。莫住于此。太子思惟。我今时至。宜出家也。即唤同日所生奴子车匿告言。汝速被我今同日所生马王干涉。车匿再三。方被干涉。乃至太子谓马曰。我今最后乘。不复更乘也。时空中有一夜叉。名曰钵足。及诸夜叉众。各以手承马之四足。安徐而行。车匿白言。宫门已开。太子曰。我心决定无疑。出宫门已。至毗耶啰门。有一夜叉。名曰善入。共五百夜叉。见太子来。共相谓。太子夜半而来。我等可为太子开门。善入夜叉。开彼门已。太子出城。欲界诸天。各作端正摩那婆身。在太子前。引导太子。平坦道路。梵王及眷属围绕。在太子右边。忉利天众。在太子左边。四大天王及乾闼婆等。执持甲杖。在太子前道而行。虚空诸天。散华供养。从夜半行。至明星出。行二由旬。摩诃僧祇师言。十二由旬。复有诸师。行百由旬。至一聚落。名弥尼迦。至日出时。到䟦伽婆仙人居处。净居诸天。去太子不近不远。有一华鬘。名须蔓那。于其华下。作一净发师。执利剃刀。不远而立。太子见已。谓净发师。汝能为我净发以不。彼报曰。我能为之。即以利刀。剃于太子。无见顶相。绀螺发髻。时天帝释所落之发。以衣承之。将向天中。而以供养。剃落发已。己观于体上。犹有天衣。念言。此衣非是出家之服。谁能与我袈裟色衣。时净居天。知太子心。化作獦师。身着袈裟。在太子前。于是太子。以迦尸迦衣。价直千万亿金。复为种种栴檀香等之所薰修。从獦师所。易得袈裟。遣车匿还已。自手执刀。割于头发。剃除发须。身着袈裟。准智度论。令被自马行十二由旬。今疏所引。十四由旬。应有别据。请更捡勘。

　　䟦伽婆者。本行经注云。随言凡师。有处言贤守。于熙熙连河侧等者。依本行经。从迦毗罗出。迬往向彼优楼频螺聚落之所。居连河边。菩萨作念。今诸众生。求解脱者。悉行种种众杂苦行。见已发心。欲行可畏极苦之行。而有偈说。菩萨既至尼连河。以清净心岸边坐。为诸求道不真故。欲行大苦。化彼邪徒。菩萨复更思惟。世间或有沙门婆罗门。制限食故。而建立行。各守清净。彼等或唯食麦。或乌麻。或小豆大豆。种种苦行。菩萨念言。我今亦应如是。日别上食一粒乌麻。或一粳米大小豆等。日日如是。经于六年。厌其非道遂食乳糜者。菩萨六年既满。至春二月十六日。作如是思。我今不应将如是食而证菩提。我今更从谁边。求美好之食。有一天子。知菩萨心。速诣善生村主二女之边。至已告言。汝当知时。菩萨今求美食。然后欲证阿耨菩提。汝等今可为彼备辨。足十六分妙好乳糜。二女闻已。欢喜踊跃。不能自胜。速集十千牸牛。而构乳取转更将饮五百牸牛。更别日构此五百牛。转持乳将。饮于二百五十牸牛。如是一百二十五。六十。三十。十五。后日构此十五牛乳。著于一分净好粳米。为菩萨煮乳糜。其彼二女煮乳糜时。现种种相。尔时菩萨。至于二月二十三日。于晨朝时。齐慗着衣。欲向优楼频螺聚落。而行乞食。渐渐至于难提迦村。在村主家大门之外。默而立。欲求食故。是时善生村主二女。即便取一金钵。盛贮安置和蜜乳糜。满其钵中。自手执持。向菩萨前。白言。唯愿受我蜜和乳糜。菩萨问言。我若食谁。后将此钵。付嘱与谁。女言付与仁者。菩萨言。我如是器。无有因。处。女言。仁者随意。思念所作。菩萨受已。至尼连河岸。到已。持所得食。安清净之地。脱衣入彼河中澡浴。菩萨浴时。虚空诸天。以种种微妙香末。和彼水。雨种种杂下而于水上。菩萨浴已。欲度彼水。彼流遄疾。不能得济。尔时彼河。有一大树。名頞谁那(随言今者)。彼树之神。名柯俱婆(随言小峰)。时神以诸璎珞庄严之臂。引向菩萨。是时菩萨执树神手。得度彼河。菩萨食彼糜讫。以金钵器。弃掷河中。向菩提树。

　　受吉祥草等者。本行经云。菩萨念言。欲证菩萨。当坐何座。即自觉知。应坐草上。时净居诸天白言。如是如是。过去诸佛。皆坐草座。菩萨思惟。谁能与我。是时忉利帝释天王。即化其身。为刈草人。于菩萨前立。刈取于草。菩萨至彼人边。问言。汝名字何。答言。我名吉利。菩萨闻已念言。我今欲求自身吉利。且为他人。以求吉利。我今定当证获菩提。菩萨告曰。与我草不。时刈草人。即便奉草。菩萨受往菩提树下。又依因果经。名为吉祥。金刚座者。广百步。准大般若经第二。如来所行之处。法尔有金刚座。不尔。佛身便陷于地。

　　降伏魔军者。菩萨向菩提树。生如是念。此欲界内。是彼魔王波旬为主。我今应语令知。若不告彼。不成大觉。所以者何。为欲降伏魔彼波旬故。摄受彼故。亦兼摄受降伏一切欲界诸天。彼之魔众。魔宫殿中。复有无量无边诸魔眷属诸天。已于往昔。种诸善根。若闻我证菩提。则悉来至。发菩提之心。菩萨思已。从眉间白毫相中。放一光明。名能降伏散魔军众。放此光已。应时即至魔之宫殿。翳彼一切诸魔旧宫本业之光。又复斯光。傍遍三千大千世界。作大光明。一切皆满。彼时波旬。于睡眠中。心忽惊动。自然梦见不吉祥相。从睡而寤。遍体战栗。心意不安。普唤一切魔家眷属。皆令集聚。汝等诸人。我见不祥梦已。甚大恐怖。我应不久必失此处。恐思更有大威德福力之人。来生此处。替代于我。有一夜叉。名曰香兽。守护于彼菩提之树。去不远。见菩萨来。即更告一同伴。名为赤眼夜叉言。仁者汝速为我。往魔王边。咨如斯语。昔𤘽留孙。及𤘽那含。并迦叶等。诸天大仙圣。于此地中所居之处。成等正觉。今复更有精进之人。具足诸相。侵于魔王境界所住。是彼释种净饭王子。名悉达多。已舍苦行。来至于此。愿大王知时。赤眼闻已。速诣波旬所。如上说之。魔王闻已。即召他化自在。化乐兜率。三十三天四天等。并诸龙夜叉。乃至摩睺罗伽。鸠槃茶。罗刹。毗舍遮等。而敕之言。汝等悉集。听我处分。有释迦种姓之子。欲取菩提。我等相共至彼。断其如此勇猛之心。勿令取证。遂装束四种精兵。带甲持仗。又无量百千万亿天神鬼兵。能现种种可畏之相。如是军众。奉命即行。魔王告一切夜叉众言。汝等宜减少众。速诣菩提树下。伏藏而住。莫使释种在于此间。时诸夜叉。去树不远。伏藏而住。遥见菩萨来时。身体赫奕。犹如金山。照曜放光。不可譬喻。复闻树神报已。悉皆星散而走。魔王谓菩萨言。汝今不合此树下。何以故。此处多有毗舍遮夜叉罗刹。恒来食人。菩萨报言。我心无畏。亦非无智。但我久知。往昔诸佛。在此树下。得成圣道。以是来此。有一夜叉。语菩萨言。汝可速疾移他处去。菩萨报言。我愿在此。得成菩提。时彼夜叉白魔王言。更作何事。能得彼去。波旬报言。唯应种种方便。不听此处。菩萨见魔作是语已。铺草而坐。发如是愿。我今坐彼往昔过去诸佛所坐。金刚之处。坐已当伏魔王。断诸烦恼。当证微妙甘露清凉之法。尔时魔王。从彼地所。隐身不现。经少时间。即化其身。头发解乱。分土满身。着鹿褐衣。江唇干𪹥。状若饥渴。手中执持一大束书。速疾而来。向菩萨前。将所持书。掷与菩萨。江如是言。此一封书。汝释种摩那摩许遣我送来。此一封是尼楼驮许。一封是枝提伽。此一封是难陀。此一封是阿难陀。自外诸书。各各是彼诸释种童子。寄与汝来。其书上伪抄不实。虚妄言词。作如是语。提婆达多。今在于此迦毗罗城。以受王位。入汝宫内。尽皆纳受汝之妃后。取于汝父净饭大王。系牢狱中。自余叔父。白饭斛饭甘露饭。并诸释种王。尽皆驱逐。遣出城外。汝见此书。速疾须来。菩萨闻已。思惟世间境界。悉皆无常。秽污不净。念念生灭。无暂时住。思已誓言。我不成道。不起此座。魔王复告诸军众言。汝等齐意。莫惊莫怖。莫畏莫走。我试彼心。乃告诸女言。汝等各各。听用我言。汝宜至彼释种子边。试观其心。有欲情不。其诸魔女。听父来已。到彼处已。去菩萨不远。现种种谄媚之相。菩萨深心寂定。本来清净无垢。善摄诸根。调伏心意。彼既见已。生惭耻也。还向父所。陈己不能。魔王即自往菩萨所。白言。汝今何故。来在于此。此多恶龙。云雨野兽。可畏可惊。黑夜处所。独自入斯林下坐。汝可不畏彼一切诸怨贼盗之人。菩萨报言。我今欲求寂灭涅槃。往昔诸佛所行之处。最上无畏。诸有尽处。以求是故。独自在此树下而坐。魔复语言。汝速离此处。定得转轮王。七宝具足。统领一切。又汝身体柔软。长在深宫。今旷野多诸独兽。恐损汝身。又还本宫。得受五欲。悦目适心。然菩提难得。徒疲劳耳。菩萨报言。汝今不须作如是语。何以故。我意不乐五欲之事。我亦久舍四天下中。丰乐之处。及以七宝。我今不久。定取菩提。当得作佛。魔王更以方便。白菩萨言。速起速起。仁自小来。未见战斗。战斗刀兵。甚可怖畏。菩萨闻说。确然不从。我今已坐金刚牢固。结跏趺坐。甚难破坏。为欲证彼甘露法故魔。王波旬。汝欲作随意。魔王嗔发。语菩萨言。汝今何故。独树下魔。出虚吼之声。汝不见我所领来种兵众象马车步诸杂军等。以种种可怖之事。加及菩萨。尔时魔众。尽其威力。不能惊动菩萨一毛。菩萨语魔王言。汝善谛听。我本来此菩提树下。将一把草。铺已而坐。所以者何。恐畏后时共魔王波旬。成于怨仇。斗诤相竞。恶口骂詈。汝魔波旬。造诸恶行。无有善心。我今欲断汝魔波旬一切怨仇。欲灭汝等一切恶业。我若成就无上菩提。一切诸事。付嘱于汝。愿汝回心。生大欢喜。一切魔众。皆悉退散。势屈不如。各各奔游。问华严经有十相。未委此中有几种也。答十相者。一现舍天寿相。二现受生相。即王宫诞质。此二略而不说。三现为童子相。作是誓已下是。四现作出家相。游出四门下是。五现作苦行相。于熙连河下是。六现向菩提树相。厌其非道下是。七现降魔相。以智慧下是。八现乐寂净成无上相。证大菩提下是。九现转法轮相。是时下是。十现入涅槃相。此一且不说。然今正明出世。未明入灭。故此不论入灭相也。

　　疏鹙子等请(至)真应之果者。问何故鹙子弥勒文殊等。请境行果。各不同耶。答鹙子小圣。未能修行一乘之法。然但执我与如来等。不知所得而是其权。所以问境。欲知舍权取实故。文殊大智。能行一乘之行。所以问行。弥勒菩萨。果克当生。次居佛位。所以问果。故有差别。摄云。问鹙子问境。如何为说果之与因。开示悟入。前三为果。后一因故。答智所缘故。且得名境。示彼令知。使修进也。

　　疏破疑者(至)诸疑悔者。下破疑文三。初明起疑之人。次显疑除所以。后通释妨难。前中。初明疑人。后总结成中。先声闻。后菩萨。此初也。于中两意。初佛自成道。至永不作佛来。此正明声闻起疑所由。二故舍利弗。至断诸疑悔。引文为证。

　　疏诸小菩萨(至)且无分者。此菩萨也。然有二类。疑他声闻不得作佛。次有一类。疑自亦无菩提之分。

　　疏由是三乘俱有疑网者。总结成也。问前明疑人。但声闻菩萨。不说缘觉。何故结文言三乘人俱有疑也。答向言声闻等。即等独觉。故总结云。俱有疑网。亦可法华会上。无独觉果人。除疑得记。故前不引。有求彼者。斯亦为说。故此结文。三乘俱尔。然此疑中。可为四句。一疑自不疑他。谓二乘是。二疑他不疑自。谓地前顿悟菩萨。三自他俱疑。谓地前渐悟菩萨。四他俱不疑。地上菩萨。今所破者。但破前三。

　　疏由此经言(至)当作佛者。此显疑除所以。言声闻成佛无疑。由据佛所化应成之者。故作是说。非谓定性二乘二得成佛。此经正意。不破彼故。

　　疏此中破疑(至)除悔者。此释妨难。难云。破疑之中。亦破悔不。故此释云。此中破疑。亦兼破悔之相。云何疏云。昔悔修小。乃至知小乃为大之因故。若尔。何不标章。言破悔也。

　　疏云疑通三乘(至)不说除悔之唯小有者。舍利弗等。不定性二乘。未说法华已前。常悔修小行。悔。悔证小果。所以悔唯小有。菩萨修行大乘。元不学小。故无有悔。以宽摄狭者。疑通三乘。故名为宽。悔唯小有。故名为狭。今举破疑。以摄于悔。故云然也。摄云。问何故经云。求三乘人。疑悔皆断。答有二释。一云。文约义繁。合而言也。理实菩萨无得有悔。大胜小劣。不可悔胜方求劣也。二云。亦有如不定性诸小菩萨。于大菩萨。起悬岸想。退求小位。斯岂非悔。虽有此理。然无显文。说悔修大。以至理言。有悔修大。故信解品云。悔来至此。窃作是念。此或是王。乃至不如往彼贫里。肆力有地。复云何故至此。按此等文。即悔修大。若尔疏主。何乃言无。答疏意不彰菩萨有悔。然法华会无有此者。信解品中。叙昔事故。问三根声闻。各至何处。而断疑耶。答上根声闻。昔未闻大。不为授记。疑无佛分。今闻大教。授记作佛。所以疑除。故下经云。十方佛土中。唯有一乘法等。又云。汝等既已知。乃至心生大欢喜。自知当作佛等。舍利弗闻佛说已。譬喻品初。踊跃欢喜。即起合掌。乃至得未曾有。又云。今从世尊。闻所未闻。未曾有法。断诸疑悔。今日乃知。真是佛子等。佛述成已。便为授记。即是上根断疑之处。故下经云。舍利弗。汝等信受佛语。诸佛如来言无虚妄。又偈云。诸求三乘人等。又佛从定起。偈云。舍利弗当知。诸佛语无异等。又云。一切诸世尊。皆说一乘道。今此诸大众。皆应除疑惑。又云。声闻若菩萨。闻我所说法等。又云。千二百罗汉。悉亦当作佛等。又云。汝等既已知。诸佛世之师。随宜方便事。无复诸疑惑。心生大欢喜。自知当作佛。其中根人。闻说火宅三车事已。便生领解。佛述成已。便为授记。故授记云。我等亦如是。每惟小乘过。不知当云何。得佛无上慧。虽闻佛音声。言我等作佛。心尚怀忧惧。如未敢便食。若蒙佛授记。尔乃快安乐。佛为之记。便即疑除。其下根人。闻化城已。五百弟子品中。便生领解。佛述已记。既得记已。心生领解。便自悔责。故彼品云。世尊我等常作是念。自谓已得究竟灭度。今乃知之。如无智者。又云。我今乃知实是菩萨。得授阿耨多罗三藐三菩提记。以是因缘。甚大欢喜。得未曾有。即是下根断疑之处。问何故上根疑除方记。中下不耶。答根胜劣异。劣假闻记。迷情乃息。中望下胜。对上不如。故亦得记。复始疑昼。问悔通小有。即彼三品。并得有不。答上根有悔。经自具陈。中下二根。今略指述。序品末云。诸求三乘人。若有疑悔者等。譬喻品云。愿为四众。说其因缘。令离疑悔。即中根也。授记品云。每悔惟小乘过等。且中根也。五百弟子品云。顶礼佛足。悔过自责。即下根也。问三根有悔。悔有新旧。何者是耶。答五百弟子品中言悔。闻记方生。即新悔也。余者是旧。问疑即通于三乘。未知菩萨疑且新旧不。答吉藏师云。菩萨旧疑者。昔禀三乘之教。既疑道理有三。或疑退随二地。或疑进成佛道。今疑者。疑佛所说。今昔相违。昔说有三。今不应明一。今辨有一。昔不应说三。故方便品云。菩萨闻是法。疑网皆已除。问菩萨新疑。出何文也。答身子请中云。求佛诸菩萨。大数有八万。欲闻具足道。当知菩萨亦有疑也。问八万大士。皆是法身菩萨。何容有疑。答身子权行。接引实人。法身菩萨应同新学。故无过也。问何故除疑三乘俱说。列名授记。独无缘觉。答不障被三。但缘觉机。于法华会。根独未熟。故不列名。无亦得记。除疑索车。据彼向说。不谈彼果。故下言。诸求三乘人。即是据向。或可但据彼之根性。作如是说。非要有向索车断疑。

　　疏后破执者。下破执且三。初明能执人。次正说除执。后引文释成。能执人中。初人中。初声闻。后菩萨。声闻中二。初列差别。第二引论解释。前中复两。初且泛列。后引文明。

　　疏声闻有二(至)不定性者。泛列声闻。有其二种。余人善根涅槃时尽者。谓定性声闻。是菩萨等外。名之为余。身中功德。解脱神通胜遍等总名善根。庄严论中。取此名为顿舍所舍。如灯焰灭。不在诸方。或无漏种。名为善根。应审。

　　疏然瑜伽及法华论者。下引文。明声闻差别也。

　　疏二增上慢(至)罗汉者。今此举后。而列于前。如报执初禅为初果等。皆是慢人。其相至下自明。未烦预举。

　　疏三退已(至)种性者。若依瑜伽。名不定性。据法华论。名退还发。问何故不同。答摄云。法华一会。多是退心。不言不定。瑜伽总谈。不言退心。不定性宽。退心言狭。有不定性。非退心故。

　　疏经六十劫(至)小果者。文如下引。须诗检叙。问六十劫者。是何劫也。答虽无文定断。义准不是日月岁等之劫。以时节大少理。应合是增减劫也。

　　疏非不定性(至)不定性故者。此遮简也。有不定性。且名退心。有不定性。但名不定。不名退心。故言非不定性。是皆退类。然此意云。非不定性。尽是退类。有不是退者。何者是耶。即如疏云。且有昔日未求于大等下是。

　　疏法华论云者。下引论释。于中。初引。后释。从退菩提心下是。

　　疏其趣寂(至)令发心者。此趣寂增上慢。佛不与记。以根未熟故。所以佛不与记。若常不轻菩萨。与此二人授记。经云。汝行菩萨道。当得作佛。据论。菩萨与记。令发心故。非即实得作佛佛然。摄云。发心有二。一发趣向心。二发信向心。增上即初。趣寂第二。合而言之。总名发心。又菩萨有二。一者初业。二者久修。久修达器。随性与记。如胜鬘经。菩萨堪能荷四重任。求菩提者。授菩萨乘等。若初业者。未识根器。但总发愿。今得作佛。即般若经。我皆令入无余涅槃。不轻同此。

　　疏菩萨与记具理性因者。摄云。问案瑜伽论。理智双有。方名具因。今但有理。何得名具。答此经论云。示现众生。皆有佛性。若非理者。云何皆有。疏主依此。约理名具。具犹总也。众生齐有。故立具名。更有余释。如下当悉。问菩萨与记。尚令生信。佛何舍耶。答佛记作佛。必具国土名号等事。增上慢者。善根未植。而无此事。故佛不记。又有释云。如威音王佛时。根未熟者彼。佛不记。后末法中。不轻与记。何妨释迦在日。根未熟者。佛与不记。后末法中。有人与记。未必即是释迦却推弟子。令遣记别。以三世同。故举为例。

　　疏其趣寂者无大性者。此下疏主。正于论文。大意如何。谓论中言。趣寂声闻。根未熟故。佛不与记。菩萨与记。疏主意云。论言趣寂根未熟非。应言不熟。若增上慢。言未无失。其趣寂人。元来无有大乘之性。何得论其熟与不熟。理合应言。趣寂无大性。佛不与记。菩萨与记者。约具理因。具令信心不愚于大。所以与记。非趣寂人。根未熟故。后当可熟。菩萨与说。又菩萨与记。亦非令发趣大乘心。言当作佛。而与趣寂人记。若尔。何须与记。即次疏云。菩萨愿心。方便化之。令生信意。所以无记。何以知然。即次引文。如般若经。为证可悉。余文可知。

　　疏菩萨亦二者。下明菩萨。言且二者。前列声闻。有其二种。故此菩萨。还有其两。故称且言。

　　疏由生数少或令无故者。摄云。前三果人。有七生等。名生数少。无学生尽。名曰令无。或在凡位。经六十劫。三生修习。于此生中。从初生至极。且名令无。或初果人。能超得果。且曰全无。有云。涅槃经说。有二根性。一者利根。能超得果。即于此身。得罗汉果。或名全无。二者钝根。次第得果。摄云。问顿渐之义。岂由生数。若不由者。何事须言。答举生数等。意显得圣。得圣而有学无学别。显二差别。并能回趣。非言生数。证渐悟义。问理虽可通。致生数言。且非至要。且言二乘。即乃包尽。何藉生数。答若不言数。恐不能悉。学无学等。并能回趣。故非无要。

　　疏若从二凡者。摄云。二乘凡位。具二种性。修二乘行。未得二果。齐此已还。并名二凡。

　　疏曾发二心曾修二行者。谓发二乘心。曾修二乘行。

　　疏具彼性故修彼行故者。上句显前曾发二心。下句显前曾修二行。

　　疏闻思悟解(至)何必证悟者。此通妨难。难云。若曾发二心等。即名渐悟。既未证果。何名为悟。故此通云。闻思悟解。且名为悟。何要证果。名为后悟也。

　　疏况复且有(至)分等者。先解其义。后方释文。杂集论第十三云。未具资粮补特伽罗。已具未具资粮补特伽罗。已具资粮补特伽罗。乃至如是三种补特伽罗。由成就顺解脱分。顺解脱分。顺决择分。各三品故。约能引生顺决择分。及谛现观。如其次第。未定已定。即此生时。于谛增上清净信胜解相。是顺解脱分。即于此法。谛察法忍相。是顺决择分。如其次第。信增上故。慧增上故。此中三品。顺决择分者。谓除世第一法。由世第一法性唯一刹那。必不相续。即此生时。定入现观。非前位故。决云。前文意显资粮加行二位之中。各有三品。如其次第。未定已定。即此生时。然加行位。分为三品。未定已定。即此生时。在暖顶忍。除世第一法。第一法唯一刹那。名不相续。不可分之。然言即此生时定入现观者。此据刹那生说。前解脱分。言即此生。约一期说。又解。俱约一期生说。以世第一法云即此生时。既除世第一法。明约一期。虽增上忍。且一刹那。犹隔世第一法。非即此刹那生无间入见故。又复通分𣽈顶忍三。为三时故。彼论复有六种顺决择分。一随顺顺决择分。二胜进。三通达。四余转。五一生。六一坐。最初所起。缘谛境行。下品善根。即此善根。转成中品。是名胜进顺决择分。望前下品。是增胜故。即此善根。增至上品。于此生中。决定堪能。通达谛理。是名通达。又此位中。不定种性者。为回向最胜菩提。及诸独觉。为求无师自证菩提。转趣余生。是名余转。若于此生。定能通达。是名一生。若于此座。定能通达。是名一座顺决择分。然今文中。但言已定生。即此生时。及一坐顺决择分。意取生数少者。故不举余。此意摄云。此依凡位。望去见道。说为多少。问既约闻思。而释于悟。何以生等。为理证耶。答但曾发二心。曾修二行。即名渐悟。况复亦有去。二见道生数近者。不名渐悟。言生数者。意证文修。亦名渐悟。非以生数。证彼入见。方行大行。然非是彼师之本意。疏中两释。约生数者。非疏家意。疏主往在数门敷阐。诸德诤此顿渐之义。有人约此生数以判。故叙之耳。疏主但据或得二圣。或行二行。回趣大者。即名渐悟。

　　疏经据劫定(至)少者。此会涅槃文也。若言未入圣位。而有回向心。名渐悟者。何故涅槃经说。须陀洹人。八万劫等。回心劫数。不言凡夫。故此会云。其意可见。

　　疏此经所说(至)未爽者。此除执中。初述声闻。后叙菩萨。此经所说至为化记故者。述声闻也。然此意云。据论四种声闻中。中虽为二。说法华一会。正为退心。兼为应化。以满慈子。且在会故。义兼为三者。摄论十义中。无决定种性。今言义兼者。是疏主意。义兼定性。言十义者。至一乘章。当具分别。

　　虽亦可为二菩萨(至)未爽者。此叙菩萨意云。此经虽为顿渐二说。然经正宗。唯为渐悟。即三根声闻等益是。若据下经云。菩萨闻是法。疑网皆已除。然准此义。兼为顿悟。理且未失。

　　疏摄论十义解一乘云者。下引释成就中。初至小意来。明执小意。第二即摄论云下。引释成。

　　疏三种练磨心者。一菩提广大屈。引他况己练。二万行难修屈。省己增修练。三转依难证屈。引粗况妙练。然无性世亲摄论。皆广明相。今且依世亲。而叙释之彼第六卷云。论曰。无量诸世界。无量人有情。刹那刹那。证觉无上正等菩提。是为第一练磨其心。由此意乐。能行施等波罗蜜多。我已获得如是意乐。我由此故。少用功力。修习施等波罗蜜多。当得圆满。是名第二练磨其心。若有成就诸有障善。于命终时。即便可爱一切自体。圆满而生。我有妙善。无障碍善。云何尔时不当获得一切圆满。是名第三练磨其心。彼自释曰。此中对治三种退屈心故。唯修三种练磨心。所以者何。以诸菩萨。闻于无上正等菩提。最胜甚深广大。难可证得。心便退屈。对治此故。修第一练磨心。又诸菩萨。闻所修行波罗蜜多。最胜甚深广大难证得。心便退屈。对治此故。修第二练磨心。由此意乐能行施等波罗蜜多者。此中意乐。谓信及欲。菩萨于诸波罗蜜多。真实有性。具功德性。有堪能性。深生信解。是名为信。深信解已。乐欲修行。是名为欲。菩萨既得如是信欲。自性意乐。少用功力。修习六种波罗蜜多。当得圆满。又诸菩萨。于佛甚深广大言教。思议决择善巧转时。如是思量。如是无上正等菩提。难可证得。隔一念心。方可证得。心便退屈。对治此故。修第三练磨心。我有妙善者。我有一切十种地中。妙善积集。福智资粮。无障善者。谓金刚喻定。能破在骨粗重微细极难破障。此定无间。得一切障离系转依。云何尔时不当获得一切圆满者。此中意说。于障离系。似彼命终时。一切种智。如彼体圆满。又于此中三种练磨心者。谓诸菩萨善根无缺。善根力持。由此力故。则能三种练磨其心。心无退屈。初当显示第一练磨心。谓人趣中。无量世界。无量有性。刹那刹那。能证无上正等菩提。云何我今独不能证。次当显示第二练磨心。谓诸菩萨。作是思惟。我此意乐。离诸障碍。波罗蜜多。悭等障碍皆无有故。不由功用。波罗蜜多。当得圆满。故证佛菩提。后当显示第三练磨心。有障善者。谓由世间善。而成其善。此有障善。尚命终时。即便可爱一切自体圆满而生。况我今者。由无障善。而成其善。不当成佛无上菩提。无有是处。论曰。此中有颂。人趣诸有情。处数皆无量。念念证等觉。故不应退屈。诸净心意乐。能修行施等。此胜者已得。故能修施等。善者于死时。得随意自满。胜善由永断。圆满云何无。复有余处颂云。十方世界诸有情。念念速证善逝果。彼既丈夫我且尔。不应自轻而退屈。是为第一。汝已恶道经多劫。无益受苦尚能超。今修少善得菩提。大利不应生退屈。是为第二。薄地凡夫初发心。向据远证菩提果。我已精进经多劫。不应退转劫沉轮。是为第三。三种练磨。论自解释。文相可见。不复繁言。余之料简。且依摄释。彼云。问依三练磨。未登圣位。云何得言。我有妙善。及无障善。答从当为论。若修不息。必得二善。二善既有。可不得果。非时已得。名有妙善。问此三练磨。在何地位。答有二释。一云。总在十信初位。二云。第一在十信前。及十信中第二。在彼十解前。及十解位。第三在彼十回向前。及回向位。故唯识云。此资粮位。于二种障。虽未伏除。修胜行时。有三退屈。而能三事。练磨其心。于所证修。勇猛不退。又云。三位中。通三退屈。不假别配。问三种练磨。通能所治。各以何法。而为自性。答能练磨。总以闻思二慧。而为自体。由闻于他发心修行。引他例己。䇿发自心。比量知故。故是闻思。所练体者。本有种姓。及菩提心。四菩萨菩提分等。所治即是三种退屈。所知障摄。即彼为体。由横思量。谓自无能。谓菩萨心。非众行因。谓果难得。故是法执所知障摄。问练磨者何义。答谓䇿发心。令其猛利。对治退屈。是练磨义。且犹练金。复似磨镜。令心纯净。立练磨名。

　　疏断四处障(至)分别者。缘法义为境者。摄云。法谓能诠之文。义谓所诠之义。无性摄论第六云。似文似义。释论云。似外相博。实唯在内。准此即以有似于无。内似外也。四处者。依世亲摄论第六云。由离声闻独觉作意故。论释曰。谓断声闻等诸作意故。摄云。由者因义。因离作意障。能入所知相。余三准此。断作意故者。释离作意。云所由也。此言断者。但是伏也。后三且尔。此意说云。初修菩萨。见生死苦。涅槃为乐。欲舍生死。欣趣涅槃。此即名为二乘作意。障大菩提。故须先断。由观生死涅槃同无相性。及修大悲。断执小乘生死作意。作意即障。持业释名。或二无学执自乘极。不趣大乘。亦名二乘作意也。第二论云。由于大乘诸疑离疑。以能永断异慧疑故。论释曰。谓于大乘甚深广大。能永断除异慧及疑。此中异慧。谓郑恶慧。于理动摇。疑谓犹豫。由于大乘诸疑离疑者。谓于大乘。安立法相。三自性教。谓若如说诸法皆无自性。无生无灭。本来寂静。自性涅槃。诸如是等。永无异门。依遍计所执自性而说。若说诸法如幻阳𦦨。梦相光影。影像谷响。水月变化。诸如是等。虚妄异门。依依他起自性而说。若说诸法真如实际。无相胜义。法界空性。诸如是等。真实异门。依圆成实自性而说。于此一切异慧及疑。永无复转。论释自明。无繁别叙。摄云。问标言疑离疑。离疑之言。目于何法。答能断彼疑。名为离疑。或云。诸小菩萨。先于佛说。显密三藏。种种不同。而生疑惑。名为诸疑。后执一是。斥余为非。自为决定。名为离疑。据实未悟。依妄解。名为离疑。然摄释中。断前解正。若以义推。后释且得。第三论云。由离所闻所思法中我我所执。断法执故。论释曰。此中意说。断除法执。断执故者。乃至所闻所思法中。执我我所。终不于彼如实悟入。摄云。虽离诸疑。然随所闻。若教义等。皆执有性。便障唯识法空观智。故断法执。方入真观。故释论云。执着皆无。于其胜义。证现观故。第四论云。由于现前住安立一切相中。无所作意。无所分别。断分别故。此中有颂。现前自然住。安立一切相。智者不别。得最上菩提。论释曰。谓加行分别智转时。如理作意。住一切定心。诸相作意。分别皆断。断分别故者。谓于现前色等现住。及骨锁等定所安立。一切所缘。诸境界相。皆不作意。无所分别。由无分别。方便能入。若异分别。终不能入现前自然住等。摄云。断分别言。而通一切分别之法。若随别说。是忍一位。能观之智。此即胜障入初地障。入初地时。自灭名断。问何以复须断此忍位分别智观。答此忍虽离能所分别法执。然自有彼微细分别。障彼初地无分别智。故须灭也。问何者为处。答处者处所。即四所障。由此四障。障四观行。从彼所障。名之为处。或此四障。是分别心所居之处。障即是处。前释依主。后释持业释。此此中总意。初二障彼厌小欣大之行。后二障彼舍妄证真之行。故得障名。若能断智。即观无相。及于三性。由证法空。及证无能所。断分别心。如次四智。断彼四障。问于何地位。断四障耶。答于十信位。断于初障。在十解位。断第二障。在十回向。乃至忍位。断第三障。在世第一。断第四障。问何以然耶。答十信位中。由离小心。初入大乘十信位故。所以能断初障。若十解位。由于大乘。离疑惑故。而得正解。修菩萨行。所以能断第二障。若十回向。至忍位中。由作遍计观。遣所执故。所以能断第三障。若在世第一位中。由分别观智。加行息灭。得成初地最上觉故。所以能断第四障也。问引三练磨。断四处障。有何意耶。答引四障来。释成破执。兼说除疑。第一第三。即破执义。第二即是破疑。其第四障。文便引来。然三练磨。有对治义。亦乘便来。非以练磨除四处障。

　　疏今破此执(至)是经者。明破执。意显二乘非极者。破执二乘果为极也。住二乘者等者。破菩萨执。以小菩萨。执唯已依大乘修行。可得成佛。已住声闻。不得作佛。今说此经。住二乘者。且得作佛。故破彼执。

　　疏由此摄论(至)二种者。彼中二乘作意。即执二果为极。言我能然。余不能尔。即诸小菩萨。执唯已依大乘修行。可得成佛等。名二种也。

　　疏诸疑离疑即是前破也者。前破疑中摄也。问此顿渐二悟。执佛菩萨已有分等。与破疑中何别。答执是决定。疑则犹豫。故二有别。今且论破小菩萨。若依华严。八地已上诸大菩萨。且有烦恼。且无烦恼。无烦恼者。现行已伏。有烦恼者。谓贪求无上菩提。作意欣求。而修行故。据此而论。非独破小。然依此经。且说破小。

　　疏初彰记(至)是经者。下彰记三。初标举。次引证。后结成。此初也。彰者明也。问过去十六子时。已闻法华。下经我在十六数。曾亦为汝说。既云闻一偈时。皆得成佛。何言未为授记。答溜洲解云。自退入声闻已来。未为授记。虽先为说。亦已妄失。故下经云。我昔教汝志愿佛道等。故下经云下。引证。故此以前下。结成也。下例如斯。不复繁述。

　　疏后彰行者(至)行故者。且三。初标。次引。后判释结成。此初也。

　　疏故下经云(至)一事故引者。文也。摄云。问若未先行。今说令行。可名彰行。佛子心净。即先已行。如何得言。今说法华。为彰行耶。答举大先行。令复小者且慕行之。举胜引劣。冀令二乘。见贤思齐。且不违也。此经上下。多有此妨。仿斯通释。

　　疏要由修福慧(至)功德者。判释也。要由修福慧等者。摄云。初之五句。如次配眷属境界文字实相观照般若。并名因行。第六一句。即一乘果。由前五因。得此果故。或云。初之两句。明修福慧空有二行。次之四句。明观教理行果四种。虽云修行。未知如何可以修之。故举教等。令依修习。同本彰于行。何故说彼理教等耶。答虽言于行。要在理等。若不因诠。行从何起。不知理果。而何所欣。故说无失。因即七地等者。七地者。依瑜伽四十九云。前之六地。唯菩萨地。第七一种。菩萨如来。杂立为地。何等为七。一种性地。二胜解行地。三净胜意乐地。四行正行地。五决定地。六决定行地。七到究竟地。如是七种菩萨地中。最后一种。名为杂地。未发心位。名为种性。发心已去。在于地前。名胜解行。入于初地。名净胜意乐。从离垢至远行。名行正行。第八地菩萨。名为决定。有三决定。一种性。二发心。三不虚行。此第八随在第三决定。第九地菩萨。名决定行。第十地菩萨及佛地。名到究竟。第十因究竟。佛地果究竟。四菩萨行者。一菩提分法行。二神通行。三波罗蜜多行。四成就有情行。又问。七地既通因果。何故言因即七地四菩萨行。答第七究竟。通因及果。因说七地。理且无失。下随所应等者。摄云。下文散广。不可繁谈。今略叙之。示方隅耳。其七地者。如舍利弗等。在法华会。未解一乘。未趣大乘。名种性地。或初发心。亦种性地。经二万劫。到十信故。分别功德品云。八世界微尘众生。发菩提心。观音品云。八万四千众生。发无等等心。此等并名胜解行地。分别功德品云。众生得无生法忍。天亲释云。而是初地。即是第三增上意乐地。又云。菩萨得闻持及旋陀罗尼。即是第四行正行地。此且一相而说也。又云。菩萨能转不退法轮。即当第五决定地摄。又云。菩萨得乐说辨才。即属第六决定行地。又云。菩萨能转清净法轮。即是第七究竟地中。菩萨位摄。寿量且明三身佛果。即第七地果究竟摄。彼等经文。下疏自说。四菩萨行。下且自明。

　　疏初利今(至)得益故者。利今文二。初略释意。第二辨相。此初也。

　　疏此有二类(至)证利者。下辨相中。初列。次辨。此初也。

　　疏果记利者(至)益今者。下辨中。先标。次叙。此标也。会二者。会二乘教行。归一乘之理果。或云。总会二乘教等。归一乘教等。故称会二。破二者。二乘执二果为极。今说非极。令归至极。此义至下一乘章说。盖是灵山一会。三根声闻。授记作佛。即是利今。果记利也。摄云。问授记何不在前彰记门摄。答前门摄谈。而为记别。后门别记。利益不同。故分二门。且无失矣。

　　疏方便品下者。下叙释中。初经。后论。虽知六处示现授记下是。自下科判。随义略指。不能具列。智者当思。

　　疏经出六处示现授记者。意云。此六记中。有因法华佛记。有不因非佛记。为有简故。故言经也。

　　疏二者同记(至)俱时与记者。摄云。问法明普明。二种不同。何名同耶。答法普虽异。明名同故。故名同记。若尔。善现名为名相。学无学等。名为宝相。相名同故。应名同记。答经品不同。根性且异。不可为例。问品同性等。即名同记。庆喜罗睺。性等品同。应名同记。答性品虽同。名不同教。又云。满慈一人。名为法明。余名普明。以少从多。总名同记。斯且无失。又云。庆喜罗睺。合名同记。为欲简别五百千二百等。故言后记。若言同记便滥彼故。为言庆喜等。与五百等。同一记故。若言前同记。后同同记且滥。故但言后记。

　　疏与天女记者。摄云。法师品中。言八部等。一切闻经。皆与授记。据此文宽。得有天女。或但此经。通记之处。即摄释女。非𡱈一品。然准经文。无有天女得记之处。不依上释。论乃难通。学者当审。

　　疏初已三及第五(至)当知者。料简也。问初二第五。理则不违。第四一种。既不由闻法华。何名利今记也。答然在于会。可言利今。

　　疏合四位益者。摄云。问前二位。为是此界。为彼方耶。若是彼方。何开此经。现益之事。若此界者。经无明文。以何为准。又复疏主。下释彼文云。前二位彼土得益。一何[矛*牟]𥍿。答准上下疏。疏有二意。一者。四位总此界益。故判四位。总名利今。二者。前二彼界之益。经文形势。有此难准。故为二释。又云。初之两益。由闻彼佛说法得益。后之二类。遥见地动获益故。前后各二。别观文势。初二似如彼方。审而长读。俱为此益。前后皆有娑婆世界言故。故皆属此也。摄云。问四位之中。第二第四。而云记者。何佛记耶。答为二释。或即彼佛。或即释迦。文不明言。任情取舍。问彼佛者。何名现益。答由闻法华。赖彼佛记。且名现利。问既得授记。何不属彼果记利中。答虽云得记。文不记为成佛之事。但可记彼地位等事。故非属果。

　　疏分别功德(至)菩提心者。问既言得菩提。得何地位。又复何非果现利摄。答论云。八生等得者。证初地菩提故。此非得果。现生中证。故现证摄。问若是初地菩萨。何故经中云摩诃萨。答地前菩萨。望未发心。及二乘等。且名大故。又菩萨有五。一发心菩萨。十信已前。发厌生死。求菩提心。二伏心菩提。三贤中伏烦恼故。三明心菩提。即初地上。证百法明门等。四出倒菩提。八地已上。离分段死变易故。五无上菩提。佛果位是。今言得菩提。即第三门心也。余义至文当释。下皆例然。

　　疏前之五记(至)法华者。结判也。前之五记等者。即前引论。六种记中。取前五记。是果记利。此二十五类等者。天授品中有四位。分别品有十一位得证。一位发心。并前为十六。药王品下。有其九品。以九配前。成二十五也。问如何灵山。安此多众。答如无色界。共立毛端。或可是佛不思议力。如真会等。或此等多众。皆是变净土后。闻经得益。不同于秽。后二解好。又问释迦既是化身。如何获益。乃是登地等菩萨。又资粮位。见一四天下化佛。加行位。见一三千化佛。无见报身者。哲答云。以三身相依。化即报法。不相离故。又地前见报。且见化佛。若登地见化。且成报也。

　　疏利后者。自下有三。初标。次引。后总释成。

　　疏散廗已后(至)皆是利后者。此标也。余文可寻。不能繁指。摄云。问他随喜福尚无边。自受持等。云何乃少。答理实无限。若具彰陈。恐诸小智。心生狂乱。狐疑不信。故般若云。我若具说。心即狂乱。是故略举。随喜犹多。故智亲听。福不应冥。复有人问。佛在自说。可为利益。灭后遗教。何成益耶。答只如先帝虽崩。遗制犹须行用。厥父虽殁。告身且荫子孙。所以佛之遗教。且有利益。

　　疏初显时者。下时文两。一总略释。二广辨时。

　　疏诸佛设教(至)大乘所摄者。略释也。问此正明时。何须说机。答将欲辨时。先须约教。教不孤起。必对其机。机缘有殊。教分顿渐。由此方能识教时分。意云。由机有异。时且不同。或云。此通解时机二别。前解为胜。如胜鬘经等者。摄云。胜鬘说彼四实一权。为对决定四种机故。顿教大乘者。即四乘中。大乘是也。一乘权者。即彼经会以前说言。唯一乘者。是权说也。问彼经上下。总无此言。何得以知一权四实。答直据显文。彼似非有。以理取教。之即非无。言四乘者。经云。摄受正法。

　　善男子。建立大地。荷四重任。乃至授以大乘。言一乘者。经云。若如来随彼所欲。而方便说。即是大乘。无有二乘四乘。不言随欲方便。故明四实。一乘即言随欲方便。明说一权。若不尔者。随欲等言。何所彰表。问随何意欲。说一无二。答法华等。随不定意。说一无二。胜鬘会之。云方便说。问若说一权。应唯三实。四中大乘即一乘故。答唯说一乘。不立余运。此佛权说。名之曰权。非大体无。名为权也。四中大乘。对大根性。同余三乘。有所对器。故四名实。问四对定四。应器名实。一对不定。随性非权。答望自不定。是实非权。形四定性。故权非实。如此经中所说一乘等者。摄云。问胜鬘说四同重担。即言四实一乘为权。法华说乘。同诸草木。且应一权三乘是实。答法华本为不定声闻。故说一实。下因转破。说三草木。而非本故。故非三真。理实各对定性而言。且得言实。对望不同。故不相例。又云不同。以不定声闻。必舍小归大。故一称实。若尔。舍小归大。大得实名。身子舍大学小。小应名实。答不例。舍小归毕竟更学大。

　　疏古有释言者。下广辨时中。初古。后今。古中。初叙教时。后定是非。

　　疏古有释言(至)等是者。法苑云。昔时有隐士刘虬。立五时教。或有说云。真谛三藏立五时教。然菩提流支。别作。文疏破之。真谛居梁。流支在魏。故知不是真谛等作。先师云。齐朝时人。年二十八。为当阳令。二十九为南郡亟。南郡荆州是。丞今之司马。年三十三弃官。居武都山。立教有二。一顿。二渐。顿如华严等教。渐复有五时七阶差别。言五时者。一佛初成道。为提谓波利。说五戒十善人天教门。二佛成道后。十二年中。说其三乘差别教门。如次应知四谛因缘六度。未说空理。三佛成道十二年后。于三十年。说空宗般若维摩思益。未说一乘破三归一。四佛成道四十年后。于八年中。说法华辨一乘义。破三归一。未说佛性。明佛常住。五将灭一且夜谈涅槃。皆有佛性。说身常住。是了义教。七阶者。第二时中。别开三乘。即为七地。亲捡刘注经。不见此之说。应别制造。有如是明。因此略明。古来诸德。立时不同。一后魏菩提流支。唯立一时。所以经云。佛以一音演说法等。二北梁昙无谶。立二种教。所谓顿渐。顿如楞伽等。为诸菩萨上根性说。渐者始从鹿苑。终至双林。藉浅至深。故即同其半满二字。三梁朝真谛。立三时教。佛成道后。七年已来。名转法轮。七年已后。四十八年已来。名照法轮。即般若等。自此已后所说诸法。名持法轮。即解深密等。四隋朝笈多。立四时教。一四谛教。即小乘经。二无相大乘。即般若经。三法相大乘。即楞伽等。四观行大乘。即华严明贤圣行位故。五唐朝波颇三藏。立五时教。一四谛教。二无相大乘。三观行大乘。四安乐大乘。即涅槃经。说常乐我常。五守护大乘。即大集经等。佛遣诸佛。守护国土等。

　　疏唯说三乘有行之教者。摄云。总对三乘而说。于有三乘。各依自乘所观观行差别。而为有也。

　　疏说彼三乘同行空教者。摄云。对彼三乘。总相说空。三故悟异。二乘达我空。菩萨双悟。

　　疏此中犹未(至)佛性者。指寿量品我在灵山等。此略明常住。不如涅槃分明显说常住佛性。金刚之身。不可坏故。故涅槃云。若有人言。如来之身。是无常者。云何此人。舌不堕落。又诸佛所师。所谓法也。以法常故。诸佛亦常等。

　　疏乍观可尔理即不然者。下觉爱破也。初且总非。后按文难。此初纵夺非也。乍观可尔。且纵许。理即不然。即夺破。

　　疏提谓经说(至)教也者。按文难也。初至名曰密成。是按教文。云何但言第一唯是世间教也者。正难也。宣律师感通记云。即摩伽陀国。向北一千余里。有国名缚唱。有处说此䓗岭。东向五百里。有一长者。名曰提谓。与五百人。南海采宝。回过摩伽陀国。去上茅城六十里。近伽耶城。忽然云雾暗天。风雷九十起。时提谓等。不知所由。有善卜者。云是树神。遂将麨蜜。而共求之。树神知来。化作一人。于路而立。谓提谓曰。汝何所之。提谓二人。具陈上事。树神答曰。神者我是。问曰。何故为穴。神曰。有迦毗罗国净饭王子。舍国出家。于苦行林。六年修道。在我树下。成等正觉。号之为佛。长者根熟。闻佛名已。心生欢喜。树神语曰。佛成道。未有供养。汝之麨蜜。可将奉佛。提谓遂即却报余人。闻悉随喜。俱至佛所。树神教令。达佛作礼。却住一面。奉佛麨蜜。佛便受之。与受三归。并为广说三归功德。闻已。发菩提心。佛便为记。号曰齐成。若准文引普曜经云。曰密成。有本齐成。传写者谬。问佛初成道。未有法僧。云何为彼提谓。受三归耶。答提谓见佛。佛为佛宝。三归功德。名为法宝。僧虽现无。令归未来。故归三宝。或依一体。佛即收三。若据律中。有二贾人。来至佛所。为授二归依。

　　疏先忏悔(至)吾我本净者。先忏悔彼等者。摄云。问佛适成道。法犹未唱。何得有谤法之𠍴。而言悔耶。答罪通过现。佛示令悔。四大本净等者。摄云。悟四大等本唯真理。离于妄执。故名本净。但申正解。非者不叙。又摄云。按觉爱难五时教。引提谓经云。四大本无。乃至六尘本无。又云。吾我本净。是人无我。即此备明二空。穷宗之记者。准此疏主。取意而谈。本无本净。义同文异。或经有异。故不相违。悟四大等。明法空理。吾我本净。明悟生空。疏本言五。而笔误也。又五我本净者。即五蕴是。若尔五我五蕴何别。答依他遍计有别。谓诸外道。妄执五我事等。世尊为破此妄执故。说其五蕴。不能了蕴是众缘生。妄执为实。若能证知本唯真理。名之为净。同既有四大本净。何不有四我本净。答外道多执内蕴为我。故不说之。或言五蕴中。即摄四大。故不别说。若尔者。言色蕴时。即摄四尘。何须别立四大净耶。故前解胜。得不起法忍者。准仁王及大般若。忍有五种。各各有三品。一者伏忍。地前三贤。为三品故。二信忍。初三地证不坏信故。三顺忍。次三地顺二乘观故。四无生忍。次三地分段烦恼更不起故。名不起法忍。五寂灭忍三品。第十地及等妙觉。得柔顺忍者。摄云。准仁王经。四五六地。名为顺忍。相同二乘顺无生故。依佛地经。唯第六地。名为顺忍。论自释云。随顺无生法忍故。问何乃不同。答仁王总约近远得名。佛地唯依近顺名顺。问柔者何义。仁王佛地。何无柔言。答柔者调柔。我见若存。是非等起。不名调柔。四地永亡。故得柔称。又此三地。能断害律。羸劣随眠。得名柔也。广略不同。故诸教异。三百龙王。得信忍者。摄云。按仁王经。初二三地。得不坏信。相同世间修绝或修。总名信忍。而言龙者。化相而言。实大菩萨。故华严云。何阿耨池龙。出水洽济瞻部洲人。皆大菩萨。若不尔者。岂畜生身。有得圣耶。若许。便违一切圣教。自余天等至道意者。十信已前。发大乘心。然尚未入十信位中。且可即是十信初心。十亿天心至十善者。十信善位中。有上中下三品。十善中。下品善粟散王。上品十善铁轮王等。提谓长者灭三界苦者。既入初地。或是八地。便受变易。更永不受三界分段生死苦身。故言灭三界苦也。即是初地或八地者。谓经自言灭三界苦。即是出分段死。入变易生。经中为无悲智二言。故置或字。提谓若是智增。即是初地。若是悲增。即是八地。由此不定。故疏云或。

　　疏云何但言(至)世间教也者。上总引文。今正为难。难意云。然提谓经。或得不起法忍。乃至或授成佛记。据斯此义。皆为菩萨。云何乃言。第一唯是世间因果教也。

　　疏但为此日(至)法轮方名转者。摄云。此释外难。外难意云。为提谓等。说法之日。有得坐者。何不当即名转法轮。至五比丘。始名为转。答意如文。问经文自言。提谓等众。得果大小。各各不同。何故不名三乘同观。答但言果别。不说同观。问五比丘时。岂说同观。答即下所引。大般若之转四谛。是同名同观也。溜洲云。法轮有二。一化渐悟。二被顿悟。三七日后。名转法轮。据化渐悟。若依顿悟。初七日等。且得名转。若不尔者。如何得言。佛所施为。无非法轮。总有二义。三乘同观。二一座成坐。故得名转。故云。三转法轮于大三千。摄云。法轮有二。一者同行。同观四谛理故。二者别行。三乘观境。得果名别。三七日后。名转法轮。据通行说。若言凡所施为。并名法轮。依别行言。且不相违。

　　疏次第二时教。此牒起也。

　　疏觉爱难云有教者。此正破中。初按文。后云何乃言下正难。觉爱者。菩提流支。此云觉爱。大般若云。佛在鹿野小者。此文即当第三七日三乘之人。同观四谛。若尔何故解深密经云。佛初一时。在波罗痆斯仙人堕处。唯为发起声闻乘者。以四谛相。转正法轮。彼此俱是大乘。一三得益。何乃乖返。答曰。据理。初转法轮。三乘俱益。正为声闻。傍兼中大。深密据正。说利声闻。般若通其傍正故谈。三乘得益。正傍别说。且不相违。

　　疏是知一雨(至)先后者。上已难竟。下申自义。兼及释成。是知一雨普润禀教不同者。此述自义。不可说佛教必有先后者。此返释也。意云。佛所说法。犹如一雨。受润有殊。不可定判佛教先后。

　　疏今依古义正者。自下叙今。先破。后释。此初也。今依古师。觉爱且破初二两时。自余三时。且如彼破。乍虽可尔者。纵词。理即不然者。夺意。

　　疏依今新经(至)三时者。下释中。先略举。后广引文。此略举也。然此意者。若顿悟之教。唯有一时。以大机不从小发故。若渐次之教。即有三时。以从小至大乘故。

　　疏解深密经者。下广引三。初引诸教。次会通。后结成。

　　疏依于三性(至)性已者。三性者。唯识颂云。由彼彼遍计。遍计种种物。此遍计所执。自性无所有。依他起自性。分别缘所生。圆成实于彼。常远离前性。释曰。就二颂中。初一颂解遍计性。次半颂解依他。后半解圆成。言遍计所执性者。周遍计度。故名遍计。谓由虚妄。分别执彼。若我若法。自性差别。总名遍计。言依他起性者。谓三界心。及心所等。依他众缘。而得起故。此性非无。名依他起。如外种子。托众缘生。且名依他。言圆成实性者。二空所显。圆满成就。诸法实性。名圆成实。言三无性者。唯识颂云。即依此三性。立彼三无性。故佛密意说。一切法无性。初即相无性。次无自然性。后由远离前所执我法性。释曰。即依前三性。立三无性。依遍计所执。立相无自性性。依依他起性。立生无自性性。依圆成实性。立胜义无自性性。问云何依三性。立彼三无性。答唯识论云。谓依此初遍计所执。立相无性。由此体相毕竟非有。如空华故。依次依他。立生无性。此如幻事。托众缘生。无如妄执自然性故。假说无性。非性全无。依圆成实。立胜义无性。谓即胜义。由远离前遍计所执我法性故。假说无性。非性全无。如太虚空。离遍众色。而是众色无性所显。言皆是遍计所执性已者。谓于三性。说三无性。总是遍计所执性。问何以说三无性皆是遍计。答说三无性。是佛密意。说一切法。皆无自性。非性全无。说密意。言显非义。谓后二性。虽体非无。而有愚夫。于彼增益。妄执实有我法自性。此即名为遍计所执。为除此执。故佛世尊。于有及无。总说无性。上且略叙所要。广如唯识所说。

　　疏毗湿传药者。摄云。此云有功德药。有言此云天马耳。形如干姜。摄云。取前为正。一者名宽。二者疏主。三藏门侍。相传非谬。此意说云。于诸丸散汤等之中。若置此药。令余诸药。功能转胜。于一切教。置此三性。了义云经。义乃显了。余喻准此。

　　疏波罗痆斯者。摄云。此乃河名。义无相当。故不制也。问唯菩萨念佛三昧经云。波罗奈城。云何名河。答城从于河。立名无失。

　　疏仙人堕处者。摄云。按婆娑云。昔时有王。将诸婇女。在园游观。有五百仙人。乘空而度。见已堕落。因立名焉。问瑜伽深密。文既言堕。为同小部。为取大乘。若同大乘。何乃言堕。答为二释。随转理门。文言堕故。二依大乘义。堕者即是住之异名。

　　疏总密说有(至)有其何性者。然第一时。但总密意而说言有者。其有依他圆成。有其遍计。不的言有何性。故云然也。

　　疏总密说空(至)且空何性者。此第二时中。但总密意。即说言空。不的言空。空其何性。为空遍计。为且依圆。

　　疏有为无为(至)为空者。依他圆成二性为有。依他即有为。圆成无为。其遍计性。我及我所。体性是空。如空华等。

　　疏转照持者。转四谛法。置他身中。含生解故。说般若空。合以智慧。照破有执。明非空有。意除滞着。方何任持。以为究竟。

　　疏涅槃亦言(至)如是者。摄云。问按涅槃经。初医服乳。喻于外道。客医断乳。及后教服。皆譬如来。如何有教。同于外道。经言初医。性复顽嚚。且后不知病起根原。复不善解风冷热病一切诸患。岂我世尊有斯过耶。答慧日论曰。此对外道执有我。为破此有。令入人空。且密说人空。义显为小。初说法有。次破法有。密说法空。涅槃会中。方为显说。除外道执有故说空。除声闻执空故说有。以闻佛性。非妄计我故非有。有常等故非空。合第二时。摄释有破。然今疏之取意而立。智者当思。复有释云。初医服乳多死者。喻凡夫外道着我。沉沦。不服皆差者。喻二乘无我。出证涅槃。后和药服者。双对凡夫及二乘等。对治凡夫妄执有我。须说无我。对治二乘执无我理。须说有我。此言我者。即是大般涅槃。乐净常我。故中百论偈云。诸佛或说我等。

　　疏若以偏圆(至)不相违者。此下初判。次遮。后会。若以偏圆等者。判释也。从小向大。教有三时。非如古师。一五时等偏圆者。小乘名偏。大乘名圆。从小向大。名依偏圆。非一五等者。一谓觉爱。五谓刘虬。意云。若依偏圆。教有二别。非一五等。不可难等者遮难。难云。若教定三。何故经言。一雨普润。三草不同。既言一雨。故知。教但有一。何得立三。其顿悟之机至不相违者。会通也。一果之证者。摄云。不证小果。唯取大乘。名一果也。

　　疏此经三周(至)此经者。自下先总判释。后为显第三时下。结成也。

　　疏后显机者下。显机中。先引教文。后总判释。前中五类。一明一机有二。涅槃法华。二说两机有三。善戒地持摄论。三显三机有二。且法华涅槃。四彰四机且二。般若胜鬘。五论五机。文有三别。所谓楞伽庄严瑜伽。

　　疏依涅槃(至)大乘性者。下明一性。初引文明。后彰所为。此初也。

　　疏此经既说(至)教被彼性者。此彰所为。且有本云。初彼大乘根性。

　　疏然性有二(至)作佛者。将明根异。先标种性。后方辨释会违。然性有二等者。释也。如下自明。不能预举。前皆有之等者。释会也。前皆有之。后性或无者。辨释。意云。前之理性。一切凡圣。悉皆有之。若四智菩萨行性。有无不定。故置或言。言谈有藏无说皆作佛者。会违也。然涅槃经。一切众生。皆有佛性。悉得成佛者。意云。有行性者得成。非唯理性亦成。若尔。何名一切皆成。答谈其有者藏隐无者。故称一切。即少分一切。非言一切有无性等皆得成佛。又云。谈有理性藏无行性。故言皆作佛。前解应正。智者当思。

　　疏依善戒经(至)无性也者。下明且性。文三。善戒地持。合一处说。于中。初引。后被。此初也。六处殊胜者。此出无漏种性之体。无始者显法示义。六处殊胜者。谓十二处中。第六意处。摄第八识。其识含藏本有无漏种子。此无漏体是殊胜。此第六意。六中数。故言六处。更有余解。不及此释。广如唯识疏。

　　疏此被有性非被于无者。此彰所为也。

　　疏依有非无胜劣异故者。下皆文三。初标。次引。后彰所为。下皆例然。学者当悉。此初也。问此下皆先标起。何故前引善戒地持。答云。作者随时。不可齐一。然下标文。不过依有。非无胜劣有异。有无俱彰。大小类别。依同非异。以别摄通。通别类异。现当非有等。若准摄释。总先通解。今各至文而辨。庶使新学易知。依有非无胜劣异故者。下引摄论。依有性说。不依无性。以菩萨声闻皆是有性。菩萨为胜。声闻名劣。此且应言。依同非异。文略不言。

　　疏天亲摄论(至)智力者。引文也。十力有根上下智力者。佛能观知。观所度生。根有上下。故佛智力。有上下也。上者菩萨。下者声闻。

　　疏依有非无(至)就别者。标也。依有非无。如前无别。依异非同者。二乘别说。不一处明。故言非同。以通就别者。三乘别明。不说不定。即以不定。就别而论。

　　疏远尘离垢者。摄云。论有二释。一云。由见所断诸烦恼缠。得离系故。名为远尘。由彼随眠。得离系故。说名离垢。二云。以现观时。有粗我慢。问无间转。名之为尘。若遍了知所取能取。所缘平等。即彼断灭。故说远尘。一切见道所断烦恼。随眠断故。故说名离垢。

　　疏有无俱彰(至)摄通者。有性无性俱明。故言有无俱彰。菩萨为大。二乘为小。故云大小类别。二乘合说。而不别明。故言依同非异。三乘别明不说不定。即以别性。而摄通性。故云以别摄通。

　　疏涅槃经言(至)一阐提者。彼经二十四云。初病者。谓定寿命。是人已于无量世中。修三品善故。如郁单越人寿命千年。次病者。是义云何。善男子。如是之人。命虽未尽。有九因缘。能夭其寿。一知食不安。即反食之。二多食。三宿食未消。而复更食。四大小便利。不随时节。五病时不随医教。六不随瞻病教来。七强耐不吐。八夜行。以夜行故。恶鬼打之。九房室过差。以是因缘故。若遇即差。不过不差。后病者以命尽故。初喻菩萨。若遇善友诸佛菩萨。咨受深法。若不遇者。悉当成。何以故。以能发菩提心故。次喻二乘。若闻善友诸佛菩萨所说深法。发菩提心。不值不闻。则不能发。后喻阐提。若遇善友诸佛菩萨。闻说深法。及以不遇。俱不得离。一阐提心。以断善故。不能发心。若能发心。则不复名一阐提也。摄云。问四依菩萨。供佛极多。独觉之人。自然悟道。何言菩萨不遇疾疗。二乘要值。方得病疗。答言遇不遇。约始发心。不障后时得奉多佛。声闻必出得遇无违。麟角一人。望远且遇。或从多分。理且无爽。问准何得知。菩萨不遇。亦能发意。若瑜伽论云。菩萨四缘。而能发心。四缘下当自引。至时检叙。

　　疏依有非无通别类异者。依有非无者。如前已说。通别类异者。通谓不定性。别谓三乘性。

　　疏虽未证入正性离生者。摄云。正性有二义。一者涅槃。二者圣道。见所断惑。为众惑本。犹如生食。为众病本。名之为生。圣道能断。名为离生。又大般若三百七十八云。以何为生。以何为离。佛言。菩萨以一切有所得为生。以一切无所得为离。又四百八中。以生食等。而为喻也。问何故前释般若不同。答前依瑜伽对法等论。通三乘释。般若唯依菩萨以明。望义异也。意云。不定性人。虽未入见道。离彼烦恼。闻此法已。皆发道心。或离生者。即离异生性。此解且善。智者应思。

　　疏诸论虽说(至)离生者。摄云。有回心已。即受变易。有未受者。论据即受。说圣回心。经依未受。故言未入。正性离生者。此人虽曾行二乘行。未得小果。闻大乘经。即发菩提。意云。此不定性人。未得小果。而即回心。既是凡夫。未得无漏。所以不能即受变易。若准此义。前解渐悟二师之中。后师为正。问如有一类。具三乘性。先不发心。不修二行。而顿求大者。此人为是顿悟。是名渐悟。为是定性。为不定性。此义应思。有解云。虽顿修大。仍是渐悟。不定性收。以有二乘种性故。今解不然。是顿悟摄。仍名不定。不修二行。如何名渐。问岂诸圣者。受变易已。方始回心。而言今说不受变易。已回心者。答得圣回心。即受变易。非谓受变易已然始回心。问其变易生。为一度受。为复多耶。答非一。谓圣者回心已去。欲拟长时修道。愿我所有。无漏资本。招生之业。令得十劫二十劫等。随短长分限。时既满已。更当如是发愿。乃至成佛。

　　疏此经被彼(至)定性者。大乘定性。谓发阿耨菩提心。小乘定性。即远尘离垢。问何故般若唯约有性。不言无性。答据入圣者。而辨乘性。故无无性。且依是说。然未尽理。何者。今但对缘而说。所以故无。或可前说且得。

　　疏有无双彰以通从别者。准前思择。

　　疏又胜鬘经(至)授以大乘者。泛明重担。总有四种。一凡夫以妻子为重担。二前三果人。以爱结为重担。三二乘无学。以变易为重担。四菩萨以所化众生。而重担。今明菩萨荷负四生如大地者。地有二义。一普遍义。即喻菩萨遍六道化。二坚固义。即喻菩萨化众生时。逢难不退。四喻者。摄云。相传总有三释。一云。大海最重。以喻凡夫。诸山次轻。喻于声闻。草木转轻。喻于缘觉。众生最轻。喻于菩萨。准此依障轻重为喻。二云。海喻菩萨。理性深广。山喻独觉。乐处寂静。神通稍高。草木喻声闻。得涅槃已。后报尽故。众生喻阐提。但有人天生得善根。力渐微小故。喻理如是。然文不次。三云。海喻阐提。生死无尽故。山喻声闻。诸见不动故。草木喻独觉。神通之障。执轻小故。众生喻菩萨。二障执轻小故。教理行果。义非邪妄。名之为正。体苞轨持。目之为法。摄者苞含。受谓领纳。证法在心。名为摄受。无闻者。无闻熏习。法尔无漏。非法者。非圣法器。

　　疏依有非无(至)非有者。依有非无。通之与别。且如前说。依有非无者。谓无性中。大悲菩萨。此经亦被。不可言无性也。所以故言。依有非无。现当非有者。无性之中。有二种人。一现非有。即焚烧善根。二当非有。大悲菩萨。亦有本言依有及无。以焚烧大悲。同是无性。故言及无。

　　疏佛尽一切众生(至)众生故者。然有解云。而众生界。无有尽期。菩萨愿心。未可成佛。但以依他因缘道理。三祗劫满。自然果圆。虽得佛果。以愿力故。常在生死。故度众生。以不舍众生故。故言菩萨常不入涅槃。维摩经云。虽得转于法轮。而不舍于菩萨之道。是菩萨行。又菩萨不同二乘入于涅槃。何以故。一以知诸法本来涅槃。二不舍一切诸众生故。有期二义。所以不入。非谓不成佛故。名不入涅槃。请智者思之。

　　疏有无并说(至)毕无者。现断毕无。此无性有二。一现断即暂时。二毕无谓毕竟无因。余者可见。

　　疏第五有二种(至)谓无因者。摄云。按庄严论第一云。一向行恶行。普断诸白法。无有解脱分。少善且无因。释云。无般涅槃法者。是无性位。此略有二。一者。时边般涅槃法。二者。毕竟无涅槃法。时边法者。有四种人。一者。一向行恶行。二者。普断诸善法。三者。无解脱分善根。四者。善根不具足。毕竟无涅槃法。法者无因故。彼无般涅槃性。谓此但求死。不乐涅槃。因此便明无性差别。然阐提有三。一者一阐提。此云爱乐生死。爱乐生死故。二阿阐提。此云不爱乐。谓不爱乐涅槃故。三阿颠底迦。此云毕竟。毕竟无成佛义故。此三阐提。及智增菩萨。应为四句。一因成果不成。大悲菩萨。二果成因不成。谓时边人。三因果俱不成。谓毕竟人。四因果俱成。谓智增菩萨。

　　疏依有及无(至)通别类异者。当成不成者。摄云。当成不成。并同无性。当成有三释。此一释之法。所谓菩提。此当成法。而不得成。是以结名。当成不成。余文准前。问何故楞伽第五。无性无毕竟耶。答此约证法而说。或大悲菩萨。在第五中。与此同明。故无毕竟。何以故。俱名无性。不可一有一无。故不取也。前解为胜。问上来引文。言同异者。依何而说。答同者。约二乘同断惑障。同证生空理等言异者。据利钝劫数神通说法等。摄云。问上所引教。根器不同。各何所以。答依有无通别等者。是释所以。虽有斯释。终未离难。难云。何故依彼。无有等性。一五等别。实理解者。教所被器。器类不同。故一五等。种种有异。何乃须责。

　　疏若以一乘(至)经也者。此总别释。非说一乘之处等者。三周说法。是正一乘。流通已下。即是非之处。谓庄严品中。傍利声闻。居流通分。此即重释前所引文。又云。此意非是。但说一乘之处。要被声闻。今言被者。以会中有之。非要一切。此后解审。

　　法华玄赞决择记卷第一
卍新纂续藏经第 34 册 No. 0637 法华经玄赞决择记


　　法华玄赞决择记卷第二

　　抗州天竺寺沙门　崇俊　撰

　　杨州禅智寺释　法清　集疏

　　疏第二明经宗旨者。宗主也。尊也。崇也。旨趣也。此经所奉。意尊何法。而为宗旨。然以一乘等宗。舍权就实为旨。释中先通明教宗。后别彰此宗。就前中。先叙古。后述今。

　　疏此方先德(至)第四宗也者。叙古释也。五聚法者。谓色心心所不相应无为。聚谓聚集。色心等法。名聚在一处。或云。五聚者。即五蕴也。以蕴是积集义故。今此不然。且五蕴者。不堪无为。以此宗中。且执无为。为其实有。故色心等五聚。义将为胜。

　　疏且古经论(至)何宗者。下述今中。初问。后释。此初也。然今问云。据斯经论。于前曰宗。复是何摄。意明古人。立前曰宗。不摄此等。舍利弗阿毗昙者。即是论名。梵网六十二见经。简大乘梵网经也。

　　疏然文殊问经(至)二十二宗者。下释中。先引大小教文。后正立宗义。此初也。然小乘二十部。文殊问经云。有二十部。云何分别部。云何根本部。佛言根本二部。一摩诃僧祇。老少同会。共集律故。二名体毗履部。老宿共集。此律一百年后。此二部起。于二百岁中。僧祇出七部。一名执一切语言。二出世间语言。三高物梨柯。是律主姓。四多闻智故。五只底柯。六东山。七北山。此三所居。此七从僧祇。展转相生。非一时俱从僧祇出。于百岁中。从体毗履。出十一部。一一切语言。二雪山。律主居之。三名犊子。是姓。四名法胜。五名贤胄。此二是名。六一切所贵。为人重故。七芿山。是处。八大不可弃。律主初生。母弃于井。又追寻之。虽堕不死。九法护。名也。十迦药毗。姓。十一修妒路。执此义故。此十一且展转生。合二十部。偈云。摩诃僧祇部。分别出有七。体毗履十一。是谓二十部。十八部及本二。悉从大乘出。无是亦无非。我说未来起。以疏指文。殊恐不委所由。故引之尔。然宗轮说。如是传闻。佛薄伽梵。般涅槃后。百有余年。云圣时淹。如日久没。摩竭陀国俱苏城。王号无忧。统摄瞻部。惑一白盖。化给人神。是时佛法大众初破。谓因四众共议大天五事不同。分为两部。一大众。二上座。乃至布萨时。竟夜斗诤纷纭。城中士庶。乃至国王。来自和诤。僻用律文。行筹灭诤。用多人语。贤圣众中。耆年虽多。与僧数少。大天明内。耆年虽少。而众数多。遂分二部。一上座部。二大众部。然初结集。界内界外。已分两部。至此大天时。因诤而分。论云。后即于此二百年。大众部中。流出三部。一一说部。此部执世出世法。皆无实体。同一假名。二说出世部。此执世间从颠倒起。但有假名。出世非倒。皆是真实。三鸡胤部。上古有仙。染鸡生子。是此之族也。次第二百年。大众部中。复出一部。名多闻部。真谛云。佛在世时。有一罗汉。名祠皮衣。昔作仙人。披衣以祠天故。后出家已。随佛说法。皆能诵持。佛未涅槃。遂住雪山坐禅。不觉佛已涅槃。至佛灭后第二百年。从雪山出。见大众部所弘义浅。其甚惊怪。更为具足。诵出浅义。及以深义。深义中有大众乘义。次第二百年。更出一部。名说假部。慈恩云。世出世法。皆通假名及以真实。不同一说说出世。次二百年满。有一出家外道。舍邪归正。亦名大天。大众部中。出家受具。多闻精进。居制多山。与僧重详五事。因兹乖诤。分为三部。一制多山。制多翻为灵庙。佛于一世。初生。成道。转法轮。涅槃四处。皆有灵庙供养。此山即灵庙处也。二西山住。三北山住。即制多山。西山北山也。其上座部。经尔许时。一味和合。三百年初。有少乖诤。分为两部。一说一切有。亦名说因部。二即本上座部。转名雪山部。言一切有者。有有二种。一有为三世实有。二无为离世实有。言雪山者。上座从众为说因所依。转入雪山。又云。既为他依。师宗微弱。乍似雪风。次于三百年。从说一切有。流出一部。名犊子部。此上古有仙。染犊生子。此之种也。次于三百年。从犊子流出四部。一法上部。有法可上。故以名焉。二贤胄部。孟部主贤。徒众是胄。胃苗族故。三正量部。刊正邪谬。四密林山部。山有密林。林主居之。次于三百年。从说一切有部。复出一部。名化地。部主昔日曾作国王。化雪沾地上。后舍出家。从本为名。次于三百年。从化地部。流出一部。名法藏部。自称我习采菽氏师。或名法密。慈恩云。是部主名也。三百年末。从说一切有。出一部。名饮光。亦名善岁部。梵云迦叶波。此翻饮光。上古有仙。身光极盛。饮蔽余晖。是此之𧜟。又云。亦是部主。身光饮饮光也。至四百年初。从一切有。复出一部。名经量部。亦名说转部。自称我以庆喜为师。立义依经。故执有种子。堕在相续。转至后世。故名说转。名修妒路。即契经也。大乘二者。胜义此空应理圆实。或云有相无相。前义为胜。

　　疏今依文别教(至)有八者。下立宗义。先明宗义。后义引文判释。前中。初总。次别。后结。此初也。

　　疏教但有三(至)假实者。别说也。虽多说有等者。摄云。意说依圆二性名有。不说遍计亦是有收。故不违空。虽多空说等者。是说遍计是空。不说依圆亦是空摄。故不违有。现通假实者。过去未来一向无体。若现在法在蕴门。称义积聚。名之为实。若粗若细。皆有积聚之义。乃至极取亦有聚义。犹如粟麦。各在一处。如中边论。非一及总略是蕴义。应知。若在处界门。名之为假。是依积聚。及缘积聚。要集多法。方成依缘。名之为假。胜义皆空者。即龙猛菩萨。下至清辨论师。无相教说。胜义一切皆空。世俗是有。掌珍颂云。真性有为空。如幻缘生故。无为无有实。不起似空华。乃至不立三性唯识等。应理圆实者。即慈氏如来。乃至护法菩萨。依深密等。显了言教。说胜义谛非空。辨中边论。慈尊颂曰。虚妄分别有。于此二部无。此中唯有空。于彼亦有此。故说一切法。非空非不空。有无及有故。是则契中道。然三性中。遍计性无。依圆是有。成实论义当第四宗者。为此论。若其大乘。不同摄大乘等。若判入小乘。复破杂心等论。古来大德。于此二宗。岂分大少。今时类例。故此明之。

　　疏虽至外义(至)莫过此八者。此结也。摄云。问七八两宗。义显可悉。余之六种。智二十部各摄几耶。答初宗摄六。谓犊子法上贤胄正量密林经量等部。第二摄四。复一切有多闻雪山饮光等部。第三摄七。复大众鸡胤制多西山北山化地法藏等部。余三如名各摄自部。摄其等者。自部之中。本末有失。故等等之。前三其等。文意可悉。问四阿含等。六宗之中。各是何摄。答阿含即是第三宗摄。收帝论第二法有宗摄。毗昙梵网。入第一宗。四分亦第三宗义。思属可悉。故不繁言。

　　疏华严云(至)之教者。下引文释中。初引文。后此经亦当下。属当收摄。无量义经等者。并明涅槃体。不生灭者。显离因缘。不去不来者。显离三世。无此先彼者。显一义也。无传无失者。显常义也。一切无相者。显自体也。半满二教。满宗所收者。摄云。问庄严远尘。即是小果。被彼何非半教所收。答经唯被小。名为半教。今既不尔。故非半教。若尔。亦应有作不摄。答通明小义。何非有作。余义如下当说。

　　疏虽知(至)当广分别者。别段此经宗旨也。摄释广叙诸师。立此经宗。既已辨非。故今说。有人于此因谈教体。今亦不论。至一乘章。当知自委。

　　疏第三解经下得名者。于中先解经名。后解下目。解经名中。初翻名解义。后正释得名。然此经中下是。藏云。然经部类多种不同。略为七别。一一会之经。同为一部。如十地等经。二多会共为一部。如华严之类。三经之初分。而为一部。如六卷泥洹。四具足二分。以为一部。如大般涅槃。五略本以为一部。如小品经等。六广本以为一部。如大下之流。七一下以为一部。如观世音之例。今此法华。于七种中。是具足本。若依梵文。法华是略说。有六十偈。

　　疏梵本无别白字者。摄云。奔荼者。义当白华。梵题之中。不别言白。问若据梵本。但奔荼利迦。亦无别莲字。何但乃无别白耶。答今释不然。梵本四种莲华。即当此。问四色之华。于中合彼。更无别翻。即呼奔荼利迦。为白莲华。有云。如此方言。雪色即表白也。此经下有七白。一莲华。二光。三白牛。四叠。五拂。六妙音乘白莲华。白银为叶。七普贤白象。故西域传。佛说余经时。现紫磨金色。灵山说法华时。变为白银色。有所表也。问萨字既通正妙。何故。罗什法护取义不同。答摄云。随取皆得。萨言既含正妙两义。译主随意。取以标名。不可于中强定优劣。问智度论云。陆生中须曼华为第一。水生中青莲为最上。今者何故。取下白华。喻上妙法。答青华形相乃妙。喻如来之眼。白华众色为胜故。以碎其于斯经。欲显于此经义明白。故诸法本故。

　　疏然此经中(至)名为法华者。下正释得名中。先辨义。后断料简。前中三解。初以行果。次以教理。后约四法。此初义也。多依因果等者。正取因果。名为法华。理智者。即涅槃菩提。因果之中。皆有理智。与辨中边等者。摄云。此遮伏难。难一乘体。即是无上乘。中边论中。无上乘者。境行果三。而为其体。何故。今此唯四行果。故会意云。三种无上。即行境果。今虽行果。义亦摄境。故不违也。恐有未明。今更略辨。三无上者。谓正行所缘。及以修证。且正行无上。是一乘行。彼证无上。是一乘果。合此二种。即所缘无上。所缘者。即境也。能诠之教名权等者。摄云。法性离言。由佛愍生。于后得智。方便施说能诠之教。为有情说。故但能诠皆权方便。此释不取教为一乘之所以也。

　　疏若依论解者。下第二以教理二。为法华义。文相易见。

　　疏总揽诸文(至)妙法莲华者。下第三义中。初彰四法。后喻显明。然即法借喻明下是。上来三乘等者。摄云。此断身手有力文。所以然者。在所烧门。未出宅故。出宅已后。名离分段。自在不系。方与车名。

　　疏无所依等者。有云。尔后如来初成道时。三乘之人。未出火宅。犹后分段。如来之心。悲智所诱。语言门外有三种车。汝等出来。吾为汝等。造作此车。二乘闻此。乘言教车。出火宅时。但得羊鹿。既证谛理。回心已后。受变易生。遂从父索先许之车。尔时其父。各赐诸子等一大车。二乘且得大其教车。方得车名。若菩萨大子。出宅已后。证于初地。得彼后得无漏之智。证二空理智。尔时方名得与牛车。故知门外即名得车。

　　疏无上义同义不知义者。论释开佛知见。名无上义。双叹菩提涅槃二种无上。示佛知见。名为同义。示同一切。令证涅槃。悟佛知见。名不知义。是报身智。劝令修学。且略配释。广如下明。

　　疏下云诸法(至)以其宣者。即以真理。为诸法寂灭之相。即下经云。世间相常住。

　　疏由此总其(至)故也者。此总结上。教理行果。名为法华。兼遮释成。难云。据论说云。莲华二义。出水开敷。如次理教。今者四法。总名法华。教理二种。义即无违。行之与果。如何得有出水开敷之义。故今释云。由此大乘教理行果。但有出水莲华之德等也。秘赜者。手不及故名模。模不及故名钓。钓不及故名赜。意显此性虽深。此教能契也。

　　疏叶幽机之玄旨理也者。叶谓和也。亦合也。

　　疏克上乘之奥乘行也者。克谓能也。取也。

　　疏菡萏者。切韵荷花也。作此菡萏字。说文作𧂄(大坎反)。若作此萏(下感反)。萏𧂄芙蕖。华未发为萏𧂄。已发为芙蓉。准尔雅。荷芙蕖。注云。别名芙蓉。江东呼荷。其茎茄。音加。其叶[蕸-(巨-匚)+几](下加反)其本蔤。注云。茎下白蒻。在泥中者。其华菡萏。其实莲。谓房也。其杯[卄/隅]。五后反。其中的。注莲中子也。的中薏音忆。注中心苦也。

　　疏举蘤者。切韵为委反。花也。

　　疏然观注意(至)当分别者。自下聊简中。初总聊简。得六释分别。此初也。摄云。总重料简。文有二意。一云。方便品初。至唯行果二。以名莲花。总是第一取行果二。并会不取教理所以。所以之中。而有两节。初会方便品初。说有教理。次云。故无量义经等。显教理二不被二乘。于中复二。初明非正。后唯菩萨。思可悉。二云。又复此经至名莲花等。即断取教等四种。如文易了。莲花二义。至第二疏。如彼广明。又有说云。然正唯取行果。以为法华。若尔如何会前经论。通于教理。且会经云。言二甚深者。意留真圣。拂其假圣。非取此二。以为法华。恶人既无。方说开云。故取行果。以为法华。会论者有二。初云。无量义经。名莲华者。显彼二乘说教观理。成渐悟故。非正为彼故。不以教理名法华也。又会彼无为菩萨说。即教理为法华。此经为声闻。令修行得果。故以行果。为法华也。或云已下。并重释前三解。即此一段之中。解法华义。或取二法。或唯四义中间上下总。有云。翻聊简。应细寻之。合真圣者同取一乘者。即舍利弗等。实证圣果。名为真圣。今从定起。失彼不知。惊动彼心。令问一乘。是义故曰也。令假圣者避席而去者。即五千之辈。增上慢人。未得谓得等。故名假圣。令从座起。避席而去。教行并开敷等者。此释外难。难云。论说莲华。出水开敷。喻于理教。今之四法。总名莲华。理教可尔。行果二种。与论有违。故此释之。教行并开敷。理果俱出水。不作此释。即违论意。

　　疏若但以真如(至)于此者。下六释分别中。此且先辨古非。即净法师也。若但以真如。为妙法之体。理即不然。以莲华二义出水开敷。即具教理。今唯真理。名为妙法。乃生开敷之义。故言喻宽法狭。况论释名者。摄云。设外人云。我依论者。设纵依论。犹𨷂一义。况复本论。无但解彼无量义经十七名中莲华之义。非释此经。

　　疏法即是妙是莲之华者。下六释分别。

　　疏大法之妙是依主释者。摄云。但是大乘。悉得名大。妙唯在此。简余大乘。故云之妙。更助一解。大法即是此经。妙者善也。好也。将善好义。属着此经。故言之妙。

　　疏妙法如莲华(至)非相违释者。本举莲华。以喻妙法。华之功能。不异于法。故成持业。此解与常稍别。若淄州云。此意言妙法。即如莲华。有开敷等义。此中不拟相违释。是故不言及并与也。哲云。妙法如莲华者。将法喻莲华。具四义。不作别解。地中莲华。及教中妙法。故成持业。以莲华不别异故。故非相违。

　　疏若理为妙(至)依主释者。理谓所诠之理。经即能诠之教。能诠之教。从所诠以得其名。是依主释。如文字般若。以所诠是般若故。能诠文字。亦名般若。教依于理。名依主释。应云妙法莲华之经。余者思准。

　　疏妙法是教(至)持业释者。谓是教法。外是业用。此教能有外业用。故举彰体。故云妙法莲华。此释意者。妙法之上。有如华之用。然体是故法。名持业。摄云。准疏教法相对四释。然行与果既亦妙。以二对经。释亦无生。疏据便摡。而亦无遇。别释绮互。思之可悟。

　　疏依顺体义(至)宗轮记者。依宗轮疏云。立名有四种。谓教理行果。四各有三。且教三者。一无义言。如四吠陀论。婆罗门诵之。音声清雅。甚自可爱。但寻其义。都无理趣。如彼论云。我已饮甘露。成就不死药等二耶妄言。如九十五种外道。亦说因果。但明耶僻。故名耶妄。三如法言者。如佛所说。因果道理。说苦集是世间因果。灭道为出世因果。道理相解。不乖僻故。名如法言。理有三者。一增益义。如诸外道。于非戒法。横计我法等。二损减义。如诸邪见。及断见等。三顺体义。如佛教法。有即说有。无即说无。离断常见。故名顺体。行有三者。一顺世因。如在于俗。事君忠。事父教等。二耶僻因者。谓妄计诸耶戒学等。三处中因者。如佛法行。离苦乐边。离耶求边等。果有三者。一谄诈果。如曲从令。以取荣禄等。二虚妄果者。如诸外道。妄计无想。以为涅槃等。三出世果者。谓佛教法。报令众生出于生死。证于涅槃等。由依教理行果。有耶正故。立如是名。令舍耶归正。又为得四清净。故明四总名。一教清净。二义清净。三便清净。四所得清净。如次立彼。教即初中后善等。理即离彼增益损减等。行离苦乐等。果离非世间众苦所依。诸或所染。故名清净。又为依诠悟理。依理起行。由行得果。若无能诠。无由悟理。若不悟理。有邪分别。邪分别故。造之诸苦行。诸苦行故。感诸苦果。今依正教。能显正理。既证正理。能起正行。由正行故。能得胜果。故依于四。以立其名。由教故生于闻慧。依理生思。依行生修。因此得果。故摄大乘云。闻等薰习。无果生非道理。又有三类。一依人。二依法。三依法喻。或单或双。绮互不定。何故如此。依人名者。令知修六和敬故。依法名者。令知了义不了义。黑法大法等故。依法喻者。为钝根故。广略明故。说处说事。皆法中收。法名宽故。准于义。诸教立名。虽有众多。不出于此。通论诸教。立名不同。总开六例。一依六释通别。二教理行果通别。三人法通别。四法喻通别。五三宝通别。六赞毁通别。或合为二。所谓人法。于前六中。据其通别。复有多类。如依六释。或唯一。或通二三四五六等。或唯一。必带二释。如涅槃经之体。既通能诠所诠。有持业及依主释。或通三释。如成唯识论大乘阿毗达磨杂集论等。有通依主持业有财。如正法念经等。即通持业依主邻近。余可准知。或可无有具六释者。若依教理行果四名。通有十五。别则有四。二二合有六。三三合有四。四合有一。遗教无量义大恩智涅槃经。如次教理行果四单名也。其合者。如解深密经等。教理合。大方广菩萨十地经。教行合。称赞佛功德等。教果合。如信力入。即经理行合。如来入一切佛境界。理果合。如来求佛本业经。行果合。余可准知。法人单合。法喻单合。甚多可知。人喻合。如菩萨璎珞本业。人法喻合。如胜鬘师子吼一乘大方广经。三宝单合者。阿閦佛经四分戒经说无垢称经。三宝如以。如来功德庄严。佛法合名。佛大僧经。佛僧合。菩萨戒经。法僧合名。阿难问佛事吉凶经。三合名名。已上总是立名不同。

　　疏序下等义(至)释训者。如应法师。经者释也。有人云。疏主别有法华经音训一卷。此解为定。今见有本。藏云。外国名䟦渠。此云称为下。

　　疏其法师下(至)可悉者。摄云。问既通依主持业二义。何不入彼不定名耶。答虽有二义。然观经意。取人法师。故不入彼不定数内。或云。虽依人法。然论其体。皆是一义。故可但在一义名中。彼安乐等二下。义或一二。故名不定。此不如是。故一义中摄。

　　疏能所为名者。摄云。分别者。能分别。属于人。功德者。所分别。属于法。

　　疏第四显经下废立者。按宝唱录云。秦弘始七年。三月十六日。于长安大寺。什公所译。秦录云。十年二月六日译。远法师序云。下弘始八年译。又复此经。僧睿笔受。此下有四。一天授下。二属累品。三观音偈。四随朝译。

　　疏案此经(至)塔品后者。下明天授。就中。初明译者不同。后辨古今解异。此初也。沙门道慧宗齐录云者。谓道慧法师作宗齐二时录。宋是刘裕。齐是萧成道。于阗国者。此云饮乳国。往昔之世。彼国有一神庙。庙前有二童子。从地涌出。前有乳池。从地涌出。此小童子。饥即就吃。长成已后。其力当千。后有天分。征代诸国。自在为王。子孙承嫡。代代不绝。故名饮乳国。

　　疏什公本无(至)未可者。此叙古辨非。古即藏也。有其两意。古传解云。等者初意也。彼云。所以然者。小乘之流。皆谓诸方等经。并是调达所作。是以诸国。或有𨷂乏。罗什既在龟兹。不见此品。故不翻之。若尔法献等者。非初定也。又有解云。等者第二意也。即取舍等者。非第二意也。彼更有一释。罗什译经。观察机情。每多存略。若具翻智度论。则七倍于此。恐难寻求。故略为百卷。如翻百论。无益此土。故存五十。故正法华经。凡十卷。删彼烦文。略为七轴。此意全非疏略不引。

　　疏释道安(至)皆有者。下叙今中。初商略过非。后申正解。此初也。五失三不易者。晋襄阳檀溪寺释弥天。摩诃钵罗若波罗蜜经抄序云。译胡为秦。有五失也。一者。胡语尽倒。而使从秦。一失本也。二者。胡经尚质。秦人好文。俦可众心。非文不合。二失本也。三者。胡经委悉。至于叹咏。丁宁反覆。或三或四。不嫌其烦。而今裁斥。三失本也。四者。胡有义说。正似乱始。适说向语。文无以失。或千五百。刈而不存。四失本也。五者。事已全成。将更傍及。反腾前辞。已乃后说。而悉除此。五失本也。又三种不易。何者。然彼若途三达之心。䨱面所演。圣必因时。时俗有异。而删古适今。一不易也。愚智天隔。圣人叵阶。乃欲以千载之上取言。传使合百王之下末俗。二不易也。阿难出经。去佛未久。尊者大迦叶。令五百六通。迭察迭书。今离千年。而近定量截。彼阿罗汉。竞竞若此。此生死人。平平若此。岂将不知法者勇乎。斯三不易也。洗兹五失本三不易。译胡为秦。讵可不慎乎。正当以不关失言传令知会通耳。何复嫌夫匠之得失乎。是乃未所敢知也。有本作失。传写者非。今此略。学寻上。当知悉。

　　疏又天授下(至)脱错故者。申正解也。

　　疏又此经中(至)前也者。下明嘱累。先叙古也。藏云。诸经嘱累品。多在经末。此经安神力品后者。依于梵本及法华论。又即秦地新翻法华。并安嘱累品。在于经末。今明罗什善解秦言。妙得经旨。安嘱累品。在神力后。必有深致。总有三意。释其所以。一妙音被诫。二礼赠何偏。三付嘱弘宣。寻文可悉。

　　疏上来所说乍虽可尔者。下明今中。先难古。后但是先放下。正解。

　　疏三诸教不同者。如维摩等经。嘱累品亦在经末。何故此经独居前说。

　　疏四二事乖角难者。嘱累品中。令分身还。立秽被诫。嘱累品中。亦令塔还。观音奉珠。何为分二。故知乖角。

　　疏又文殊海会(至)华现者。摄云。此引文误。误引妙音来此之文。文殊文云。尔时文殊师利至灵鹫山。意取诣山。以为证也。设取妙音。何为非证。答他说妙音。来此之时。此以成秽。正合有山。何得为证。故不取也。又云。妙音来日有华。显海会将至。经中不说有华先现。应云愿者。入也。至也。海会至于灵山。所乘华座。即为华也。非要愿前华至。随后身来。方名为预。若作此解。文不谬矣。此解与上摄释有别。

　　疏上见下故者。摄云。问下根不知上根之事。变土既佛。妙音何见。岂可佛下妙音为上。答秽土为下。本为二乘及凡夫等。隐劣为净。所以妙音得兼见本。若尔何故。其为分身。变为净土。答为惊二乘。令生欣慕。若不尔者。佛恒居净。何须变乎。

　　疏又观音普门品者。下观音偈。就中两说。寻文可知。

　　疏此乃经家结集为偈者。具足妙相尊。偈答无尽意。此两句经。合是长行。然结集家。见斯文少。复承前及后。皆是于偈。故束为偈。若不尔者。云何而其偈答无尽。此即偈故。或写经者。勒而为偈。亦为经家。

　　疏如胜鬘(至)亦应通者。此引证成。彼经云。王及夫人。与胜鬘尽。略赞如来无量功德。即遣内又奉尽。至阿逾阇国。入其宫内。敬授胜鬘。胜鬘得尽。欢喜顶受。读诵受持。生希有心。向旃提罗。与说偈言。我闻佛音声。世所未曾有。所其真实者。应当修供养。仰唯佛世尊。普为世间出。亦应垂哀愍。必令我得见。即生此念时。佛于空中现。普放净光明。显示无比身。胜鬘及眷属。头面接足礼。咸以清净心。叹佛实功德。如来妙色身。乃至是故我归依。降伏心过恶。及与身四种。已到难伏地。是故礼法王等。彼既如是。此亦如然。是故经家。结集为偈。

　　疏如巧猎师善取罴熊者。如巧猎师。精知罴性。于其穴内。必不啮人。要将出穴。方始啮之。故巧猎师。持刀入穴。初虽被罴所获。欲出乃煞于罴。故初损后益。小猎师等。不能如是。

　　疏有颂(至)违理者。摄云。问梵文元有。今无违本。云何乃言不违理耶。答亦是本脱。违何道理。有本言损。有解云。如良医等。虽有于损。亦不乘于利益之宗。设有处言。菩萨不害于人。亦何违理。据彼毕竟。名为不害。非全不损。损有益故。有云。观音普门。乃是字文。同阇那崛多。于益州龙泉寺。为谯王字文俭译。故知合有。

　　疏随时所添经者。下约随时所译。以论废立。

　　疏文既相违故知差升者。摄云。此意说云。无本问者。是庄严幢。偈中何故。答为尽意。又元祗问。无尽意长行。乃言无尽。意通观世音愿海。告幢菩萨。乃至说偈。即是佛告无尽意也。岂不问答。人有差牙。

　　疏又彼经(至)成理者。药草喻下。然论中释名为两喻。本破执乘为一。今随所添性。加其后半。乃云乘同日光喻。如何成破。此乃转增其疾。故知相违。

　　疏四从三逆者。摄云。若从第四。随时所添。违前二性。一论三本。

　　疏语渲神功律溟䆳理者。佛说一乘神妙功德。经云。我设是方便。令得入佛慧。津济上根。冥契深理。

　　疏持经之力不简怨亲者。于提婆处求性。是不简怨。妙庄严王于二子处受法。是不简亲。

　　疏古今相即者。彼时妙庄严王。今华德菩萨。是净德夫人。今光照庄严相菩萨是。净藏净眼药上是。

　　疏第六释经本文者。释本文二。初总科判。后分释本文二。初总科判。后别分释。前中。初古。后今。古有三师。如文可见。

　　疏吉藏师云(至)流通分者。此师就三收中。各开两章。序下证行发起。十五品半为正宗中。方便品下九下。明乘权实。后六品半明身权实。十一下半明流通中。神力下前四判。明赞证流通。属累下后七下。明付属流通。

　　疏虽有此判不释其所由也者。有人解云。净意取七喻三半等为宗。其十无上。既言余残。修多罗至普贤末。亦有无上之义。故不取之。其乘半等。至不轻下。与众生授记。唯一乘故。自后更无半等之义。因此略明古来分判。且光宅法师。分为三分。与吉藏同。又南岳思禅师。二处三会。处分净秽。秽土再说。故会有三。三者。一信初下。至宝塔品半云。善男子。戒华往如。如世空。释迦牟尼佛所。并供养多宝如来宝塔。此十一半。是秽。二从此下至嘱累。十一半。是净。三从药王尽经还秽。问若至宝塔方净。何故偈云。以是因缘。地皆严净。答望见秽。此望见尔。或因华蔽丑。而非变也。反稠禅师有三。一别。初会三归一。为三分。二通。就当时闻说悟解。为三分。会三归一。三者初一下亦序。方便下至分别功德下。五度校量偈。如来为正说。从阿逸多若有闻佛寿命长远解其义趣下。为第三流通。第二三者。从经初至退坐一面。为序。二尔时世尊四众围绕。至普贤末。至三千大千世界微尘等。诸菩萨具普贤道。为正宗。明当时说法晓悟时众。三从佛说是经时下。名流通。又关中云。经分三收。从初至安乐。此十三中。明三因为一因。二从涌出至属第。此八辨三果为一果。三从药王至终。此六初三人为一人。斯则荡其封异之情。泯其分流之滞矣。更有科判。恐繁不述。然取序正流通三分为胜。摄云。按佛地论释佛地经。开有三分。虽释一经。可为通轨。余经亦有三分势故。又道安法师。判大小乘经。皆有三分。故取三世。虽取三分。三分之中。而有多类。至于优劣。如疏所断。

　　疏若不说一乘(至)指南者。此破净法师也。不尔。有何所以。以十九品。为正宗也。若取权益。为正宗者。古遵所立。乃成指南。指南者。有人云。汉时诸人。皆作指南车。并不得体。或指东指西。唯张平子。作独指南也。又案尽中指南车。起于黄帝。帝与蚩尤。战于𣵠鹿之野。蚩尤作大雾。岳士迷方。帝作指南车。以示四方。

　　疏持品虽授(至)非正宗者。此通难解释。思而可知。

　　疏赞证受命付令行故者。此有五义。一赞量流通。谓法师一品。由赞法师之德。今生敬量名赞。二证信流通。谓宝塔品。佛地证信。提婆下自身证信。三受命流通。即持下下八下经。是禀佛受命。即是持下。若欲受持。须离毁伤。要修四安乐行。法既易持。学者从斯。由地涌出。众类既起。故有寿量山生。由闻佛德。获福无边。故有分别功德下。自闻佛寿功德无边。若能随喜。福亦不少。故有随喜功德山。由作法师。获多功德。故有法师功德。法师功德。既是不少。毁法师者。获罪无边。故有常不轻下。四付属流通。谓如来神力品。及嘱累下。将欲付嘱。舌舒证信。故有神力下。众既信已。正嘱流行。故有嘱累下。五令行流通。谓药王品下六品。令行苦行等是。疏证之果因者。摄云。之者助词。意明令彼证得于果及与得因。

　　疏示相付属禀命行故者。此有三流通。一示流通。即神力下是。二付嘱流通。即嘱累品是。三禀命流通。谓下山经文是。禀受佛命。而修行故。

　　疏论说序品者。下别分释解。初序分。先引论。后七中分二下。科释。

　　疏山城圆满(至)皆序者。然论但举山城。显胜余故。独得序名。余之六种。非不序也。如言色有十一。唯眼所见。独得色名。据实皆色。亦如七喻火宅。独得譬喻之名。问仁王经等。亦于王城鹫岭。何故此言独胜。答彼不具七故。

　　疏二众成就者。余经虽亦有众。非必具四。此经具四。独得胜名。

　　疏所依说法(至)无故者。结跏趺坐。入无量处。是依止定。天雨华地振动等。是器世间。尔时会中比丘等。是众生世间。此之三种。余经无。所以其胜。摄云。问与众成中威仪何别。答听说二别。

　　疏见能照照境所等万者。光明能照一万八千。是所照境。光中所见六趣众生等事。名为所照。

　　疏七中分二(至)标胜者。此科释中。先科判。后如是我闻下。正释文。有云。此七成就。总有五对。一通别对。即今疏中。初二为通。后五为别。二证信发起对。三未来现在对。四阿难如来对。五经后经前对。皆以初二后五。而为对也。所言经前序者。即序品。是正宗前。经后序者。如是我闻等。是佛说经后。方教置故。余者可知。

　　疏说之所由者(至)如经说者。世尊入涅槃时。阿难悲泣。阿泥楼豆谓阿难曰。一切有皆。皆是无常。莫如凡夫与有悲恼。又佛世尊。三僧祇劫。难行苦行。所集法宝。悉付属汝。止止。若愁闷忘失如来真甘露味。有情漂溺于苦海中。凭何解脱。汝可问佛未来世事。徒悲何益。阿难对曰。我今怀忧。知何启问。楼豆尔时教问四问。佛灭以何为师等。佛一一答。且答第一。以戒为师。问何故以戒为诸比丘等师。答华严经云。戒是无上菩提本等。又诸佛以戒为衣服。菩萨以戒作珠璎。苦海以戒为船筏。长宵以戒为灯明。戒是正顺解脱本。戒是无上真城。戒光能破无明闇。戒珠能令浊水清。答第二问。依四念观处住。言四念者。谓身受心法。此之四法通理事二观。如无行经说。事观者。通二乘菩萨。观身不净。是身念处。观受皆苦。是受念处。观心无常。是心念处。观法无我。是法念处。言不净者。有五种。一种子不净。谓揽父母精血。乘因识种。以成身分。名种子不净。智度论云。是身种不净。非余妙宝物。不由白净生。但从秽道出。二住处不净。于胎藏间生藏之下。熟藏之上。故论云。是身为臭秽。不从华开生。亦不从瞻匐。又不出宝山。三自体不净。三十六物。以成其身。故论云。地水火风质。能变成不净。倾海洗此身。不能令清洁。四相不净。谓九孔常流。故论云。种种不净物。充满于身中。常流出不止。如漏囊物。五究竟不净。气绝已后。膀胀烂臭。甚成可恶。故论云。审谛观此身。必归于死处。难御无返复。背思如小儿。修此观者。能除净倒。其观受是苦者。受谓乐受。凡夫愚倒。妄想分别。于苦受中。妄生乐想。若行者观审乐受。悉皆是苦。修此观时。除其乐倒。其观心无常者。无常有三。一生分无常。观八识心生位初起。二灭分无常。了八识心灭分已灭。三俱分无常。知八识心刹那不住。修此观者。对治常倒。其观法无我者。于阴界入中。一一求之。毕竟无我。此有二种。一无分别。二无俱生。此观成时。能除我倒。上总说事观。言竟言现观者。若行者见身如虚空。是为身念处。若见诸受内外空。是为受念处。若知心但有假名字。是为心念处。若行者不得善。不得不善。是为法念处。答第三问。言梵坛者。谓梵天中。若非法者。诸梵天将此人置坛上。不与语治之。又云。然语法通欲色界。此二界以语为乐。不语为恼故。与不语治之。故方论有十七地。一有寻有伺地。二无寻唯伺。三无寻无伺。寻即粗。是觉也。伺即细。是观也。然寻伺语言加行。凡欲语言。必先心中。有寻伺方便。然发于言。论云。欲界及初禅。有寻有伺地。若中间禅。无寻唯伺。二禅已去。无寻无伺。问何故阿难。但申四问。不增减耶。答戒能心进。可以为师。念处破倒。依之修学。梵法默然。能伏恶人。初明正行。次明正解。次明除障。此之三门。必依圣教。由斯所问。不减不增。不破生死病。要具四事。一须亦医。二求妙药。三识触犯。四善经方。四义如次。佛大医王。灭度之后。此四为要。是故问之。又此即是三宝不属。以戒为师。即当佛宝。恶性比丘。既调伏已。众得和合。即僧宝不属。除二法宝。念住即通理行二法。结集教法。理等不属。果法自成。是故四义。更无增减。后结集时。阿难依命。意如是等。摄云。问按大衍经。佛报母恩。天上所说。如是等其。佛临寂灭。方乃教置。时既悬隔。何以会通。答始终为论。始从天上。爰至金棺。重起与说。总为一经。即如华严大般若等。此类非一。又问。然大悲经。优波离教阿难问。大术经等。阿尼楼豆教问。何故不同。答二人教。互举其一。

　　疏定之所以者。又按智度论等中。外道经初。先标两字。所谓阿忧。然劫初之时。本无文字。后梵王下来而施设。有七十二字。以训于世。教化众生。后时众生转薄。梵王因兹吞啖。在口两角。各有一字。一是其阿。阿之言无。二是其呕。呕之云有。以此二字。置于广主经首。阴流诸经。欲使初中后相与俱告。乃至说时。告义不成。所以尔者。以其无有。时处可信。佛经不尔。但置如是等句。冠之经前。末代观其缘起。以为可信。有云阿字同前。忧之其吉。无所不吉。故名吉无。摄云。问经由说。为简外道。置如是等。或亦佛言。何不置简。答古有解云。戒等之法。为内信说。不假须安。经通为俗。故置如是。彼云。此释不然。如遗教经等。既通于俗。何无如是。此类非一。实义合有。略故无也。准诸广律。有如是等。复有六种。明定所以。一如手。二如䈥。三如乳。四如财。五如根。六如刀。言如手者。华严经云。如人有手。入宝山中。自在取宝。有信亦尔。入佛法中。自在取无纷法宝。言如䈥者。如人用师子䈥。以为琴弦。音声一奏。一切余弦。皆悉师灭。若人发一念信心。一切烦恼恶业。皆悉消灭。言如乳者。如人称取牛马诸乳。置之一器。若将师子乳。一渧投之。一切诸乳。悉皆变为清水。若人发信心。一切恶魔。诸罪障业。皆变为清净法水。言如财者。譬如世间财物。皆益众生色身。信心亦尔。能益行者慧命。言如根者。如世树根。能生华叶。信心亦尔。能生菩提华果。言如力者。如世壮人。能伏刚强。信心亦尔。能摧一切恶不善法。

　　疏须具十德起三妙观者。十德者。一谓亲近善友。乃至求佛智慧下疏自引。三妙观者。一厌离有为。二求于菩提。三深念有情。是为三也。

　　疏摄大乘之大者。此是偈烦。恐有未知。谓是长行。依无性摄论第七云。清净增上力者。谓善根力清力。此即说有善根力者。若大愿力。名增上力。此定说有大愿力者。有善根力故。能除伏所治。有大愿力故。常值善知识。坚固心升进者。虽遇恶友方便破坏。终不弃舍大菩提心。现世当来所修善法。运运增上。终无退减。如是当时具善根力。及大愿力。大菩提心。坚固不退所修善法。念念增进。不生喜足。烦旧而已。齐是名为最初修行。三无数劫。摄云。有人判为总有四力。今观颂定。但祇有三。第四力者。准于释文。似结于前。非是别明心进之力。然设取者。理亦无失。然疏之意。取三力也。何以为证。答即次云。善根为体等。如次三力。如文可悉。

　　疏有信根信力者。暖顶二信已前。名之为根。可有屈故。忍世第一已去。名之为力。不可屈故。

　　疏三通妙真之证净者。通即通达。通达见道真理。而能证得彼净信也。摄云。问云何不坏。答能信之心。坚固无动。即前论云。深固根本。于余生中。亦不可引。无虚诳故。设在余生。于佛善说法毗奈耶。毕竟无转。故名证净。

　　疏荷至德(至)信生者。至德谓菩提涅槃。及大乘因行。嘉者善也。以舍为牙者。象以其牙。指噬诸物。舍喻其牙。能弃恶法。以念为颈者。由颈不断。为相续。由其念故。令其善心而不断绝。以慧为头者。由有其头。故能为导。由其慧故。能作前导。简择善恶。是慧功能。自利利他。喻于两肩。担集善法。

　　疏圣七财之无胎者。无胎者。初始义也。

　　疏善九因之俶落者。亦初始义也。故尔雅中。有十九章。初释诂章首云。初裁首。其肇祖元胎俶落。权舆始也。今云俶落。是一数也。前言元胎。亦是一数有释云。俶落者。俶谓春之初。万物之始生。落谓秋之初。万物之始凋。举春秋之二时。摄冬夏之两节也。九因者。所谓欲作意触受定慧解脱出离。然信为欲依。故有九因。今之言信者。九因之初也。下虽具释。恐初未悟。故先列之。

　　疏生死泥者。摄云。异熟果如土。烦恼若水。业类和泥人。

　　疏智论文云(至)无所得者。彼论云。一切诸法。唯信得入。如有四人。一有眼无手。至宝山中。金石虽辨。无手可擎。不免空反。二有手无眼。虽至宝山。不别好恶。信手而取。金砾不定。三无手无眼。虽行玉山。无所希取。四有手有眼。到彼山中。简宝而取。内外眷属。永离贫穷。初喻有智无信。即世智辨聪。外道等也。三喻有信无智。或遇大乘。或遇邪见等。三喻无信无智。第四可知。

　　疏宣尼云兵食信三信不可弃者。论语第六。子贡问政。子曰。足食足兵。民信之矣。子贡曰。必不得已而去。于斯三者何先。曰去兵。曰必不得已而去。于斯二者何先。曰去食。自古皆有死。民无信不言。注云。死者。古今常道。人皆有之。治邦不可失信。大车无輗等者。论语第一。子曰。人而无信。不知其可也。注云。人而无信。其余终无可也。大车无䡚。小车无辙。其何以行之哉。大车牛车也。䡚者。辕端横木以缚厄。小车四马车也。辙者。辕端上回钓衡也。玉篇云。輗音鱼鸡反。碍车轮为䡚也。𨌵古䡚字。辙鱼厥反。辕端持衡也。

　　疏疑里哀诚(至)之信者。传隐公第一传。三年郑武公庄公。为平王卿士。注卿士王卿之执政者。言父子秉周之政也。传王贰于虢。注虢西虢云也。亦仕王朝。王饮分政于虢。不复专任郑伯也。传郑伯怨王。王曰无之。故周郑交质。王子狐为质郑。郑公子忽为质于周。注王子狐。平王子。传王崩。周人将卑虢公政。注周人遂成平王本意。传四月郑祭足。帅师取温之麦秋。又取成周之禾。注四月今二月也。秋今之夏也。麦禾皆未就。言取者。盖芟践之也。温今河内温县也。成周洛阳县也。传周郑交怨也。传君子曰。信不由中。质无益也眼恕而行。要之以礼。虽无有质。谁能问之。苟有明信。涧溪沼畤之毛。注溪亦涧也。沼池也。畤小渚也。毛草也。传苹蘩蕴藻之叶。注苹大萍。蘩皤蒿。蕴藻聚藻也。传筐筥𨪆釜之器。注方曰筐。员曰筥。无足曰釜。有足曰𨪆。传潢污行潦之水。注潢污停水。行潦流水。传可荐于鬼神。可羞于王公。注羞进也。传而况君子结二国之信。行之以礼。又焉间质。注通言盟约彼此之情。故云二国。传风有采蘩采苹。注采蘩采苹。诗国风也。义取于不嫌薄物也。传雅有行苇泊酌。注诗大雅行苇篇。义取忠厚也。泊酌篇。义取虽行潦可以供祭祀。传照忠信也。注明有忠信之行。虽薄物皆可为册也。又蕴藻之叶者。先师云。蕴者音温。此草名。节中生细叶。红东多有。古人云。蕴者谬也。书云。天行不信。则不能成岁。地行不信。则草木不大。春之得风。风不信。则其华不成。夏之得暑。暑不信。则其物不长。秋之得霜。霜不信。则其谷不坚。冬之得寒。寒不信。则其地不刚。四时之化。犹不能以不信成物。无于人手。故君忠不信。则国政不安。父子不信。则家道不睦。兄弟不信。则情不亲。朋友不信。则其交易绝。夫可与为始。可与为修者。其唯信乎。信而又信。重袭于身。则可以畅于神明。通于天地矣。

　　疏正释其文者。于中。初别解义。后总释文。前中。初如是。后我闻。

　　疏如是之言依四义转者。准彼论中。曲分为七。何故言四。即初二后一。释中或字下是。由三是助。故言四也。如是而思等者。思意业。作身业。说即语业。

　　疏众生三疑者。摄云。准此合在立所以中。疏主随于古。安释名内。然诸古人。皆置立所以中。且如揩维摩疏。即是其事。今摄云。随古安释名内。恐不如然。应疏主自意。亦可别有。古人安释名内。若道氤般若疏。亦置在立所以中。

　　疏注法华(至)言如是者。刘虬注也。摄云。端者首也。序也。有本云瑞误也。亦同二十唯识所说。展转增上力。二识成决定义。

　　疏注无量义经者。有云。慧表法师。后秦人也。

　　疏[王*正]公(至)论谤者。人云。[王*正]志师也。梁朝八公僧一数也。离五谤者。一如言此经因果。是决定有。名增益谤。二如其此经因果决定无。名损减谤。三如其此经因果亦有无。名相违谤。四如其此经因果。非非有非非无。名戏论谤。离此五谤。名为如是。

　　疏光宅云(至)辙甘者。摄云。此中意云。若不先指所闻之经。即言我闻。我闻于何。为欲彰其自闻。所以先标如是。光宅寺名。在润洲江宁。梁武之世。云法师也。不欲斥其名。故以寺标人焉。俗姓周。三[昜*斤]足僧。是一也。二庄严慧旻。三开善藏。

　　疏由此同说(至)可信者。乃重结成。依三宝释。

　　疏以上合有一十五释者。开三类。合五谤。离三宝。为十五也。若开五谤。一一释义不周。且如第一离增益谤。然不能遮损减等谤。故总合五。义方周圆。释具如疏。今更略明。且开中云。如世有符印。则无开而不过。经以五事。印其首者。亦令斯道无难。而不通矣。如者。当理之言。言理相顺。谓之如。是者。无非之称。此目如来一切说也。安法师云。有无不二为如。如非有无为是。如无所如。是无所是。故云如是。智者云。以文为如。以理为是。文以巧诠为如。理以无非为是。问为明阿难信。为明余人信。答有信心者。则入佛法。盖是通劝一切信受。非局在阿难。

　　疏言我闻者(至)大我也者。此正解中。先标配属。后从问诸佛说法下。问答正辨。假施设我者。谓二乘人。多分作彼四念处观。执为究竟。不识真理。欲破彼执。令知理体。有此四德。然此理德。数若恒沙。且说四者。为破二乘四种倒故。对倒说四。故云假说。不同前二等者。摄云。非外道故。不同于初。非极果故。不同第二。由无我执。有自在德。名为大我。即阿难也。如世说言。不自伐功。其功更大。由悟无我。自在逾增。故名大我。又问何以得知无我。得名大我。答涅槃经云。怜愍世间大医王。身及智慧俱寂静。无我法中有真我。是故敬礼无上尊。

　　疏二顺世间者。为化我众生。而随顺彼。故称我也。此中言说易故等四义。依事论说。若准智论。四悉檀中。依世界悉檀。说我无过。即当四中顺世间故。又云。世间语言。有三根本。一见。二慢。三名字。前二不净。后一通净。一切凡夫。三种语言。见道学人。二种除见。今依第三。说我无失。

　　疏有三阿难者。摄云。亦如帝释千名。非即身多。旧人解云。有三阿难。文殊师利。时大乘阿难。于铁围山间。结集大乘三藏。余二阿难。集二三藏。疏不取此。又问。处处经论。皆云菩萨声闻。各有三藏。无独觉藏。故无九藏。何故此中。有三阿难。持三乘藏耶。答据实三乘。各有三藏。以独觉乘教法不多。余处皆合菩萨藏说。但言六藏。此约别论。故三乘藏异。可有九也。

　　疏多闻闻持(至)并持者。摄云。按佛地论释云。无量经典。初中后分。皆能听受。故名多闻。随所闻义。皆能忆持。令不忘失。故名闻持。数习文义。令其坚住。是故说名其闻积集。如次闻思修三慧也。或云。多闻者闻慧。闻持者。思修二慧。其闻积集者。总谈。前释为胜。

　　疏若言阿难闻或非亲闻者。今言我闻。明知阿难。指自称我。若言阿难闻。将谓余人。传言此经从阿难。为简斯事。故曰我闻。又如世间言。我见闻者。一切知此人自指。若称名字。非相识者。便为称他。故言我也。有义有同名者。谓其彼闻。

　　疏今废耳别(至)故名我闻者。总指五蕴假称我者。不言耳别。故名我闻。

　　疏虽依大乘(至)为闻者。所言闻者。且小乘宗。二十八多师。耳闻非识。经部耳闻是假。譬喻师说。心心所法和合能闻。依大乘宗。如疏所说。其意者何。以大乘闻者。多缘具足。方始名闻。且耳定闻。须藉八缘。若小乘则不尔。因此便明昭等诸识具缘多少。且眼等五识。准小乘而有三类。以五四三缘方生。若据大乘。与彼有别。且如肉眼。九缘方生。谓空明根境作意。此之五种。同小乘说。若大乘者。更加四依。谓根本染净分别。八七六识。如次配三。及自种子。九缘方生。若是天眼。除明空二。若耳识八缘。不缘明故。若鼻舌身三。但七缘起。除前所除。更除空。以至于境。方能取故。若第六意识。依五缘生。谓根境作意根本。及能生种也。若七八二识。名四缘生牙为俱有依。并无根本。随自所取。即为所缘。并作意种子四地也。此中意者。唯明耳识具缘方闻于声。故言根识心所。对境和合。方名为闻。余者乘义便明。学者应悉。

　　疏然根五义胜于识等者。摄云。一所依胜。二作能生胜。三相续胜。四自在胜。五庄严胜。又按对法论云。又由六相。耳于闻声中。最胜非识等。何等为六。一由生因。耳能生彼故。亦由彼处。闻依耳故。三由无动转。耳常一类故。四由自在转。不待缘合。念念生故。五由端严转。由此庄严所依身故。六由圣教。如经中说。耳能闻声故。如是所说六种相貌。于识等中。皆不可得。

　　疏以二为门熏习在总者。声与耳为门。耳与意为门。名句依声。熏在第八藏识之中。即第八识为其总也。

　　疏因闻所成总名为闻者。谓因耳意等。闻熏成种等。此因闻所成。总名闻也。

　　疏废别耳意总名我闻者。问何须废别。而说于总。答若不言我。不显自他。耳通一切。是谁耳闻。又复闻时。非唯耳等。待缘极多。若一一陈。遂成烦广。若唯说一。义用不周。显和合闻。总标假者。

　　疏诸余佛土(至)见等者。如上生经。弥勒入首楞严三昧。故于光明。光明之中。即般若等现。亦如招手。前人解意。此即依色立名句等。若依香立。即香积是依。味者。如淄渑二水。劳薪所欲等。皆是依触。三者。如相怜知意等。此等皆约少分而说。然名句文。多分唯依声立。亦不相违。有人因此广明其相。香积佛立。但以身香为佛事。光明幢世界。以光明为佛事。见光明即悟道。楞伽或有世界。动眉为佛事。点眼动眼。动头磬颏弹指。或虚空等。此一一为一佛世界佛事。众生见闻此已。各证悟道。华严经有触为佛事。善财童子。行百二十城。寻善知识。有人报言。彼大城中有女。名和修蜜神。汝可于彼受法。乃至到彼从门。而女问有何事来。答愿求妙法。问汝能受我种种使不。答能。此女掌中。罗绮芬芳。珠翠交皎。其女端正。世所无双。语善财言。愿求妙法。当提我手。童子不肯。便走出去。自念我本求法。何故逢此淫女。障我道耶。又更念言。我但制心不起即得。却回参礼。于窗中。见其室内。一切诸佛。皆在其中。女唤童子。向床前提手已。自然证得无量无边甚深法藏。复令提臂等。一一皆得如前法藏。

　　疏问为佛说者。下问答分别。

　　疏佛唯有三法(至)智悲者。显佛因中行二利行。今感此果。初二自利果。后一利他果。或大智通二。思之可知。问言唯定等。证无文义。既但三法。应无色身。答有二种。一云。亦无有所见者。亦唯能见识之变矣。如文义等。二云。佛离戏论名等。故无依愿大悲。变现色身。令总睹益。故非戏论。色身故有。然按佛地唯识。前义为本。

　　疏随堕八时(至)体性者。八时者。法苑云。随世俗说。日夜八时。或诠辨诸法。八啭声时。又荐福三藏云。随乐欲时。何所以者。解云。一瑟吒。此云乐欲时。随能听者。乐欲闻法时。识心之上。文义显现。若頞瑟吒。此云八时。摄论梵本云。一瑟吒。明是乐欲。以声相近故。古人遂译一瑟吒。为八时也。问两筒三藏。并亲步祇园。目览梵典。忽焉一义。解成楚越。答二俱无失。何观天竺一物名义含多。且如五释。即有千号。前释据历时声。而文义起。故云八啭八时。后解依自慕法。而教体生。乃云随乐。随乐欲直非者。摄云。约教相明。长行名直。烦名非直。从所诠名。名诠自体。称为直说。句诠主外。其非直说。或云。十二分教中。别相契经。应颂记别。名为直说。以未委其故。余名非直。义周至故。聚集显现者。此约闻者心识之上。有直非直文义之相。于心识上。聚集显现。或可闻法之时。有率尔等五心。连带解生。聚集显现。

　　疏薄伽梵前(至)大乘品者。无性释云。或依德迩。或共了知。谓彼已能善入大乘。或即于此已极善入。故名已能善入大乘。此显已得诸陀罗尼辨才功德。于大乘义。能持能阐者。摄云。谓彼菩萨内有善入解大乘教义。道德行迹。迹是安足之处。德是绝名之所。由内有德。故名善入。德名外彰。名烦恼了知。谓彼已能等者。释前德迹。或即于此等者。释前共了。陀罗尼辨才。如次显上德迹共了。总由此德。名为善入。余文可悉。又体大者。甚深高广。无上故大。又世亲云。薄伽梵前者。显有所敬故无异。其余义大分同无性解。不能别引。

　　疏彼增上生故作是说者。摄云。谈实菩萨不说法闻者。为其菩萨为说。约此故其。增上生也。

　　疏譬女天等者。摄云。女人于天或鬼神处求乞论咒。此人梦中虽无耳说。于意识上。论咒显现。故知梦人意识。不能分别鬼神所说论咒。所见论咒。明自心现。

　　疏故经亦言(至)一字者。摄云。按大般若。佛告善现等云。我曾于此。不说一字。汝亦不闻。当何所解。何以故。甚深般若言说等。皆远离故。由此于中。说者听者。皆不可得。又新华严颂云。诸佛无有法。佛于何有说。但随甚自心。谓说如是法。

　　疏如母啮指子生唤解者。依汝南先贤曰。蔡顺。字仲君。平兴人。少丧父。母养有甘口之物。不敢先尝。至婚家饮须㕸。顺恐中毒及尝㕸。母病㾾出脓。以口吮。遭饥人民相食。顺取椹。赤黑异器。为贼所得。欲煞之。见椹异。因问之。顺曰。黑者遗母。贼遣不煞。顺出取薪。有客来急欲见。无人可报。母啮其指。顺即心动。弃薪走归。所居井桔[棉-巾+幸]柱。岁久欲擗。在母上。于是忧愁不敢动摇。母终。棺枢在堂。而舍傍人失火。草屋相连。火将至。顺伏母棺号哭。火越屋烧东家。顺母生畏无暴雷电。顺走达家。曰顺在此。母亡三年。妻不见其面矣。又搜神记曰。曾子从仲尼在楚。而心动辞归问母。母思之。自啮其指。孔子闻之曰。祭之诚也。精感万里。故刘向曰。父母之于子。子之于父母也。异体而同气。若树木之有心。草莽之有华实也。神出乎中。而应乎心。两精相得。岂得言哉。摄云。问若实不说。如何说云。我所说法。如手中叶等。各为增上缘。令他得益。如手中叶等。名为说也。

　　疏谓余相续(至)缘故者。摄云。即说法者。是听法者。余相续即身自心之所说之法。种种不同。名为差别。令余了别。翻准应悉。问若佛实说。经何复云。不说一字。答诸佛法同。离于诸佛所说法外。无法可说。名不说也。或云。一切诸法。皆如为性。真如离言。名不说法。又无如外法可说。故总名不说。又云。如眼等法。性自本有。不由说已而方有故。故云不说。

　　疏如末尼天鼓无思而作故者。此喻如来无思而说。此但喻说家。且末尼无思雨宝。众生实得受用。如来无思而说。阿难实得听闻。

　　疏此中二解(至)解释者。摄云。不说法家会说文。说法之家会不说文。

　　疏说此如是我闻者。下总释经文。皆离增减异分过失者。谓如此说。而作彼解。谓如彼说。而作此释。皆异本分增减过也。今则不然。故云尔也。问如佛成道二十年后。何难方始出家。云何诸经皆言我闻。答佛重为说。何以得知。菩萨处胎经。具广分别佛所历问。所说不闻令闻者。何言不闻。佛次第为说。阿难得佛觉三昧。悉能受持。闻既佛重说。何故智度论云。阿难将升高座。说经之时。向佛涅槃方。而说偈言。佛初转法轮。尔时我不见。如是展转闻。昔于波罗奈。为五比丘众。转四谛法轮。答然智论文。随转理门。作如是说。又佛初在。为彼五人说。后更重为阿难再说。云展转闻。亦无失。若尔。何故入大乘论云。阿难持法不尽。明二十年前法皆不持。又引中阿含说。释提桓因语郁多罗言。尊者戒得他心。观阎浮提一切众生。无有尽能受持佛法。唯除尊者。余不能了。以是因缘。当知阿难非悉能持。又首楞严经中。佛为净月藏天子说。阿难所持少不足言。不受持者。乃有无量。乃至广云。复满十方微尘世界。皆如阿难。不能尽持。亦复如是。答据佛未加未重为说。故作是言。又解首楞严经。据所悟未说之法。云不能总持。如是言未说。如林中叶等。又若此处所说之法。阿难能持。于余十方清净土说。阿难不持。又云。本愿力故。过去于长者供养诵经沙弥。今得总持。龙树赞云。面如净满月。眼如青莲华。佛法大海水。流入阿难心。长者缘如下说。又准报恩经。佛入世俗心。令阿难知。又依观佛三昧海经第五。阿难见佛闻法。说菩萨行。即忆过去九十亿佛所说经藏。此经下云。自闻授记等。即时忆念过去无量千万诸佛法藏。通达无碍等。而说偈言。世尊甚希有等。问有无量大菩萨。何故唯付阿难持法。答诸菩萨等。各各匆务。庄严眷属。调伏自身。不能宣通。阿难写瓶有寄。所以传灯是属。又复阿难常随如来。人天所识。传必生信。诸菩萨等。形异处疏。非众皆识。或容不信。问诸经皆云如是我闻。何故温室经云。阿难曰。吾从佛闻。药师云闻如是等。答随方置言。其义无别。如是阿难。升座说经已。大众谨言无常力大。无常力大。如是等法。我于佛所。亲自听闻。今者乃言我闻如是。又闻中云。我闻者。将欲传之于未闻。若有闻而不传。便是徒设。不在能说。贵在能传。可谓道贵兼忘者也。废我从闻。闻从佛来。明出非己心。故经传历世。妙轨不辍也。

　　疏此有二义者。下明时中。初标释。后简通。梵云三摩耶。此云时也。然佛说众经。前后多时。今者正指说此部时。于一时中。在其处说。如真云。我于一时。在迦尸国。我于一时。在恒河岸尸首林等。

　　疏一法王(至)无别故者。摄云。问说听究竟。共相会遇。义旨无殊。何故分二。答初约说听所为事毕。虽多刹那。总名一时。后依说听感应时。同名一时。问设不就彼说听究竟。而言一时。复有何过。答如初说字。次谈于名。后方言句。乃至部等。时皆有异。云何一。故知依彼事毕称一。故佛地论云。说听究竟。总名一时。若不尔者。字名等。听说时异。云何言一。

　　疏一道理时者。问道理与唯识。二时何别。答道理时者。谓观境有酬前引后。三世行相。道理也。唯识时者。但取识上所变境现起三时之相。有酬引等。故有别也。

　　疏如梦所见(至)都无实境者。摄云。无性摄论所引颂云。处梦谓经年。寤乃须臾顷。故时虽无量。摄在一刹那。又问说听一念生已即灭。如何识上聚集解生。答虽唯一念。然前之闻者。熏习成种。后识心上。连带解生。是故文义聚集显现。

　　疏唯意所缘(至)所摄者。今此时者。唯是第六意识所缘。非余眼等五识所得。故言唯意所缘。是不相应。假实有殊。依多法立。故行蕰收。非余蕰摄。处界准知。若独缘时。不兼彼所依法。所变相分。与是同种。独彰境收。若兼实缘。相质同种。然今此时。于百法内。属不相应所摄。

　　疏此之一时(至)总名一时者。下简通中。初简。后通。初中。先总。后别。此总也。意云。此云一时。不得定约刹那等立。但取听者感佛为说。事绪终讫。总名一时。

　　疏不定约刹那(至)非刹那者。下别也。然有四别。如文可知。意云。今此一时。不得定约刹那而立。由根性或钝。说者时长。于一刹那。犹尚未悟。故曰也。

　　疏亦不定约四时(至)不遍故者。不得定约四六时等中之一时也。有人云。四时者。春夏等四也。六时者。昼夜各三。即今六时礼佛是也。八时者。西方立三际。热雨寒。一际四月。三四成十二。一际之内。有四黑月四白月。即为八时。此土立春秋等四时。一时合三月。与西方不同。亦可昼夜八时也。十二时者。多是平且寅等。十二时也。恒二天下同起用故者。俱舍颂。夜半日没中。日出四洲等。释云。北方半。东方正没。此州日中。西州日出。如是展转。次第可知。问如日此方正中。东西两边。俱有光明。何得言恒二天下起用。答东边正没。西边正生之时。州增故唯言二。

　　疏然诸经中(至)四十年等者。此通中。先会通。后问答。会通中。初按文难。后正通释。此按文难也。若言不得约相续四时六时。及成道后时节而说者。何故。经中即有如是等义。摄云。问颇有唯说刹那时耶。答有。华严等云。何以一音。即其事也。问疏何不言。答示方隅尔。或一音言。而含多义。谓一刹那。或一无法并名一音。故疏不言。

　　疏虽有是说(至)总说一时者。通释也。意云。经中虽有相经等时。仍非总说法时。故今一时。但是总时。

　　疏问处中(至)总言一时者。问答也。摄云。所变之土。不过二种。故可定知。众生根性。万品不同。故难准也。又长甘三藏解有三种。一分收流转时。二不思议变易时。上二种生死。三假名时。假名时有三。一迦罗时。二三摩耶时。三世流布时。迦罗时者。此云别相时。如制戒律。大戒时闻。小戒时不闻。出家时闻。在家时不闻。国王得闻。余人不得。三摩耶时者。此云破邪见时。谓五部阿含。九分达磨。不简白黑。一切得闻。世流布者。即是世人语法。如言一时在恒河岸等。今依破邪见及世流布时。名一时。若依真谛。时有十义。一佛出世时。如轮王出世。七宝一时可得。法王出世。法宝一时可闻。二说正法时。佛说正法。狂聋众生。得惶悟时。三听正法时。四思正法时。所谓思根简伪取真。五修正法时。六持正法时。七下善种时。所发菩提心。八成熟善根时。谓闻如是修行。离诸放逸。九解脱善根时。所谓闻法思法修法。具此三缘。十心平等时。心若高下。听法不入。若能拔沉柳浮。念智平等。方便闻正法。名心平等时。具此十义。故名一时。

　　疏梵云佛陀者。下教主中。初广释义。后略判文。今显主尊下。是就前料简。思准可知。下并如斯。不复委曲。

　　疏觉有三义者。未满故者。摄云。又按般若第三百六十五。总有八释。今举后三义。即三觉。一于三世法及无为法一切种相无漏智转。二如实闻觉一切有情。令离颠倒恶业众苦。三能如实觉一切法相。所谓无相。故名佛陀。如次配疏三觉无失。华严经第六偈云。于实知真实。非实知非实。善解真实际。故号为正觉。此略不举觉他义也。

　　疏佛地论(至)名为佛者。一切智者。根本智。一切种智者。后得智。能自开觉。是自利智。亦能开觉一切有情。是利他智。如睡梦。无分别智。如莲华开。有分别智。又云。此总标本后二智也。一切智一切种智者。总也。能自开觉。如睡梦觉。别明根本也。亦能开觉一切有情。如莲华开者。后得智也。次疏释二智中。皆具牒。此根本言空理。真无分别。对后得有。事俗后得也。

　　疏一切智者(至)师所知障得者。此一切智一切种下。各有二句。总为三对。明本后智。初对自体得名。其次二利得名。第三从喻得名。如文。睡梦智者。谓于梦中。见种种境相。若至寤时。了诸相非实。此如本智。证理之时。唯自了知诸境如幻。余人不知。未证理时。如梦中也。如莲华开者。谓后得智如莲华开敷。观者见于台实华叶等异。其后得智亦尔。为诸有情。说种种法。令他知也。如所有色者。摄云。一切真俗诸法自性。名如所有。如所有者。指斥言也。此诸法性。智悉能知。举境显智。名如所有。总相而言。师烦恼障得者。谓一切智中。有二种差别。而言之属烦恼障得。下一切种智。准而知之。尽所有也者。摄云。一切真俗所有诸法。差别之义。名尽所有。尽所有者。指斥言也。此差别法。智悉能知。举境显智。名尽所有。又问如唯识云。由属儥生烦恼障故。证真解脱。由师碍解所知障故。得大菩提。何故。其属烦恼。得根本智。答彼论初云。约别障说。若论通义。二障俱能障于菩提真。又问何故后得偏属所知。本智别属烦恼。答以根本智唯属理。成言属烦恼得。若后得智能属事。或云属所得。且据一边。理实俱通。属二得也。

　　疏准诸经(至)佛名者。摄云。案佛地论云。佛具十德。何故佛教传法者。一切经首。唯置薄伽梵名。谓此一名。世咸尊重。故诸外道。皆称本师。名薄伽梵。又此一名。总摄众德。余名不尔。是故经首。皆是此名。然具六义。六义如下自引。依真实。诸佛有十义。一觉胜天鼓。天鼓有四德。一能觉悟。诸天贼来言来。贼去言去。佛即不尔。能令众生觉三烦恼。若生知生。若灭知灭。二天鼓能护天众。能破修罗。佛即不尔。能救三苦。能破四魔。三天鼓能令诸天受五欲乐。佛即不尔。能令众生。受出世乐。四天鼓能令诸天生贪着心。佛即不尔。能令众生生出世心。二不由他悟。无师知觉一切法故。三属二无知。一烦恼障无知。二所知障无知。四已过眠梦。凡夫眠而不梦。唯烦恼。二乘亦眠亦梦。有无明及妄智故。佛不眠不梦无无眠。舍妄解故。五犹如莲华。日光照触。莲华即开。十地行成。佛智自发。六性净无染。七具三义。所谓三身。八具三德行。谓般若法身解脱。九具三宝性。所谓同体三宝。十自知令知。以智慧力。照真如境。名为自知。复以慈悲力。说十二部经。令他知也。若无性摄论。亦具十义。六义如佛地。更加破四魔。依三摩地。能破烦恼魔。依精进慧力。能破蕰魔。依诸神足。能破死魔。依慈等持。能破天魔。若依真经。名为婆伽婆。婆伽云破。婆名烦恼。能破烦恼。名婆伽。

　　疏应化非真(至)法身也者。摄云。问按天亲论。但云应化非佛非说。不言法身而能说法。引斯为证。恐乖论旨。答引彼意。证应化非真。非真说法。不以彼文证法佛说。若示引之。而何所益。答即说应化非佛非说。故知法佛可名真佛。故彼论云。非非法者。真如无我。相实有故。一切圣人。依真如法。清净得名。故知法佛名为真佛。佛既名真。合名真说。故疏引彼称赞大乘。而以为证。

　　疏十八圆满者。佛地论云。住最胜光曜。七宝庄严。放大光明。普照一切无边世界。是第一显色圆满。无量方所。妙饰间烈。第二形色圆满。周圆无际。其量难测。第三分量。超过三界所行之处。非三界爱之所行故。非诸系业异熟果故。第四方所。胜出世间善根所起。第五思。最极自在。净识为相。第六果。如来所都。第七主。诸大菩萨众所云集。第八辅翼。无量天龙人非人等。常所翼从。第九眷属广大。法味喜乐所持。大乘法味喜乐为命。第十住持。作诸众生一切义利。即度四摄等。第十一事业。灭诸烦恼灾横尘垢。第十二摄益。远离众魔。第十三无畏。过诸庄严如来庄严之所依处。谓过一切菩萨庄严。第十四住处。大念慧行。以为游路。谓思慧名念。闻慧名大慧。修慧名大行。第十五衢路。大止妙观以为所乘。乘定慧及游三慧。路往所趣园。第十六乘御大空。无相无愿解脱。为所入门。第十七门。无量功德众所庄严。大宝华王之所建立。大宫殿中人。红莲华之中最胜。名大宝华王净土。依此长时相续。无有间断。第十八依持。以为颂曰。显形量所因。果主翼眷属。持事摄畏处。路乘及门依。

　　疏由此劬师罗(至)无尽者。此判佛身应物而现。非定一也。劬师罗者。摄云。按经音义。此云妙音。然新译云。具史罗。此人身长三尺。尝闻世尊身丈六。不生信心云。佛既长大。我身若此。如何得度。佛知根熟。至彼化之。现身三尺。长者至门首。还见世尊身长三尺。遂发胜心。欣求出离等。五百婆罗门者。裸形涂灰。亦名离系外道。见佛不舍衣服。不生信心。谓是贪著名利。非修道者。于后世尊知根熟可化之。遂现涂灰不着衣服。婆罗门见已。而生信心。今此世尊。与我无别。遂于佛所。而得度脱。无边菩萨者。此无边身菩萨。闻佛身长丈六。遂观佛顶相。乃至尽于上界。亦不能得见。又智度论说。如佛初转法轮时。应时菩萨从他方来。欲量佛身。上过虚空无量佛刹。上华至世界。见佛身如故。即说偈言。虚空无有边。佛功德亦尔。设欲量佛身。虚劳不能尽。上过虚空界。无量诸佛土。见释师子身。如故而不异。佛身如金山。演出大光明。相好自庄严。犹如春华敷。住小圣之凡夫者。二乘之人。名为小圣。四善根前。及余一切凡夫三类。总名凡失。但见丈六也。摄云。又按西域传云。有婆罗门。闻释迦佛身丈六。常怀疑或。未之信也。乃以丈六竹杖。欲量佛身。恒于杖端。出过丈六。如是增高。莫能穷实。遂投杖而去。因植根焉。林竹修篠。破山满谷。因号斯处。为杖林焉。

　　疏今显主尊(至)意心者。略判文也。初标佛者。以佛是能说法人。教是所说之法。为显佛既最尊。说教定胜。故初标佛。欲令众生生喜心也。又云。依智度论第二。五种能说。一佛。二圣弟子。三诸天。四神仙。五变化。今标佛说。故教定胜。令生喜心。

　　疏游化居止(至)安处者。此解住字也。

　　疏古人因此(至)未可也者。此引古辨非也。藏法师云。住者。今取能住为住。故住义属佛。住有二种。一者身住。二者心住。身住有四。一化处住。十方诸佛。各有国土。二异住。三世诸佛。多栖止伽蓝。三未舍寿分住。未答魔王启请。寿命无量。由答启请。则唯留八十。余皆舍之。四威仪住。谓行住坐卧。悉名为住。二就内德论住。亦有四种。一者天住。谓住布施持戒等。二梵住。谓住四无量心。三圣住。住空无相无愿三昧。四佛住。佛力等果地众德。如来具此内外八住。即是无住而住。住无所住。住名虽同下非斥也。

　　疏羯尼迦树者。此无正翻。相传云。似此槐树。枝叶亦相似。然即不是槐树。但相似耳。

　　疏火坑毒饭欲害佛佛处者。胜密者宗止信。外道深着邪见。诸梵志曰乔答摩国人尊敬。遂使我徒。无所恃赖。汝今可请至家饭食。门穿火坑。满中纵火。栈以朽木。覆以燥土。凡诸饭食。皆杂毒。若免火坑。当遭毒食。胜密承尔。便设毒食。城中之人。皆知胜密。于世尊所。起恶害心。咸皆劝请。愿佛勿往。世尊告曰。无得怀忧。如来之身。物莫能害。于是受请而往。足履门阃。火坑成池。清澜澄鉴。莲华弥漫。胜密见已。忧惶无措。谓其徒曰。以术色免火。尚有毒食。世尊饭食已讫。为妙法。胜密闻已。谢名归依。出西域记。

　　疏灵鹫山者。真谛婆沙云。释迦本行菩萨道时。为化物故。受鹫身。养育父母。求食供养。有长者见知其因缘。每日令至家中取食。一切诸鸟。亦得供养。鹫令请鸟。报施主恩。诸错解乃偷他物。逸施主家。后王知至山。鸟为说法。王甚欢喜。又送供养。因鹫鸟住。名鹫山焉。

　　疏自山麓者。谷梁传曰。林属者。守山林吏。或云即山脚足也。

　　疏一谓退凡(至)同住者。摄云。凡有二义。一未得圣者。名之为凡。有经说云。王宫人等。并得初果。二谓非王宫人亲属。凡庶名凡。

　　疏至迦兰陁竹园者。过去有王。出城游戏。睡此树下。毒蛇欲螫。于其树上。有迦兰陁鼠作声。王便惊觉。乃见毒蛇。欲来螫王。因鼠得免。乃封此树。为迦兰陁。池树及林。因此名焉。如西域记。又云。过去有迦兰陁鸟。于此养育父母。野火欲来。入池湿身灭火。以救父母。以慈孝故。因此传名。

　　疏𠰘城者。𠰘字。旦致反。

　　疏罹灾者。罹字音篱。

　　疏无忧者。阿育王也。即未主怨曾孙。

　　疏波吒厘者。西域记云。波吒厘城者。在殑伽河南七十余里。荒芜虽久。基趾尚存。昔人寿无量岁时。号拘苏摩补罗城。唐言香华宫城建乎人寿数千岁。更名波厘子城。初有波罗门。高才博学。门人数千。传以受业。结学徒等。相从游观。有一书生。俳徊怅望。间畴谓曰。夫何忧乎。曰盛色方刚。羁游履影。岁月已积。艺业无成。頋此为其。忧心弥剧。于是学徒。戏言之曰。今将为子求娉婚亲。乃假立二人。为女父母。遂各坐波吒厘树。谓女声树也。采时果。酌清流。陈婚姻之绪。清好合之期。假女父攀华枝。以授书生曰。斯嘉偶也。幸无辞焉。书生之心。欣然自得。日暮言归。怀恋而止。学徒曰。前言戏耳。幸可同归。林中猛兽。恐相残害。书生遂留。往来树侧。景夕之后。异光烛野。管弦清雅。帷帐陈列。俄见老羽。䇿杖来慰。须有一妪。携引小女。并嫔从盈路。袨服奏乐。翁乃指少女曰。此君之弱室也。酣歌乐宴。经七日焉。学徒𩓙为兽害。往而求之。乃独坐树荫。若对上客。于是告与同归。辞不从命。后因入城。拜谒亲故。说其始末。闻者惊骇。与诸友人。同往林中。咸见华树。是一大宅。僮仆役驱驰往来。而彼老翁。徒客按对。陈馔奏乐。宾主礼备。诸友还城。具告远近。[莫/月]岁之后。生一男子。谓其妻曰。吾今欲归。不忍离阻。适复留止。接寄飘露。其妻既闻。具以白父。翁谓书生曰。人生行乐。讵必故乡。今将筑室。宜无异志。于是使役之徒。功成不日。香华旧城。迁都此邑。由彼子故。神为筑城。自尔之后。名波吒厘子城焉。

　　疏古人有说(至)皆谬也者。此古叙。昔摩伽陀王。生一大子。一头两面四臂。诸国闻之。皆来庆贺。见其异相。遂谏于王。令弃山中。有罗刹女。收而养之。后问其母。我父是谁。此答言。我非汝母。王及夫人。是汝父母。具说弃由。太子便嗔。有大势力。乃取千王。囚一城内。而欲煞之。有末王。白言太子。我父母乃妻子。不敢言辞。我有和上。是辟支佛。愿放辞也。太子许之。速疾归国。见辟支佛。求受五戒。受讫即来。而就于死。太子问言。汝去憔悴。今何怡悦。王乃报言。前未受戒。恐死已后。堕于恶道。忧做憔悴。今已得戒。不堕恶道。是故怡悦。太子问言。其戒是何。小王答言。谓不杀等。太子谓受。小王为受。便即报言。汝今受戒。是我弟子。如何欲煞。如是千王。破此净戒。若从汝亦累于我。是遂放而不煞之。太子云何各欲还国。中有王言。我等不死。皆由小王。今须报恩。可立为主。我等事之。于是诸王不复归国。千王住故。名王舍城。即疏云。置千王于此者。是此后也。准诸经论。更有六缘。一摩伽陀国王有子。一头两面四臂。时人以为不祥。即时裂其身首。弃之旷野。罗刹女鬼。名阎罗。还合其身。而乳养之。后大成人。能并诸国。王有天下。取诸国王。万八千人。置此五山中。以大势治阎浮提。阎浮提人。因名此中。为王舍城。二云。摩伽陀王。先所住城。七被火烧。王问其故。有云。宜应易处。王即更求住处。后见此处。五山周币。其状如城。即就居之。以王先住。名王舍城。三云。古王婆薮。厌世出家。妄证天祠。煞生无罪。陷入地狱。王子广车嗣位。恐作大罪。不知何计。空声告曰。见希有处。应作王舍。后因獦逐鹿。见此五山。而便城焉。此上三缘。出智度论。四云。婆薮王子。初共人民造舍。即为鬼神坏三。唯留王舍。如是至七。太子言。但更造屋。悉题王舍。于是免焉。五云。轮王出世。代代相承。住此城中。因住此城。名王舍城。六云。昔有四天。共攒乳海。觅得甘露味分。于此五山。起舍守之。七日后方乃分之。是故名为王舍城。此后三缘。真谛云。出律毗婆沙。若善见论云。其城纵广三百由旬。有八亿万户。有八万聚落。故最大也。摄云。问古人所说。非无典据。如智度论。律毗婆沙。仁王等经。说各异故。何得总拨为谬说耶。答设彼等说。皆叙彼俗。不正说也。故疏不取。

　　疏王都既在(至)利缁素故。此释难也。难云。山城二处。何不举一。要两双彰。故此释云。如文可见。意者。游化城中。居止在山。利益缁素。故曰也。若准摄云。山佛自化。城化王化。举自化处。显利于缁。说他化处。明益于素。

　　疏论云序分成就者。下引论释。于两义中。皆先举论。次即解释。前义之中。从故城乃摩揭下。是疏释。后义之中。从俱苏摩城下。是疏释。下皆准知。

　　疏或教妙(至)出二乘故者。摄云。前解山城。俱喻教理。此即别配。山同出水。城喻开敷。思之可悉。

　　疏般若通贯(至)远矣者。举例释成。般若通贯五门者。谓实相等五种也。舍卫丰其四德者。一曰财宝。二妙欲境。三饶多闻。四丰解脱。以舍卫国。丰其四德。故般若经。多在此说。问般若有五。舍卫四德。四五不同。何成表意。答即四德中。含德五种。何者。一财宝。即文字般若。二多闻。是观照。三五欲。是境界。四解脱。是实相。眷属通有。且如观照。起时即有遍行别境等心所。或具四五蕴。名为眷属。然此配者。但以义类而说。无别教文。金生丽水等者。此明真在提河而说。亦有所表。文义易见。

　　疏古说此经(至)居秽土者。自下会违。意云。此经上下。说处既多。何故经初。偏标王舍耆阇崛山。然将会释。先列说处。就中先列古。后叙今。此引古也。古说。此经合有四处。如疏所列。摄云。疏虽不说。准理而言。既处有四。即说有三。初二同疏。三者。属累品后。居秽土说。故成三矣。今解处三下。是叙今也。

　　疏今标创会(至)化身者。此会释也。意云。今标创会。欲令三乘欣乐同故。显佛悲深等。故曰也。

　　疏众成就以五门解释者。下众成中。初总分别。后从藏经明众成下。别科释。

　　疏说时方人令生信故者。时谓说教之时。方谓处所。即某处等。人谓徒众。即与大比丘等。

　　疏因缘之经令除法慢者。十二分教中。因缘经有三。谓请因事因犯制戒。此中意取因请故说。若不待请。而即说者。恐生慢法之心。今者欲明能语之人。故列此众。

　　疏菩萨请引及果(至)利之者。摄云。此释外之难。难意云。一乘正逗声闻。鹙子可请。既不彼于菩萨。二圣何陈。故今答云。因利益故。所以请也。由赞寿量及持经等。分别等品证不同。既有斯利。菩萨故请。或云。虽为菩萨说行及果。三根因此得闻。故名因亦利之。或云。答本请一乘之境。佛说一乘。正逗彼根。菩萨请行及果。佛赞行果令答证。故言因亦利之。

　　疏答凡夫(至)大乘者。谓二乘性也。种善根未得圣已前。是答凡夫。摄云。定性之人。远尘离垢。不定性者。发菩提心。

　　疏凡夫(至)菩萨者。谓发菩提心。齐地前已来。是菩萨凡夫。得无生法忍。摄云。然无生忍。初地亦得。今所明者。非初地。若初地忍。即令凡夫菩萨得。既言圣者。故知余地。

　　疏故为三机说斯妙法者。三机者。答菩萨及以凡夫。虽举二凡。俱是凡故。或从答凡夫及菩萨凡夫已来。此之二类。各有三品。名为三机。机不同。寻文可解。

　　疏当时众集(至)众生发意者。当在会众。为引当时不在会众。今遣发心。今经中结集陈者。为欲引摄今时众生。令发意也。

　　疏两实二权者。答在秽土中为实。菩萨在报土中为实。故名两实。菩萨在秽为权答在净土亦权。故言二权。

　　疏此众二徒(至)差别故者。摄云。徒者徒辙。有此相对之徒辙也。二二合之。总成三对。如次可悉。或云。显序品众及一经之众。有二徒辙也。故序品十五众。合为一。多宝分身。合为一。多宝分身。合为一。后之四众。各别为一。便成六也。以此六众。如其次第。配闻法证法等六句。二二合故。名为二徒。问何因以多宝分身。合为一耶。答且如僧三人已上。方成众义。多宝侍者。唯有智积一人。以少从多。故合为一。又自余诸众。品品各别。多宝分身。同在一品。故合为一。此净法师。作此配属。疏主密意。语少含多。作斯略说。

　　疏一三乘(至)求彼者。仁王经云。复有八百万亿大仙缘觉。问何故此经仁王。二教有异。答诸说不同。一云。秘密即有。显现即无。故智度论云。佛法二种。一者秘密。二者显现。转法轮。三乘人各得其果。是秘密众。然仁王有者。依秘密说。法华言无。依显现众。故不相违。又云。独觉有二种。一者本性。独出无俱。二者先是答。后成独觉。如五百仙人。一时出者。如旧婆沙三十二说。解云。经各据一人。亦不相违。有说独觉自有二种。一䚬角喻。独出无二。当知如佛。二者部行。多人并出。此有二种。一是缘觉性。如五百仙人。二是答种性。亦是五百仙人。故新婆沙第三十云。五百仙人者。多是答种姓。解云。既说多言。故知仁王八百万亿仙人者。多是缘觉种性。而言出无佛世者。依多分说。此依仁王疏说。下有此妨。准此而释。更不复述。

　　疏三界无无色(至)亦有者。彼经云。思缘放光。照三界众生。问何故不同。答诸宗不同。萨婆多及经部等。唯有四蕴。故无能照及所照法。摩诃僧祇部。具十八界。故有所照及能照法。今依大乘中阴经说。如来至无色界。无色众生。礼拜世尊。又本业经云。如来说法会中。无色诸天。来入会中。故知无色具能所照。又仁王经云。宝华上至非想非非想天时。无色界雨无量华。如空而下。依瑜伽。无色界中。唯有法处定所生色。解云。依瑜伽者。作如是说。如所引诸经。皆依法处色说。此亦依仁王疏叙。

　　疏陀罗尼经(至)亦来者。即尊胜经。炎魔王。于夜分来。或余经陀罗尼。更别有来。

　　疏后宗次第者。摄云。问前第三门。所列名字。与此第四。何故不同。答此众多互立一名。由此多宝为听证来。分身诸佛为证开集。前后互明。故无失也。

　　疏初众之中(至)后者。净云。诸经列众。各各不同。或有列大。不列小。如华严等。或有列小。不列大。如般若等。或有大小俱列。如大品等。或大小俱不列。如胜鬘等。即今此经。大小俱列。问何意不同。答此等不同。或随魔略。或对所为。或实有无。理非一例。又诸经列众。前后不同。今此法华。先列声闻。后列菩萨。疏有四解。如文可知。若依佛地论。总有八释。四与疏同。然文所列。复不次第。今应配属。学者须知。故佛地论云。一生疑异。即声闻于大乘教。疑非佛说。故今先列。一一令闻。二决定异。不定性若闻说大乘。是究竟法。生希有心。决定求大。三际慢异。答得无学。谓为究竟。生憍慢心。闻佛说已。轻慢则除。四恒随异。同疏第二。五形同异。同疏第一。六离深异。同疏第三。七恭敬异。同疏第四。八净信异。答先列。欲令众生于若所生净信心故。

　　疏总谈无数(至)人等者。此疏释也。论中但其数成就者。谓大众无数。不别标言万二千人等。或有本作合字。即是论合。别标万二千人。或作名字。笔误也。

　　疏依乞等(至)为名者。亦是释也。比丘乞食。须具五义。智度论云。一为利养故。改裳威仪。诈现失相。二为利养故。自说己身所有功德。三为利养故。强占相吉凶。四为利养故。高声现威。令人畏敬。五为利养故。说已昔日所得利养。激动人心。发令行施也。

　　疏求觉利有情(至)为菩萨者。释也。非是此经可列。䟦陀婆罗菩萨。此十六是上生经说。然彼经中。但言复有菩萨摩诃萨。名䟦陀婆罗。与其眷属十六菩萨俱。不列余之字。问此引成中第一。若修小乘。引与第四威仪一定。有何差别。兄第一第二。答菩萨修行相对。三四两句。意辨菩萨答身形相对。菩萨随类现身。答一定无改。故有差别。

　　疏然本论中(至)显故者。谓本论中。虽标二叹。但总如言。而不牒十六十三。别名以易知故。次下论有十六等名者。但是牒经而释也。虽有标无牒。而言不标者牒。言总意别。

　　疏明其四众(至)不说者。释也。虽各礼佛下。通难解也。准而当知。

　　疏然明经众成中者。下别科释。初科判。后别释。如文可思。

　　疏一处(至)解脱者。此文有七。义择共也。摄云。问心观佛。希闻妙旨。同一见解。八圣道同。余可知矣。

　　疏真谛三释(至)万二千人者。一胜大。如说大王。虽年幼小。而言大者。以其尊胜故也。二体大者。如说大山。山无胜劣。以体高广。故名体大。三数大者。如说大军。军无胜劣。亦不高广。以其数众。故名为大。此举三喻。以释于大。比丘亦尔。修菩萨道。高极无上。即是胜大。位难测故。则当体大。众非一故。即是数大。

　　疏今合为六者。摄云。非是全取前之二三。取前五解。加名称大。而为六释。除智论初。然可总为七。取智论初。九十五种外道之中。最为大故。藏云。作此经有五义大。一者众大。谓万二千。二者位大。皆是阿罗汉。三德大。诸漏已尽。四名大。其名曰下。五识大。众所知识。

　　疏梵云苾刍讹云比丘者。苾刍者。上好药草。此草生处。纵逢天旱。亦常滋茂。傍诸草木。亦能数荣。比丘亦尔。若一人持戒。令无量人受诸果报。纵逢难事。亦无忧畏。

　　疏四云净命(至)命故者。离耶命故。名为净命。四邪者。智论云。一仰口比丘。所谓仰观星宿日月博蚀。因兹得食。以资身命。二下口比丘。谓耕田种作。治生博易。为此下业得食。三方口比丘。谓国通致使命。四方往来。因兹得食。以供身口。四维口比丘。谓占相卜问咒术等事。因此得食。号曰维口。小术不正。称之维口。即以贪嗔所发三业。名为邪命。而有颂云。俗耶见难除。由恒执异见。道耶命难师。由资具属他。此上五名。从初出家。渐次而修。乃至师或。思可知矣。摄云。问比丘之名。含于乞义。诸余乞者。应名比丘。答比丘之名。具于五义。余不具五。不名比丘。

　　疏理事二和合得众名也者。谓同证一真理。违净相书。名为理和。同戒见利等。无违背故。名为事和。

　　疏三人已上得僧名者。法苑云。梵云僧伽。此云众也。然三人已上。皆是僧体。从多义故。彼国之法。一名名。二为身。自三已上。名为多。如办法事。四人方成。一人白言。大德僧听。所和三人得名僧故。若四是僧。岂能白者。而自白耶。欲显和合。从多人故。自三已上。皆得名僧。若办事僧。即四人五人十人二十人等。

　　疏经有六句(至)究竟者。下叹德。先标列。后解释。此初也。新翻及旧论者。摄云。唐三藏所译般若等经。名为新经。此经之先译。名旧。且言新经。实余古经。有十六者。问论释于经。何故经论数不同耶。答言常众无会不集。处处叹之。故罗什略叹其德。天亲欲示解一经叹德。令识众德。叹德之意。故广说也。问何故诸经叹德。增减不同。答有二释。一者译主具略不同。二集法者。叹有多少。以叹德皆是结集置故。

　　疏论有三释者。下解中。先依论释。后总料简。然三门中。皆先依论。后释经文。寻者息。

　　疏上上起(至)名上上起者。或以下释上。或以上释下。总名上上起。且如第二诸漏已尽。释第一句阿罗汉。上句罗汉是所起。名起上。即是起得名上起。下句诸漏已尽是能起。名为起上之起。故名为上起。如是类例非一。名上上起。此以下释上如是。若以上释下。且如以第二句诸漏已尽。释三第三无复烦恼。此即上句是能起。名起上。即是起名为上起。下句是所起。名起。是起之上。如是类例亦非一故。名上上起。然疏下自释。今为初略示。

　　疏即是论言(至)罗汉者。此引文释成。即唯识等论也。谓唯识论。应义有三。今言应已永害烦恼贼。故名罗汉。即是一义。引此意者。成前但师。现行诸漏。名为阿罗汉。摄云。问无学之人。种现俱尽。何不双以第二三句。释第一耶。答八地已上。顿悟菩萨。亦名罗汉。若实种尽。方得应名。即八地非罗汉摄。今显通彼。故以漏尽。释罗汉也。因此略明梵名不同。然罗汉有三名。一名阿卢诃。二名阿罗汉。三名阿罗诃。即杀贼应供不生。如次而配。若对因中而说。因名怖魔。至果称煞贼。因中名乞士。至果名应供。因中名破恶。果中名不生。今此煞贼等三名。皆果中称也。

　　疏烦恼现行(至)名之为漏者。此释漏名。且杂集第一云。令心连注。流散不绝。故名为漏。此复云何。依外门流注。故立无明漏。令心连注流散不绝。异漏义也。若俱舍云。稽留有情。久住生死。或令流转。于生死中。从有顶天。至无间狱。由彼相续。于六疮门。泄过无穷。故名为漏。若依世亲。述经部云。若善释者。于诸境界。流注相续。泄过不绝。故名为漏。

　　疏欲界见道(至)欲漏者。此出欲漏体。欲界见道四十等者。谓欲界分别烦恼。迷四谛下起。一谛有十。故成四十。问何缘如此。答然迷谛相。有总有别。总谓十种。皆迷四谛。何以然耶。苦集是彼因依处故。灭道是彼怖畏处故。言因依处者。一是因。二是依处。故对法论云。苦集二谛。皆是一种烦恼因缘。又为依处。是故迷此因缘依处。起诸耶行。言灭道是怖畏所。性不随顺。增长十种。但起迷拔。犹豫等事。故对法论云。由烦恼力。乐着生死。于清净法。起悬崖想。又诸外道。于灭道谛。妄起种种颠倒分别。是故十或。皆迷灭道。起诸耶行。及诸烦恼。皆二缘故。若据别迷。二唯迷苦。八通迷四。身是二见。唯果处起。今取总迷。故十烦恼。皆迷四谛。言并忿恨等二十随惑者。唯识论颂曰。随烦恼谓忿。恨覆恼嫉悭。诳谄与害憍。无惭及无愧。掉举与惛沉。不信并懈怠。放逸及失念。散乱不正知。问此二十何名随烦恼。答是烦恼分位差别。及等流性故。名随烦恼。若忿等十。及妄念不正知放逸等。假染心所。是前贪等差别分位。名随烦恼。若无惭无愧掉举惛沉散乱不信懈怠。此等虽有别体。是前根本之等流性。亦名随烦恼。由根本为因。此得有故。

　　疏言十六大随者。然二十随中有三品。谓下中上。忿等十或。名小随。以自类相生各别起故。非不与他中大或俱。行位局故。名之为小。无惭无愧。此名曰中随。以自类得俱行通。忿等唯遍不善位局。后八但得中名。若掉举等八。自得俱生。但染皆遍。得俱生故。不可名小。染皆通故。不得名中。二义既殊。故八名大。今云。十六者。色无色界。各有掉举惛沉不信懈怠放逸失念散乱不正知。故成十六。

　　疏三界合有(至)名无明漏者。一界各有五光明。三界合论。故成十五。依瑜伽八十九云。诸欲界系一切烦恼。唯除无明。说名诸欲。色无色二界所系一切烦恼。唯除无明。说名有漏。于彼三界所有无智。总摄为一。立无明漏。若依小乘。四十一总为欲漏体。谓欲界系根本烦恼。有三十一。并十缠成四十一。至五十二物。为有漏体。谓上二界根本烦恼。名二十六。五部或中。各除嗔痴两界。合论成五十二。三界名五无明。合成十五。为无明漏。问何以上二界。合为有漏。答一同无记性故。二同内门转故。三同是定地。由此三义。二界合一。

　　疏合离合废立者。欲漏名离。有漏名合。此二漏中。不取无明。名废。别更为漏名。故曰也。

　　疏具四生地者。谓胎卵湿化也。

　　疏一生一烦恼者。一生。即唯化生性。烦恼。即唯有覆无记性也。

　　疏通相应不共为前二所依者。然无明有二。一相应。二不共。若贪等俱者。相应无明。非贪等俱者。名独行无明。又不共无明。复有二种。一恒行不共。唯在第七。二独行不共。即第六识中。独头起者。是也。为前二所依者。此无明漏。能为前欲有二漏所依处也。

　　疏以具十一殊胜事故者。摄云。按缘起经说。一所缘殊胜。遍缘染净故。二行相殊胜。隐真显妄故。三因缘胜。或业生本故。四等起胜。等能发起能引所引。能生所生。缘起法故。五转异胜。随眠缠缚相应不共。四转异故。六耶行胜。于谛起增益及损减行故。七相状胜。微细自相遍忧相转故。八作业胜。作流转所依事。作寂正能障事故。九障碍胜。障碍胜法及广法故。十随转胜。乃至有顶。犹随转故。十一对治胜。二种妙智。所对治故。以此无明。具于相应不共。乃至具十一殊胜事等。故离诸惑。而别立漏。

　　疏下界烦恼多缘欲起者。摄云。略云欲界。而有三欲。一饮食欲。二睡眠欲。三淫欲。为此胜故。故得欲名。

　　疏由疏由现种或无故得真自在者。现谓诸漏已尽。种谓无复烦恼。由此二种无故。故名得真自在。

　　疏已离定障名心解脱者。摄云。问定障是何。答理实诸染。能障定者。皆名实障。然依胜说。异族生受。名胜定障。领下劣法。不上进故。问定既杂障。何乃名为心解脱耶。答定是心所。以所从王。名解脱。邻近释也。或定令心住于一境。定得心名。又问慧解脱人。定障不属。而于何得入见道。唯识论言。托胜所依。故入见道。答有二解。一云。依近分定。而入无漏。得近分定。不要属障。一云。亦得四根本定。亦属定障。言示现者。示能得属或定等障。非余定障。亦不能属。

　　疏离性障故者。烦恼体性空是障。故名性障。此持业释。

　　疏彼相应心(至)心解脱者。彼谓彼前无明贪爱等。若未离彼无明等或。相应心王。而未离缚。由离无明贪相应心王。而得离缚。故名心解脱。

　　疏由离此二证获无为者。由离性定二障。证得无为。且有二种。今虽不得择灭无为。由伏定障。得非择灭。理亦无失。以此定障。是所知障收。故离定障。得非释也。

　　疏远能见者(至)离缚者。离相应者。王之体。而非是缚。与相应或。同时而起。遂被相应烦恼系缚。名相应缚相应即缚。持业释也。所缘缚者。如五尘境。体非是缚。彼能缘心体是其缚。缚彼境时。名所缘缚。所缘之缚。依主释也。故俱舍论颂云。世诸妙境非真欲。真欲谓人分别贪。妙境如本住世间。知者于中已除欲。又云。相应即见分。所缘即相分。由此见相。熏成惑种。故名为缚。

　　疏以离现行诸漏二缚者。谓离相应所缘二缚所以得名无复烦恼。问诸漏但说现行。无烦恼者。即无种尔。自有离现。而不属种。如何说言。由远离能见所见。名无烦恼。答此唯叹罗汉。不说余人。故无现时。必无种也。

　　疏或复笋[牛*子](至)二见者。此不以第二句。释第三句。能见者。能执我心。所见者。所执我相。若离我执根本。即所执我相。不于当情识心上现。犹如悬镜高堂。像于中现。镜喻能见我心。像喻所见我相。若在镜时。像必于中而现。若除镜已。像必不生。以无镜已。像必不生。以无镜故。因何而起。此亦如是。若离能执我心。即所执我相。亦乃不现。

　　疏前诸漏尽(至)相违者。此会违也。且外云。以无我见等。释无烦恼。与前论漏已尽第二句。释无烦恼何别。故此会云。前诸漏尽。据总说无烦恼。今言无烦恼者。据别无我见。以我见为本。一切烦恼。因此而生。是故约无我见而释。亦不相违。

　　疏如相应事以成办故者。摄云。能证或灭谛。诸心心所。名曰相应。如者。指斥之词。由为如是相应之事。已成办故。所以名为办辨所办。又云。如相应等。是举喻也。更有余释。繁而不叙。

　　疏此有九结(至)立为结者。杂集第六云。当知此中。宣说诸结。若相。若用。若位。辨结差别。言相者。爱结。谓三界贪。恚结。谓于有情苦。及顺苦法心法损害。即唯欲界嗔恚。慢结谓七慢。即慢过慢等。无明结。谓三界总有十五无明。为无明结。见结。谓萨迦耶见及邪见边见。取结。谓见取戒取。疑结。谓于谛犹豫。及三宝疑惑。嫉结。谓耽着利养。不耐他荣。发起心姤。悭结。耽着利养。于资生具。其心吝惜。此后二种。并是随烦恼中数。言用者。谓有此者。不猒三界。由此展转。不善现行。善不现行。由此能招未来世苦。与苦相应言位者。谓于后世苦果生位。依瑜伽八十九云。有九种。方能和合。故立九结别。一依在家品。可爱有情非有情数。一切境界贪爱缠事。二即依此品。可恶有情非有情数。一切境界嗔恚缠事。三依有情数憍慢缠事。若四五六。依恶说法。诸出家品。三种耶僻。胜解缠事。谓依听闻不正法故。依不如理耶思惟故。依非方便所摄修故。如是差别。即为三种。七于善说法律无胜解缠事。八依出家品智贫穷事。九依在家品财贫穷事。问缠中何以嫉悭二种。偏立结名。答依俱舍云。以嫉悭二。唯不善性。又此嫉悭。唯自在起。不随从他。唯自力起。故名自在。由二义胜。故于缠中。别立为结。又云。由七义故。一数现行故。二为贱贫因。嫉为贱因。悭为贫因。三遍显随惑故。谓遍显[威/心]欢。随烦恼也。四恼乱出家在家部故。谓出家于法教。嫉悭恼乱。在家于财物。嫉悭恼乱。五或恼乱天阿素洛故。谓天帝释有甘露味。阿素洛有女色。天悭味嫉色。阿素洛悭色嫉味。便兴斗诤。六或恼乱人天胜趣故。七恼乱他及自。部者。众也。谓悭恼自众。嫉恼他朋。由上七义。故曰也。然九结中。五是钝使。二是利使。

　　疏由成上诸句(至)自在位者。此心自在。由具上来诸句。得心自在位也。摄云。问既由诸句。名心自在。何名单释。答疏主总谈。由具上句。至心自在。不同余句。取他来释。

　　疏准论有三单释等者。问今上上趣。以上下相释。而得名焉。三单二不释。何名上上起。答言上上起者。从多分而论。或是彼类。亦得其名。有人以下起上等。皆作四句。且上下起四句者。一准下非上。如第二句释第一句等。二准上非下。如第二句释第三句等。三亦上下。如得真自在等。四非下上可知。又邻次隔越。作四句。一邻次非隔越。如第二句释初句。二隔越非邻次。如第四句释第二句等。三俱句。如第五六释第七句。第六是邻。第五隔越。又如第九第十释第八句等。四俱非。可知。又单复作四句。一是单非复。如第二句释第一句。二是复非单。如第五第六释第七。三俱句。如第四句以第二三释。又以第四句释第二句等四句等。四俱非。可知。

　　疏今依此经文者。此下释经文也。

　　疏故入十地得阿罗汉名者。释现行漏尽之义。释罗汉名之所由。谓顿悟菩萨。于十地中。俱生惑种并在。得名罗汉。证知此中诸漏已尽。但是现行。且偏据一义亦不属种。

　　疏或总漏尽别执亦亡者。总漏谓相应所缘二练。即第二句。别者谓执我见。由有我见。诸漏得生。今者烦恼。意取我见。由诸漏尽。我见随亡。故远二见。名无烦恼。二见谓能执所执我相也。摄云。此当句自及所以。遮于外难。前诸漏尽。据总烦恼。此无复言。约别我执。虽俱现行。总别有异。故二分种。此顺前解。无复烦恼。第二释也。

　　疏由斯生死(至)九结烦恼者。生死流转。名为重担。由属生死。名弃重担弃。重担故。逮得己利。此即当句自释。非是将彼论中。弃重担义。释逮得己利。

　　疏由上漏尽(至)自在者。由诸漏已尽。至界诸有结。此之四句。见道修道烦恼俱尽。由离此烦恼故。心便自在。性事障者。事障即是定障。由定障。由定为本。能起神通。神通之事。而得自在。名离事障。

　　疏三应入聚落(至)或故者。摄云。如郁头蓝子。虽得非相非非想定。然未自在。后入王宫。为欲境或。先诸神通。即其事也。

　　疏应一向引(至)进修故者。摄云。问既号无学。何进修。答二乘究竟道。欣大菩提故。若尔定性应不进修。答亦乐利他。练根除障。总言进修。故理无爽。

　　疏九应引空望行者。此第九第十十一。是三解脱门。观四谛下十六行相。十六行相。义如下明。

　　疏于三界禅不生爱味故者。摄云。问禅唯色界。其二者何。答无色亦得名禅。禅者。此译名静虑。能生一切诸功德故。亦义名为功德聚林。故智度论十八说云。禅者。四禅四无色等诸禅定。若不尔者。禅波罗蜜。摄定不尽。问经论何不说彼而为禅。答色界具支。无色不具。故得名别。理实通有。

　　疏应如实知(至)功德故者。且如异生之类。各各乘业。而别生。诸趣各异。各为异生。入见道已。同一望道。同观一理。同一佛法。名曰同生。今于此同生之中。得究竟极果。故云波罗蜜多答。谓于小乘。到彼岸故。得此果已。广度众生。令同者于己得功德故。摄云。准疏意云。化诸众生。令同罗汉所得己利。名曰同生。此释应善。

　　疏第修行(至)别意者。此辨别也。第八修行不息。第十二。于禅不者。意云。初进修诸行。于禅不着。舍劣趣胜故。后即属诸结。于禅定等。为不味着。

　　疏有为可说(至)异故者。谓真如依性相离言。言语道师。名不可说。非谓有为。即是可说。诠彼自相。亦不及故。约彼共相。且言可说。

　　疏一摄取得功德者。摄云。问云何名得。答然疏意云。由成二句。是以能得诸功德故。故名为得。

　　疏五摄取所应作胜功德者。摄云。问犹修供养。云何名为已作所。答自德满故。名已作所作。为报佛恩。更修供养。

　　疏后句过上下界者。欲界名下。色无色界名上。何以如是。答定散不同。故分上下。

　　疏八摄取上之功德者。问何故此句。上之起门中。第十四。说正智解脱。其是无为。第二总别相门中。第十三。正智解脱。即谓神通。今此上之功德中。即为无为果。诸德之中。最上上故。有此不同。答上上起门中。约彼所证。说是无为。若约能证。正智还是有为。第二总别想门中。约彼正智之上。能起神通。化众生故。问何故二处。俱言解脱。答前据或亡。名为解脱。此据境事。神通不权。名为解脱。故前二种。俱名解脱。今第三门中。言无为者。此约正智。证无为果。叹此无为果。诸德之中。最上上故。

　　疏九摄取(至)众生功德者。问此中明至心自在。与前二门中。明心自在之位。今第三门。约外化边。名为自在。前之门约自利说。此第三门。约自利利他说。

　　疏成唯识中(至)生故者。下属简中。先引文。后从上之起门下。配释。此初也。

　　疏摄取事门(至)唯俱解脱者。此意云。唯识所说。三种应义。通俱慧解一切罗汉。今此摄取事门。既说十种功德。即唯俱解脱罗汉。以此狭故。不摄三也。前二门中。义通一切罗汉。故偏配之。问前二门中。不说十德。既通一切罗汉。即彼二皆应摄三。何故。初门摄二。第二摄一。答随义显故。作此配之。初门既其诸漏已尽。尽诸有结。即是应永害贼。无分段义。第二门中。自说应受饮食卧具等故。以此相类。故作此配。

　　疏又上上起门(至)分段者。生之起门。以漏尽故。名罗汉等。多是漏惑。故配应害烦恼贼。总别相门论中。明十五种应义。中云应受饮食等故。配堪受妙供。摄取事门论中。明有为无为十种功故。配无分段生。此门配属依多分说。非全有此相也。

　　疏宗义配之非理定等者。谓宗徒道理。且如是配。非谓论家。及真实理。决定如此。之乃人情属当为准的。

　　法华疏决择记第二

　　文治五年(己酉)九月二十三日午克。于东胜院西房。资养病痾之身。抛万事书写毕。执笔信遍。

　　同六年戌正月十七日午克于北戒坛一交毕。
