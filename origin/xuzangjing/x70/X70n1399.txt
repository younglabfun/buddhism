卍新纂续藏经第 70 册 No. 1399 石屋清洪禅师语录


　　No. 1399-A 福源石屋珙禅师语录原序

　　昔。达磨大师壁观少林。惟以一言传心。默示真体。使人自证。初无多说。是以。二祖夙慧天禀。颖悟超然。故于密授之际。直证其妙。乃曰。了了常知。言不可及。达磨始印之曰。即此是自性清净心。更勿疑也。其后。四世相传。皆默证其体。而不显言。至荷泽神会禅师。则记达磨有悬丝之谶。虑恐宗旨灭绝。遂明说知之一字众妙之门。至是。而真心之体。显白于世。潜符密契者。不为不多矣。然而此心之知。虚灵寂照。性自神解。非世所谓仗境托缘之知。而为其体也。自唐以来。诸祖相传。列派分宗。行棒行喝。至于擎叉舞笏。挽弓辊毬。各立玄门。建化不一。究其大机大用。无非直显心体之妙。至不得已。而有上堂入室示众等语。观其激扬开导。要皆肆口而说。直截无隐。始及南宋以后诸师。渐乃组章绘句。流为造作。甚至有短拙新巧之论。使学语无稽之徒。转相沿袭。大为有识所耻。殊不知。直指之道。以心传心。必惟自证。才涉言诠。即第二义。而况务为造作者耶。余每与通宗达士。语至于此。未尝不为之大息焉。福源住山石屋珙公。早得及庵之传。居山三十余载。入定观心。妙达真体。故其言语不是造作。宝自胸襟浑然流出者也。读其山居诸偈。绰有寒山子之遗风。以及上堂示众诸语。一皆切直谛当。有足警发于人。岂学语者。可以意识而模仿之哉。呜呼。古道澜倒之秋。邪说方炽。寥寥宇宙。作者无闻。安得起斯人于寂光净居。而共论兹事焉。

　　洪武十五年岁在壬戌春三月。前景德灵隐禅寺住山沙门释豫章来复序。

　　No. 1399-B

　　尝闻。佛道不在文言。岂离文言而具佛道。众生不能证佛。诸佛未曾分别众生。乃佛入众生不觉。众生至佛不修。故曰。一坑无异土。源流即是水。譬喻风水相投。不期而偶。水无风而不波。风无水而不浪。风体本无其形。入水成章。池水定静衡平。迎风鼓动。水风两无交涉。动静之相安在。直示不二法门。生佛了归一体。入于圆宗。方为斯旨。道不在文言。三藏至今不绝。流行万世。教是证宗之理文。谓宗入教。宗是达教之体诠。谓教明宗。后学之要。必不可少乎。然。古人机𥃺唾露泄渗。往来普引后贤。心解力浓。䇿警行践。缘至一旦廓然而彻。乃化上行之衣传。绵延后代。续祖灯之源流。谛信拈提。今石屋语录。近世者希。先德归去时遥。迹遗墨流。阅其文字。知古衷言不可轻为者。老古锥。三十年居山。足不入阃。尽忘尘晓。清志坚澹。利不干怀。舍片云消归灵岫。演半偈襟胸月朗。开毫裂天河。浚川无际。涌一泉智水。流出宝藏。逝游峰顶。清逍云外。实非抱息寒禅。枯根未绝。岂是坐井观天。不知方外。此老。真为如来的派源流。一气法末也。因清坚大师。仰古道风。闻悦怡畅。欣觅不胜。久望刊流。后揽一本。翻刻承布。若于斯文。普愿尝夫便觉出广长舌。行人道曲。履步咸正。有智踏无为之乡。无虑超乘戒之急。世色易辩。一相难分。特使无知无所不知。希逢者也愿乐欲闻。

　　光绪十三年。重刻石屋语录。闲居月塘乡野。谨序。

　　No. 1399

　　福源石屋珙禅师语录卷之上

　　参学门人　至柔　等编

　　师于元统辛未四月十三日入寺。指山门云。豁开户牖。当轩者谁。喝一喝。

　　佛殿。因我得礼你。自倒还自起。鹁鸠树上啼。意在麻畬里。

　　据室。拈拄杖云。从上诸佛祖师。天下老和尚。总是扬蓬尘于水底。摘杨华于火中。新福源。又作么生。卓拄杖。喝一喝。

　　拈广教府疏云。老瞿昙。二千年前未了底公案。珙上座。今日就广教府官手里。与他了却。呈疏云。所供诣实。

　　拈山门疏云。锅子大小。杓柄短长。自家里事。何必论量。

　　指法座云。人天宝座。曲录木床。我今要坐即便坐。更不作礼须弥王。便升座。拈香祝　圣毕　次拈香云。此一瓣香。爇向炉中。奉为前住湖州路道场禅寺及庵大和尚。用酬法乳之恩。乃云。把住也锋芒不露。放行也十字纵横。水云深处相逢。却在千峰顶上。千峰顶上相逢。却在水云深处。今朝福源寺里。开堂演法。昨日天湖庵畔。垦土耕烟。所以道。法无定相。遇缘即宗。可传真寂之风。仰助无为之化。正与么时如何。拈拄杖卓一下云。九万里鹏才展翼。一千年鹤便翱翔。

　　复举三圣道。我逢人则出。出则不为人。兴化道。我逢人则不出。出则便为人。师云。只如今日山僧。是为人也。不为人也。若道为人。则屈着三圣。若道不为人。则屈着兴化。且作么生得恰好去。击拂子云。戎夷蛮貊分诸国。总在吾皇化育中。

　　当晚小参。现前一众。久在丛林。谓之参禅。谓之办道。殊不知。一念未生已前。更无别物。才拟心时错了也。雪峰和尚。三登投子。九到洞山。如渴鹿趁阳焰。不知费了多少脚头。如今要得现成。直下自家看取。复有何事。无事切莫妄求。妄求而得。终非得也。

　　复举南泉和尚道。自小牧一头水牯牛。拟向溪东牧。未免食他国王水草。拟向溪西牧。亦未免食他国王水草。不如随分纳些些。总不见得。颂云。南泉放牧没东西。两岸春风绿草齐。总是国王家水土。不如随分纳些些。

　　结制上堂。四月十五日已前。夜短睡不足。四月十五日已后。日长饥有余。正当四月十五日。福源寺里禅和子。粥亦足。饭亦足。睡亦足。游戏圆觉伽蓝。安居平等性智。敢问诸人。因甚得到这般田地。熏风入户自生凉。湖水到门非有意。

　　谢专使并三塔和尚首座都市。上堂。睦州唆临济吃棒。不是好心。杨岐逼慈明晚参。不是好心。赵州访道吾。不是好心。福源专使。逼人住院。且道。是好心。不是好心。珊瑚枕上两行泪。半是思君半恨君。

　　上堂。若论此事。如农夫耕田相似。耕之以深。种之以时。所收必丰。输官奉己之外。绰绰有余𥙿者。无他。力乎精勤而已。耕之不深。种之非时。所收必寡。输官奉己不足者。亦无他。困于怠堕而已。然而不责自己怠堕所需匮之。而反妒他人精勤而得之多。斯等人。名为可怜悯者。福源说话。意在于何。不图打草。且要惊蛇。

　　谢殿主净头。上堂。一身清净。则多身清净。一世界清净。则多世界清净。东司头臭气。佛殿里蓬尘。从什么处得来。以手掩鼻云。又有一点也。

　　上堂。三月安居一月过。园林是处绿阴多。蛙声只在池塘里。试问禅流会也么。此方真教体。清净在音闻。观音菩萨。将钱买胡饼。放下却是馒头。击拂子云。打面还他州土麦。唱歌须是帝乡人。

　　散青苗会上堂。天得一以清。地得一以宁。圣人得一天下和平。衲僧得一。事事现成。拈拄杖云。拄杖子得一。任运腾腾。晚来纵步东湖上。笑指禾苗一色青。

　　复举沩山开田次。仰山云。这头得恁么低。那头得恁么高。沩云。水能平物。但以水平。仰云。水也无凭。但高处高平。低处低平。沩山然之。颂云。片段高低总是田。沩山父子见何偏。福源手不沾泥水。坐看禾收胜去年。

　　解制小参。不触事而知。金井栏边络纬啼。不对缘而照。明月堂前秋已早。统无边刹境。为一微尘。无一尘不是大圆觉海。融十世古今。作个念头。无一念不是自恣时节。便与么去。不涉程途。况乃横檐拄杖。紧峭草鞋。足迹四方。乡关万里。谓之游江海涉山川。寻师访道为参禅。尽是痴狂外边走。更饶你跳上三十三天。一刹那间。游遍百亿须弥卢。百亿香水海。拈拄杖卓一下云。也离不得这里。

　　解制上堂。今朝七月十五。凉风开我竹户。岭上一片两片白云。被他吹得七横八竖。轻飘飘浮逼逼。欲散不散。欲聚不聚。老僧招手向白云。白云白云何不住。到头终是觅山归。流落天涯与途路。喝一喝。

　　中秋谢藏主。上堂。天上月正圆。人间月方半。诸人恐未知。打鼓普请看。道是如来藏里摩尼珠。又似宾头卢尊者手中琉璃碗。比也不可比。辨也不可辨。天风吹露湿桂华。香浸云边广寒殿。

　　上堂。达磨居少林。九年面壁。墙堑不牢。疏山卖布单。千里见人。路头繁杂。福源这里。墙堑坚牢。路头平直。诸人。每日行在正路上行。住在稳密处住。中间一片田地。因甚踏不着。

　　复举僧问古德。如何是清净法身。古德云。家无小使。不成君子。师云。诸禅德。古人与么答话。大似认奴作郎。今日忽有人问福源如何是清净法身。只对他道。家无二主。

　　腊八上堂。只在山中多少好。无端走入闹篮来。众生福薄难调制。一点明星是祸胎。

　　上堂。我有一句子。欲与诸人说破。又恐诸人骂我。不与诸人说破。又恐诸人疑我。且如今说即是。不说即是。抚膝云。知我罪我。我无辞焉。

　　解制上堂。九旬同禁足。自恣是今朝。暮雨青灯寺。西风白石桥。孤身三事衲。万里一轻包。若到沩山处。须防笑里刀。

　　除夜小参。年亦穷月亦穷。三十六旬穷伎俩。破除全在五更钟。穷则变变则通。寻常一样窗前月。才有梅华便不同。三条椽下禅和子。囊亦空钵亦空。拾得断麻穿破衲。不知身在寂寥中。惟有福源拄杖子。不属阴阳造化功。了无春夏秋冬。自古自今。撑天拄地。同行同坐。啸月吟风。又谁管你。江湖滚滚。日月匇匇。等闲靠在禅床角。一片云中挂黑龙。

　　岁朝上堂。镜清道。新年头佛法有。明教道。新年头佛法无。道是有也未必有。道是无也未必无。张公吃酒李公醉。赵州东壁挂胡芦。

　　上堂。春风开竹户。夜雨滴华心。一一与诸人。发向上机。演第一义。因甚不知。良久云。莫怪山僧太多事。光阴似箭暗相催。

　　元宵谢东班殿主并无念西堂。上堂。进以礼退以礼。天地与我同根。万物与我一体。烂生姜陈皂角。旧笊篱破木杓。东头卖贱。西头卖贵。有利无利。不离行市。夜来无位真人。提金刚圈。点飞龙马。走遍四天下。却与寰中和尚。在蟭螟眼里。共赏元宵。天晓起来。依然即在赤肉团上。卓拄杖一下云。我见灯明佛本光瑞如此。

　　佛涅槃上堂。七十九年。卖弄脱空。二月十五。一场合杀。直饶藏得浑身。未免露出双脚。百万人天。云散水流。丈六金身。烟消火灭。迦叶自归鸡足山。魔王嫉妒心方歇。诸仁者。要见释迦老子么。卓拄杖一下云。遍地春风桃李华。红者自红白者白。

　　上堂。知见立知。即无明本。知见无见。斯即涅槃。春山叠乱青。春水漾虚碧。寥寥天地间。独立望何极。拈拄杖云。放过释迦老子。卓拄杖云。穿却雪窦鼻孔。良久云。剑为不平离宝匣。药因救病出金瓶。

　　浴佛上堂。举世尊初生下。一手指天。一手指地。周行七步。目顾四方。乃言。天上天下。唯我独尊。颂云。指天指地日吧吧。傍若无人自说夸。有意气时添意气。满园香雾湿枇杷。

　　结制小参。明朝结制。今夜小参。福源不是琅玡。点出五般病。西院商量两个错。一夏九十日。诸人不得妄动一步。一日十二时。诸人不得妄起一念。不起一念。而即证无生。不动一步。而遍游沙界。如斯履践。无一日不是安居。自能笑傲林泉。谁管坐消岁月。才与么便不与么。不见云门和尚道。直得尽乾坤大地。无纤毫过患。始是转句。不见一法。犹是半提。更须知有向上全提时节。卓拄杖一下云。我爱夏日长。人皆苦炎热。

　　结制上堂。诸人未结制已前。天台南岳。峨眉五台。要去便去。要来便来。因甚结制已后。顶笠腰包。草鞋拄杖。总用不着。咄。莫道布袋头不在山僧手里好。

　　上堂。十五日已前。夜短睡不足。十五日已后。日长饥有余。正当十五日。饭白如雪。扇团似月。打扇吃饭。犹嫌道热。释迦老子道。知足之人。虽卧地上。犹为安乐。不知足者。虽处天堂。亦不称意。又道。假使百千劫。所作业不忘。因缘会遇时。果报还自受。灼然灼然。善恶若无报。乾坤必有私。

　　复举东印土国王。请般若多罗斋次。乃谓祖曰。诸僧皆转经。惟师为甚不转经。祖曰。出息不涉众缘。入息不居阴界。常转如是经。百千万亿卷。岂止一卷两卷。师云。诸禅德。般若多罗。与么答话。医得眼前疮。剜却心头肉。若有人问福源。诸僧皆转经。长老因甚不转经。只对他道。白日窗前。青宵月下。要转便转。要罢便罢。且道。与般若多罗。还有优劣也无。若检点得出。许你具一只眼。

　　及庵和尚忌日拈香。有来由没巴鼻。建阳山西峰寺。蒲团头拾得底。无眼无耳。无头无尾。道是一块兜楼。嗅着又无香气。家丑不可外扬。明人不作暗事。

　　上堂。黄梅俾老卢踏碓。石头讥药山不为。有一丈蓬。可以使八面风。无三尺鞭。难以控千里马。伊兰园里。不生旃檀。黄檗树头。有甚蜜果。

　　上堂。动若行云。止犹谷神。水中咸味。色里胶青。细雨湿衣看不见。间华落地听无声。

　　上堂。神光不昧。万古徽猷。但从己觅。莫向外求。养鸡意在五更头。

　　上堂。所闻不可闻。所见不可见。昨夜五更风。吹落桃华片。苍苔面上生红霞。百鸟不来春烂熳。

　　上堂。我本山林拙比丘。等闲来此伴禅流。纵饶相聚人情好。那个人情得到头。休休休。绿雾红霞千嶂锦。西风黄叶一天秋。

　　上堂。月出海门东。金波浩渺渺。圆又圆不亏。明又明得好。寄语白兔翁。说与嫦娥道。收彩不宜迟。潜光须及早。莫待黑云四面来。一天光彩都无了。世间惟有道人心。历劫至今常皎皎。

　　谢藏主上堂。今朝八月一十五。树凋叶落金风露。野狐窟宅梵王宫。狗子尾巴书卍字。大藏小藏从何来。拈拄杖云。尽从这里流将去。等闲道个钵啰娘。截断古今闲露布。

　　上堂。一日一日复一日。二三四五八九十。数到红残绿暗时。人间又是四月一。朝悠悠暮悠悠。满目毗卢藏海。弃之认一浮沤。休休。修心未到无心地。万种千般逐水流。

　　上堂。吃饭要止饥。饮水要止渴。着衣要免寒。归乡要到家。学道要到三世诸佛开口不得处。参禅要到天下祖师插脚不入处。若不如此。倚他门户。傍他墙壁。听人指挥。吃人㖒唾。总不丈夫。福源与么说话。良药苦口。忠言逆耳。

　　空岩印首座至。上堂。睦州唆临济。问黄檗佛法大意。三度六十拄杖。口乃招祸之门。还有免得此过者么。良久云。空生岩下坐。天雨四华来。

　　上堂。六月七月天不雨。农夫晓夜忙车水。背皮焦裂脚底疼。眼华无力欲闷死。公人又来逼夏税。税丝纳了要盘费。大麦小麦尽量还。一日三餐不周备。思量我辈出家儿。现成受用都不知。进道身心无一点。东边浪荡西边嬉。三个五个聚头坐。开口便说他人过。及乎归到暗室中。背理亏心无不做。莫言堕在异类中。来生定作栽田翁。前来所说苦如此。那时难与今时同。古德训徒有一语。对人天众拈来举。缁田无一篑之功。铁围陷百刑之苦。

　　上堂。佛法无人说。虽慧莫能了。开口便不是。我宗无语句。亦无一法与人。不开口也不是。五马不嘶。一牛饮水。开口不开口总不是。仁者见之谓之仁。智者见之谓之智。

　　上堂。百丈教人开田。通身泥水。佛眼俾僧修造。满地木楂。杨岐逼慈明晚参。成人不自在。赵州教严阳放下。自在不成人。福源与么道。也是为他闲事长无明。

　　上堂。是圣是凡。入门便见波斯鼻孔。开眼便见蚌蛤心肝。开口便见诸人两茎眉毛横在面上。因甚看他不见。明眼人前三尺暗。

　　病起上堂。举苕溪和尚示众云。吾有大病。非世所医。后有僧问曹山。未审。是甚么病。山云。攒簇不得底病。又问。一切众生。还有此病也无。山云。老僧正觅起处不得。师云。这僧是病过的人。极是搜寻。得到头发尖里。也不放过。若非曹山。知他落处。其他难为启口。复成一偈。举似大众。百骨酸疼攒簇难。一番热了一番寒。觅他起处竟不得。药铫风炉尽打翻。

　　冬节小参。洞山掇退果卓。取舍未忘。玉泉不洗布裈。固执难断。福源寺是个般时节。就中却不同梅放孤标。依旧暗香浮动。线添寒影。又逢佳景迎春。灯笼裹帽。水底吹笙。露柱着衫。云中作舞。是汝诸人还委悉么。一百五日是清明。清明更在寒食后。

　　复举僧问古德。如何是冬来意。德云。京师出大黄。颂云。有问冬来意。京师出大黄。地炉深夜火。茶熟透瓶香。

　　谢都寺冬斋并维那。上堂。一一遍一切。一切遍一一。香积世界。以香饭为佛事。南阎浮提。以音声为佛事。东胜神州打槌。西瞿耶尼普请。怀州牛吃禾。益州马腹胀。粗餐易饱。细嚼难饥。只恐不是玉。是玉也大奇。

　　及庵和尚忌日拈香云。没兴相逢处。西峰与建阳。不平多少事。尽在一炉香。

　　岁旦上堂。钟楼上念赞。床脚下种菜。胜首座道。猛虎当路坐。福源这里。山门头贺正歌唱。佛殿里祝圣[言*奉]经。一种是声无限意。有堪听有不堪听。诸人还曾检点得出么。喝一喝。下座。

　　元宵上堂。南阎浮提。以音声为佛事。十方俱击鼓。十处一时闻。福源寺里上堂。西林寺里一一听得。西林寺里念佛。福源寺里一一听得。赞叹也获一分功德。毁谤也获一分功德。一即一切。一切即一。鹦湖市上做元宵。因甚东家点灯。西家暗坐。你也理会不得。我也理会不得。冷水浸冬瓜。大家相淈𣸩。

　　佛涅槃上堂。身口意清净。是名佛出世。身口意不净。是名佛涅槃。人情不能恰好。世界难得团栾。昼长夜短。秋热冬寒。一把柳丝收不得。和烟搭在玉阑干。

　　圣节上堂。蟠桃三千年华开。圣人五百岁出现。拈拄杖云。蟠桃华开也。卓拄杖云。圣人出现也。靠拄杖云。天下太平。

　　结制上堂。福源今日结制。不得不为诸人议定。第一。从朝至暮。举足下足。不得踏着常住地。若踏着常住地。定犯着波罗夷罪。第二。十二时中。不得向鼻孔里出气。若向鼻孔里出气。定犯着波罗夷罪。第三。件事且莫说。且莫说。留在七月十五日也未迟。瓮里何曾走却鳖。

　　上堂。日日日东出。日日日西没。出没知几回。又是五月一。咄哉门外人。把手牵不入。拽杖独归来。门开空叹息。

　　示众。古德道。结夏半月日了也。水牯牛作么生。有者道。结夏半月日了也。寒山子作么生。福源道。结夏半月日了也。己躬下事作么生。莫是早晨起来洗面。洗面了吃粥。吃粥了吃饭。吃饭了放参。放参了打眠。是己躬下事么。莫是东廊上西廊下。寮舍里山门头。鼓扇是非。是己躬下事么。莫是看诸子百家。长篇短章。高谈阔论。傍若无人。是己躬下事么。莫是经卷上抟量。语录上卜度。未得谓得。未证谓证。是己躬下事么。莫是礼几拜佛。看几卷经。烧两个指头。燃几炷顶香。诳惑世人。希求利养。是己躬下事么。莫是长连床上。闭眉合眼。昏昏沉沉。懵懵懂懂。空过时节。是己躬下事么。如此反不及三家村里拖锄头汉。栽田种地。养口资身。却无罪过。我辈沙门释子。仗如来慈荫。不耕而食。不蚕而衣。高堂大厦。广殿修廊。十指不沾水。百事不干怀。种种现成。般般便当。只为现成。只为便当。却乃纵情放逸。非法贪求。不修僧业。不清戒律。不明因果。不畏罪福。宽里做债。造地狱因。阎家老子。没人情无面目。一善一恶。主籍分明。一发与你打算。茎齑粒米。滴水寸丝。尽要酬还。福源与么告报。也是为他闲事长无明。

　　上堂。一尘起大地收。四月十五日。结却布袋头。一叶落天下秋。七月十五日。解却布袋头。正当自恣。何证何修。草鞋底北郁单越。拄杖头南赡部洲。朝悠悠暮悠悠。无拘无束。自在自由。老丰干忽然出来道。我与汝同往五台礼文殊。又且如何。摇手云。你不是我同流。

　　中秋上堂。黑月难见。白月易见。黑白未分已前。眼见何如心见。所以道。见见之时。见非是见。见犹离见。见不能及。卓拄杖云。昨夜蟾宫桂子开。好风吹下天香来。昭王白骨埋青草。无人为扫黄金台。

　　上堂。澄一念虚明。未脱三乘羁锁。认八处出现。正迷自己灵光。直饶平白地上转身。荆棘林中移步。脚跟下好与三十棒。何故。不因樵子径。争到葛洪家。

　　天寿圣节上堂。箕翼长明。地天长泰。风不鸣条。雨不破块。君乃尧舜之君。俗乃成康之俗。王母昼夜云旗翻。海山四月蟠桃熟。

　　上堂。十月初一日开炉。诸方说寒道热。福源一味寻常。不会安排施设。深深埋两个炭团。满满堆一炉黄叶。莫嫌火种无多。只要暖气相接。放下重帘。密糊窗缝。又谁管你屋上浓霜。庭前深雪。但得自家屋里一团和气。外边冷言冷语不须听。由他自歇。诸禅德。本色住山人。且无刀斧痕。

　　上堂。一心不生。万法无咎。无咎无法。不生不心。所以道。山僧居庵时。只见居庵时境界。门对千峰。心间一境。朝看白云冉冉。暮听流水潺潺。煮藜藿于折脚铛中。穿破衲于尖头屋下。自由自在。无束无拘。娑罗树影落天湖。檐萄华香浮台石。是非不到。名利杳忘。住院时。即见住院时境界。门连湖市。地接海州。早起晏眠。迎来送去。整规模于颠危之际。聚衲子于寂寞之中。渔歌牧笛长闻。山色溪光罕见。红尘滚滚。白日匇匇。且道。住湖寺。居山庵。是同是别。良久云。无山不带云。有水皆含月。

　　祈雨上堂。记得去年时五月。火云烧田天不雨。家家插种望今年。不料今年又如此。伟哉公侯将相心。忧民切切如忧己。叩之龙神便感灵。来此阎浮澍甘雨。霈然不止三日霖。天人群生悉欢喜。敢问诸人。且道承谁恩力。以拂子击禅床云。苏噜苏噜。㗭哩㗭哩。

　　复举僧问乾峰。十方薄伽梵。一路涅槃门。未审。路头在甚处。峰以拄杖划一划云。在这里。僧举似云门。门拈起扇云。扇子𨁝跳。上三十三天。筑着帝释鼻孔。东海鲤鱼打一棒。雨似盆倾。颂云。万仞龙门一拶开。倾盆骤雨假风雷。袈裟打湿归来看。半是红云半海苔。

　　上堂。鸩毛毒。未是毒。算来不似人心毒。三伏热。未是热。思量无出人心热。阿修罗王。常好骂天。善星比丘。偏要谤佛。道高一尺。魔高一丈。汝之伎俩有尽。我之不采无穷。

　　七月旦上堂。人间秋十日。湖寺便生凉。竹色溪边绿。荷花镜里香。即心犹未是。作境谩抟量。空劫已前事。今朝为举扬。

　　解制上堂。有佛处不得住。楼台月色云收去。无佛处急走过。池塘荷叶风吹破。三千里外。逢人不得错举。朗州山澧州水。四海五湖皇化里。腰包顶笠万千千。问着尽言山与水。忽有不甘底。出来道。山但言山。水但言水。有甚么过。良久云。未可全抛一片心。逢人且说三分话。

　　上堂。行脚高人。说个参禅。说个办道。恰如坐在饭箩里叫肚饥相似。通身是饭。你自不肯吃。又干他别人甚么事。十二时中。动转施为。全是一条泼天大路。且无荆棘瓦砾。碍汝脚跟下。你自不肯进步。又于他别人甚么事。诸佛有甚么胜如凡夫凡夫有甚么不如诸佛。彼既丈夫我亦尔。何得自轻而退屈。蓦拈拄杖云。如来说一合相。即非一合相。明月芦华何处寻。想伊只在秋江上。

　　中秋上堂。初三月十五月。缺时无圆。圆时无缺。圆缺不相干。清光常皎洁。昨夜蟾宫雨露多。天风吹落黄金屑。

　　复举严阳尊者问赵州。一物不将来时如何。州云。放下着。严云。一物不将来。放下个甚么。州云。放不下担取去。颂云。香飘桂子十分月。雨滴芙蓉一半秋。门外任他时节换。稳将衲被自蒙头。

　　上堂。学道参禅。心地未明。己眼未开。情尘未脱。命根未断。恰如甚么相似。恰如有眼人步入千年暗室中相似。目前虽有一切物色相倾。竟不知其是青是黄。是赤是白。是长是短。是方是圆。懵然无知。黑漫漫地。若如此。在袈裟下。如何消得人天供养。学道参禅。心地已明。己眼已开。情尘已脱。命根已断。恰如甚么相似。恰如大海底辊出一团红日相似。千年暗室。一照照破。目前所有一切种种物色。青黄赤白。长短方圆。一一明了。一一分晓。那时正好向二条椽下。七尺单前。长养圣胎。闲闲度日。若如此。在袈裟下。方始消得他人天供养。然虽如是。更须知道。福源门下。一条生铁门槛。高而无上。广莫可测。在外者。要入不能得入。在内者。要出不能得出。也须是着些精彩。用些气力。跳过始得。若也拟议。不是撞头磕脑。便是堕坑落堑。莫言不道。

　　腊八上堂。雪山高且深。忍冻吞麻麦。如此过六年。酌然是快活。无端睹明星。刚言成正觉。拂袖下山来。早是低一着。更云度众生。重重露拴索。看他世上荣。何似山中乐。错错。年年有个腊月八。

　　入新僧堂上堂。直为柱。曲为梁。矩中圆。规中方。匠氏取材之良也。归其圆。泯其方。舍其短。取其长。主人立法之妙也。所以福源僧堂。建柱石于丙子之孟春。毕斧斤于戊寅之重九。六窗炯炯。洞一色之虚明。万瓦鳞鳞。绝三种之渗漏。低头不见地。还他担板禅和。仰面不见天。却许蒙头衲子老竹溪。岂止一生行愿。憍陈如。顿增万倍威光。遵行百丈丛林。壮观千年常住。直得十方诸佛。异口同音。宣说偈言。佛子住此地。则是佛受用。常在于其中。经行及坐卧。又有庞居士。说个颂子赞叹云。十方同聚会。个个学无为。此是选佛场。心空及第归。然虽如是。其柰张无尽。忍俊不禁。出来道。汝等诸人。即解树头吃果子。不知树曲录。殊不知。作此堂者。有损有益。居此堂者。有利有害。这般说话。也怪伊不得。何故。人无远虑。必有近忧。此事且拈放一边。祇如衲僧自己分上得力句子。作么生道。良久云。饥餐渴饮浑无事。听雨闻风闲打眠。

　　开炉上堂。法昌和尚道。法昌今日开炉。行脚僧无一个。惟有十六高人。缄口围炉打坐。福源不与么道。福源今日开炉。炭墼也无一个。五湖四海禅和。衲被蒙头打坐。不是冷眼傍观。免见挑灰弄火。宽心宁耐到春来。屋外梅花香朵朵。

　　冬节小参。诸禅德。如今是甚么时节。群阴欲去未去。一阳欲来未未。阴不得为阴。阳不得为阳。山不得为山。水不得为水。日月星辰。六十甲子。一齐打乱。没商量处。水泄不通。无柰何时。放开一线。便见地中雷复。律管灰飞。𦦨发冰河。笋抽寒谷。依旧山即是山。水即是水。日月星辰。六十甲子。各归旧位。是法住法位。世间相常住。卓拄杖下座。

　　冬节上堂。昨夜阴回阳复爻。晓来湖岸见冰消。皇宫日影喜添线。胡地笋长梅破梢。春漏一痕舒柳眼。云拖五色束天腰。明明空劫已前事。不是虚言诳尔曹。

　　上堂。腊月一。水生骨。虚明自照。不劳心力。白鸥寒雁芦花。无处寻他踪迹。待得日暖冰融水面宽。依旧飞来照破碧光碧。

　　复举麻谷至章敬。绕禅床一匝。振锡一下。卓然而立。敬云。是是。又至南泉。绕禅床一匝。振锡一下。卓然而立。泉云。不是不是。谷云。章敬道是。和尚因甚么道不是。泉云。章敬是是。汝不是。此是风力所转。终归败坏。辄成一颂。普告人天。尺可量兮秤可平。短长轻重要分明。都卢祇是一双手。难掩世间人眼睛。

　　九皋学士至。上堂。诸佛广大门风。祖师向上巴鼻。初非明悟见知。而可拟议。又非世智辩聪。而能仿佛。直使尽天下衲僧。扪摸他不着。亦不令住在无扪摸处。有此大丈夫气概。方能成办大丈夫事。此非一生两生行愿得成。乃是多劫多生净业增熏。方能如此。无一法从懒堕懈怠中生。岂不见。二祖立雪。五祖栽松。六祖踏碓。仰山牧牛。雪峰在德山做饭头。疏山卖了布单。三千里外行脚。长庆坐破七个蒲团。香林侍云门一十八年。张无尽一宿龙安。黄太史十游幕阜。裴丞相悟心于黄檗言下。庞居士得旨于马祖室中。先辈大儒。古来老衲。是皆苦志劳形。究明此道。岂似如今禅和家。华居丰食。致身于丛林中。视丛林如驿舍。口里说道。参禅办道。闻说禅道。如风过树。此等名为可怜悯者。我此现前一众。宿因深正。得在此处。清净伽蓝。同居共处。当生希有难遭之想。岂可也学他。今时流辈荒逸。终日无所用心。逐队随群。说黄道黑。略无少念回光返照。我今此身。四大和合。所谓毛发爪齿。皮肉觔骨。髓脑垢色。皆归于地。唾涕脓血。津液涎沫。痰泪精气。大小便利。皆归于水。暖气归火。动转归风。四大各离。今者妄身。当在何处。若向这里。回光返照。着得一只眼。便见应庵和尚道。若作地水火风商量。释迦老子。尽尘沙劫。无出头分。不作地水火风商量。如将鱼目拟比明珠。二途不涉。何异𦘕饼充饥。山僧与么举扬。有智若闻。则能信解。无智疑悔。则为永失。

　　复举东坡。夜宿东林。与照觉道话有省。呈颂云。溪声便是广长舌。山色岂非清净身。夜来八万四千偈。他日如何举似人。师云。诸仁者。我观王公大臣。好此道极多。至于谈道之际。个个喜人顺己。怕人针劄。所以东坡居士。被照觉活埋。在声色堆里。至今无出身路。翰林九皋学士。来我山中。清话连日。述偈数篇。等是一种语言三昧。中未曾道着元字脚。祇这便是出他古人一头地了也。乃抚膝云。鹤有九皋难翥翼。马无千里谩追风。

　　除夜小参。北禅分岁。三代礼乐全。该王老烧钱。一种杯盘狼籍。珙上座。固守清贫。兼逢歉岁。难与诸方斗富。从年头直至年尾。共诸人同家共活。丰俭随宜。终不陪面去。借地栽花。虚妆好汉。且就自家屋里。量水打碓。免见求人。但每日二时。牵补得过。便可塞住持之责。古人有言。时挑野菜和根煮。旋斫青柴带叶烧。不是爷贫连子苦。免教家富小儿娇。

　　岁旦上堂。新年头说话。旧年里不同。旧年里说话。新年头不同。秦山雪解。湖岸冰融。发从今日白。华是去年红。

　　元宵上堂。山堂兀坐思悠悠。节令推迁莫暂留。新岁始闻歌鼓吹。元宵又见挂灯毬。心田荆棘参天长。业海波涛滚底流。不向死前先画䇿。草根从自锁枯髅。

　　上堂。报缘虚幻。岂可强为浮世。几何随家丰俭。淡静生涯水一湖。寂寞相从云数片。思量谁是个般人。独自举头天外看。击拂子下座。

　　二月旦上堂。道远乎哉。触事而真。自携瓶去沽村酒。却着衫来作主人。圣远乎哉。体之则神。但见落花随水去。不知流出洞中春。要识肇法师么。竖起拂子云。枇杷叶是马家亲。眼里无筋一世贫。

　　上堂。春眠不觉晓。处处闻啼鸟。夜来风雨声。花落知多少。世尊三昧。迦叶不知。迦叶三昧。阿难不知。山僧三昧。诸人不知。所以道。诸法无作用。亦无有体性。是故。彼一切各各不相知。虽各不相知。诸法元无二。便与么去苦乐逆顺。道在其中。若不然者。柳絮随风自西自东。卓拄杖下座。

　　圣节上堂。尽大地是国王水土。无一物不受王恩。尽十方是古佛道场。无一日不为佛事。莫有知恩报恩者么。下座。同诣大雄宝殿。启建天寿圣节。

　　上堂。收足上蒲团。坐一参禅则易。伸手展钵盂。吃三厨粥则难。夜短眠不足。日长饥有余。置而勿论。你道。宾头卢走入僧堂里。与憍陈如商量个甚么事。良久云。纵然为客好。争似在家贫。

　　结制上堂。今朝四月十五日。行脚师僧念头息。草鞋干晒待秋风。金锡罢游留靠壁。鸬鹚偏爱守空池。凤凰岂肯栖荆棘。平生肝胆向人倾。相识犹如不相识。

　　圣节满散上堂。天下无二道。混四海而为一家。圣人无二心。视百姓犹如一子。所以道。心同虚空界。示等虚空法。证得虚空时。无是无非。法如天普盖。似地普擎。元元自化。荡荡难名。好。诸禅德。但见皇风成一片。不知何处是封疆。

　　平山和尚至。上堂。即心即佛也不是。非心非佛也不是。不是心不是佛不是物也不是。恁么也不是。不恁么也不是。恁么不恁么总不是。子细看来。直教你无用心处。正好用心。卓拄杖云。藕穿平地为荷叶。笋过东家作竹林。

　　复举芙蓉访实性大师。以右手拈拄杖安左边。良久云。若不是芙蓉师兄。也大难委悉。师云。诸仁者。实性大师。闻名富贵。见面贫穷。自家骨肉相看。也只作路岐相待。今日平山法兄。久出归来福源。虽则囊空橐虚。未免将无作有。卓拄杖云。人情淡处道情浓。熨斗煎茶铫不同。

　　回院上堂。老牯偷闲去半年。祖翁田地草芊芊。归来懒更重还债。犁杷春风又上肩。是即是祖祢不了。逃难逃宿业拘牵。四蹄耕白水。两角指青天。拍膝一下云。可惜无人知此意。风前令我忆南泉。

　　退院上堂。卸却项上铁枷。飏下手中木杓。合眼跳过黄河。腾身冲开碧落。狮子趯倒玉阑干。象王摆坏黄金索。白云兮处处相逢。青山兮步步踏着。喝一喝云。举头天外看。谁是个般人。

　　示众云。吾佛世尊。有四种清净明诲。所谓摄心为戒。因戒生定。因定发慧。云何摄心。何名为戒。若诸世界六道众生。其心不淫。则不随其生死相续。又道。若不断淫修禅定者。如蒸砂石欲其成饭。经百千劫。祇名热砂。何以故。此非饭本砂石成故。汝以淫身求佛妙果。纵得妙悟。皆是淫根。根本成淫。轮转三途。必不能出。又道。若不断杀修禅定者。譬如有人自塞其耳。高声太叫。求人不闻。此等名为欲隐弥露。清净比丘。于岐路行。不踏生草。况以手拔。云何大悲。取诸众生血肉充食。名为释子。又道。若不断偷修禅定者。譬如有人水灌漏卮。欲求其满。纵经尘劫。终无平复。若诸比丘。衣钵之余。分寸不畜。乞食余分。施饿众生。又道。若诸世界六道众生。虽则身心无杀盗淫。三行已圆。若大妄语。则三摩地不得清净。如刻人粪。为旃檀形。欲求香气。无有是处。淫杀盗妄。既已消亡。戒定慧学。自然清净。若太虚之云散。如大海之波澄。得到这般田地了。方可以参禅。方可以学道。你且道。禅又作么生参。道又作么生学。从上以来。多有样子。福源不惜口嘴。略举数段。二祖初到少林。参礼达磨。断臂立雪。悲泣求法。达磨曰。诸佛最初求道。为法忘形。汝今断臂。求亦可在。二祖曰。诸佛法印。可得闻乎。达磨曰。诸佛法印。匪从人得。二祖曰。我心未安。乞师安心。达磨曰。将心来。为汝安。二祖曰。觅心了不可得。达磨曰。我为汝安心竟。二祖于此悟入。这个。便是为法忘躯。参禅学道第一样子。大梅常禅师。参问马祖。如何是佛。祖曰。即心是佛。常领旨。直入大梅山卓庵。后马祖闻之。令僧去问曰。和尚见个甚么道理。便住此山。常曰。马祖向我道。即心是佛。我向这里住。僧曰。马祖佛法。如今又别了也。常曰。作么生别。僧曰。如今又道。非心非佛。常曰。这老汉。惑乱人未有了日在。任他非心非佛。我只管即心即佛。其僧回举似祖。祖曰。梅子熟也。这个。便是有决定信。无疑惑心。参禅学道第二个样子。临济。初在黄檗会下。行业纯一。首座问曰。上座在此多少时也。济曰。三年。首座曰。曾参问也无。济曰。不曾参问。不知问个甚么。首座曰。汝何不去问堂头和尚。如何是佛法的的大意。济便去问。声未绝。檗便打。如是三度发问。三度被打。济白座云。幸蒙慈悲。令某问话。三度发问。三度被打。自恨障缘不领深旨。今且辞去。座云。汝若去时。须辞方丈去。座先到方丈云。问话底后生。甚是如法。若来辞时。方便接他。向后成一株大树。与天下人作阴凉去在。济去辞。檗云。不得往别处。向高安滩上大愚处去。济到大愚。愚问。甚么处来。济云。黄檗处来。愚云。黄檗有何言句。济云。某甲三度问佛法的的大意。三度被打。不知某甲有过无过。愚云。黄檗与么老婆。为汝得彻困。更来这里问有过无过。济于言下大悟云。元来黄檗佛法无多子。愚搊住云。这尿床鬼子。适来道有过无过。如今却道黄檗佛法无多子。你见个甚么道理。速道速道。济于大愚肋下筑三拳。愚托开云。汝师黄檗。非干我事。济辞大愚。却回黄檗。檗见来便问。这汉来来去去。有甚么了期。济云。祇为老婆心切。檗问。什么处去来。济云。昨蒙慈旨。参大愚去来。檗云。大愚有何言句。济遂举前话。檗云。作么生得这汉来待痛与一顿。济云。说什么待来。即今便吃。随后便掌。檗云。这风颠汉。却来这里捋虎须。济便喝。檗云。侍者引这风颠汉。参堂去。这个。便是宿因深正。有大根器。参禅学道第三个样子。长庆棱禅师未悟时。看个驴事未去马事到来。如是在雪峰玄沙。往来三十年。坐破蒲团七个。一日卷帘。豁然大悟。便说个颂子。道也大差也大差。卷起帘来见天下。有人问我解何宗。拈起拂来劈口打。这个便是不肯造次承当。必欲见大休大歇田地。参禅学道第四个样子。仰山。在百丈会下。问一答十。口吧吧地。百丈曰。汝已后去遇人在。后到沩山处。沩问曰。承闻。子在百丈。问一答十。是不。仰云。不敢。沩云。佛法向上一句。作么生道。仰拟开口。沩便喝。如是三问。仰三拟答。三被喝。仰低头垂泪云。先师道。教我更遇人始得。今日便遇人也。遂发心。看牛三年。一日。沩山见仰在树下坐禅。沩以拄杖点背一下。仰回首。沩云。寂子道得也未。仰云。虽道不得。且不借别人口。沩云。寂子会也。这个。便是去却知解真实。参禅学道第五个样子。保宁勇禅师。初入天台教。更衣谒雪窦显禅师。显以为堪任大法。乃熟视。呵之曰。央庠座主。勇发愤下山。望雪窦山礼拜曰。我此生。行脚参禅。道不过雪窦。誓不归乡。便往泐潭逾年。疑情未泮。后参杨岐。顿明心地。岐没。更从同参白云端。研极玄奥。这个。便是具决定志。无退转心。参禅学道第六个样子。云峰悦禅师。在大愚芝座下。一日芝示众曰。大家相聚吃茎齑。唤作一茎齑。入地狱如箭。悦闻之骇然。便上方丈请开示。芝曰。法轮未转。食轮先转。后生家。趁色力健。何不为众乞食。我忍饥不暇。何暇为汝说禅乎。悦不敢违。未几。芝迁翠岩。悦纳䟽罢。复过翠岩求开示。芝曰。佛法不怕烂却。今正雪寒。可为众乞炭。悦亦奉命。化炭归。复上方丈请益。芝曰。堂司即目缺人。今已烦汝。悦受之不乐。恨芝不去心。一日。后架桶箍忽散。自架堕落。豁然大悟。顿见芝用处。急趋方丈。芝见来。笑曰。且喜。维那大事了毕。悦不措一词。礼拜了退。这个。便是为众竭力。不废寸阴。参禅学道第七个样子。更有第八个样子。此是微尘佛一路涅槃门。过去诸如来。斯门已成就。现在诸菩萨。今各入圆明。未来修学人。当依如是法。卓拄杖一下。下座。

　　结制小参。佛祖门风将委地。说著令人心胆碎。扶持全在我儿孙。不料儿孙先作弊。纷纷走北又奔南。昧却正因营杂事。满目风埃满面尘。业识茫茫无本据。纵饶挂搭在僧堂。直待板鸣归被位。聚头寮舍鼓是非。收足蒲团便瞌睡。痴云叆叇性天昏。石火交煎心鼎沸。暂时寂寂滞轻安。一向冥冥堕无记。百丈清规不肯行。外道经书勤讲议。因果分明当等闲。罪福昭然浑不惧。或迁一榻一间房。放逸总由身口意。头上瓦脚下砖。身上衣口中味。一一皆出信心檀越人家施。未成道业若为消。扪心几个知惭愧。今日三明日四。闲处光阴尽虚弃。一朝老病来相寻。阎翁催请死符至。从前所作业不忘。三涂七趣从兹坠。袈裟失却复再难。鳞甲羽毛披则易。看他古之学道流。直忘人世轻名利。煮黄精煨紫芋。饭一搏水一器。为疗形枯聊接气。石烂松枯竟不知。洗心便作累生计。物外清闲一味高。世上黄金何足贵。劫空田地佛华开。香风触破娘生鼻。选佛场中及第归。圆觉伽蓝恣游戏。兹因结制夜小参。不觉所言成此偈。

　　福源石屋珙禅师语录卷之上
卍新纂续藏经第 70 册 No. 1399 石屋清洪禅师语录


　　福源石屋珙禅师语录卷之下

　　参学门人　至柔　等编

　　山居诗

　　余山林多暇。瞌睡之余。偶成偈语自娱。纸墨少便不欲纪之。云衲禅人请书。盖。欲知我山中趣向。于是。静思随意走笔。不觉盈帙。故掩而归之。复嘱慎勿以此为歌咏之助。当须参意。则有激焉。

　　吾家住在霅溪西。水满天湖月满溪。未到尽惊山险峻。曾来方识路高低。蜗涎素壁粘枯壳。虎过新蹄印雨泥。闲闭柴门春昼永。青桐花发𦘕胡啼。

　　柴门虽设未尝关。闲看幽禽自往还。尺壁易求千丈石。黄金难买一生闲。雪消晓嶂闻寒瀑。叶落秋林见远山。古柏烟消清昼永。是非不到白云间。

　　荒冢累累没野蒿。昔人未葬尽金腰。有求莫若无求好。进步何如退步高。贪饵金鳞终落釜。出笼灵翮便冲霄。山翁不管红尘事。自种青麻织布袍。

　　纸窗竹屋槿篱笆。客到蒿汤便当茶。多见清贫长快乐。少闻浊富不骄奢。看经移案就明月。供佛簪瓶折野花。尽说上方兜率好。如何及得老僧家。

　　道在人弘孰可凭。发言须与行相应。贪心似海何时足。妄念如苗逐日增。几树梅花清处士。一园芋子乐间僧。而今随例庵居者。见道忘山似不曾。

　　动则乖真静则差。非思量处更誵讹。无心未合祖师意。有念尽为烦恼魔。矮屋朝阳寒气少。疏篱种菊晚香多。白云曳曳方拖练。又被风吹过绿萝。

　　松下双扉冷不扃。一龛金像照青灯。眠云野鹿惊回梦。落涧猕猴坠折藤。得意看山山转好。无心合道道相应。多时不向门前去。藓叶苔花积几层。

　　三十余年住崦西。钁头边事不吾欺。一园春色熟茶笋。数树秋风老栗梨。山顶月明长啸夜。水边云暖独行时。旧交多在名场里。竹户长开待阿谁。

　　翠窦丹崖列四傍。茅庵恰好在中央。一身布衲衣裳暖。百念消融岁月忘。石瘦种来蒲叶细。土深迸出笋芽长。有时夜半闻钟磬。知有招提在下方。

　　莫谓山居便自由。年无一日不怀忧。竹边婆子长偷笋。麦里儿童故放牛。栗蟥地蚕伤菜甲。野猪山鼠食禾头。施为便有不如意。只得消归自己休。

　　庵住霞峰最上头。岩崖𡾟险少人游。担柴出市青苔滑。负米登山白汗流。口体无厌宜节俭。光阴有限莫贪求。老僧不是闲忉怛。只要诸人放下休。

　　啸月眠云二十年。自怜衰老见时艰。乌来索饭生台立。僧去化粮空钵还。鰕蚬人争捞白水。钁锄我且斸青山。黄精食尽松花在。不着闲愁方寸间。

　　幽居自与世相分。苔厚林深草木薰。山色雨晴常得见。市声朝暮罕曾闻。煮茶瓦灶烧黄叶。补衲岩台剪白云。人寿希逢年满百。利名何苦竞趋奔。

　　入得山来便学呆。寻常有口懒能开。他非莫与他分辨。自过应须自剪裁。瓦灶通红茶已熟。纸窗生白月初来。古今谁解轻浮世。独许严陵坐钓台。

　　溪浅泉清见石沙。屋头无角寄藤萝。夜深月下长猿啸。苔厚岩前少客过。庭竹欹斜春雪重。岭梅消瘦夜寒多。寥寥此道非今古。徒把砖来石上磨。

　　白发禅翁久住庵。衲衣风卷破褴毵。溪边扫叶供炉灶。霜后苦茆覆橘柑。本有天真非造化。现成公案不须参。豁开户牖当轩坐。尽日看山不下帘。

　　卧云深处不朝天。只在重岩野水边。竹榻梦回窗有月。砂锅粥熟灶无烟。万缘歇尽非除遣。一性圆明本自然。湛若虚空常不动。任他沧海变桑田。

　　岳顶禅房枕石台。白云飞去又飞来。门前瀑布悬空落。屋后山峦起浪堆。素壁淡描三世佛。瓦瓶香浸一枝梅。下方田地虽平坦。难及山家无点埃。

　　大道从来无盛衰。未明大道着便宜。圣贤隐伏当斯世。邪法流行在此时。痛䇿诸根休自纵。常存正念莫他为。人身一失袈裟下。万劫千生不复追。

　　破屋萧萧枕石台。柴门白日为谁开。名场成队挨身入。古路无人跨脚来。深夜雪寒唯火伴。五更霜冷只猿哀。袈裟零落难缝补。收卷云霞自剪裁。

　　人寿相分一百年。有谁能得百年全。危如茅草郎当屋。险似风波破漏船。流俗沙门真可惜。贪名师德更堪怜。寥寥世道今非昔。日把柴门紧闭关。

　　绿雾红霞竹径深。一庵终日冷沉沉。等闲放下便无事。着意看来还有心。古镜未磨含万象。洪钟才扣发圆音。本源自性天真佛。非色非空非古今。

　　优游静坐野僧家。饮啄随缘度岁华。翠竹黄花间意思。白云流水淡生涯。石头莫认山中虎。弓影休疑盏里蛇。林下不知尘世事。夕阳长见送归鸦。

　　满头白发瘦棱层。日用生涯事事能。木臼秋分舂白术。竹筐春半晒朱藤。黄精就买山前客。紫菜长需海外僧。谁道新年七十七。开池栽藕种茭菱。

　　卜得重岩远市朝。柴门半掩草萧萧。是谁白发贫无谄。那个朱门富不骄。急债莫于宽里做。妄情须是静中消。白云也道青山好。夜夜飞来伴寂寥。

　　风樯来往塞官塘。站马如飞日夜忙。冒宠贪荣谋仕宦。贪生重利作经商。人间富贵一时乐。地狱辛酸万劫长。古往今来无药治。如何不早去修行。

　　入此门来学此宗。切须仔细要推穷。清虚体寂理犹在。忖度心忘境自空。树挂残云成片白。山衔落日半边红。是风动耶是幡动。不是幡兮不是风。

　　客爱幽闲到竹篱。逢仰应恕礼全亏。满头白发髼松聚。一顶袈裟撩乱披。黄叶火残终夜后。青猿声断五更时。拥衾相对蒲团坐。各自忘言契此机。

　　百岁光阴过隙驹。几人于此审思惟。己躬下事未明白。生死岸头真险𡾟。衲定线行娇妇泪。饭香玉粒老农脂。莫言施受无因果。因在果成终有时。

　　自入山来万虑澄。平怀一种任腾腾。庭前树色秋来减。槛外泉声雨后增。挑荠煮茶延野客。买盆移菊送邻僧。锦衣玉食公卿子。不及山僧有此情。

　　是身寿命若浮沤。只好挨排过了休。事欲称情常不足。人能退步便无忧。衰荣可逾花开落。聚散还同云去留。我已久忘尘世念。颓然终日倚岑楼。

　　自觉从前世念轻。老来任运乐闲情。芒鞋竹杖春三月。纸帐梅花梦五更。求佛求仙全妄想。无忧无虑即修行。松风昨夜炽然说。自是聋人不肯听。

　　逐日挨排过了休。明朝何必预先忧。死生老病难期约。富贵功名不久留。湖上朱门萦蔓草。涧边游径变荒丘。所言皆是目前事。只是无人肯转头。

　　白发头陀老病侵。住来茅屋几年深。消磨本有凡情执。析荡今从圣量心。百鸟不来山寂寂。万松长在碧沉沉。分明空劫那边事。一道神光自古今。

　　竞利奔名何足夸。清闲独许野僧家。心田不长无明草。觉苑长开智慧华。黄土坡边多蕨笋。青苔地上少尘沙。我年三十余来此。几度晴窗映落霞。

　　我本禅宗不会禅。甘休林下度余年。鹑衣百结通身挂。竹篾三条蓦肚缠。山色溪光明祖意。鸟啼花笑悟机缘。有时独上台磐石。午夜无云月一天。

　　四十余年独隐居。不知尘世几荣枯。夜炉助暖烧松叶。午钵充饥摘野蔬。坐石看云间意思。朝阳补衲静工夫。有人问我西来意。尽把家私说向渠。

　　虿尾狼心满世间。争先各自使机关。百年能得几回笑。一日曾无顷刻间。车覆有谁知改辙。祸来无地着羞惭。老僧不是多饶舌。要与诸人揭盖缠。

　　乌兔奔忙不暂停。岩居忽尔到颓龄。冰边行道影偏瘦。松下看山眸转青。红叶旋收供瓦灶。黄花时采插铜瓶。劳生好饮利名酒。昏醉无由唤得醒。

　　茅屋青山绿水边往来年久自相便。数株红白桃李树。一片青黄菜麦田。竹榻夜移听雨坐。纸窗晴启看云眠。人生无出清间好。得到清间岂偶然。

　　古人为道入山中。日用工夫在己躬。添石坠腰舂白米。携锄带雨种青松。担泥拽石何妨道。运水搬柴好用功。亸懒借衣求食者。莫来相伴老禅翁。

　　万物生成感宿根。己长彼短不须论。一团猛火利名路。三尺寒冰佛祖门。草莽荆榛狐窟宅。云霄蓬岛鹤乾坤。满头白发居岩谷。几度凭栏到日昏。

　　岩居我本为修行。不许人知每自评。道性淳和余习尽。觉心圆净照功成。种松锄菜一身健。补衲翻经两眼明。世异事殊真好笑。避秦亦得隐山名。

　　历遍乾坤没处寻。偶然得住此山林。茅庵高插云霄碧。藓迳斜过竹树深。人为利名惊宠辱。我因禅寂老光阴。苍松怪石无人识。犹更将心去觅心。

　　年老心闲身亦闲。扫除一榻卧松间。岩扄幽寂自为喜。世路崎岖人转顽。风暖野禽声𤨏碎。日斜华药影阑珊。藜羹粟饭家常有。不用持盂更下山。

　　清晨汲水启柴门。看见天空四敛氛。黄独火香思懒攒。碧桃花谢悟灵云。林间猿鹤惯曾见。世上衰荣杳不闻。几度坐来苔石暖。好山直看到斜昏。

　　白云深处结茅庐。随分生涯乐有余。未死且留煨芊火。息机何必绝交书。湛然凝寂通三际。廓尔圆明褁十虚。庵内不知庵外事。几番花落又还敷。

　　细把浮生物理推。输赢难定一盘棋。僧居青嶂闲方好。人在红尘老不知。风飏茶烟浮竹榻。水流花瓣落青池。如何三万六千日。不放身心静片时。

　　恁么彻底恁么去。放下从头放下来。两片唇皮堆白醭。一条古路长苍苔。云边木马飞如电。海底泥牛吼似雷。雪覆万峰晴月夜。暗香春信到寒梅。

　　清贫长乐道人家。日用头头自偶谐。昨夜西风吹古木。天明满地是干柴。霞飘素炼粘丹壁。露滴真珠缀绿崖。活计从来随现定。不劳辛苦去安排。

　　了了常知似不知。翛然如兀又如痴。旋干倒岳镇长静。一念万年终不移。有耳听声风过树。无心应物月临池。休言我独能明了。此事人人尽可为。

　　计拙惭亏应世才。聪明无分占痴呆。自言境物皆虚幻。谁解资财尽倘来。黄叶随流闲去住。白云横谷谩徘徊。双眸合却方才好。为爱青山又放开。

　　圆颅方服作沙门。便见牟尼佛子孙。止恶防非调意马。忘机息见制心猿。炼魔道性真金净。涵养灵源美玉温。把手牵他行不得。为人自肯乃方亲。

　　红日东升夜落西。黄昏钟了五更鸡。乾坤老我一头雪。岁月消磨百瓮齑。借地栽松将作栋。吃桃吐核又成蹊。寄言世上伤弓羽。好向深山择木栖。

　　法道寥寥不可模。一庵深隐是良图。门前养竹高遮屋。石上分泉直到厨。猿抱子来崖果熟。鹤移巢去涧松枯。禅边大有闲情绪。收拾干柴向地炉。

　　浮世光阴有几何。谁能挈挈又波波。厨空旋去寻黄独。衲破方思剪绿荷。麈尾罢拈言语断。佛经忘看蠹鱼多。可怜身在袈裟下。趣境攀缘事似麻。

　　五言律诗

　　道人缘虑尽。触目是心光。何处碧桃谢。满溪流水香。草深蛇性悦。日暖蝶心狂。曾见樵翁说。云边霅昼房。

　　一钁足生涯。居山道者家。有功惟种竹。无暇莫栽华。水碓夜舂米。竹笼春焙茶。人间在何处。隐隐见桑麻。

　　时时自解颜。年老得安间。心下浑无事。眼前惟有山。天空鹏翥翼。雾重豹添斑。独与梅花好。相期尽岁寒。

　　万缘休歇罢。一念绝中边。尽日闲闲地。长年坦坦然。山空云自在。天净月孤圆。磨炼工夫到。难同知解禅。

　　岩台舒野望。依约见松门。唐代高僧寺。宋朝丞相坟。溪光晴泻远。野色晚来昏。山路歌声绝。樵归烟火村。

　　屈曲黄泥路。团圞紫槿篱。纸窗开竹屋。瓦灶爇松枝。平澹忘怀处。萧然绝照时。何人能似我。无事亦无为。

　　深山僧住处。端的胜蓬莱。地上并无草。园中却有梅。闲多诸想灭。静极自心开。一顶破禅衲。和云晒石台。

　　一阵从何起。飕飕遍九垓。𢷾他林木动。吹我竹门开。本自无形段。如何有去来。欲穷穷不到。一虎笑岩台。

　　霞雾山头顶。云边阚小房。夏凉窗近竹。冬暖合朝阳。茧纸衣裳软。山田粥饭香。此生随分过。无可得思量。

　　一钁足生涯。长年饱水柴。有山堪寓目。无事可干怀。岚气湿茅屋。苔痕上土阶。任缘终省力。浑不用安排。

　　山厨修午供。泉白似银浆。羹熟笋鞭烂。饭炊粳米香。油煎清顶蕈。醋煮紫芽姜。百味皆难及。何须说上方。

　　真空如湛海。微动即成沤。才受形骸报。便怀衣食忧。识情奔野马。妄念走狂猴。不悟空王旨。轮回卒未休。

　　山家八月天。时物自相便。豆荚新垂陇。稻花香满田。割茅修旧屋。斫竹觅清泉。世上谁知我。优游乐晚年。

　　茆庵竹树间。尘世不相关。门对一池水。窗开四面山。烟熏茶灶黑。塺蒸布裘斑。不悟空王法。缘何得此间。

　　红日半衔山。柴门便掩关。绿蒲眠褥软。白木枕头弯。松月来先照。溪云出未还。迢迢清夜梦。不肯到人间。

　　扶杖出松林。间行上翠岑。鹤群冲鹘散。树影落溪沉。野果棘难采。药苗香易寻。澹烟斜日暮。红叶半岩阴。

　　好山千万叠。屋占最高层。减塑三尊佛。长明一碗灯。钟敲寒夜月。茶煮石池冰。客问西来意。惟言我不能。

　　取舍与行藏。人生各有方。乾坤容我懒。名利使他忙。背日鸥眠埠。营窠燕绕梁。情迷随物转。不得悟空王。

　　结草便为庵。年年用覆苫。纸窗松叶暗。竹屋藓华粘。麦饭惟饶火。藜羹不点盐。生涯随分过。谁管世人嫌。

　　七言绝句

　　凄凄茅舍新秋夜。白豆花开络纬啼。山月如银牵老与。闲行不觉过峰西。

　　满山笋蕨满园茶。一树红花间白花。大抵四时春最好。就中犹好是山家。

　　有人问我何年住。坐久才方省得来。门外碧桃亲手种。春光二十度花开。

　　厌烦劳役爱安闲。个样如何居得山。百丈已前岩穴士。生涯全在钁头边。

　　年老庵居养病身。日高犹自未开门。怕寒起坐烧松火。一曲樵歌隔坞闻。

　　童子未曾归动火。水云早已到投斋。山庵喜免征徭虑。剩种青松只卖柴。

　　玉堂银烛笙歌夜。金谷罗帏富贵家。争似道人茅屋下。一天晴月晒梅花。

　　相逢尽说世途难。自向庵中讨不安。除却渊明赋归去。更无一个肯休官。

　　山厨寂寂断炊烟。冻锁泉声欲雪天。面壁老僧无定力。又思乞食到人间。

　　种了冬瓜便种茄。劳形苦骨做生涯。众人若要厨堂好。须是园头常在家。

　　粥去饭来何日了。日生月落几时休。都来与我无干涉。空起许多闲念头。

　　屋后青松八九树。门前紫芋两三疄。山居道者机关少。家火从头说向人。

　　此事谁人敢强为。除非知有莫能知。分明月在梅花上。看到梅花早已迟。

　　过去事已过去了。未来不必预思量。只今便道即今句。梅子熟时栀子香。

　　一日打眠三五度。也消不得许多闲。循环数遍琅玕竹。又出青松望远山。

　　攀缘起倒易消停。卒急难除是爱憎。我笑青山高突兀。青山嫌我廋陵层。

　　真空湛寂惟常在。不觉良田妄所朦。真性何曾离妄有。花开花落自春风。

　　天湖水湛琉璃碧。霞雾山围锦幛红。触目本来成现事。何须叉手问禅翁。

　　年老气衰真个懒。晨朝更不见和南。客来无语相抵对。辛苦空劳到草庵。

　　老去一身都是懒。闲来百念尽成灰。与兄相见略弹指。无柰人情强接陪。

　　田地无尘长不扫。柴门有客扣方开。雪晴斜月侵檐冷。梅影一枝窗上来。

　　茅屋低低三两间。团团环绕尽青山。竹床不许闲云宿。日未斜时便掩关。

　　禅兄何事到烟萝。老我生涯苦不多。岩下木樨香满树。园中菜甲绿成窠。

　　一片无尘新雨地。半边有藓古时松。目前景物人皆见。取用谁知各不同。

　　万境万机俱寝息。一知一见尽消融。闲闲两耳全无用。坐到晨鸡与暮钟。

　　岩房终日寂寥寥。世念何曾有一毫。虽着衣裳吃粥饭。恰如死了未曾烧。

　　新缝纸被烘来暖。一觉安眠到五更。闻得上方钟鼓动。又添一日在浮生。

　　门前枯木似人立。屋后好山如浪堆。老我为人无可说。高高云路赚兄来。

　　山形凹凸路高低。石占云头屋占蹊。地窄栽来蔬菜少。又营小圃在桥西。

　　百千日月间中度。八万尘劳静处消。绿水光中山影转。红炉焰上雪花飘。

　　西方有路不肯去。地狱无门斗要过。金阁银台仙子小。镬汤炉炭罪人多。

　　着意求真真转远。拟心断妄妄犹多。道人一种平怀处。月在青天影在波。

　　要求作佛真个易。唯断妄心真个难。几度霜天明月夜。坐来觉得五更寒。

　　万缘脱去心无事。诸有空来性坦然。几度夜窗虚吐白。月和流水到门前。

　　一事无心万事休。也无欢喜也无忧。无心莫谓便无事。尚有无心个念头。

　　于事无心风过树。于心无事月行空。风声月色消磨尽。去却一重还一重。

　　新年头了旧年尾。明日四兮今日三。道业未成空白首。大千无处着羞惭。

　　白发催人瘦入肩。住来茅屋已多年。裈无腰带裤无口。一领褊衫没半边。

　　一轴楞伽看未周。夕阳斜影水东流。云归自就茅檐宿。一日光阴又早休。

　　茅檐雨过日头红。瞬息阴晴便不同。况是死生呼吸事。黄昏难保听朝钟。

　　明明见了非他见。了了常知无别知。记得去秋烟雨里。猿来偷去一双梨。

　　半窗松影半窗月。一个蒲团一个僧。盘膝坐来中夜后。飞蛾扑灭佛前灯。

　　长年心里浑无事。每日庵中乐有余。饭罢浓煎茶吃了。池边坐石数游鱼。

　　饭炊五合陈黄米。羹煮数茎青荠苗。淡薄自然滋味好。何须更要着姜椒。

　　移家深入乱峰西。烟树重重隔远溪。年老心闲贪睡稳。猒闻钟响与鸡啼。

　　山风吹破故窗纸。片片雪花飞入来。添尽布裘浑不暖。拾枯深拨地炉灰。

　　半窗斜日冷生光。破衲蒙头坐竹床。枯叶满炉烧焰火。不知屋上有寒霜。

　　几树山花红灼灼。一池春水绿漪漪。衲僧若具超宗眼。不待无情为发机。

　　云未归时便掩扄。柴床眠稳思冥冥。山家不养鸡和犬。日到茅檐梦未醒。

　　粥去饭来茶吃了。开窗独坐看青山。细推百亿阎浮界。白日无人似我闲。

　　黑雾浓云拨不开。忽然去了忽然来。任他伎俩自磨灭。红日依前照石台。

　　一天红日晓东南。自拔青苗插瘦田。布裰半沾泥水湿。归来脱晒竹房前。

　　吃桃吐核核成树。树大花开又结桃。春去秋来知几度。争教我不白头毛。

　　茅屋方方一丈悭。四檐松竹四围山。老僧自住尚狭窄。那许云来借半间。

　　临机切莫避刀枪。𢬵死和他战一场。打得赵州关子破。大千无处不归降。

　　有限光阴一百年。几人得到百年全。纵饶百岁终归死。只是相分后与前。

　　一大藏经闲故纸。一千七百葛藤窠。谁能去讨他分晓。起个念头犹是多。

　　溪边黄叶水去住。岭上白云风往来。争似老僧常不动。长年无事坐岩台。

　　霞雾山高路又遥。庵居从蕳蔑三条。却嫌住处太危险。落赚多人登陟劳。

　　老觉形枯气力衰。客来勉强出支陪。自怜不解藏踪迹。松食荷衣忆大梅。

　　道人屋冷四檐竹。长者门高百尺墙。屋冷道人心愈静。门高长者日多忙。

　　尽道凡心非佛性。我言佛性即凡心。工夫只怕无人做。铁杵磨教作线针。

　　南北东西去复还。陆行车马水行船。利名门路如天远。走杀世间人万千。

　　居山那得有工夫。种了冬瓜便种瓠。设使一毫功不及。许多田地尽荒芜。

　　离众多年无坐具。入山长久没袈裟。单单有个铁铛子。留待人来煮瀑花。

　　布衣破绽种青麻。粮食无时刈早禾。辛苦做来牵补过。复身免得报檀那。

　　饭香麦麨和松粉。菜好藤花杂笋鞭。我已尽形无别念。任他作佛与生天。

　　山居活计钁头边。衣食须营岂自然。种稻下田泥没膝。卖柴出市檐磨肩。

　　钁头添铁屋头悬。健即锄云倦即眠。红日正中黄独熟。甘香不在火炉边。

　　团团一个尖头屋。外面谁知里面宽。世界大千都着了。尚余闲地放蒲团。

　　草庵盘结长松下。面面轩窗尽豁开。目对青山终日坐。更无一事上心来。

　　深秋时节雨霏霏。藓叶层层印虎蹄。一夜西风吹不住。晓来黄叶与阶齐。

　　团团红日上青山。竹屋柴门尚闭关。白发老僧眠未起。劳生磨蚁正循环。

　　山舍清幽绝点尘。心间与世自相分。不知何处碧桃放。幽鸟衔来绕竹门。

　　老来无事可千怀。竹榻高眠日枕斜。梦里不知谁是我。觉来新月到梅花。

　　禅余高诵寒山偈。饭后浓煎谷雨茶。尚有间情无著处。携篮过岭采藤花。

　　僧因产业致差科。官府勾追耻辱多。我有山田三亩半。尽情回付与檀那。

　　楮阁安炉种炭团。床铺新荐被新棉。一冬暖活如何说。梦想不思兜率天。

　　去年家火缺支持。家火今年用不亏。田里多收三斗谷。门前添得一方池。

　　白云影里尖头屋。黄叶堆头折脚铛。漏笊篱撩无米饭。破砂盆捣烂生姜。

　　修行岂得不成佛。水滴年深石也穿。不是顽皮钻不破。惟人只欠自心坚。

　　独坐穷心寂杳冥。个中无法可当情。西风吹尽拥门叶。留得空阶与月明。

　　玉蝶梅花香满树。水池洗菜绿浮科。锦衣公子如知得。定是移家入薜萝。

　　逆顺未尝忘此道。穷通一味信前缘。是他了达虚空性。不动纤毫本自然。

　　寒披荷叶衣裳暖。饥食松华饼饵香。不比世人营口体。奔南走北一生忙。

　　新缝纸被暖烘烘。黄叶堆头火正红。闲梦不知谁唤醒。五更听得下方钟。

　　旋斫青柴逐把挑。担头防脱莫过腰。今朝未保来朝日。且了寒炉一夜烧。

　　今年难测是寒暄。一日阴晴变几番。檐下纸窗干又湿。门前石迳湿还干。

　　峰顶团团尽是松。茅庐着在树阴中。天风一阵来何处。吹起波涛响半空。

　　黄罗直裰紫伽梨。出入侯门得意时。争似道人忘宠辱。松针柳线补荷衣。

　　春归暑退一秋凉。日晷如梭夜渐长。尽把工夫闲杂话。几曾回首暂思量。

　　我见时人日夜忙。广营屋宅置田庄。到头一事将不去。独有骷髅葬北邙。

　　个个闻知有死生。闻知何不早修行。堂堂大道无人到。开眼明明入火坑。

　　尽说修行不在迟。今生还有后生期。三涂一报五千劫。出得头来是几时。

　　歌

　　山名霞幕泉天湖。卜居记得壬子初。山头有块台磐石。宛如出水青芙蕖。更有天湖一泉水。先天至今何曾枯。就泉结屋拟终老。田地一点红尘无。外面规模似狭窄。中间取用能宽舒。碧纱如烟隔金像。雕盘沉水凌天衢。蒲团禅椅列左右。香钟云板鸣朝晡。瓷罂土种吉祥草。石盆水养龙湫蒲。饭香粥滑山田米。瓜甜菜嫩家园蔬。得失是非都放却。经行坐卧无相拘。有时把柄白麈拂。有时持串乌木珠。有时欢喜身舞蹈。有时默坐觜卢都。懒举西来祖意。说甚东鲁诗书。自亦不知是凡是圣。他岂能识是牛是驴。客来未暇陪说话。拾枯先去烧茶炉。红香旖旎。春华开敷。清阴繁茂。夏木翳如。岩桂风前唤回山谷。梅花雪里清杀林逋。人间无此真乐。山中有甚凶虞。也不乐他轻舆高盖。也不乐他率众匡徒。也不乐他西方极乐。也不乐他天上净居。心下常无不足。目前触事有余。夜籁合乐。晓天升乌。戏鱼翻跃。好鸟相呼。路通玄以幽远。境超世而清虚。骚人尽思吟不成句。丹青极巧𦘕不成图。独有渊明可起予。解道吾亦爱吾庐。山中居没闲时。无人会惟自知。绕山驱竹笕寒水。击石取火延朝炊。香粳旋舂柴旋斫。砂锅未滚涎先垂。开畬未及种紫芋。锄地更要栽黄箕。白日不得手脚住。黄昏未到神思疲。归来洗足上床睡。困重不知山月移。隔林幽鸟忽唤醒。一团红日悬松枝。今日明日也如是。来年后年还如斯。春草离离。夏木葳葳。秋云片片。冬雪霏霏。虚空落地须弥碎。三世如来脱垢衣。

　　晴明无争登霞峰。伸眉望极开心胸。太湖万顷白[汾*欠]滟。洞庭两点青蒙茸。初疑仙子始绾角。碧纱帽子参差笼。又疑天女来献花。玉盘捧出双芙蓉。明知此境俱幻妄。对此悠然心未终。徘徊不忍便归去。夕阳又转山头松。

　　干鹊傍檐鸣鹊唶。乌鸦绕屋声鸦哑。西庵道者来送果。东邻稚子去偷瓜。吉凶占相既有验。罪福果报应无差。道人若有此见解。青铜镜面生痕瑕。懒融一见四祖后。百鸟更不来衔花。

　　林木长新叶。绕屋清阴多。深草没尘迹。隔山听樵歌。自耕还自种。侧笠披青蓑。好雨及时来。活我新栽禾。游目周宇宙。物物皆消磨。既善解空理。不乐还如何。

　　寒山曾有言。吾心似秋月。我亦曾有言。吾心胜秋月。秋月非不明。有圆复有缺。安得如我心。圆明常皎洁。有问心如何。教我如何说。

　　月来照我门。风来吹我襟。劝君石上坐。听我山中吟。玄鬓化为雪。朝光成夕阴。万事草头露。岂得长如今。

　　饭饱抱石睡。睡足起闲行。霭霭孟夏景。新树鸣黄莺。俯仰玩时物。散诞畅吟情。只此是真乐。何必求虚名。

　　小不读佛书。大不识玄旨。焉知百万门。只在方寸里。终日恣贪嗔。几时念生死。一朝老病来。懊恼亦徒尔。

　　种豆两三畦。离离覆原上。不知阳和功。惟言土力壮。老兔伏崖根。心心欲希望。果能息汝贪。我宁不食酱。

　　山中一雨滋。原上百物好。手种三亩薯。亦可延昏早。咄哉世间人。名利常关抱。头上雪纷纷。胸中尘浩浩。

　　结屋荒山巅。随缘度朝夕。卖柴粜米归。煮粥做饭吃。虽是劳形骸。且免当户役。说妙与谈玄。个却晓不得。

　　放下全放下。佛也莫要做。动念即成魔。开口便招祸。饮啄但随缘。只么闲闲过。执法去修行。牵牛来拽磨。

　　破屋三两椽。住在千峰上。云散天空清。放目聊四望。世界空里花。起灭皆虚妄。日落山风寒。闭门烧火向。

　　结屋霞峰头。耕锄供日课。山田六七丘。道人二两个。开池放月来。卖柴籴米过。老子少机关。家私都说破。

　　两个穷道人。三间弊漏屋。开得一丘田。收得半担谷。煮粥尽有余。做饭却不足。也胜利名人。奔南又走北。

　　偈赞

　　示众偈

　　说是说非何日了。无明海阔我山高。修身如未清三惑。凡事须当灭一毫。闲静光阴空过了。现成粥饭若为消。殷勤说向诸禅客。莫把袈裟换羽毛。

　　送东林院主归华亭

　　参禅人须猛烈。吹毛剑白雪雪。佛来与祖来。拈起当头截。云中木马惊嘶。山上鲤鱼出血。万仞崖头奏凯归。等闲踏破华亭月。

　　送庆侍者回里省师

　　汝师年老中山寺。朝暮无人可瞻侍。不归扫洒执巾瓶。师资礼法合也未。汝母兼又年纪高。除汝一人更无二。望断秋风未见归。倚门日日长垂泪。离师弃母入山来。所图毕竟成何事。安贫乐道固所难。住个茆庵岂容易。也要种竹栽松。也要锄山掘地。也要运水搬柴。也要浇蔬灌芋。也要行道讽经。也要摄心除睡。藜羹黍饭塞饥疮。淡齑薄粥通肠胃。人生皆为口体忙。我亦未免形骸累。自家心地如未明。业识茫茫无本据。水边林下暂经过。吾汝皆非久居计。月江和尚有书来。勉汝归来有深意。开缄未读便抽身。不负来音全孝义。有言孝为百行先。在俗在僧谁不然。侍师奉母名敬田。何须入众并参禅。忽然思静又嫌喧。短䇿不妨闲往还。

　　海都寺求语

　　急急做工夫。单提狗子无。脊梁高竖起。屹似须弥卢。翻来覆去看。要了此公案。瞥然妄念生。便逐他使唤。精进不懈怠。坐立道可待。懒惰又昏沉。驴年也未在。若也放得下。无可无不可。千七百葛藤。尽是敲门瓦。

　　留进庵主

　　丹阳进禅人。随我住有日。虽立志参禅。未曾有所入。庵中诸事务。浑不惮劳役。口体甘淡薄。身心颇真实。一朝拜我前。请语为法则。我写此数言。助汝进道力。只就我山居。随缘度朝夕。莫学野盘僧。东西与南北。寻常动用中。精进莫放逸。剔起眉毛看。毕竟是何物。看破看的人。大事方了毕。

　　示居士刘铁壁

　　见性成佛无别佛。古人说话最条直。当头坐断没纤毫。切忌随他言语觅。纵饶虚妄百千般。究竟还归一真实。老僧吐露真实情。寄与云间刘铁壁。

　　山中四威仪

　　山中行。信步慢腾腾。攀萝去。又上一崚嶒。

　　山中住。几度朝还暮。手栽松。阴凉成大树。

　　山中坐。飘飘黄叶堕。没人来。闭门烧焰火。

　　山中卧。松风穿耳过。没来由。好梦都吹破。

　　重岩之下十首

　　重岩之下。火种刀耕。有粟有蔬。可煮可烹。了我目前。乐我余生。坐盻庭柯。几度衰荣。

　　重岩之下。希古为俦。彻证本根。一了便休。纷纷玄徒。念死话头。待兔守株。求剑刻舟。

　　重岩之下。草莽日交。人影不来。黄叶飘飘。谷鸟晚啼。山月夜高。松露鹤飞。湿我禅袍。

　　重岩之下。蛇虎为邻。我心既忘。彼性亦驯。人生在世。各具天真。含齿戴发。胡为不仁。

　　重岩之下。未透本根。触境逢缘。扰扰纷纷。应须悟理。超越见闻。久久自然。左右逢原。

　　重岩之下。静默自居。三际不来。心如镜如。斜月半窗。残火一炉。嗟彼睡夫。蝶梦蘧蘧。

　　重岩之下。皤然一叟。裰兮无边。裤兮无口。夜入禅那。昼勤陇亩。道在其中。别更何有。

　　重岩之下。目对千山。一根返源。六处皆闲。白云飘飘。绿水潺潺。动静自忘。别是人间。

　　重岩之下。不修形骸。木食草衣。布袜笋鞋。竹密暗窗。苔深覆阶。萧焉忘情。寂尔虚怀。

　　重岩之下。饱饭熟眠。纵情放逸。岁月虚延。老病时临。众苦交煎。临渴掘井。热闷徒然。

　　次韵送智西堂归灵隐

　　一榻平分鉴古轩。炉熏相对坐忘眠。山林礼乐无今昔。时节因缘有变迁。树影高低深夜月。𤠔声长短五更天。两冬不得梅花信。又约梅华到冷泉。

　　会赵初心提举

　　老来脚力不胜鞋。竹杖扶行步落华。待月伴云眠藓石。寻梅陪客过邻家。粥香瓦钵山田米。雪泛瓷瓯水磨茶。今日为翁时暂出。此心长只在烟霞。

　　别南山经室

　　屋借云边两载居。晴原无事便携锄。和香采得邻家菊。趁嫩挑来自种蔬。秋殿寂时山磬歇。夜窗虚处柏烟疏。明朝又向他山去。何日重来读梵书。

　　秋日秦川道中

　　处处西风叶落频。偶归湖寺暂容身。故人十有几人在。世事万无一事真。扰扰劳生同作梦。明明果报各由因。余谙此理能消遣。终不随他自损神。

　　偶作

　　今年七十七颓龄。血气潜消老病增。踏雪探梅知履重。挑云过岭觉肩疼。光阴别去忙如箭。世念消来冷似冰。却忆向时游岳洞。两三回上最高层。

　　冬至

　　昨宵冬至一阳生。万物欣欣尽向荣。铁树华开红朵朵。石田笋出绿茎茎。人间化日才添线。竹外幽禽便转声。白发老僧窗下坐。炉香多诵两行经。

　　却南州提举再招

　　自嗟业系在娑婆。一度寻思一叹嗟。世上多逢人面虎。山中少见佛心蛇。御寒补衲裁荷叶。遣睡煎茶煮瀑华。老拙背时酬应懒。不能从命出烟霞。

　　雪中示徒

　　六出飘飘入夜多。洒窗相似扑灯蛾。山家富贵银千树。渔父风流玉一蓑。深径绝无樵子语。阴崖却有猎人过。庵前黄独无寻处。唯见寒梅数朵华。

　　送皋侍者

　　侍者参得禅了也。万两黄金也合消。世上岂无千里马。人间难得九方皋。

　　送漆匠

　　里面尽情灰得了。外头方始好揩磨。虽然本有灵光在。也要工夫发用他。

　　送真藏主礼育王

　　雁荡天台华顶峰。鄮山乳宝接天童。遍游元不离双足。尽在摩尼一点中。

　　送就禅人礼祖

　　人人有具黄金骨。何必诸方礼塔头。堪笑丹阳就禅者。春深物自浙东游。

　　送松江深上人

　　参方礼祖外边事。一着工夫在己躬。亲觐阿师秋已半。树雕叶落露金风。

　　送椿上人礼普陀

　　寒潮日夜吼雷音。耳听何如眼听亲。小白华岩观自在。频伽声里现全身。

　　示禅上人

　　古今无法可传流。只要偷心死便休。大抵是他人自肯。福源不会按牛头。

　　送雪峰维那

　　留香堂里十声佛。惊倒江西马簸箕。八十四人扶不起。维那归去莫教迟。

　　送人游五台

　　去去台山最上层。文殊合掌笑相迎。岩前有个金狮子。颠倒骑归与老僧。

　　送针工

　　手携刀尺走诸方。线去针来日日忙。量尽别人长与短。自家长短几曾量。

　　示真副寺坐圆觉期

　　百日期中痛着鞭。工夫到处话头圆。多生业障俱消灭。佛境分明在目前。

　　送实监寺回大觉

　　杨岐骨格气雄雄。一夏相忘寂寞中。秋至思归天目去。竹房间掩听松风。

　　送愆上人回乡

　　孤身行脚缘何事。䇿杖归乡有底忙。白业不修禅不会。可怜空过好时光。

　　送德都寺回里

　　德云不在妙峰顶。却向别山相见来。从此罢休行脚念。坐看心地觉华开。

　　送真侍者

　　几年入众为参禅。三唤机缘未倒边。再去诸方重请益。却来这里吃粗拳。

　　送福上人礼祖

　　祖师塔是鹘仑砖。只在山边与水边。一一从头巡礼遍。草鞋依旧自还钱。

　　示来上人

　　看水看山何日了。奔南走北几时休。可怜身在袈裟下。道业未成先白头。

　　送净发待诏二首

　　结缘待诏到山中。廊下诸僧尽整容。方丈老人何不剃。要留白发过隆冬。

　　又

　　剃了又长长又剃。一年几度远烦过。大夫只管来求福。我福如何有许多。

　　送圆上人

　　妙净圆明全体现。不须来问我如何。正因行脚禅和子。知解何曾有许多。

　　送问上人归大乘

　　一句明明向汝道。冷如猛火热如冰。上人若不信我说。急急回归问大乘。

　　送人之五台

　　短䇿轻包上五台。银楼金阁正门开。文殊相见吃茶了。收取玻璃盏子来。

　　送门上人

　　夏在大乘堂里住。冬初来扣福源门。莫嫌老我无言说。一曲渔歌隔岸闻。

　　送明道者

　　工夫不到不方圆。心若坚时石也穿。不见头陀老迦叶。意根灭尽领金襕。

　　送大维那省母

　　桶箍爆处见根源。熟路重行三月天。日暖北堂萱草绿。对娘莫说老婆禅。

　　示茂道者

　　作佛生天容易事。最难难是做头陀。劳形枯骨安闲少。运水搬柴普请多。

　　示道人

　　自远相寻到鹅湖。殷勤请问做工夫。老僧真实为人说。出处伽陀一字无。

　　送勤上人

　　勤求警䇿做工夫。散乱昏沉尽扫除。后夜黑云消散尽。长天如水月轮孤。

　　示禅人二首

　　终日骑牛不识牛。何须辛苦外边求。只消蓦鼻牵来看。便是寻常这一头。

　　参得赵州无字透。玄关金锁尽开通。三更月下泥牛吼。八面玲珑海日红。

　　英上人求语

　　客冒春寒访隐扄。衲衣犹缀雪华轻。坐来出示诸方语。锦轴未开先眼明。

　　送维那之江西

　　上人壮志出丛林。一寸光阴一寸金。莫把世间闲学解。等闲埋没祖师心。

　　送凌侍者回净慈

　　十里湖光浸六桥。到时须着眼头高。断堤风暖杨华落。不是鸟窠吹布毛。

　　送观侍者

　　放下身心返自观。略无毫发许相瞒。云收雾卷乾坤阔。月上青山玉一团。

　　示勒道者

　　一片荒田一把锄。翻来覆去用工夫。一锄翻得春风转。也有瓜茄也有瓠。

　　示众

　　念未生时犹妄觉。瞥兴一念便伤他。工夫到此切须记。枯木岩前蹉路多。

　　示道者

　　行尽东西南北州。如今能得此心休。俱胝只在山中住。受用天龙一指头。

　　䟦净首座血书法华报亲

　　父是谁兮母是谁。胸中五逆是男儿。看他义断情忘处。菡萏华开三四枝。

　　常侍者血书金刚经

　　此经在处皆有佛。不劳心力更施功。祇园秋晚霜华重。树叶红于血染浓。

　　寄魁书记

　　僧住城隍佛祖诃。先贤多是隐岩阿。山泉流出人间去。清水自然成浊波。

　　寄净慈平山和尚

　　年老心孤忆弟兄。中峰且喜过南屏。潺潺一派双溪水。流入西湖更好听。

　　领破蹄穿五百牛。南屏寺里一栏收。皮毛换得光生也。拽杷拖犁再起头。

　　寄友二首

　　山舍无聊夜卧迟。因君记得去年时。豆华棚下曾分榻。月落松梢尚咏诗。

　　万松影里三间屋。枯木岩前一个僧。三二十年如此过。肯将清淡换虚名。

　　赠古樵

　　空劫已前无影树。撑天拄地赤条条。新州有个卖柴汉。收拾将来一担挑。

　　赠无岸

　　举头四望白弥弥。南北东西竟莫知。不用篙篙撑到底。回头便是上船时。

　　赠本源

　　滔滔心地中流出。低下随宜不自高。坎止流行皆末事。终归大海作波涛。

　　赠石崖

　　千寻拔地青如玉。万丈凌云硬似刚。望见险𡾟多退步。有谁撒手肯承当。

　　赠无敌

　　眼空湖海气凌云。杰出丛林思不群。古往今来谁是我。得饶人处且饶人。

　　赠白庵

　　一色虚明含法界。四檐皎洁若冰霜。小窗几度雪晴夜。不见梅华只觉香。

　　赠别涧

　　湛然不入众流数。瞪目观来果必殊。但得煮茶增味好。谁能泛滥落江湖。

　　赠别峰

　　峭峻万峰齐不得。孤危众岳势难同。善财参见得云处。又在那边苍翠中。

　　真赞出山佛二首

　　头发髼松下翠微。冻云残雪缀伽梨。不须更问山中事。观着容颜便得知。

　　肘破衣穿骨褁皮。下山回首步迟迟。父王休遣人来问。颜貌不如宫里时。

　　观音大士二首

　　童子南询尚未回。白华岩下望多时。长天万里无云夜。月在波心说向谁。

　　水即是波。岩即是石。坐证圆通。斯为第一。

　　罗汉二首

　　一切不为。长年打坐。执法修行。如牛拽磨。寂灭现前不见前。待出定来重勘过。

　　一个浑身。一瓶秋水。物外生涯。只这便是。白眼看他世上人。手捺双趺笑而已。

　　达磨二首

　　面黑齿缺。心粗胆大。梁王殿上。撒沙抛土。少室峰前。开华结果。槲叶岩台。蒙头宴坐。夫是谓之菩提达磨。

　　一言不契渡江淮。熊耳峰前去活埋。无限家私狼藉尽。何争一只破皮鞋。

　　赞及庵和尚并师同帧

　　二老比丘。有何因由。先觉后觉。东州西州。建阳山中相见时。好于骨肉。西峰寺里再参后。恶似冤仇。从此父南子北。不知云散水流。在你也报尽已归兜率。在我也业烦尚寄阎浮。是非恩怨难分处。一片松阴盖石头。

　　自赞

　　板齿生毛。面孔无肉。受灵山记。欠人天福。瘦棱棱。却如碧海波心涌起一座玉岩。硬剥剥。好似白云堆里突出千寻石屋。道是天湖庵主。不是我同流。谓是福源住持。亦非吾眷属。眼里无筋底。未免向影子上胡猜乱猜。皮下有血底。终不向丹青上东卜西卜　咦。切须莫展与人看。挂向闲房伴松竹。

　　禅人求赞

　　发白面皱。皮黄骨瘦。用尽自己心。笑破他人口。情知衰世道难行。却来静处闲叉手。看天湖鹅湖二水同流。对霞峰胥峰两山并秀。何缘得此优游。端的自能跳透。不是禅翁自点胸。古今尽道苏州有。

　　辞世偈

　　青山不着臭尸骸。死了何须掘土埋。顾我也无三昧火。光前绝后一堆柴。

　　石屋和尚语录卷下(终)

　　No. 1399-C 福源石屋珙禅师塔铭

　　前四明延寿禅寺沙门　元旭　撰

　　师。讳清珙。字石屋。苏之常熟人也。俗姓温。母刘氏。生之夕有异光。实宋咸淳八年壬申也。及长。依本州兴教崇福寺僧永惟出家。二十祝发。越三年受具。一日有僧杖笠过门。师问之。僧曰。吾今登天目。见高峰和尚。汝可偕行否。师欣然与之偕行见峰。峰问。汝为何来。师曰。欲求大法。峰曰。大法岂易求哉。须然指香可也。师曰。某今日亲见和尚。大法岂有隐乎。峰嘿器之。授万法归一之语。服勤三年。大事未明。忽辞他行。峰曰。温有瞎驴。淮有及庵。宜往见之。至建阳西峰。见及庵。庵问何来。师曰天目。庵曰。有何指示。师曰。万法归一。庵曰。汝作么生会。师无语。庵曰。此是死句。什么害热病底。教汝与么。师拜求指的。庵曰。有佛处不得住。无佛处急走过。意旨如何。师答不契。庵曰。者个亦是死句。师不觉汗下。后入室。再理前话诘之。师答曰。上马见路。庵呵曰。在此六年。犹作者个见解。师发愤弃去。途中忽举首见风亭。豁然有省。回语庵曰。有佛处不得住。也是死句。无佛处急走过。也是死句。某今日会得活句了也。庵曰。汝作么生会。师曰。清明时节雨初晴。黄莺枝上分明语。庵颔之。久乃辞去。庵送之门嘱曰。已后与汝同龛。未几。庵迁湖之道场。师再参。次命典藏钥。庵尝与众言曰。此子。乃法海中透网金鳞也。一众刮目以视。后灵隐悦堂訚公。会中居第二座。遂罢参。登霞雾山卓庵。名曰天湖。道洽缁素。户屦骈臻。伏腊所须。不求自至。凡樵蔬之役。皆躬自为之。有古德之风。禅暇喜作山居吟。传者颇多。师于此山。有终焉之志。俄而嘉禾当湖。新创福源禅刹。以师之名闻。诸广教驰檄敦请。为第二代住持。师坚卧不起。或者劝之曰。夫沙门者。当以弘法为重任。闲居独善。何足言哉。于是翻然而起。大开炉鞴。锻炼学者。谈者以谓真能起及庵之家者也。居七年。以老引退。复归天湖。至正间。　朝廷闻师名。降香币以旌异。　皇后赐金襕衣。人皆荣之。师澹如也。至正壬辰秋七月廿有一日示微疾。阅二日。中夜与众诀。其徒请曰。和尚后事如何。遂索笔书偈曰。青山不着臭尸该。死了何须掘土埋。顾我也无三昧火。光前绝后一堆柴。掷笔而逝。阇维。舍利五色璨然。不知其数。其徒收其灵骨舍利。塔于天湖之原。以及庵之塔配之。示不忘同龛。师之意也。寿八十有一。腊五十有四。有弟子愚太古者。高丽人也。亲得师旨。说偈印可。有金鳞上直钩之句。其王。以国师之号尊之。闻师道行。意甚倾渴。表达。

　　朝廷。诏谥佛慈慧照禅师。移文江浙。请净慈平山林公。躬入天湖。取师舍利馆伴归国。平山与师为同参。皆愚公之本意也。师之上堂法语。山居诗颂。其徒至柔。刊行于世。且以师之行状。征予铭之。予昔见师于福源。臞然其形。道韵可掬。今已四十余年矣。因感慨而为之铭。铭曰。

　西来直指　　教外别传　　惟上根者　　乃可得焉
　传亦无传　　得亦无得　　如太虚空　　荡焉罔极
　卷卷石屋　　心如死灰　　划然顿悟　　火里莲开
　惠朗之孙　　及庵之子　　源清流长　　根茂实遂
　迹留霞雾　　名落湖江　　争先快睹　　景星凤凰
　入灭至今　　几三十祀　　双塔岿然　　清风未已
