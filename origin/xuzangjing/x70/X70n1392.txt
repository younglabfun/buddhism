卍新纂续藏经第 70 册 No. 1392 月涧禅师语录


　　No. 1392-A

　　净慈仁知客。袖月涧和尚语录示余。余与翁别久。喜犹见翁。因重抚卷而曰。龙渊一滴。甚于毒药。曼衍四海。鱼龙鰕蟹。莫不丧身失命。毒流东湖。益见毒波浩渺。三十年后。支分派别。当无际涯。后之学者。切忌望洋向若。至元甲申秋住平江府双峨比丘觉庵　梦真　敬序。

　　月涧和尚语录目次卷上序住信州鹅湖仁寿禅寺语录饶州天宁禅寺语录　饶州荐福禅寺语录告香普说卷下再住荐福禅寺语录送行颂题跋小佛事赞自赞跋

　　No. 1392

　　月涧和尚语录卷上

　　月涧和尚住信州鹅湖仁寿禅寺语录

　　嗣法住饶州　(崇福禅寺　妙寅　荐福禅寺　□□)　编

　　师于　宋景定五年岁次甲子三月初三日。自饶州荐福首座寮受请。

　　佛殿。尽乾坤大地。总不出山僧者一坐具地。释迦老子。向甚处容身。唵苏噜㗭哩。

　　诸山疏。东邻西舍。隔壁深冤。真语实语咒诅语。度疏云。分明为我重宣。

　　拈法嗣香。随师三年。咳嗽相似。山僧随这老汉六年。相识还同不相识。虽然。也要天下人共知。此一瓣香。爇向炉中。奉为
扬岐第十世前住庆元府太白名山天童景德禅寺西岩大和尚。用酬法乳之恩。

　　举法灯和尚公案。师拈云。山僧本欲深藏岩窦。隐遁过时。为缘天童先师。有个铁丝网子。飏在壁角。落头无人。着眼觑着。未免拈向鹅湖深处。一网看下。良久云。小出大过。

　　小参。说玄说妙。鸩毒不堪待客。全□□□。□□□□㘽须。山僧不循古人途辙。不落今时窠臼。要道一句。起佛祖膏肓。开人天眼目。良久云。剑去久矣。

　　举。沩山示众云。仲冬严寒年年事。晷运推移事若何。仰山近前叉手而立。沩云。我也知你答者话不得。却问香严云。你作么生。严云。某甲偏答得者话。沩再如前问。严亦近前叉手而立。沩云。赖遇寂子不会。师拈云。沩山大似村媪弄儿孙。仰山既成安排。香严又成计较。诸人会么。谁家别馆池塘里。一对鸳鸯𦘕不成。

　　腊八上堂。一切众生。本曾不迷。悟之一字。甚处得来。堪笑老瞿昙。镜上又添埃。

　　西岩和尚忌日祝香。生铁网布丝网。弄尽乞儿泼伎俩。天下衲僧皆乞命。至今杀气填穹壤。我幸当时不入头。今日思量。也好骂伊一上。休休。佗是蓬莱山里人。只消饶蓬莱香供养。

　　上堂。眼观鼻。舌拄腭。纵忆事来。利刀在握。古井不润。百川潮落。远之则近。在眉棱鼻尖。近之则远。在天涯海角。尽情俱放下。蓦于不思量无凑泊处。识得父母未生前一着。山僧只得随缘为他证据。道个什么。错。

　　上堂。迷不自迷。对悟立迷。悟不自悟。因迷说悟。悟乃迷之体。迷乃悟之用。喝一喝。青天白日。切忌说梦。

　　结夏小参。向上机。末后句。当机何不道。开口成脱空。触目未尝无。抬头已蹉过。伶俐汉。不露爪牙。群狐屏迹。犹猛虎踞深穴。不动波澜。直取龙吞。犹金翅擘沧海。如斯禁足。如斯修证。山僧只向佗道。漫天铁网百千重。未曾触着丝头在。

　　饶州天宁禅寺语录

　　□□　编

　　山门。天无门。地无户。山僧有个通霄路。诸人会么。行云。一步两步。三四五步。

　　佛殿。八十种好。三十二相。丑恶容止。喂狗不噇。插香。正好烧香供养。

　　宪帖。者是提刑判府侍郎。笔头有口。所说法要。大众且道。必竟所说何法。度帖云。劄。

　　提纲。即心即佛。狐狸恋窟。非心非佛。当机放出辽天鹘。马大师等闲向虚空里。抛个题目。经今五七百年。更无一人描写得着。今幸国家大比之秋。山僧随例。向拂子头上。开大选佛场。以拂子点空云。以此揭示题目。普请尽大地人心空及第。众中莫有一操直取状元底么。顾视左右出。笑从五凤搂前过。手握金鞭贺太平。

　　举。僧问云峰和尚。佛不化本国。因甚归乡住院。峰云。放过一着。师拈云。云峰老汉。有口可吞诸佛。及被者僧一问。直得无转身处。今日有问山僧。因甚归乡住院。只向佗道。尽大地是个自己。汝作么生分别。稍涉迟疑。主杖痛与一顿。何故。要教知道。乡情有在。

　　上堂。振侍者至。记得鹅峰相聚日。嗔拳热喝当慈悲。而今含恨重相见。只得开颜陪笑。欢喜接伊。何为如此。为怕粗心捋虎须。

　　上堂。古佛心。无背面。泥团土块。砖头瓦片。是汝诸人。每日于土木场中。何止行一遍两遍。三四五遍。因甚足踏不着。眼觑不见。令人长忆谢玄晖。解道澄江净如练。

　　上堂。举。僧问玄沙。尽大地是一颗明珠。学人因甚不会。沙云。用会作么。师拈云。者僧将一颗豌豆。换得玄沙四颗明珠。有问月涧。拈棒便打。何故。明珠自有明珠价。未肯和沙卖与人。

　　冬至小参。六阴剥尽。鄱阳湖尽底干枯。一阳复生。玭州门暗通一线。长一线一线长。个事分明不覆藏。有般汉。闻与么告报。便道一生二。二生三。三生万物。召家云。如斯领会。笑倒街头石敢当。

　　除夜小参。有物先天地。唤作一物即不中。无形本寂寥。填沟塞壑。能为万象主。卓丈一下。不逐四时凋。拈丈。依旧黑𥻘[皴-皮+(巢-果)]地。大众。云门打佛。与狗子吃。只是这个。德山打天下衲僧。只是这个。扶过断桥水。伴归无月村。亦只是这个。忽有个汉出来道。将谓主丈子有多少长处。元来技止此耳。只向佗道。来年更有新条在。恼乱春风卒未休。

　　上堂。见见之时。见非是见。只如灵云见桃花。毕竟是见非见。玉兔挨开碧海门。金乌啄破琉璃殿。

　　上堂。举。僧问古德。如何是三宝。德云。麻麦豆。师拈云。请方商量。咸谓古德被者僧一问。直得指鹿为马。殊不知古德舌头无骨。开口触着祖翁讳。忽有问报恩如何是三宝。以主丈。卓三下。

　　上堂。布袋头今日结。上三星下半月。观着重添眼中屑。没理会易分别。若要通身冷汗流。嚼碎通红块生铁。

　　上堂。诸佛的旨。诸祖玄机。分明觌面为提持。是汝诸人。因甚觑着眼如眉。易填巨壑。难满漏卮。

　　举。僧问开先暹和尚云。年穷岁尽时如何。暹云。依旧孟春犹寒。师拈云。开先将夜光之珠。连城之璧。只作寻常瓦䂿。抛却了也。今夜有问报恩年穷岁尽时如何。只向佗道。依旧孟春犹寒。

　　元宵上堂。灵山一灯。饮光不能扑灭。遂致一灯两灯。三四五灯。百千万亿灯。灯灯愈炽。引得天下老和尚。尽向灯影里作活计。山僧今日。要以此灯。与释迦老子相见。以拂子作把灯势云。看者老汉。面皮厚多少。

　　上堂。举。南泉示众。举赵州即心即佛云。王老师不恁么。不是心。不是佛。不是物。师拈云。千岩万壑天台路。处处春风啼杜䳌。

　　解夏小参。佛祖格外机。衲僧向上着。着眼觑不是。举步踏不着。拟之即差。不拟尤错。是汝诸人。九十日如鹰在韝。如鱼在箔。有甚快乐。山僧今日出手。为诸人解拈去缚去也。卓主丈一下。

　　上堂。举。老宿住庵。门上但书门字。窗上但书窗字。壁上但书壁字。玄觉云。门上不要书门字。窗上不要书窗字。壁上不要书壁字。何以。此义炳然。师拈云。大众。诸大老虽则各出己见。殊不知字经三字。乌焉成马。

　　鹅湖天宁语。因乙亥归附失之不全。栖贤妙果语。胥失不录。

　　饶州荐福禅寺语录

　　侍者　法严　德圆　觉静　编

　　山门。从上诸老。各立门庭。尽天下衲僧。无入头处。新荐福。聻。顾视左右云。左娄至右青业。

　　据室。横十尺竖十尺。潦倒鞠多尊者。三千里外斫额。

　　提纲。天下无二道。圣人无二心。乾坤大地。同一日月。同一雨露。同一人民。书同文。车同轨。同之又同。无有不同者。虽然。同中有异。异中有同。诸人要会同处么。万年松在祝融峰。

　　举。僧问投子和尚。诸佛出世。为一大事因缘。如何是一大事因缘。子云。尹司空诸老僧开堂。师拈云。今日有问荐福如何是一大事因缘。只向佗道。干戈中立太平基。

　　上堂。山僧自南北兵兴以来。佛法二字。飏向鄱阳湖里。何暇着眼觑着。今幸干戈偃息。人天普集。未免东捞西捷。重为宣扬。卓主丈三下。千言万语无人会。又逐流莺过短墙。

　　上堂。举洞山行脚时读忠国师语公案。师拈云。国师毡拍板。沩山没弦琴。云岩无孔笛。遂合成新丰一曲。直是千古罕闻。诸人只今要闻么。若将耳听终难会。眼里闻声兮始知。

　　解制上堂。结虚空。捏定如生铁。解圣凡。普请出阴界。大众。西天此土。南岳天台。总不出师僧陈年破草鞋。

　　腊八上堂。圆陀陀。明历历。堪笑老瞿昙。六年犹不识。蓦忽服皮绽。喜欢三七日。直得东湖尽力赞叹。也赞叹不及。大众。毕竟赞叹个什么。乞儿拾得锡。

　　上堂。举。法眼因僧问。清净本然。云何忽生山河大地。法眼答云。清净本然。云何忽生山河大地。师颂云。塞云点点阵云高。黑面将军衣白袍。夺得贼锵并贼马。凯歌归去醉春醪。

　　端午上堂。举。僧问赵州。狗子还有佛性也无。州云。无。师召众云。会么。赵州大似五月五日。以艾虎悬门。

　　上堂。□慈明堂中。安一盆水。盆上横一柄剑。剑上安一䩫草鞋。凡有僧来便指。拟议便打。师颂云。无端尽把泼众私。摊向人前谁点痴。对面不能掀倒去。满天风雨谩凄其。

　　上堂。剔起眉毛。仔细好生观。白底李花。红底桃花。青底山。便恁么会。刚被眼瞒。瞥转一机。十分春在玉阑干。

　　上堂。若人生百岁。不善诸佛机。未若生一日。而得决了知。与么说话。大似逼龟成卦兆。荐福门下。只要诸人吃粥吃饭。兀兀度时。虽然。月不破五。

　　冬至上堂。岁在子。月在子。一阳生在子。惟有衲僧家。佛不知有释迦老子。祖不知有达磨老子。又谁管你天翻地覆阴消阳长一着子。虽然。也不得瞒盰儱侗。拈丈云。直须知有山僧主丈子。卓丈一下。

　　上堂。演祖和尚举。僧问赵州。如何是祖师西来意。庭前柏树子。恁么会便不是了也。如何是祖师西来意。庭前柏树子。恁么会方始是。颂云。骤雨涨溪高数尺。失却捣衣平正石。明朝水落石依然。老夫一夜空相忆。

　　上堂。柳绿花红。莺啼燕语。是汝诸人当机。会么。总是搂出古佛心肝。达磨骨髓。

　　上堂。举。佛陀波利尊者游五台。至忻州。忽见老人问云。向甚处去。尊者云。五台礼文殊去。老人云。大德见文殊还识否。尊者无对。师拈云。当时尊者。只消弹指一声云。休捏怪。管取老人隐身无路。

　　木翁赴藏山上堂。威音未生已前。有此清凉大木。根蟠无阴阳地上。影藏叫不响山谷。枝枝叶叶。婆婆娑娑。荫覆天下人。是汝诸人还见么。以拂子指云。仿佛当年黄檗会中。吃蒿枝底尊宿。

　　举。六祖因僧问。黄梅意旨。什么人得。祖云。会佛法人得。僧云。和尚还得否。祖云。不得。僧云。为什么不得。祖云。我不会佛法。师拈云。六祖和尚。大似饭饱弄匙箸。

　　都寺斋上堂。尽百千万亿恒河沙国土。为一香积世界。尽恒河沙无量情与无情。悉为应供宾头卢。沾此法味。各各八万四千毛孔。生香七日。咸证法喜禅悦无上妙味三昧。虽然同器而食。饭色有异。又作么生。春色无高下。花枝自短长。

　　广行师号至上堂。定乾坤句。雷厉风飞。提佛祖令。崖崩石裂。法主大宝。自然而至。只今此宝。放大光明。照彻百亿四天下。百亿四大海。百亿须弥卢。诸佛乘此宝光。化度一切。诸祖乘此宝光。续佛慧命。四圣六凡。乘此宝光。成无上道。大地师僧。乘此宝光。证无生法忍。且道。山僧乘此宝光。毕竟如何。万派龙川为法海。万重乔岳寿吾君。

　　上堂。□东林诸老。往建康参总摄。并谢后堂藏主。山僧四月五六月。天暑经过六州十县。一一勘过。普天皆热。无有不热者。逗到清凉山里。一万菩萨。与庐山十八高人。浩浩地商量道。小释迦梦中说法。直得天左旋地右转。大众。山僧当时闻得。不觉咬断牙关。

　　上堂。九十日内。山河大地一布袋。九十日外。是圣是凡无窐碍。朝南岳暮天台。饭钱即且置。还我草鞋钱来。

　　谢监收上堂。东山谢监收上堂云。人之性命事。第一须是○。若欲成此○。先须防于○。若是真○人。○○。师拈云。大众。东山老祖。只道得八成。如何是十成。○○。

　　圣节上堂。大哉乾元。至哉坤元。尽百亿四天下。车书同一文轨。雷霆同一号令。雨露同一沾溉。日月同一照临。无一物不被化育。无一物不受摄持。无一物不承恩力。巍巍乎四三王。而德有余。荡荡乎六五帝。而道无极。万国欢呼。共乐升平。正当大电绕枢之辰。当何祝赞。黄河清彻底。南岳翠摩天。

　　冬至上堂。击鼓升堂。分明指示。冬至月尾。卖牛买被。

　　岁夜小参。虎儿年日头已尽。兔儿年日头未发。头正当此时。欲说虎儿年佛法。大似拈出过界关子。欲说兔儿年佛法。寅年不可吃卯年粮。只今诸人。握节当胸。合作么生。烦主丈子出来。作个处分。卓丈三下。会么。檐声不断陈年雨。电影初惊新岁雷。

　　启建圣节上堂。释迦文佛。证等虚空。示等虚空。昔于灵山会上。百万众前。发大誓愿。愿二十年后乙亥之岁。示现受生于北郁单越。为天之子。为人之王。为大地众生之慈父。今正是时。不展一戈。不发一矢。直得四夷八表。异国遐荒。悉归至化。航海梯山。奉玺称臣。今当先月之期。毕竟如何祝赞。四海九州同雨露。寿同乔岳镇乾坤。

　　上堂。举。梁山和尚示众云。南来者三十棒。北来者三十棒。虽然如此。未当宗乘。师拈云。大众。梁山一条白棒。胡挥乱打。未当宗乘。实语当忏悔。荐福不问南来北来。普请参堂去。何故。袈裟同肩。

　　上堂。举。赵州因僧问。学人乍入丛林。乞师指示。赵州云。吃粥了也未。僧云。吃粥了。州云。洗钵盂去。其僧有省。师拈云。前辈谓。赵州禅在口皮边。及观答者僧所问。费尽计较。者僧果然乍入丛林。一时错会。有问荐福。学人乍入丛林。乞师指示。拂子柄和声便打。也教知道。山僧不负初机。

　　上堂。举。法云佛照果和尚云。老僧熙宁八年。文帐在凤翔府供申。是年华山崩倒。压了八十余里人家。汝辈后生知甚茄子瓠子。后来佛照和尚每上堂。长举此话。以示学者。师召众云。老僧宝祐四年。文帐在庆元府天童寺供申。是年东海泛涨。浸了十州五十县。海印发光。烧了三十三天帝释鼻孔。汝辈茄子瓠子。那里得知。

　　上堂。天地红炉郁且蒸。万岳清撼寒涛声。六月卖无价。奈此松风清。拊阑一笑大江横。

　　上堂。举开先英和尚示众云。有一人说得一丈。一寸也行不得。有一人行得一丈。一寸也说不得。有一人说得行得。有一人说不得行不得。要于四人中。觅一人为师。明眼衲僧。试请拣看。师拈云。要于四人中觅一人。提鞋挈履。明眼衲僧。试请拣看。

　　上堂。举。径山大慧杲和尚问僧。一切智智清净。无二无二分。无别无断故。你作么生会。僧云。一切智智清净。无二无二分。无别无断故。某甲只恁么。师高声云。抱取猫儿来。僧无语。师便喝出。师拈云。诸方咸谓。造僧随语生解。殊不知倒握太阿。直得老妙喜。命若悬繇。一种是声无限意。有堪听有不堪听。

　　上堂。举。教中道。于一切时。不起妄念。于诸妄想。亦不起灭。住妄想境。不加了知。于无了知。不辩真实。师拈云。释迦老子。为人天师。捡点将来。业识犹在。

　　中秋上堂。举。石明献和尚因僧问。月生云际时如何。献云。三个孩儿抱花鼓。好大哥。莫来拦我毬门路。师颂云。天边有月生云际。木人石人眼卓竖。瞥转玄机那边睹。三个孩儿抱花鼓。

　　上堂。是亦刬非亦刬。尽法无民。山僧今日。曲为指陈。幽州江口石人蹲。

　　冬至上堂。从佗节序又迎新。衲被蒙头总不闻。清晓偶然台上立。几多人错认观云。

　　佛成道上堂。旷大劫来明历历。缘何此夜眼方开。六年痴坐无折合。谩诳众生出岫来。

　　上堂。举。香严和尚颂云。去年贫未是贫。今年贫始是贫。去年贫尚有卓锥之地。今年贫锥也无。仰山云。如来禅许师兄会。祖师禅未梦见在。香严再颂云。我有一机。瞬目扬眉。若也不会。别唤沙弥。仰山云。且喜师兄会祖师禅。师拈云。仰山将火试金。香严试金于火。不妨奇特。虽然。敢保仰山。亦未梦见在。

　　举。僧问投子。如何是十身调御。投子下禅床立。又问。凡圣相去几何。投子亦下禅床立。颂云。美如西子离金阙。娇似扬妃下玉楼。十二金钗颠倒插。不风流处也风流。

　　解夏小参。垂丝千尺。未告掣动六鳌之钓。劈口一挠。等闲阂断千江之急。转得身吐得气。要望东湖。犹隔弱水三万里。一向与么。道绝人荒。放一线道。与诸人有个商量。只如克期取证。毕竟证个什么。薰风自南来。殿阁生微凉。

　　谢秉拂及斋上堂。召众云。夜来山僧。从定安详而起。步自宝街。忽见二僧。厖眉雪顶。梵相伟然。相对而议。一僧云。知事所办妙供。有八百功德。头首所说妙法。有千二百功德。又一僧云。头首所说妙法。有八百功德。知事所办妙供。有千二百功德。展转传论。经八千反。无有穷己。山僧忍俊不禁。遂将八字。与佗折证。直得二僧点首微笑去。诸人只今。要闻折证底八字而么。财法二施。等无差别。

　　上堂。有准的没窠臼。有时觑捕全无。无时觑捕还有。取不得舍不得。毕竟作么生措手。召众云。铙州城里一分钞买柄𦬊花帚。

　　上堂。举。南泉云。我十八上。便解作活计。赵州云。我十八上。便解破家散宅。师拈云。诸人要见二大老么。八十婆婆不知老。人前拈弄嫁时衣。

　　杨总摄至上堂。诸佛出世。如优昙花时一现耳。诸人还委悉么。大河以西。无阴阳地上。有一种灵苗。其大根器。具大枝业。其花开敷。大若车轮。于一叶中。开百千万亿花。于一一花中。现出金色世界。银色世界。如宝丝网。如妙庄严。金色头陀。开颜微笑。解空尊者。赞言希有。其香秘芬。摄乎大国之间。尽四天下。若僧若尼。无不被其福荫。只今出现于鄱湖之上。现前一众。同一耳闻。同一眼见。毕竟功归何处。此种只应天上有。万年长祝圣明君。

　　上堂。举雪峰示众云。饭箩里坐。有饿死底汉。河水没头浸。有渴死底汉。师召众云。铁牛不吃栏边草。

　　上堂。祟报楚云长老至。黄檗痛棒打临济不死。放风掣颠。荐福不敢一丝毫。误赚诸人。良久。顾视云。万叠西山云外春。

　　上堂。鸟鸣芳树。蛙闹葑池。最亲最切。总为提持。不如三更枝上一声声是杜䳌啼。

　　上堂。谢雪隐。西江十八滩声。太白峰头同一眼听。东海泼天涛澜。集云峰顶同一耳观。眼耳俱忘。观听皆灭。三十年后重新举。舜若多神惊吐舌。

　　除夕小参。结座。一年将尽是今宵。自觉丛林未寂寥。莫莫堂前香蔼蔼。十分春色上梅稍。

　　西严和尚忌拈香。昔日玲珑岩顶上。无端日午现妖星。黑光照耀四天下。眩惑蠢动并含灵。人人尽指为太白。山僧亲识破元却是长庚。呈香云。诸人只今要见么。插香云。此去明州十万程。

　　上堂。举。云门示众云。直得触目无滞。达得名身句身。一切法空。山河大地是名。名亦不可得。唤作三昧性海俱备。犹是无风匝匝之波。直得忘知于觉。觉即佛性矣。唤作无事人。更须知有向上一窍。师拈云。大众。脚力尽时山更好。

　　上堂。云门放洞山三顿棒。陷虎机深。黄檗打临济三顿棒。并赃与贼。荐福用处聻。良久云。三千里外斫额。

　　结夏小参。普慧云兴二百问。普贤瓶泻二千酬。自谓箭锋相拄。今古罕俦。殊不知穷诸玄辩。似一毫置于太虚。惟有当山古禅师。拈出两枚铁橛。百千诸佛。窥觑无由。一大藏教。演说不及。直是奇特。今幸过遇制之辰。山僧分明指出。呈似诸人。以手指牌云。莫莫。

　　结制上堂。铁弹子蜡人冰。总是古人用过底。闲家泼具。荐福以天地为炉。若铜若铁。悉化为金。良久云。海南有果树头心。

　　上堂。水潦和尚。被马师一踏。起来大惊小怪。喜喜欢欢笑不休。休休。尺绢捣练。杯酒上楼。

　　端午上堂。等闲拈起一茎草。贵如泥土贱如金。活能死兮死能活。那个师僧病最深。

　　上堂。举。五祖演和尚示众云。但只吃果子。谁管树曲录。师云。大众堂闻饮水者敬地脉。今于五祖老人见之。

　　上堂。举。云居因僧问。山河大地。从何而有。居云。从妄想有。僧云。与某甲想出一锭金得么。居便休去。僧亦不可。师拈云。有问荐福。与某甲想出一锭金得么。拈棒痛与一顿。何故。要识真金火里看。

　　上堂。举。沩山在方丈内。师见仰山入来。沩乃转面向里卧。仰云。某甲是和尚弟子。不用形迹。沩作起势。仰便出去。沩召云寂子。仰回来。沩云。听老僧说个梦。仰低头作听势。沩云。为我原看。仰取一盆水。一条手巾来。沩遂洗面了。才坐。香严入来。沩云。我适来。与寂子作一上神通。不同小小。严云。某甲在下面。了了得知。沩云。子试道看。严乃点一碗茶来。沩叹云。二子神通。过于鹙子。师拈云。大众度水擎茶。乃诸方普请边事。堪笑老沩山。便作神通会。

　　上堂。德山不棒。是处井中皆有水。临济不喝。谁家灶里火无烟。虽然。不因樵子径。争到葛洪家。

　　中秋上堂。云开万里乾坤阔。玉漏声沈夜未央。一片灵明轻发现。满天满地撒寒光。

　　冬节小参。京师出大黄。舌头三寸长。或谓一期答者僧之问。或谓方使为指速之方。浩浩地笑。诸方总错商量。殊不知倒握露刃釰。凛君寒霜。忽有一个半个。啐地断嚗地折。方有少分相应。吽吽。笑倒永平门外社三郎。

　　上堂。谢前后堂秉拂。举。临济会下。两堂首座。一日举头相顾。各下一喝。僧问临济。未审具宾主眼否。济云。虽然知此宾王历然。师云。两堂首座。一人拈出照乘之珠。一人拈出连城之璧。临济寻常喝似雷奔。者里下得一喝。何止价增十倍。

　　上堂。举。当山古塔主。凡有问。止言莫。或云莫莫。师云。古禅师。大似淮阴侯背水阵。置之死地而后生。

　　上堂。一机不露。万机寝削。今日当阳。提者一着。卓丈一下云。荆山之玉轻抵鹊。

　　上堂。如佛见佛。佛无异见。如法说法。法无异说。只如鸦鸣鹊噪。莺啼燕语。是有异说。是无异说。

　　上堂。举沩山采茶次。问仰山。终日只闻子声。不见子形。仰撼茶树。沩云。子只得其用。不得其体。沩云。未审和尚如何。沩山良久。仰云。和尚只得其体。不得其用。沩云。放子三十棒。师云。子得其用。父得其体。互呈丑恶。挂人唇齿。至今茶树上。叶叶哭春雨。

　　上堂。举教中道。一切智智清净。无二无二分。无别无断故。师云。东涧水流西涧水。南山云起北山云。

　　上堂。德山棒临济喝。秘魔叉和山鼓。拈向一壁。作么生。劄斗折衡而民不争。

　　上堂。世尊拈花。南泉指花。灵云桃花。智门莲花。总是空花。添得衲僧眼中花。诸人若要发明心花。顾视左右云。直须铁树开花。

　　结夏小参。举。五祖和尚结夏上堂云。结夏无可供养大众。作一佳宴。管顾诸人。遂举手云。逻啰招。逻啰摇。逻啰送。莫怪空疏。伏惟珍重。师拈云。老东山佳宴。将谓骇动人天。及乎拈出。也只寻常。虽然。大羹明水。至礼存焉。

　　都寺斋升堂。诸供养中。法供养为最。召众云。诸佛无法可说。诸祖无法可得。说世间法。屈抑诸人。说出世间法。厚诬诸人。说目前法。目前无法。所谓是法不可示。言辞相寂灭。未免今我当该都寺。以督军湖具八功德。澄湛不波之水。供养诸人。只如凡夫见水是水。天人见水如琉璃。菩萨见水如甘露。又且如何。地无差别相。山自有高低。

　　上堂。施饥虚者以食。则饥虚无所不疗。施冥迷者以灯。则冥迷无所不见。拍绳床云。西风一阵来。落叶两三片。

　　上堂。世尊有密语。今古无人举。等闲举得最分明。夜来滴滴檐头雨。诸人睡着不曾知。付与村农自歌舞。

　　上堂。举。宝公寄语。思大何不下山。教化众生。目视云霄作么。思大云。三世诸佛。被我一口吞了。何处更有众生可化。师云。宝公大似行间邻国。要拨乱太平干戈。思大望云别阵。虽则复行反间。而累及大地师僧。堕在干戈林里。无有出期。

　　万杉东源和尚遗书至。上堂。庐山阳星江上。如雷声行喝。如雨点行棒。天下衲僧难近傍。村草步头活计。被渠一时屏荡。瞿昙四月八日降生。渠乃西往。东湖闻得。欢喜踊跃。隔江合掌。

　　中秋上堂。举。圆觉经中云。譬如清净摩尼宝珠。映于五色。召众云。五色未现时。诸人还见摩尼宝珠么。以拂子打圆相云。海神留不住。涌出碧波心。

　　上堂。举。白云充祖云。你若得真正一回汗出。立一茎草上。便现琼楼玉殿。你若未得一回汗出。纵有琼楼玉殿。却被一茎草盖却。荐福道。你若得真正一回汗出。云琼楼玉殿。贱似一茎草。你若未得一回汗出。一茎草贵似琼楼玉殿。诸人不信。试真正一回验看。

　　上堂。举。马大师一切语言。是提婆宗。以这个为主。云门云。好语只是无人问我。时有僧问。如何是提婆宗。门云。西天九十六种。汝是最下种。师拈云。云门大似覆锦于井。而挽以蹈之。虽然。亦不出外道见解。

　　上堂。举。雪峰道。乌石岭头。与汝相见。三门头与汝相见。僧堂前与汝相见。召众云。殷勤劝尽三杯酒。谁解风前舞柘枝。

　　上堂。山僧夜来拟欲。今朝击鼓升堂。剧口为诸人举扬佛法一上。及登此座。天气稍热。姑待别时。便下座。

　　上堂。兼谢监收。文殊为智积菩萨。说一百四十六愿。谓之无浊乱清净行大功德。弥勒菩萨于毗卢楼阁前。为善财说一百二十种菩提心。大众。譬如指出万斯仓。粒粒皆精粮。莫有饭箩里受饥底么。山僧当别甑炊香。

　　上堂。道在屎溺。道在稊稗。道在瓦砾。召众云。荡荡一条官驿路。何须特地栽荆棘。

　　上堂。赵州禅在口皮边。云门禅若九转透瓶丹。总是欺胡瞒汉。道难即易。道易即难。金乌一吸沧溟干。

　　上堂。举。显英首座见慈明。明云。近离甚处。英云。金銮。明云。夏在甚处。英云。金銮。明云。先前夏在甚处。英云。和尚何不领话。明云。我也不会勘得你。教库下供过儿来勘。且点一碗茶。与你湿口。师拈云。慈明开烹金炉。不辞再炼。英首座可谓。绕指之柔。了无变色。

　　上堂。举。龙牙示众云。天下名山到因脚。辛苦年深与袜着。而今老大不能行。手里把柄破木杓。荐福亦有一个颂子。天下名山到因脚。六州之铁难铸错。而今老大却惺惺。倒握茶瓢当木杓。

　　开炉上堂。憨弥勒。胡达磨。蓦劄相逢。围炉打坐。或说当来下生。或说开花结果。者匙火箸笑呵呵。总是认橘皮作火。

　　上堂。谢绝岳和尚。举。芙蓉访实性大师。师上堂。右边拈主丈。向左边云。若不是芙蓉师兄。也大难举当。师拈云。荐福不拈主丈。只消搅鄱阳湖为酥酪。供养我绝岳师兄。何故。先师正法眼藏。尽向此老手中灭却。

　　冬夜小参。把定牢关。天凝地闭。放开一线。阴剥阳生。衲僧家一个个梯。已有一本陈年历日。按时索候。极是分明。闻山僧恁么道。大似泗洲人见大圣。虽然从冬数九。前头大有寒在。

　　结夏小参。难难。虚空捏聚不成团。易易。无手牧童穿穴鼻。也不难也不易。断头[舟*丘]子加篙枻。三转语。有权有实。有照有用。谓之荐福三关。伶俐衲僧。聊闻举着。便乃掉臂而过。当别甑炊香供养伊。其或如虎。看么。似鸭听雷。要望山僧主丈子。三生六十劫。

　　举。雪窦和尚示众云。大施门开无壅塞。忽有个僧出来。雪窦退身七百里。何故。临危不悚人。师拈云。荐福大施门开无壅塞。忽有个汉出来。拂子柄痛与三十。何故。千兵易得。一将难求。

　　结夏上堂。诸方用处。多是钩头着饵。刃上着蜜。直欲置之死地而后已。荐福只要诸人顺时保爱。何故。纳百川而变化鱼龙者海。

　　上堂。识得一万事毕。毕竟一作么生识。不用天涯海角寻。日用当机明历历。诸人若更迟疑。分明为汝指出。以主丈画一画。

　　除夜小参。道无蹊径。饶州东出永平门。法无定相。木岁又除壬午历。冥运潜舒。玄机尚戢。过去已过去。未来犹未来。直得天凝地闭。雪老冰枯。蛰户未开。龙无龙句。正当此时。诸人性命。落在甚处。卓主丈一下云。一声鸣爆竹。天地悉皆春。

　　举。赵州一日。向雪中卧叫云。相救相救。时有僧亦去州边卧。州便起去。师拈云。赵州下媟求鸽。直得四棱踏地。这僧蔗咬甜头。不觉随佗圈缋。荐福当时若见。只消深深堀雪。一坑埋却。

　　上堂。禹门三级。霹雳一声。便见跃冲天头角。东湖正当桃花浪𫏖时节。诸人因甚不觉不知。良久云。识法者惧。

　　上堂。行亦禅。坐亦禅。语默动静体安然。永嘉大似挟兔园册数顺朱底。虽然。莫言平坦路。步步有深坑。

　　上堂。仁侄自净慈归。举夹山。尝遣一小师。遍游禅肆。殊无趣向。又闻夹山道誉远播。乃回省觐云。和尚有如许奇特事。何不早向某甲道。山云。汝蒸饭时。我为着火。汝行益时。我为展钵。甚处是孤负汝处。小师因而悟入。荐福待便道。何不早向某甲道。拈棒痛与一顿。何故。要教知道。果然有如许奇特事。

　　上堂。一切障碍。是究竟觉。释迦老子。向荆棘林中。开条通天活路。与诸人东行西行。虽然。莫教轻路着。有刺隐汝脚。

　　结夏小参。说安居偈。束缚虚空。觅安心法。针头增铁。诸方倒以九旬为期。荐福以不退转音声轮世界善腾光明莲华开敷佛刹不可说劫。为一弹指顷。以一弹指顷。为不退转音声轮世界莲华佛刹不可说劫。诸人于中。只么空闲闲地过。诸佛斫额望不及。设有一人修寂灭行。罪坐木赦。

　　举。晦堂问圆悟云。勤兄近日如何。悟云。起灭不停。堂云。可知博地凡夫。我二十年前。也曾恁么来。而今会也。脚尖头也踢出一个佛。师拈云。脚尖头也踢出一个佛。正是博地凡夫。

　　上堂。谢隐静空岩长老。临济见黄檗。六十痛棒。刚言犹蒿枝拂相似。奸汉着拳。隐静见荐福。一盏篙汤备礼仪。且道与古人相去多少。牛头南马头北。

　　上堂。举。僧问香林。如何是衲衣下事。林云。腊月火烧山。师颂云。腊月火烧山。将军度铁关。阵云千里远。独奏凯歌还。

　　上堂。举。僧问九峰。承闻和尚。亲见延寿。是否。峰云。山前麦熟也未。师云。荐福看来。九峰果然亲见延寿。何以见得。开口便作苏州乡谈。

　　端午上堂。贱如泥土。贵如金宝。亘古亘今。至玄至妙。道是难明还易晓。起得衲僧必死之疾。开得毗耶所杜之口。是甚么物。得与么奇特。竖拂子云。此一茎草。

　　上堂。举。南泉和尚刈茅次。有僧问南泉。和尚路向什么处去。泉举起镰子云。这个是三十钱买。僧云。某甲不问这个。泉云。汝问什么。僧云。问路从什么处去。泉云。我使得最快。师召众云。大众。当时待南泉举起镰子道。个是三十钱买。便好与伊夺却镰子。却再问路向甚么处去。看个老汉作么生。

　　上堂。达磨大师。以狼毒砒霜。为个蜜丸。十万里航海西来。直欲尽毒东震旦师僧所。幸我此一众。各各知机。掉头不顾。虽然。见之不取。毋贻后悔。

　　上堂。蛟不识剑剑下死。虎不识阱阱中死。从上诸老。各设机关。甚于剑阱。汝等诸人。闻如不闻。见如不见。方有少分相应。

　　结夏小参。山僧今夏。向督军湖畔。下个斗门闸子。千流万派。一闸闸断。涓滴不通。一切鱼龙鰕蟹。游泳其中。咸知以水为命。无端青天白日。霹雳一声。直得波腾浪涌。若鱼若龙。乘云变化。上升层霄。召众云。只今莫有曝腮底么。良久云。败将不斩。

　　开炉上堂。法昌对泥人说法。生公对石头讲经。礼义生于富足。荐福烧榾柮火。供养诸人。又作么生。礼与其奢也宁俭。

　　上堂。谢兴教院主西林藏主。欲起达磨一宗。须是大根大器始得。临济德山。不堪屈指。天下老和尚。车载斗量。不堪持论。大众还见么。洣川川上光明现。仿佛香溪藏里珠。

　　上堂。千句万句烦主丈子。只作一句道看。卓一下。下座。

　　上堂。举。芙蓉初参归宗。问云。如何是佛。宗云。我向汝道。汝还信否。芙蓉云。和尚诚言。安敢不信。宗云。即汝便是。问云。如何保任。宗云。一翳在眼。空花乱坠。师拈云。大小归宗。大似骑贼马杀贼。未为好手。有问荐福。如何是佛。拈棒便打。

　　至日上堂。竖拂子云。过去佛。现在佛。未来佛。只今在东湖拂子头上。聚首同观。东方金色光明云。西方银色光明云。中央黄色光明云。无端露明柱子出来。弹指一声。呵呵大笑。且道笑个什么。俗气不除。

　　佛成道日。上堂。打圆相云。这一星儿。二千二百年前。腊月八夜。辉天鉴地。放大光明。释迦老子。与一切众生。同一眼见。同证无上正等正觉。惟有荐福主丈子。不曾将眼觑着。何故。乡自用乡法。

　　除夜小参。一年将尽夜。万里未归人。师召众云。且道谁是未归者。三世诸佛。止宿草庵。历代祖师。坐在半途。天下老和尚。正买草鞋行脚。我此现前一众。不慕诸圣。不重己灵。饥来吃饭。困则噇眠。石烂松枯。谁管你。一年将尽不尽。似这般底。正是纯钢打就。生铁铸成。虽然。毕竟如何是到家句。只今归去便归去。欲觅了时无了时。

　　元日上堂。新年头佛法。镜清道有。智门道无。行尽江南江北路。家家门首钉桃符。

　　元宵上堂。谢两斑。治国者。元首明股肱良。则庶事康。荐福股肱良。法道昌万炬。莲开优钵香。

　　上堂。渔舟一个两个。款乃歌声。杨柳三株四株。低垂金线。佛祖玄机。十分成现。鲁公亭上。来来往往。多少衲僧。阿谁亲见。见沙禽已在浮洲岸。

　　上堂。治俟照乘之珠。相如献秦之璧。争如荐福门下。一阵桂花风。满地皆金屑。虽然。诸人切忌觑着。何故。落眼成翳。

　　上堂。俱胝得天龙一指。水潦被马师一踏。自谓抹过禹门。身在九霄之上。捡点将来。正是认冢为家。若约德山门下。犹隔弱水三万里在。

　　上堂。举。阿难一日白佛言。今日出城。见一奇特事。佛云。见何奇特事。阿难云。入城时见一攒乐人作舞。出城总见无常。佛云。我昨日入城。亦见一奇特事。阿难云。见何奇特事。佛云。我入城时。见一攒乐人作舞。出城时。亦见乐人作舞。师拈云。山僧昨日入城。亦见一奇特事。求平门内。天庆观前。有一攒乐人。筑气毬眼。亲手辨者。活泼泼地。构得乃稍涉迟疑。便乃随地辊向城子外去也。诸人若不信。入城时验取。

　　端午上堂。佛病祖病。正在膏肓。文殊是药采将来。都用不着。杜顺灸猪左膊上。亦错商量。东湖水点菖蒲茶。召众云。个是单传海上方。

　　上堂。举。香严问僧。甚处来。云沩山。严云。近者何言日句。云有问如何是西来意。沩竖起拂子。严云。彼中兄弟如何商量。云尽道即色明心。附物显理。严云。着甚死急。僧云。师意如何。严亦竖起拂子。师拈云。荐福作这僧。待香严竖起拂子。亦只消道个着甚死急。

　　上堂。有纵迹没缝罅。善财七日寻觅不得。赵州五年分疏不下。汝等诸人。那边经冬。者边过夏。因甚问着如聋似哑。顾视云。水银无假。

　　清明上堂。谢台州梅涧藏主。天台山万叠。信手轻拨转。六种皆震动。玲珑人人面。直得五百个。声闻从定安详而起。托眉底托眉。点胸底点胸。赞叹底赞叹。召众云。毕竟赞叹个什么。寒食梅花香满涧。

　　浴佛上堂。周家有国圣明朝。甘蔗无端产异苗。后代儿孙非五逆。百千鸩毒一瓢浇。

　　圣旨看藏经上堂。一大藏教。只说者个。以拂划一划云。玄中之玄。妙中之妙。充塞乾坤。而不见其大。绵亘古今。而不见其长。古德倒一说。抟量不及。赵州绕绳床。费力不少。诸人只今要会么。寿如嵩岳。福如海水。共斯民乐泰平。

　　中秋上堂。并谢五峰云叟。举。马祖与百丈南泉西堂。三人随侍玩月。师示众云。马大师与二三子。大似全身坐在广寒宫里。却向四天下觅月。直得五峰掩口卢胡。诸人只今要见月么。以拂子打圆相。下座。

　　上堂。举。赵州因僧告辞。州云。甚处去。僧云。诸方学佛法去。州竖起拂子云。有佛处不得住。无佛处急走过。三千里外逢人。不得错举。僧云。与么则不去也。州云。摘杨花摘杨花。师拈云。赵州念出两道。奉送真言。直是奇特。荐福亦有一道。烦主丈子。为诸人念看。卓三下云。三千里外逢人。不得错举。

　　上堂。谢雪洲。太白峰顶云。太湖波心月。黑夜散清光。炎洲飞皓雪。不是古佛玄机。亦非诸祖妙诀。别别。万像森罗惊吐舌。

　　上堂。真正法要。玄极秘密。言语道断。心行处灭。是以世尊不说说。迦叶不闻闻。因甚新罗击鼓。西天那兰寺里烧香。

　　冬至小参。洞山掇退果卓。俭不中礼。慈明贴榜僧堂前。肝胆全露。荐福不打这般车里油。召众竖拂子云。看看。壁角落头万年篮里。有一颗无阴阳地所产希奇之果。不是郑州梨。青州枣。亦非阿那律陀所指堂中庵摩罗。直是百味具足。不比泛常。今夜拈出与诸人。作个至节家宴。以拂子打圆相。良久云。贵买贱卖。

　　举。雪峰因闽王。令使者送柑橘二枚。有书云。既是颜色一般。因甚名字不同。峰开看了仍封回。王问玄沙。沙将一张纸盖却。师拈云。雪峰封回。玄沙盖却。诸方咸谓闽王被二老热谩。殊不知二老被闽王谩却。有问荐福。只消轻轻飏向督军湖里。一任疑着。

　　上堂。举。台州国清寺拾得。一日扫地次。寺主问云。汝名拾得。因丰干拾得汝皈。毕竟汝名什么。拾得放下苕帚。叉手而立。寺主复问云。毕竟名个什么。拾得拈苕帚。扫地而去。师拈云。放下苕帚。提起苕帚。吽。王廾鬼酉。

　　举。僧问古德。年穷岁尽是如何。古德云。东村王老夜烧钱。师拈云。东村王老夜烧钱。掇转须弥作案山。途路纷纷未归客。抬眸错认白云间。

　　上堂。佛告普眼菩萨云。颇有人能说幻术文字中。种种幻相所住处不。答云不也。佛言普眼。幻中幻相。尚不可说。何况普贤菩萨秘密身境界。秘密语境界。秘密意境界。而入其中。能入能见。师颂云。八十樵翁无赖查。芭鞋踏破乱山霞。那知一迹不到处。别有葛洪仙处家。

　　上堂。大庾岭头。高安滩头。下尽手脚。结尽冤仇。个事何曾得彻头。良久顾众云。祸在源头。

　　上堂。三千里外卖却布单而来。望云上树。三十年坐破七个蒲团。守株待兔。伶俐汉未举先知。已是蹉过不少。那堪昼三夜三。东觑西觑。如猫捕鼠。不堪持论。虽然。长因送客处。忆得别家时。

　　上堂。举。香严示象云。如人上树。口䘖树枝。手不攀枝。脚不踏枝。下面有问祖师西来意。答佗则丧身失命。不答则有违所问。毕竟如何即是。师颂云。大道平平无壅塞。无端特地设深坑。衲僧若具丈夫志。解向机先掉臂行。

　　上堂。举。睦州和尚见僧。便唤止座。僧回头。州云。担板汉。雪窦拈云。睦州只具一只眼。唤者僧既回头。因甚唤作担板汉。黄龙云。雪窦亦只具一只眼。者僧唤既回头。因甚不唤作担板汉。师拈云。荐福亦一一核实将来。三大老只好一款并按。何故名见一边。

　　李僧录看藏经请升堂。道非言无以显教。教非言无以明道。妙有不有。真空不空。始从鹿野苑。终至䟦提河。于是二中间。未尝谈一字。释迦老子。大似将阿耨池水。覆向百亿四天下。却要只手一时收取。诸人于此。开得摩醯丘眼。便见龙宫海藏。天上天下。尽虚空界。无非此经。妙独超乎诸圣之表。而不见其形。道远迈乎万古之先。而不见其迹。虽然至愚不昧。在大智或迷。阿难陀不得集而为经。优波离不得结而为论。诸菩萨不得衍而为律。双林大士不得藏而为轮。从上诸老。或对一说倒一说。全藏半藏。演出演入。总是隔九泰华说影子边事。确实而论。直须向眼根舌根意根未动已前。一气转得一大藏。方与释迦老子。同一舌类。握手于二千二百年前。极含类于三途。导群生于十地。既然如是。诸人只今要见么。以手指经云。经归宝藏功圆处。香蔼长空慧日高。

　　上堂。欲究此道。灼然如鲁公亭前径直一条大路。坦坦平平。从朝至暮。过了千千万万。总是贪程。阿那个知道。督军湖里。无风荷叶动。必定有鱼行。

　　腊八上堂。正觉山中夜气清。瞿昙特地不惺惺。却将旷劫无明种。认作浮云缺处星。

　　上堂。黄檗山头三顿棒。集云峰下四藤条。行不着用得乔。堪笑大禅佛小𤺊儿。错将一滴认作全潮。

　　上堂。德山一日。托钵上堂。时雪峰作饭头。见便云。这老汉。钟未鸣鼓未响。托钵向甚处去。么德山便归方丈。峰举似岩头。头云。大小德山。未会末后句。山闻令侍者唤来。问汝不肯老僧那。岩头密启其意。山乃休去。至明日升堂。果与寻常不同。头至僧堂前。抚掌大笑云。且喜老汉会末后句。虽然如是。只得三年。山果会三年而没。师拈云。击梧桐惊老凤。戽九渊缚狞龙。同不同。别有灵犀一点通。

　　上堂。举。智者禅师。在南岳看法华经。至是真精进是名真法供养如来处。豁然大悟。便见灵山一会。俨然未散。师颂云。行尽江南数十程。晓风残月入华清。朝元阁上西风急。都入长桥作雨声。

　　辩都寺看金刚藏请上堂。诸佛垂慈。如春在百花。月临众水。召众云。只今山僧拂子头上。化现百亿无量国土。一一国土中。化现无量百亿给孤独园。一一园中。化现无量百亿释迦文佛。各具大无碍辩才。演说四生四无相四句偈。佛病祖病众生病。一切攒簇不得底病。闻者见者。或证大安乐大自在法门三昧。莫不欢喜踊跃。叹未曾有无碍辩。都寺既证大安乐大自在法门三昧。尔时一千二百五十比丘。同声赞言。寿如金刚。福如金刚。坚固宝藏亦如金刚。是沙诸人还见么。满空花雨散天香。

　　善友水陆请升座。一法若有。毗卢堕在凡夫。万法若无。普贤失其境界。心生则种种法生。心灭即种种法灭。若于千圣顶上。开得只眼。则无佛无众生。亦无有天堂地狱。其或未然。则阴阳昭于二境。善恶判乎两途。善则超于诸圣。恶则有铁围百刑之苦。我佛具大慈悯故。救度一切诸众生。召众云。主丈子只今。化作释迦大觉世尊。领诸徒众无数亿万。于虚空界。身高七多罗树。放眉间五色毫光。照破种种地狱铁床。化作莲华座。剑树化为百玉梯。镬汤化为芙蓉池。重说十二因缘。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘生。生缘老死忧悲苦恼。说甚因缘竟。于是一以深重非业之囚。悉得超生化乐之宫。只如现前一众。试填受生。或荐祖祢。或寄宝藏。一一悉得。如预欢喜踊跃。叹未曾有。诸人要会么。好看中元佳节夜。满城瑞气蔼东湖。

　　上堂。自杭州归。谢副寺维那知客。洞山提起无星秤子。云峰呈似一快漆桶。直得诸佛放大光明。照彻一切。捡点将来。犹是门头户底作略。山僧近登芙蓉五岭。一步高一步。直至千峰顶𩕳。召众云。只知眼底乾坤阔。不觉云开尺五天。

　　上堂。谢梁山东长老。寂历梁峰岁月深。春风浩荡入枯林。要开万世无穷业。只在坚持一寸心。

　　上堂。举。昔有秀才问赵州。佛不违一切众生之愿是否。州云。是。才云。乞和尚手中丈子得么。州云。君子不夺人所好。才云。我非君子。州云。我亦非佛。师拈云。秀才向饥鹰爪下分餐。猛虎口中夺肉。赵州将欲与之。必固夺之。若是荐福。即与之道。山僧主丈子。今日分付着人。

　　上堂。举。渐源和尚。有僧来参。源在纸帐里坐。僧拨开帐去不审。源以目视。良久云。会么。僧云。不会。源云。七佛已前事。为什么不会。僧举似石霜。霜云。如人解射。箭不虚发。师拈云。渐源等闲轻击着陈年瓦缶。而石霜以金镛。应之者僧。聻。沽酒楼前听管弦。

　　佛成道上堂。瞿昙错认者星儿。动地惊天谁阿谁。奉劝诸人今夜里。只消熟睡到鸡啼。

　　上堂。谢石霜首座并埼监寺。唤回五百比丘于霜华已死之后。首座费力不少。𨁝跳三脚驴子于圆通未用已前。监寺举步超逸。千载方逢杰作。东湖试为平章。堪笑老来无定力。隔江戽水泼鸳鸯。

　　上堂。举。五祖和尚示众云。殷勤唤汝不归家。贪看门前弄金沙。每到年年二三月。满城开遍牡丹花。师云。五祖老汉。用尽自己心。殊不知春至牡丹花自开。

　　上堂。举。世尊拈花。迦叶微笑。颂云。雪后园林春正浓。玉容公子玉花𩣭。雕弓闲试黄金弹。打落天边一个鸿。

　　二月望上堂。江山处处东风软。桃李纷纷春意酣。是灭度耶不灭度。当机识取老瞿昙。

　　上堂。拈德山棒。海腾岳立。设诳痴顽。用临济喝。雷厉风飞。徒张气势。荐福只向诸人道。三年一闰。今年有两个二月半。若也不信。试将新颁授时历。从头捡看。

　　上堂。若论此事。譬如琴瑟箜篌。虽有妙音。若无妙指。终不能发。荐福今日。烦主丈子。为诸人发此妙音。卓一下云。竹不如丝。丝不如肉。

　　上堂。普请摘茶。仰山撼树。则川提篮。捡点将来落二三。入草一回亲见得。枝枝叶叶是瞿昙。

　　上堂。谢崇福良岩长老。东湖一曲。非五音六律之所能拘。非十圣三贤之所能学。秘之石函。束之高阁。诸人只今要闻么。卓主丈一下云。仿佛琵琶三弄。依稀钧天广乐。

　　西岩和尚忌日拈香。咄。这川僧。[仁-二+幻]无讨处。强无讨处。窍无讨处。衲僧分上结冤仇。直到十分极处。至今无雪屈处。虽然。拈香云。只这个。诸人也要知佗出处。呈起云。出自蓬莱深处。

　　上堂。举。药山问僧。甚处来。僧云。江西来。山以主丈子。敲禅床三下。僧云。某甲粗知去处。山抛下主丈。僧无语。山召侍者。点茶与老僧。踏州县𡇒。师拈云。药山布偃月长蛇之阵。而者僧单刀直入。仅一交锋。而便乃弃甲曳兵。若进得后语。管取奏凯而还。

　　佛生日上堂。惟麟之生。瑞应天地。惟鸩之生。枯及草水。悉达出世。天人群生。莫不以手加额而相庆。何故。为厉之阶。

　　佛生日上堂。昔有一尺之埵。日取其半。万世不竭。荐福只有一勺之杓。容百千溟渤。而不见其溢。泄百千尾闾。而不见其竭。今日拈来。供养我释迦老子。以拂子。作杓舀水浇一浇势。下座。

　　结夏小参。宽着期限。七个蒲团从坐破。急着手脚。灼然如彼救头然。雪山六年。嵩山九年。不堪持论。隔江回首。曹溪宿觉。已迟八刻。其或似痴若呆。半疑半信。山僧只得为诸人。别立一个期限。顾视云。三生六十劫。

　　举。云门因僧问。如何是诸佛出身处。门云。东山水上行。后来圆悟云。天宁则不然。如何是诸佛出身处。只向道。薰风自南来。殿阁生微凉。师拈云。云门向广寒宫里呈月。圆悟向龙王宫里呈珠。荐福虽臂长袖短。亦有一个道处。良久下座。

　　印都寺斋诸上堂。祖师心印。状似铁牛之机。古德已是向大海中钉橛。虚空外着箍。殊不知一大藏教。横说竖说说不着。历代祖师。直指曲指指不出。可以号令人天。指挥佛祖。降伏诸魔。以主丈画一画云。印文露也。诸人见么。须知老杨岐。元是会监寺。

　　上堂。举。琅琅和尚示众云。诸人在者里过夏。共你点出五般病。一不得向万里无寸草处去。二不得孤峰独宿。三不得张弓架箭。四不得物外安身。五不得滞于生杀。师云。孙武令商君法。尽法无民。荐福见汝等诸人在者里过夏。只消道顺时保爱。

　　上堂。举。金牛每遇斋时。自舁饭。于僧堂前。作舞大笑云。菩萨子吃饭来。师云。金牛残羹馊饭。不劳拈出。

　　上堂。马祖道。即心即佛。非心非佛。南泉道。不是心。不是佛。不是物。据荐福见处。总是腊月扇子。

　　上堂。举。僧问赵州。狗子还有佛性也无。州云。无。师颂云。铁面将军骑铁马。噫鸣杀气暗乾坤。纵饶勇锐如韩百。千里应须破胆魂。

　　上堂。谢灵隐以佛簿化钟经二楼化主。灵隐前。天竺后。一句浑仑。觑不透觑得透。一佛二佛。三四五佛。百千万亿佛。欢喜踊跃。开颜同笑。毕竟笑个什么。钟楼上念赞。经楼上念咒。

　　上堂。举。天亲菩萨。从弥勒内院下。无著菩萨问云。人间四百年。彼中为一昼夜。弥勒菩萨。于一时中。成就五百亿天子。证无生法忍。未审说个什么法。天亲云。说这个法。师拈云。仓公秦缓。信手拈来。物物皆可以伐沉痼起膏肓。虽然。天亲用处。大似客至无茶。点蒿汤备礼仪。

　　上堂。举。石梯一日。侍者托钵上堂。梯召云。侍者。应诺。梯云。甚处去。者云。上堂斋去。梯云。我岂不知汝上堂斋去。者云。除此外别道个什么。梯云。只问汝本分事者云。若问本分事。实是上堂斋去。梯云。不谬为吾侍者。师召众云。会么。疾风知劲草。世乱识忠臣。

　　上堂。昨日雨今日雨。渔父讴歌。老农欢舞。堪笑蒲许林中。邓师伯把不定。却向豆子山前打瓦鼓。何为如此。熟不熟。但看五月廿六。

　　都寺斋上堂。与么与么。砒霜狼毒。不与么不与么。狼毒砒霜。不与么中却与么。挜无病与药。与么中。不与么。见病不施方。荐福四转语。具四宾主。四料拣。灼然如百千鸩毒为一器。拟之则丧身失命。诸人不得将眼觑着。将耳闻着。将鼻嗅着。将口沾着。何故。祸不入慎家之门。

　　上堂。宽着程限。以悟为则。款兵之法。我立地待汝透去。逼龟成兆。荐福总不然。何故。纵饶穿凿得。终是不天成。

　　上堂。举。天仙和尚。有新罗僧来参。遂把住云。未离本国。道将一句来。僧无语。仙云。问你一句。你便道两句。师拈云。若僧虽是新罗人。却会大唐语。何处见得。应对处可验。

　　上堂。谁驾烛龙。赫日当空。山河大地。通身汗出。草木昆虫。无处潜踪。昨夜三更。主丈子蓦然𨁝跳。触着帝释鼻孔。雨似盆倾。是汝诸人半醒半困。犹在梦中。喜喜欢欢是老农。

　　上堂。广额屠儿。放下屠刀道。我是千佛一数。障蔽魔王道。我待一切众生成佛。众生界空。无有众生名字。我方发菩提心。师召众云。大似龙王殿里夸珠。饿鬼窟中卖瘦。

　　上堂。大疑底人。对坐盘中弓落盏。不疑底人。再坐盘中弓落盏。大小黄龙。虽则一期答者僧话。而累及天下衲僧。尽向弓影边着到。有问荐福。主丈子痛与一顿。何故。大疑之下。必有大悟。

　　上堂。举。僧问九峰。如何是祖师西来意。峰云。更问阿谁。僧云。恁么则某甲全体是。峰云。须弥顶上戴须弥。师颂云。将军矍铄笑盈眉。铁马冲关舞战旗。指点阵云千万里。碧油幢里醉金卮。

　　上堂。水盈万壑。叶落三秋。渔板一声飞野鸭。长空极目思悠悠。堪笑当年马大师。无端杻着百丈鼻。直至如今痛不休。

　　开炉上堂。天寒人寒。荐福以十方世界。为一火炉。普请从上若佛若祖。天下衲僧。大家在者里。暖处商量。大众。毕竟商量何事。孟冬渐寒。

　　上堂。举。临济和尚道。学道人但不向外驰求。与佗佛祖何异。一念净心光。是诸人屋里法身佛。一念无分别心光。是你诸人屋里报身佛。一念无差别心光。是你诸人化身佛。师召众云。临济老汉。指出各人本地风光。可谓谛当详切。捡点将来。正是向外驰求。

　　上堂。达磨西来。传个䇿子。少至万言。多无一字。贱如金璧。贵如泥土。第一句为君举。良久。听着即聋。觑着即瞽。

　　曹总管请升座。师竖拂子召众云。诸人还见么。阿弥陀如来。出现于大江南岸鄱君国内。于一藕丝孔中。涌出三万二千狮子宝座。一一座上。化现河沙诸如来。出广长舌相。遍覆三千大千世界。演不生不灭。无上妙法。乃至水鸟树林。出和雅音。演畅五根五力。十菩提分。八圣道分。一切妙法。直得四轮三界。若圣若凡。若幽若显。同证无生法忍。曹公总管。证此法已。得超乐土。栏楯行树。五花楼观。四宝周匝围绕。种种庄严。受诸快乐。尔时千二百五十大比丘众。合十赞叹不已。毕竟赞叹何事。八功德水无边际。稳泛慈航一叶莲。

　　杭州归上堂。佛法遍在一切处。山僧为诸人。一一按过。重叠吴山并楚水。主丈头边。草鞋根底。踢着底是达磨大师。拨着底是释迦老子。虽然。夜行莫踏白。

　　上堂。参得到悟得彻。自谓龙门上客。荐福有棒。亦未到伊吃。何故。行百里者半九十。

　　上堂。举。兴化和尚谓众曰。我向南方行一匝。主丈头。不曾拨着一个会佛法底。大觉闻之云。如何得一阵业风。吹入大觉门来。化后至大觉。觉请作院主。一日从法堂前过。觉召云。院主。我闻你在南方行一匝。主丈头。不曾拨着一个会佛法底人。汝具什么眼目。化便喝。觉拈棒。化拟议。觉便打。化又喝。觉又打。化明日又从法堂前过。觉召云。院主。直下不疑。你昨日两喝。试为说来。化云。存奖于三圣边。学得宾主句。总被师兄折倒了也。乞与安乐法门。觉云。者瞎汉。却来者里纳败阙。脱下衲衣。痛与一顿。化于棒下。悟临济在黄檗处。吃棒底道理。师拈云。兴化开空马犀之眼目。大觉施拔鲸牙之手段。只如兴化。于大觉棒下。悟临济在黄檗处。吃棒底道理。又作么生。驴拣湿处溺。

　　上堂。僧问法眼。如何是曹溪一滴水。眼云。曹溪一滴水。其僧惘然。时韶国师在座下。闻之有省。师拈云。赤脚人逐兔。着靴人食肉。

　　上堂。举。沩山云。今时人但直下会取不会底。正是你佛。正是你心。若向外求一知一解。将为禅道。且没交涉。名运粪入。不名运粪出。不名运粪出。污你心田。所以不是道。师拈召众云。沩山老汉。与么为人天。似慈母以蜜为丸。桠与婴孩。送病入心。至老终难救药。

　　上堂。举。阆州古堤和尚。因仰山来参。以手拨三拨云云。汝无佛性。仰山近前三步。叉手而立。古堤云。子甚处得此三昧来。仰山云。耽源处得名。沩山处得地。古堤云。莫是沩山的子么。仰山云。世谛即不无。佛性即不敢。仰山却问古堤。和尚甚处得此三昧。古堤云。我从章敬处得来。仰山叹云。章敬三昧不可思议。来者难为凑泊。师拈云。二大老。大似昔人各拈出珊瑚树枝。以相夸义。山僧当时若见。只消以手掩耳。

　　佛生日上堂。当年竺国此时节。净饭王宫生悉达。老倒云门棒头短。作么生。千古万古为妖孽。

　　结夏小参。一喝三日耳聋。彩奔[齒*殳]家。六十痛棒。如蒿枝拂。奸汉着拳。诸人百二十日长期。毕竟作么生履践。荐福有六条禁令。第一眼不得妄观。第二耳不得妄听。第三鼻不得妄嗅。第四舌不得妄味。第五身不得妄触。第六意不得妄动。依音禁制者。可以入佛。未可以入魔。忽有个汉出来道。佛即不问。毕竟唤甚么作魔。只向佗道。九十六种。汝为第一。

　　举。应庵结夏示众云。张弓架箭鱼投网。物外安居鸟入笼。生杀尽时蚕作茧。如何透得这三重。师拈云。应庵太师祖。向泰平地面。险立三重关。俾天下衲僧无入头处。两堂首座。来夜试展拔关之手看。

　　上堂。举。僧问赵州。万法归一。一归何所。州云。我在青州。作一领布衫。重七斤。师拈云。大众会么。赵州大似滹沱冰合。克济三军。

　　端午上堂。总总林林。厥疾弥深。文殊既无灵验之药。卢扁难下膏肓之针。山僧有个秘传诀。扫除万病是无心。

　　上堂。举。金峰禅师。因僧侍次乃云。我有一则因缘。举似汝。第一不得乱会。僧云。请和尚举。峰竖起拂子。师拈云。大小金峰。大似空拳吓小儿。若是荐祸。主丈痛与一顿。何故。许人一物。千金不移。

　　上堂。举。僧问临济。如何是三眼国土。济云。我共汝入净妙国土中。着清净衣。说法身佛。又入无差别国土。着无差别衣。说报身佛。又入解脱国土中。着光明衣。说化身佛。师拈云。僧问临济。三眼国土。临济直得指东画西。热乱一上。有问荐福。只消一指向空中。点三点示之。

　　中秋自杭归上堂。举。古人云。芜湖芜湖见。当途当途见。八月十五夜。一似没柄扇。荐福亦有个见处。东湖东湖见。西湖西湖见。八月十五夜。皎皎如镜面。

　　举。云门问僧。甚处来。僧云。岳山来。门云。我寻常不曾与人葛藤来。僧近前。门云。去。师拈云。云门布遍地葛藤。不特为者僧。直欲天下衲僧。辊在里许。无出头处。拈主丈一划云。今夜荐福。划断了也。虽然。诸人二六时中。东行西行。赤涣照顾始得。

　　上堂。举。石霜和尚问庞居士。有个事借问。居士不得惜言句。士云。便请举来。林云。元来惜言句。士云。者个问讯。不觉落佗便宜。林掩耳而去。士云。作家作家。师拈云。石霜设陷虎之机。而居士痴里放憨。诸人会么。狞龙戏沧海。彩凤舞丹霄。

　　上堂。衲僧家。不着僧求。不着法求。不着佛求。作么生无事。绿杨堤上芰荷香里。三三两两数沙鸥。

　　上堂。举。应庵和尚示众云。如世良马。见鞭影而行。佛照出众云。见鞭影而行。非良马也。师拈云。一人手握石火。一人握电光。烁破髑髅眼。休夸骐骥良。

　　解夏小参。三世诸佛不知有。乞无再面。黎奴白牯却知有。彩布[齒*殳]家。行不到处道一句。干旋坤转。道不得处行一步。岳立波腾。衲僧家。要行便行得。要道便道得。□得道为稊稗亦得。指佛是佗奴亦得。因甚狗子无佛性话会不得。父母未生前面目明不得。蜡人冰守不得。寂灭行修不得。人我山倒不得。生死海渡不得。虽然。自是不归归便得。五湖烟景有谁争。

　　上堂。迦叶三昧。阿难不知。阿难三昧。商那和修不知。召众云。诸人三昧。荐福总知。荐福三昧。只今诸人要知么。早晨吃粥。腹便不饥。

　　解制小参。自杭州归。法无住相。遇缘即宗。东湖藕丝孔里入正定。西湖藕丝孔里从定起。西湖藕丝孔里入正定。东湖藕丝孔里从定起。所谓常在家舍。不离途中。常在途中。不离家舍。忽有个僧出来道。长老与么安居。与么禁足。莫不得么。只向佗道。我为法王。于法自在。

　　上堂。谢秉拂斋。以主丈卓左边一下云。者是醍醐。卓右边一下云。者是毒药。山僧今日。尽情拈出。供养诸人。若领略得去。则一饱可忘百饥。其或半信半疑。又争怪得老僧。

　　上堂。举。南阳韶国师道。镬汤炉炭里。成等正觉。刀山剑树上。成等正觉。棒下成等正觉。喝下成等正觉。师拈云。大众要会么。门门花柳巷。处处管弦楼。

　　上堂。智者大师因读法华经。至药王菩萨焚身处。云是真精进。是名真法供养如来。于此豁然。证得旋陀罗三昧。见灵山一会。俨然未散。师拈云。智者大师。传天台教法于万世。将谓有甚长处。元来只坐在葛藤窠里。诸人只今要证旋陀罗三昧么。以拂子击禅床。下座。

　　上堂。举。大珠问座主云。讲什么经。主云。三昧经。珠拈丈云。若是三昧。不是三昧。主无语。珠云。老僧事繁。不能打得你。师拈云。座主当时夺得主丈子。却问者个是三昧不是三昧。才拟答。便与拗折主丈。看者老汉作么生。

　　上堂。举。巨荣禅客参投子。云老僧未曾有一言半句。挂着诸方耳目。汝为什么来见山僧。僧云。到者里不施主拜。要且不甘。子云。出家人与么勿碑记。僧绕禅床一匝便云。子云。有眼无耳朵。六月火边坐。师拈云。投子欲挂羚羊之角。争奈臭肉来蝇。荣禅客猎犬无灵性。徒恋枯桩。

　　上堂。举。沩山问仰山云。妙净明心。汝作么生会。仰山云。山河大地。日月星辰。沩云。汝祇得其事。仰云。和尚适来道什么。沩云。妙净明心。仰云。唤作事得么。沩云。如是如是。师拈云。沩山问处。事理全无。仰山答处。全无事理。召众云。妙净明心。

　　上堂。举。大珠问座主。蕴何经论。主云。讲金刚经。珠曰。金刚经是佛说。主云。佛说。珠曰。若言如来有所说法。即为谤佛。若言不是佛说。即是谤经。除此之外。与老僧说看。主无语。师云。便喝。当时若下得者一喝。敢保大珠不敢以座主相待。须向明窗下着到。虽然。莫道座主无语好。

　　中秋上堂。名不得状不得。不可得中亲构得。绝瑕翳明皎洁。大似中秋夜明月。别别。广寒宫殿烂银阙。

　　上堂。谢天地玉崖老。无文欲烬之灯。幸向为毗岚所灭。直得尽大地人。欢喜踊跃。赞叹不已。无端二十年后。越水一灯白昼出现。于天地之顶。照天照地。直得月涧欢喜踊跃。赞叹不已。何故。月庵见开福。云门见雪峰。

　　至日上堂。鲁倍公日南至。遂登台观望云物而书。荐福随例与诸人。试着眼看。忽有个僧出来。以手指空云。那边云色。得恁么黄。和声便打。何故。非我同流。

　　上堂。佛法无人说。虽慧不能了。召众云。人人释迦。个个弥勒。恁么说话。大似埋设善良。虽然。不可一向瞒盰。烦主丈子。为诸人说看。以丈卓一下云。了。

　　上元上堂。金莲万朵。烂荧□照彻。银霄第几层。无量劫来明历历。须知元本是心灯。

　　上堂。今古事茫茫。阴阳割昏晓。碧露缀小桃。绿线垂堤柳。燕语离梁。蛙鸣芳草。钟声杂报声。大底大。小底小。山僧见了。直得培增慎恼。何故。一片涅柈心。狼藉知多少。

　　上堂。举。云居舜老夫云。黄昏脱袜打睡。晨朝起来旋打行缠。夜来风吹剃倒。知事普请奴子。劈篾缚起。师拈云。古人谓。住持事繁。今以舜老夫。观之果然。

　　上堂。谢天柱西尖东法藏主。隔江招手。馊饭要八重。便乃横趍。真鍮不博金。竖主丈子云。看看。擎天一柱。玲珑八面。只今向蟭螟顶𩕳上。转大法轮。直得六合三光。雷奔电卷。见诸人各各眼睛定动。哑。又向露明柱里去也。靠主丈。下座。

　　佛生日上堂。迦毗罗国。无国爱树下。粲若芬花。皎如圆月。不是释迦老子。诸人只今。要见三十二相么。东湖水映西湖绿。紫芝山对角山青。

　　结夏小参。我宗无语句。靴中动指。亦无一法与人。彼外藏头。出水莲华。未出水荷叶。大小智门。大似家居荆山深处。信手拈来。胡抛乱掷。无非是玉。争奈千载之下。一狐疑了一狐疑。汝等诸人。不妨于鲁公亭上。烈女桥边。东觑西觑。忽然于出水未出水时。领略得去。要见智门则易。要见东湖则难。何故芰荷风。何止十里在。

　　举。云门问僧。今夏做个什么。僧云。和尚寔问。某甲即道。门云。仿贼人心虚。师拈云。云门问处既不实。者僧答处痴里放奸。若是荐福。一棒一条痕。何故。山僧从来。不使虚头。

　　结夏上堂。诸方开烹金炉。布漫天网。尽法无民。荐福门下。饥噇饭。热乘凉。一任诸人。何故。深水得鱼浑信佥。不曾将酒祭江神。

　　上堂。尘尘尔。念念尔。法法尔。燕语莺啼。驴鸣犬吠。不是不是。召众云。鄱阳湖夜来。洪水泛涨。浸了三州六县。多少民地。

　　上堂。不是而上事。亦非格外机。蚯蚓抹过东海。蝍蟟吞却须弥。木人旗掌笑扬扇。

　　上堂。参禅须参活句。召众云。天下老骨。横说竖说。是死句。六代祖师。直指曲指。是死句。五千四十八卷。金口所宣。是死句。毕竟如何是活句。良久下座。

　　上堂。举。达磨见武帝公案。师颂云。波斯手里捻生铁。把作希奇无价珍。识破分文元不直。寒光笑衮浪花新。

　　上堂。鱼行水浊。鸟飞毛落。召众云。若起一毫佛见法见。尽六州之铁难铸错。

　　上堂。举。石梯一日。侍者请浴。梯云。既不洗尘。亦不洗垢。浴作什么。侍者云。和尚先去。某甲将皂角后来。梯乃笑。师云。侍者大似恭而无礼。

　　上堂。凡所见色。皆是见心。心不自心。因色故有。师拈云。马大师认奴作郎。

　　上堂。举。僧问马祖和尚。离四句绝百非。请师直指西来意。祖云。我今日无心情。问取智藏。藏云。我今日头痛。不能为汝说。问取海兄。海云。我到者里却不会。复举似祖。祖云。藏头白海头黑。师云。马大师如王小波合成群队。巧同计较。这僧不跃禹门三级浪。劳劳只么衮春风。

　　上堂。一大藏教。是个切脚。切谓古德是大妄语。近因披阅。仔细捡点将来。是真语者。试将切脚切出一字。直是亲切。不同泛常。今日举鼓。烦主丈子。普告大众。以丈卓一下。下座。

　　上堂。谢一书记。的的西来意。一字不着画。置之太虚。而不见其宽。置之针孔。而不见其窄。端的有谁见得亲。木人眼光如电掣。

　　上堂。举。僧问智门。如何是佛。门云。踏破草鞋赤脚走。僧问。如何是佛向上事。门云。主丈头上挑日月。师云。大小智门。答者僧所问。大似腊月冰雪中。拈出青绢扇子。者僧若再进后语。敢保老汉。别有语在。

　　上堂。谢景德王溪长老并因藏主。破砂盆无贵贱。等闲拈向昌江上。尽大地人同一见见。仿佛宣州木瓜。依稀景镇宝变。

　　上堂。谢楚云首座。指临济见黄檗。陷虎机深。接云门嗣雪峰。送赋过界。荐福聻。云晴楚天春欲雨。三草二木皆萌芽。

　　上堂。从向上着。明格外机。太平时代。拈弄干戈。衲僧家谁管月之大小。岁之余闰。只知一日钵孟两度湿。虽然。如何是赵州杂用心处。

　　上堂。上士闻道。勤而行之。好与二十棒。中士闻道。若存若亡。好与二十棒。下士闻道大笑之。好与二十棒。三种人。荐福一一按过了也。就中有优有劣。有胜有负。有人分拣得出。也与二十棒。若分拣不得。二十棒山僧自领。

　　上堂。明教达长老朝京江州能仁中长老至。了烦峰头。大鹏展翅九万。湓江深处。大鲲击水三千。直得雷属风飞。干旋坤转。青青亭鲁公亭。聚而议曰。二子神通。过于鹙子。老僧欢喜踊跃。殷勤揩老眼。万里看飞腾。

　　佛生日上堂。古今咸谓。释迦老子。于周昭王时。四月八日。降诞于迦毗罗卫国。欢喜园中。无忧树下。据荐福看来。是大妄语。何故。森罗万象。川流岳峙。堂堂清净法身。九龙时时灌沐。若然则悉达。无日不下生。无时不出现。诸人若不信。只今向大殿验取。

　　至圆通请小参。法不孤起。仗境方生。召众云。石耳峰高路接天。不是境。梵音亭下月临泉。不是境。欲识佛境界。当净其意如虚空。诸人能净其意。于百亿四天下。百亿须弥卢。百亿四大海。森罗万象。明暗色空。一一识得破。亦未是佛境界。直须向父母未生。空劫以前开得只眼。使见无佛无众生。亦无有涅柈。山河大地即自己。自己即山河大地。适来上方玉崖和尚。举荐祸古禅师空劫日用自己公案。盖古禅师。后云门百余岁。因阅语录。而嗣法之。真参实悟。具大眼目。觉范一言。以致学者之疑。上方已为诸人。分明一一剖断了也。却向荐福面前。索起辽天高价。某奈行橐不是以酬。只得暂假一座康庐山。还得恰好。未免借场拈出。供养诸人。只今要识空劫日用自己么。横看成岭直成峰。向背高低各不同。不识庐山真面目。只缘身在此山中。

　　结座。东湖一桌过侯溪。两两相看眼似眉。若问陈年闲佛法。杜䳌声在最高枝。

　　上堂。西野蔡居士至。举。睦州问秀才。治什么经。才云。治易。州云。易中道。百姓日用而不知。不知个什么。才云。不知其道。州云。作么生是道。才无对。师云。秀才死在睦州句下。千古之下。无人救药。荐福借西野鼻孤。为佗出气。因成一颂。夺贼枪兮便杀贼。山河大地血淋漓。今朝冷地翻交转。万垒西风铁马嘶。

　　解夏小参。文殊三处度夏。法无定相。百丈三日耳聋。彩奔[齒*殳]家。山僧六月如杭。七月归寺。足未尝不禁。钟作钟鸣。鼓作鼓响。法未尝不说。足如是禁。四圣六凡皆斫额。法如是说。灯笼露柱笑扬眉。见前一众。不移寸步。不起一念。历遍恒河沙界。遍参百千诸佛。行者居者。毕竟有何差别。静中有动人知有。动中有静少人知。

　　解制上堂。凤脱千丝之网。鱼离百搳之钩。没拘束鱼悠悠。明月清风天地秋。

　　冬至小参。这一片青。那一片黄。鲁台之云。异世同色。上一画长。下一画短。慈明之榜。号令惟新。古今天地。古今日月。节序时时推迁。阴阳时时消长。万物以之而代谢。惟我主丈子。都卢长七尺。硬葛怛黑[侖*皮]皴。能为万象主。只么兀兀度时。虽然。荐福不欲埋没善良。恼乱春风。明朝敢保。更有新条在。

　　结夏小参。尽十方世界。是沙门一只眼。天闿地辟。土圹人稀。荐福尽十方世界。是蟭螟一只眼。山僧普请贤劫千佛。东西诸祖。天下衲僧。至元三十一年。于此眼中。恢张世界。结如来制。东胜身洲入正定。西瞿耶尼从定起。北郁单越入正定。南瞻部洲从定起。诸人各各顺时深爱。但不得道着佛法二字。何故。众祸之门。

　　举。僧问雪峰。声闻人见性。如夜见月。菩萨人见性。如昼见日。未审和尚见性如何。雪峰打三下。其僧复问岩头。头打三掌。荐福云。雪峰棒下悟去。苏嚧苏嚧。岩头掌下悟去。㗭哩㗭哩。毕竟如何。娑婆诃。

　　上堂。伪山呵呵大笑。香严呵呵大笑。千载之下。令人一回思量一回笑。且道。笑个什么。乞儿打破漆碗。十字街头拍手笑。

　　上堂。宽着程限。以悟为期。款兵之法。是何心行。立地教汝悟去。逼雄鸡生鹄卵。山僧迩来。足疮少出。兄弟自由。不敢以佛法。涴汝耳根。何故。彼自无疮。勿伤之也。

　　上堂。举。龙册怤禅师住庵日。有行者至。徐徐近绳床。取拂子提起问。某甲定唤这个作拂子。庵主唤作什么。主云。不可更安名立字去也。者掷下拂子云。着甚死急。师云。有问荐福。只向道拂子。其人拟议。倒转拂子柄便打。

　　上堂。只把你将来底。示你个入处。古德太杀慈悲。荐福只把你将来底尽情抑下。拈棒痛与一顿。敢保你有个入处。

　　上堂。举。古人破句读圆觉经中。此虚妄心。若无　六尘则不能有。悟去。颂曰。厖眉雪顶采樵翁。误入天台第几重。回首不知尘世隔。月明知乐响瑶宫。

　　上堂。十分简易。十分成现。钝根底十年廿年。利根底一见便见。召众云。毕竟作么生见。沙鸥一个两个。白云三片四片。

　　上堂。谢雪村和尚赴永福。堂堂再世积翠翁。中兴万古一龙峰。复立三关之险。重新万础之雄。奴视佛祖。鞭笞象龙。等闲换步移身。直得番阳湖白浪翻空。阁中千佛。笑展欢容。何故。说法师来是此翁。

　　东湖退院。与鲁山长老。地钓东湖二十年。眼头老却几风烟。等闲笑卷丝纶去。秋满江山月满天。

　　告香普说

　　若论此事。开眼觑着。开口道着。举步踏着。十分成现。十分明白。因甚不会。只为作寻常看了。作寻常会了。所以蹉过来多少时。夙有灵骨英俊上士。如师子王。一出母胎。便能哮吼。百兽为之脑裂胆落。又如金翅。擘开沧海。直取龙吞。若是中下之机。直须从渐入顿。身心纯一泰定。念兹在兹。总不放舍。发大誓愿。今生断断。要教一回端的彻去。以毕出家志愿。其或尚涉迟疑。未免将从上若佛若祖。揭翻脑尽。科出心肝。指似诸人去也。我佛世尊。向雪山成道。后于摩竭提国。三七日掩室无言。方有少分相应。无端为五比丘。转苦集灭道四谛法轮。为缘觉人。说十二因缘法。为菩萨人。说六波罗密。为求最上乘人。说一切种智。乃至拈华示众。迦叶破颜微笑。召众云。葛藤芽孽自性生矣。累及西天四七。说心说性。以妄传妄。缺齿老臊胡。欺我东土师僧。迢迢十万里西来云。吾本来兹土。传法救迷情。一花开五叶。结果自然成。贼无种相。鼓笼四传而至黄梅。有岭南狤獠。密传宵遁。七百僧悉皆追趁。惟明上座。趁至大庾岭头。哑。贼过界了也。六祖见明上座来。竟勇猛即掷衣钵于石上曰。此衣表信。可力争耶。任君将去。争之不足。让之有余。明遂举之。如山不动。信知佛法重器。非可力取。踌蹰悚栗曰。我来为法。非为衣也。乞食不得。诈道不饥。祖云。不思善不思恶。正与么时。阿那个是明上座。本来面目。狼毒砒霜。一时拈出。明当下大悟。遍体汗流。中毒了也。泣泪作礼问曰。上来密言密意外。更有意旨否。穷坑难填。漏卮难满。祖云。我今为汝说者。即非密也。汝若返照自己。密却在汝边。海南有果树头心。明云。某甲虽在黄梅随众。实未省自己面目。今蒙指授入处。如人饮水。冷暖自知。今行者即某甲师也。一款供就。祖云。汝若如是。则吾与汝同师黄梅。善自护持。夜半分赃。阿爷大分。南岳大慧让禅师。初参六祖。祖曰。甚处来。洎不问过。曰嵩山来。朴实人难得。祖曰。是什么物与么来。探竿影草。让曰。说似一物即不中。开口便见乡谈。祖曰。还可修证也无。杻上着杻。让曰。修证即不无。污染即不得。早已污染了也。祖曰。即此不污染。乃诸佛之所护念。汝既如是。吾亦如是。冬瓜印子。江西马大师。始匡徒日。南岳让和尚遣一僧去。俟升堂时。乃出问作么生。看伊道什么言句。记将来。直须验过。僧去一如所教。回云。马大师道。自从胡乱后三十年。不缺盐酱。钝置杀人。南岳然之。养子不及父。家门一世衰。及南泉示众云。江西马祖说即心即佛。王老师不恁么。不是心。不是佛。不是物。恁么道。还有过么。好儿终不使爷钱。时赵州云。礼拜了去。续有僧问州云。上座礼拜了去。意作么生。疑杀天下人。州云。汝却问取和尚。匿兔放鹰。僧遂问南泉。适来谂上座意作么生。泉云。佗却领得老僧意。为贼证赃。又有尊宿。名临济和尚。初在黄檗会中随众。因第一座陈睦州。闲管撺掇去问黄檗。如何是佛法的的大意。赤肉挨白刃。檗遂与三十棒。如是三次问。每蒙赐棒。为人须为彻。乃告辞第一座云。早承激劝。问佛法。累蒙和尚赐棒。所恨愚鲁。且告诸方去。醍醐上味翻成毒药。第一座遂与黄檗云。义玄上座虽是后生。却甚奇特。后五日为一株大树。荫覆天下人去在。指伊兰作栴檀。要起去。忽辞。和尚愿垂提诲。第二回推人入阱也。济明日辞黄檗。弃却甜桃树。檗推往大愚处去。必汝为说。断送死人过界。济至大愚。愚问什处来。引贼入屋么。济云黄檗。又争讳指。愚云。黄檗有何言句。钩头有饵。济遂举前话。复云不知过在什么处。担枷过状。愚云。与么黄檗老婆心切。为你得彻困。犹觉过在。多口阿师三寸舌头绝地长。济于是大悟。笑破虚空口。乃云。元来佛法无多子。乞儿箩易满。愚云。尿床鬼子。适来道我不会。而今又道无多子。是多少来。担住云道道。百炼真金再入炉。济向大愚肋下筑三拳。苦屈之词。不妨难吐。愚托开云。汝师黄檗。非干我事。推云离已。济返黄檗。再来不直半文钱。檗问。来来去去。有甚了期。大斧斫不开。济云。只为老婆心切。抱赃叫屈。遂举前话。惭惶杀人。檗云。者大愚老汉饶舌。待见与打一顿。半是思君半恨君。济云。说甚待见。即今便打。遂与黄檗一掌。家富小儿娇。未是白拈贼。檗吟吟而笑云。者风颠汉。来者里捋虎须。怜儿不觉丑。济便喝。黠儿逞俊。檗云。侍者引者风颠汉。参堂去。不是冤家不聚头。黄檗大似任公子以五十搳饵。横竿东海。堪笑临济上佗钩线。将谓荫䨱天下人。殊不知遗毒天下。师召众云。从上尊宿家普说。须是见他明白宗通说通。口角波澜如海。前辈如南阳德山岩头罗山圆悟大慧应庵。近世径山无准师公痴绝石田。方可以开人天眼目。以厌学者之心。后来诸老多谦辞少讲。自大化更张以来。多闻诸方。告香普说。每合十喜。丛林法道之盛。夏前头首。累到方丈。谓兄弟要讲行此事。因谓之曰。老僧昔于江西黄龙。书生剃发。是正因出家。发志超方。是正因行脚。幸五十年前。得见前朝几员有道尊宿。机用各各不同。棒头长短。打着打不着。宋易概举。克由叵耐。蓬莱山中。有个窍窍㑃㑃列列挈挈。老川僧。谓之西岩幻智师。向青海尾头。大白峰顶。布一个漫天铁丝网。凡若鱼龙鰕蟹。莫不丧身失命。我幸知机识变。等闲跳出。得以自由。逗到今日。亦只是个依本分。随众吃饭。多年底老禅和。米尽到糠。名曰长老。口吻迟钝。不会铺张展演。引古证今。开发来学。但惟自古帝王尊崇佛法。莫甚　大元。官其僧。特立衙门。以司其徒。大福荫以抚绥之。旷古所无。为之僧者。当绍隆佛种。思所以报国恩之大。兄弟。来此相聚。须发大勇猛。具大信根。把生死二字。贴在额头上。朝斯夕斯。粥里饭里。直须以悟为则。荐福素来。具大慈悲。不敢孤负诸人。当机有棒须打教折。有喝须教耳聋。忽有一个半个。当下知归。山僧即当为汝证据曰。正好买草鞋行脚。久立珍重。

　　道在目前。要且目前难睹。古德太杀屈抑善良。殊不知填沟塞壑。满眼满耳。有甚难睹处。虽然。便恁么会。认驴鞍桥。作阿爷下颔。不恁么会。蹉过不少。道不属知。不属不知。知是妄觉。不知是无记。释迦老子。大开四条通天活路。与诸人行。而诸人开眼堂堂。如衣坏絮行荆棘林中。欲去被去碍。欲住被住碍。设有一个半个。伶利底。具透菁眼。蓦然蹉脚一步踏得着。亦须是再见善知识。为汝证据。方得到大安大乐之地。如夹山初住润州京口。时道吾到。遇上堂。有僧问。如何是法身。答云。法身无相。如何是法眼。答云。法眼无瑕。纯钢打就。生铁铸成。道吾不觉笑失。卖宝撞着瞎波斯。夹山才见便下座。问某甲适来。祇对者僧话。必有不是。致令上座失笑。望上座不吝慈悲。理能伏豹。吾云。和尚一等是出世。未有师在。太白星好闲管。夹云。某甲甚处不是。望为说破。担枷过状。吾云。某甲终不说。请和尚却往秀州华亭船子处去。送人上树。夹云。此人如何。不妨疑着。吾云。此人上无片瓦。下无寸。和尚若去。须易服装束。盖船子嘱道吾。有座主为我指个来。妄通消息。夹山乃散众易服。直造华亭。信卜卖屋。船子才见便问。大德住甚么寺。九丝软红套索。夹云。似即不住。住即不似。出山款子。师云。不似又似个甚么。敲枷打锁。夹山云。不是目前法。此地无金二两。师云。甚处学得来。直须勘过。夹云。非耳目之所到。黑山下鬼窟里。师云。一句合头语。万劫系驴橛。铁弹子。师又云。垂丝千尺。意在深潭。离钩三寸。子何不道。桠赃与贼按牛吃草。夹山拟开口。师以篙打落水中。杀人须见血。才上船又云。道道。杻上着杻。拟开口又打。为人须为彻。山于此有省。且喜款案圆成。师乃云。竿头丝线从君弄。不犯清波意自殊。师子教儿。夹遂问。抛纶掷钓。师意如何。太无厌生。师云。丝悬渌水。浮定有无之意。教儿作窃。夹云。语带玄而无路。舌头谈而不谈。说得道理好。师云。钓尽江波。金鳞始遇。得个鰕儿便喜欢。夹山乃掩耳。已迟八刻。师云。如是如是。冬瓜印子。遂嘱云。汝向去。直须藏身处没踪迹。没踪迹处莫藏身。吾二十年在药山。只明得斯事。汝今既得。后不得住城隍聚落。向深山里钁头边。接取一个半个。接续无断绝。今又奉赠一道秘密真言。夹山乃辞。频频回顾。师遂唤。阇黎阇黎。夹山回首。师竖起桡云。汝将谓别有。乃覆船入水而去。师召众云。千年万载华亭水。浪激波翻恨不平。普说一事。古德古丛林。无时不讲行。自大慧应庵老祖后尊宿。多谦辞不讲。去夏荷兄弟相知。黾勉从事。今春值老僧。适有庐阜之役。虽挂塔不多。皆是诸方罗笼不住。铜头铁额老成。头角自倒后。累到方丈。累言累辞。而意益勤确。久在众底。不在此限。初机兄弟。莫问普说不普说。只要各各一切放下。发大志愿。办一片自肯身心。究明父母未生前。照天照地。一段光明。须知每日风云雷电。水鸟树林。一一无非广说法要。为汝发机。单明此事。何待曲录床上老古锥。开口动舌。方谓之普说耶。虽然。真觉无觉。真法无法。无觉无不觉。无法无不法。法法圆成。心心体寂。亦不敢孤负诸人。只得倩主丈子出来。以虚空为口。舒广长舌相。纵无碍辨才。如法为诸人普说一上。诸人当起难遭之想。以主丈横一横云。会么。竖一竖云。会么。卓主丈云。会么。靠主丈云。会么。只此四转语。有主有宾。有胜有负。傥若当下知归。庶不孤负山僧主丈子。其或未然。三条椽下。不妨疑着。

　　普说三转语颂出示众

　　鄱阳湖。夜来彻底干枯。鱼龙鰕蟹。毕竟以何为命。

　　颂。拶到途穷路绝处。灼然命若一丝危。当机烧尾奔当火。那个鱼腾碧汉时。

　　如何是上座空劫以前自己。

　　颂。太华峰头有一物。怪如猛虎踞林丘。抬眸子细认得着。充畟陈年个石头。

　　荐福有一则语。举似诸人。(良久云)会么。

　　颂。等闲拈起一机看。顿觉重重海岳昏。划尔一声轰霹雳。木人闻后更谁闻。

　　化佛殿归上堂。羊角峰前。锦云堆里。撞着胡张三。即日恭惟。遇着黑李四。劝它布施。忽有个汉。不觉失笑。而问曰。老老大大。着甚死急。只得合十低声向伊道。山僧今日小出大遇。

　　上堂。举。特势菩萨。至袈裟幢世界。穷佛音声不得。持地菩萨。接竹至梵天。量佛丈六之身不得。目连菩萨。以神通至非非想天。要见佛顶相不得。召大众云。三大菩萨。蹉过释迦老子来。多少时也。诸人只今要见释迦老子么。竖立主丈。良久下座。

　　上堂。举。华严经金刚幢菩萨偈云。不取众生所言说。一切有为虚妄事。虽复不依言语道。亦复不着无言说。师拈云。白云尽处是青山。青山朵朵常独露。

　　月涧和尚语录卷上
卍新纂续藏经第 70 册 No. 1392 月涧禅师语录


　　月涧和尚语录卷下

　　再住荐福禅寺语录(己亥十二月十三日)

　　侍者　永仁　宗焕　编

　　上堂。深藏岩窦。隐遁过时。事无一向。出则为人。出则不为人。用在当机。是什么时节出头来。快便难逢。牢关把定。道绝人荒。召众云。道不可以言宣。不可以智测。昭昭乎心目之间。而不见其形。历历乎语默之际。而不见其迹。欲隐弥露。易见难识。山僧前住此山。退席时。将二十年说不尽底佛法。尽情飏在督军湖里。不曾将眼觑着。从教烂却。只今人天普集。未免东捞西捷。重新为现前一众。举扬去也。卓主丈三下云。毕竟是何。腔调万年欢。

　　举。世尊一日升座。大众集定。文殊白槌云。谛观法王法。法王法如是。世尊便下座。师云。世尊刚被文殊涂糊一上。荐福今日升堂。人天毕集。不可虚设。烦主丈子出来。广说法要。各宜谛观谛听。卓主丈一下云。法王法如是。

　　上堂。谢□□□。觉城东际。有恶知识。河口海目霹雳舌。说心说性。说迷说悟。误赚多少英灵衲子。逗到东湖之东。恶将恶报。浓煎湖水当洋铜。

　　结夏小参。小参古谓家训。拟说第一句。早成第二。拟卓主丈。早成繁词。拟竖拂子。早涉顾鉴。无言之言为真言。无见之见为真见。无闻之闻为真闻。释迦老子。昔于灵山会上。画地为牢。谓之圆觉伽蓝。累及天下衲僧。千载之下。转动不得。吐气不得。山僧既为其直下遗教之孙。敢不遵奉先规。只得杻上着杻。枷上着枷去也。良久云。会么。庚子年四月十五。荐福结夏。

　　举。初祖达磨大师。昔自西天竺国。涉流沙十万。游梁历魏。至少林面壁九年。付法后。说偈云。吾本来兹土。说法救迷情。一花开五叶。结果自然成。师云。者缺齿老胡。心毒不如口毒。

　　上堂。瑞岩惺惺。荐福莫莫。瞒盰佛性。束之高阁。月涧别用的当一着。(良久云)易觑捕难执捉。不见道。无意求时却宛然。有心月处还应错。

　　上堂。举。僧问赵州。万法归一。一归何处。州云。我在青州。做一领布衫。重七斤。师云。大众会么。桥断疑无路。峰回别有村。

　　又颂云。彩云影里仙人现。手把红罗扇遮面。急须着眼看仙人。莫看仙人手中扇。

　　闰八月望上堂。一轮明月。两度中秋。不知今夜里。谁复再登楼。云开万里桂香浮。

　　可长老满散水陆请上堂。一切有相皆是幻。以幻为幻幻复幻。瞿昙四十九年。纵无碍辩。演如幻法。达磨十万里西来。直指人心。见性成佛。传如幻法。天下老古锥。续𦦨联芳。全提半提。绍如幻法。若有个汉。具决烈之志。埽佛祖窠臼。于如幻中。破如幻境界。作幻中佛事。成就如幻中幻事。方有少分相应。崇宁成翁正可长老。照了诸幻。以如幻身。据如幻刹。以如幻财。成就檀波罗蜜。种种如幻善因。饥者得食。寒者得衣。贫者得宝。以如幻施。周遍法界。复以如幻之心。设大无遮无碍如幻之供。若圣若凡。若幽若显。普皆供养。天龙以是而应感。列宿以是而照临。祖祢以是而超升冥漠。河沙幽滞。以是而拔济。无不满足。无不欢喜。无不赞叹。仍请老僧。登如幻座。以如幻舌。代佛宣说如幻妙法。召众云。且道。正可长老所作。如幻种种殊胜切缘。老僧所说。如是妙法。毕竟有何奇特。万像参罗皆喜悦。福如沧海寿如山。

　　上堂。庭前桂绽金粟黄。满地散清香。鲁直当年参晦堂。吾无隐乎尔。当下错承当。累及丛林。千古更错商量。

　　新鞔法鼓上堂。活剥泥牛之皮。包褁虚空以为鼓。须弥为架。横亘十方。禾山老汉。尽其臂力欲打。打不着。信相菩萨。尽其神力欲梦。梦不到。荐福以无手人。用无柄枹。只今为诸人。试一击看。卓主丈一下。直得六种震动。天雨四花。于是百千诸佛。聚而议曰。声到耳边耶。耳往声边耶。展转论义。经八十反。舜若多神闻得。远自乾闼婆城而来。笑为打证云。若将耳听终难会。眼处闻声方始知。

　　上堂。如何是佛。殿里底。如何是道。墙外底。有千人万人见。无一人两人识。何谓如此。翻令所得迟。只为分明极。

　　平江美岩木翁和尚讣至。上堂。人从洪州来。却得苏州信。报道太湖三万六千顷。彻底干枯。直得乾坤黯黑。万像攒眉。灵岩岩中古佛。从定安详而起。振威一喝。便见法涛白浪。际天渺弥。召众云。月在波心说向谁。

　　䟦无境法语

　　老无境。将从上诸老。曲录床上野狐涎。满盘捧出人前。余一再观之。不觉为之呕吐。后之阅者宜审。

　　䟦宏智语

　　温州老汉。大曹洞一宗。雷霆后世。内帖数字犹隐□有骇蛰韵。隐岩其隐之。

　　东岩寿仪赞

　　以幻智灯。无幽不烛。舌头较善。手头较毒。中兴东圆。晚据天育。尽东南界内。数来恶业。无这尊宿。

　　䟦修背吴道子地狱图

　　性佛惟众生。本来同一心。心能恶其善。即为地狱。心能善其恶。即是天堂。梅翁有克家同心。而一善装饰此画图。普劝一切人。舍恶而归善。功德愈光明。梅芳不老春。

　　宝严宝长老请赞

　　不会禅不会道。据曲录床。一味性燥。谓佛祖坐在半途。把衲僧尽情折倒。有时指泥团土块。直百千金。有时将玉殿琼楼。作一茎草。每笑径山师云。全无准绳。谁管天童先师。公案未了。识得渠侬。拙处三分。却许宝严寺里。剑峰长老。

　　题丹霞烧木佛图

　　丹霞烧木佛。义出丰年。院主眉须堕。彩奔龊家。法海浪平春昼求。戏将老手㧞鲸牙。

　　䟦宋诸老墨迹

　　余出丛林早恨生晚。见前辈尊宿。于晨星晓月之时。每怀歉慕。以今视之。与昔尤异。然此帖内诸老。皆宋导师。不能不使后人。复思后人也。

　　题哲古智语

　　只今吾汇尊宿。散于天下名山者累百。今观古智此录。乃群飞中之鸾凤也。岿像运之灵光。此颓波之砥柱。他日又当为吾汇贺。

　　䟦程唯叔松风藁

　　浮梁居士程君唯叔。儒而学佛者也。昔者累过余。余见其身心纯一。笃志于道。后归。复师吾子东山崇。崇甚器之。崇寂。余躬至竟后事。唯以偈唁予云。老牛失犊已堪悲。针水机缘只我知。捡出杀爷刀在手。对人犹哭我儿儿。己亥岁复过余钓雪矶。余举三转语勘之。末后一语云。荐福有一语。举似诸人。良久云。会么。唯云某甲耳重。请师再举。余乃喝。唯有松风藁。乃其平日造大口业。谤佛谤祖之语也。余不甘故。纵笔端之。口以证之。

　　景玄盛居士求语

　　景玄居士景其玄。其玄之玄玄更玄。此玄不可求而得。此玄不可外求玄。远之愈迩不可离。瞻之在后忽在前。离却玄兮玄亦无。于玄既无无亦无。白云飞处一回首。悠然喜见古匡庐。

　　题龙岩庐山行卷

　　康庐胜处。龙岩行得到。见得到。说得到。愚极叔谓不曾到。艮岩谓亲到。据老拙看来。来老总是抟量。龙岩未到。

　　裴相国捧佛床黄檗安名李翱问道药山

　　无名名是为佛名。不道道是为真道。费尽分疏。檗山药峤。

　　送行

　　送钦禅人游岳

　　雪峰不登岳。辛苦事参访。虚空开笑口。猿鹤增悲怅。我昔乘天风。绝顶倚藤杖。群山如子来。万境供一望。至今清夜梦。吟啸烟云上。道人胆气粗。一叶吞湘浪。欲识活祖师。告君语非妄。绿苔褁断砖。便是南岳让。

　　送仁侄入浙

　　古来行脚有样子。莫只游山并[翟*元]水。江南两浙多禅林。带眼直须先带耳。数十年来已寂寥。况复乱离生死里。一言非理不可道。一武非地不可履。善友师教不可舍。庸鄙强饕不可拟。彼所非者诚可监。我所长者不可恃。一切妄想生死因。参须实参明自己。佗日归来如所嘱。痛棒依前分付你。

　　送彦侍者

　　瑞阳俊彦彦侍者。貌山泽臞语洒洒。访我东湖竹边寺。为言来自远公社。殷勤载觅赠行语。有语非语笔难写。浑仑一句持赠君。不可取兮亦非舍。归见溪边老烟菟。当机有掌休便打。免教臭口向人开。道汝又捋虎须也。

　　借雪窦韵送淳维那

　　吴山碧楚江碧。天地茫茫渺何极。出门无是无不是。着眼当机须辨的。诸方门户泼天开。真底奚真伪奚伪。灯笼露柱尽知识。庭前柏树西来意。春风意春风急。千里万里谁能及。湖水蹙天波欲立。

　　送妙达往浙

　　逸汝短句意不尽。送汝长句无可写。不长不短赋一篇。适值今朝忙不暇。临别草草笑与言。真个参禅忘昼夜。一回参到无参处。犹是上宿道傍舍。吴越青山千万重。拣个钵囊何处挂。娘生两眼蓦然开。方信山僧真可骂。

　　送印空书记

　　一印印空来点窄。三贤十圣那可测。匡庐万叠云锦乡。鄱湖万顷水精国。篆文见得甚分明。元是一字不着画。拍来号令人与天。顿教古道长颜色。我应隔江合十声。啧。

　　送僧

　　摘杨花摘杨花。唵摩尼吽㗶吒。便恁么会已是错。不恁么会尤更差。一回撞着无面目老骨檛。方知元不在天涯。

　　送圆侍者

　　香林侍云门。阅十八寒暑。刚把野狐涎。涴却所衣楮。汝侍吾笔砚。我元无一语。乃以羊角峰。蘸竭东湖水。学本无止法。犹海深无底。斥鷃从卑飞。大鹏九万里。

　　送付藏主

　　老我无堪涉世艰。𩯭毛新糁雪霜斑。有人来自庐山中。眼如点漆音如钟。衔袖出新卷。两眼惊且眩。方知亲自香溪哥室来。老婆心切言诙诙。三世诸佛一口吞。一大藏教彻底翻。丛林乡社。有此俊迈之英才。我辈可老可死无余怀。

　　印月

　　性海湛如。心月皎如。水与月融。月与水摄。水月交光。印文呈露。山河大地。万象森罗。一印印定。虚彻洞明。廓兮炯兮。以证来观。

　　送福上人

　　禅欲参兮道欲学。莫负娘生一双脚。培塿不足登。蹄涔应易涸。观水须观百千溟渤之钜海。登山须登万丈嵩华之乔岳。高高高无极。深深深无底。一回见得亲。冥鸿千万里。

　　正秀行脚

　　长老小师不参禅。只为寻常见得惯。汝今别我要行脚。与汝谩说个公案。我亦黄龙长老儿。少年发志大犹低。一筇行遍半天下。要勘诸方老古锥。发足仍发勇猛志。莫把参禅当容易。只今诸老若晨星。半人所在亦须至。山僧年老已心孤。那堪送汝更写偈。出门步步好为人。九万里程一鹏翅。

　　进无止

　　灼然大道如大海。浩无涯涘深无底。摐摐万有资之生。生生不已由兹始。饮者大小随所量。随量满足皆厌喜。有人直欲探其源。得其源矣进无止。若从涓滴识全潮。方信万波元一水。

　　达此宗

　　若论此道若须弥。根四部洲高无极。日月循环无昼夜。毗岚纵作无变易。欲达此宗须造颠。遍参闽楚几山碧。一回见得亲。万叠巍峨只卷石。

　　雕匠羌若正

　　昔有僧问佛印禅师曰。如何是佛。佛印答之曰。木头雕不就。佛印虽则一期答这僧所问。其如巧匠何。君正羌大夫业雕甚精。人率孚而任之。一日访钓雪翁求语。以自壮。因诘之曰。佛作么生雕。笑曰。我以无臂之手。用无铁之刀。取无根之木。雕无形之佛。若然则吾当为汝。以虚空为口而赞之。古汗有敏匠。能作诸佛像。有相皆是妄。无相之中有真相。

　　德详大师礼补陀五台

　　五台峨峨五云里。补陀峨峨东海底。大士元不在其中。误赚平人知几几。江南吴越诸导师。短偈长篇费言语。老僧有语写不得。一再殷勤奉劝汝。若论观音与曼殊。尽恒沙界无不是。灼然端的要见渠。不用千里与万里。只消着眼未生前。面目堂堂即自己。

　　竹隐(东林宁侍者)

　　香严去沩阜。欲南阳阳竹。片瓦太无端。等闲相击触。累及忘所知。嘉名受污辱。有人今效尤。千顷种寒玉。澹然冰霜中。岁晚乐幽独。慎勿轻击着。清风自然足。

　　送善禅人

　　学道如牧牛。寻牛须访迹。牛既已纯熟。牧乃便省力。靠壁旧乌藤。一朝生两翼。天地岂不大。去当六月息。

　　送瑊侍者

　　有佛处不得住。斗门硬闸。无佛处急走过。栏江铁网。赵州立者两重关。致使学者。欲去被去碍。欲住被住碍。无自由分。伶利衲僧。拶得透跳得出。方为庆快。虽然。更须知五里单牌。十里双堠。始得。

　　送僧

　　勇猛发心要行脚。莫把光阴空费却。青山绿水眼中尘。梵语唐言皆毒药。瞥转机先亲见彻。万里秋空飞一鹗。

　　渊侍者归天童西岩和尚塔所

　　堂堂幻智翁。为宋钜魔孽。我昔误见之。痛棒打得折。冷地蓦思量。有屈无处雪。渊也长庚来。言窘曾不灭。幻出窣堵波。黄金充一国。村草步头草。香风春茁茁。有语远寄将。捻鼻消一咄。

　　送竺源合侍者

　　佛道实幽远。未易可窥测。着眼朕非先。犹鬲恒沙国。一切俱放下。百不会不知。只在鼻笑头。元不鬲丝厘。吾道今如何。秋风落叶多。满手握春风。吹醒冰霜柯。

　　送则自然书记

　　老来不写送行语。送子不可无一句。几回特地费思量。有句可写难写意。从上佛与祖。别无可指示。只要息心仍息念。墙壁木偶恰相似。蓦然见得亲。不负出家志。茫茫日月去如飞。转得眼来老已至。当思祖道重千钧。凛如一发孰可寄。钓雪矶头瞠老眼。秋空万里孤鸿远。

　　送舜禅往庐山

　　行脚须具行脚眼。当以前辈为标格。近来丛席说庐山。禅子竞趍不吴越。汝今直往虎[俟-ㄙ+亡]溪。一香三拜依位立。棒如雨点打将来。当下知归。方是行脚事云毕。

　　严首座法语

　　临济参黄檗。清凉见地藏。总是打头不遇作家。到老翻成懵董。澹翁严首座。学问淹博。处性冲澹。久历丛林。养高东湖。忽然兴发。倒握过头杖子。刚要于七闽二浙。遍地拨寻会佛法底人。忽若撞着个无面目老骨檛。棒头无眼。脱下衲衣。痛与一顿。那时却休学伊道。悟得临济在黄檗处。吃棒底道理。

　　宗藏主之吴越

　　袅袅春风软。点点春山远。如来禅与祖师意。满眼满耳无不是。短筇拨着南北峰。钱塘万顷寒涛舂。一笑归去来。云中五老笑颜开。

　　送昙昱侄礼拜净慈愚极老叔

　　汝今别我去行脚。听我殷勤重告汝。人身难得今已得。直须着意明自己。只今丛林未寂寥。四海一翁老愚叔。惠日峰前九拜时。照顾粗拳当面筑。白发盈颠七十翁。期汝有成志超越。为报江海几故人。晚年富贵一矶雪。

　　送辨藏主

　　老眼正昏明。喜见哥宁馨。吐语[金*得]璆玕。秀发禅林英。斯道犹丈厦。颓焉欲倾阤。独支期敏手。毋擅立壑美。大鹏一举九万里。

　　珍维那归径山就简虎岩和尚

　　水云相望楚与吴。三年不作问安书。英英禅子来岩边。为我细说岩平安。但言倒握无形棒。若佛若祖难近傍。烦寄一语休拍盲。本来无佛无众生。不妨借取腕头力。永为大地人知识。

　　颂

　　礼仗锡己禅师塔(师平生唯食泥土)

　　吞却七峰无寸土。灼然无地着尸骸。不知当日谁闲管。刚把虚空掘窖埋。

　　礼思大禅师塔(福严)

　　岿然七十二峰秀。灵骨温温色尚新。我若等闲开坐具。阿师无地着浑身。

　　礼杨岐禅师塔(云盖)

　　正脉如今一绵微。不堪惆怅泪交颐。冷云深没楚山顶。全体当年缩项时。

　　悼霍山(住雪豆径山圆寂)

　　老倒霍山无赖吒。妙高峰顶恣抛沙。大开死口凌霄上。又是一番重退牙。

　　孏瓒岩

　　天子亲颁字十行。难征老子起岩房。只将牛粪星儿火。煨得蹲鸱万古香。

　　石屏塔(中竺)

　　曾分定石竺峰前。回首秋风三十年。漠漠吴天自空阔。老猿和雨哭苍烟。

　　石林塔(净慈)

　　云寒窣堵玉棱层。自酹西湖一勺清。老舌炽然无慈在。钱塘潮[袖-由+感]宋王城。

　　礼黄龙先师塔

　　钝锹搅动苍龙窟。浪激波腾海岳昏。一笑不知深问讯。先师灵骨俨然存。

　　浙中象外诸友寄新作

　　肝胆重重楚越分。别来不愿见诸君。那知熟血重相喷。涴却三千里水云。

　　怀径山诸友

　　十年交结几冤憎。别后谁能记姓名。遥想瞎驴成大队。挹南岳又望东溟。

　　谢无文惠书不至

　　一幅无文倍息全。无端流落水云边。秋空雁字重书出。顿首分明到不宣。

　　田叟

　　半亩春风个钁头。通身泥水不曾休。布成荆棘参天了。老子今年丈有秋。

　　斗山

　　四角量来四极同。乾坤大地在其中。鰕儿没兴跳得出。冲破须百万重。

　　贺庐山罗汉老子

　　说法声如动地雷。小南铺席又重开。成群引得呆尊者。远远也从高丽来。

　　悼无文和尚

　　玉几深深结死冤。错传一印漫无文。春雷轰破轰不破。尽尽江天飞暮云。

　　玉崖朝京归住天地

　　天上明光四度登。古今屈措几人曾。放光近向庐山顶。莫谓文殊夜放灯。

　　送仁侄

　　恶业相从十五年。未尝蹉口教参禅。而今年老心孤甚。三十乌藤趁上船。

　　南侍者往送乃师朝京

　　阿师北去朝金阙。款语丁宁子一回。京洛春风无限好。我宽襟袖褁将来。

　　法相习兄小室在黄金山下

　　人间万事不如闲。湖海归来紧着关。自笑一生贫不尽。黄金推作屋头山。

　　寄和寅知客来韵

　　老来怀抱转难平。棒下全无䑛犊情。尚有一分慈悯处。教人只向棘中行。

　　万杉东源和尚塔

　　活葬东风百草源。只因错会祖师禅。十千古木匡庐顶。一一枝头啼杜䳌。

　　送僧归金陵白莲庵

　　石头城里屋三椽。满屋清香是白莲。皎洁一心何所似。夜深淮水月初圆。

　　摘茶

　　拚双赤手入丛林。要觅春风一寸心。但觉爪牙归掌握。不知烟雾湿衣襟。

　　莲社题经荐孤魂

　　一卷百千万亿卷。普使幽冥趍净方。越水东边明月夜。白莲朵朵晋时香。

　　赠发匠

　　年来顿觉发如丝。多少傍人笑老痴。妙手不须频摘剃。几人得到白头时。

　　多宝寺

　　千涧碧流寒漱玉。万山黄叶冷摇金。若言即此见多宝。猿叫岳云深更深。

　　罗汉浮柸图

　　神通妙用无些子。踏破沧溟几处潮。个个脚跟学逼逼。老僧无暇举藤条。

　　血书金刚经

　　娘生指上血一滴。染尽给孤园里花。三十二枝春盎盎。不知香蔼几恒沙。

　　天童四威仪

　　行　无端失脚堕深坑。转得步。笑倒更幽亭。

　　住　一身贫到无贫处。有谁知。狎鸥并宿鹭。

　　坐　却被蒲团先识破。松作声。元是微风过。

　　卧　太白一峰枕头大。伸双脚。虚空俱踏破。

　　仁侍者往浙

　　痛把山藤手自鞭。衔冤又上浙江船。东湖佛法无多子。莫打诸方肋下拳。

　　送㞧侍者见雪岩

　　仰山作梦梦未醒。噡语如今转更乔。识得渠侬穷伎俩。跨门先倒用藤条。

　　送富侍者入京

　　灼然要敌王公富。捱到无锥卓地时。万里秋空双眼豁。不知身在御楼西。

　　赠戈阳剪剃祝咏

　　端的洪炉百炼铜。双收双放凛寒霜。这些柄𣠽捻得定。要截诸方短与长。

　　定山

　　诸缘外息心无喘。堕在那伽那一机。蹉口一回轻噫欠。疾雷轰破五须弥。

　　北海

　　谩将折箸探源流。直到俱卢穷尽头。端的这回亲见彻。百千溟渤一浮沤。

　　送琇上人

　　楖栗横肩犯晓寒。倚天青即是庐山。上人幸有娘生脚。直到高高顶𩕳间。

　　掬月

　　等闲𢬵取娘生手。万浪中间搅一回。拶得清波无透路。玉蟾辊入掌中来。

　　梅山

　　午夜寒香泛翠微。横斜影里立孤危。看他垂手为人处。放下悬屋第一枝。

　　寄呈西岩和尚

　　玲珑岩下忆辞师。软语丁宁归莫迟。昨夜春堂轰霹雳。分明一喝再参时。

　　湖东庙化元霄

　　楼台鬲岸沸笙箫。万斛金莲撒碧霄。湖水东边杨柳[木*頭]。也开青眼看元霄。

　　送逊禅人

　　楚天空涧雁横秋。扬示二千年话头。闪电光中如不荐。满蓬烟雨上孤舟。

　　赠刀镊

　　如星冏冏了双眸。妙处工夫少与俦。捏定这些真柄霸。衲僧那个不低头。

　　送恢侍者

　　觅安心法没来由。呆立庭前雪到腰。祇好别行条活路。看庐山看浙江潮。

　　无相和尚塔(开先)

　　怒霆轰耳记曾呼。充塞乾坤恨未除。将谓阿师无实相。春风万叠峙康庐。

　　天池资胜庵

　　万个筼筜带雪青。一庵犹自揭唐各。道人心欲留云住。宽着俨问屋数楹。

　　天池半云亭

　　脚头步步蹑云梯。到此须知恰半之。绝顶欲观天地阔。不妨款款䇿藤枝。

　　寄保寿心镜

　　保寿当年不渡河。个般檐板误人多。劝君剩买草鞋好。弹雀何曾只就窠。

　　枯山

　　点点寒飙振槁枝。翠微重叠冻云垂。春风万斛呼不醒。别嶂一声啼子规。

　　雪溪塔(圆通)

　　六月炎天飞片雪。山河大地冷凄凄。三年祇道消融尽。冻合侯家水一溪。

　　寄净慈愚极老叔

　　见说翁翁老更颠。为人单只用粗拳。近来发得无明甚。打破虚空没半边。

　　送俊侍者(时东君退玉几留雪窦东林圆通欲取皈庐山)

　　爷看千丈岩前瀑。顶雪遥应瀑雪同。石虎溪边倾石耳。要听铁锡响寒空。

　　渊侍者自幻智塔所来就见翠岩木翁

　　人从村草步头来。毒气经年不受埋。散作西山千嶂雨。毒花毒果几根荄。

　　送肃庵长老归北

　　倒跨金狮别五台。哦嵋庐岳眼中埃。袖藏小白花归去。人道亲提东海来。

　　建育王塔

　　越水新营窣堵波。与他玉几不争多。从今客路三千里。又累奔驰刘萨诃。

　　新僧堂

　　荐福重开地狱门。要从衲子结生冤。若还将胁沾他席。热铁烧身又一番。

　　番阳大浸

　　本来清净无一物。大地山河忽渺弥。童子不须抛瓦砾。老僧定观正斯时。

　　矶亭

　　一亭新立雪矶头。漫向空中抛直钩。几度无风浮子动。老僧终是懒抬眸。

　　道者化栽树

　　倒握仰山锹在手。掀翻大地觅知音。纵饶济北阴凉树。入土也须三尺深。

　　送鹅湖鋔侍者

　　笑穿无耳破芒鞋。赐得高低百丈摧。月涧有拳当赠汝。只今忙甚别时来。

　　圣旨看藏经升座。释迦老子。昔于灵山会上。百万众前。七处九会。舒广长舌相。纵无碍辨。横说竖说。尘说刹说。炽然说。谓之转大法轮。以致龙宫海藏。天上天下。尽虚空界。无非此经。却云。始从鹿野苑。终至䟦提河。于是二中间。未尝谈一字。拂迹尘生。欲隐弥露。二千二百余年。乘大愿力。再示现于此郁单越。为天之子。为人之王。显膺大宝。远绍皇猷。万机之暇。来四天下苾刍众。以一大藏教经律论。一一志心看念。直得春盈万国。万国欢呼。四三王而六五帝。熙熙然共乐升平。正当此时。敢伸祝颂。召众。良久云。会么。愿将一藏经中字。一字延鸿亿万年。

　　结座。于一微尘出此经。万象森罗着眼听。殷殷春雷撼天地。同是三呼万岁声。

　　送人

　　青山立玉水粘䒶。祖意明明在目前。短堠长亭何所许。处处春风啼杜䳌。

　　寄天童日东岩

　　村草步头草几深。从教埋没祖师心。也应曾不着眼觑。觑着还应恨拍襟。

　　题可长老寿塔

　　汝今未老早安排。窣堵波从此地开。胜处笑曾舒老眼。好一矗矗送青来。

　　谦侍者之天童

　　长庚峰顶展炊中。白日青天海岳昏。痛棒当机连架打。低声道我是师孙。

　　送才首座

　　冤家别去幸相疏。不拟重来胆气粗。三十乌藤不轻恕。也知年老觉心孤。

　　海国山山叫子规。不知何处卸征衣。拳头自是娘生底。莫向诸方肋下挥。

　　天童化五凤楼

　　太白峨峨峙碧霄。百千诸佛欠遮头。愿君施五凤楼手。成我山中五凤楼。

　　顺维那归仰山

　　近日传闻小释迦。恣施瞎棒与盲枷。再参通我一转语。春至山山桃自花。

　　送住禅人归疏山

　　住住住。眨眼白云飞去。杜䳌声在最高处。春风花满甜桃树。

　　送亲宗古住西山崇报

　　满天花雨忽毵毵。定起闲将鼻观参。却是西山山下寺。古薇枝上绽优昙。

　　法道如今危未危。老眸近觉泪沾颐。期君硬着腕头力。一发千钧在此时。

　　中道者

　　笑问殷勤求底事。却言近离古杭州。开口便作佛法会。老来无力举藤条。

　　仙禅人

　　一人半人之所在。吴越从头验一回。三尺炊巾襟袖里。向人只道看山气。

　　寂林

　　我国从来本晏然。萧条活计自忘年。无端一阵微风过。万树苍松竞说玄。

　　镜清塔

　　阿师活葬此江皋。障却钱塘几度潮。可是髑髅干不尽。蛙声依旧响春宵。

　　东黄龙雪村

　　一别龙峰五十年。堪嗟尘世事茫然。门前旧日长松树。恨杀春风啼杜䳌。

　　题䟦

　　题华严经后

　　乙亥之变土𡨥甚。绿林之酷。破廪焚庄。众础鞠为一炬。而此经于大火聚中。放五色异光。不与烈焰俱烬。佛法之在天地闻。只万类而无对。亘万古而独存。非小根魔子之所能知。非水火之所能变。彼之觊心。猛甚于虎。欲奄有我境。而天定胜人。辛乃自衄。我之为我自若也。惟信都寺持此嘱语。目纪其宝。留供庄所。以警聋俗。以诏我后。

　　题破庵和尚帖后

　　破庵老祖示众。不是心。不是佛。语犹埙器中。具黄钟大召音。百世之下。闻之者。亦足以兴发。今之作者。犹危弦脆管。非不美好。能热凡耳。而一闻则索然而尽矣。九拜敬读。凛焉为之发立。寿首座其宝之。

　　题楞严十二类后

　　昔龙胜菩萨。于灌顶部。出此经。流布五天。五天世主。保护秘严。不妄传授。智者大师闻之。日夜西向礼拜。愿早至此土。至唐神龙初方至。而智者竟不及见而没矣。今云禅人。书此十二类。揭诸檀林。吁妄即众旃生真即如来。期诸来学。离妄即真。同诸如来真三摩地。

　　题敬首座圆通偈

　　右阜以诸佛五五所证圆通。各为析为偈。以针其痛处。余一再谛观雨笑曰。灵山受记。未至如斯。

　　题无准和尚书三自省

　　龙门九十六颗明珠。向径山老祖一毫头上。放大光明。幸为源侍者。卷而藏之。否则眩惑丛林。未有了日也。后四十九年甲申。荐福不肖孙某拜题。

　　为东山䟦圆觉经

　　圆觉总八万四千陀罗尼法门。犹彼大海。深无九地。浩无四涯。世尊为诸菩萨。横说竖说。如以禅那之寂观。奢摩佗之至静。三摩钵提之妙行。先中后修。从渐入顿。以至平等本际者。犹拨波求水。昔圭峰感悟此经。大弘圆顿之教。今居士郑君。刊以广施。俾天地人。同证圆觉三昧。岂普光明殿记莂也耶。

　　䟦石田书

　　石田叔祖。在冷泉日。衲子憧憧堂前。至无坐处。可觇一时禅席之盛。一言半句。流落丛林。得之者如获南金。是亦般若灵验之一端也。

　　䟦北涧书

　　马桩蒙大福田衣。此为妄庸苾刍设也。不可以后生十一郎而藐之。此为少英苾刍设也。堤岸一决。货殖用事。大刹如囊中物。承平诸老。鼎峙之时尚若此。倘老涧生若此时。其论复何如哉。

　　䟦痴翁书

　　此痴翁与明岩。首圆通之座时。书省费节用。以安其众。一念不众忘。随身丛林。规矩绳墨。不行而自化。此端可行之。天下万世不特为明。岩彻老发也三读感慨系之。

　　䟦西岩和尚墨帖

　　此帖乃余别师后。十阅月所书也。已知客远访出此。因焚香拜读。恍若叶拱侍左。自丁自丙。倏四十年。惊岁月之易化。感世时之殊异。只令前辈掩光。丛林寒寂。睹此犹盆盎中罍洗。可不敬哉。子其宝之。

　　西岩和尚题种松卖柴二祖国。恨杀老头陀。山移恨不磨。吾今檐头重。为汝种松多

　　大白老岩。以百千䲴为一舌。开口出语即毒人。只此廿字。千斤钁头埋不得。千斤担子担不得。致二老祖。愤然切齿于千载。观者宜审。不肖子月涧某直笔以告。

　　䟦东山崇长老语录

　　东山崇长老。若硬修行。见道明白。无端将如来藏里一颗摩尼珠。摊向东山峰顶。放大光明。寒光烛天。尽大地人。按剑而疑。不敢正眼觑着。三十年后。有人冷地着眼觑破。方知其价。何止十倍连城。年月日某书此为验。

　　题无准和尚住焦山时法语

　　圆照老祖。开海门口。演说妙法。片舌衮衮。大翻法海之波。尽大地人。斫额望不及。殆墨于楮。元无一字。谓无语也。厚诬我祖。谓有语耶。亦厚诬我祖。阳岩谓何。

　　跋无准和尚与清凉长老法衣墨迹

　　圆照师翁。无端将一片烂瓜皮。信手搭在柳树上。又奉赠一道咒诅真言。小孙若当时在傍。只消轻轻控鼻一声。教者老汉无地着羞。

　　书明月山房(乃寿塔小轩)

　　猗欤大块中。有此赤肉团。曾无生与死。从渠暑复寒。炽然常说法。风动万琅玕。了然无一物。满目是青山。以幻观吾幻。以闲乐吾闲。世态自消长。日月长循环。

　　䟦玉田颂

　　祖翁这亩田。坐落荆山千丈峰顶。以四大部洲为界至。以一大藏教为契书。绍兴经量不得。淳祐经界不得。至元抄数不得。不假耒耜𥣯耔。秋风一来。芃芃䆉稏。皆璠玙碔砆。结录悬黎。充然有万斯仓。钓雪翁合十喜。为田中主人贺。

　　小佛事

　　开经(四大部)

　　鹿野苑。䟦提河。演一却成三。春风枝蔓多。阿呵呵。争奈何大家。辊入葛藤窠。

　　收经(般若涅槃二经)

　　般若体。涅槃心。山河大地。水鸟树林。休将黄叶当真金。双放双收。圣凡莫拟。大千摄入秋毫里。

　　渊西堂起龛

　　骧龙珠甚奇特。直下九重渊。𢬵身亲扶得。武功山顶月华明。一颗圆光色非色。抚龛云。扑碎了也。不存影迹。万果乾坤俱黯黑。

　　心上人起骨

　　万里南来。脚跟下好与三十。抚骨云。当机直下死偷心。犹是髑髅前见鬼。心上座土堠子笑你。

　　武堂主人塔

　　亲经鍜炼来。指骨云。只余者一捏。不离步武间。易见还难识。武堂主。离却安乐窝。贬向无生国。

　　翀庵主入塔

　　竖起拳头。髑髅粉碎。狼藉春风今几载。收拾归来主元在。召众云。要见庵中主么。度骨云。大鹏翀天。毒龙搅海。

　　正琬下火

　　唤正琬二声云。昔唤即应。今唤不语。生元非生。死元非死。识得生死分明。更有一言教汝。要到极乐国土。先见丙丁童子。

　　移行者塔于三塔入骨

　　指骨云。汝等不刬丹霞草。不传卢老衣。只么虚生浪死。野冢同栖。再入洪炉重煆炼。始知髑髅元是水。山僧为汝别开橹厂。大僧是依。当台明镜转光辉。

　　元首座下火

　　平生解推算。预设众生病。自家本命元辰。如何算不定。香烟起处既脱去。毕竟有何星煞并。山僧本不善妙诀。掇转卦盘重考订。良久云。惠元首座。果是今朝。火星入命。

　　无相和尚舍利入塔

　　呈舍利云。者是无相和尚。三十年前。鹤鸣峰前。照天照地。一段灵光。非戒定慧所熏修。亦非能忍能辱所致。眩耀四天下衲僧。以当奇吴。山僧直是愤气不甘。今幸余光。射到东湖。只信虚空掘窖。重与深理。以手作掘地势云。冤将恩报。

　　常相公举棺

　　佛身示现宰官身。抚治唯凭义与仁。厌弃尘寰便归去。春风清晓雨花新。某人乘大愿力。具大根器。为圣朝作大柱石。为法门作大檀度。活合郡生民于乾坤再造之时。恩逾父母。致九重明君于尧舜之上。德迈龚黄。一命再命。将秉钧轴。二竖三彭。遽宅膏肓。毕竟今归何所。拊棺云。彩云仙仗鄱江上。稳泛西归莲叶舟。

　　浮洲月庭山主下火(水死)

　　千古沉沉州上寺。中兴方此藉英豪。夜深不见庭前月。但觉中流鼓怒涛。某人早岁游方。遍历楚闽丛席。饱参诸老。抹过佛祖玄关。住院无刀斧之痕。律身有冰霜之洁。笑黄梅度六祖。倒握兰桡。拟华亭接夹山。路翻船子。一沤生而不生。一沤灭而不灭。以火打圆相云。照破山河千万朵。好着火里现明珠。

　　圣旨焚道经

　　汉朝曾已筑高台。真伪亲经验一回。后代不能重改辙。复留歹语诳痴呆。圣朝如日照今古。有伪何曾容得来。以火打一圆相云。看取火光三昧里。是真难灭假成灰。

　　海船场撒骨

　　无边苦海浩茫茫。滞魄幽魂听举扬。无量劫来生死本。未能得离实堪伤。顾尔现前诸佛子。率皆昔日之善良。或辞父母于故里。或弃妻子于佗邦。或殒于斤斧。或溺于沧浪。或因饮食饥饿而殂。或因风雪僵冻而亡。或殁于王事。或厄于旅商。无贵无贱。难以数量。烂烂兮白骨盈野。勃勃兮遗具盈冈。天阴雨湿。新鬼衔冤。旧鬼哭野。炬荧煌长夜冥冥何时。且闻者见者咸凄怆。诸善上士同一心。敛遗骸于造舟之场。转如来秘密之妙典。为汝等解脱之津梁。既经烈火。今葬长江。诸佛垂慈。济汝舟航。忏百千劫之冤愆。回一念兮即是西方。

　　沙尔付衣

　　黄梅夜半。鸡足峰前。道得接手句。袈裟搭在肩。

　　东山崇长老入骨

　　衲僧家无本据。踢倒东湖华藏海。五千四十八卷。玉转珠回。掀翻老涧曲录未。八万四千毛窍。恨积冤深。便向妙峰顶上。盘结草庵。呵佛骂祖。于一茎草上。现宝王刹。拈出东山铁馂饀。要塞断天下人咽喉。放大拍盲。造无间业。直得舜若多神。愤气不平怒发。将须弥山。轻轻一掴。惊得无骨泥牛。衮入无边生死海里。洪波浩渺。白浪滔天。一去杳无消息。于无消息处。消息金真。诸人只今。要见东山崇长老真消息么。放骨去东山下左边底。

　　赞

　　出山相

　　正觉山中与么来。惭惺满面是尘埃。未曾空却众生界。添得人间一祸胎。

　　达磨

　　开口触着梁王讳。举步踏翻扬子江。比似者般底粗行。西天东土更无双。

　　观音

　　蒙却头入正定。定眼忽开。有何所证。杨柳枝头春雨瞑。

　　抱膝坐盘陀。以耳观无碍。一匊悲心海样深。何时空却众日界。

　　布袋

　　曲江矶头。奉化县里。拖泼囊落落魄魄。刚道一生欢喜。不知月在云中笑你。

　　无端抛却率陀天。奉化江头恣掣颠。主丈夺来还痛与。我侬要结下生缘。

　　寒山

　　山河大地。犹一点埃。面前扫却。背后成堆。呆呆。

　　拾得

　　台云万丈。犹一菜滓。收拾筒中。如金自夸。差差。

　　丰干指虎与闾丘说

　　所指是何物。所说是何言。心毒不如口毒。合成生死深冤。闾丘老惜尊拳。

　　寒山拾得

　　忘却自家心。却指天边月。更言无物比伦。分明话作两橛。生苕帚何不摵。

　　朝阳

　　浑无针劄处。为君道线路。夜半三足乌。飞上珊瑚树。

　　对月

　　白白是脱空。刚言标月指。便恁么回向。堕佗光影里。

　　赞罗汉共一轴

　　成群作队。指东话西。造妖捏怪。诳惑愚痴。神通妙用有谁知。天台月皎。南岳云垂。

　　赞丰干寒拾虎四睡图(梁山)

　　虎依人人靠虎。一物我忘亦汝。肚里各自惺惺。且作团打觉睦。谁管人间今与古。

　　赞童科安医师

　　惟吾一指。造大极玄。视天下人。咸若小儿。起膏肓疾。犹谈笑然。貌可丹青。玄孰传焉。

　　自赞

　　崇宁可长老请赞

　　参无所参。悟无所悟。空手捏双拳。要起破沙盆。门户用尽拍盲。少喜多怒。也有一分长。甜瓜生苦瓠。

　　崇报洪长老请赞

　　跳出黄龙三重关。撞破天童生铁网。量太虚空为十尺。秤须弥山作八两。信缘随处住院。为人处惟拳与掌。当机佛祖难近傍。粗行拍盲。尽直北直南数来。更无此样。崇报切自知机。莫学渠侬个伎俩。

　　印甥请赞

　　行脚见淳祐诸老。住院历南北两朝。不守黄龙活业。不传太白箕裘。为人处惯向弓弦上结糸。横机时每于险处断桥。设出古老文章。解教夫子咂舌。举示杜撰提唱。刚要达磨点头。长处全无。拙处偏优。是为杨岐十一世孙月涧比丘。

　　家兄同帧寿容

　　有发兮谁兄。无发兮谁弟。不说道与禅。不谈仁与义。澹然相对各成翁。谁管两朝经乱治。丹青写出付升彪。大似空中插标记。

　　景德遂长老请赞

　　禅学全无拍盲。第一住山活计。竹篦三尺。怒发时鞭得虚空粉碎。编辟时拶得石人脑裂。更有一般没思忖处。陈年破砂盆。却要向景德镇里。重新烧出。从头至尾数来。大元国里长老。烈烈挈挈无如你。

　　崇都寺请赞

　　貌若宽闲。性尤刚急。不以佛法当人情。不以慈悲为利益。为人处热喝嗔拳。雪霜中有春消息。正崇为子却孝顺。见斧担重重添石。

　　源侍者请赞

　　渠似我我似渠。子相似。恰相如如处。毕竟何如。甜瓜生得苦葫芦。

　　崇胜东源长老请赞

　　苍苔褁枯松。白云抱幽石。面目俨然□。易见还难识。临济未是白拈贼。

　　荐福鲁山长老请赞

　　大江以东非生缘。大江以西非受经。行脚见宋朝三十七员恶知识。末后撞入天量布丝网里。折倒平生。视佛祖若大寇仇。视衲僧若大冤憎。五处住山。百无一能。无补宗教。不上传灯。效尤佛照授秀岩之法席。鲁山其克荷负。而道德深愧乎五宿观堂之老僧。谁费丹青。点涴太清。只好钓雪矶头。终朝笑看远山青。

　　隐静空岩长老请赞

　　受经黄龙。而不以为家。亲见天童。而不传其道。生宋绍定。阅七十历。有雪盈颠。住番荐福。逾二十年。无功可考。以棒喝结衲子深冤。以孏拙当人间至宝。隐静无端。凭妙峰邈出。类焉个枯桥。似者般无禅无道无能为底长老。尽直北直南何处讨。

　　月涧和尚语录卷下(终)

　　No. 1392-B

　　岁己未。自智者移仰山。月涧撰榜疏。出恶语詈余一上。岁丁酉。哲侍者持月涧五会录至。因自首至尾。一一阅过。而若佛若祖。咸被呵骂。老气不平。以德报德。亦出秽言。骂伊一上云。大德元年结夏后五日。净慈佛心老叔　　题。
