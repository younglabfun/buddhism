卍新纂续藏经第 70 册 No. 1397 雪岩祖钦禅师语录


　　No. 1397-A

　　雪岩师。可谓鼻端眼正矣。以无准为之父。以高峰为之子。父作之。子述之。观其所从来。又观其所付授。则岩之道。可知矣。虽然。良马不待驱策。望见鞭影而驰。狮子无法教儿。直向悬崖一拶。诸人若能于文采未彰。一字已多之前。一刀两段荐取。便见三老卓卓巍巍。长在诸人门面上。放大宝光。转大法轮。一生参学事毕矣。不然。刻舟求剑。待兔守株。并一𠕋钜编。都成鬼神茶饭去也。余不解禅。戏论如此。岩门人。持师语录来。漫题编端。

　　大德贰年。三月上浣。性存真逸家之巽书。

　　雪岩和尚语录目次卷第一潭州龙兴禅寺语录湘西道林禅寺语录处州南明佛日禅寺语录台州仙居护圣禅寺语录湖州光孝禅寺语录袁州仰山禅寺语录卷第二普说卷第三举古卷第四法语书序铭偈颂自赞跋补遗

　　No. 1397

　　雪岩和尚语录卷第一

　　雪岩和尚住潭州龙兴禅寺语录

　　嗣法门人　昭如　希陵　等编

　　师于宝祐元年。八月初一日。入院。

　　指三门。尽大地是个院子。且道门从何入。八字打开。青天白日。

　　佛殿。碧玉盘中珠宛转。琉璃殿上月徘徊。是什么人境界。其或未辨端由。且看新长老。拈起坐具。大展三拜。

　　法座。百千佛祖。向这里屙。泼天臭气。遍满娑婆。新龙兴。未免倾湘江之水。洗教净洁去也。狼籍转多。

　　拈香祝
圣罢。敛衣就座。(问答不录)乃云。少林一曲。五传至于六祖。山深水寒。发太古之清音。调翻南岳。九世至于慈明。唱高和峻。奏绝听之希声。所以佛法盛于江西湖南。恢恢然浩浩然。不可得而名焉。岂料三百年后。土旷人稀。道随时变。黄钟大吕。寂而不作。郑音卫响。亦乃不闻。钦上座。固无长处。既在浙江那畔。被一阵业风吹。到潭州城里。只得改声换调。向十字街头。重翻此曲去也。且道是何节拍。击拂子云。万年欢。

　　复举。赵州和尚云。金佛不度炉。木佛不度火。泥佛不度水。真佛内里坐。

　　师拈云。揭起如来正体。发明向上宗猷。赵州固是好手。只是不合强生节目。新龙兴见处又且不然。金佛度炉。木佛度火。泥佛度水。真佛𠰚。切忌话堕。忽有个汉。出来道。你恁么说。正是强生节目。拍膝一下。将谓无人证明。

　　上堂。一见便见。一得永得。展手云。撒开两手大家看。毕竟明明是何物。潭州内外。有一十八座城门。白日行人。千千万万。往往来来。一任东西南北。

　　上堂。纯清绝点。正是真常流注。打破镜来。未免一场狼籍。不若遇饭吃饭。遇茶吃茶。晓来独立空庭外。闲对寒梅几树花。

　　冬至上堂。展虚空作纸。束虚空作笔。谩写书云二字。不分悔吝吉凶。然虽如是。龙兴却要分似诸人去也。上一画短。下一画长。形名曾未兆。文彩已全彰。

　　看经上堂。水绿山青。鹊噪鸦鸣。满耳满目。非色非声。既非声色。却作么生安名。大方广佛华严经。

　　上堂。昨夜日从西没。旧年已去。今朝日自东升。新岁又来。新岁既来。有何奇特。风前铁树花开。别是一般春色。

　　上堂。谢首座维那。人天眼目。佛祖纲维。千差万别。一以贯之。如何见得。克宾法战不胜。南泉斩却猫儿。

　　上堂。春日晴。烧痕青。布谷催耕处处鸣。虽然底事最分明。只是不得将眼看并耳听。何故。才有一丝头。便有一丝头。

　　解夏小参。无解无结。犹是空中钉橛。有修有证。何异捕风捉月。所以龙兴。一夏百二十日。只与现前清众。早眠晏起。淡饭粗茶。如三家村里田舍翁。挈挈波波。只与么过。不敢将一丝毫。丛林规矩。束缚诸人。是汝诸人。便与么撒手撒脚。履践得去。十二时中。不妨七穿八穴。东倒西擂。逆顺卷舒。纵横自在。击拂子云。白云更在青山外。

　　复举。沩山问仰山。子一夏不上来。仰云。锄得一片畬。种得一萝粟。沩云。子可谓不虚过。仰云。和尚如何。沩云。日中一食。夜后一宿。仰云。和尚亦不虚过。道了乃吐舌。沩云。寂子何得自伤己命。

　　师拈云。沩山与仰山。是则子传父业。足可观光。逗到下梢。又却递相矛盾。可谓父不父。子不子矣。龙兴今夏亦无所作。亦不空过。且道与古人是同是别。井底蟾蜍吞却月。

　　住湘西道林禅寺语录

　　据室。此是老圆悟。断佛祖命根去处。今日不肖儿孙。合作么生。乃袖手云。有甚闲工夫。

　　拈香祝
圣罢。敛衣就座云。老屋半千间。启煅圣煅凡。泼天炉鞴。乌藤六七尺。振乃佛乃祖。坠地宗纲。风高月冷。海阔山遥。逆顺卷舒。纵横在我。有时恁么。有时不恁么。家家门首透长安。恁么也得。不恁么也得。处处绿杨堪系马。只如高超物表。不堕见知。毕竟如何是六国晏清一句。寺门高开洞庭野。殿脚插入赤沙湖。

　　复举。保寿开堂。三圣推出一僧。寿便打。三圣云。与么为人。非但瞎却这僧眼。瞎却镇州一城人眼去在。寿便归方丈。

　　师拈云。一收一放。有主有宾。盖是寻常茶饭。就中保寿三圣。犹较一着。且如何见得。若无举鼎拔山力。千里乌骓不易骑。

　　当晚小参。(问答不录)师云。济北之道。出乎平常。语默动静。脱体全彰。三玄三要。松直棘曲。四宾四主。凫短鹤长。所以老圆悟。于诸佛出身处道。薰风自南来。殿阁生微凉。带累妙喜。打失眼睛。鼻孔遍界难藏。山苍苍水茫茫。无眹迹。绝承当。竹篱茅舍江村外。远浦归帆挂夕阳。

　　复举。麻谷访临济。问大悲千手眼。阿那个是正眼。济云。大悲千手眼。阿那个是正眼。速道速道。谷拽济下禅床。却坐。济起云不审。谷拟议。济拽谷下禅床。却坐。谷便出。

　　师拈云。二大老。恁么激扬。虽则百千手眼。一时俱露。又争免得个二俱瞎汉。且道还有检点得出底么。瞎。

　　上堂。因事。并谢首座。

　　十五日以前。雷声甚大。雨点全无。十五日以后。时清道泰。家国晏然。正当十五日。恭惟宿来。各各道体。起居万福。毕竟如何。堂中首座。人天眼目。

　　上堂。三月安居。克期取证。始自今日。且道今日。以何为始。下座与大众。普同作礼。

　　上堂。栽田且博饭。随分煮藜苋。一任少丛林。佛法不怕烂。更说甚么喝下阐扬。棒头取辨。又谁管你大乘井索。小乘钱贯。道林赢得日长无事。倚阑干。望见岳麓山前文帝庙。后有一对。翘松雪鹤。元是乌髋老鹳。

　　端午上堂。天悠悠。云悠悠。辊底浪花翻雪。竞龙舟。当是时也。可笑三闾楚大夫。正在死水里浸杀。浸不杀。千古万古湘江阔。

　　上堂。乳燕飞华屋。梅子正香熟。连核和皮。一咬百杂碎。元来祖意教意。雪瀑挂层崖。月狖啼寒木。往往有般不知好恶汉。闻道林恁么道。将谓以境示人。拍膝一下云。眼里无筋一世贫。

　　上堂。佛佛授受。祖祖相传。西天梵语。此土唐言。风蒲猎猎弄轻柔。欲立蜻蜓不自由。五月临平山下路。藕花无数满汀洲。且道是唐言是梵语。逢人不得错举。

　　上堂。吹毛剑。啮镞机。肘后符。顶门眼。潭州城里。起五千间寨屋。道林寺里借一百名夫。你辈后生晚进。茄子瓠子。吃现成饭。知什么碗。

　　冬至上堂。谢横舟相访。

　　晓天月白。古岸舟横。一阳来复。吾道大亨。直得千年晋柏树。与千尺陶公井。起来叉手当胸。互相庆贺道。且喜寒冰发𦦨。枯干花开。堂前露柱也怀胎。

　　腊八上堂。黄面老子。六载辛勤。寻得鼻孔。打失眼睛。且道落在什么处。雪山午夜一天星。

　　上堂。举僧问赵州和尚。如何是祖师西来意。州云。庭前柏树子。

　　师颂云。撮土成金古赵州。据人来问直相酬。声前有意今谁委。门外一江春水流。

　　佛涅槃上堂。若谓释迦老子。古已入灭。又道。佛身充满于法界。而常处此菩提座。若谓释迦老子。曾本不灭。面前触目。无非山河大地。草木丛林。桃红柳绿。燕语莺吟。毕竟那个是释迦老子。蓦召大众。众回首。乃云。将谓瞌睡。

　　上堂。海水不可斗量。虚空不可尺度。净地不可撒沙。烂泥不可着脚。这四转语。转转有落处。且道落在什么处。东京大相国寺里。有树蕉芭。风吹雨打。一似破袈裟。

　　解夏小参。九旬禁足。东廊上。西廊下。灼然寸步不移。休夏自恣。据此堂。坐此座。不妨走尽天下。恁么见得。犹是露布葛藤。未具透关眼在。且作么生是透关眼。莫有向天地未形以前。生佛既兴以后。知得落处者么。若有。道林三百六十骨节。从顶至踵。被伊一时觑透。其或未然。后五日。去到诸方。且居门外。

　　复举。百丈和尚。每上堂。常有一老人听法。一日众散。老人留身不去。百丈问立者何人。老人曰。某甲于过去迦叶佛时。曾住此山。因学人问。大修行底人。还落因果也无。对云不落因果。堕野狐身。今请和尚。代一转语。老人乃问。大修行底人。还落因果也无。百丈云。不昧因果。老人于言下大悟。遂脱野狐身化去。

　　师颂云。铁牛对对黄金角。木马双双白玉蹄。明举似君如未会。江南三月鹧鸪啼。

　　上堂。打板坐禅。禅无可坐。聚头吃饭。饭无可吃。只如每日钵里盛。口里咽。眼里见。耳里闻。毕竟是个甚么。莫有向这里。分分晓晓。道得一句子。坐断主人翁。不落第二见者么。如无。白日只陪人事过。青春那得再来时。

　　冬夜小参。群阴剥尽。一阳复来。万顷清湘。寒冰发𦦨。千年古柏。枯干花开。所以道。小人道消。君子道长。四绝堂前。地平如掌。就中一人半人。向这里不移寸步。挨拶得入。便见主宾互换。是非杳忘。蒲团独坐乾坤大。爱日新添一线长。

　　复举。台山路上。有一婆子。每遇僧问台山路。向什么处去。婆云蓦直去。师云错。僧才行。婆云好个阿僧。又与么去。师云错。后有人举至赵州和尚。州云。待我与你勘破。师云错。州至彼亦如是问。婆亦如是答。州回举似大众。台山路上婆子。为汝勘破了也。师云错。婆子心肝。赵州五脏。一捏捏碎。撒在诸人怀里了也。且道是有勘破。无勘破。错会者多。

　　上堂。豆好合酱。盐好煮羹。饭能疗饥。茶可止渴。从上以来。的的相承。逗到理极情忘处。无越乎此。因甚杨岐老汉。却道弄蹄驴子三只脚。开眼也着。合眼也着。

　　岁夜小参。一言道尽。万法平沈。一句全提。千差合辙。即心即佛。非佛非心。麻三斤。干屎橛。我且与么。是汝诸人。毕竟作么生领解。若能向未开口以前。退步就己。一踏踏着。元来腊月三十日。便是岁除夜。更无奇特玄妙。者也之乎。乾坤一统清如镜。那个男儿不丈夫。

　　复举。僧问赵州和尚。万法归一。一归何处。州云。我在青州。做一领布衫。重七斤。

　　师拈云。大小赵州。正是脚下红线不断。等闲问着。便见牵东补西。若是道林则不然。万法归一。一归何处。劈脊便与三十。虽则太煞伤慈。要且一时庆快。只今莫有与么问底么。放过一着。

　　处州南明佛日禅寺语录

　　入院小参。拈拄杖云。我为法王。于法自在。卓一下云。鞭起岩前石虎。咬杀无毛大虫。直得威震乾坤。声号万籁。佛殿脊金鸱。𨁝跳上天。厨堂口木鱼。走入沧海。正恁么时。在诸人分上。如何说个自在底道理。又唤那个作法。不惜觌面。当头出来。对众道看。其或口似磉盘。靠拄杖云。放过一着。

　　上堂。石门巘险。玉峡潺湲。未到此间。不妨疑着。到则到矣。平展一句。又作么生。古路铁蛇横。

　　上堂。众无多寡。道绝方隅。小中现大。尘包太虚。丁此末法荒凉之运。南明只得扶起森罗万象。炽然常说。抑下从上佛祖。尽作参徒。参则固是。且道以谁为师。且请归堂挂搭。

　　浴佛上堂。四月八生悉达。九龙吐水浴金躯。云门一棒要打杀。是大神咒。是大明咒。是无上咒。汝等诸人。还见黄面老子么。以拄杖一时打散。

　　结夏。以拂子打一圆相云。以大圆觉。为我伽蓝。安居有学无学。万象森罗。发明所得非得。平等性智。于九十日中。禁尽一切众生之足。而无住相。断尽一切众生之命。而无杀相。乃至藏天地于一尘。融古今于一念。然后一尘尘。各有一天地。一念念各有一古今。非延非促。无自无他。击拂子云。清茶淡饭衲僧家。

　　复举。临济问洛浦。从上一人行棒。一人行喝。阿那个亲。浦云。总不亲。济云。亲处作么生。浦便喝。济便打。

　　师拈云。二大老。虽是啐啄同时。要且未会转身句在。忽有人问。如何是转身句。顾侍者云。牢记取。

　　上堂。刀不自割。镜不自照。火不自热。风不自凉。恁么体理得去。见闻知觉。合作么生。声香味触。复是阿谁。南明今日。已是恶口小家。不惧诸方笑怪。莫有检点得出者么。若有。合吃三十拄杖。苟或不然。幸自无疮。勿伤之也。

　　上堂。天不能盖。地不能载。即之本无。弃之则在。无本不无。在即不在。金刚与泥神揩背。一拶粉碎。

　　上堂。秋风萧萧。夜雨飘飘。孤峰绝顶。转见寂寥。旷劫前头时节。看来不异今朝。闻南明恁么说话。连道两个不是。却较些子。若要向这里承当。打折你腰。

　　八月一日上堂。方便门。解脱门。毗卢楼阁门。以拄杖一击。八字俱开。然虽如是。只许向这里。暂时止宿。一息一食而已。若欲直趣大休大歇。大安乐田地。前头大有活路在。

　　上堂。丁一卓二。见三下三。和盘掇转。地覆天翻。如来禅祖师意则且置。逐日上山下岭。吃饭着衣。如壮士屈伸。不借他力。何不瞥地。咄。赚杀你。

　　上堂。举灵云见桃花公案。

　　师颂云。两岸夭桃花欲燃。一丝风动钓鱼船。莫言世上无仙客。须信壶中别有天。

　　上堂。杜䳌啼血满花枝。底事匇匇苦劝归。归到故乡还似客。村村绿暗与红稀。函盖乾坤句。随波逐浪句。截断众流句。向这里荐得。一串穿却。杨岐驴子三只脚。

　　上堂。落花三月雨。残梦五更钟。声色俱销尽。玄关又一重。却不得道。更须直下尽底掀翻。何故。须弥山。

　　上堂。才恁么。不恁么。有来由。没来由。下里滩头廖胡子。钓得一双红鳞锦尾。放下却是条鳅。因甚如此。断岸孤舟。

　　上堂。谢渊道讲师。复岩藏主。

　　一心三观。一句三玄。曾无彼此。休分教禅。回途复妙也。枯木岩前差路。穷渊极流兮。海底红尘亘天。只如一大藏教。是个切脚。毕竟切什么字。卓拄杖云。十卜干千。

　　上堂。竟日窗开坐寂寥。岩前笋稚欲齐腰。幽禽忽起藤花落。涧瀑吹声度石桥。于此见得。南明三十年。只作境会。若是眼瞎耳聋。百尺竿头。欠一步在。

　　上堂。声色已尽。有未尽者存焉。见闻已脱。有未脱者存焉。直得如木头照镜。顽石听钟。犹有木头顽石在。是汝诸人。曾到遮田地无。曾有遮时节无。若是今日参禅。明日办道。善财手里一茎草。

　　上堂。就理则失事。尽十方觅一丝毫不可得。就事则失理。穷三际积岳堆山。眼观东西。意在南北。则且置。你寻常吃饭吃粥。却作么生。山粟杂粳。

　　中夏上堂。前四十五日。知进不知退。后四十五日。知退不知进。正当今日。进退两忘。季夏极热。薰风自凉。卓拄杖云。时闻一阵藕花香。

　　上堂。闻名不如见面。见面不如闻名。三十年不识个一字。元来却是枚丁。忽有个汉出来道。不是不是。是个蜻蜓。也许你不枉到南明。

　　台州仙居护圣禅寺语录

　　三门。跨通方阃域。示竭世枢机。以手加额云。是阿谁。

　　拈帖。握乾坤于掌内。运日月于胸中。虽用孙武商君不犯之令。与结绳之化元同。如何见得。半幅全封。

　　据室。断臂立雪。负石踏碓。取人心肝。克由叵耐。护圣遮里。使不得你露面作窃。以手约云。且退且退。

　　拈香祝
圣罢。提纲云。皇图更统。佛运亦新。四海八蛮。咸倾化日。穷岩绝壑。共舞阳春。竖起拂子云。直得拂子头上。百亿毫端。示现百亿国土。莫不梯山入贡。率土来宾。击拂子一下云。同转如来正法轮。

　　复举。法灯和尚云。本欲深藏岩窦。隐遁过时。奈缘先师有未了底公案。出来为他了却。时有僧出问。如何是先师未了底公案。灯拈起拄杖云。祖祢不了。殃及儿孙。僧云过在甚么处。灯云。过在或殃及你。

　　师拈云。跨灶起家。法灯是则好手。其奈自身不了。殃及祖翁。若是新护圣。欲了先师公案。别有人在。且道是阿谁。乃喷啑一下。

　　上堂。谢一清叟。并藏主秉拂。

　　夜月透灵犀。寒光吞老蚌。如是转法轮。平沉乎万象。直得纯清绝点。固是真常流注。打破相呈。又成什么伎俩。拍膝一下云。山僧恁么道。也是无风起浪。

　　冬夜小参。拜谢梅涧首座。冬至月头。卖被买牛。冬至月尾。卖牛买被。全提古佛规猷。突出衲僧巴鼻。可中一个半个。不受人瞒。才闻举着。剔起眉毛。嗔斗吼地。笑道二祖甘不丈夫。断臂求心。埋没自己。殊不知深雪堆中。自有涧底寒梅一树。清香旖旎。卓拄杖云。嗅得着只遮是。

　　举洞山道。有一物黑似漆。常在动用中。动用中收不得。师云可煞自由。过在什么处。师云两手分付。泰首座道。过在动用中。师云相随来也。若是护圣门下则不然。有一物明似日。不在动用中。动用中无不得。且道还有过也无。若有个汉。出来道无。山僧未免也拈出一颗断江柑子。聊陈薄供。卓拄杖一下云。莫怪空疏。伏惟珍重。

　　湖州光孝禅寺语录

　　佛殿。释迦已灭。弥勒未生。于此二千年内。有法谁说。有令谁行。云门鼻直。德山眼横。

　　据室。你有一丈。还你一丈。你有一尺。还你一尺。若只咬定。不肯回头。白日青天霹雳。

　　拈香祝
圣罢。提纲云。伏虎岩前。骆驼桥畔。有一句子。去来不以象。动静不以心。直得囊藏大地。该抹古今。三世佛望风敛影。六代祖。却步沉吟。钦上座。固是向文彩未彰以前。和声嚼碎。忍俊不禁。且听拂子点头。自许临风对月。流出胸襟。击拂子云。四海五湖归至化。更看比屋是黄金。

　　复举。兴化和尚云。三圣道。逢人则不出。出则便为人。兴化则不然。逢人则出。出则不为人。

　　师拈云。二大老。所谓一条拄杖两人舁。被天宁拗作两橛了也。以拄杖倚左边云。且听各自平分。

　　当晚小参。佛法本无多子。堂堂日用之间。只因自信不及。却于易处艰难。今夜不免作些方便。为诸人豁开户牖。拶碎疑团。击拂子云。星在秤兮不在盘。

　　复举。云门大师示众云。闻声悟道。见色明心。观世音菩萨。将钱来买胡饼。放下手却是馒头。

　　师拈云。跛脚师。抚怜爱子。动是倒腹倾肠。只是做造忽忙。带些粘牙缀齿。钦上座则不然。闻声悟道。见色明心。卓拄杖云。家家观世音。

　　上堂。谢都仓副寺侍者拜秀才。丛林虽未整肃。更点却要分明。粒米须还粒饭。八两定要半斤。折衡剖斗。移云易俗。固是格外提持。为什么却道。将谓汝孤负吾。元来却是吾孤负汝。逢人但恁么举。

　　二月十五日上堂。就谢月溪侍者。砚溪上人。束布毛为笔。借月溪为砚。磨无烟墨。向虚空中。大写如来入般涅槃四字。正恁么时。点画既成。毕竟如何定当。卓拄杖云。将谓羲之楷法。元来张颠草书。

　　圣节提纲。万化之源。万物之母。德被河沙。量包海宇。圣中之圣。主中之主。庆会一时。寿崇千古。以坤自贵。月朗太虚。以干为子。红日卓午。正恁么时。香蔼金炉。帘垂玉殿。如何是荡荡无为之句。卓拄杖云。含弘光大。品物咸亨。

　　复举。智度菩萨母。容受一切法。而无分别相。

　　师颂云。一切法离分别相。依前诸相自如如。春风影里乾坤大。无限江山开𦘕图。

　　追岩上堂。第一义谛。廓然本无对面者。山摧海枯。长忆江南啼鹧鸪。

　　上堂。急着手脚。宽着限期。提起断命刀子。自然无事不办。逗到用力不得处。忽然退步蹈着时如何。讨什么碗。

　　追岩上堂。雷声断梅。阴雾豁用。突出先佛未形之相。生住异灭难该。洞庭山子青崔嵬。

　　中夏上堂。前四十五日。过去已过去。后四十五日。未来犹未来。卓拄杖云。正当今日。且道还有过去未来之相也无。更有一丝毫。不去不来之相也无。若向这里定当得下。五更洗面。黄昏打睡。斋时有饭。晨朝有粥。朝朝相似。暮暮一般。其或未然。报恩昨日预做中夏。今朝击鼓升堂。使府迎奉观音菩萨。在设厅供养。启建祈晴道场。

　　上堂。是亦刬非亦刬。令下无私。棒头有眼。因思黄檗大师道。汝等诸人。与么行脚。何处有今日。也是睦州担板。

　　上堂。就谢天竺侍者肯顽石。省清梦。默翁西堂。

　　生公台上。横说竖说。直得空花乱坠。顽石点头。要且不若净名室内。一默全收。报恩恁么说话。敢道更经三生六十劫。也未梦见在。何故。红蓼岸白苹洲。夕阳西去水东流。

　　开炉上堂。死柴头上。有无烟火。水晶宫里。烈焰烧空。舜若多神。眉须自堕。拈拄杖云。拄杖子闻与么道。是信耶。是不信耶。卓拄杖云。双破。

　　岁夜小参。年来年去。去来不动乾坤。岁旧岁新。新旧一般时节。苍卞山风骨自露。太湖水彻底无波。冷冷落落。哆哆和和。门外雪消春水滑。庭前玉立桂婆娑。

　　复举。北禅贤和尚。烹露地白牛分岁公案。

　　师拈云。活剥耕牛。北禅是则好手。其奈墙堑不牢。被个贩私盐汉子。和赃捉败。天宁则不然。今夜无可管顾诸人。不免烹个独角泥牛。炊无米饭。唱无声曲。与诸人分岁。忽有个汉出来道。有公人索和尚筋角。便与和声一棒。何故有功者赏。

　　袁州仰山禅寺语录

　　山门。我此泼天门户。大地一网俱收。若是祥麟瑞凤。从教戴角擎头。然虽如是。总过这边着。

　　佛殿。东土小释迦。指佛云。看来即是你。敢问梦升兜率天宫说。离四句绝百非。明什么道理。齐之以礼。

　　法座。宝镜高悬。宝花散乱。固是人人知有。且道须弥灯王。毕竟说什么法。趯七踏八。

　　拈香祝
圣罢乃云。日中一食。夜后一息。只得其体。不得其用。锄一片畬。下一箩种。只得其用。不得其体。假使掀翻大地。拨转晨昏。体用双全。人法双泯。在我临济门下。正是万里望崖州。大远在。如何见得。皇风荡荡皇天阔。和煦发生晴昼长。

　　复举。兴化和尚云。三圣道。我逢人则不出。出则便为人。兴化则不然。我逢人则出。出则不为人。

　　师颂云。弄晴微雨湿春风。柳自青青花自红。寄语游人急回首。歌楼不在𦘕桥东。

　　当晚小参。佛法遍在一切处。岂间七闽二浙。江东江西。无过只是一个夜暗昼明。春寒秋热而已。就中忽有通方上士。在背地里。拍手一下。咳嗽一声道。长老将谓你来自冷泉亭上。必新言语。必异见闻。元来伎俩也只恁么。拍颊一下云。仰山罪过。

　　复举。僧问先仰山。法身还解说法也无。山云。我说不得。别有一人说得。僧云。说得底人。在什么处。仰山推出枕子。沩山闻得云。寂子用剑刃上事。

　　师拈云。法身说法。已于问处流通。推出枕子。也只是个信受奉行。沩山老汉谓。寂子用剑刃上事。虽曰列段分科。若是正文。敢道不知落处。

　　佛涅槃上堂。岸柳摇金。溪桃吐玉。波旬无端起舞。阿难平地悲哭。因甚如此。亲见如来面目。

　　上堂。春日迟迟。绿暗红稀。叵耐深山百舌。也学江南杜宇。声声报道不如归。仰山恁么说话。毕竟是宾家语。主家语。逢人不得错举。

　　干会节提纲。健行不息之谓干。万法归一之谓会。会万法归自己者。其惟圣人乎。运乾德以位天者。其惟至理乎。理之至也。本乎无作。人之圣也。体乎无为。尧风荡荡兮舜日熙熙。

　　上堂。洗面摸着鼻孔。不知打破漆桶。园里蓬头道者。全无供养之心。烂却瓜秧瓠种。若也一向恁么。未免道绝人荒。山僧只得与诸人。随分整顿。卓拄杖云。天地玄黄。

　　上堂。只闻子声。不见子形。忒煞分明。只得其体。不得其用。可煞现成。汝等诸人。闻山僧恁么道。劈面便掌。已是眼里无筋。欲向这里承当。赚你平生。

　　上堂。(谢首座藏主秉拂)大藏小藏。全提半提。挂眉间剑。锋铓不露。用声前句。收放莫知。因甚如此。(卓拄杖云)力囗希上堂。有体有用。无正无偏。一法忽尔。万法亦然。麻三斤。干屎撅。庭前柏树子。(拍膝一下云)这里会得。不直半钱。

　　端午上堂。记得。文殊令善财童子。是药采将来。善财拈一茎草。度与文殊。师云。拾得莫服。文殊云。此药亦能杀人。亦能活人。师云。出门不换。大小文殊。是则为世医王。其柰被善财换却眼睛。带累天下医人。至今尽卖假药。

　　上堂。一见便见。蹉过了也。明眼衲僧。打失鼻孔。山僧未跨集云峰。已在冷泉亭上。与诸人眉毛𤺊结了也。因甚逗到这里。又却十个五双。面面不相识。(卓拄杖云)铁壁铁壁上堂。转求转远。不求更远。岂不见。东野庵前。水磨辘辘。机轮自转。正恁么时。且道。水转磨转。须信中心树子不转。

　　上堂。绝意识参。离见闻学。至切要处。不离目前。因甚向鼻尖上蹉过。走尽天涯海角。然虽如是。仰山今日。为汝保任此事。终不虚也。

　　上堂。举僧问夹山。如何是相似句。山云。荷叶团团团似镜。菱角尖尖尖似锥。僧云。学人不会。山云。风吹柳絮毛毬走。雨打梨花蛱蝶飞。

　　师拈云。大小夹山。虽然不负来机。被遮僧勘破。仰山则不然。如何是相似句。荷叶团团团似镜。菱角尖尖尖似锥。学人不会。风吹柳絮毛毬走。雨打梨花蛱蝶飞。终是别些子。

　　上堂。水不洗水。金不博金。青天白日。自古自今。山僧到此。直是插手不入。汝等诸人。还信自己是仰山么。曹溪波浪如相似。无限平人被陆沉。

　　上堂。举临济大师道。赤肉团上。有一无位真人。在汝等诸人面门出入。未证据者看。有僧出问。如何是无位真人。济下禅床。搊住云。道道。僧拟议。济托开云。无位真人。是什么干屎橛。

　　师拈云。临济大师。如金翅擘沧海。直取龙吞。遮僧见义勇为。已是当仁不让。只如被临济大师搊住。毕竟是有语无语。见月休观指。归家罢问程。

　　上堂。举僧问鲁祖。如何是双林树。祖云有相身中无相身。僧云。如何是无相身。祖云。金香炉下铁昆仑。

　　师拈云。鲁祖恁么答话。始终只是说道理。山僧则不然。若有人问。如何是双林树。秋来叶落。春到花开。如何是春到花开。那边一片云。今日定下雨。

　　上堂。事有万殊。法无异说。寒但言寒。热但言热。忽若堂中露柱。与库司灯笼。互相得失。所争多少。卓拄杖一下云了。

　　上堂。千说万说。不如亲面一见。千讨万讨。不知只在手头。寒风萧萧。黄叶飘飘。鹤眠松顶。云卧山腰。几番今日又明朝。

　　上堂。道在日用。日用不知。饥只吃饭。寒只添衣。晴天爱日挂枯藜。点检溪头梅树。向阳偷放南枝。

　　上堂。寒风凛冽。遥空下雪。非特红炉焰上。莫觅踪由。逗入芦花深处。犹难辨别。往往到这里。十个有五双。尽道明一色边事。殊不知。正是空中花眼中屑。正恁么时。且道是天寒人寒。下座巡堂吃茶。

　　冬至小参。群阴剥尽。天依旧是天。一阳复来。地依旧是地。因什么又却道。石笋抽条。冰河𦦨起。冷灰豆爆。枯木花开。苟能于此见得彻去。许你会西来意。其或未然。世间相常住。是法住法位。

　　复举。金峰问僧。甚处来。僧云。东国来。峰云。作么生过得金峰关。僧云。行止分明。峰云。试呈似金峰看。僧展两手。峰云。金峰关。从来无人过得。僧云。和尚过得么。峰云。波斯吃胡椒。

　　师拈云。过关须是透关眼。守关须是把关人。金峰不觉瞌睡。致被遮僧冲突。虽然。荡荡一条官驿路。晨昏曾不禁人行。

　　上堂。松直棘曲。凫短鹤长。日移山影转。风送野花香。无非发越佛祖秘密宝藏于未彰声色之先。是汝诸人。作么生承当。切忌认奴作郎。

　　上堂。春雨溟蒙。春云叆叇。忽然杲日当空。天不能遮。地不能载。正恁么时。如来禅且置。祖师禅未在。因甚如此。只许参不许会。

　　上堂。解语非干舌。能言不是声。碧班班碧剥。当滴帝都丁。讹闻误听。认乌作焉。则且置。一真未具以前。如何辨明。鼠咬铁钉。

　　上堂。进则撞头磕额。退则堕坑落堑。动则犯手伤锋。佛法何曾梦见。咄。莫道仰山今日无为人方便。

　　结夏上堂。护生须是杀。自伤己命。杀尽始安居。难逃业镜。会得个中意。铁船水上浮。莫也是虚空钉橛。钵盂安柄。仰山今日不遵古规。且要别行条令。作么生。一切寻常。只据现定。

　　上堂。如猫捕鼠。双目瞪视而不瞬。蹉过了也。似鼠搬姜。咬着全无滋味。好个消息。仰山一等不怕诸方笑怪。更为下个注脚。作么生。无风荷叶动。决定有鱼行。

　　上堂。处处现成。头头成现。譬如关头水急。茶磨不拨。终日自转。正恁么时。忽然歇水停轮。且道是转不转。薰风自南来殿阁生微凉。

　　入新僧堂上堂。插一茎草建梵刹。捏双空手竖僧堂。古今相去知多少。七尺单前自较量。莫有道得底么。如无。拄杖子代为诸人。通个消息。卓拄杖云。天地玄黄。宇宙洪荒。

　　中秋上堂。晕入灵犀。胎含老蚌。正好修行。正好供养。有人于此拂袖便行。脚跟下已吃三十拄杖。何以见得。禅归海经归藏。

　　上堂。秋风生夜凉。坏壁吟寒螀。的的祖师意。明明不覆藏。然虽如是。若以色见我。以音声求我。非但不能见如来。犹恐善因招恶果。

　　上堂。父母未生前。毕竟是什么。当体没踪由。求之即蹉过。不蹉过。南北东西岂非我。

　　上堂。秋气凄清。秋光淡荡。鹭鸶飞下遥天。明月芦花一样。古今多少人。踏这田地不着。又有多少人。出这田地不得。仰山今日破二裂三。与诸人平展去也。卓拄杖云。不直半文钱。

　　上堂。修造工夫已辨。龙神土地亦安。因甚水云来往。尚如月晓星残。山僧以是不禁冷淡。未免总万象于一堂。同时挂搭。与诸人朝暮同参。卓拄杖云。更添一单。

　　开炉上堂。不冷不热炉鞴。半真半假金鍮。铸作瓶盘钗钏。却成品字柴头。且道与赵州无宾主话。相去多少。疑则别参。

　　上堂。是法非思量分别之所到。是义非见闻觉知之所造。三冬和气暖烘烘。半夜日头红杲杲。搭着便回。点即不到。已是无端入荒草。

　　上堂。火炙胸前暖。风吹背后寒。西来的的意。亲切不相干。既是亲切。因甚却不相干。德山见龙潭。

　　上堂。粥锅新砌。从教翻鼎内波涛。法鼓新鞔。且听震空中霹雳。只如见闻未兆。声色未彰。诸人在什么处。与仰山相见。抬手云。三门对佛殿。

　　上堂。好雨知时节。当春乃发生。倒栽石上无根树。枝叶通身一夜萌。竖拂子云。情尘未脱。有眼如盲。

　　上堂。心是根法是尘。两种犹如镜上痕。镜已破法不存。疏影横斜水清浅。暗香浮动月黄昏。

　　上堂。南薰入奏。殿阁生凉。西来祖意。切忌商量。何故。向下文长。

　　上堂。去者有钩钩你。直饶向万里无寸草处去。依前寸步不移。住者有锥锥你。虽曰不离当处常湛然。已在三千里外。只如不去不住。如何相见。西风一阵来。落叶两三片。

　　中秋上堂。非阙不知圆。非圆不知阙。圆阙本相因。本无圆与阙。既无圆阙。是汝诸人。向甚处见月。竖拂子云。团团离海峤。渐渐出云衢。打圆相。此夜一轮满。清光何处无。

　　佛生上堂。一棒打不杀。千古阿剌剌。是阿谁兮名悉达。更问如何兮四月八。

　　上堂。禅禅碌砖。道道木头。会得全无巴鼻。不会却有来由。何似云门六不收。

　　上堂。久雨得晴。天清地宁。恰似迷云忽散。皎若心月孤明。空洞生死照了诸相。是则庆快平生。只是不得在他光影里转。失却眼睛。何故。无一丝毫不现成上堂。坐本无拘。何必曰放。动静但见一如。日用自然虚旷。鹊噪鸦鸣。水绿山青。腾腾任运不知名。也是错认定盘星。

　　上堂。卓拄杖。有权有实。有照有用。匇匇夏影将残。飒飒凉飙又动。四时代谢。日月如流。万法乘除。有无似梦。独有老赵州。太惺惺复蒙懂。却道萝卜三斤重。

　　上堂。连朝淹黑豆。黑豆已萌芽。满地天风起。吹开劫外花。涅槃经中。有三段义。且道与法华经。羊车鹿车牛车。是同是别。珊瑚枝枝撑着月。

　　上堂。油油。开口不在舌头。莫莫。滋味看来太薄。细思量。休卜度。令人常忆老龙牙。手里把柄木杓。

　　上堂。谢兴化首座。人从兴化来。接得剑州信。说道凌霄峰顶棋盘。元是钱王石镜。二十年前一共看。今日重逢。有何照证。展手云。面目见在。

　　元宵上堂。雨中灯云中月。最分明太皎洁。汝等诸人。闻恁么道。将谓梦中说梦。殊不知。荆棘林中。一片田园迥别。且道与仰山。相去多少。异车同辙。

　　上堂。一尘入正受。诸尘三昧起。钵里饭桶里水。身空万法空。众类悉皆同。柳自绿花自红。众中莫有胸藏日月。袖裹乾坤底么。出来露个消息。如无各自嘴卢都。

　　无准和尚忌拈香。巴陵三转语。大仰一瓯茶。有恩成怨恨。无事是仇家。杜䳌啼血染山花。

　　上堂。晨朝吃粥。斋时吃饭。人人尽知有。开单展钵。拈匙放箸。一一不借他人手。因甚佛法二字。等闲问着便千生万受。卓拄杖云。只为分明极。翻令所得迟。

　　上堂。有句无句。如藤倚树。白鹭下田千点雪。树倒藤枯。句归何处。黄鹂上树一枝花。三千里外。卖却布单。不远而来。因甚放下泥盘。呵呵大笑。毗婆尸佛早留心。直至如今不得妙。

　　上堂。道无真体。亦离见闻。法无定相。全超声色。所以道。名不得。状不得。取不得。舍不得。只如黄檗痛打六十拄杖。雪峰辊出三个木毬。却是什么道理。卓拄杖云。吾无隐乎尔。

　　结夏上堂。圆觉伽蓝。天是天地是地。平等性智。山是山水是水。毕竟九十日内。十二时中。如何践履。青绢扇子足风凉。

　　上堂。露地白牛黑黑。是处寻他不得。山青水绿。似有如无。眼见耳闻。依稀仿佛。全不顾时。蹄角却在。才动着时。踪由已没。月下闲将短笛吹。风前休把长绳勒。阿呵呵。也奇特。如今趁亦不去。自在东西南北。

　　冬夜小参。阳升阴伏。汉宫添一线之长。日爱霜明。鲁史书五云之瑞。直得飞雪谷发。寒冰光𦦨。集云峰抽石笋枝条。君子道长。小人道消。鹏搏海运也。九万里而扶摇。

　　复举。僧问青原和尚。如何是佛法大意。原云。庐陵米作么价。

　　师颂云。市行高下不须疑。问着平人自得知。红豆啄残鹦鹉粒。碧梧栖老凤凰枝。

　　上堂。云影重重。山色蒙蒙。天晴日出。柳绿花红。云门大师。飏下干屎橛。直得清香遍地。散为万物春风。汝等诸人。闻恁么道。莫有掩鼻不甘底。乃擘开胸云。山僧有几茎盖胆毛。

　　上堂。闰月月望。月即寻常。云埋即闇。云散即光。竖拂子云。且道是云耶。是月耶。切忌眼花。

　　小释迦祖师忌拈香。插锹而立。去死十分。㧞锹便去。弄鬼精魂。山鸟山花笑杀人。惭惶炷此一炉薰。

　　佛涅槃上堂。焚三昧火。自举金棺。阿难悲恼。波旬喜欢。总是如来清净。寂灭现前时节。若谓明日即无。今日即有。何必瞒人自瞒。直是令人大不甘。

　　上堂。集云一关。似乎等闲。看时容易。透时即难。森罗万象。从教侧目。三世诸佛。迥绝跻攀。一径古松苔藓斑。

　　佛生日上堂。东行西行。指天指地。尽谓如来降生。我道魔王出世。一棒打杀。贵图太平。时当孟夏。麦绿桑青。

　　上堂。呼六为五。破二作三。眼观东北。意在西南。仰山门下。却不用遮般茶饭。何故。佛法不怕烂。

　　上堂。谢青原居士。眼空东鲁。口吸西江。机锋峻捷。不让老庞。仰山遮里。别无禅道佛法。只有一口吹毛利剑。凛凛如霜。要为人剪除毛病。换骨洗肠。长忆江南三月里。鹧鸪啼处百花香。

　　上堂。高而无上。低而无下。上下三指。彼此七马。临济大师。到此咬嚼不破。被黄檗拄杖再三痛打。今日落在仰山手里。莫有不负性命底么。卓拄杖。幸自无疮勿伤之也。

　　无准和尚忌拈香。成龙者升天。成蛇者撺草。将谓随一切性。任其所适。谁知愤愤悱悱。却成烦恼。集云峰高日杲杲。

　　上堂。我法妙难思。亦复离言说。百丈再参马祖。一喝三日耳聋。直得黄檗吐舌。竖拂子云。有甚交涉。

　　浴佛上堂。无忧树下。右胁诞生。已是造妖捏怪。那堪七步周行。云门一棒打杀。未为剿绝。看来只好活葬。解脱无底深坑。依前日午打三更。

　　上堂。结却布袋口。拗折拄杖头。直得森罗万象。转身无路。三世诸佛。吐气无由。集云到此。又却未免放开一线。何也。雨后青山翠欲流。

　　佛生上堂。九龙吐水。七步周行。云门一棒打杀。正是摩顶授记。葛藤枝蔓重生。掷拂子云。从教遍地纵横。

　　上堂。因看弄傀儡。

　　鬼面神头。线索牵抽。神头鬼面。牵抽索线。几多观底看底。将谓是红粉佳人。当场妙舞。手里把柄。轻罗白扇。山僧未免为诸人揭翻布幕去也。卓拄杖云。伶俐衲僧。一见便见。

　　上堂。铺帐簟。青碧纱厨。凉簟冰铺。三伏暑威不到。水晶宫阙不如。敢问诸人。毕竟与洞山道。向镬汤炉炭里迴避。还有商量处也无。卓拄杖云。蚊子上铁牛。

　　上堂。有物先天地。以拂子打圆相。无形本寂寥。道什么。能为万象主。不逐四时凋。话作两橛。向遮里领略得去。不用低头思虑。三门走入佛殿。灯笼倒挂露柱。

　　上堂。天寒人寒。五蕴山头仔细看。风动幡动。明眼人前休说梦。仰山今日。为汝保任此事。直得左右逢原。是非合辙。瓮里何曾走却鳖。

　　上堂。休拟议。莫商量。无朕兆。绝承当。君不见。江路野梅。无主自开自落。分外馨香。卓拄杖云。一枝横亚清波上。引得游蜂上下忙。

　　冬节小参。一线迎长。石女纤腰细舞。五云书瑞。木人抚掌高歌。直得天旋地转。阴伏阳升。铁树花开。冰河𦦨起。只如老洞山。掇退泰首座果卓。与集云峰。面前各下一分。相去多少。冬不寒腊后看。

　　复举。僧问洞山。寒暑到来。如何回避。山云。何不向无寒暑处回避。僧云。如何是无寒暑处。山云。寒时寒杀阇黎。热时热杀阇黎。

　　师拈云。洞山与么答话。是则头正尾正。只是鼻孔。落在遮僧手里。明眼道流。试检点看。

　　上堂。坐教直。猛着力。提个狗子佛性无。万缘俱屏息。似银山如铁壁。蓦然一拶粉碎。天地空。人境忘。寤寐如。死生一。万别千差尽空寂。

　　上堂。佛法世法。一彩两赛。行住坐卧。折旋俯仰。着衣吃饭。坐禅打眠。总是现前三昧。还信得及么。话在。

　　元宵上堂。元宵令节。且喜天晴。高烧银烛。照佛光明。集云峰无油不点。非常烜爀。迥出常情。何也。我见灯明佛。本光瑞如此。

　　无准和尚忌拈香。尽道先师今日死。谁知今日是生朝。不知却有何凭据。紫柏黄檀一处烧。

　　上堂。举僧问赵州和尚。学人乍入丛林。乞师指示。州云。吃粥了也未。僧云吃粥了。州云洗钵盂去。其僧有省。

　　师颂云。昼影当轩夏日长。只知吃粥着衣裳。光阴倏忽催人老。嫩绿骎骎已过墙。

　　上堂。已是葛藤陈烂。又况塺蒸生醭。风前提起反覆。看来未免零零星星。断断续续。如来禅祖师意。没巴鼻。且作么生是衲僧眼目。卓拄杖云。六六依前三十六。

　　上堂。薰风自南来。殿阁生微凉。诸佛出身处。切忌错商量。纵使言前荐得。句外承当。仰山敢道未在。何故。嫩竹敲风鸣翡翠。芰荷翻雨泼鸳鸯。

　　上堂。天寒人寒。大寒小寒。热则普天匝地热。寒则普天匝地寒。热不自热。寒不自寒。红日上三竿。当阳仔细看。

　　冬节小参。灵源湛寂。不知节序循环。大道冲虚。静看阴阳消长。所以道。有物先天地。无形本寂寥。能为万象主。不逐四时凋。竖拂子云。还见么。击拂子云。还闻么。只此见闻非见闻。无余声色可呈君。岭梅破雪偷开眼。一点清香欲断魂。

　　复举。洞山和尚。冬夜与泰首座。吃果子次。洞山云。有一物黑似漆。执之失度。必入邪路。常在动用中。动用中收不得。放之自然。体无去住。过在什么处。喝一喝。过在动用中。相随来也。洞山掇退果卓。酒逢知己饮。诗向会人吟。只如末后一着。毕竟是什么果子。洞庭千树橘。新熟夜来霜。

　　元宵上堂。去岁元宵节。无油不点灯。今岁元宵节。有月照危层。药师琉璃光佛。示现端严妙相。一一在诸人眉毛眼睫上。放大光明。还见么。见被见碍。不见被不见碍。去却见除却碍。三门与佛殿相对。

　　除夜小参。岁旧年新。夜暗昼明。未尝移易。日迁月化。山青水绿。依旧寻常。小尽二十九。大尽三十日。也是镇州萝卜。汉地生姜。休咬嚼。没商量。梅花纸帐一炉香。衲被蒙头春昼长。

　　复举。僧问古德。年穷岁尽事如何。德云。东村王老夜烧钱。

　　师颂云。春风陌上郎。得钱随手使。货物忽相当。撞得恰好子。

　　佛涅槃上堂。不生不灭之性。溪桃映水而红。岸柳和烟而绿。无去无来之相。雪瀑喷空而下。云峰㧞地而高。我佛如来。正大法眼。无量秘密宝藏。尽底打开。一时分付了也。只是道。今日则有。明日则无。未可容易注破。何也。长忆江南春雨后。夕阳影里鹧鸪啼。

　　上堂。湛湛澄澄。孤明历历。未是到家消息。直饶尽底掀翻。不留朕迹。其奈参天荆棘。仰山莫别有为人方便么。掷下拄杖。卧龙才奋迅。丹凤便翱翔。

　　佛生上堂。指天指地。点胸点肋。将谓六识未具。初生孩儿。元来通身是胆。白拈正贼。云门老师道。一棒打杀喂狗。不妨奇特。

　　祈晴上堂。久雨不晴。浸烂衲僧鼻孔。如何是衲僧鼻孔。浮云散尽碧天宽。赫赫金盆海里涌。

　　上堂。禅。树上叫喧喧。道。门前风浩浩。冷地思量。真可笑。笑什么。等闲拾得一颗苏州梨。看来却是青州枣。

　　解夏小参。九旬禁足。三月护生。逗到功成行满。依前日午三更。龙渊水风恬浪静。獭迳桥雾锁云横。去者自去。住者自住。坐者自坐。行者自行。因甚如此。杖头纵有通霄路。且共扶持折脚铛。

　　复举。夹山和尚示众云。闹市门头。识取天子。百草头上。荐取老僧。与么说话。正是妄认前尘分别影事。若是端拱垂衣。孤峰独宿。未梦见在。汝等诸人。要见夹山么。还识仰山么。竖拂子云。一状领过。

　　上堂。动弦别曲。叶落知秋。大千沙界。一举全收。竖拂子云。一毛头上师子。示现百亿毛头。

　　中秋上堂。好供养。好修行。拂袖便去。也不多争。何故。此夜一轮满。清光何处无。

　　开炉上堂。火冷灰寒炭又无。大家[一/几]坐嘴卢都。冷灰堆里忽豆爆。大地通红火一炉。世界与么阔。火炉与么阔。则不问。且道。香匙火箸。大小长短。相去多少。不得动着。

　　上堂。觅起处不得。寻觅处无地。见色元来见心。见了元来不是。是不是。镜不照镜兮水不洗水。

　　上堂。法逐心生。心随法变。心法双忘。千化万变。扇子𨁝跳。上三十三天。𡎺着帝释鼻孔。盏子扑落地。楪子成七片。虽是一期方便。竖拂子云。闻名不如见面。

　　上堂。澄潭月影。静夜钟声。不留而照。不待而鸣。而亦离闻绝见。非色非声。毕竟是谁见谁听。以拂子打圆相。击一击。下座。

　　上堂。昏沉散乱。莫非本地风光。绝点纯清。正是真常流注。非不非。是不是。差之毫𨤲。失之千里。喷啑一声。幸然无些子事。何须强说道理。

　　上堂。至理忘言。至言无说。无说与无言。总是钵盂安柄。虚空钉橛。仰山与么告报。莫别有长处。良久云。也是第二月。

　　佛成道上堂。道本无形。亦本无名。未闻其坏。安有其成。黄面汉。不合造妖捏怪。指出夜半一星。带累后代儿孙。尽是哺糟啜醨。彷仿佛彿。至今醉梦不醒。山僧拄杖子。未免为诸人。别开一只眼。作金鸡报晓一声。卓拄杖云。红日升天万国明。

　　冬至小参。随例装冬。雪白糍糕切玉。非常有果。锦红龙荔生春。天外寒风凛冽。山中和气氤氲。二三百衲子。挨肩并足。六七十老汉。鼓舌摇唇。一时运此食轮法轮如意轮。一阳来复。日新日新。日日新。然虽如是。金屑虽贵。落眼成尘。

　　复举。疏山仁和尚。因僧问。如何是冬来事。山云。京师出大黄。

　　师颂云。晷影推移线日长。无言童子自商量。虽然不是神仙药。海上传来第一方。

　　上堂。个事本成现。觅则不可见。白圭本无瑕。琢磨乃成玷。执之以实法。空中生闪电。视之以等闲。脚下添红线。若是学道人。好好看方便。作么生。莫看仙人手中扇。

　　上堂。集云峰头独立。仰祝
圣寿无极。百千甲子春秋。臣僧今日七十。乙酉正月初一。

　　上堂。春风荡荡。春日熙熙。花开笑面。柳展欢眉。处处呢喃紫燕。声声睍睆黄鹂。麻三斤。干屎橛。庭前柏树子。遮里见得。全理全事。无是无非。坐断集云峰顶上。大家齐贺太平时。

　　上堂。一夜雨声滴滴。元是檐前雪消。冷地令人忆着。相国寺里芭蕉。何也。零零落落。一似宜春台上。正月八日。赶斋和尚底七条。

　　上堂。时光荏苒。己事朦胧。安得桶箍忽爆。连底俱空。内空外空内外空。从上佛祖言教。固是半字不留。山河大地。何处觅针锋。击拂云。马祖一喝。百丈三日耳聋。

　　上堂。久雨忽晴。心光发明。团团红日。寥寥太清。非特好晒㫰。亦乃好经营。下秧种粟。桑麻渐青。绿杨枝上晓莺鸣。长连床上。开单展钵。可煞现成。卓拄杖一下。

　　上堂。至化无方。至德有光。迟日江山丽。春风花草香。玉壶影里劫春长。乾坤独露堂堂。

　　上堂。春山重重。夜雨蒙蒙。长连床上。闭眉合眼。睡到晓钟。心也空法也空。不起第二念。坐断主人翁。好安乐也兄弟。

　　上堂。进无前退无后。毫发参差。便成窠臼。八月二十五。洞山离查渡。云门道。放子三十棒。却做么生。无端无端。生受生受。

　　雪岩和尚语录卷第一
卍新纂续藏经第 70 册 No. 1397 雪岩祖钦禅师语录


　　雪岩和尚语录卷第二

　　普说

　　仰山普说。举天衣怀禅师举。古人云。五蕴山头一段空。同门出入不相逢。无量劫来赁屋住。到头不识主人翁。

　　后有古宿拈云。既不识他。当初问甚么人赁。

　　天衣又云。古人与么拈。大远在。何故。须知死人路上。有活人出身处。活人路上。死人无数。那个是活人路上。死人无数。那个是死人路上。活人出身处。若明得。拈却炙脂帽子。脱却鹘臭布衫。

　　妙喜云。天衣古佛。美则美矣。善则未善。

　　遮一队不唧𠺕汉。只知踏步向前。不觉四棱塌地。仰山不免为伊从头扶起。五蕴山头一段空。髑髅里眼睛。同门出入不相逢。拟向甚么回避。无量劫来赁屋住。自家祖业。却作他人契券。到头不识主人翁。用识作甚么。既不识他。当初问甚么人赁。更求牙保那。古人与么拈。大远在。将谓无人证明。何故。须知死人路上。有活人出身处。点即不到。活人路上。死人无数。到即不点。那个是死人路上。活人出身处。作么作么。那个是活人路上。死人无数。低声低声。若也会得。拈却炙脂帽子。脱却鹘臭布衫。添一重了也。妙喜老汉道。天衣古佛。美则美矣。善则未善。惯将乌豆换人眼睛。虽然妙喜不知已被天衣换却。是汝诸人还知落处么。若也未知。须向乌豆未萌已前。挨得一线路子。透始得。如何是乌豆未萌以前消息。良久云。遮里领略得去。便见五蕴山头一段空。真个是。同门出入不相逢。无量劫来赁屋住。且喜到家。到头不识主人翁。话堕了也。且道是古宿话堕。天衣话堕。妙喜话堕。仰山话堕。若也明辩得下。云门问僧。光明寂照遍河沙。岂不是张拙秀才语。僧云是。放过云门老汉了也。

　　台山路上。有一婆子。见僧问台山路。向什么处去。婆云蓦直去。僧才行。婆云好个阿僧。又与么去。后来传至赵州。州云待我去与汝勘破。州至彼亦如是问。婆亦如是答。归来道。台山路上婆子。我为汝勘破了也。且道赵州勘婆子。与云门话堕。相去多少。若也向遮里。识得赵州心肝五脏。云门三百六十骨节。被你一时穿透。

　　雪峰在德山作饭头。一日饭迟。自托钵下堂。雪峰问云。钟未鸣鼓未响。托钵向甚么处去。德山低头归方丈。死水不藏龙。岩头闻云。遮老汉。未会末后句在。遍地刀枪。德山唤岩头问。汝不肯老僧那。翻转面皮来也。岩头密启其意。锦包特石。烂似泥团。德山次日上堂。果别。岩头拍手云。且喜老汉。会末后句。虽然只得三年。且道还出得德山低头归方丈也无。参学汉。须是具三千里外。定誵讹底眼。未曾点着。便知落处始得。若欲向遮里。讨他末后句。勘破婆子。话堕了也。更待达磨面壁九年始得。不然且待弥勒下生。大凡须是揩磨自己明白。拣辨古今是非。得明自己。不明古今。是你工夫未到。田地未稳。明得古今。不明自己。是你关键不透。眼目不明。当知自己即是古今。古今即是自己。古人因你自己不明。为你自己分上。等闲拈出一星子。放在面前。直是盖天盖地。照古照今。何曾有一丝毫。情识知见。到你穿凿解会。你才向这里起一念。要去明他古今。会个自己。便被他一个明字与会字。隔作两段去也。所以道。情生智隔。想变体殊。只如情未生时。隔个甚么。须是向遮里。一皎百杂碎。不见有古今自己始得。莫只悠悠漾漾。虚度时光。直待腊月三十日。眼光落地。不知何往。只如前日。显首座标上座二人。死了烧了。即今在什么处。苟或不知去处。撞入驴胎马腹。与异类中。总不见得。是汝诸人。即今在这里。两脚着地。还知去处么。若也知得。便见死人面前。有活人出身处。活人面前。有死人无数。古今即自己。自己即古今。而亦不妨古今自古今。自己自自己。死人自死人。活汉自活汉。然后却向这里。打一个回合。尘毛刹海。自他不隔于毫端。十世古今。终始不离于当念。复云。提起即有。放下即无。作如是见。便见亲疏。譬如铸镜成像。像成后光在甚么处。通身没可得。遍界不曾藏。

　　佛法下衰。无甚此时。全仗你后生晚进。发大勇猛。负大志愿。赤手扶持。只肩担负。兄弟可惜许。法门广大。莫孤负佛祖建立。垂慈法乳之恩。莫孤负国王外护。匡扶水土之恩。莫孤负父母师长。养育剃度之恩。莫孤负自己出家行脚之志。莫虚消信施。莫虚度光阴。时不待人。转眼便是来生。此身不向今生度。更向何生度此身。莫待临渴掘井。莫待腊月三十日到来。眼光欲落未落。贪生怖死。手脚忙乱。一似落汤螃蟹。到那时。纵欲回光返照办此道。以破生死。迟了也。着手脚不办了也。莫教被一阵业风吹。入十八重无间地狱中去。被阎罗老汉。与你打算火帐。问你索饭钱。有铁枷枷你项。有铁棒打你骨臀。到那时唤爷不应。叫娘不闻。纵有亲爷亲娘。亲兄亲弟。救你不得也。平生所作善不善业。一时现前。碓捣磨磨。无有了日。纵出离化生。也只在六道中轮回。至为虼䖱蝼蚁。在厕坑中。头出头没。诚谓是袈裟下。失却人身。真个是苦。何不趁如今身强力健。五体康安。四肢轻利。打教彻去。讨教明白去。何幸又得在此名山大泽。神龙世界。祖师法窟。安单僧堂明净。粥饭精洁。汤火稳便。你若不向这里。打教彻去。是你自暴自弃。自甘陆沈。为下劣愚痴之汉。你若果是茫无所知。何不也博问先觉。凡遇五参。见曲录床上个汉。胡说乱道。何不也历在耳根。反覆自家。寻思看毕竟是个什么道理。三世诸佛。谓之以一大事因缘故。出现于世。谓之开佛知见。示佛知见。悟佛知见。入佛知见。佛之知见。别也无他。只是你一切人。十二时中。一个折旋俯仰。见闻觉知而已。只是你即今在这里。挨肩并足。听曲录床上个汉。鼓两片皮。忉忉怛怛。一段孤明历历者是。自是你自信不及。不能直下承当。领个现成受用。马祖谓即心是佛。即佛是心。心外无佛。佛外无心。佛是觉义。盖谓你从无量劫来。流浪生死。背觉合尘。为生死漂荡。为爱河汩没。为无明烦恼。昏沉散乱。所罩。要这一着子。脱尔现前。卒不能得。所以劳他先圣。递相出兴。分宗列派。激浊扬清。余波末流。至今尚在。

　　兄弟佛法二字。难遭难遇。莫教打个翻身。堕异类中去。便不闻佛法了也。须是发大勇猛。一往直前。提起金刚宝剑。向他佛祖头上坐。佛祖头上卧始得。山僧到这里。叨冒主席。已是匙挑不上。行解荒芜。去古远矣。全仗你后生晚进。愤一口气出来。为他佛祖雪屈。

　　前日有两个兄弟。来侍者寮说。要上方丈请益。我与侍者说。每遇五参。须说做工夫一段。他何不领略。又何须到方丈听说。方才便是。这里无口传心授底佛法。待此后五参。把我自己。为伊再说一遍。

　　山僧五岁出家。在上人侍下。听与宾客交谈。便知有这事。便信得及。便学坐禅。一生愚钝。吃尽万千辛苦。十六岁为僧。十八岁行脚。锐志要出来究明此事。在双林铁橛远和尚会下。打十方。从朝至暮。只在僧堂中。不出户庭。纵入众寮。至后架。袖手当胸。徐来徐往。更不左右顾。目前所视。不过三尺。洞下尊宿。要教人看狗子无佛性话。只于杂识杂念起时。向鼻尖上。轻轻举一个无字。才见念息。又却一时放下着。只么默默而坐。待他纯熟。久久自契。洞下门户。工夫绵密。困人。动是十年二十年。不得到手。所以难于嗣续。我当时忽于念头起处。打一个返观。于返观处。这一念子。当下冰冷。直是澄澄湛湛。不动不摇。坐一日。只如弹指顷。都不闻钟鼓之声过了。午斋放参。都不知得。长老闻我坐得好。下僧堂来看。曾在法座上赞扬。十九去灵隐挂搭。见善妙峰。妙峰死。石田继席。颖东叟在客司。我在知客寮。见处州来书记说道。钦兄你这工夫。是死水不济得事。动静二相。未免打作两橛。我被他说得着。真个是。才于坐处。便有这境界现前。才下地行。与拈匙放箸处。又都不见了。他又道。参禅须是起疑情。大疑大悟。小疑小悟。不疑不悟。须是疑公案始得。他虽不甚做工夫。他自不庵会下来。不庵是松源之子。说话终是端正。我当下便改了话头。提个干屎橛。一味东疑西疑。横看竖看。因改这话头。前面生涯。都打乱了也。虽是封了被。胁不沾席。从朝至暮。行处坐处。只是昏沉散乱。胶胶扰扰。要一霎时净洁。也不能得。闻天目和尚。久侍松源。是松源的子。必得松源说话。移单过净慈挂搭。怀香诣方丈请益。大展九拜。他问我。如何做工夫。遂与从头直说一遍。他道你岂不见。临济三度问黄檗佛法的的大意。三遭痛棒。末后向大愚肋下。筑三拳道。元来黄檗佛法无多子。汝但恁么看。又云。混源住此山时。我做暂到入室。他举话云。现成公案。未入门来。与你三十棒了也。但恁么看。天目和尚。这个说话。自是向上提持。我之病痛。自在昏沉散乱处。他发药不投。我不欢喜。心中。未免道你不会做工夫。只是伶俐禅。寻常请益。末上有一炷香。礼三拜。谓之谢因缘。我这一炷香。不烧了也。依旧自依我。每常坐禅。

　　是时漳泉二州。有七个兄弟。与我结甲坐禅。两年。在净慈。不展被。胁不沾席。

　　外有个修上座。也是漳州人。不在此数。只是独行独坐。他每日在蒲团上。如一个铁橛子相似。在地上行时。挺起脊梁。垂两只臂。开了两眼。也如个铁橛子相似。朝朝如是。日日一般。我每日要去亲近他。与他说话些子。才见我东边来。他便西边去。才见我西边来。他便东边去。如是二年间。要亲近些子。更不可得。

　　我二年间。因不到头。捱得昏了困了。日里也似夜里。夜里也似日里。行时也似坐时。坐时也似行时。只是一个昏沉散乱。辊作一团。如一块烂泥相似。要一须臾净洁。不可得。

　　一日忽自思量。我办道。又不得入手。身上衣裳。又破碎也。皮肉又消烁也。不觉泪流。顿起乡念。且请假归乡。自此一放。都放了也。两月后。再来参假。又却从头整顿。又却到得这一放十倍精神。元来欲究明此事。不睡也不得。你须是到中夜。烂睡一觉。方有精神。一日我自在廊庑中。东行西行。忽然撞着修兄。远看他。但觉闲闲地怡怡然。有自得之貌。我方近前去。他却与我说话。就知其有所得。我却问他。去年要与你。说话些个。你只管回避我。如何。他道。尊兄真正办道人。无剪爪之工。更与你说话在。他遂问我。做处如何。与他从头说一遍了。末后道。我如今只是被个昏沉散乱。打并不去。他云有甚么难。自是你不猛烈。须是高着蒲团。竖起脊梁。教他节节相拄。尽三百六十骨节。八万四千毛窍。并做一个无字。与么提起。更讨甚么昏沉散乱来。我便依他说。寻一个厚蒲团。放在单位上。竖起脊梁。教他节节相拄。透顶透底。尽三百六十骨节。一提提起。正如一人与万人敌相似。提得转力转见。又散到此。尽命一提。忽见身心俱忘。但觉目前。如一片银山铁壁相似。自此行也如是。坐也如是。清净三昼夜。两眼不交睫。到第三日午后。自在三门下。如坐而行。忽然又撞见修兄。他问我。在这里作甚么。对他道办道。他云你唤甚么作道。遂不能对。转加迷闷。即欲归堂坐禅。到后门了。又不觉至后堂寮中。首座。问我云。钦兄你办道如何。与他说道。我不合问人多了。刬地做不得。他又云。你但大开了眼看。是甚么道理。我被提这一句。又便抽身。只要归堂中坐。方才翻身上蒲团。面前豁然一开。如地陷一般。当是时呈似人不得。说似人不得。非世间一切相。可以喻之。我当时无著欢喜处。便下地来寻修兄。他在经案上。才见我来。便合掌道。且喜且喜。我便与他握手。到门前柳堤上行一转。俯仰天地间。森罗万象。眼见耳闻。向来所厌所弃之物。与无明烦恼。昏沉散乱。元来尽自妙明真性中流出。自此目前露裸裸地。静悄悄地。浮逼逼地。半月余日。动相不生。可惜许。不遇具大眼目。大手段尊宿。为我打并。不合向这里。一坐坐住。谓之见地不脱。碍正知见。每于中夜睡着。无梦无想。无闻无见之地。又却打作两橛。古人有寤寐一如之语。又却透不得。眼若不睡。诸梦自除。心若不异。万法一如之说。又都错会了也。凡古人公案。有义路可以咬嚼者。则理会得下。无义路。如银山铁壁者。又却都会不得。虽在无准先师会下。许多年。每遇他开室。举主人公话。便可以打个𨁝跳。莫教举起衲僧巴鼻。佛祖爪牙。更无你下口处。有时在法座。东说西说。又并无一语。打着我心下事。又将佛经与古语。从头检寻。亦并无一句。可以解我此病。如是碍在胸中者。仅十年。后来因与忠石梁。过浙东天育两山作住。一日佛殿前行。闲自东思西忖。忽然抬眸。见一株古柏触着。向来所得境界。和底一时飏下。碍膺之物。扑然而散。如暗室中出。在白日之下。走一转相似。自此不疑生。不疑死。不疑佛。不疑祖。方始得见径山老人立地处。正好三十拄杖。何故。若是大力量大根器的人。那里有许多曲折。德山见龙潭。于吹灭纸烛处。便道。穷诸玄辩。若一毫置于太虚。竭世枢机。似一滴投于巨壑。自此拈一条白棒。掀天掀地。那里有你近傍处。水潦和尚。被马祖一踏。便道。百千法门。无量妙义。尽向一毛头上。识得根源。高亭见德山招手。便乃横趋。永嘉见曹溪。只是一宿觉。你辈后生晚进。若欲咨参个事。步趍个事。须是有这个标格。具这个气概始得。若是我说底。都不得记一个元字脚。记着则误你平生。所以诸大尊宿。多不说做处与悟门见地。谓之以实法系缀人。土也消不得。是则固是。也有大力量。有宿种。不从做处来。无蹊径可以说者。也有全不曾下工夫。说不得者。也有半青半黄。开口自信不及者。诚谓刁刀相似。鱼鲁参差。若论履践个事。如人行路一般。行得一里二里。三里四五里便歇。只说得一里二里。三里四五里话。行得百里千里万里。见得千里万里境界。说得千里万里话。须知此事。更在百千万里。尽乾坤之外。那里在那里。汝等诸人。闻恁么道。须是自家具眼。各能缁素是否。拣择青黄始得。若也似鸭闻雷。如水浇石。便从达磨大师。与释迦老子肚里过。我道也只是闲。久立。

　　道场山立僧普说。禅客出问云。天气秋高玉露垂。庭前黄菊绽东篱。临济德山施棒喝。不问知音更问谁。答云。知音知后更谁知。进云。与么则水向石边流出冷。风从花里过来香。答云闲言语。进云。如何是德山棒。答云。穿过你髑髅。进云。如何是临济喝。答云还闻么。进云。记得昔日临济和尚示众道。我有时一喝。如金刚王宝剑。有时一喝。如踞地师子。有时一喝。作探竿影草。有时一喝不作一喝用。此意如何。答云从头问将来。进云如何是一喝。如金刚王宝剑。答云切忌伤锋犯手。进云如何是一喝如踞地师子。答云真个可怜生。进云如何是一喝作探竿影草。答云不得面前背后。进云如何是一喝不作一喝用。答云却须参始得。进云探竿影草验来人。一喝须教海岳昏。不是法王亲的子。等闲谁敢踏渠门。答云且缓缓。进云只如释迦世尊。四十九年。横说竖说。说不尽底事。今夜座元禅师。如何布施。答云犹嫌少在。进云。选佛若无如是眼。宗风那得到如今。师拈起拄杖云。只这是德山棒。卓一下。只这是临济喝。伶俐汉。向未举已前。一提提得。水向石边流出冷。风从花里过来香。其或未然。更烦拄杖子。借德山鼻孔。与临济出气去也。卓一下。金刚宝剑。卓一下。踞地师子。卓一下。探竿影草。只如一喝不作一喝用。与前三喝。是同是别。若谓是同。临济大师。未肯点头在。若谓是别。争奈被德。山老汉。一串穿却鼻孔。毕竟德山临济二大老鼻孔。与四十九年。说不尽底。相去多少。乃靠拄杖。

　　复云。既隆释种。须绍门风。谛审先宗。是何标格。岂不见。临济三度扣黄檗。被六十拄杖。如蒿枝拂相似。又不见。德山于龙潭欥灭纸烛处。脱然悟去。道。穷诸玄辩。若一毫置于太虚。竭世枢机。似一滴投于巨壑。二大老。可谓穷千圣之骨髓。彻万法之根源。流芳后世。垂范于丛林者矣。今时参学道流。又须带些子眼筋。觑破他古人败阙处始得。若也觑得破。便见黄檗龙潭。虽似金翅擘海直取龙吞。要且未免作死马医。临济德山。是则不离当处。独跨大方。其奈舍长就短。埋没己灵。要称百世宗师未得在。

　　道场门下。不说觑破觑不破。尽是在他顶𩕳上。放屙底汉。如今既在这里。聚首片时。钦上座。未免借堂上老人威光。掀翻海岳。撞碎太虚。也要大家证据。虽然王令正严。岂可搀行夺市。今朝九月一。打板坐禅。首座谓之表率。或恐一人半人。新发意菩萨。欲觑捕此道者。未有入头处。未有下手脚处。或工夫有间。而不得成片段。或少有欢喜。不复加鞭。以求正悟。或已有悟门。为悟所迷。光影不脱。碍正知见。或为胜妙快乐所罩。堕在解脱深坑。转身不得。或于古今差别机缘。有意味可以啖啄者。一一计较得行。无意味难于咬嚼者。又却分疏不下。或为一切奇言妙句。奥理玄文。障在八识田中。抛舍不下。谓之杂毒入心。如油入面。永取不出。如今要得通上彻下。一翻翻转。须是将一则古人没意智底话头。如生冤家。与之作对。直是扑一交倒地始得。

　　若是未有这个消息。直饶行脚。走尽天涯海角。口里记尽落索。春秋打开铺席。一似卖狼虎药。只益戏论。诳惑后昆。自己衣单下。半文不直底一着。毕竟不曾摸着。若是真个卒地断。嚗地折底汉。眼目定静。言语提持。着着去离泥水。脱略窠臼。一切处一切时。只么平帖帖地。那里恁么。生生狞狞。吒吒沙沙。道我无敌于天下者也。这个唤作西天九十六种之数。夸张知解。该抹圣贤。望吾佛祖之道。远之远矣。若是具正因。有志之士。莫被这一种。𡏖圾性地。泛滥心源。须信有正宗之下。单传直截之妙始得。

　　如赵州一个无字。真个是一口吹毛利剑。可以破疑团。断生死。空万法。融古今。

　　只贵利根上智。拨着便转。撩着便行。然后不妨与赵州老汉。同一眼目。同一受用。以至总万别千差之要。开千差万别之门。全宾全主。全体全用。全放全收。全生全杀。而总不外此矣。

　　若是性根迟钝。操舍不行。却须竖起生铁脊梁。向长连床上。厚着蒲团。挺身而坐。尽三百六十骨节。与八万四千毛窍。并作一个无字。握两拳头。撑两眼睛。一提提起。便欲斩为两段。能如是着鞭。如是用力。何患乎不成片段。何患乎不到头。似觉提不起时。转觉热闷。闷时与昏昏扰扰时。却须全体一放放下。翻转身来。就地略行数步。于行处亦如是着鞭。如是用力。只当下别是一般精神。又复翻身上蒲团。挺身而坐。则胸次中酌然。如银山铁壁。虚劳劳地。静悄悄地。何处有一丝毫动相。有一丝毫异相。到这个时节。却不得守在这里。又须翻身下地。如坐而行。然后又复如行而坐。昼不足。继之以夜。夜不足。继之以旦。翻来覆去。提去提来。不知不觉。忽然拶透。如贫得宝。似闇得灯。如云开见日。如水底火发。尽十方刹海。是个大圆镜。尽十方刹海。是个自己。谓之心空及第。见彻父母未生前面目。若说明大法。透古今。以尽佛祖之奥。喻如入海。方始插得脚。前面洪涛际天。巨浪沃日。那里更在那里。切不得听人道悟是表显之说。个事本来成现。只消一笑知归。是则因是。其奈隔壁抟谜。青黄赤白。长短方圆。毕竟不曾亲见。被人掇在面前。分明是差珍异宝。却唤作瓦砾砖头。分明是瓦砾砖头。却唤作差珍异宝。又不得听人道参禅本是安乐法门。那里有许多生生受受。劳劳攘攘。只消默默提撕。久久自契。这个唤作死水浸石头。永无醒动底分子。又不得听人道只这无字。是个系驴橛子。只消提来顿在面前。牢牢把定。系住这一念子。念头纯熟。自然到家。殊不知。这一念子。如灯焰焰。如水涓涓。眨得眼来。千里万里。自非泼撒一回。那里被你把得定。系得住。又不得听人道只消于闻声见色处领揽。折旋俯仰处承当。开口道着。动步踏着。六根门头。一道神光。昼夜未曾间歇。这个唤作生死根本。业识痴团。急须斩作三段。又不得听人道。从无住本。立一切法。本来无有山河大地。明暗色空。无佛无祖。无众生。无凡无圣。无善无恶。无去无来。无生无死。这个唤作豁达空拨因果。莽莽荡荡招殃祸。又不得听人道坐断主人翁。不落第二见。着衣吃饭。不借他力。山是山。水是水。僧是僧。俗是俗。是法住法位。世间相常住。似则也似。是则未是。

　　如上所说。并是自作障碍。自生退屈。自弃自暴。自残自虐。医不得底。偏僻之病。除是下一服换骨灵丹。出得一身白汗。然后即知。伤寒伤热。伤饥伤饱。尽是大休大歇。大安乐田地。与夫转八万四千毛病。为八万四千。陀罗尼门。是身是病。是草是药。亦能杀一切人。亦能活一切人。临时加减。对证修方。一切在我。若是根本不牢。元气不足。莫教被人下一粒巴豆。便见通身发作。面黑眼花。一时性命。都讨不见。若是识安危。知休咎底汉。但是醍醐毒药。与你对面一翻翻却。于一毫头。别有通霄活路。如今都是口耳传习。讹谬方书。并不见一人。有神圣功巧之妙。误人多矣。往往指见闻觉知。扬眉瞬目。为自己。复引即心即佛。与目前说法听法。一段历历孤明之语。为证。然后举是风动是幡动。不是风动。不是幡动。却唤这个。作初机公案。教你向这里。淘澄见地。剔抉根源。然后又举柏树子。麻三斤。干屎橛之类。唤作单头浅近公案。教你开口处。识取话头。然后又举玄沙未彻。赵州勘婆之类。唤作试金石子。又唤作换眼睛乌豆。然后又举百丈野狐。女子出定之类。唤作宗门关键。罗龙打凤底钳锤。然后又举马祖一喝。岩头末后句之类。唤作向上爪牙。衲僧巴鼻。以至从上老冻脓。一时垂慈利物之要。莫不尽有印板上。脱来底样子。教你从头穿凿。从头注解。合著这个样子。便唤作明大法。透古今。殊不知。幸然自是一个净洁琉璃瓶子。无端倾许多狼狼籍籍。在里了也。抑不知。从上若佛若祖。与夫尽天下老和尚。只是共一个舌头。有时用一机。千机万机齐副。有时道一句。千句万句合辙。有时指千句万句。只是一机。有时提千机万机。只是一句。直得摇乾荡坤。盖天遮地。如击石火。似闪电光。构得构不得。未免丧身失命。那里有你取意观瞻。将心凑泊底分。又那里似世间村秀才。教小学。自上大人。读到论语孟子毛诗周易一般。若如是。又何用九年面壁。立雪齐腰。只么传将去。学将去。便休。将知个事是出世间法。须具出世间眼器量。一肩担取始得。若只逐旋扭捏。逐旋抟量。逐旋分别。谓之以情意识。测度如来不思议。大圆觉海。如取萤火。烧须弥山。终不能着。纵饶筑得一肚皮。残羹馊饭。还有一点用得也无。还瞒得一切人也无。纵饶瞒得他人。还瞒得自己也无。纵饶瞒得自己。还瞒得灯笼露柱也无。既瞒不得。未免被森罗万象。在冷地笑你在。只如钦上座。今夜恁么。口唠舌沸。说七道八。且道还出得这一笑也无。若谓出不得。未免亦是西天九十六种之数。若谓出得。其奈有傍观眼在。且道傍观眼。在什么处。夜深久立。伏惟珍重。

　　入室后普说。兄弟且在这里。聚首片时。待为你扭捏鼻孔。劈拆太虚一上。虽是好肉剜疮。毕竟刀子是铁。你还知一句中具三玄。一玄中具三要么。又还知宾中有主。主中有宾。有时全宾是主。有时全主是宾么。又还知杀中有活。活中有杀。有时全杀是活。有时全活是杀么。又还知开口不在舌上么。又还知一手抬一手搦么。若也于此明辩不下。缁素不行。未免见人道是便道是。道非便道非。正谓矮子看戏。随人上下。安知青布幕内。元来有人。

　　这个说话。莫道你未有田地底人。摸索不着。只是参道者禅。着青布衫汉。十个五双。浑仑吞枣。更莫说用意识抟量。口耳沿习之辈。随语生解。逐句穿凿定矣。

　　须知道。此逸格绝尘之妙。不得思量拟议。不涉见闻觉知。又须知道。人人具足。个个圆成。只为无量劫来。为生死飘荡。无明业识蒙。蔽。不得现前。不得受用。如今要得向威音王以前。一翻翻转。

　　须是信道。这一着子。真个是我本有之物。决定不从人得。然后尽父母所生之体。天地所禀之气。并作一口吹毛利剑。将自己一条穷性命。斩作两段。飏在万仞悬崖之下。直得森罗万象。彻底平沉。方谓之心空及第。海印发光。

　　苟或外此。直饶参得一肚皮。筑得一布袋。腊月三十日。未免手忙脚乱。如落汤螃蟹。

　　某在无准痴绝会下时。有个朋友。每每有一言半句。脍炙人口。于古人傍敲暗打处。亦自尽知落着。只是不曾做蒲团上。自己工夫。后来曾在诸方做藏主。气高行辈。一日因打数头闲官司。构架不彻。为他人所胜。因此郁气。呕血致一疾。弗救。于临终时。直得千生万受。求死不得死。每见朋友来问疾。便道。我参禅。平生不曾做蒲团上工夫。不信有悟门。只在册子上着到。将谓佛祖之道。止于此矣。今日到这里。一点也用不着。劝你辈。参禅莫如我一般。须是做靠实工夫。始得。说了又眼泪下。

　　这个便是不信有悟门底样子。死不知去处。生不知来处。所谓生死事大。无常迅速。转眼便是来生。忽然一息不来。前路茫茫。不知何往。撞入驴胎马腹中。总不见得。

　　你辈初机晚进。何不趁身强力健。打教彻去。这里孤峰绝顶。炉韛之所。丛林温暖。百事现成。香积供养殊胜。若不向这里。打教彻去。可谓孤负佛祖。孤负檀信。孤负师友。孤负自己。一朝不恰好。打个手蹉脚跌。自己若不明白。粒米茎齑。悉用牵犁拽杷。偿他始得。岂不见。夏间许多亡僧。各各烧作一堆灰。送在三塔里了。如今在甚处。安身立命。还知么。若也不知。岂不是死不知去处。谓之死大。即今眼眨眨地。在这里。问个父母未生前面目。开口不得。岂不是生不知来处。谓之生大。灼然生死事大。须是把当一件无大至大底大事。竖起生铁脊梁。讨教明白始得。十二时中。莫杂用心。莫只悠悠漾漾。虚度时光。须是打教成一片始得。须是这一念子。无丝毫间断始得。古者尚道。看经看教。是杂用心。何况你白日起来。只了逐东逐西。七上八下。为人事役役者哉。古者又道。参禅学道。是杂用心。参禅学道。既是杂用心。却教你向那里用心。喝一喝。含元殿里。何须更问长安。自是你一念驰求不歇。弃了现成活计。却欲登天入地。别讨生涯。别求佛法。所以做尽伎俩。受尽辛勤。转加颠倒。若能直下顿歇驰求一念。则万法当体寂灭。万法依旧炽然。行也得坐也得。着衣吃饭。不是别人。山青水绿。夜闇昼明。昏沉散乱。生死涅槃。总是自家。纵横游戏。得大自在法门。无一法可弃。无一法可取。佛与众生。俱是假名。殊无实义。虽然你又须是己眼自开。冷地一笑。知道元在自己屋舍中。当轩大坐始得。若只逐旋扶篱摸壁。傍人门户。又是认驴鞍桥。作阿爷下颔。则没交涉矣。如适来为兄弟举话。有一人半人。开口不识语路。踏步不知高低。要登主人堂。入主人室。也恐未得在。如今大事为你不得。小事各自知当。彼此不须败阙。牌且纳还上方。

　　僧问。少林首传二祖。五叶芬芳。葱岭单提只履。千灯续焰。门庭虽有五家。般若同归地位。如何是五家宗旨。答云。有口只堪吃饭。进云。若不借问。怎达本源。答云。未敢相许。进云。如何是沩仰宗。答云父慈子孝。进云。如何是临济宗。答云迅雷不及掩耳。进云如何是曹洞宗。答云三更不借夜明帘。进云如何是云门宗。答云体露金风。进云如何是法眼宗。答云山自青水自绿。进云五家宗派蒙师指。向上宗乘事若何。答云头顶天脚踏地。进云今日座元禅师。为众普说。还有为人处也无。答云你面皮厚多少。进云但得雪消去。自然春到来。礼拜归众。

　　师乃竖起拂子云。这一队太平奸贼。割据一统乾坤。有殃害平人之恶。被拂子一时擒下。缚作一束。号令在这里了也。还见么。若也未见。待与从头点过。以拂子击一下。三玄三要。又击一下。五位君臣。又击一下。一镞破三关。分明箭后路。又击一下。三界惟心。万法惟识。又击一下。丝来线去。明暗相投。既是赃证。一一分明。如今却作么生结绝。连击两下。

　　乃云。佛法无人说。虽慧不能了。只如诸方老宿。匡徒领众。三百五百一千。浩浩地。击动牛皮鼓。摆动牛尾巴。又岂是无说。又如尽大地人。着衣免寒。吃饭免饥。更要了个什么。又何待你板头下。一个黄面汉子。搀匙乱箸。摇唇鼓舌。作什么。虽然你毕竟唤什么作佛。又唤什么作法。了与不了。又作么生。忽若有个生铁铸就底汉。捩转面皮。喝散大众。掀倒禅床。岂不庆快平生。话行天下。若是邯郸学唐步。放过也恐未得在。有么有么。

　　现前诸尊上。既是袖里藏锋。冷观败阙。莫怪向净洁地上。撮些子沙土。撒在你后生晚进眼里去也。

　　山河大地。明暗色空。岂不是佛是法。风动尘起。鸦鸣鹊噪。岂不是佛是法。四时代谢。万物荣枯。天晴日头出。雨落地下湿。岂不是佛是法。以至真如般若。菩提涅槃。无明烦恼。妄想颠倒。行住坐卧。折旋俯仰。岂不是佛是法。这个是诸方丛林中。学得底家常茶饭。有什么交涉。既无交涉。又莫是泥龛塑像。黄卷赤轴。是佛是法么。又莫是即心非心。亦有亦无。半合半开。是佛是法么。又莫是麻三斤。干屎橛。庭前柏树子。是佛是法么。又莫是观世音。将钱买胡饼。放下手元来是馒头。虾䗫𨁝跳上天。蚯蚓蓦过东海。是佛是法么。又莫是尽一千七百则。主宾互换。生杀之机。与一大藏。五时八教。权实之旨。是佛是法么。这个又是诸方老冻脓。呕出底野狐涎唾。又有什么交涉。既无交涉。又莫是即今口吧吧地。与眼眨眨地。是佛是法么。这个唤作鼓无明袋。弄粥饭气。没交涉中。更没交涉。既无交涉。毕竟佛法二字。却教甚么人说。又教甚么处了。喝一喝。若是师子。便合翻身。韩獹一任逐块。所以道。赤肉团上。壁立万仞。只此灵锋。阿谁敢拟。亦能杀人。亦能活人。奴呼菩萨。婢视声闻。释迦老子。只好提瓶挈水。达磨大师。洗脚也未有分。据生死海。为大解脱游戏之场。灭佛祖灯。如彼梦幻空花之影。无去无来。无得无失。无古无今。无他无自。空牢牢。活泼泼。净裸裸。赤洒洒。没可把。明明向你道。没可把。因什么十个五双。动是扶篱摸壁。无自由分。又如驼一个汉子。在肩上立地了。行一步子。也放手脚不得。你若恁么地。便有驼起。不驼起时。一动一静。未免将自己日用。打作两橛。要见寤寐一如。生死无间。不可得矣。十二时中。便未免有一半佛法。一半世法。互相取舍。无有是处。又于声色堆里。逆顺门头。有个闻底见底。有个是底非底。又有个不闻不见。不是不非底。夹截自己受用之地。要打成一片。不可得矣。只这打成一片底说话。往往多是错会了也。将谓面前有一物在。这里。教你着功用力了。打成一片。殊不知。你但忘知忘觉。绝见绝闻。自然成一片矣。却就这里。纵横游戏。七出八没。发大机显大用。则从上若佛若祖。与尽大地人。赤穷性命。总在这漫天网子里了也。有时把定。教你住也得。有时放行。教你去也得。有时教你生也得。有时教你死也得。有时向你。道是道非也得。有时向你。道有道无也得。以至脱间漏架。换斗移星。指南作北。总不离这一着子。

　　你如今不到这田地。盖谓是你情生智隔。想变体殊。弃了自己成现。泼天活业。却欲向见闻声色之内。佥疆立界。自狭自小。稍有越界侵疆。便见契券不明。作主不得。从上若佛若祖。与父翁。递代相承底。盖古今天地。榛荒草秽。是谓可怜悯者。钦上座到此索性不惮劳苦。与你把手。耕翻到底。喝一喝云。只这是。古今天地。只这是。古今日月。只这是。从上佛祖。只这是。父翁契券。只这是。自己活业。只这是。无明种子。只这是。榛莽交参。只这是。稻香果熟。能于一喝未施。一念未生。一尘未立以前。一踏踏着。万象森罗。一时拱手。更说什么。四至分明。业归本主。直得尽大千刹海。百亿乾坤。是上座自己。穷旷大劫。百亿佛祖。是上座儿孙。以至变桑田为沧海。缩万世为一时。法尔如然。初无奇特。你若不到这个田地。何以谓之明大法。透古今。又何以辨龙蛇。擒虎兕。你若不具杀人不眨眼底气概。便未免被五蕴四大。牵入阴界中去也。又其不然。今日三。明日四。寒一上。热一上。信一半。疑一半。安有成办底时节。安有到家底消息。你须是奋不顾身。一往直入。百万军中。直取颜良一个头子。号令天下始得。你若只猥猥毸毸。殃殃祥祥。东寻西讨。觑地觅针。又济得什么事。纵饶你忽然看得一句子透。欢喜一上子。从头举来一看。将谓都是了也。逗到明朝后日。莫教筑着一句子。透不过。待从头举来一照。又都不是了也。又听你向这里。东咬西嚼颂古内合。颂古内参。碧岩集上检。耳朵头听。肚皮里卜。忽然卜着。又透得这一句子。又欢喜一上子。又将谓都是了也。忽然不恰好。被个没意智汉。将手向你面前划一划。又透不得。又印都不是了也。无他。盖为你疑团不破。一向只在情意识内走。逗到意路不行处。顿在面前。如银山铁壁。横也没奈何。竖也没奈何。你到这里。须是倒退一步。一翻翻转。飏在背后始得。你若逐旋挨。逐旋拶。逐旋穿。逐旋凿。直饶你讨得些子罅缝。争奈银山铁壁。只在你面前。消化不得。

　　你又不见。白云端和尚道。从上留下一言半句。未透者。如银山铁壁。及乎透了。元来自己。便是银山铁壁。且道白云道底是。钦上座道底是。你若向这里觑得透。一千七百则。闲家泼具。如贯珠轮。一时被你拨在后面了也。其或不然。未免银山铁壁。只在你面前。消化不得。正恁么时。那个是上座自己。喝一喝。剑去久矣。

　　改旦令辰。同列两序。合山尊众。各各道体。起居万福。某夏间误蒙方丈俾令挂牌。甚愧才疏。殊不称职。前月二十日。再为初机。举话一次。复随后忉怛一上。本拟送牌纳还了。在冬节告闲。兹因主人未归。今日是初一。似觉堂中冷淡。不免出来。做个热哄。惟是天寒。牵率大众。不胜战汗。有个四句颂。寤寐一如。举似大众。面前明暗两忘时。莽荡乾坤都不知。到此若生毫发见。依前越国又依稀。

　　湖州报恩普说。三十三州七十僧。驴腮马额得人憎。诸方若具罗龙手。今日无因到净明。此是应庵老祖。开了这般口。至今合不得。报恩今日道。八十余人十七州。相看尽是恶冤仇。诸方有道不肯学。来共山僧作对头。今日到这里。有口却无开处。未免向壁角落头。拈起一柄折颈刀子。度与诸人。所贵向情识未动以前。一刀两段。便见着衣吃饭。不是别人。鹊噪鸦鸣。初非外物。设或信根迟钝。三搭不回。自是你宿无灵种。也怪雪岩不得。

　　只如广额屠儿。在涅槃会上。放下屠刀道。我是千佛一数。临济到高安滩上。被大愚一点。便道。黄檗佛法无多子。德山于龙潭。吹灭纸烛处。见彻自己。便道。穷诸玄辩。若一毫置于太虚。竭世枢机。似一滴投于巨壑。这几个汉子。岂不是一得永得。一了便了底样子。岂似你如今根浮脚浅。这里经冬。那边过夏。逴得些子残羹馊饭。筑在肚皮里。莫教打一个噫气。直得薰杀人。点胸点肋道。我会禅会道。将一个是字与非字。顶在额角上。到处去印证那禅床角头老骨檛。似这般底。有处着你在。参须实参。悟须实悟。阎罗大王。不怕你多语。劝你后生晚进。何不趁身强力壮。一往直前。退步就己。打教彻去。莫只悠悠漾漾。者也之乎。钻入骨董袋里去也。直须竖起生铁脊梁。向蒲团上。一捏粉碎。直得虚空汗下。大地平沉始得。若也未有这个力量。须是十二时中行坐时。着衣吃饭时。屙屎放尿时。单单提古人一则没意智底话头。如一座须弥山。顿在八万四千毫窍。三百六十骨节之间。心心相续。念念相承。忽于用力不及处。尽底一翻翻却。穷十方三际。是个大解脱场。是个大光明藏。便可与从上百千佛祖。握手出没。游戏其间。如置陶家轮于掌上。可得而思议哉。

　　前晚僧众。赍香上来。礼拜了。欲请为众普说。参头出云。某等愚昧。蒙无所知。伏望不吝慈悲。开示第一义谛。令某等得个入处。若论第一义谛。正要蒙无所知。何得头上更要安头。骑牛更要觅牛。且问你吃饭。还要问人借口么。着衣还要问人借手么。行底坐底。闻底见底。又是阿谁。一切处一切时。更欠少个什么。可谓现成。可谓省力。直下坐断报化佛头。如白衣拜相。平地登仙。无第二人。无第二念。尽大地只是一个自己。自是你自信不及。甘受陆沉。叉手当胸。道个咨和尚。也大屈哉。

　　如今不获已。向第二义中。略借古人蹊径。更与你作个方便。僧问赵州。狗子还有佛性也无。赵州道无。只遮一个无字。便是你父母未生前。本来面目。便是为你。截断生死梦幻根株底刀子。便是为你。照破古今千差万别底镜子。只贵向未举起前。翻身一掷。飏在那边更那边。直得洒洒落落。八穴七穿。大用现前。不存轨则。虽然我恁么道。也是大海凿池。虚空钉橛。望他正宗下事。远之远矣。作么生是正宗下事。夜深不如瞌睡好。

　　百千异流。咸归大海。百千异法。咸归此宗。如天普盖。似地普擎。燕语莺吟。共演如来实相。山青水绿。单明清净法身。若是英特上士。便好喝散大众。掀倒禅床。将山僧烂捶一顿道。且莫误赚后人。瞎将来眼。岂不庆快平生。

　　若也只么握节当胸。伏听处分。不免引些陈烂葛藤。牵惹诸人去也。岂不见。永嘉大师。初参六祖。至曹溪绕禅床三匝。振锡一下。卓然而立。祖云夫沙门者。具三千威仪。八万细行。何得生大我慢。永嘉曰。生死事大。无常迅速。祖曰。何不体取无生。了取无速。永嘉曰。体本无生。了本无速。祖云如是如是。永嘉方整威仪礼拜。须臾告辞。祖曰。返何速乎。永嘉曰。本自非动。岂有速耶。祖曰。谁知非动。永嘉曰。仁者自生分别。祖曰尔甚得无生之意。永嘉曰。无生岂有意耶。祖曰。无意谁当分别。永嘉曰。分别亦非意。祖曰。善哉善哉。少留一宿。丛林自此称为一宿觉。兄弟一等是发足超方。寻师访道。就中永嘉较别。你看他一动一静。一语一默。自是盖天盖地。耀古腾今。更看他绕禅床三匝。振锡一下。卓然而立。是什么气概。无端六祖道。夫沙门者。具三千威仪。八万细行。何得生大我慢。也大屈哉。永嘉曰。生死事大。无常迅速。面赤不如语直。祖曰。何不体取无生。了取无速。将谓有多少奇特。永嘉曰。体本无生。了本无速。谩费分疏。祖曰。如是如是。冬瓜印子。永嘉方整威仪礼拜。须臾告辞。且道与振锡一下。卓然而立。相去多少。祖曰返何速乎。又却世情流布。永嘉曰。本自非动。岂有速耶。少说道理。祖曰。谁知非动。喝一喝。永嘉曰。仁者自生分别。不妨软顽。祖曰。尔甚得无生之意。又是冬瓜印子。永嘉曰。无生岂有意耶。始终只认得一橛。祖曰。无意谁当分别。何不与本分草料。永嘉曰。分别亦非意。三十棒。一棒也较不得。祖曰。善哉善哉。少留一宿。大小祖师。放过永嘉了也。

　　如今兄弟。跨人门户。是则也道个生死事大。无常迅速。祇是才入僧堂里。便被一钵五味羹。换却舌头。一时忘却了也。十二时中。不是勾三揽四。便是说七道八。纵有一人半人。真个把作一件事。在蒲团上。不是昏沉。便是散乱。何曾有一斯须一顷刻。如永嘉绕床三匝。振锡一下。卓然而立底时节。又何曾知道。体本无生。了本无速。又何曾知道。分别亦非意。日久月深。未免打入长行粥饭群中去也。所以道。既隆释种。须绍门风。谛审先宗。是何标格。须是发大勇猛。立大志愿。不顾危亡。一往直前。不问是生是死。是无明是烦恼。是真如是般若。是昏沉是散乱。一斩斩为两段。赤骨律地。跳将出来。大洋海里翻身。须弥顶上着脚。然后单单提起无上佛祖正印。尽百亿山河大地。百亿往古来今。若圣若凡。若草若木。一印印定。毫发无余。竖起拂子云。看看。印文露也。眼办手亲。一逴逴得。一任颠来倒去。横搭竖搭。是神是鬼。是邪是正。悉与面门一搭。教伊转身无路。迴避无门。唤作海印三昧。亦谓之海印发光。正恁么时。不见有生死。亦复离涅槃。不见有无明烦恼。昏沉散乱。亦复离真如解脱。般若菩提。还信得及么。

　　已得入手。不妨拈出。对众一搭印破三世佛祖面门。也要灯笼露柱。相共证明。有么有么。如无。山僧不免借永嘉大师。见六祖底。拄杖画一画云。画开锦缝。拈出正印。普示诸人去也。卓一下。三要印开朱点窄。未容拟议主宾分。

　　告香普说。光阴易老。果是无常迅速。梦幻不坚。岂非生死事大。有力量汉。一翻翻转。直得大地平沉。乾坤独露。万里长空。纤尘不立。森罗万象。俯仰折旋。全体是个大光明藏。佛与众生。同一受用。丝毫不异。只为情生智隔。想变体殊。四圣六凡。轮回三界之内。善恶趣中。无由出离。遂劳我先圣。脱珍御服。着弊垢衣。与尔同生同死。同来同去。同住如来。无上妙明性海。开佛知见。示佛知见。说无说有。说是说非。说空说假。说权说实。说正说偏。说一乘圆顿。至于教外别传。行棒行喝。指空话空。开三要玄门。分四种料拣。五位君臣。一镞破三关。两口无一舌。即色明心。附物显理。麻三斤。干屎橛。庭前柏树子。狗子无佛性。是皆一时方便。如将蜜果。换苦葫芦。又如将一百二十斤重担。一放放在你肩上。只要知道。尽是自家珍宝。自家受用。无穷而已。伶俐汉。不受人瞒。道总是砖头瓦砾。残羹馊饭。不劳拈出。大地山河。本来清净。见闻知觉。本自现成。出生入死。如同游戏。尘沙刹海。自他不隔于毫厘。十世古今。始终不离于当念。自是你自生障碍。自作艰难。自信不及。咄。信个甚么。头上岂可安头。钵盂岂可安柄。你若抵死。更不知归。坚欲捕风捉影。不妨竖起生铁脊梁。尽三百六十骨节。八万四千毛窍。并作一个无字。一提提起。斩断昏沉散乱。掀翻明暗色空。夜半突出金乌。照了空花水月。大千沙界海中沤。一切圣贤如电拂。仰山到这里。已是有舌如结。言词俱丧。不免将自己。抹作微尘。供养尽大地人去也。三千里外。掩鼻横趋。已吃老僧三十拄杖。闻香听气。途路之客。莫教认毒药作醍醐。通身泻下肠肚。通身换却骨头。也须脑后一锤。死中再活。

　　自余依依稀稀。彷仿佛彿。瞎驴趁大队。认鱼目作明珠。仰山这里。却用不着。

　　今夏三百六十僧。多是诸方头角。罢参宿衲。卍字堂前。竿木随身。探水而已。

　　忽若倾湫倒岳。又却水泄不通。你向什么处。与雪岩相见。拟议之间。莫怪霹雳闪电。

　　就中亦多有新发道意菩萨。乍入丛林。未知深浅。切忌杂毒入心。直须拚取一生不会。下些实地工夫。一踏到底始得。切莫向古人册子上寻。今人口角下觅。直饶学得。盛水不漏。莫教被明眼人一觑。如水银落地。一时百杂碎了也。参须实参。悟须实悟。阎罗大王。不怕多语。若论宗门下事。击石火闪电光。指南作北。换斗移星。动若疾𦦨过风。那里觅他缝罅。所以道。有宾有主。有体有用。有收有放。有杀有活。有赏有罚。有时全赏全罚。有时全罚全赏。有时赏中有罚。罚中有赏。有时赏即是罚。罚即是赏。赏罚俱明不明。方见有赏有罚。有时全生全杀。有时全杀全生。有时生杀同时。俱不同时。至于宾中有主。主中有宾。宾中宾。主中主。宾主交参。主宾互换。等闲拈起一微尘。便有如是宾主。有如是体用。有如是收放。有如是生杀。有如是赏罚。岂你杜撰长老。杜撰衲子。认些萤火之光。可以拟议者哉。虽然。太平不用闲戈甲。一统山河似镜清。

　　告香普说。参方上士。问道英灵。举足动步。须看先辈典刑。德山见龙潭。吹灭纸烛。彻法源底。入门便棒。打风打雨。临济吃黄檗三顿痛棒。搂出心肝。入门便喝。如雷如霆。自余隔江招手。望见刹竿。鳌山店上。画角声中。总是路途之客。无足道者。你辈后生晚进。不辨春秋。不分昼夜。被昏沉散乱。缚作一束。滞在无魂必死之乡。也道我参方问道。得不逢人愧悚者哉。讨挂搭时。无一人不道生死事大。无常迅速。才跨僧堂门。便不见有无常。不知有生死。但知趁大队。吃粥饭。屙屎送尿。随人上下而已。谁管你狗子佛性无。麻三斤。庭前柏树子。便生佛出世。也只道是西天老比丘。可谓是丝毫无系。直透大休大歇。大安乐田地者矣。其奈依稀相似。端的不然。脚又疼。背又痛坐一霎禅。吃一顿饭。两脚如槌打相似。也好恓惶。也好生受。兄弟只这便是生死无常。到来时节。只这便是父母未生。本来面目。现前时节。若能如是领略得去。不越一念。亲证如来清净法身。不动一尘。亲入如来宝明空海历三大阿僧祇劫。不离当念。遍十方恒河沙世界。不离目前。演百千无量妙义。说百千无量妙法。总不离这个时节。还信得及么。若信不及。将此深心奉尘刹。是则名为报佛恩。竖起生铁脊梁。提起一个无字。如一座须弥山。顶在额角头。正恁么时。自然不见有昏沉。亦不见有散乱。脚也不疼。背也不痛。孜孜尔。念念尔。不觉不知。喷地一下。亲见三世诸佛。法报化。金刚正体。放光动地。照尘沙刹。尽是金色光明世界。森罗万象。草木丛林。尽是宝华王座。出微妙音。演微妙法。普度一切群生。平等成佛。现前清众。不分内外。不间亲疏。不问上中下座。有学无学。已出世未出世。尽是在须弥灯王会中。与释迦如来。同受记莂。于五百劫后。同时成佛。各据一国土。各转四谛法轮。各度无量众生。转度未度。转化未化。直待众生界空而后已。

　　是则故是。却须回光返照。自家真个是。那个成佛底面孔也无。亦须各各自家检点。从朝至暮。还得成片段也无。还得一丝毫无间断也无。还得一丝毫。不犯丛林规矩。像个衲僧去就也无。

　　自其不然。未免只是虚消信施。唐丧光阴。岂不孤负行脚本志。动是二三百里。二三千里。抛离乡井。父母师长。成得个甚么边事。岂不自家奋发。自生勉励。勇猛更加勇猛。精进更加精进。提一个无字。如合眼跳黄河。尽命一跳。必有契悟底时节。但要宽着期限。急下手脚。以悟为则。不得将心待悟。便被一个悟字。一碍碍住。直待弥勒下生。也无个悟底时节。喝一喝。悟个甚么。直下坐断报化佛头。无第二人。无第二念。一切处现成。一切处成见。山是山水是水。僧是僧俗是俗。直饶擘开太华。透出黄河。也只是个山青水绿。闲看粉节过墙。添得数茎新竹。

　　圣恩宽大。佛法中兴。无如此日。祖道荒凉。丛林凋丧。无甚此时。你这一队汉。一百里。二百里。一千里。二千里。总道来仰山寺里。依附广众。亲近师友。参禅学道。究明己躬下。生死大事。却只么随群逐队。业识茫茫。争人争我。争是争非。争先争后。蓦越丛林。埋没自己。唐丧光阴。虚消信施。轻欺天地。慠慢佛祖。略不勉励。抖擞自己。返面自看。是我毕竟。有甚么长处。禅作么生参。道作么生学。死生大事。作么生透。纵使有一知半见。也是口耳沿习。讹谬语言。认驴鞍桥。作阿爷下颔。指鹿为马。唤钟作瓮。所谓一盲引众盲。相牵入火坑者。是也。求一个半个。向佛祖命根下。直断一刀。佛祖顶𩕳上。倒行一步。万中无一。多只寮舍里。经案头。钟楼鼓楼上。佛殿藏殿里。长廊下。聚头接耳。情识抟量。识情解注。传授里私佛法。殊不知。古人一时方便。垂慈。流落一言半句。如虫御木。偶尔成文。你若着意追求。着实理论。又却全体不相似了也。直饶注得。明白又明白。解得分晓又分晓。隔截生死一念子。还曾破也未。面前五阴六尘。还曾开也未。仰山门下。论实不论虚。我在江浙时。有一种住大院尊宿。口里水漉漉地。筑一肚皮。残羹馊饭。一味穿凿古今。拈起拂子。东击西敲。撒出一肚皮。野狐涎涕。直得遍地狼狼藉藉。臭不可闻。有一种不识好恶汉。揽着这般臭气。唤作醍醐上味。为世所珍。蕴在八识田中。如油入面。永取不出。气习薰陶。枝蔓滋长。子又生孙。孙又生子。莫不递相传授。互相证据。各各自谓。会禅会道。自己未曾明白。先要龟鉴他人。开室举话。受人请益。写法语示因缘。满纸盈笔。说相似葛藤。诳惑江湖。聋瞽后学。造地狱因。结无间果。千佛出世。不通忏悔。正因行脚。正因办道。正因做工夫。本色道流。直须宽作程限。急着手脚。以悟为则。若贪速效。又贪易入。便被这一种党类。勾引在草窠中。成就野狐知见。野狐伎俩。半青半黄。不分不晓。朦朦胧胧。彷仿佛彿。如魂不散底死人相似。则是个焦芽败种。若是有力量汉。直须拚取一生不会。今生不了。更有来生。来生不了。更有后世。旷大劫来。生死无明烦恼。与天地同根。要一翻翻转。超过三大阿僧祗劫。与佛齐肩。岂易事也哉。

　　今夏一众。老成亦多。英俊不少。半是擎头戴角。半是伏爪藏牙。必欲与生死二字。讨个明白。是故诸路乡头。力到侍者寮陈请。必欲老僧。为众告香。我心里道。今年七十。老不以筋力为能。成龙者从他上天。成蛇者从他窜草。而况老僧。无禅无道。无见无闻。生平不事方册。又无记持。说个什么即得。只有个狗子无佛性话。飏下粪扫堆头。四十余年了也。只得拈出。布施诸人。从教西咬东咬。横嚼竖嚼。忽然失口咬碎。直得山河大地。森罗万象。尽底平沉。一大藏教。五千四十八卷。一千七百则葛藤。冰消瓦解。生死与去来。不妨自由自在。若是逐旋参。逐旋透。逐旋和会。逐旋欢喜。丛林大有人在。非吾所知。

　　雪岩和尚语录卷第二
卍新纂续藏经第 70 册 No. 1397 雪岩祖钦禅师语录


　　雪岩和尚语录卷第三

　　嗣法门人　昭如　希陵　等编

　　举古

　　上堂。向上一关。明如杲日。丝毫拟议。如隔铁围。是汝诸人。到遮里。如何理论。试举看。释迦老子。在灵山会上。拈一枝花。瞬青莲目。普视大众。时百万人天。惟迦叶破颜微笑。世尊云。五有正法眼藏。涅槃妙心。实相无相。微妙法门。付嘱于汝。汝当护持流通。毋令断绝。敢问诸人。毕竟唤什么。作正法眼藏。既是实相。如何说个无相底道理。微妙法门。又从什么处入。遮一枝花。在世尊手里。不曾动着。付嘱个什么。汝当流通。毋令断绝。又教什么人流通。还知么。若也未知。更听。仰山为汝从头说破。若是正法眼藏。敢道释迦老子。自无半钱分。实相无相。惟其无相。所以实相现前。山青水绿。鸦鸣鹊噪。夜闇昼明。风动云起。处处皆微妙法门。除是离却见闻。绝却现行。不移跬步。全身已在里许。然后见门里出身易。身里出门难。若是遮一枝花。世尊未曾拈起。已被迦叶与百万人天。和根摵碎了也。更说什么付嘱。汝当护持流通。毋令断绝。自古自今。接响承虚。如稻麻竹苇。如灵云见桃花。便道。三十年来寻剑客。几回落叶又抽枝。自从一见桃花后。直至如今更不疑。香严去除粪秽。瓦砾击竹作声。便道。一击忘所知。更不假修治。动容扬古路。不堕峭然机。处处无踪迹。声色外威仪。诸方达道者。咸言上上机。此二老。可谓听事不真。唤钟作瓮。又如太原闻𦘕角。沩山撼门扇。黄檗吐舌。龙潭吹灭纸烛。临济吃三顿痛棒。异端并起。邪法难扶。到遮里。须是个汉始得。有么有么。如无。更听一颂。无影枝头一点春。笑他无地可藏身。黄金自有黄金价。何必和沙卖与人。

　　上堂。金不博金。水不洗水。啐啄同时。剑去久矣。且道是什么人。发明如是事。试举看。达磨大师。自西天竺国。而至金陵。见梁武帝。帝问曰。如何是圣谛第一义。达磨答云廓然无圣。武帝曰对朕者谁。磨云不识。帝不契。达磨因此折芦渡江。至魏。后武帝举问志公。公曰陛下识此人否。曰不识。志云。此是观音大士传佛心印。帝曰。当遣使去诏。志公曰。莫道陛下。合国人追他亦不回。达磨与武帝。一挨一拶。如两镜相照。间不容发。无端被志公。向明镜上。彩画。虚空。翻成瑕翳。武帝问云。如何是圣谛第一义。当时教法盛行。教家有真俗二谛之说。第一义即真谛也。达磨云。廓然无圣。且道是为武帝说。答他语。毕竟廓然无圣。理作么生。圣谛第一义。义何所宗。兄弟到遮里。也须是着些子眼脑。揣摩始得。往往尽道。武帝被达磨当面热瞒。殊不知。武帝自是个作家君王。到他面前。一点子也用不着。你看。他才被达磨道个廓然无圣。随口便问。对朕者谁。好兄弟。遮一句子大亲切。达磨到遮里。未免露出本来面目。道个不识。武帝不契。又是放开漫天铁网了也。只如折芦渡江至魏。且道。出得梁朝天地也无。帝后举问志公。也要此话大行。志公云。陛下识此人否。臂肘不向外曲。帝云。不识。达磨元来犹在。志云此是观音大士。传佛心宗。和声便好一时屏出。帝云。当遣使诏。能纵能夺。能杀能活。公云。莫道陛下。合国人去。他亦不回。若回堪作什么。此是祖师门下。第一个话头。颂者拈者。自古及今。不知多少。未免尽道武帝蹉过达磨。诚谓刁刀相似。鱼鲁参差。一箭寻常落一雕。更加一箭已相饶。直归少室峰前坐。梁主休云更去招。此是白云端和尚颂。今时兄弟将谓一箭寻常落一雕。是颂廓然无圣。更加一箭已相饶。是颂不识。若如是。又是个识情计较。讨什么白云端和尚也。末后却道。直归少室峰前坐。梁主休云更去招。又只是寻常世俗之话。大凡宗门下语言。不说体便说用。不说事便说理。却如何只恁么说。若向遮两句下。亲见白云和尚。方知道遮两句。一句全体。一句全用。于二中间。事理双全。然后则知。白云与达磨武帝。在杨子江心握手。却在凤凰台上相逢。凤凰台上握手。却在杨子江心相见。雪窦和尚颂云。圣谛廓然。何当辨的。对朕者谁。还云不识。遮四句一时颂了也。为他才地宽阔。又向下面。下个注脚道。因兹闇渡江。岂免生荆棘。遮两句占了多少田地。合国人追不再来。千古万古空相忆。休相忆。清风匝地有何极。要紧是遮一句子。若向遮一句下。透得。一千七百则公案。许你一串穿却。且道遮一句。落在什么处。遮里有祖师么。唤来与老僧洗脚。保宁勇和尚颂云。炼得通红打一锤。周遭无数火星飞。十成好个金刚钻。摊向门前卖与谁。遮四句子。却无你下口处。亦无你计较处。且道落在达磨分上。武帝分上。志公分上。须是参始得。山僧效颦。也有一颂。西来十万路迢迢。智鉴当轩影莫逃。四海浪平龙睡稳。九霄云净鹤飞高。

　　上堂。玉树琼林。宝阶银阙。皓若芦花。恍然明月。直钩垂钓。自有金鳞上钩。地平如掌。依旧七凹八凸。且道是什么人。有如是照用。得如是心髓。了如是因缘。试举看。二祖神光于少林初参达磨。时天大雪。神光坚立雪中不动。迟明积雪齐腰。可谓是埋没天地。孤负自己。达磨闵而问曰。汝久立雪中。当求何事。已是和赃捉败。光悲泣曰。愿和尚慈悲。开甘露门。广度群品。若不折芦渡江。几被梁主毒手。磨曰。诸佛无上妙道。旷劫精勤。能行难行。能忍难忍。岂以小德小智。轻心慢心。欲继真乘。徒受劳苦。神光闻师诲励。潜取利刃。自断左臂。置于师前。是名真法供养。达磨知是法器。乃曰。诸佛最初求道。为法亡躯。汝今断臂吾前。求亦可在。因与易名慧可。向什么处着。光问曰。诸佛法印。可得闻乎。但尽凡情。别无圣量。磨云。诸佛法印。不从人得。将谓自西天带来。光曰我心未安。乞师安心。喝一喝。甘伏听人处分。磨曰将心来为汝安。光曰。内外觅心。了不可得。一翳在目空花乱坠。磨曰。我为汝安心竟。赚了古今多少儿孙。面壁九年。将谓有多少奇特。平地无端陷了神光。白着只臂。是汝诸人且道。立雪齐腰。正恁么时。是有心耶无心耶。于觅心不可得处。与雪深三尺。相去几何。遮里着得一只眼。便见神光。大师立地处。便知诸佛法印。不从人得。利刀断臂如斩太虚。觅心不得处。山河大地。脱尔现前。只改旧时行履处。依前只是旧时人。所以白云端和尚颂云。终始觅心不可得。寥寥不见少林人。满庭旧雪重知冷。鼻孔依前搭上唇。鼻孔在面上是定。终不生在颔下。妙喜颂云。觅心不得更何安。嚼碎通红铁一团。纵使眼开张意气。争如不受老胡瞒。立雪齐腰。寒冻彻骨。妙喜却云。嚼碎通红铁一团。何得句语相返。毕竟意作么生。你兄弟家。无事也须东咬西嚼。自家卜度看。忽然蹉口咬着。方知道。诸佛法印。果然不从人得。无为子颂云。九年面壁太多言。接得门人一臂全。京洛至今三尺雪。天寒何止普通年。九年面壁。默然而坐。他却道。九年面壁太多言。只遮太多言三字。毕竟如何体解。京洛至今三尺雪。非独京洛。直得尽大地六月尽是严霜。汝等诸人。还觉寒毛卓竖么。其或未然。听取一颂。利刀拈起白如霜。可惜无端成自伤。消尽少林三尺雪。古今天地只寻常。

　　上堂。明如日黑似漆。取不得舍不得。是什么。试举看。五祖大师。示众索偈。欲传衣法。堂中上座呈偈云。身似菩提树。心如明镜台。时时勤拂拭。无使惹尘埃。过遮边着。六祖能大师和云。菩提本无树。明镜亦非台。本来无一物。何处惹尘埃。也是背后叉手。北秀南能。大似徐六担板。各见一边。已为诸人。扫荡了也。仰山莫别有长处么。听取一颂。时勤拂拭与掀翻。错莫无端认定盘。点石化为金玉易。劝人除却是非难。

　　上堂。三界惟心。万法惟识。譬如掷剑挥空。莫论及与不及。真不掩伪。曲不藏直。毕竟如何辨的。试举看。六祖能大师。至法性寺。暮夜风飏刹幡。闻二僧对论。祸不入慎家之门。一僧云。风动。错。一僧云。幡动。错。往返未能契理。一对无孔铁锤。祖云。还许俗流。辄预高论否。鼠口应无象牙。祖曰。仁者心动。错。山僧在天目会中。闻举老佛照在室中。要举。是风动是幡动。遮僧如何。不是风动不是幡动。甚处见祖师。天目下语。是风动是幡动。遮僧如何。贪观白浪失却手桡。不是风动不是幡动。甚处见祖师。揭却脑盖。佛照喜之。后到松源会下。因举前话。松源乃横点头。且道是不肯佛照如此举话耶。是不肯天目如此下语耶。汝等诸人。若于横点头处。见得祖师。识破二僧。便见法昌遇和尚颂云。不是风兮不是幡。黑花猫子面门斑。夜行人只贪明月。不觉和衣渡水寒。毕竟遮一颂。意作么生。只如道。不是风兮不是幡。黑花猫子面门斑。却落在什么处。后面又道。夜行人只贪明月。不觉和衣渡水寒。又作么生。如今有一等。在情识意路上行底。未免道是颂二僧。只知是风动是幡动。却不知是心动。若果如是。法昌堪作什么。当知道他古人着着自有出身之路。岂不见保宁勇和尚颂云。荡荡一条官驿路。晨昏曾不禁人行。浑家不是不进步。无奈当门荆棘生。不妨说得太煞明白。山僧今日。举也举了。注也注了。只是要见祖师与二僧。大远在。听取一颂。两岸桃花红欲然。洞中流出自涓涓。仙家不会论春夏。石烂松枯是一年。

　　上堂。依依稀稀。彷仿佛彿。名不得。状不得。三世诸佛。于此没溺深坑。带累天下老和尚。与尽大地衲子。总跳不出。试举看。南岳让和尚。往曹溪参六祖。弃却衣下明珠。却向外边寻逐。祖问甚处来。曲开方便。让曰嵩山来。道途䟦涉。曰什么物恁么来。无端无端。让曰说似一物即不中。大好大好。祖曰还假修证也无。探竿影草。让曰修证即不无。染污即不得。添得一重狼籍。祖曰。即此不染污。诸佛之所护念。汝既如是。吾亦如是。冬瓜印子。然虽如是。自古自今。撑天拄地。戴角擎头者。如稻麻竹苇。要且未有一人。脱得遮个印子。且道印文。在什么处。岂不见汾阳颂道。因师顾问自何来。报道嵩山意不回。修证不无不染污。拨云见日便心开。灼然要承当个事。须是如拨云见日始得。毕竟那里是他拨云见日处。莫是说似一物即不中么。不是遮个道理。又莫是修证即不无。染污即不得么。不是这个道理。且道那里是他拨云见日处。到遮里须是亲面一见始得。又不见。保宁勇和尚颂云。戴角披毛恁么来。铁围山岳尽冲开。阎浮踏杀人无数。蓦鼻浑牵拽不回。若要拨云见日。须是有遮个气概始得。其或未然。更听一颂。堂堂日用妙无痕。才涉纤毫即是尘。照水银蟾沉夜魄。恋花香蝶醉芳魂。

　　上堂。白衣拜相。平地登仙。是人知有。别无秘传。试举看。马祖在庵中坐禅。死水不藏龙。让禅师往问。汝在此。图个什么。打草惊蛇。祖云图作佛。妄想不少。让乃取一片砖去磨。垂丝千尺。祖云磨砖作什么。上勾了也。让曰磨砖作镜。意在深潭。祖云磨砖岂能成镜。已是照天照地。让云磨砖既不成镜。坐禅岂能成佛。露出本来面目。祖无对。乃云如何即是。把定咽㗋了也。让云如牛驾车。车若不行。打车即是。打牛即是。喝一喝云。汝等诸人。若能于此一喝下。承当得去。莫问打牛打车。和让禅师手内一片砖。百杂碎了也。直得寒光炯炯。洞彻山河。让禅师又谓祖曰。汝学坐禅。为学坐佛。若学坐禅。禅非坐卧。若学坐佛。佛非定相。于无住法。不应取舍。若学坐佛。即是杀佛。若执坐相。未达其理。祖闻师诲。如饮醍醐。古人根器敏利。轻轻一拨便转。岂似今人迟钝。终年卒岁。从生至死。只么昏昏醉醉。憨憨痴痴。何时是了。何不也向十二时中。思量他古人道打车打牛。毕竟意作么生。当知遮一句子。便是金刚圈栗棘蓬。一句中具三玄。一玄中具三要。也须东咬西咬。试自嚼咬看。忽然等闲咬着。方知道。磨砖真个成镜。坐禅断不成佛。听取一颂。万法俱忘百念灰。等闲蓦鼻拽将回。镜光一照明如日。直得木人心眼开。

　　上堂。世尊拈花。迦叶微笑。达磨九年面壁。二祖立雪齐腰。所谓以器传器如印印空。过此以往。且道还有恁么人。发明如是事么。试举看。马祖一日示众曰。汝等各信自心是佛。此心即是佛心。又曰。心外无别佛。佛外无别心。不取善不舍恶。净秽二边。俱不依怙。达罪性空。念念不可得。无自性故。故三界惟心。森罗万象。一法之所印。凡所见色。即是见心。心不自心。因色故有。汝但随时言说。即事即理。都无所碍。菩提道果。亦复如是。于心所生。即名曰色。知色空故。生即不生。若了此意。乃可随时着衣吃饭。长养圣胎。任运过时。更有何事。马簸箕与么说话。可谓倾尽自己心。笑破他人口。说个心。已是强立名字。更说此心即是佛心。所谓头上安头。带累后代儿孙。迷头认影。至今无有了日。既知心外无别佛。佛外无别心。当知无亦本无。无亦不立。到遮个田地。方可谓万象森罗。一法之所印。见色便见心。汝等诸人。即今各各见山见水。见明见闇。一一分晓。一一明白。自家本心。还得亲见也无。若也未见。岂不闻。释迦老子道。明还明。闇还闇。碍还墙壁。通还虚空。不汝还者。非汝而谁。非汝而谁。即汝心也。心不自心。故不可见。既不可见。汝但随时言说。即事即理。都无所碍。菩提道果。烦恼无明。但有其名。都无实义。所以道。心生则种种法生。于心所生。即名为色。知色空故。生即不生。生既不生。当恁么时。唤作色即是。心即是。佛即是。更讨甚么心。觅什么佛。所以妙喜颂云。即心即佛莫妄求。非佛非心休别讨。红炉𦦨上雪花飞。一点清凉除热恼。且道红炉𦦨上雪花飞。正恁么时。是什么境界。还有佛可求。心可觅么。更听山僧一颂。语默俱忘非是非。圣凡情尽绝玄微。穿花蛱蝶深深见。点水蜻蜓款款飞。

　　上堂。言发非声。色前不物。当机觌面全提。岂在拈槌竖拂。山河大地。不碍眼光。万象森罗。形端影直。有么。试举看。马祖与百丈行次。相将草里辊。见野鸭子飞过。切忌随声逐色。马祖云是什么。千圣莫能名。百丈云野鸭子。错认话头。马祖云甚处去也。明月芦花两岸秋。百丈云飞去也。夕阳西去水东流。马祖回搊百丈鼻头。果然落草。百丈作忍痛声。遮禽兽。马祖云又道飞过去。误赚人家男女。百丈有省。笑杀傍观。马祖寻常道。凡所见色便见心。心不自心。因色故有。色即是心。心即是色。色本非色。心即无心。无心而心。全心即佛。非色而色。全色即心。马祖与百丈行次。见野鸭子飞过去。大地山河。全体独露。马祖曲尽老婆心。与百丈当阳指出道。是什么。百丈云野鸭子。蹉过了也。马祖又与随后一拶道。在什么处。百丈云飞过去。依旧不知归。马祖到这里。未免伤盐伤醋。将百丈鼻头一搊。百丈忍痛作声。牵得回来。堪作甚么。竖起拂云。汝等诸人。还见野鸭子么。放下拂。如今在什么处。是汝诸人。能于此扫破迷云。豁开慧日。便见马祖与百丈败阙不少。非但见得马祖与百丈败阙。便见山谷道人。见晦堂论此道。晦堂云。论语中有吾无隐乎尔一句。学士试解说看。山谷尽平生伎俩。千说万说。只是不契晦堂意。山谷到遮里不奈何。请益晦堂。晦堂云。学士久久自会。一日相与游山。忽闻桂花香。晦堂遂问山谷云。什么香。山谷云桂花香。晦堂随后云。吾无隐乎尔。山谷于此豁然契悟。虽然。鼻孔未免落在晦堂手里。且道与马祖搊百丈鼻头。相去多少。百丈见处。与山谷道人见处。是同是别。汝等诸人。若向遮里缁素得出。许你具参学眼。无垢状元。见妙喜。与妙喜论正心诚意。致知格物。妙喜曰。状元只知格物。不知物格。无垢曰。如何是物格。妙喜曰。唐明皇幸蜀。斩𦘕像。其人在陕西头落。无垢闻如此道。转见茫然。因如厕有省。乃有颂子云。子韶格物。妙喜物格。元来一贯。两个五百。汝等诸人。到遮里。要会格物则易。要会物格则难。见得物格。也未免被山僧拂子。串却鼻孔。拂子且置。野鸭子即今在什么处。听取一颂。那下飞来水面浮。却来遮里问踪由。只因回首不知处。一捏通身冷汗流。

　　上堂。语是谤。默是诳。语默向上事。毕竟如何近傍。试举看。百丈再参马祖。即日恭惟。马祖竖起拂子。尊候万福。百丈云。即此用离此用。强生分别。马祖挂拂子于旧处。依旧孟春犹寒。马祖却问百丈。汝以后开两片皮。将何为人。不可别更有也。百丈亦竖起拂子。好儿终不使爷钱。祖云即此用离此用。毫发无差。百丈挂拂子于旧处。总离遮里不得。马祖震威一喝。丑举止。百丈于此大悟。直得三日耳聋。真个么。往往尽道于喝下大悟。殊不知。阿魏无真。水银无假。自古自今。天下老和尚。青黄不辨。菽麦不分。独有雪窦较些子。道。大冶精金应无变色。老汾阳颂云。偶因无事侍师前。师指绳床角上悬。举放却归本位立。分明一喝至今传。顺朱填墨。不是作家。真净文和尚颂云。客情步步随人转。有大威光不能见。突然一喝双耳聋。那吒眼开黄檗面。大力量人。语默里转却。妙喜颂云。马驹脚下丧家风。四海从今信息通。烈𦦨堆中捞得月。巍巍独坐大雄峰。说道理则不无。要见马祖百丈。大远在。兄弟若欲承当个事。如隔墙见角。便知是牛。隔山见烟。便知是火。又如奔流度刃。疾𦦨过风。眨得眼来。剑去久矣。百丈当时。才见其竖起拂子。便折作两段。尤较些子。无端问个即此用离此用。鼻绳便落在他手里了也。便被他横拈倒拽。至于震威一喝。却道我当时大悟。直得耳聋三日。也大屈哉。还识羞耻么。山僧到遮里。路见不平。令人刬削。只是寡不敌众。未免随后也与一颂。一喝当头雷电奔。人闻说亦闇消魂。看来何止聋三日。直到如今海岳昏。

　　上堂。寰中日月。量外乾坤。举起也。千差万别。放下也。不立纤尘。试举看。百丈凡参次。有一老人。随众听法。一日众退。老人不退。丈乃问云。面前何人。老云非人也。于过去迦叶佛时。曾住此山。因学人问。大修行底人。还落因果也无。某甲对云。不落因果。五百生堕野狐身。今请和尚。代一转语。贵脱野狐身。遂问。大修行底人。还落因果也无。丈云不昧因果。老人于言下大悟。作礼云。某甲已脱野狐身。住在山后岩下。乞依亡僧例。丈令维那白众。食后送亡僧。食后丈自领众。至山后岩下。挑出死野狐。乃依法火葬。至晚上堂。举前事。黄檗便问。古人错答一转语。五百生堕野狐。转转不错。合作个什么。丈云近前来。檗近前。打丈一掌。丈拍手笑云。将谓胡须赤。更有赤须胡。司马头陀。举前话问沩山。山撼门扇三下。汝等诸人。能于沩山撼门扇处。见得彻去。即知五百生前百丈。即是五百生后野狐。五百生后野狐。即是五百生前百丈。要会不落因果么。拍左膝云。遮里是。要会不昧因果么。拍右膝云。遮里是。其或未然。且更为诸人。重下注脚。百丈凡参次。常有一老人。随众听法。冷地看人长短。一日众退。老人不退。不是好心。丈问云。面前何人。勾贼破家。老人云非人也。莫是野狐么。于过去迦叶佛时。曾住此山。且莫说梦。因学人问。大修行底人。还落因果也无。答云不落因果。错。五百生。堕野狐身。即今是第几生。请和尚代一转语。贵脱野狐身。为甚却作人言。遂问大修行底人。还落因果也无。答云不昧因果。错。老人于言下大悟。作礼云。某甲脱野狐身。且信一半。住在山后岩下。敢告和尚。乞依亡僧津送。熟处难忘。丈令维那白众。食后送亡僧。斋后丈躬自岩下指出一死野狐。依法火葬。至晚上堂。举前事。明破即不堪。檗便问。古人错答一转语。五百生堕野狐。转转不错。作个什么。大虫元是虎。丈云近前来。将谓别有伎俩。檗近前打一掌。惯捋虎须。百丈拍手笑云。将谓胡须赤。更有赤须胡。焦砖打着连底冻。后司马头陀。举问沩山。山撼门扇三下。遮野狐精。后来法昌遇和尚道。虽则野狐脱去。其奈吐下涎沫。至今无人打屏。法昌与么道。转见狼藉。敢问诸人。不落因果。为甚堕野狐。错。不昧因果。为甚脱野狐。错。直饶道得。落处分明。未出野狐窠窟在。错。法昌当时若见。先与拈出雪峰古镜。教伊转不得。次与拈出紫胡狗子。为伊断却性命。也是强说道理。岂不见后百丈政禅师颂云。画师画地狱。画出百千般。驻笔从头看。特地骨毛寒。还觉顶门重么。遮个公案。邪解者多。错会者不少。如今有一种。义学沙门。唤遮个作差别智涅槃心。我且问你。逐日风动尘起。夜闇昼明。与遮个是同是别。山僧辄随己见。亦成一颂。南山云起北山云。上界钟声下界闻。遥望众僧行道处。天香桂子落纷纷。

　　上堂。发越眹兆。未形消息。提持佛祖。未行号令。虚空斫额。万象拱听。且道是什么时。有恁么事。试举看。黄檗断际禅师。示众云。汝等诸人。尽是噇酒糟汉。恁么行脚。何处有今日。还知大唐国里。无禅师么。时有僧出云。只如诸方匡徒领众。又作么生。檗云不道无禅。只是无师。遮老汉。三百六十骨节。八万四千毛窍。一时捏碎。撒在诸人怀里了也。若能于此直下承当得去。可谓坐断报化佛头。不费纤毫气力。傥或当面蹉过。山僧未免矢上加尖。为你重下注脚。汝等诸人。尽是噇酒糟汉。非但汝等诸人。三世佛祖也恁么。恁么行脚。何处有今日。作么生是今日事。还知大唐国里无禅师么。已是无风匝匝波。时有僧出云。只如诸方匡徒领众。又作么生。错。师云不道无禅。只是无师。担板汉。汝等诸人。能于未开口未动舌以前。识得黄檗。三世佛祖。在你脚底。脱或未然。剑去久矣。岂不见雪窦颂云。凛凛威风不自夸。端居寰宇定龙蛇。大唐天子曾轻触。三度亲遭弄爪牙。大小雪窦。尽力只道得个端居寰海定龙蛇。末后未免转身无路。却被风吹别调。大慧老人颂云。身上着衣方免寒。口边说食终不饱。大唐国里老婆禅。今日为伊注破了。却较些子。仰山效颦。也有一颂。声前一句盖诸方。指出乾坤是大唐。但见皇风成一片。不知何处是封疆。

　　上堂。擘开太华。放出黄河。青天白日。平地风波。逗到伎穷力尽。元来所得不多。临济在黄檗三年。因首座教令上方丈。问佛法的的大意。坑陷人家男女。被黄檗打二十拄杖。瞎。如是三度被打。银山铁壁。既不契欲辞黄檗。却具些子丈夫气息。首座密启黄檗。问话后生。甚是不凡。他日作一株大树。荫凉天下人在。来辞。可方便指引。着什么死急。临济辞黄檗。檗云不须他处去。只往大愚去。临济到大愚。愚问甚处来。临济云黄檗来。愚问有何言句。济举三度问。三度被打。某甲过在什么处。过犯弥天。大愚云。黄檗老婆心切。与么为你得彻困。更问有过无过在。为蛇𦘕足。临济于言下大悟云。元来黄檗佛法无多子。饥来吃饭困来眠。大愚搊住云。遮尿床鬼子。适来又道有过无过。如今又道。黄檗佛法无多子。是多少。险。临济向大愚肋下筑三拳。那边吃攧来遮里翻交。大愚托开云。汝师黄檗。非干我事。上大人丘乙己。临济遂返黄檗。依前只是旧时人。只改旧时行履处。黄檗见问云。汝又来作什么。济云只为老婆心切。说著令人满面羞。檗云大愚老汉饶舌。待他来。痛与一顿。黄檗棒教谁吃。济近前打一掌。知恩才解报恩。檗吟吟而笑云。遮风颠汉。却来遮里捋虎须。怜儿不觉丑。金翅擘海直取龙吞。临济被黄檗打。三顿拄杖。尽大地风飒飒地。暨乎末后向大愚肋下。筑三拳。间不容发。所谓以器传器。以金博金。且道与二祖立雪齐腰。末后礼达磨三拜。是同是别。若向遮里。定当得出。许你会一句中具三玄。一玄中具三要。至于有时夺人不夺境。有时夺境不夺人。有时人境两俱夺。有时人境俱不夺。当甚碗脱丘。后来白云端和尚颂云。一拳拳倒黄鹤楼。一趯趯翻鹦鹉洲。有意气时增意气。不风流处也风流。且道遮一颂。落在黄檗边。临济边。汝等诸人。于此缁素得出。许你明大法。其或未然。山僧也有颂。东君有令不虚行。三顿乌藤大险生。龙得水时增意气。虎逢山色长威狞。

　　上堂。海岳震虚空裂。万象奔忙走不彻。是什么时节。临济见僧入门便喝。喝一喝云。汝等诸人。向遮里直下承当得去。大千沙界平沉。三世佛祖拱手。全声即色。全色即声。全体即用。全用即体。声是体。色是用。用是声。体是色。与么会得。便见。有时一喝。如金刚王宝剑。有时一喝。如踞地师子。有时一喝。为探竿影草。有时一喝。不作一喝用。喝一喝。那个些儿是一喝不作一喝用。那个些儿是探竿影草。那个些儿是踞地师子。那个些儿是金刚王宝剑。汝等诸人。还辨明得出也无。若也辨明不出。山僧更为你。从头注破。又喝一喝。岂不是金刚王宝剑。岂不是踞地师子。岂不是探竿影草。岂不是一喝不作一喝用。又喝一喝云。恁么会得。总是热碗鸣声。所以道。有时先照后用。有时先用后照。有时照用同时。有时照用不同时。有时夺人不夺境。有时夺境不夺人。有时人境两俱夺。有时人境俱不夺。同时不同时。俱夺俱不夺。则且置。汝等诸人。毕竟唤什么作人。又唤什么作境。唤什么作照。又唤什么作用。喝一喝。只此是人。只此是境。只此是照。只此是用。又喝一喝。同时不同时。一时夺却了也。放汝命。通汝气。试道看。秦时轹𨍏钻。大随和尚颂云。一剑定烟尘。凭何辨主宾。梯山齐入贡。谁识圣明君。一喝是君。一喝是臣。只如宾与主。又作么生辨。一剑定烟尘。妙喜颂云。入门便喝。有甚巴鼻。带累儿孙。弄粥饭气。山僧也有一颂。雨散云收月正明。无端平地鼓雷霆。惯曾坐断乾坤客。唤作窍中蚯蚓声。

　　上堂。吃饭着衣。事事成现。俯仰折旋。一见便见。是甚么。临济大师示众云。赤肉团上。有一无位真人。常在汝等诸人面门出入。未证据者看。时有一僧。出问云。如何是无位真人。临济下禅床。搊住云。道道。无位真人。是什么干屎橛。大小临济。用尽自己心。笑破他人口。赤肉团上。有一无位真人。无端话作两橛。常在汝等诸人面门出入。未证据者看。切忌迷头认影。时有僧出问云。如何是无位真人。满口道着。济下禅床搊住云。道道。我今为汝保任此事。终不虚也。僧拟议。且喜直下承当。济与一掌。太杀伤慈。托开云。无位真人。是什么干屎橛。却较些子。

　　临济大师。在黄檗。吃三顿拄杖。末后到高安滩上。得大愚点破。也只悟得老婆禅。自此佯狂诈痴。见僧不掌便喝。不喝便当胸搊住。似遮般残羹馊饭。谁无一碗两碗。又谓之风力所转。又谓之弄粥饭气。仔细看来。未为作者。古云。身心一如。身外无余。遮里又说个赤肉团上。又说个无位真人。岂不是话作两橛。既是从汝等诸人面门出入。则六根六尘六识。乃至十八界。二十五有。莫非此无位真人。得大自在。大达解脱游戏之场。更教什么人看。岂不是迷头认影。带累遮僧。不识好恶。出来问道。如何是无位真人。性命落在他人手里了也。所以当胸被人搊住。也大屈哉。若是当初。才见他道个赤肉团。便与掀倒禅床。末后遮一掌。却是临济大师自吃始得。鼓山老禅颂云。面门出入见还难。无位真人咫尺间。去路一身轻似叶。高名千古重如山。妙喜老人颂云。脑后见腮村僧。大开眼了作梦。虽然捉得老鼠。一棒打破油瓮。汝等诸人。且道那一句是颂他赤肉团上无位真人。试自点检看。山僧也有一颂。当机觌面黑漫漫。且待轻轻着眼看。剔起眉毛才拟议。便为闻见色声瞒。

　　上堂。山花似锦。涧水如蓝。面目现在。谁是同参。临济将迁化。付嘱三圣曰。吾去世后。不得灭却吾正法眼藏。三圣云。争敢灭却。济曰。忽有人问汝。作么生道。三圣便喝。济曰谁知吾正法眼藏。向遮瞎驴边灭。山青水绿。夜闇昼明。尽是此正法眼藏之光。头头显露。处处发辉。亘千万劫。不迁不变。无坏无杂。临济却道。谁知吾正法眼藏。向遮瞎驴边灭。莫是颠言倒语么。可惜三圣。当时不能与伊绝却。对他道。争敢灭却。扶起临济大师。醉后添杯道。忽有人问汝。作么生道。三圣也好一喝。只是迟了三刻。致被临济太阿倒持。尽大地人。至今亡锋结舌。山僧路见不平。要为伊刬削。临济将迁化时。入地狱有分在。吾去世后。不得灭却吾正法眼藏。瞎。三圣云。怎敢灭却。已是扫土了也。临济道。忽有人问汝。作么生道。待问即答。三圣便喝。忙作甚么。临济云。谁知吾正法眼藏。向遮瞎驴边灭。脑后见腮。

　　汝等诸人。向遮里。还见得临济大师也无。若也见得。正法眼藏。向遮瞎驴边灭。若也不见。正法眼藏。向遮瞎驴边灭。且道誵讹在什么处。保宁勇和尚颂云。出门把手再叮咛。往往事从叮嘱生。路远夜长休把火。大家吹灭闇中行。且道意作么生。如今有一种义学沙门。往往道。路远夜长休把火。是颂谁知吾正法眼藏。向遮瞎驴边灭却。莫谤保宁好。佛鉴勤和尚颂云。瞎驴灭却正法眼。出得儿孙满大唐。须信茫茫远烟浪。灼然别有好商量。且道商量个什么。莫是瞎驴灭却正法眼么。不是遮个道理。山僧也有一颂。杀活纵横得自由。悬崖撒手觅冤仇。瞎驴灭却正法眼。射斗寒光夜不收。

　　上堂。箭锋相拄。机栝相投。得人一马。还人一牛。更看靴里轻轻动指头。大觉和尚。兴化为院主。一日大觉问云。我闻汝道。向南方行一转。拄杖头。不曾拨着个会佛法底。你凭什么有此语。兴化便喝。觉便打。化又喝。觉又打。明日化自法堂过。大觉问云。我直是疑你昨日两喝。试说来看。化云我在三圣处学得底。尽被师兄折合了也。告和尚。与存奖个安乐法门。大觉云。遮瞎汉。脱下衲衣。待痛与一顿。化于言下领旨。

　　二大老。与么相见。作家则二俱作家。落节则二俱落节。我在南方行脚一转。拄杖头。不曾拨着个会佛法底。且喜天下太平。兴化拄杖在手。正令不行。却借三圣一喝。未免被大觉尽情擒下。只如道瞎汉脱下衲衣。待痛与一顿。与前两次打棒。相去多少。兴化于喝下领旨。又悟个什么。汝等诸人。向遮里点检得出。便见兴化大觉。一喝一棒。直下发明临济心髓。如杲日丽天。又岂可以情意识卜度者哉。兴化道。在三圣处学得底。被师兄一时折合了也。大觉被他一推。落在万仞悬崖之底。至今出身不得。听取一颂。剑为不平离宝匣。药因救病出金瓶。南方自古清如镜。何必无端用甲兵。

　　上堂。电光莫追。石火犹迟。构弗及处。心不可识。智不可知。兴化和尚示众云。今日不用如何若何。便请单刀直入。兴化为你证据。时旻德长老出礼拜。起便喝。化亦喝。旻德又喝。化亦喝。旻德礼拜。化云。若是别人。三十棒。一棒也较不得。何故。为你会一喝不作一喝用。

　　汝等诸人。能于兴化旻德。未相见以前。着得一只眼。则临济四喝四宾主。四照用。四种料拣。不待举而明矣。山僧不怕诸方检责。试为诸人明辨看。兴化道。今日不用如何若何。便请单刀直入。兴化为你证据。碧油幢下。令不虚行。旻德礼拜。不顾危亡。起便喝。金刚宝剑。化亦喝。踞地师子。旻德又喝。化亦喝。两阵对围。曾无胜败。旻德礼拜。深掘陷坑。兴化道。若是别人。三十棒。一棒也较不得。张弓架箭。何故。为他旻德会一喝不作一喝用。收下了也。是汝诸人。于此还见得兴化旻德么。若也不见。听取山僧一颂。同时照用不同时。权实双行作者知。有得虽然亦有失。还他龙虎自交驰。

　　上堂。量外机格外句。凡圣迷魂。佛祖罔措。有来由。无本据。声前切忌错举。兴化僧问。四方八面来时如何。化云打中间底。僧便礼拜。化云昨日赴个村斋。中途值一阵卒风暴雨。却向古庙里亸得过。遮老儿。向大觉棒头。明得临济在黄檗。吃棒底意旨。一向依模脱墼。见僧不行棒行喝。便是拏空塞空。指东划西。欺胡谩汉。只如道我闻东廊下也喝。西廊下也喝。直饶喝得兴化。上三十三天。扑下来。一点子气息也无。且待我苏醒起来。款款地向你道。我未曾向紫罗帐里撒珍珠在。

　　又如谓克宾曰。汝不久为唱导之师。克宾曰。不入遮保社。化曰。汝会了不入。不会了不入。克宾曰。总不恁么。化打曰。克宾法战不胜。罚饡饭一堂。明日上堂。克宾维那法战不胜。罚钱五贯。设饡饭一堂。仍须出院。莫即遮便是紫罗帐里撒珍珠么。且道与昨日赴个村斋。值一阵卒风暴雨。向古庙里亸得过。相去多少。汝等诸人。于此拣辨得出。便见。兴化三百六十骨节。节节相连。八万四千毛孔。孔孔皆透。其或不然。且听山僧重下注脚。僧问。四方八面来时如何。是什么人。化云打中间底。棒折了也。僧礼拜。遍地是刀枪。兴化云。昨日赴个村斋。值一阵卒风暴雨。向古庙里亸得过。七佛以前。也未有遮个消息。汝等诸人。闻山僧恁么道。莫有不甘底么。若有。出来。对众证据。如无。更听一颂。阿师昨日赴村斋。几被他人一窖埋。暴雨卒风回避得。也成平地露尸骸。

　　上堂。机夺机句夺句。觌面相呈。更无回互。棒头有眼。迥出常情。语下无私。如何分付。南院示众云。诸方只具啐啄同时眼。不具啐啄同时用。时有僧出问云。如何是啐啄同时用。南院答云。作家不啐啄。啐啄同时失。僧云此犹是某甲问处。南院云。汝问处作么生。僧云失。南院打。僧不肯。后到云门会下。闻二僧举此话。一僧云。南院当时棒折那。僧于言下有省。后回省觐。值南院已迁化。乃访风穴。穴问云。莫是当时问先师啐啄同时话底么。僧云是。风穴云。汝当时作么生。僧云我当时如在灯影里行。风穴云。汝会也。

　　诸方只具啐啄同时眼。不具啐啄同时用。南院与么说话。非但屈辱诸方。抑亦鼓弄他家男女。子啐母啄。正恁么时。唤作同时用即是。唤作同时眼即是。遮僧不辩端由。未免上他钩线。问道如何是啐啄同时用。却被南院老人。向咽喉下一捻。道作家不啐啄。啐啄同时失。遮僧也会道。此犹是学人问处。南院翻一个浪头道。你问处作么生。僧云失。鰕跳不出斗。南院便打。终是老婆心切。僧不肯。后到云门会下。闻二僧举此话。一僧云。当时南院棒折那。冷地不甘。僧有省。八两元来是半斤。后往省觐。千里迢迢任去来。南院已迁化。相见已了。乃访风穴。因行不妨掉臂。风穴问云。莫是当时问先师啐啄同时话底么。面目现在。僧云是。还识羞么。风穴问云。汝当时作么生。僧云。我当时如在灯影里行相似。不但当时。风穴云。汝会也。冬瓜印子。若是仰山即不然。诸方只具啐啄同时用。不具啐啄同时眼。忽有个汉。出来问。如何是啐啄同时眼。听取一颂。同时啐啄不同时。石火电光犹较迟。灯影里行今已会。蹉跎非是落便宜。

　　上堂。人与境空。境与人会。百尺竿头。一采两赛。有么。试举看。风穴示众云。若立一尘。家国兴盛。野老颦蹙。不立一尘。家国丧亡。野老安帖。于斯明得。阇黎无分。全是老僧。于此不明。老僧即是阇黎。阇黎与老僧。亦能悟却天下人。亦能迷却天下人。要识阇黎么。以手左边拍一拍。遮里是。要识老僧么。以手拍右边云。遮里是。云门云。遮里即易。那里即难。跛脚师。也是醉后添杯。汝等诸人。能向天地未形。生佛既兴。识得二大老。则有时夺人不夺境。有时夺境不夺人。有时人境两俱夺。有时人境俱不夺。当什么祭鬼神茶饭。脱或不然。且听山僧下个注脚。若立一尘。家国兴盛。野老颦蹙。山河大地。不碍眼光。不立一尘。家国丧亡。野老安帖。尽大地要觅纤尘。了不可得。于此明得。阇黎无分。全是老僧。三世佛祖。齐立下风。于此不明。老僧即是阇黎。尽大地人。仰望不及。老僧与阇黎。亦能悟却天下人。亦能迷却天下人。人贫智短。马瘦毛长。要识阇黎么。遮里是。四五百条花柳巷。二三千处管弦楼。要识老僧么。遮里是。有意气时添意气。不风流处也风流。只如道遮里则易。那里则难。又作么生。却须参始得。山僧到此。已是口里胶生。未免借古人鼻孔。为诸人别资一路。拈拄杖云。即此见闻非见闻。无余声色可呈君。个中若了全无事。体用何妨分不分。如其不然。又听一颂。且看双放更双收。有底欢声无底愁。一切圣贤如电拂。大千沙界海中沤。

　　上堂。声前句格外机。无得无失。无是无非。无孔由来是铁锤。且道是什么时节。有什么事。试举看。僧问风穴。语默涉离微。如何通不犯。风穴云。长忆江南三月里。鹧鸪啼处百花香。风穴老汉。与么道。是则得路便行。到手便用。依旧未出得语默离微在。若是仰山即不然。忽有人问。语默涉离微。如何通不犯。也只向他道。长忆江南三月里。鹧鸪啼处百花香。且道与古人相去多少。若也点检得出。开口不在舌上。其或未然。岂不见妙喜颂云。忽尔出门先见路。才方举足便登船。十成秘诀真堪惜。父子虽亲不可传。虽然妙不可传。更听山僧为诸人。下个注脚。僧问语默涉离微。如何通不犯。错。答云。长忆江南三月里。鹧鸪啼处百花香。普。汝等诸人。能于遮两句下。承当得去。一大藏教。与一千七百则。陈烂葛藤。不消咳𠻳一声。一笔勾下。更若不然。听取一颂。脱然语默去离微。觌面持来付与谁。荷叶团团团似镜。菱角尖尖尖似锥。

　　上堂。𡾟险中平实。平实处誵讹。觌面承当得去。元来用处不多。僧问首山。如何是佛法大意。山云楚王城畔汝水东流。汝等诸人。能于未开口以前。见得遮老汉。函盖乾坤句。随波逐浪句。截断众流句。一笔勾下。便见慈明道宜阳秀水。南岳石桥。杨岐道筠阳九岫萍实。杨岐一印印定。如印印泥。如印印水。如印印空。毫发不移。以至僧问。如何是佛。新妇骑驴阿翁牵。如何是祖师西来意。风吹日炙。学人乍到宝山。空手回时如何。家家门前火把子。谓之家贫难办素食。事忙弗及草书。只如僧问赵州。狗子还有佛性也无。州云无。如何是祖师西来意。庭前柏树子。僧问云门。如何是佛。干屎橛。僧问洞山。如何是佛。麻三斤。且道相去多少。还缁素得出么。须知道千句万句。只是一句。百千万亿句。终无第二句。还信得及么。更听一颂。暑往寒来春复秋。夕阳西去水东流。茫茫宇宙人无数。那个亲曾到地头。

　　上堂。解语非干舌。能言不是声。既不是声。毕竟是个什么。若也已知。不在忉怛。其或不然。试听举看。僧问汾阳。如何是祖师西来意。汾阳答云。青绢扇子足风凉。敢问诸人。且道与赵州柏树子话。相去多少。若能于此拣辨得出。便见二大老。一等垂慈。不觉舌头拖地。若也明辨不出。青绢扇子足风凉。不妨拈来顿在面前。东咬西咬。东啮西啮。忽然于没滋没味处。蹉口咬着。便见尽大地风飒飒地。便知十智同真。真同十智。以至临济四料拣。四宾主。四照用。三玄三要。总不离遮一着子。便可转天关回地轴。申出三头六臂。着光明衣。说报身佛。着清净衣。说法身佛。且道千百亿化身。着什么衣。苟或不然。且听一颂。当阳拈起足清风。似月团团样不同。腊月也知无用处。暑天消得打蚊虫。

　　上堂。上无敌。下无比。拟议思量。剑去久矣。见得亲。用得到。信手拈来。又却恰好。僧问慈明。如何是佛。水出高原。只遮一句。一大藏教说不到。十大论师翻不出。六代祖师提不起。天下老和尚嚼不碎。是汝诸人。还知落处么。眼里耳里鼻里。闻底见底说底。一时拈却。莫有道得底么。若也道得。三世诸佛。只是西天老比丘。六代祖师。在你鼻尖上。天下老和尚。唤来洗脚。岂不见沩山秀和尚颂云。冲断云根泻出来。泠泠千古下崔嵬。未知的的朝宗意。更听春深动地雷。是汝诸人。还明得的的朝宗之意也无。莫是冲断云根泻出来。泠泠千古下崔嵬么。或若未然。更听春深动地雷。山僧到遮里。已是口哑舌秃谩。借古诗一首。为诸人颂出。穿云迸石不辞劳。大底还他出处高。溪涧岂能留得住。终归大海作波涛。

　　上堂。步行骑水牛。空手把锄头。人从桥上过。桥流水不流。一理足。万事周。一尘起。大地收。机先别有活路。开口不在舌头。复有什么人。同明如是事。试举看。僧问杨岐。如何是佛。答云三脚驴子弄蹄行。仰山道。日午打三更。要见仰山即易。要见杨岐即难。要见杨岐即易。要会三脚驴子弄蹄行即难。会得三脚驴子弄蹄行。更有步行骑水牛。空手把锄头。人从桥上过。桥流水不流在。是汝诸人。且道与三脚驴子弄蹄行。相去多少。还辨明得出么。脱或未然。更听一颂。老杜风前得句时。等闲开口便成诗。就中一着没巴鼻。却把驴儿当马骑。

　　上堂。动即影现。觉即冰生。见闻俱尽。视听如盲。有么。试举看。青原思和尚。问六祖。作何所务。即不落阶级。才有所重。便成窠臼。祖云汝曾作什么来。倒借一问。原云圣谛亦不为。谁与么道。祖云落何阶级。惯得其便。原云圣谛尚不为。落何阶级。特地一场愁。祖云如是如是。善自护持。伎俩已尽。生佛未具。世界未立。以前田地。细入邻虚。大包无外。间不容发。只贵直下承当。领个现成受用。只个领字。已是多了也。莫教动着纤尘。便见堆山积岳。所以古人道。至道无难。惟嫌拣择。但莫憎爱。洞然明白。是汝诸人。还得明白也未。脱或不然。听取一颂。一掬澄潭镜样磨。无风何必自生波。转身纵不离初际。仔细看来较几何。

　　上堂。本无位次。不涉安排。泯然自尽。一种平怀。黑山下鬼窟里。则且置。见闻外。声色先。试举看。药山在石头会下坐次。石头问云。子作个什么。答云一物也不为。石头云。与么则闲坐也。药云闲坐即为也。石头云。子道不为。又不为个什么。云千圣亦不识。石头乃作偈赞云。从来共住不知名。任运相将只么行。自古圣贤犹不识。造次凡流岂可明。药山父子。可谓针芥相投。不间毫发。又如两镜相照。不留影迹。是则固是。未免丧我儿孙。当时见他道一物也不为。便与劈脊痛棒。今日门风未到如此。与么则闲坐也。又却不妨软顽。闲坐即为也。抬脚不起。子道不为。又不为个什么。泥里洗土。千圣亦不识。元来只在遮里。只如药山道。一物也不为。且道在什么处。安身立命。石头道。与么则闲坐也。且道还有计较处也无。若向遮里。检点得出。许你于佛法。有个入处。若也检点不出。岂不见五祖演和尚颂云。任运不知名。轻轻着眼听。水上青青绿。元来是浮萍。大小五祖。只在背后叉手。仰山即不然。试听一颂。平常闲坐与闲行。岭上无心云片生。照镜俱亡人不立。依前日午打三更。

　　上堂。依依稀稀。彷仿佛彿。瞒瞒盰盰。淈淈𣸩𣸩。取不得。舍不得。名不得。状不得。不可得中只么得。且道得个什么。试举看。洞山请泰首座。吃果子次。问云。有一物。上拄天下拄地。黑律漆。常在动用中。动用中收不得。过在什么处。泰云过在动用中。洞山令人掇退果卓。五祖戒。别泰首座云。明朝更献楚王看。大沩喆云。汝等诸人。还知洞山落处么。若也不知。往往作是非得失会去。山僧道。遮果子。非但泰首座不得吃。设使尽大地人来。也不敢正眼觑着。云盖本云。虽则洞山有打破虚空底钳锤。要且无补缀底针线。待伊道过在动用中。但云。首座吃果子。泰首座若是个衲僧。吃了也须吐却。只如诸大老激扬。且道自己。有什么干涉。有一物。上拄天下拄地。黑律漆。是什么物。既是常在动用中。为什么动用中收不得。洞山问泰首座道。过在什么处。意作么生。泰首座道。过在动用中。被洞山掇退果卓。泰首座得果子吃。不得果子吃。五祖道。明朝更献楚王看。且道与过在动用中。相去多少。大沩云。诸人还知洞山落处么。且道落在什么处。若也不知。往往作是非得失会去。自是大沩作遮见解。遮果子非但泰首座不得吃。设使尽大地人来。也不敢正眼觑着。觑着则瞎。云盖云。洞山虽有打破虚空底钳锤。且无补缀底针线。杜撰不少。待伊道过在动用中。但云请首座吃果子。不劳拈出。泰首座若是个衲僧。吃了也须吐却。特地一场愁。五祖大沩云盖三人。与么说话。要见洞山。大远在。山僧今日。忍俊不禁。为诸人别行一路。有一物。上拄天下拄地。黑律漆。拈拄杖。常在动用中。动用中收不得。过在什么处。卓一下。当时若下得遮一着。纵使尽大地。是一枚果子。也须粉碎。更听一颂。树头金果铁团栾。千圣犹难着眼看。莫谓临机曾掇退。当阳托出已和盘。

　　上堂。虚而灵。空而妙。冷而看。默而照。亭亭雪没青松。杳杳云藏白鸟。正恁么时。还有相见分也无。试举看。曹山因镜清问云。清虚之理。毕竟无身时如何。曹山答云。理即如是。事作么生。镜清云。如理如事。曹山云。瞒曹山一人即得。争奈诸圣眼何。镜清云。若无诸圣眼。争鉴得个不与么。曹山云。官不容针私通车马。后来大沩喆云。是则曹山善切磋琢磨。其奈镜清玉本无瑕。虽然不经敏手。终成废器。仰山道。曹山与镜清。与么挨拶。与么敲唱。固在天地未判。佛祖未彰。以前着到。且道与老洞山。五位君臣。还有亲炙分也无。山僧今日。不顾诸方笑怪。试为点检看。清虚之理。毕竟无身。莫是正位么。曹山云。理即如是。事作么生。莫是偏位么。镜清云。如理如事。唤作正中偏即是。偏中正即是。曹山云。瞒曹山一人即得。争奈诸圣眼何。镜清云。若无诸圣眼。争鉴得个不与么。曹山云。官不容针。私通车马。若是偏正两忘处。且喜镜清曹山。俱踏不着。所谓兼中到。不涉有无谁敢和。人人尽谓出常情。折合还归炭里坐。殊不知。正是见渗漏。情渗漏。语渗漏。好吃三十拄杖。大小大沩道。曹山是则善切磋琢磨。其奈镜清玉本无瑕。虽然不经敏手。终成废器。还曾梦见二大老么。仰山如此说话。莫别有长处么。听取一颂。洪蒙未判绝疏亲。毕竟难将事理分。夜半正明还不露。金刚脑后铁昆仑。

　　上堂。肘后符灵。声前眼活。有收有放。全生全杀。白象昆仑骑。黑狗烂银蹄。毕竟作么生辨。九峰普满禅师。问僧。甚处来。云闽中来。九峰云。远涉不易。僧云。也不难。动步便到。九峰云。还有不动步者么。僧云有。九峰云。争得到遮里。僧无语。九峰云。误杀一船人。拈棒劈脊趁下。九峰老汉。虽是洞山真子。却有临济作略。问僧甚么处来。僧云闽中来。九峰云。远涉不易。岂不是道出平常。僧云也不难。动步便到。相随来也。峰云还有不动步者么。易分雪里粉。僧云有。难辨墨中煤。峰云。争得到遮里。回途不复妙。僧无语。觌面没相呈。峰云。误杀一船人。拈拄杖劈脊趁出。灵山授记。也不到如此。汝等诸人。要识九峰么。他当初与曹山本寂章禅师。云居弘觉膺禅师。同参老洞山。取重一时。然曹山当时其道盛行。不下洞山。故称为曹洞一宗。观其密受宝镜三昧。五位君臣。三种渗漏之旨。当续洞下正传。返无其传者何也。才有密传。则成死句。所以道。须参活句。莫参死句。死句下荐得。自救不了。活句下荐得。可与佛祖为师。正如临济大师。与克符道者。发明四种料拣。三玄三要。四宾四主。亦不得其传。得其传。乃兴化于大觉棒头。悟得先师在黄檗。吃棒要旨。将知道体履个事。须是各各自证自悟始得。断非口耳。可以传受。文字语言。可以啖啄。是汝诸人。闻与么道。莫有为古人作主的么。出来对众道看。如无。听取一颂。云重重又水重重。步不曾移到九峰。远涉若还言不易。主人却在半途中。

　　上堂。石女高歌木人和。妙用纵横无不可。三更初夜月明前。开口几人曾蹉过。试举看。同安丕和尚。僧问。如何是和尚家风。答云。金鸡抱子归霄汉。玉兔怀胎下紫宸。又问。忽遇客来。将何祗待。答云。金果早朝猿摘去。玉花午后凤衔来。同安老汉。与么答话。是则随家丰俭。只是未免太尊贵生。亦未免堕在尊贵中。是汝诸人。还知遮老汉落处也无。只如道金鸡抱子归霄汉。玉兔怀胎下紫宸。与金果早朝猿摘去。玉花午后凤衔来。正耶偏耶。正中来耶。偏中至耶。兼中到耶。若也向这里。辨明得出。四句只是一句。五位只是一位。若也辨明不出。你日日从朝至暮。行住坐卧。折旋俯仰。着衣吃饭。展钵开单。与金鸡抱子归霄汉。玉兔怀胎下紫宸之句。还有亲疏也无。还有优劣也无。山僧今日。开遮两片皮。已是误赚后昆。等是不怕傍观。试与一颂。白玉阶前金凤舞。黄金殿上玉鸡鸣。正中来与兼中到。昨夜云深月正明。

　　上堂。云藏无缝袄。花绽不萌枝。铜壶漏静。玉户春熙。敢问时人知不知。试举看。同安志禅师。僧问。凡有言句。尽落今时。学人上来。请师直指。答云。目前不现。句后不迷。又问如何是向上事。迥然不换。标的即乖。兄弟还知同安老汉落处么。只如道目前不现。句后不迷。是什么消息。又如道迥然不换。标的即乖。又作么生。山僧到此。不免描画太虚。试说一偈。天黑云深飞暮鸦。鹭鸶立雪对芦花。幸然不属今时事。句后声前会即差。

　　上堂。内绍外绍。有偏有正。失晓老婆逢古镜。正与么时。是什么消息。试举看。梁山和尚。僧问。师唱谁家曲。宗风嗣阿谁。答云。龙生龙子。凤生凤儿。太尊贵生。汝等诸人。还知梁山落处么。开口不在舌头上。若作龙生龙子。凤生凤儿会。也不得。不作龙生龙子。凤生凤儿会。也不得。听取一颂。鹭鸶立雪非同色。明月芦花不似他。若作龙生龙子会。目前一路已千差。

　　上堂。声色无依。见闻不立。渡水问鱼踪。过山寻蚁迹。毕竟是什么消息。试举看。太阳明安。问僧。甚处来。僧云洪山来。明云先师在么。僧云在。明云在则不无。请渠出来。我要相见。僧云𠰚。明云犹是侍者。僧无对。明云吃茶去。挹流寻源。披砂拣金。则不无大阳明安老汉。其奈对面不相识。问僧甚处来。洪山来。相见了也。无端道个先师在么。请渠出来。我要相见。可惜不与当面一喝。僧云𠰚。带水拖泥不少。明云。犹是侍者。家无小使。不成君子。僧无对。明云吃茶去。遮里见得太阳明安老人。和遮僧。一状领过。其或未然。明安每常示众云。诸禅德。须会平常无生句。妙玄无私句。体明无尽句。第一句通一路。第二句无宾主。第三句兼带去。纵也周遍十方。横也一时坐却。正与么时。莫有通得个消息的么。若也通得个消息。大众证明。若通不得。明朝更献楚王看。时有僧出问。如何是平常无生句。答云。白云覆青山。青山不露顶。如何是妙玄无私句。答云。古殿无人不侍立。不种梧桐免凤来。如何是体明无尽句。答云。手指空时天地静。回途石马出纱笼。又问。如何是师子颦申。答云。终无回顾意。争肯堕平常。如何是狮子返掷。答云。周旋往返全归主。繁兴大用体无私。如何是狮子踞地。答云。回绝去来踪。古今无变异。又云。莫行心处路。莫坐无处功。有无二俱遣。廓然天地空。大小大阳尽力道。只道得个廓然天地空。且道是平常无生句。是妙玄无私句。是体明无尽句。汝等诸人。若向遮里。明辨得出。师子颦申。师子返掷。狮子踞地。杳绝踪由。便会得白云覆青山。青山顶不露。古殿无人不侍立。不种梧桐凤不来。手指空时天地静。回途石马出纱笼。至于正中偏。偏中正。正中来。兼中到。总不离遮个时节。且道是什么时节。问僧甚处来。答云洪山来。先师在么。在。在则不无。请渠出来。我要相见。僧云𠰚。至于吃茶去。试听一颂。动弦别曲古今稀。觌面相呈第二机。祖父不曾离正位。一帘化日自迟迟。

　　上堂。动即影现。拂即成痕。听其自在。万法无根。试举看。华严青禅师。示众云。鸾凤冲霄。不留影迹。灵羊挂角。那觅踪由。与么说话。美则美矣。善则未善。鸾凤冲霄。此其迹也。灵羊挂角。此其踪也。且道与未冲霄。未挂角以前。相去多少。明眼汉。缁素得出。不必论正中偏。偏中正。正中来。偏中至。兼中到。五位。只是一位。一位中藏五位。还信得及么。更听一颂。玄路绝时分鸟道。见闻泯处涉功勋。何如只么闲闲地。月浸冰壶夜不痕。

　　上堂。形名未立。朕兆未分。全无巴鼻。彻底浑仑。且道什么时节。有与么提掇。试举看。僧问芙蓉和尚。如何是无缝塔。答云。白云笼岳顶。终不露崔嵬。且道是明一色边事耶。是同中异异中同耶。是兼中到。偏中至。正中来耶。若也明辨得出。无缝塔只在眉毛眼睫上。放大光明。照耀尘沙刹海。直得地摇六震。天雨四花。还信得及么。脱或未然。更听一颂。层层落落影团团。切忌当阳着眼看。直下有无俱不立。白漫漫又黑漫漫。

　　上堂。行也是。坐也是。俯仰折旋。无是不是。然虽如是。一翳在目。空花乱坠。正恁么时。莫有同啐同啄。同得同失者么。试举看。大沩祐禅师。初参百丈。值夜侍立次。百丈问云。看炉内。有火也无。沩看了。来报曰。无。丈躬起至炉。深拨。得一星火。挟起曰。汝道无。遮个聻。沩忽然契悟。丈乃云。欲识佛性义。当观时节因缘。时节若至。其理自彰。汝今方省己物。不从他得。冬瓜印子。百丈当初参马祖。侍行次。见一群野鸭飞过。祖问曰。是什么。丈云野鸭子。祖云甚么处去也。丈云飞过去也。祖回首。将百丈鼻头一搊。丈乃作引痛声。祖曰又道飞过去也。丈乃有省。得非源既尔而流亦然。然亦熟处难忘。未免累他沩山。坐在声色堆里。转身不得。当时若解对他拈出再参马祖底。则后代儿孙。未致寂寥。山僧不拍搀行夺市。谩与下个注脚。值夜侍立。幸自可怜生。汝看炉中。有火也无。无端无端。沩云无火。不知燎却眉毛了也。百丈躬起。深拨得一星。示云。聻。邪法难扶。沩山有省。入地狱如箭。更听一颂。道个炉中无火时。一团冷𦦨正腾辉。深深拨出一星子。未免翻成节外枝。

　　上堂。寸长尺短。三平二满。觌面相呈。语言道断。有么。试举看。沩山因刘铁磨到。山云。老牸牛汝来也。磨云。来日台山大会有斋。和尚还去么。沩山放身作卧势。磨便出。遮两个老子。是则倾盖相逢。握鞭回首。还免得傍观笑怪也无。点检将来。纵使八角磨盘空里走。还出得遮缦天网子么。后来雪窦和尚颂云。曾骑铁马入重城。来下传闻六国清。犹握金鞭问归客。夜深谁共御街行。明眼衲僧。试商略看。且道落在沩山分上。刘铁磨分上。若是英俊道流。未举先知。山僧今日。为诸人效颦。亦资一语。岸草青青得自由。等闲牵着便昂头。通身露地一般白。莫是山前水牯牛。

　　上堂。一有多种。二无两般。钩头识取。莫认定盘。有么。试举看。沩山与仰山。摘茶次。沩山云。终日只闻子声。不见子形。仰山撼茶树。沩山云。子只得其用。不得其体。仰山云。和尚作么生。沩山良久。仰山云。和尚只得其体。不得其用。沩山云。放子三十棒。父慈子孝。大有可观。沩山与仰山。虽则以镜照镜。似金博金。未免通身泥水。终日只闻子声。不见子形。道甚么。仰山撼茶树。倚草附木。沩云。子只得其用。不得其体。别有那。仰山云。和尚作么生。沩乃良久。死水不藏龙。仰山云。和尚只得其体。不得其用。相随来也。沩云放子三十棒。棒教谁吃。更听一颂。何须特地弄精魂。摘叶寻枝我不能。固是话头成两橛。不妨同玩雨前春。

　　上堂。机不离位。堕在毒海。语不离位。沉于醉乡。虽然如是。出格道得一句。何如只么平常。有么。试举看。仰山问沩山。如何是西来意。沩云大好灯笼。仰云莫只遮个。便是么。沩云。只遮个是什么。仰云大好灯笼。沩云果然不识。沩山父子。丝来线去。作家则始终作家。逐色随声。败阙则彼此败阙。若是凡圣情尽。体露真常。事理不二。即如如佛。其奈细如毫末。满口冰霜。汝等诸人。便向遮里。见得沩仰父子。识得沩仰宗旨。以拂打一圆相云。总跳遮个不出。还识么。竖拂云。还见么。其或未然。更与从头点破。如何是西来意。劄。大好灯笼。露。莫只遮个便是么。卖俏放憨。只遮个是什么。放憨卖俏。大好灯笼。相随来也。果然不识。埋没人不少。且道埋没什么人。试听一颂。觌面提来付与伊。分明此意没东西。腕头有力千钧重。谁道通身是水泥。

　　上堂。一种平怀。泯然自尽。明闇情忘。事理平等。撒开漫天铁网。且道还有透漏也无。试举看。沩山一日。在方丈坐。静处乾坤大。闲中日月长。见仰山从外入来。乃转面向里。风悄悄地。仰山云。慧寂是和尚弟子。不用形迹。见什么。沩山作起势。可惜无主人公。仰山便出。看脚下。沩山召云。寂子。仰山回首。听事不真。沩山云。听老僧说个梦。切忌寐语。仰山作听势。没伎俩。沩山云。汝为原看。有什么难。仰山取手巾一盆水来。我道只与么。沩山洗面了坐。犹未醒在。香严自外入来。更添一分。沩山云。适间与寂子。作一上神通。不同小小。犹自寐语在。香严云。智闲在下。了了得知。真个那。沩山云。子试道看。香严点一杯茶来。同坑无异土。沩山乃叹云。二子神通。过如鹙子。有纵有夺。有杀有活。沩山父子。是则是。法喜禅悦。一时游戏。其奈千古之下。有人检点。佛鉴勤和尚道。梦中说梦。深许沩山。妙用神通。还他二子。擎茶度水。耀古腾今。年老心孤。怜儿惜子。向衲僧门下过。一人在门外。一人在门内。更有一人。遍界不能藏。佛眼觑不见。汝等诸人。还检点得出么。其或未然。却听下个注脚。梦中说梦。深许沩山。妙用神通。还他二子。是肯是不肯。擎茶度水。耀古腾今。年老心孤。怜儿惜子。是褒是贬。若向衲僧门下过。一人在门外。一人在门内。更有一人。遍界不能藏。佛眼觑不见。若也拣辨得出。非特看破沩山仰山。而亦便见佛鉴老人。无端败阙。听取一颂。一杯晴雪早茶香。午睡方醒春昼长。拶着通身俱是眼。半牕疏影转斜阳。

　　雪岩和尚语录卷第三
卍新纂续藏经第 70 册 No. 1397 雪岩祖钦禅师语录


　　雪岩和尚语录卷第四

　　法语

　　示平川履侍者

　　从上来事。是击石火闪电光。那容眨眼。又如大圆宝镜。才堕纤尘。便成瑕翳。苟不能于明闇未逗。形名未立以前。扫踪灭影。要透向上关。太远在。

　　目前有见。为有所夺。目前无见。为无所碍。只遮有无二字。尽天下老和尚。与从上佛祖。要且尽力透不过。既透不过。毕竟十二时中。合作么生。

　　昏沉不好。散乱犹乖。识得起处灭处。和座盘一时翻转。元来饥即吃饭。困即打眠。若曰一条白练去。古庙香炉去。冷湫湫地去。三十乌藤。未有吃分在。

　　赵州突出庭前老柏。云门飏下一橛干屎。洞山折称称麻。暴露释迦老汉。合与拔舌犁耕。然虽如是。且道与入门棒劈面喝。相去多少。荷尽已无擎雨盖。菊残犹有傲霜枝。

　　语默动静。俯仰折旋。要须如香象渡河。截流而过。才有丝毫系绊。便是脚下红线不断。借使隔江招手横趋。望见杀竿回去。已是跳他圈子不出。又况握节当胸。咽他野狐涎唾者哉。

　　当今名字参学。如稻麻竹苇。求一人半人。向万仞崖头独立。如地底寻天。虽然如是。俊底与钝底。各自根器不同。与夫三搭不回。何似一拨便转。

　　我宗无语句。亦无一法与人。古人与么说话。可谓唇不覆齿。南阎浮提。一般天地。一般日月。那一个。两脚不在肚下。无端平地。强生节目。疑误人家男女。过亦甚矣。

　　山青水绿。雨过云行。尽是显发自己秘密宝藏时节。若欲认个见闻知觉。又是特地当头蹉过。到手便用。信脚便行。才涉迟回。则成剩法。且道离却见闻觉知。如何受用。劄。

　　平田内浅草里。撞着一个半个。便好踏在草鞋跟底。莫教被伊露出爪牙。便见丧身失命。临济被黄檗三顿痛棒。云门被睦州一拶脚折。便是样子。苟或不然。安得儿孙遍地。

　　道无南北。弘之在人。事无难易。断之在我。是与不是。一刀两段。便是铁壁银山。也须粉碎。八穴七穿。可谓自由。外此以往。吾不知所谓本色道流也。

　　规上人

　　僧问。狗子还有佛性也无。赵州道无。九十六种妙相。已是觌面相呈了也。要须向未举以前见得。方始眼眼相照。若曰死在句下。剑去久矣。

　　只遮一个无字。便是断命根的刀子。开差别的钥匙。若谓果有与么事。又是节外生枝。翻成露布。要得亲切。只消道个狗子还有佛性也无。无。

　　赵州古佛。眼光烁破天下。观其道个无字。瞎却了也。今时师僧。须是会得开口不在舌头上。方许伊识得遮般病痛。自其两脚梢空。未免扶篱摸壁。

　　赵州露刃剑。寒光生𦦨𦦨。被白云老汉。觑破心肝五脏。冷眼看来。大似隔壁猜谜。只如道个更拟问如何。分身作两段。未免伤锋犯手。

　　妙喜道。不是有无之无。亦非真无之无。到遮里。毕竟是个甚里。英灵汉。自合一拨便转。若是三搭不回。一任你自去冷地东无西无。

　　净和尚道。只个无字铁扫帚。扫不得处拚命。扫忽然扫破太虚空。万别千差尽豁通。是则固是。只是未免误赚后昆。瞎将来眼。殊不知。我王库内无如是刀。

　　山僧每每。爱向兄弟道。尽三百六十骨节。八万四千毛窍。屏作一个无字。一提提取。盖为你被昏散二风所欥。未免且作死马医。须是拚得性命。一往直前。方见赵州本来面目。且道与自己。相去多少。

　　只遮无字。古人谓系驴橛子。要尔十二时中。置之一处。无事不办。忽若见尽情忘。和座盘一时翻却。赵州老汉。在尔脚底。

　　一大藏教。与一千七百段。陈烂葛藤。向一个无字下透得。如刀劈竹。迎刃而解。若曰逐旋扭捏。逐旋合会。便有个是。便有个非。有处透得。有处透不得。要使明如皓月。廓若太虚。三生六十劫。

　　纵使你得个无字分晓。赵州又对遮僧道有。毕竟作么生。自古自今。十个有五双。未免平地吃交。雪岩莫别有个道处么。

　　演上人

　　道本一贯。用该万殊。去留无迹。如走盘之珠。达夫是者。方知从上一千七百野狐涎涕。只是一个狗子。还有佛性也无。无。却须一咬百杂碎始得。

　　忽若崖崩石裂。谓之客尘暂歇。急须转身。只守住。未免提起便有。放下便无。十二时中。依旧截作两橛。生死与寤寐。不能归一。要透遮重关子。须是和座翻却。往往多是将古人直截。太杀老婆心切处。曲作奇特玄妙。差别商量。认羊屎作咸豉。非但自己。不知香臭。又却度与他人含吐。我幸是个吃粥饭汉。莫被此等秽污。

　　拨草瞻风。贵要顶门具眼。若只横在两点眉毛之下。未免为世情所转。非独入他作家炉韛。上他钳锤。受他枯淡不得。动则青黄豆麦不分。所谓打头不遇。翻成骨董。可不慎诸。

　　示志月上人

　　佛祖是妄。禅道是诳。参是驰求。坐是执缚。迷是不知。悟是幻觉。莫不皆由一念清净法身佛。照了诸相。昏是根。散是尘。昏即体。散即用。当昏无散。当散无昏。昏散二岐。不相为碍。亦不相杂。如百千镜灯。只是一灯。百千水月。只是一月。

　　华亭志月上座。无端水中捉月。一帆二千里。直透集云。逗到龙渊亭畔。水底观天。方知不是真月。如今竖起生铁脊梁。直要打教透彻。忽被昏散二魔。昼夜交相扰扰。脱离无由。雪岩向道。但只百尺竿头。倒退更倒退。定是摸着当空明月。

　　演上人归江陵。出无准痴绝语

　　无准先师痴绝和尚。明训昭昭。实天下衲子。古今师法。虽然世尊不出世。老胡不西来。鹫岭未尝拈花。少林未尝面壁。迦叶未尝破颜。神光未尝立雪。若曰千灯续𦦨。五叶联芳。正是接响乘虚。狂狗趁块。更曰我坐地待你究取。立地待你构取。岂不是起模画样。徒自疲劳。德山临济。一人行棒。一人行喝。总是尿床鬼子。四时运之。雷霆震之。风雨润之。变万化于其间。而物物各适其宜。此特自然而然。不期然而然也。本自非远。近何有之。见之一字。亦是眼中着屑。

　　演上人生缘西蜀。古宿所钟之地。出非凡材。一夏相聚。凛凛然如傲霜青松。令人可敬。袖纸并二语见示。炷香伏读。如在侍傍。复进曰。兹欲往江陵。访道旧。丐一语。为涂中受用。凉风萧萧。黄叶飘飘。去路遥遥。外此无他。祝。

　　示清妙上人

　　佛祖无上妙道。忘是非。无得失。离学解。绝功勋。但有修有证。有觉有触。有见有知。总是浊垢过患边事。忽尔天崩地陷。豁开万劫迷云。亲见本来面目。也只是暂时岐路。唤作敲门瓦子。不是家珍。纵使孤迥迥绝承当。赤洒洒没可把。正是贴肉衫汗。急须脱下。若不脱下。十二时中。未免被伊笼罩着。不得自由。寤寐不得一如。明闇依前有间。直饶向佛祖未名。眹兆未分。世界未立以前。瞎却顶门正眼。亦未有少分相应在。当知佛法如四大海水。转入转深。若只在岸边插脚。那里更在那里。

　　清妙禅人弃官为僧。自闽浙至集云。多扣尊宿。一日忽到方丈。吐露因由。老僧未免只在鼻孔里冷笑。仰山门下。无禅无道。无佛无祖。只是一味清水白米。苦菜粗羹。若要亲见雪岩。更买三千緉草鞋行脚。犹隔须弥山在。

　　示资圣成长老

　　隔江招手横趋。望见刹竿回去。已是埋没己灵。更说烧却禅板。踢倒净瓶。虾跳何尝出斗。若是生知风骨。逸格道流。日月之明。未足喻其智。雷电之疾。未足拟其机。直下如大风轮。如大火聚。三世佛退身有分。六代祖近傍无由。得皮得髓。传法传衣。总是钵盂安柄。

　　示贵上人

　　狗子还有佛性也无。只遮无字。是三玄三要之戈甲。四宾四主之㗋衿。只贵当人。拈着便行。构得便去。丝毫拟议。平地铁围。自非𢬵得性命。不顾生死。一往直前。安有打破牢关时节。太原闻画角。灵云见桃花。便学无字不远。若曰只么玩水观山。游州猎县。要见老赵州。本地风光。三生六十劫。

　　贵兄道友。九夏相从。一辞不妄。开得一片畬。下得一箩粟。于三寸蒲团之上。收其功矣。敢问赵州一个无字。毕竟教放在什么处。试道看。

　　贤藏主

　　贤藏主。己巳之夏末。为余掌东轮于集云峰下一年。四壁如无也。信乎本色抱道深牧之士。犁杷空。人牛忘。又安知有所谓苗稼之可侵者。也是虽五千四十八卷。即断贯索。无影鞭。亦置之于无用之地矣。退栏以来。又经三载。动静之间。终始如一。壬申仲秋。忽袖纸乞语为别。且欲循环礼祖。以酬素志。予曰。未出门时。行尽天下。何祖之不礼也。贤即抽坐具一摵。触礼三拜而出。余故不复赘之。时窗雨战芭蕉。天风撼庭竹。泚笔于卍字堂之西轩。

　　润侍者游岳

　　入门便棒。跨门便喝。德山与临济大师。已是夹糠炊米。带土镕金。若论阙齿胡。未离西天。风月太远在。自余吹起布毛。索犀牛扇。岂不误赚后昆。瞎将来眼。所以仰山遮里。不敢妄动一丝毫子。只贵当人。直下不离本际。立地成佛。庶亦不辜汝在。老僧面前。叉手合掌。送客迎宾。而亦玩水游山。左之右之。如珠在盘。不拨自转。忽若有个不近人情汉。拈起拄杖道。你有拄杖。与你拄杖。你无拄杖。夺你拄杖。又作么生。潇湘江底月。南岳岭头云。

　　初知客入浙

　　太初未判。眹兆未分以前。豁开正眼。三世佛祖。齐立下风。便可回天关。转地轴。辨龙蛇。擒虎兕。客来须看。贼来须打。至于不近人情处。剿断从上佛祖命根。与大地众生。为冤为对。山青水绿。雀噪鸦鸣。显扬自己。家风斩新。别行条令。岂不是大丈夫事业者哉。

　　肇翁绍初知客。以三应入宾司。勘验方来。怪用醍醐毒药。四载游从。始终只如一日。凉飙袭衣。忽起凌霄之兴。集云峰虽欲留之。拄杖子已在门外。前涂撞着恶抵家。切忌探水。

　　一侍者下浙

　　向上机。末后句。奔流度刃。疾𦦨过风。眨得眼来。已是千里万里。没交涉。纵使怀域中日月。负量外乾坤。亦未可几其万一。临济烧黄檗禅板。洛浦淹杀谁家瓮中。祖祢不了。殃及后人。

　　德一侍者。相从数载。大有可憎。临别需语。恰值拄杖不在。觌面一拳。且待归来分付。

　　觉源藏主

　　觉源浩渺。性海无边。自非如长鲸巨鲲。一吸到底。露出珊瑚。枝枝撑着月。在在处处。尽是照乘明珠。直得大地众生。泼天富贵。然后会百川细流。复归溟渤。发为波涛。散为雨露。运载舟楫。发生万物。可得拟议于其间哉。若曰持杯以酌。执竿以探。非徒不知其量深与浅。特亦未免望洋而返。至于穷死生。味今古。莫知其涯涘矣。

　　义济上人

　　学道别无方便。只贵心坚石穿。若是打头不遇作家。未免翻成懵董。僧问赵州。狗子还有佛性也无。州云无。只遮个无字。便是剖牢关断生死。破疑团的利刃。却须将一个无字。放在额角上。如一座须弥山。向万仞崖前。独足而立。莫教失脚。和自家性命。一时粉碎。便见斩新日月。特地乾坤。三世佛。历代祖。呼来喝去。尽皆在我。若是今日三。明日四。东边寻。西边觅。被个静与闹。昏与散。截作两段。忽觉时暂轻安。转身又却不尔。只为下手不力。似信不信。流入半青半黄。落索群队中去也。

　　义济上人。山中度夏。逢秋问归。矻矻然于众。宛有百丈之作。恰与老黄梅同乡。前涂忽有人。问梅黄也未。不得蹉口祗对。钝置老僧。临风听得。定与三十拄杖。

　　德胜上人

　　德胜上人。东林上足。老雪翁之孙也。天姿粹美。淡静而端严。宽和而轩豁。与蒲团为仇敌。朝暮未尝放舍。更能握起吹毛剑。佛来也斩。祖来也斩。则昏沉散乱。自然倒退三千里。忽地两手俱空。直得森罗万象。彻底平沈。便是到家时节。若问如何是吹毛剑。珊瑚枝枝撑着月。

　　正勤上人

　　所守者正。所学者勤。惟勤与正。乃入道之捷径。

　　正勤上人。能力守之。力学之。吾当与汝保任。搂出赵州心髓。将一个无字。飏在万仞无涯。深坑之下。却与从上佛祖。把手同行。不为差事。

　　志月上人

　　一月普现一切水。一切水月一月摄。此喻一心生万法。万法生一心。此即梦幻空华。半似而半空者也。忽若浮云蔽空。水底清光何在。遮里豁开正眼。月未尝无。光未尝没。明与暗一如。死与生无间。若夫灵山话。曹溪指。马祖玩。总是影子边事。

　　志月上人。坚志慕道。当于天地未判。父母未生以前。识取真月。然后见月休观指。归家罢问程。百千佛祖。尽是弄光影汉。缚作一束。浸在万丈寒潭之底。不为分外。

　　德溥上人

　　溥修其德。溥学其道。人之道德。身之黼藻。道照今古。秋月辉辉。德蔼乾坤。春风浩浩。精学与精修。未宜轻放倒。九夏不出门。亦不踏横草。忽然拶透赵州狗子佛性无。珊瑚枝头。红日杲杲。

　　继逮上人

　　佛祖之道。廓若太虚。浩若大海。岂造次凡流之可语哉。又岂尺寸之可度。麻苇之可测哉。除非大根大器大力量。发大勇猛。于一念未生。一沤未发。一踏到底。然后向佛祖头上坐。头上卧。则方有少分相应。僧问赵州。狗子还有佛性也无。州云无。只遮个无字。量纳太虚。深过大海。乃从上百千佛祖命脉。大地众生眼目。岂可以驴鸣犬吠。有情无情见。及有思惟心之。可测度哉。

　　继逮上人。笃志此道。究明狗子佛性无话。甚切。如到方丈请益。遭痛棒打出者。屡矣。一日复来呈偈。求语为警䇿。故直书此以示。若认着一个元字脚。便是杂毒入心。孤负赵州不少。

　　慈琇上人

　　古人三十年。履践个事。尚道。我正闹在。如今未曾拈起蒲团。便要一锹掘井。岂不天地辽邈者哉。昏沉散乱。自旷大劫。相随相逐。直至今日。不有劈太华之力。吸沧溟之量。挂铁面具。握金刚剑。要宇宙廓清。难矣。虽然白饭元来是米做。俯仰折旋。着衣吃饭。如壮士屈申。不借他力。广额屠儿。放下屠刀。道。我是千佛一数。且喜一念相应。夫如向外驰求。弗自投吴与楚。岂不重为叹惜。

　　智俊上人

　　大根大智。俊爽之士。当出古今罗网。掀翻生死窠臼。不滞有无名相。不分明闇路岐。展拓乾坤于毛发之上。呵叱风雷于謦欬之顷。百千佛祖。窥觑无门。大地众生。仰望不及。时节到来。则顶天立地。播扬大教。扶持末法。以寿无上法王慧命。岂不庆快平生也欤。否则未免唐丧光阴。虚消信施。只是一个。下板头。吃死饭汉。闻三下板坐禅。一似生冤家。一味抽了。被寮舍中打睡。名字行脚。乌足语哉。

　　宗然上人

　　儒释无二道。圣凡无二心。但得其心。道则尽矣。在彼在此。曾何间焉。

　　宗然上人。弃六经而收六贼。单提金刚宝剑。断尽烦恼根尘。一日留纸于雪岩之下。欲请语。为终身道伴。古谓独行无伴侣。语则剩矣。但只要不离此。不着彼。翻身一掷。蓦过太虚。黄面汉与老仲尼。目即在上座脚底。

　　宗胄上人

　　赵州道。一个无字。如击涂毒鼓。闻者皆丧。苟不具顶门正眼。切忌动着。动着即瞎。透得一个无字。千句万句。只是一字。只遮一字。从来不曾着画。也是病见空花。赵州露刃剑。寒光霜焰𦦨。向遮提持得去。百千佛祖命根。一时两断。苟或柄欛之真。已是自伤己命。

　　九河辩藏主

　　大辩若讷。大巧若拙。此法离言语。不立文字之至要也。僧问赵州。狗子还有佛性也无。赵州道无。正是巧尽拙出。后来五祖演和尚。颂云。赵州露刃剑。寒霜光𦦨𦦨。更拟问如何。分身作两段。朴散淳离。转而讹之。化为糟粕矣。吁惜哉。

　　九为君数。十为成数。河出图。洛出书。伏羲未画。总未有遮个消息。老赵州。着脚于天地未形。佛祖未兴。以前。净如明镜。转若圆珠。僧问。狗子还有佛性也无。向他道无。又僧问。狗子还有佛性也无。向他道有。正如急水打毬子。落处不停谁解看。

　　剿虚妄之贼。绝散乱之媒。苟不力提利刃。吾未见其然。也只遮无字。便是直入百万军中。斩颜良的𣠽柄。是须先𢬵得自家性命。然后有必取必胜之功。苟或渐疑渐虑。半后半前。非独手中器械。被人夺却。要见六户风清。一尘不扰。未得在。

　　顶门正眼。肘后灵符。鉴地辉天。摧邪显正。至灵至验。至妙至圆。无出一个无字。向未举以前。一提提得。万别千差。同归一揆。如一月印千江。月无分照之心。水无受月之意。千江同一月。一月共千江。其如情见未忘。一任水中捞月。

　　如来秘密宝藏。佛祖向上牢关。透得一个无字。百匝千重。一时了毕。譬如一灯洞耀。百千明镜交辉。却须当轩扑灭。明闇俱忘。道有道无。临机在我。我相亦空。万象森罗。同成正觉。到与么时。方见古人道。尽大地是沙门一只眼。

　　无边刹海。自他不隔于毫端。十世古今。终始不离于当念。僧问赵州。狗子还有佛性也无。州云无。三百六十骨节。八万四千毛窍。无明业识。烦恼。般若真如解脱。尽底一倾倾出。将谓是一颗照夜明珠。谁知却是换眼睛乌豆。除非一拶粉碎。未易隔壁抟量。

　　一处通。千处万处一时通。一处透。千处万处一时透。五千四十八张故纸。一千七百段葛藤。会得一个无字。如金翅王。一拍四大海水。连底俱空。才涉思量拟议。便被情识意路绊在。荆棘林中。要得脱体无依。乾坤独露。三生六十劫。

　　佛病祖病。色身法身。寒病热病。大黄巴豆。医不得底病。单单提一个无字。向未开口以前。一咽咽下。便是一粒换骨灵丹。泻下通身杂毒。百千毛窍俱开。五蕴六尘。廓若太虚。净如明镜。却与七百甲子老禅和。把手同行。同坐于大休大歇。大安乐田地。岂不庆快也欤。服药不如忌口。开凿人天眼目。发明佛祖宗猷。万别千差之要。七纵八横之妙。无出一个无字。临机但无拣择。大用自然现前。如行空之月。无不应之辉。若走盘之珠。无可留之影。或舒或卷。或擒或纵。剔起眉毛。已是千里万里。没交涉。惟大智洞明。小根小器。可得而语哉。

　　俊㧞衲子。要如良骥奔腾。直须一日千里。苟猎虚言。不耕实效。纵抱天马龙驹之质。未免且困盐车之下。光阴似箭。日月如梭。可不自鞭自策者哉。

　　了智上人

　　毁冕裂冠。披缁披褐。古未尝无。枯此心如朽木。视身世如浮沤。在今罕有。所以道。学道乃大丈夫事业。非将相之所能。

　　了智上人。弃官圆顶。刻苦下工。志实可尚。但勇猛精进四个字。着力未专。为昏沉散乱所困。未免堕在悠悠漾漾。名字坐禅甲里。只成个长行粥饭僧去也。如今要急相应。但只竖起生铁脊梁。撑开两眼。尽三百六十骨节。八万四千毛窍。屏作一个无字。一提提起。如一团热铁。如一堆烈𦦨相似。则自然空劳劳地。虚豁豁地。何缘有一毫昏沉散乱之相可得。如此五七日去。忽然筑着磕着。也不定本色道人。若不赤体亲见父母未生以前。本地风光。只在无边无岸。生死海里浮沉。良为可惜。然虽如是。直须师子翻身。切忌韩獹逐块。

　　法海上人

　　法海汪洋。灵源湛寂。此大地众生。三世佛祖。同一受用。只因迷悟二字。有差有别。遂有生死涅槃。轮回解脱之间。要得会而归之。只消单单地。猛着精采。提一个无字。昼三夜三。𢬵死𢬵生。与之𤺊捱。忽然一踏踏翻。彻法源底。则见三世如来。与三界二十五有。通是妙明真觉。无生死可厌。解脱可求。菩提可得。涅槃可证。如日月自行。江河自注。乾坤自立。虚空自在。曾何一纤尘一毫发之有间哉。依旧行但行。坐但坐。瞌睡打眠。着衣吃饭。一切平常。等闲道着一个佛字。三年漱口。

　　法海禅人。与了智上座。同一出处。同住同参。发明大事。老僧当立待汝未跨门来。已与三十拄杖。

　　示转庵圆上人

　　转山河大地。归自己。则易。转自己。归山河大地。则难。有人道得不难不易句。其奈鼻孔。已被灯笼露柱穿却。未免转身无路。正恁么时。毕竟唤什么。作山河大地。又唤什么作自己。自己与山河大地。是一是二。是有是无。到遮里。却须剔起眉毛于十二时中。行来坐去。冷地自家。微细揣摩。披剥始得。忽若翻转手。摸着旧时鼻孔。依前只在面皮上。便见五祖道。任运不知名。轻轻着眼听。水上青青绿。原来是浮萍。

　　示选副寺

　　道在日用。日用而不知。所以道。知是妄觉。不知是无记。到遮里。且道知底是。不知底是。从上老冻脓。与天下行脚汉。并是筑破饭袋。踏破草鞋。要且未见一人透得遮重关子。既透不过。不若行但行。坐但坐。折旋俯仰。不是他人。至于闻声见色。送去迎来。左东右西。无适不在。是则固是。其奈己眼未开。被一重膜子障住。未免前段葛藤。尽是别人家里事。于我全无交涉。须是十二时中。四威仪内。无丝毫虚弃底工夫。单单提着一个无字。竖起生铁脊梁。如顶一座须弥山。在额角头相似。莫教眨眼照顾不前。便见浑身粉碎。且喜一生参学事毕。

　　选副寺。淳厚有素。久依东叟老师。今欲换水养鱼。向万丈寒渊深处插足。忽若老龙奋迅。巨浪泼天。切不得于干地浸杀。

　　赵州见南泉。临济扣黄檗。龙潭接德峤。尽皆一踏到底。当此末法。气运浇漓。尽非一拶一挨。便透根器。自非拚得性命。向万仞崖头一扑。欲空万法根源。以尽不传之秘。未之闻也。

　　昏沉掉举之根。起于业识颠倒之顷。今欲㧞而斩之。非力坐死究。则不能胜矣。固曰。行亦禅坐亦禅。语默动静体安然。此亦得底人田地。若是未得底人。谓之执药成病。安有海印发光时节。

　　决欲究此一件大事。当须发大勇猛。奋不顾身。尽此三百六十骨节。八万四千毛窍。屏作一个无字。一提提起。顿在七尺单前。三寸蒲团之上。如一座须弥山相似。兼以昼夜。积以岁月。无有不透底道理。若只半热半寒。似进不进。欲图速效。以资话柄。将恐后来。打入骨董队里去也。

　　忽尔目前虚豁豁地。似觉不见有此身。正谓之豁达空拨因果。须是信一念子。啐地断。嚗地折。如崖崩石裂。地陷天崩始得。未曾亲到遮个田地。谩说大悟十七八番。也是傍若无人。

　　本分工夫。须是十二时中。打成一片。无丝毫间断始得。若曰进一寸。退一尺。一日暴之。十日寒之。安得有成办底时节。是须竖起生铁脊梁。教节节相拄。尽八万四千毛窍。三百六十骨节。与平生气力。屏作一个无字。一提提起。如一人与万人敌始得。稍涉迟回。则被昏散二风。缚作一团。定矣。

　　从上千差万别。正眼若开。只是一句。不消欬𠻳一声。一时透毕。如今有一等。不唧𠺕汉。往往多是将实法定相衷私传授。误了一切人。堕在情识坑子里。头出头没。刬地到。不如三家村里田厍翁。胸次中洁洁净净。却无许多狼狼藉藉。宜审思之。

　　参得到。说得到。又须行得到。殊不知俱到也不是。俱不到也不是。将知我此宗门下事。如疾𦦨过风。雷霆霹雳。无你拟议处。无你凑泊处。除非大根大器大力量。聊闻举着。倒转枪头。便是黄面老汉。也与一刀两段。降此已往。三生六十劫。

　　三到投子。九上洞山。至于坐破七个蒲团。与隔江招手。一宿曹溪。望见刹竿便回。往往将谓根有利钝。时有先后。殊不知。依旧是个日出东方夜落西。虽然如是。郑州出曹门。

　　宗仁上人

　　仁为五常之宗。心为万象之主。心恕则仁自生。心慈则仁自兴。善恶之性同一源。生佛之分无二天。从旷大劫至目前。着衣吃饭谁不然。

　　克俊上人

　　俊㧞道流。克明自己。十二时中。常默默地。苟存毫发不能除。便见从前。都不是等闲。一踏到底。忘事亦忘理。

　　宗正上人

　　僧问赵州。狗子还有佛性也无。赵州道无。如挝涂毒。闻者俱丧。又如提金刚宝剑。霜𦦨凛然。独脱汉。拈得便用。拏得便擿。七百甲子老禅和。未免翻成窠臼。妙喜道。不是有无之无。亦非真无之无。与么说话。窠臼上更添窠臼。除是等闲一捏。和赵州三百六十骨节。一时粉碎。撒在百草头上。散为万别千差。逗到结角罗纹处。觅一微尘。了不可得。庭前柏树子。麻三斤。干屎橛。一时扫荡无余。虽然如是。万里不挂片云。青天也须吃棒。宗正上人。还甘么。纵饶不甘。也须一捏粉碎。

　　守志上人

　　志怀高远。守亦坚牢。斩佛祖剑。柄要力操。寒霜光𦦨。腥血鲜臊。眼空大地无英豪。关羽一勇非吾曹。当机一笑风怒号。四海息波涛。

　　妙圆首座

　　从上来事。本乎无传。宗乎无言。如大明当空。无幽不烛。如太阿在手。杀活临机。断无葛藤露布。口传心授。以舛宗风。以误末学。若佛若祖。不得已。方便垂慈。失口流落一言半句。不然而然。偶尔而尔。莫非为汝洗荡情尘。破除业识。并无纤毫实法。与你为知为觉。为解为碍。如明镜无尘。而加彩绘者哉。可笑近代有一种不正因尊宿。与一类不正因弟子。如学上大人丘乙己。至尚书周易一般。方可称为明眼衲子。苦也屈哉。宗门事业。若如此学得。佛法不到今日。所谓参须实参。悟须实悟。阎罗大王。不怕多语。

　　书

　　上吴丞相

　　窃观吾宗。向上一关。明如杲日。浩若太虚。动静存亡。照用机栝。如雷如电。如风如云。及其翕也。纤尘不立。及其张也。弥亘大千。所以生死笼罩伊不住。是非明辩伊不得。是谓一味平等。无碍大解脱门也。然而不可以有心知。不可以无心造。只贵大力量大丈夫。向情识意路。一切差别等见。未萌以前。赤骨律地。一跳跳出。却领现成受用。然而则知。昭昭鉴觉。与纷纷起灭者。是皆大解脱门之正体也。鉴觉则览外尘而成见。起灭则逐内妄以成知。此知此见。直下荡荡地。如水上葫芦。曾无住着。既无住着。鉴与觉。起与灭。尘与妄。知与见。生与死。是与非。是皆空中鸟迹。就而求之。曾何毫发之有哉。三世诸佛本源。六代祖师心髓。尽不外乎此矣。良由大地众生。失业亡家。穷劫至今。流而不返。指亲为贼。认郎作奴。自己库藏中。百千珍宝。弃之而他觅外求。所以累他先圣。脱珍御服。着弊垢衣。巧设方便。引而诱之。无他。盖欲其信道。自己是佛。更无别人耳。

　　昔有一僧。因不自信。遂问石霜云。起灭不停时如何。霜云。一条白练去。冷湫湫地去。古庙里香炉去。又问岩头。头喝云。是谁起灭。此二尊宿。所谓才有所重。便成窠臼。是以活遮僧不得。昨闻大丞相国公。举此公案。撩拨诸山。亦一时盛事也。净慈云。同坑无异土。强费分疏。护国云。在丞相分上。则神通游戏。门外打之绕。某亦有一语。要为遮僧。一刀两段。口未开时。分付了也。

　　如某者。二十年前。亦不自信。钻天掘地。遍求佛法。通宵彻旦。惟被起灭昏沉。交相扰扰。如夙世生冤。无由解脱。虽时时念念。提一个无字。与之𤺊捱。终是力不能加。又复多寻方册。博探古今。亦卒无药可疗。忽一日涕流泪下。痛自鞭䇿曰。从古至今。悟道无数。岂我独无夙种乎。于是奋不顾身。一往直前。将三百六十骨节。与八万四千毛窍。并做一个无字。一提提起。正如一人与万人敌。径欲直趋中军帐里。取将军头。相似。旷劫烦恼。一时现前。只得尽命一挥。忽然起灭昏沉。顿忘所在。身与心。人与境。浑然一片。如银山铁壁。行也如是。坐也如是。饮食起居。悉皆如是。偶一僧问曰。你如此痴狂。作甚么。对曰办道。又问曰。你唤甚么作道。对曰。与我说话是道。又问。你死了烧了。又唤甚么作道。遂不能对。但只茫茫。转加迷闷。竟不觉归僧堂单位下。方始翻身竖起脊梁。面壁而坐。忽然平白。如地陷一般。面前豁开一亮。正如云开月朗。夜闇灯明。森罗万象。法法全彰。般若菩提。尘尘显露。回思从前醒底困底。闹底静底。起底灭底。逐色随声底。至于一切是非得失。喜怒哀乐。移换底。元来尽是现前受用。更非他物。却忆从前。只欲于如上等处。尽力扫除。就海弃浪。良为可笑。自此虚荡荡地。孤迥迥地。常露现前。更无丝毫动相。当时只不合执定此见。返为所见所知。一碍碍住。每于白日。虚闲廓忘知见处。中夜睡着。泯无梦想时。打作两橛。刬地又透不过。既透不过。则生死岸头。便是样子。从上宗门中。一言半句。万别千差。有意味可以㗖啄者。一一排遣得下。无意味难于下口者。又却吞吐不得。则他日异时。何以宏宗树教。于是昼而思。夜而咏。行而看。坐而提。如是孜孜兀兀。或进或退。若存若亡者。又阅十载。一日在太白五凤楼前。纵步。举首见一株古柏。触着面前。向来所得。和胸中凝滞。尽底脱去。如在万重荆棘丛中。一跳出在白日青天之外。打一转。相似。更无纤毫勾绊所是。从前有见无见。世出世间。了不了法。一时消荡。净尽无余。一千七百则。闲家泼具。当甚碗脱丘。何处更留一丝头。知见解会。健行困坐。吃饭着衣。只是一个平常无事人耳。

　　今时诸方。往往不本元由。多只认目前声色。弄个业识团子。接耳交头。商量传受。以当参学。古人一时垂慈方便。将楷定规模。依样着语批判。谓之明大法。自己脚根下。一片田地。依旧黑洞洞。不知着落。殊不知。从上以来。正按傍提之要。全生全杀之机。如大车轮。如大火聚。拶着便转。触着便烧。那有你拟议亲近处。纵饶具奔波度刃底眼。向三千里外提持。亦未可几其万一。岂宜以实法定相。斗钉苟合。误赚后人。瞎将来眼。是致佛祖正传不传之秘。流为世俗口耳之学。实证实悟。教外之旨。指为表显门庭之说。吁惜哉。

　　王潜斋

　　窃谓。吾释之道。从古以坠。非假至尊至贵。翼而扶之。则或不自立。是故迦文诞生兜率。示现王宫。至于成道转法轮。则曰。吾佛法。付嘱国王大臣。为之外护。所以广被西干。远流东土。绵绵二千余载。而未泯者。实外护之赐也。惟近世以来。时当末运。宗社浇漓。虽王臣外护。不减伊昔。而联芳续𦦨。大耻先贤。夫圆其顶。方其袍。但知从事乎鄙陋猥屑。殊不原夫吾道之始终。道也者。弥纶乎三界。统御乎大千。天地日月。阴阳造化。风雨晦明。未始不一一即此道。而囊橐之。虚而异。为圣为贤。为愚为蒙。为昆虫。为禽兽。凝而分。为山为岳。为江为海。为竹树为草菜。以至生死兴亡。迁流代谢。是皆根于之道。翕张而已矣。然则道之为道。果何物也。即羲画未着以前之易耳。易之为体。果何寓也。即乾坤未位以前之理耳。理之为用。果何归也。即万物未化以前之性耳。性之为性。荡荡乎周行。巍巍乎不动。亘十世。穷十虚。而不见其大。返一念。逆一尘。而不见其小。以释而言。曰正法眼。曰大圆觉。曰毗卢印。通而变之。即赵州柏树子。云门干屎橛。德山棒。临济喝。卷而为玄关。为金锁。舒而为万别。为千差。以儒而言。曰皇极。曰中庸。曰大学。会而归之。即孔氏之忠恕。孟氏之浩然。回也愚。曾子唯。着而为诗书。为礼乐。列而为三纲。为五常。由是而观。儒之与释。道之所在固一。惟其化异。而制不同耳。何哉。是由释之教。以慈忍为化。以戒定为制。故夫人也。或得玩而视之。近而易之。儒之教。以诚明为化。以刑责为制。故夫人也。崇而尚之。仰而畏之。仰而畏。则惧生焉。近而易。则慢生焉。今夫人也。果曰我慢。则其逸俗绝尘。清冷之士。扫踪灭迹。甘与流光俱化。曾何世相之有哉。故曰。不假王臣外护。而翼扶之。则或不自立。果不自立。则彼托形借服。混淆之辈。泛滥法门。又安知吾怀袖中。确有可崇可尚。可仰可畏可惧之道也哉。

　　窃谓。佛法至要。本乎明心。心欲洞明。贵乎息见。见乎不息则邪正交错。心乎不明。则真妄交驰。苟息矣苟明矣。真与妄俱空。邪与正不立。直下儱儱侗侗。颟颟顸顸。如三家村里田舍翁。无丝毫知见。罗网胸襟。无丝毫声色。笼罩耳目。到恁么处。依旧七颠八倒。逆顺纵横。左之右之。无在不在。始可谓之心明矣见息矣。妄与邪。不能干矣。正与直。不必顾矣。更须拨转向上关棙。和底一时翻却。申出三头六臂。于无凑泊处。别开正眼。亦未可称为本分参学。

　　兹者仰荷不鄙。以倾盖一见间。示以入道因缘。且谓于语默提撕不及处。忽然豁尔现前。此正妙喜所谓。爆地断时消息也。有以见台座。于脚跟下。彻证父母未生以前面目。谛且当。深且远矣。但又举。昔有一僧。称台座。慧有余而定不足。台座亦已甚。肯其说。然此僧好与三十拄杖。何故。盖为不曾有本参中事。返于净无瑕颣处。添一重翳膜。遂误台座。直至于今。剔拨不下。所以语某曰。我被遮一件事。碍在胸中。久矣。以某见之。何碍之有。但不合当初于豁然现前时。一认认着。如今于泯然无知处。一忘忘却。是致明闇交争。是非交夺。朕兆未彰以前消息。截作两段。不得自由自在。殊不知森罗万象。明闇色空。烦恼菩提。智慧解脱。通贯是个大圆觉海。欲觅一丝毫根蒂。了不可得。既不可得。则当知教中道。应无所住。而生其心。心既无住。则当会见见之时。见犹离见。见不能及。见既不及。则当思豁然现前之时。此即敲门瓦子。实非堂奥中物。急须飏下。果能飏下。亦不必起飏下之见。若起此见。其病愈增。但只随机应变。任性逍遥。或寄观听于金石丝竹。或全用舍于礼乐诗书。至于升降揖让。游泳推敲。莫不尽从此大圆觉中流出。更无丝毫外来之物。然后佛也心也。见也息也。邪与正也。真与妄也。不待区别。晓然判于明镜中矣。

　　荆溪吴都运书

　　窃观。圣人之道。与如来之道。同一道也。未尝二也。圣人之道。则率性。如来之道。则见性。见性则可以明心。可以成佛。可以度众生。率性。则可以正心。可以修身。可以治国平天下。虽率与见异。而性则同也。非独圣人与如来。同此一性。自曾子子思孟轲以降。至于近世伊洛晦庵水心筼𦝰。及荆溪安抚都运侍郎。正脉绵绵。接踵而臻圣人之域。莫不同此性也。

　　西天唐土三十五祖。与德山临济至于近代妙喜应庵。或下世间有作者而出。发扬佛祖不传之秘。于言句之外。是亦同此性也。此性既同。则此道亦同。此道既同。则百家诸儒之书与五千大藏之文。同一舌也。是故圣人曰。吾道一以贯之。如来亦曰。十方世界中。惟有一乘法。然此一乘之法。与一贯之道。即此性。此性即此法。此法即此道。道也。法也。性也。名异体同。其为体也。天包无外。细入秋毫。迎之而不见。弃之而常在。天地依此而立。日月依此而明。圣人依此而设教。如来依此而示现。即儒所谓皇极。无极。大极。释所谓。本地风光。本来面目。本生父母。是也。

　　仰惟安抚都运荆溪侍郎当代道学宗主。清镇台藩。政传中外。辟学校。明仁义。安巨室。宽小民。实谓尽此正心诚意之道。行且力矣。以一身。为金口木舌。化湖湘。为洙泗矣。独释氏之宗。索然坠地。犹未获尽此心。为此道盟至耳。愿于正三纲。修五常之暇。略移一瞬。以照释氏之宗。则见圣人之道。与如来之道。同一揆矣。或谓释氏之宗。多迂阔。多虚无。非迂阔也。非虚无也。盖此本来面目。本地风光。与夫大极皇极。浩浩然。荡荡然。不可得而形容。不可得而拟议。故其立言也。多旷达。寓理也。多幽潜。即幽潜。以见其妙。杲如白昼之明。即旷达。以见其微端。如眉睫之近。其理之幽潜。言之旷达。莫不发越乎此心之中。未常隐也。故圣人曰。以我为隐乎。吾无隐乎尔。如来亦曰。法法不隐藏。古今常独露。但此义。虽至近至易。而非世间聦明利智之。所能达。是须脱去一切情尘解路。至胸中一寸之地。廓若太虚之广。则此义。洞然明矣。而亦便知森罗万象。昆虫草木。即此义。喜怒哀乐。折旋俯仰。即此义。此义既明。则百家诸儒之书。五千大藏之教。未抵一个之字。

　　昔李翱相公。见药山。以云在青天水在瓶。明此义。无尽居士见兜率。于夜半。触翻泉钵。证此义。山谷道人见晦堂。闻桂香。符此义。无垢状元见妙喜。听蛙声。契此义。与夫从上道学诸巨儒。莫不尽与释氏游。而相与握手于至妙至玄之表。近世虽无大颠妙喜辈。可敬而尚之。

　　惟台座揭日月之大明。悬古今之至鉴。烛于混元未判之先。则见圣人之道。与如来之道。同一揆也。明矣。

　　　　　荆溪吴都运书

　　窃观释氏之道。以戒定慧三学为宗。戒则律以持心。定则静以照心。慧则智以明心。有慧无定戒。则念念在放逸。徒尔事言说。而不能断轮回脱生死。有定无戒慧。则念念在虚寂。徒尔滞顽空。而不能唱大教导群生。有戒无定慧。则念念在执捉。徒尔拘法度。而不能一是非。齐物我。然而慧即定。定即戒。戒能生定。定即生慧。慧也定也戒也。祖乎一心。心本不有。戒定慧复从何得。然则不有而有。广若太虚。尽大千沙界。草木丛林。鸟兽人畜。与夫八万四千尘劳。总即此心。心不生即戒。心不动即定。心不昧即慧。戒定慧即此心之本具。初不待习而后得也。有时不有。细如毫末。应一切真如般若。菩提解脱。与夫八万四千行愿。总非此心。心非戒而自止。心非定而自息。心非慧而自通。戒定慧与此心。俱无形相。虽时时而习之。无所得也。于无所得处。无所不得。则得本无得。无得之得。是为真得。其为得也。宽廓非外。寂寥非内。瞻之在前。忽焉在后。不可取。不取舍。不可名。不可状。此即从上百千佛祖。以器传器。以镜照镜。一段奇特因缘。谓之正法眼藏。涅槃妙心也。是故达磨大师。自西天竺国而来。始见梁朝武帝。问圣义谛中。以何为第一。达磨奏云。廓然无圣。又问对朕者谁。奏云不识。此即达磨。为武帝直指此心。以有言示无言也。帝不契。达磨遂折苇渡江。径归少室峰下。面壁屹然而坐。此又为尽大地众生。直指此心。以无言示有言也。历九载星霜。无人领旨。惟神光可大师。断一臂。礼三拜。叉手而立。默尔全身担荷于形名未兆之先。是谓达磨西来。不立文字。直指人心。见性成佛。自此毒流东土。接响承虚。可传灿。灿传信。信传忍。忍传能。能即卖柴汉。是谓六祖祖下分二传。一曰南岳让。二曰青原思。惟让接机敏利。雷轰电驰。散枝派于四方。星分棋布。源源不绝。即南岳福严山。是其唱道之地。慨夫时移道丧。至今几五七百载。而渐至乎绝灭无闻矣。虽吾浙全盛之地。所在丛林。尤多污杂。求其深明此道。步步踏实者。未之有也。信有此道。时时步移者。亦鲜矣。道既不明。又不信矣。欲望吾佛祖之教。复兴于此。其可得乎。粗有志于参学流通之士。对此得不为之痛心大息者哉。

　　如某者。自幼削发。因笃信此道。而游方。始造净慈天目之室。提狗子无佛性话。心心相承。念念相续者。三载。昼以继夜。夜以达旦。是必欲剖此念。破此心。以见父母未生前。本来面目。忽一日。于着力不到处。此念此心未萌处。泮若冰消。豁然迥露。如太虚之朗月。独耀于中霄。当是时也。上不见有诸佛。下不见有众生。内不见有自己。外不见有山河。巍巍堂堂。炜炜煌煌。惟一清净。无依无欲。大解脱境界。即前所谓。无得之得。是为真得。其戒定慧。亦无处容受。戒定慧既无处容受。则一切逆顺是非。好恶长短。如太虚之云。于我何有哉。尔后即以此。扣之灵隐石田。参之天童痴绝。证之径山无准。洎笑翁大歇北涧石溪。莫不尽跨其门。而审之。然而所见。亦各有浅深。所用亦各有高下。若夫从上佛祖。千差万别。隐显机缘。是皆红炉上一点雪。

　　仰惟都运诏使。国史宝文。荆溪侍郎。道学正统。得伊周孔孟之正传。廉明仁爱。教士养民。当世一人耳。某宿何厚幸。获遭际于此时。实千载一遇也。龙兴之宠擢。道林之改迁。眷顾异常。实出过外之望。四绝堂上。获聆无极之论。侍郎谓。无极乃此个道理。无穷极也。又谓。孔孟之说如是。伊洛之说又如是。晦庵象山之说又如是。是以见此个道理。无穷极也。然而理既无极。事亦无极。事本无名。因理而得。理本无形。因事而显。始自天开地辟。至于三皇五帝。历代君臣。一治一乱。一兴一亡。是事之无极也。事不自立。因理而显。理即心也。天地万物。生我心内。治乱兴亡。自此心中流出。故曰。事本无名。因理而得。心即理也。即天地万物。四时代谢。治乱兴亡。以见此心。是理之无极也。故曰。理本无形。因事而显。事即理也。理即事也。事与理融。是为极也。极之为极。浩浩荡荡。杳杳冥冥。不可穷不可尽。是为无极。无极之极。是为太极。太极乃中也。中也者即天地万物。喜怒哀乐。未具以前。清虚之至理也。然此清虚之理。含藏天地万物。与夫喜怒哀乐。是谓中也。其为中也。圆同太虚。非欠非余。能平高下。不堕有无。即吾佛氏。所谓正法眼藏。孟氏所谓浩然之气。孔氏所谓一贯之道。以是融会。儒之与释。虽门户不同。道之所在。只一也。

　　序

　　友山序

　　友直友谅友多闻。圣人之遗训也。直则开心见诚。谅则察往知来。多闻非具正遍知之谓欤。在古亦曰。择朋须胜己。似我不如无。取友之道也如此。必谦上人之号友山。文不在兹乎。插天拔地而不倚。山之直也。风来树动。叶落知秋。山之谅也。钟鸣谷应。猿啼鹤唳。非山之多闻也欤。今上人。取山为友者。是三德也。盖德可以益于吾也。然山亦静亦定。静定之间。戒慧自足。吾今取山为友者。岂徒然哉。

　　甲申秋之七日。上人瓣香幅纸。请雪岩老叟。序以证之。序非所能也。姑即此义。以理此事。直书以遗之云。

　　无翁序

　　净行禅者。践腊虽浅。志愿极深。神凝秋水。气禀辰霜。问道于雪岩老叟。若将有得焉。而又辄以号为问。姑即无翁二字扁之。亦诱进之一端也。能于无字下。洞见根源。则行不练而成。净不澄而清矣。少而称翁。又何碍焉。叟复示以偈曰。万法重重一字收。拈来顿在鼻尖头。皤然白发镜中见。觌面何曾有赵州。

　　云山序

　　白云依依。青山巍巍。光风浩浩。霁月辉辉。仿佛善财童子。与德云比丘。在别峰相见之时。人也境也。事也理也。今也古也。纤尘无间。毫发不移。上人有以永德自名。云山自号者。翻然而起曰。我本无名。假永德以自称。我本无号。假云山以自号。师肯赐一语为证否。曰唯。学至于无。空万缘。无一尘之可得。正善财于七日中间。亲见老德云消息。岂暂时闻见之可及也哉。所以上人自名永德也。德既永矣。道亦永焉。上人之号云山。实也非假也。故书一偈。以旌之。纵目无心与么看。擎天拔地黑漫漫。谁知七日不相见。只在眉峰一寸间。

　　静山序(并偈)

　　万缘不涉。万法自闲。此静之义也。静则定。定则安。所谓安若太山。万机不能挠矣。然静必有动。动必有作。作必有言。静山二字。由是而得。普寂之号。由是而称。雪岩一偈。亦由是而成。偈曰。一迹无余万籁沈。峦光月色共深深。谁知尚有𦙼儿闹。龙在霜枯木里吟。

　　秋江序(并偈)

　　秋江。智月上人之自号也。凉秋月明。空江浪平。上下一色。表里洞明。心也佛也。禅也道也。名也号也。觅一丝毫有相。了不可得。非上人之见处也欤。若只与么。犹是过患边事。姑示一偈云。漾漾银河玉宇流。净如白练冷光浮。老胡一苇踏不着。零落西风断岸头。

　　中山序(并铭)

　　乾坤之内。宇宙之间。中有一宝。秘在形山。古人已是觌面相呈。何秘之有。道宝藏主。以中山自号。山既立中。中则有外。中外相承。秘可见矣。雪岩老叟。为铭之曰。不倚曰中。屹立曰山。白云四座。明月一间。独坐天心存正念。直透须弥只等闲。

　　天全说

　　嗣樗侍者。自号天全。请说于雪岩老叟曰。何义也。朽腐不收之木。亘千万劫。而不涉春秋。无斫削雕刻斧斤之患。以残吾躯。无依附寄托栋梁之任。以重吾肩。抱烟云而自乐。伴苔藓以闲眠。循循焉望望焉。夫是者谓之天全。予曰否。天全乃全其天。各各全吾所赋之天。利者不钝。愚者不贤。直者不曲。脆者不坚。而又爱者泛。独者专。执者方。转者圆。或又曰否。吾则曰然。于是出一偈。以美其称。颂其德。发其全。全之者天。广而无量亦无边。遍覆三千与大千。欠阙不存𦙼子相。运行当与日同圆。

　　铭

　　一溪铭

　　溪清可鉴。万派一源。无上妙道。唯心可传。道清讳也。一溪号之。作是铭者。雪岩为谁。

　　铁船铭(济)

　　今兹巨舟。匪木之俦。开乾坤鞴。模范九州。发性天火。石烁金流。形名未具。运载已周。不加橹桌。惟重惟浮。博济四海。任其去留。一篷明月。万里清秋。

　　偈颂

　　送德富藏主之衡

　　集云云外小睡虎。毛色金斑威百步。顶门正眼烁乾坤。等闲亦或生风雨。拂晓出门去何处。衡阳城中访亲故。记之早晚即归来。震雷一喝了此末后句。

　　送光后堂(并序)

　　妙光首座。两载游从如一日。盖孜孜于道。不知光阴之易也如此。俄然需偈为别。因笔以饯云　春风恶。春风恶。一夜梅花尽吹落。人来话别欲游吴。踏断东南天一角。春风恶。春风恶。八千里外望西川。从前都是错。

　　宗正上人

　　金襕之外传何物。应道门前倒刹竿。亘古亘今全提句。好向声前着眼看。衲僧衣钵只者是。汝今已得正宗旨。寄集云单号别传。枚数英才先屈指。忽来告假归清江。窗前梅早春渐芳。一枝横出苍烟外。泉声喷雪岩流香。

　　惠洪上人

　　洪蒙既判。惠然红日。天地开明。即心是佛。尘沙刹海。遍界发辉。一丝毫头。昧之不得。却须直下掀翻。休为知见所执。受用只此平常。更无玄妙奇特。若是衲僧门下。难免痛棒三十。目今且赠四藤。任便东西南北。回首集云峰。面前青突兀。

　　送契宁上人

　　道契佛祖。身自康宁。行笃言寡。名香德馨。一尘不染。千里前程。番阳浩浩。集云青青。稳泛扁舟短桌。西风浪平。

　　绍隆上人

　　行以德绍。道以时隆。浮薄在彼。端确在躬。衣单下事还一同。道德言行诚明中。语默动静昭日月。折旋俯仰生春风。上人夏在集云峰。倏起湘江归兴浓。庭前索索飘井桐。赤肩担瘦筇。

　　真惠上人

　　将谓如来。惠戒三昧。此语虽真。此意未在。正似湘江两半晴。岳面不开云叆叇。一日升天四海明。杖头掀转却头轻。不移跬步到潭城。相逢历历话前程。

　　本来上人

　　本不曾来亦不去。百二十日如是住。昨夜西风忽转头。花开阑畔木犀树。收拾行囊话起单。集云东湖来去间。双桂枝头冷消息。却与荷花香一般。

　　庆一上人(闻讣)

　　识得一。万事毕。庆快平生是今日。佛祖单传无二心。生死洞然空四壁。匇匇闻讣来归。不碍独行特立。群峰叠乱青。远水漾虚碧。寥寥天地间。来去有何极。韶华自转春无迹。

　　了恩典座

　　十二时中。承谁恩力。俯仰折旋。不须外觅。着衣吃饭。一了便了。开眼天明。是谁不晓。大地沙门只眼睛。丈六金身一茎草。

　　志满上人

　　夫志在谦毋自满。勿以其长跨人短。海因有量天亦聋。人未有德休恃聦。君不见。水涸山枯物憔悴。春暖风和蝶蜂至。欲在丛林立此身。学以成其志。

　　祖机上人

　　灵妙之机。佛祖莫知。疾则蹉过。迟非所宜。灵在自己。妙在日用。吃饭着衣。一静一动。动静两忘。波停岳耸。

　　元觉上人

　　妙觉明净。元无所觉。如鄱阳湖。秋波不作。亦若匡庐。云平月壑。笠顶西风闲去来。拄杖头边空索索。打碎灵龟壳。

　　智远上人

　　智聪则远。机圆自转。似走盘珠。如万花苑。开落不在春秋。动静不滞去留。云悠悠水悠悠。天外月如钩。雪峰衮出三个木毬。

　　克圆上人

　　克期取证。功行已圆。湘南潭北。一月在天。五峰深处。万象皎然。相见不须抚背。痛与肋下三拳。掣风掣颠。

　　觉初上人

　　灵觉之初。廓然太虚。巘云平岳顶。海月照珊瑚。描不如。画不如。咏不如。一段灵光今古无。元是兜率桥头三生藏里夜明珠。

　　道可道者

　　道可道。非常道。名可名。非常名。名既非常。如器中锽。道既非常。如日之光。如器中锽。声出于内。如日之光。光照无方。夫如是。乃可称有道之者。非独善一身。而达之万邦。

　　道从上人

　　惟道是从。惟心是宗。空即是色。色即是空。梦幻了了。来去匇匇。水中之月。树上之风。作如是观。无塞不通。

　　了明上人

　　了明明了。孤光皎皎。夜永月寒。云开天晓。二浙江山拄杖头。脱略根尘静悄悄。大明当空。无幽不照。如是行脚。行脚事了。百炼精金。由指而绕。

　　智贤上人

　　智者必贤。正者不偏。平坦性地。朗我心天。折旋俯仰。诸佛现前。一光同照。万象枞然。

　　本善上人

　　本来面目。善自参详。六般神用。昼夜放光。不须拟议。切忌承当。风前一阵木犀香。金粟花黄。

　　行坦上人

　　细行循循。大道坦坦。得处至要。用处至简。从上一千七百人。七纵八横。大机大用。肩上无过担片横版。顶门只具一只正眼。譬如斩一握丝。一斩俱斩。一切尽斩。

　　普义上人

　　云门普。赵州无。二字一义。茄子落苏。提起便会。直入圣贤阃域。声前拟议。未免者也之乎。且听端的下个注脚。俱。

　　如珠上人

　　等闲剔出影团团。一一如珠走玉盘。风前灿灿宝光寒。落落谁从转处看。当随机括动。休被眼睛瞒。鱼目光生也一般。天上蟾蜍水底浴。明暗不相干。

　　法立上人

　　万法无根。从何而立。一念心坚。银山铁壁。发大誓愿。大解脱幢。万木生秋风自凉。庭前一阵桂花香。

　　法茂上人

　　野鸟山花能说法。茂林修竹是参徒。时常举一个心字。觌面当机见也无。云埋夜月。冰透玉壶。明暗双忘。理事一如。差乎缘木求鱼。

　　允宽上人

　　初无允诺。宽着程限。一似跳黄河。尽力要合眼。跳过跳不过。直要横担板。南北天高云淡淡。渔歌秋色晚。

　　嗣牧上人

　　先以放。嗣以牧。两鼻穿。四蹄秃。有阑圈。无拘束。山自青。水自绿。从来饥饱不相干。幻泡影中休碌碌。单单赢得这题目。

　　惠性上人

　　惠性忽通。差别无碍。七纵八横。得大自在。向微尘里转浑身。影落五湖云水外。问时人。会不会。明白一句子。卞璧无瑕。骊珠绝颣。

　　传义上人

　　直指之道。义不可传。不立文字。昭昭现前。万里不挂片云。一亘白日青天。声前有意。句后无言。理事双遣也。木头碌砖。

　　如山上人

　　绝毫绝厘。如山如岳。万里高飞。遥空一鹗。见不到处。天涯海角。智不及处。大圆满觉。西风萧条黄叶落。古殿深沉撼金铎。却悔当初赚行脚。

　　师亮禅者

　　忆昔西山亮座主。曾有虚空解讲语。唤得回头是马师。规鉴丛林照千古。上人学禅不学教。禅教初无二门户。一拳打破太虚空。知音不在频频举。

　　佛祖赞

　　出山相

　　六年饥饿。半夜痴狂。贫儿拾得锡。赤脚走忙忙。

　　观音

　　鳌翔海运。地迥天空。一瓶净水。五浊恶风。安得众生界具证圆通。

　　其二

　　以耳返观。夜涛传别谷之声。以眼返听。甘露散垂杨之碧。所返既忘。观听亦寂。夫是之谓救苦慈悲愿力。

　　鱼篮妇

　　行步轻盈。梳装济楚。示大慈悲。救众生苦。智眼堪怜尽不明。只道篮中卖锦鳞。

　　其二

　　篮里清风。手头生活。要将鱼目换明珠。岂是慈悲菩萨。有智慧人。不消一劄。

　　马郎妇(为泾上人赞)

　　谩说教人学诵经。胸中泾渭甚分明。金沙影里无穷数。散作一滩流水声。

　　维摩

　　尪羸面孔。蹊跷肚肠。忧愁苦恼。诈病在床。说离生死妙法。一默无双。

　　达磨

　　九年壁观显家风。半是真诚半脱空。一苇不知何处在。长江依旧水流东。

　　布袋

　　一笑生春风。双瞳湛秋水。日月拄杖头。乾坤布袋里。弥勒忽然下生。何处寻你。

　　临济

　　眼生三角。头峭五岳。三遭瞎棒折驴腰。一喝当空。星斗落错。

　　朝阳

　　穴鼻针。无缝袄。一线红日头。联得似恰好。

　　其二

　　离离披披破骨董。补一孔了又一孔。三竿红日透篱边。看来何止七斤重。

　　自赞

　　德富藏主请

　　巍巍堂堂。炜炜煌煌。佩小释迦悬记。身穿　　御赐衣黄。人言有德可富。自羞伎俩寻常。萧萧两𩯭风霜。

　　昭如长老请(住木平)

　　海印发光。昭然如日。曾对大元　　圣主。默说不二法门。默而说说而默。中兴大仰丛林。天下第一法窟。见者是谁。石头古佛。

　　智坦西堂请

　　大智洞明。大道坦平。生铁面具。不近人情。云峰日朗。雪谷雷鸣。激起曝腮焦尾。同跃天庭。

　　原妙侍者请　(高峰)

　　上大今已无人。雪岩可知礼也。虚名塞破乾坤。分付原妙侍者。

　　啸岩居士请(入钱塘北关祖师会)

　　湖山影里。水月光中。似我非我。朦朦胧胧。两眼平生四海空。

　　如初禅人请　(半身)

　　身披　　御赐衣。名在江湖上。对面忽相呈。全全不似像。雪白眉毛颔下生。仔细看来。何止长一丈。也是起模画样。

　　觉圆居士请

　　妙觉圆明。离诸闻见。才涉安排。云遮日面。若言即此是山僧。三尺竹篦如掣电。好好看方便。

　　雪岩和尚语录卷第四(终)

　　No. 1397-B

　　济北之后。法席惟东山老祖。一瓦鼓歌为绝唱。到破沙盆下。其声益宏。若夫翻经易讠□续□音微。吾仰山师叔。几至销歇。虽然其间大有节奏。在具眼衲僧。试自甄别。大德戊戌休夏。寓雪窦前育王属侄比丘净日拜手。

　　No. 1397-C 补遗

　　题䟦

　　题罗汉手轴

　　松风浩浩。涧水潺潺。白云影里。枯木寒岩。十八高人。行住坐卧。神通游戏其间。龙耳无听。虎体元班。

　　䟦圆觉经

　　大虚圆满。妙觉混融。如春化物。和而不同。力不在东风。

　　䟦应庵付密庵法语

　　破沙盆。盖天盖地。是我祖大彻投机句也无。若道是。未见应庵在。若道不是。蹉过密庵了也。后之学者。苟不□□开正眼。未免只唤作破沙盆。

　　题坐禅针

　　记着一字。唤作依模脱□□□□□□□□□□□自有一条通天大路。因(甚)□□□□□□。

　　䟦偃溪语

　　佛照老人。倒握妙喜三尺竹篦。骂风打雨。奔雷掣电。激起东涧波涛。翻作偃溪流水。自一而三。会三而一。五髻峰高势插天。双径如弦直。

　　䟦枯岩颂轴

　　我观是轴。语不滋润。句不新鲜。盖从枯字上发越也。而又卓绝无路。玲珑莫窥。得非岩乎。

　　小佛事

　　清妙侍者火

　　佛祖道妙。绝点纯清。全体全用。三唤三应。虽然病在心腹。依前不堕常情。作么生。灰飞烟灭。转见光明。

　　介俊侍者火

　　俊哉衲子。介然自立。三应声中。银山铁壁。喜识尽髑髅干。烈焰光中珠走盘。

　　惟则上座火

　　惟天惟大。惟尧则之。古今一体。生死同归。无气息。绝离微。火出木尽。烟灭灰飞。

　　悟上座入塔

　　悟时悟迷底。迷时迷悟底。迷悟两俱忘。毕竟是甚底。一堆白骨冷如冰。万叠青山翠如□。

　　枢庵主下火

　　灵枢密运。神机显发。竖指竖拳。有杀有活。八十余年。受用不尽。末后抽身。生涯转阔。烈焰堆中阿剌剌。

　　No. 1397-D 评论

　　山庵杂录云。仰山雪岩和尚。婺州人。立志超卓。非其人不与交。早岁见无准于径山。因铸钟。令作疏语。师成偈云。通身只是一张口。百炼炉中衮出来。断送夕阳归去后。又催明月上楼台。于是命。居侍司。职满。准别请代职者。师不欲与是人交承。望见准送入门。即伏牕槛。作呕吐声。甚厉。准知其情。故指云。此子无福。职始解。已得呕血病。大怒之。师绝不为意。暨出世。嗣法芗。虽屡屡拈出。不著于人。有云。破蒲团上。地裂天崩。不从人得。云云。复怀香就座。至仰山。始为无准焚却。尚有有准的无准的之语。余谓。雪岩年少。被迈气使。而无准为一代宗师。不能含忍。致父子情乖如此。凡据大方。握尘拂者。亦足自鉴。
