卍新纂续藏经第 70 册 No. 1396 无见先睹禅师语录


　　No. 1396-A 天台无见睹禅师语录序

　　宗门嫡派。祇论真赝。不论隐显。真得正法眼。常作人天师者。虽埋踪铲影。而千载精光自然迸现。玉润山辉。珠藏川媚。神物呵护。不可得而埋没也。达磨西来。至曹溪祖而别为五。临济正传。至无准范而别为二。断桥伦与雪岩钦。其双雕并击。两骥偕驰者也。后来一翔一集。一跃一潜。总在大机大用。不可思议中。担当佛祖慧命。岂假声施烜赫。与世法角门庭哉。无见睹和尚。为断桥嫡骨嫡髓儿孙。而介庵进和尚。则无见之十三世堕地狮孙也。此录自元丁酉。历明迄今丁酉。恰三百年。而向来藏之名山。传之其人者。忽从龙宫海藏推出。俾金明介和尚得拂拭而光大之。亦大奇特因缘矣。天台自智者大师。以至大寂高庵诸名宿。卓杖华顶。响振诸方。而无见和尚乃能于高寒孤僻之地。展一坐具。阅尽四十春秋。足迹不离户限。而道价洋溢。奔走归依。拈提开示。悉从一毛头现宝王刹。微尘里转大法轮。称性而谈。机锋耸峻。视世间语言文字逼塞虚空者。何啻千里万里哉。纪实赞颂。具在金华黄晋卿学士序。国清昙噩大师塔铭。双径元叟端禅师䟦中。足当千秋考证也。顺治丁酉季秋中浣日。国子司业前戊辰二甲进士。虞部郎副廷尉。曹溪弟子福征[橘-矛+隹]李道一居士埽庵谭贞默槃谈撰。

　　No. 1396-B 无见睹禅师语录序

　　天台之华顶峰有大比丘居焉。曰无见睹禅师。禅师之道。上承临济之正传者也。盖自菩提达磨以摩诃迦业所得无上正法。至于东土。直接上根。其后支分为二。而心印独传于曹溪。派别为五。而宗风大振于临济。其得人之众。莫临济一宗为盛焉。七传至于杨岐白云五祖圆悟。诚所谓不立一法。根源直截。使人明心见性以成佛者矣。悟之传有虎丘隆公大慧杲公。皆卓然树立教道于故宋南渡之初。东南禅门之盛。遂冠绝于一时。而隆之传为应庵华公密庵杰公破庵先公及无准范公。凡四世。范公之传则有断桥伦公雪岩钦公。当宋之季年。宗开耆宿相继迁谢。而二公独唱道东南。以振扬宗风为己任。可谓禅门之柱石矣。伦公之传为方山宝公。而禅师则得法于宝公。故其门庭严峻。机关警捷。无忝于乃祖。其居华顶四十寒暑。苦行坚守。足迹未尝下山。不起于座。而道价之重。倾动远迩。此其为道。岂非有光于临济之正传者耶。初钦公之传为高峰妙公中峰本公。而妙公晏坐天目山。设死关以待学者。终其身亦不下山。其与禅师实法门叔侄行。故其为道若出一揆。入　国朝以来。能使临济之法复大振于东南者。本公及禅师而已。可谓盛哉。禅师没既久。弟子道昌集其语录将刊梓以行。来请予为序。予于禅师之道。其微奥高远者。诚非所能知。辄述其源流之所自。书于首简。庶使览者目击而道存。则思过半矣。至正十七年岁在丁酉二月甲子。中奉大夫前翰林侍讲学士知　制诰同修国史同知　经筵事黄溍撰。

　　No. 1396-C 与谭祭酒书

　　无见和尚语录。得其残蠹之余。辑为二卷梓行。俾阅者非徒追配古德。益见祖大。坐华顶四十年。足不越阃。而道风弥播。倾动寰宇。元主赐号终其山。于中应机垂示。开凿眼目之奥旨。进不敢私。特揭出以公诸天下。烦居士送入楞严经坊。以便请看。幸甚。

　　无见和尚语录目录序文(黄文献公撰)卷上示众小参法语颂古真赞卷下偈颂山居诗题䟦临终遗诫辞世偈附塔铭(国清昙噩撰)跋

　　No. 1396

　　妙明真觉无见睹和尚住华顶善兴禅寺语录卷上

　　处州福林禅院嗣法门人智度等编

　　嘉兴金明寺第十三代孙悟进重梓

　　示众

　　风泠泠。日杲杲。薝卜花开满路香。池塘一夜生春草。堪悲堪笑老瞿昙。四十九年说不到。阿呵呵。拍禅床下座。

　　示众。若论此事。三世诸佛。一大藏教。诠注不及。天下老和尚。拈提不起。直饶有倾湫之辨。倒岳之机。一点也用不着。诸仁者。饥则吃饭。困则打眠。热则乘凉。寒则向火。一一天真。一一明妙。何得蹋步向前。论禅论道。误将鱼目为珠。错认橘皮作火。不见道。大机须透彻。大用须直截。不识东家孔丘翁。却向他邦寻礼乐。卓拄杖云。错。复举庞居士问马大师。不与万法为侣者是什么人。马祖云。待汝一口吸尽西江水。却向汝道。士有省。师颂云。一口吸尽西江水。鹧鸪啼在深花里。纵饶直下便承当。何啻白云千万里。曳拄杖下座。

　　小参。临济入门便喝。德山入门便棒。乱世英雄。雪老低头归庵。麻谷携锄入园。太平奸贼。所以道。句中不停意。意中不停句。意句不同伦。且作么生会。直饶向剑刃上翻身。冰棱上走马。也是无风匝匝之波。不见云门道。尽乾坤大地。无丝毫过患。犹是转句。不见一法。始是半提。更须知有全提底。且作么生是全提底。击拂子云。自出洞来无敌手。得饶人处且饶人。复举临济闻德山示众云。道得也三十棒。道不得也三十棒。济令侍者去问。为什么道得也三十棒。道不得也三十棒。他若打你。接住送一送。看他如何。侍者至彼理前问。德山便打。侍者接住送一送。德山便归方丈。侍者回举似临济。济云。我从来疑著者汉。虽然如是。汝还见德山么。侍者拟议。济便打。师云。千钧之弩。岂为鼷鼠发机。奔流度刃。疾焰过风。则不无二老。仔细捡点将来。三十棒只合自吃。何故。将头不猛。累及三军。击拂子下座。

　　小参

　　过去诸如来。斯门已成就。梦里求形。水中捉月。现在诸菩萨。今各入圆明。浦得老鼠。打破油瓮。未来修学人。当依如是法。彼自无疮。勿伤之也。无计较中翻成计较。无途辙中翻成途辙。殊不知。屠坊酒肆全彰古佛家风。闹市红尘显出祖师巴鼻。若也举一明三。目机铢两。何啻白云万里。嗄。华开华落任风吹。自有清香满天地。复举雪峰示众云。三世诸佛向火𦦨上转大法轮。玄沙云。近日官令稍严。峰云。作么生。沙云。不许搀行夺市。雪峰不觉吐舌。云门云。火𦦨为三世诸佛说法。三世诸佛立地听。师云。雪峰父子。将谓播扬大教。殊不知。驰骋机解。炫耀见闻。云门忍俊不禁。道个火𦦨为三世诸佛说法。且道毕竟说什么法。离娄明未彻。师旷听非聪。便下座。

　　白云度参问。西来密意未审如何。师云。待娑罗峰点头即向汝道。度以手摇曳拟答。师便喝。度云。娑罗峰顶。白浪滔天。花开芒种后。叶落立秋前。师云。我家无残羹剩饭也。度云。此非残羹剩饭而何。师颔之。

　　法语

　　示徐提点

　　信是道元功德母。长养一切诸善根。先圣曲垂方便。出一言半句。无非应病与药。又何尝以实法系缀于人。迷则千差万别。悟则事同一家。盖因积劫以来。无明烦恼所覆。不能洞彻见源。岂可汩没尘劳。虚丧光阴。一念稍有差别。堕在三恶道中。其时追悔嗟脐无及矣。古之有志于道者。岩居穴处。草衣木食。遇声遇色。如石上栽花。见名见利。似眼中着屑。今人多为聪明利智所使。广学多闻。以资谈柄。如蚕作茧自缠自縳。不能忘其筌蹄。诚可怜悯。呆庵提点。笃志此道。弃名利如弊屣。甘淡薄如头陀。噫。天下无二道。圣人无二心。岂可自暴自弃。甘受轮转。须是尽底放下世缘。顿忘人我。猛着精彩。密密参究。自然与道相应。李遵勖云。参禅须是铁汉。着手心头便判。直取无上菩提。一切是非莫管。

　　示萧元帅

　　无上妙道。人人本具。盖因积劫以来妄想执着。未能顿明本地风光。大力量人。当用真实工夫。举古人话头。于一切处。密密提撕。心心无间。蓦然打破疑情。始有自由分。若是半疑半信。卒难构得。正如关羽于百万军中取颜良首相似。不畏前境。决胜千里。岂不快哉。今时士大夫。没溺文字语言。不下真实工夫。若欲洞彻生死根源。当如实而参。如实而悟。便可与佛祖把手共行。示现宰官身而为说法矣。

　　示蒯朝奉

　　我佛世尊。为一切众生作大医王。经云。我如良医知病说药。服与不服非医咎也。一大藏教五千四十八卷。皆治世药方也。将谓应病与药。殊不知。药多病甚。后代祖师。不能与之除去病源。却于灸瘢疮上。重加艾炷。或云。直指人心见性成佛。或云即心即佛。非心非佛。或拟议便喝。或开口便打。根性不等。用药非一。消则成醍醐。不消成毒药。病去药存。是亦病也。玄沙示众云。汝等尽道接物利生。忽遇三种病人作么生接。患盲者。拈槌竖拂他又不见。患聋者。语言三昧他又不闻。患哑者。教他说又说不得。若接此三种人不得。佛法无灵验。有僧请益云门。门云汝礼拜着。僧拜起。门以拄杖挃。僧退后。汝不是患盲么。门又唤僧近前。汝不是患聋么。门云还会么。僧云不会。门云汝不是患哑么。其僧言下契悟。云门大师惯用此药。要且只能杀人不能活人。何故。上等医人非药为药。中等医人以药为药。下等医人药成非药。且道。阿魏因甚么无真。水银因甚么无假。甘草得恁么甜。黄连得恁么苦。若是具眼道流。不向舌根荐取。胪塘桂山先生素蕴儒业。又得卢扁之妙。常以济物为怀。特承远访。扣问入道之要。直欲洞彻生死根源。因举五祖演和尚云。释迦弥勒犹是他奴。且道他是阿谁。但于二六时中。密密参究。久久纯熟。蓦然喷地一下。如病得汗。岂不快哉。

　　示直翁徐居士

　　长夏获以同居岩间松下。一语一默喜不自胜。且道与古人夏中不闻正因两字。是同是别。请直翁下一转语。机先着眼。未是俊流。昔汾阳昭禅师参七十余员善知识。后见首山问百丈卷席意旨如何。山云龙袖拂开全体现。汾阳又问师意如何。山云象王行处绝狐踪。汾阳于此大悟。礼拜起云。万古碧潭空界月。再三捞捷始应知。傍有僧云。汝见甚么道理。便乃自肯。汾阳云。正是我放身舍命处。看他古人终不肯自小结果。参禅纵有所省。若不见人。谓之痴禅。悟迹不除。翻成笼槛。一切处为之禁制。坐在胜妙界中。前辈谓之鹘臭布衫。最难卸却。更宜审谛。第一不得向黑山下鬼窟里作活计。第二不得向急水上打毬子。四威仪内。急切用工。蓦然拶破面门。元来只是旧时人。更无丝毫为障为碍。言多道远。勉之。

　　示觉空庵主

　　觉所觉空。空觉极圆。闻所闻尽。尽闻不住。恁么见得。早涉途程。不见道。情存圣量。犹涉客尘。己见未忘。还同渗漏。岂可论心论性。讲禅讲道。以当宗乘。古之有志于道者。名利不干怀。财宝不为念。大忘人世。草衣木食。以实参实悟为期。若是口里水漉漉地。惟增业识耳。检点将来。成得甚么边事。聪明不敌生死。干慧岂免轮回。圆通庵主笃志于道。真末世光明幢也。但聪敏太过。坐在胜妙界中。见闻不脱。如水中月。一日需语为警䇿。吁。白云山顶相见了也。圆通庵中相见了也。更有甚么相孤负处。又欲拈秃笔涂白纸耶。

　　示玳禅人

　　昔日雪峰多苦行。不辞九到与三登。幡然有意思前古。一䇿春风下碧层。三山玳禅人同住峰顶。将欲遍参。出纸求语。古德云。识得拄杖子。一生参学事毕。且道。这个是拄杖子。那个是参学事。若也道得。未具参学眼在。若道不得。亦未具参学眼在。

　　示尼无瑕

　　昔大慧和尚会中。妙聪禅人。幼年打硬修行。曾在径山度夏。一日大慧上堂。举石头示药山。恁么也不得。不恁么也不得。恁么不恁么总不得。妙总于此有省。大慧举岩头打渡逢婆子话诘之。妙总颂云。一叶扁舟泛渺茫。呈桡舞棹别宫商。云山海月俱抛却。嬴得庄周蝶梦长。看他得底人。着着自有出身之路。岂肯死于语下乎。靖山禅士。孜孜为道。远扣峰顶。袖纸乞语。况余藏拙深云。初未曾与人道个不字。悯其情切。因书妙总见大慧因缘。果能如实而参到大安乐之地。虽百千妙总。亦在下风矣。就书一偈以勉。清标不让末山尼。纯净无瑕亦未奇。喷地一声真庆快。英雄真个丈夫儿。

　　示自省新戒

　　高庵和尚云。父母养汝身。师友成汝志。无饥寒之迫。无征役之劳。于此不精进成办道业。他日何面目见父母师友乎。此语可与日月争光。盖出家非图清闲取快活也。难行能行。难学能学。难忍能忍。难舍能舍。于一切处。举古人话头。密密参究。以悟为则。又不得将心待悟。四恩难报。信施难消。时光迅速。慎勿虚度。

　　示道昌禅人

　　古人正因出家。正因行脚。为生死不明。为断烦恼。出三界。续佛慧命。非求安逸也。非求温饱也。非求蜗角利名也。远尘离俗。超越淤泥。山林岩穴。一心精进。成办道业。开善谦禅师示众云。思量分别决定不是。见闻觉知决定不是。行住坐卧决定不是。问答语言决定不是。且绝此四个路头。却提起赵州个无字。自然管取呵呵笑去。与夫浮辞滥说不伴矣。勉之。

　　示宗本新戒

　　古德云。养子不须教。落赚自然会。其可教者。语言糟粕耳。治心须求妙悟。其妙悟之心。在乎勇猛精进。拶透向上关棙子。实不在语言文字也。纵有明师密授。不如心之自得。故曰得之于心。触物遇缘。不谋而应。虽然。犹恐坐在胜妙界中。更须百尺竿头进步得大自在可也。不得大愚辞归宗欲往诸方学五味禅去。宗云。我者里有一味禅。为甚不学。愚云如何是和尚一味禅。宗便打。愚云嗄。我会也。我会也。宗又打。看他古人门风高峻。手段恶辣。与夫婆婆和和者。何啻天渊之隔。且道。大愚毕竟会个甚么。者里道得也三十棒。道不得也三十棒。得汝异日归来。肋下拔本。

　　示徒妙理参方

　　黄龙禅师云。父严则子敬。今日之规训。后日之模范也。妪之煦之。春夏所以生育也。霜之雪之。秋冬所以成熟也。吾欲无言可乎。出家当以戒行为先。戒是正顺解脱之本。戒为入道之门。若无戒行。善根不生。佛祖明言。可不慎哉。但于一切处一切时。举古人话头。密密参究。蓦然喷地一下。始有少分相应。庶不孤出家行脚之本志。因书偈以勉。教理精通驴系橛。祖关透彻鸟栖芦。二途不涉超诸见。方称出家大丈夫。

　　示仁禅人

　　参禅学道。要在志之坚确。把做无紧得紧一件事。痛加煅炼。蓦然万仞崖头撒手。放身舍命一番始得。若是颟颟顸顸。今日三明日四。虚丧光阴。大不济事。不见玄沙云。我立地待汝构取。如今不构取。更待何时。毋得自轻而退屈。古德云。昨夜文殊普贤起佛见法见。各与三十拄杖。贬向二铁围山。噫。切忌认驴鞍桥。作阿爷下颔。

　　示显禅人

　　古云。道本无言。因言显道。又云。语不离窠臼。焉能出盖缠。大丈夫如倚天长剑。凛乎不可干犯。始有自由分。祖师方便。如大火聚。近之则丧身失命。若是思而解。虑而知。则千里万里矣。蒲田显禅人欲瞻礼补陀。出纸求语。吁。同堂吃饭。同床打睡。问讯起居。俯仰折旋。一一天真。有甚么相孤负处。因书四句以勉之。头头物物显真常。即是圆通遍十方。四万八千峰顶上。寒梅树树喷清香。

　　是身寿命。如驹过隙。奚暇闲情。妄为杂事。果于二六时中。闹里底静中明。静里底闹中荐。蓦然喷地一下。则参学事毕矣。

　　颂古

　　世尊拈花

　　禾黍不阳艳。竞栽桃李春。翻令力耕者。半作卖花人。

　　𨚗吒太子

　　廓清五蕴吞十方。平分风月已乖张。阳春雪曲知音少。打瓦钻龟谩度量。

　　达磨门人各言所得

　　甜瓜生苦瓠。美枣多荆棘。利旁固有刀。贪人还自贼。

　　六祖风幡

　　不是风幡不是心。紫荆树上结林檎。高山流水寻常事。不是子期谁赏音。

　　百丈野狐

　　不落不昧强名模。𨚗个男儿是丈夫。夜静虚堂人寂寂。一轮明月照平湖。

　　南泉斩猫

　　狸奴提起太生狞。拟议停机随见坑。最好一刀分两段。免教千古竞头争。

　　头戴草鞋便出去。赵州何事太匇匇。沾衣欲湿杏花雨。吹面不寒杨柳风。

　　不是心不是佛不是物

　　顶门竖亚摩醯眼。肘后斜悬夺命符。堪笑东村王大姐。却来壁上画葫芦。

　　陆亘大夫问南泉天地与我同根

　　天地同根物同体。寻言逐句太馍糊。牡丹花发如春梦。会得依然在半途。

　　庭前柏树子

　　谩将庭柏示来僧。见得分明未十成。偏爱暮云归未合。远山无限碧层层。

　　僧问投子。和尚住此山有何境界。子云丫角女子白头丝

　　丫角女子白头丝。四海禅流知不知。一旦风雷化龙去。刻舟求剑太愚痴。

　　赵州狗子佛性

　　狗子佛性。秉剑行令。拟议停机。丧身失命。

　　沩山与仰山摘茶

　　子形不见只闻声。体用全彰撼树鸣。黄莺枝上千般语。不是讴歌不是经。

　　赵州青州布衫

　　无弦琴别曲。穴鼻针穿线。西风一阵来。落叶两三片。

　　僧问法眼如何是曹源一滴水。眼云是曹源一滴水。韶国师于言下大悟

　　曹源一滴混泾清。打碎焦砖连底冰。鹦鹉故乡归不得。大都言语太分明。

　　僧问首山如何是佛

　　新妇骑驴阿家牵。太虚空中生闪电。笊篱无柄捷春风。撼动落花飞片片。

　　五祖示众释迦弥勒犹是他奴。且道他是阿谁。便下座

　　雨洗淡红桃萼嫩。风吹浅碧柳丝轻。纵饶旷劫生前会。也是空花医眼睛。

　　俱胝竖指

　　一生受用不尽底。单单吓得小孩儿。金华峰顶团团月。仔细看来似旧时。

　　僧问首山。学人到宝山空手回时如何。山云家家门前火把子

　　家家门前火把子。也是盲人撞瞎虎。画栋朝飞南浦云。朱帘暮卷西山雨。

　　德山托钵

　　红蓼汀洲一笛风。暮云灭尽水吞空。可怜无限深秋意。祇在沙鸥冷眼中。

　　黄龙三关

　　我手何似佛手。人前刚要扬家丑。雨打梨花蛱蝶飞。风吹柳絮毛毬走。

　　我脚何似驴脚。瘥病不假驴驼药。堪笑灵山老古锥。无端抛下个木杓。

　　人人有个生缘。三个猢狲夜簸钱。风送水声来枕畔。月移松影到床前。

　　僧问石头彻禅师。如何是教外别传一句。彻云东村王老夜烧钱

　　东村王老夜烧钱。脱壳乌龟飞上天。尽道草生芒种后。谁知叶落立秋前。

　　犀牛扇子

　　国师无故索犀牛。侍者连忙呈破扇。聋人不听天上雷。却向云中看闪电。

　　良遂参麻谷

　　上门上户苦辛参。携钁入园亦未甘。十二本经几赚却。谁知又被谷师瞒。

　　石头驰书

　　宁可永劫受沉沦。不从诸圣求解脱。南岳峰头太险生。上天下地一只鹤。

　　女子出定

　　青山不动势崔嵬。百鸟逢春画夜啼。公子不知时节换。玉鞭扬起过山西。

　　马祖踏倒水潦

　　一脚踏倒太无情。秋月寒潭彻底清。试问惯谙途路者。长安去此几多程。

　　青原参六祖

　　圣谛不为何阶级。风吹不入雨不湿。纵饶脱体便承当。也是糊饼里觅汁。

　　长庆问灵云如何是佛法大意。答云驴事未了马事到来

　　驴事未了马事来。喜得阳春大地回。唯有岭梅先漏泄。一枝独向雪中开。

　　僧问石霜如何是和尚深深处。霜云无须锁子两头摇

　　无须锁子两头摇。六月云深雪未消。万仞峰头独足立。不妨提起活人刀。

　　马祖问野鸭

　　飘然野鸭过长空。逐浪随波不见踪。忽尔鼻头知痛痒。大雄峰顶丧家风。

　　临济嘱三圣

　　瞎驴灭却正法眼。当头切忌错商量。天荒地老无人会。优钵罗华遍界香。

　　百丈再参

　　振威一喝。虚空钉橛。三日耳聋。弄巧成拙。

　　僧问百丈如何是奇特事

　　独坐大雄峰。烟云千万重。鸟啼花自笑。何处不春风。

　　赵州访二庵主

　　柳色拖蓝重。桃花烂熳红。游人看不足。分付与东风。

　　真赞

　　出山相

　　六年苦行。一麻一麦。饿得面皮黄。冻得眼睛白。夜半睹明星。无端扬丑恶。累及后代儿孙。个个无绳自缚。髼头跣足出山来。一任天下人贬剥。

　　观音大士

　　宝月光中。慈悲相好。白水𥻘𥻘。绿杨袅袅。普与众生除热恼。无烦恼处讨烦恼。

　　善财

　　百城烟水无知识。辛苦参寻去复来。是处春山春水绿。不劳弹指阁门开。

　　达磨祖师

　　直指人心。见性成佛。诳呼闾阎。未有了日。一华五叶成狼籍。

　　折芦渡江。平地荆棘。心不负人。面无惭色。

　　寒山

　　心似秋月。话作两橛。石壁题诗。弄巧成拙。

　　拾得

　　捱墨作戏。无可不可。闾丘老人。当面错过。

　　三教图

　　视不见我。瞻之在前。法身无为。不堕诸数。会得三家村里事。随机权变开门户。陈年葛藤齐刬却。杲杲日轮正卓午。

　　马大师

　　即心即佛。扬声止响。非心非佛。露柱抽骨。出八十余员知识。个个口里水漉漉。谁云踏杀天下人。六六元来三十六。

　　韶国师

　　心外无法。满目青山。冬瓜直儱侗。瓠子曲湾湾。枯曹源一滴之水。破清凉惟识之关。随机应用显纲宗。承言滞句管窥斑。四万八千峰顶上。一轮秋月对慈颜。

　　无准和尚

　　者个[仁-二+董]侬。果难名模。非但藞苴。且是恶辣。谁知正法眼藏。向这瞎驴灭却。落赚后代儿孙。敲打虚空鸣嚗嚗。咄。

　　断桥和尚

　　南山白额虎。踞地大哮吼。虚空弄爪牙。佛祖皆罔措。陈年苋菜根。毒气多遍布。破家散宅者。竞挝涂毒鼓。松山风撼碧涛寒。眼里闻声为举似。

　　自赞

　　窄庵首座请

　　髼头破衲。百丑千拙。种豆不生苗。栽蔬根倒茁。勿逢穿耳客。机先还漏泄。眉间挂剑时。对面成途辙。窄则遍寥沉。宽则不容针。寒山抚掌笑呵呵。老倒丰干太饶舌。

　　锦江模书记请

　　真形无形。真相无相。不依本分。打模画样。捩转铁面皮。虚空敲作响。看你这般伎俩。宜乎贬向锦江之上。

　　无文绮藏主请

　　一树青松。一轮明月。佛法下衰。出这妖孽。妄言绮语。话作两橛。髼头破衲坐磐陀。谁知弄巧翻成拙。明眼人前笑不彻。

　　昌禅人请

　　觌面相呈。更无回互。振威一喝。千圣罔措。青山满目无今古。

　　海会寺印空长老请

　　万峰顶走马。大海中辊毬。面目如亲荐。铁船水上浮。

　　寿寮元请

　　髼头破衲一村僧。火种刀耕住碧层。年老成魔无足怪。呵风骂雨得人憎。

　　范居士请

　　描也描不成。画也画不就。拈起黑漆竹篦。直得移星换斗。堪悲堪笑老维摩。一点酬人太多口。

　　有道潘学士请

　　以我为隐乎。吾无隐乎尔。面目太分明。认着还不是。阿呵呵。啰啰哩。楖栗横肩不顾人。月明又渡坦溪水。

　　心海涌首座请

　　长松树下。坐磐陀石。这般伎俩。对面不识。当阳一喝。太虚霹雳。波翻浪涌未为奇。生铁蒺藜当面掷。

　　远禅人请

　　耳朵两片皮。鼻孔向下垂。一一皆明妙。觌面莫迟疑。长松树顶月光辉。

　　自省新戒请

　　父子不传之妙。岂可打模画样。若是跨灶儿孙。终不如盲摸象。不见临济参黄檗。临机进前劈口掌。者里酌然能猛省。鼻孔元来搭唇上。

　　道源新戒请

　　形直影端。源深流长。描摹逼真。也只寻常。若是克家种草。当阳掀倒禅床。本来面目无遮覆。飒飒松风为举扬。

　　朴侍者请

　　身从无相中受生。犹如幻出诸形像。大朴未分。形名未兆。早是起模画样。又岂可梦里求形。水中捉月耶。咄。

　　显禅人请

　　通身无影像。遍界绝行踪。面目如亲荐。长松撼碧空。

　　妙明真觉无见睹和尚住华顶善兴禅寺语录卷上
卍新纂续藏经第 70 册 No. 1396 无见先睹禅师语录


　　妙明真觉无见睹和尚住华顶善兴禅寺语录卷下

　　处州福林禅院嗣法门人智度等编

　　嘉兴金明寺第十三代孙悟进重梓

　　偈颂

　　示坦禅人

　　大道坦然。不可依倚。大道虚旷。宁存规矩。休执文字。勿滞妙理。水月非喻。镜像莫比。寂静忘心。坐鬼窟里。向外驰求。白云万里。参玄上士。兴决烈志。坐卧经行。密提祖意。心心无间。念念不异。异见狐疑。自暴自弃。打破漆桶。有何讳忌。截普贤胫。断文殊臂。得大安乐。自在游戏。慎勿掠虚。欺诳巧伪。一翳在眼。空花乱坠。止止不须说。妙法难思议。溪边白鹭鸶。飞上长松树。

　　示文禅人

　　秋露滴禅衣。秋风翻木叶。拈起铁蒺藜。举步自超越。为言西峰来。披云扣岩穴。问讯了吃茶。一一皆明彻。胡为更觅语。对面成途辙。幽鸟隔窗啼。长松挂新月。

　　示永嘉圆首座

　　觉海性澄圆。慎勿从他觅。烟水百城南。遍参善知识。相别已十年。寻访千岑碧。凛凛冰雪中。坐对松根石。一喝分宾主。青天轰霹雳。应笑老矍昙。弹指超弥勒。

　　呈方山和尚

　　佛出现于世。为一大事故。开示正知见。利钝悉皆度。伟哉天人师。参徒蚁膻慕。不涉思惟中。白云千万里。曲开方便门。示我转身句。明朝雨脚收。卷衲便归去。瓦钵煮黄精。地炉煨紫芋。

　　示山禅人

　　与汝拄杖子。虚空里钉橛。夺却拄杖子。大海中捉月。提起杀活剑。弄巧翻成拙。寒山与拾得。抚掌笑不辍。奇哉妙莲花。出水常清洁。胡为乃不然。行汗空言说。邪师过谬多。滔滔说甄别。纵饶玄会得。犹是眼中屑。不经大炉鞴。焉能抽钉楔。沃洲山上人。远来扣岩穴。有大丈夫志。作事颇决烈。单方巴豆子。尽底为倾泄。通身冷汗流。再苏方奇绝。应病故与药。不尽闲施设。憍梵波提侧耳听。舜若多神惊吐舌。

　　示赞禅人

　　雪老低头归庵。麻谷携锄入园。一对无孔铁锤。刚要掘地觅天。纵饶机先着眼。已隔三千大千。若还句下承当。如蚕作茧自缠。猛虎不食雕残。俊鹰不打死鹯。一一天真明妙。千圣亦莫能传。蓦然如桶脱底。始信吾不虚言。风送水声来枕畔。日移松影到檐前。

　　示可西堂

　　居山二十年。自得山中趣。山鸟白昼啼。山花开满路。木屐印苍苔。萝龛锁寒雾。铁锡与铜瓶。长年挂枯树。山高分外寒。纸衣铺艾絮。携篮挑笋芽。开畬种紫芋。上人如不忘。伴我峰头住。

　　示兴禅人

　　无端一念瞥然兴。好似浮云点太清。万叠台山亲到顶。桃花烂熳雨初晴。

　　示显殿主

　　蜂房蚁穴光明藏。绿水青山正觉场。叉手进前休拟议。头头物物显真常。

　　成知客之净慈

　　不逼生蚕茧不成。丈夫立志要坚贞。南屏山里参尊宿。慧日煌煌照世明。

　　示友维那

　　我侬忍饥尚不暇。奚暇为汝说佛法。万峰顶上雨初晴。松杉翠滴苍苔滑。

　　答刘知州

　　目击道存真庆快。心如水月照何穷。蒙头跣足寒山子。珍重闾丘慎觅踪。

　　与克密释儿宣差

　　宿雨初收暑气清。　御烟新染葛衣轻。大千沙界同文轨。钟产贤良辅　圣明。

　　赠南明赵青山学士

　　春深相与登华顶。扣问葛洪旧丹井。六合茫茫人未知。月泻千峰万峰影。

　　示瑰禅人

　　生平自笑百无能。破衲蒙头住碧层。壁角落头生扫帚。弗曾拈起当乌藤。

　　示海禅人

　　宝陀岩畔海涛阔。滑石桥边差路多。闻说争如亲见好。一声幽鸟出烟萝。

　　示日本拣禅人

　　未跨船舷三十棒。现成句子切须参。华峰四万八千丈。流水松风为指南。

　　示玄禅人

　　冰河发𦦨非为妙。枯木生华亦未奇。对坐松根无别语。抬眸祇看白云飞。

　　赠刘星士

　　白云红叶拥柴门。且卷星书坐石根。祸福尽从心召得。无心祸福不须论。

　　示安禅人

　　好个安心法。当阳妙不传。谁知潭底月。元在屋头天。

　　示何大夫铸钟

　　大冶炉中煆出来。顽铜钝铁总良材。清声远播三千界。扰扰劳生眼豁开。

　　送西台常御史

　　腰佩黄金已退藏。苦心克志扣诸方。华峰顶上曾亲到。云自闲闲水自忙。

　　答东屿和尚

　　三世如来一口吞。陈言冷语不须论。三钱买个黄砂钵。埋向炉边煮菜根。

　　答阔阔出院使

　　异宠恩光下日边。方袍新染　御炉烟。云中老衲将何报。一炷清香礼佛前。

　　示常禅人

　　平常心是道。举步入荒草。要知端的意。一老一不老。

　　礼方山和尚塔

　　云峦暂下礼慈容。诲语如同一日中。伫立塔前泥半掩。湖光黯黯雨蒙蒙。

　　韶国师受业

　　心外无法扬家丑。满目青山途路长。四百余年行道地。绕檐柏子散清香。

　　法身颂

　　急水滩头鸟作窠。槃陀石上种油麻。虚空𨁝跳须弥舞。铁树风前自放华。

　　新成东净

　　净头新构欲如何。努力须还者一屙。若是等闲蹲坐去。空添臭气上身多。

　　窄庵

　　藕丝窍里乾坤阔。芥纳须弥世界宽。有指有拳机用别。柴门常掩白云间。

　　懒牛

　　不是无心耕石田。鼻绳掣断已多年。横眠三界乾坤窄。堪笑梁山写不全。

　　懒庵

　　日上三竿犹未起。人来也弗竖拳头。㘅花百鸟无消息。一曲松风泻碧流。

　　无文

　　素甘质朴欲何为。草座麻衣合自宜。胸次不留元字脚。一拳打碎五须弥。

　　信庵

　　蓦然桶底脱。决定更无疑。独坐茅檐下。拳头接上机。

　　月潭

　　一轮常皎洁。冷浸碧波心。无物能堪比。清光照古今。

　　四威仪

　　山中行。红莿花开锦一棚。幽鸟鸣。试问禅流作么生。

　　山中住。独扇柴门亦懒拄。双老鸟。每日飞来又飞去。

　　山中坐。松根块石莓苔里。举头看。应笑白云间似我。

　　山中卧。藁荐年深都抖破。寒夜长。煨取柴头三两个。

　　十二时歌

　　平旦寅。究明祖意莫因循。着衣吃饭寻常事。大死一回方始亲　日出卯。世智聪明夸善巧。煮沙安得会成糜。画饼从来不能饱　食时辰。取相修行徒苦辛。洗面忽然摸着鼻。元来只是旧时人　禺中巳。碧眼胡僧犹罔措。秘魔手里擎木叉。道吾座上执笏舞。

　　日南午。大地撮来无寸土。无毛鹞子泼天飞。焦尾大虫吞却虎　日昳未。剖露西来第一义。文殊不是七佛师。释迦岂受燃灯记　晡时申。见得分明亦未亲。若也从门而得入。须知不是自家珍　日入酉。对人懒得开臭口。老鼠成群偷芋栗。床头打翻破瓦缶。

　　黄昏戌。又见月从峰顶出。石上松根独自行。风笑露滴麻衣湿　人定亥。山蛮杜[仁-二+(ㄠ*刀)]全不改。一拳打碎五须弥。信脚踏翻四大海　夜半子。不惜为君重举似。赵州使得十二时。却被十二时辰使　鸡鸣丑。茅檐不扫青苔厚。纷纷黄叶坠岩前。片片白云生谷口。

　　言语机关句

　　我有一言。千圣不传。阿难合掌。迦叶擎拳。

　　我有一语。切忌错举。昨日好风。今日好雨。

　　我有一机。分明示伊。若也不会。锯解秤锤。

　　我有一关。会也大难。风号万壑。雪覆千山。

　　我有一句。非思非虑。瓦铫煎茶。地炉煨芋。

　　山居诗

　　一树青松一抹烟。一轮明月一泓泉。丹青若写归图画。添个头陀坐石边。

　　庄生有意能齐物。我也无心与物齐。独坐蒲团春月暖。一声幽鸟隔窗啼。

　　雁声历历冷云边。补得裙成裤又穿。红日西斜松影转。蒲鞋移晒屋檐前。

　　山寮也作装寒计。牕纸重糊分外牢。干燥竹柴成把缚。夜深逐个取来烧。

　　三间箬屋青松下。四壁重泥好置身。经又不看禅不坐。瓦炉终日自生尘。

　　偶桃野菜过坑西。嫩草齐腰路欲迷。春雨弄晴春日淡。杜䳌啼住竹鸡啼。

　　山房寂寂坐深夜。一点寒灯半结花。老鼠成群偷芋栗。床头打倒破砂锅。

　　白云常锁千峰顶。立处高兮住处孤。掘地倦来眠一觉。锄头当枕胜珊瑚。

　　蛰处云深活计疏。从他得失与荣枯。开畬垦地闲消遣。佛法身心半点无。

　　萝葡收来烂熟蒸。晒干香软胜黄精。二时塞却饥疮了。谁管檐前雪霰声。

　　和永明禅师韵

　　高束瓶盂住翠微。从教世殷自隆夷。深明吾祖单传旨。闲拟寒山出格诗。啼渴野猿窥涧水。聚群林鸟折霜枝。赏音百舌阳春调。千载悠悠一子期。

　　机智无势较浅深。青山有路可追寻。听教两𩯭茎茎白。消尽平生种种心。今古桑田多变易。朝昏乌兔自升沉。斋余洗钵归来久。饱饭安眠不解襟。

　　到家旧路须忘却。未到家时路觉遥。每见落花随逝水。笑看枯木上凌霄。千寻学海空奇浪。一片心田长异苗。构得茅庵可容膝。虚窗不碍四山朝。

　　卓锥无地可言穷。年老幽栖心转慵。情识顿忘齐槁木。色香不坏贵游蜂。千山草木归春绿。一幅丹青古意浓。检点庵前旧行路。衔花麋鹿久无踪。

　　林泉寂寞难招伴。世路萦纡必假媒。捉月骑鲸狂未息。凌云跨鹤志须摧。慧光自我性天朗。花种从人心地开。双足跏趺香草软。此身知是几生来。

　　阴极阳生阳复阴。万机不昧去来今。杂花遍界众生念。霁月澄潭诸佛心。送腊寒梅香吐玉。迎春晴柳影摇金。了无净秽分方所。禽鸟时时演妙音。

　　法法圆融妙莫论。无余无欠众中尊。雨滋白石生云母。露引青苔上荜门。烂煮木芽清有味。频烧柏子澹无言。相逢禅客秪禅指。古佛家风喜复存。

　　烂堆黄叶买山居。无德于人且自于。可喜身为林下客。从教尘积案头书。死生二事归呼吸。真妄双缘已断除。当日远公修白业。区区结社在匡庐。

　　片怀澹泞白云乡。堪笑劳生日日忙。海岛定无延寿药。仙家空有化金方。中天星斗明寒水。极目烟云暗八荒。寂寂柴床孤定起。一声清磬觉天长。

　　松萝为盖屋头青。惯下生台鸟不惊。云片自开还自合。客情无送亦无迎。春回大地群芳嫩。水涨前溪两岸平。割爱毁形今已矣。是谁来涉世间情。

　　袈裟不展任灰尘。三十年来罢问津。天外难穷千里思。云中自老一生身。群峰雨后重添翠。幽谷华开晚见春。寄语东村王大老。今年贫胜去年贫。

　　晨钟殷殷出林峦。又起人间事万端。今日住来山水窟。昔年曾向画图看。青松万本花无数。红日三竿露未干。但得此心平似地。任他鹿马路欺瞒。

　　谁将心识苦评论。今古茯苓松树根。道绝修时方合道。恩无报处始知恩。长年褐布衣三事。静夜青天月一痕。百亿恒河沙数佛。不消一口浑仑吞。

　　同人访我喜盈眉。夜坐沉沉月影微。不是半生消积习。那能一语便投机。灯挑余烬红英落。火拨浮灰白雪飞。谁肯深山话岑寂。明朝未可即言归。

　　夜梵千声月未央。不知消尽篆文香。断槎东海静中闹。一枕南柯梦里忙。自觉娑婆光影短。忆归清泰念头长。宝幢珠网重重护。种种庄严不可量。

　　三合聊资六尺躯。过天名利任他图。自从念断诸缘息。谁管山平万象枯。水鸟引雏沿涧走。樵童寻伴隔林呼。有心固必夷齐辈。千古首阳成饿夫。

　　清冷云中到者稀。廓然物我自同归。桃红李白资真谛。燕语莺啼阐妙机。新水涨溪鱼影密。宿云归洞日光微。祇将一默酬知己。是不是兮非不非。

　　世路从兹不转头。髼松寒拾我同俦。玄珠自是无心得。黠慧徒然尽力求。困卧饥餐消岁月。花开叶落认春秋。可怜贪利贪名者。一个狂心百样忧。

　　法门无量愧无成。玉兔金乌昃又盈。对境时时消妄念。有身日日厌浮生。山深树密招提静。路转溪回略彴横。像教颠危在今日。更谁来话道中情。

　　烟霞锁翠接天浓。疑与人间路不通。寂尔忘言超物外。怡然适性乐某中。祖灯灿灿真堪续。教网重重未易穷。霜狖一声溪月白。此情非异亦非同。

　　老我林泉喜陪佳。曾将行李客京华。尘缘此去终无虑。生计年来渐有涯。夹径长高乌竹笋。满池开遍白莲花。日沉归鸟翻身急。独倚柴门看落霞。

　　鸟不𠷢花事悄然。一轮白日挂青天。戒规末学论持犯。道合中庸绝正偏。凝碧寒泉甜似蜜。揉蓝细草软如毡。下方寒暑多迁变。门外青松知几年。

　　褒贬春秋自鲁丘。贤才不肖笔端收。人亡金谷贪方息。路极乌江心未休。青冢霜凝千古怨。后庭华落几多愁。莫来笑我论时事。偶把浮言对俗俦。

　　不用寻幽远色声。遁形何事要驰名。过山明月元无意。出岫浮云岂有情。览镜满头霜雪白。看经两眼眩花生。烧残榾柮和衣睡。一觉起来天大明。

　　春暮山深花木香。咿呜桐角闹村乡。晴潭波暖鱼游跃。古树枝高蔓引长。终日独看松顶鹤。百年谁悟草头霜。闲思往古英豪事。总属人间梦一场。

　　爱欲沉迷显异殊。未蠲诸漏总凡夫。四生有想情多惑。万事无心贵一愚。秦世长城空万里。汉宫细柳谩千株。时中若欲知三业。举目频看地狱图。

　　佛祖遗风亦懒追。千差万别亦忘之。休言已得未为得。不立长期与短期。众水咸归东畔海。群芳先发向阳枝。八纮云净天如洗。一句明明举向谁。

　　暗室清天了了然。全归寂灭乐三禅。可怜俗子求长寿。却问仙翁学妙玄。陋巷箪瓢闲境界。画堂歌管业因缘。一溪流水年年绿。只么如如傲圣贤。

　　茫茫三界转车轮。随力资持养幻身。数颗芋煨经宿火。一瓶茶煮去年春。深栖禅定蒲龛稳。重写经题贝叶新。罗什广翻三藏教。清名高誉蔼姚秦。

　　方便门开悟有由。衣珠未显可言休。屠龙得角真堪羡。钻燧逢烟正好求。数片山云沉晚照。一潭野水泛轻鸥。世间不见蓬莱客。海上空闻有宝洲。

　　置身高在半云霄。回首下方人境遥。莲漏水澄蟾影堕。石楼风细磬声消。夙缘会遇非今日。往事思量似昨朝。一味埋头且憨睡。世人嫌我太清寥。

　　枕石眠云仰看松。从来佛法自流东。闲情祇把诗消遣。妙道难将理性穷。依约天花飞木末。丁东檐铎响空中。寄言役役阎浮客。莫用机心辊业风。

　　着意驰求万里遥。得来元不隔丝毫。法门广大含诸有。祖道衰微赖我曹。宗立五家元气在。航浮一苇浪头高。参玄未具超宗眼。浑似夜行披锦袍。

　　一啸风生拍手归。谷人相答乐熙怡。细看秋月寒山句。祇有天台拾得知。境入静时山始好。桥逢断处路方危。穷通已定宜安分。不见当年荐福碑。

　　云林一入不知年。深羡孤标出世贤。云叶乱堆檐外地。沤华轻弄水中天。柴门长掩缘无客。纸阁重糊为惜烟。短发任从头上白。寒温动静体安然。

　　等观尘世一蘧芦。名上凌烟不足图。马为路遥知力乏。草因霜重见心枯。渴来任掬清泉饮。客至曾无熟炙呼。独倚柴门发清啸。蹑云归与应真俱。

　　山寒终日懒开门。至理深明不用论。落落明珠还合浦。滔滔逝水绝归源。破裘重补经三纪。钝钁深锄自一村。偏爱春风无拣择。阶前依旧长苔痕。

　　默坐柴床绝所依。眼前物物契真机。莓苔自裹生香树。松露时沾坏色衣。石罅泉甘茶味足。云根上浅蕨苗微。双双白鹫冲烟去。一曲樵歌送落晖。

　　松径逢人懒问名。徘徊无语立溪亭。遇饥只煮山中石。遮眼闲看案上经。翠竹每逢丹凤宿。碧潭深贮老龙灵。炎凉毁誉时时别。惟有青山今古青。

　　旷劫灵机挽得回。大千沙界一尘该。手招明月归茅屋。衲卷寒云坐石台。雪点梅腮供冷笑。日烘柳眼带青开。洞然一片真如境。清净愿深今复来。

　　曲曲斜斜门外路。东西南北总相通。三重玄要毋劳举。五位君臣不借功。一径落花春雨过。满山啼鸟夕阳红。何人更问庵中事。忆杀当年个懒融。

　　石老松枯境寂然。折旋俯仰纪前言。慢幢岌嶪摧真智。业海煎熬丧本源。当制无钩狂性象。须防得树纵情猿。顿空诸有超三际。高揖清风下竹轩。

　　一天清露冷禅衣。吟断残钟思转微。百舌忉忉醒客梦。杜䳌怛怛劝人归。阶前苔藓高低绿。门外杨花上下飞。满眼绿阴春又过。是谁格外透玄机。

　　绵密工夫不计程。森罗万象伴闲情。下方地杰蛟龙遁。午夜天宽斗柄横。东土人心多忽忽。西来祖意自明明。藏锋宝剑光如日。几度红炉炼得成。

　　同迷五浊寔堪悲。济济缁流贵宝之。苦行一生堪上传。清名千古胜刊碑。汲深绠短徒劳力。水到渠成自有时。祖道腾芳在今日。令人树下忆杨岐。

　　获叨斯教足优游。不用欢兮不用愁。对境静心观化理。逢人无口问来由。乳麋逐母眠花下。松鼠呼儿上树头。懒瓒当年机欠密。天书来往几时休。

　　林边闲想昔时人。𡾟险途中要立身。霸显功勋惭管晏。纵横事业耻仪秦。生前和禄随阳𦦨。死后声名等隙尘。四海五湖流浪客。至今知假不知真。

　　近来四大喜调和。老我无心间转多。竹户经年长自闭。岳僧昨日忽相过。春茶旋种庵前地。秋豆先收陇下坡。任汝功名贱如土。掉头不买柰吾何。

　　六户虗间夜不扄。孤灯耿耿彻昏冥。宗风未坠思诸祖。诗句重吟忆二灵。钟断月楼人已定。猿啼霜树梦初醒。晓来拨雪寻行径。自折山梅插瓦瓶。

　　世道如斯念合忘。世情厌我苦韬藏。自空五蕴离诸病。不把千金换一方。对众拈花迦叶笑。迷头认影若多狂。有为总是忙边事。事到无为总不忙。

　　结屋高崖转步悭。翛然四壁夜无关。门前山在春长在。门里人间景亦闲。风掠枝头花片坠。雪消谷口水声还。终年居此应无愧。大道不离方寸间。

　　安乐窝中早授方。要知贫富总虚忙。忙中境界须臾过。静里光阴分外长。红日影浮青嶂淡。紫霞光聚绀天凉。山林自可傲朝市。绕屋松萝滴翠香。

　　我本田夫今释子。我师门户大慈悲。一斋粗守精神爽。杂念不生情性怡。溪柳经霜辞故叶。山花得雨长新枝。会来万法皆同辙。是圣是凡休远之。

　　未悟权分愚与贤。悟时无后亦无先。华池归去定何日。布衲披来不计年。卜舍自甘邻虎豹。满朝谁肯弃貂蝉。有时更上磐陀石。极目尘寰一惘然。

　　门外浮云任去留。法无定法不须愁。行藏林下有龟鉴。兴废人间等蜃楼。饭罢欠伸闲鼓腹。寒来兀坐只蒙头。黄金白玉成何事。日不休兮夜不休。

　　望断斜阳忆故乡。淹留尘世十年强。当时不下菩提种。今日岂闻薝卜香。暗长竹梢高透屋。新栽松树已过墙。月沉后夜谁相委。数点山萤照草堂。

　　等观大地度流年。行亦禅兮坐亦禅。堪爱四山尘绝点。何妨一室静萧然。洗盆换水梳尧韭。扫石焚香礼竺仙。彼彼光明看得破。槃中落落宝珠圆。

　　亭亭修竹护禅关。未许白云来借闲。岩下古松青不减。天边飞鸟倦知还。追贤有愧慵归社。老我无心别买山。今日不图明日计。火风分散霎时间。

　　扬鞭举棹去纷然。不为名牵即利牵。百岁光阴过瞬息。一生心力事他缘。豁然悟镜头元在。倏尔昏来鸟落弦。涧草山花浑似锦。是谁来此立峰前。

　　参罢归来事宛然。了无一点世情牵。梵音续续终三鼓。清梦频频到五天。铁钵饭香霜下稻。砂锅茶煮石根泉。庞眉道者来相访。学海澜翻语入玄。

　　乱山平处夕阳多。抱子黄猿入翠萝。品字柴头伴岑寂。一寻拄杖共沤和。喜无俗子喧孤定。时有樵人唱短歌。瞥尔情生机智隔。纤尘瑕颣早揩磨。

　　光明性海渺无涯。尺本无添寸又加。为道了无寒暑变。寻师宁惮路途赊。情迷自用分高下。理在何须辨正邪。堪笑旧时行履别。会来万法即吾家。

　　终朝兀坐似痴呆。无倚无依实畅哉。白发满头难再黑。青春过眼易重来。燕辞社去如相约。蜂为花忙似有媒。未尽余龄随所住。天真佛不假莲胎。

　　雨余绝顶晚生凉。一种襟怀孰较量。寂寂空山转青碧。茫茫尘世几兴亡。逢人资旧伤时异。顾影临风坐夜长。谁证无师无漏智。忽来一阵白莲香。

　　茅櫩萧洒挹溪濵。禅罢搜玄妙入神。流水广谈空谛义。青山顿显舍那身。烟云杂沓如排阵。日月流行似转轮。茅舍入深应有路。不须重问采樵人。

　　天晴拂晓启岩扉。糁糁霜华带叶飞。时至理彰虽有待。功成名遂合知机。张翰岂是思莼去。陶令休言为菊归。可止可行人不荐。大都是处却成非。

　　日出扶桑触处红。三千刹海体元同。庵摩罗果无生智。优钵昙花毕竟空。倒握龟毛酬至化。高提兔角振宗风。一声啼鸟春光里。何处是西何处东。

　　同中有异异中同。六用门头具变通。顿发辨才瓶泻水。不留朕迹月行空。定回衣湿蕉花露。吟就诗清竹叶风。入佛入魔俱莫问。太平无象孰论功。

　　祖师遗韵难轻拟。六十九篇消性情。甘自守愚全素节。从他尚巧耀虚名。久长受用贫边得。安乐工夫拙处成。此理明明亘今古。黄河知是几番清。

　　题䟦

　　䟦高峰和尚书(中有清齑白饭之语)

　　天目和尚振法道于斯世。其如辉暗之灯与。今观书帖。初无尔疆我界之语。警训之辞。凛然在耳。窄庵首座珍藏之久。一日持以示余。需语于后。噫。幸好一分白饭。何必糁以姜椒。

　　蕳翁方山和尚书

　　安洲遇维那持蕳翁方山和尚遗墨。求一语于后。噫。二大老只为慈悲故。未免口里水漉漉地。余又岂可推波助澜。合掌加额。卷而还之。

　　空中和尚语

　　山中樵唱。云顶流毒。谓之有语成谤讪。谓之无语须细读。石火电光。醍醐毒药。具眼者辨取。

　　古田和尚答无则和尚语

　　古人见父师手泽。如侍严诏。况酬答叔父书帖乎。焚香拜观。悯念世间饥苦。一日只作一日计。慈悲深广。了达梦幻。规训凛然。成藏主既能珍藏。非惟宝其翰墨。当敬思而奉持。其或言外有闻。则受用又无穷矣。

　　临终示众

　　大凡参学之士。须要信得及行得力。大事未明。如丧考妣。坚持净戒。一心向道。古人正因出家。正因行脚。为生死事大。无常迅速。废寝忘餐。如救头然。奚暇闲情。游山玩水。奔名逐利。汩没尘劳。今人口头虽说参禅。心里全不肯做。递相沿袭。与之俱化。瞒人自瞒。大不济事。如斯等辈。真可怜悯。须是放下世缘。一切处一切时。举起个话头。密密参究。今生便要决断。料想不由别人。但退步就己。用真实工夫。一提提起。一觑觑破。更无丝毫为障为碍。大丈夫一刀两段。岂肯死于语下乎。且道。者个是死语耶。活语耶。明眼人前。切忌错举。

　　遗诫

　　汝等出家。当行出家之行。当念四恩难报。信施难消。努力以道为重。不可虚度时光。常住十方僧物。为老病故。毋得竞争人我。增长无明。斗构是非。戒之慎之。来日烦众新戒。早为焚化。不须剃头。不用洗浴。一炉猛火。千足万足。

　　辞世

　　现成句子。不妨举似。虚空扑落。须弥起舞。

　　妙明真觉无见睹和尚住华顶善兴禅寺语录卷下

　　No. 1396-D 无见睹和尚塔铭(并序)

　　天台山景德国清禅寺佛真文懿大师昙噩撰

　　至元大德间。无见睹禅师。以方山宝公之道唱东南。于是天下英俊之俦。高洁之侣。雄豪魁杰之士闻其风而神驰。觏其迹而心服。莫不杂肩屩足。忍饥渴。冒寒暑。形骈影属。以趋座下。禅师则煦之妪之。又从而呵怒之。凭之凌之。又从而抚矜之。飞而上则缯缴之。走而下则网罟之。吾惟其得而已。于弋㭬之勤奚恤。金之锻也器成。木之斫也材就。宜其弃荣华而甘澹泊。黜聪明而返淳朴。靡然而就弟子之列。莫之抵牾也。禅师讳先睹。字无见。姓叶氏。世为天台仙居显族。以宋之咸淳乙丑五月六日生。　皇之元统甲戌五月二日卒。寿七十。腊五十。即以卒之九日茶毗。而瘗其舍利塔于寺之西偏五十步。呜呼。禅师其果亡乎。其有不可亡者乎。禅师资性秀颖。幼绝腥醲。嗜读书。过目成诵。父母素期以儒业起家。会沙门东州善公者。过而识之曰。此法器。宜毋滞乡里。率敬信善许诺。逮冠从古田垕和尚。剃染于郡之天宁。既具戒俾归侍司。尤旦夕以此道加䇿进。禅师即事遍参。见藏室珍公于天封。方山宝公于瑞岩西庵。而往来二公间。虽有所契。未臻其极。遂筑室华顶。精苦自励。一日作务次。涣然发省。平生凝滞。当下冰释。乃走西庵呈所解。山以偈印之。辞还峰顶。山不能留也。且华顶之胜。自智者顗大寂韶高庵悟诸钜公。以徽名懿德贲泉石。而天子之尊。王公将相之贵。必诏问法要。躬礼慈容。日驰轺骋。驿致香币。使者冠盖旁午。然其地高寒幽僻。人莫能久处。惟禅师一坐四十年。足未尝辄阅户限。其拈提开示勘辨之辞。颂偈蕳牍之笔。诚般若之余膏。涅槃之剩馥也。方近腾远播。虽贩夫灶妇之愚。入之耳而出之口。犹将薰其风裁。餐其义味。况虚灵之器。警拔之机。神领意会其妙于文身句身之表乎。故录而集之。以贻永久。兹不复一二赘举。其妙明真觉之号。寂光之塔。盖　上所赐也。铭曰。

　　华顶之峰。崭绝空碧。下阚沧溟。澒洞潮汐。如楞伽于海中。佛徇机而游入。诞阐教乘。曰心曰识。识乃心之资。心乃识之质。三界宛尔而存。万法枞然而立。心于三界其本。识于万法其迹。苟本泯而迹亡。肆识空而心寂。达磨西来弗作而述。子孙诜诜虎丘孔硕。兹无见之是承。透金圈而吞栗棘。楞伽之指于焉以塞。达磨之传于焉以得。斯华顶于世间独峥嵘而高出。

　　No. 1396-E

　　会得西庵转身句。十方世界无蹲坐处。四十余年华顶峰。虽不下山教化众生。而道行世间。虽不开谈玄之口。而话在诸方。门人集此录。刻舟记剑耳。阅是录者。谓此是法语小参偈颂。夏虫不可与语冰。住天台万年法弟了达题。

　　No. 1396-F

　　佩聩祖无口刀。大坐华顶一峰。戒检精严。机语深稳。有回石头不下钓鱼山风轨。无见之见由是洞然明白。谓余不信。试以此录验焉。

　　元统阏逢阉茂八月上吉。双径山主元叟行端䟦。

　　No. 1396-G 无见睹和尚语录䟦

　　当胡元之末。中华法道尚盛于吴浙间。知识辈出。各踞雄席。交振化声。时无见睹公高遁天台华顶。四十年影不出山。中峰本公庵居天目。诸方争请而不应。道风并峻。夐古鲜俦。以故天下指为二甘露门。湖海玄学之士。向风趋慕。只恐其后。至我日域求法之侣。莫不航海梯山。愿一瞻礼。吁。道德感人乃如是耶。逮乎明季。诸家法脉悉皆断绝。唯有二翁云仍绳绳如线。得非源远而流长者乎。余尝憾中峰广录梓行已久。独无见语要未见传世。殊为缺典。顷捡续藏中。获睹其录。正如阴晦长夜忽见夜光之珠。其喜可胜言哉。且其语简古超迈。足以开发学者。及阅山居诸篇。一皆从真参实践中浑然流出。固非韵人高士可以拟厥万一者也。亟宜绣梨以垂将来。倘乐道忘势顶门具眼者览之。焉得不重为至宝欤。

　　旹延宝甲寅岁仲夏月。后学峨山沙门道澄月潭和。

　　南敬䟦。
