卍新纂续藏经第 70 册 No. 1381 破庵祖先禅师语录


　　No. 1381-A 破庵语录序

　　佛祖正法眼藏。初不可传。可传者。筌蹄耳。然而师承真正根蒂分明。则有言无言。无非正法。凡所以发扬祖道。开示后学。使人因指见月。其可无传乎。先破庵老和尚九坐道场。说无义语。壁立千仞。峭绝巉岩。售用纵横。打破密庵窠窟。行持高峻。远绍佛果家风。正令全提。诸方风靡。大机密用。外道潜踪。独运本分炉锤。烹炼几多禅衲。近世宗师。如公无几。

　　呜呼。当此法弱魔强之际。倚公一柱以障颓澜。今其已矣。后学将安仰乎。予虽未识师颜。而书问往来。商订是事。千里同风。固若符契。

　　今侍者圆照编次法语。求序板行。三复玩味。非惟如已识面。又得其心。乃知破庵老人有不亡在。续佛慧命。非在斯文乎。学道高人。要须具眼。

　　嘉定壬申孟夏　浩斋居士　杨子　谨书

　　No. 1381

　　破庵和尚语录

　　目录序文(杨浩斋)夔府卧龙山咸平禅院语录平江府秀峰禅院语录临安府广寿慧云禅院语录平江府穹窿山福臻禅院语录湖州府凤山资福禅院语录秉拂普说法语偈赞行状(附)跋(福臻法侄道岩)

　　夔府卧龙山咸平禅院语录

　　参学比丘　圆照等　编

　　入院。指三门。此个大解脱门。是离见超情。无欲无依底人之所住处。咄。且居门外。

　　指法座。诸法空为座。处此为说法。乃云。也要头上安头。便升座。遂拈香云。此一瓣香。恭为
今上皇帝祝延圣寿。万岁。万岁。万万岁。恭愿圣明逾日月。睿算等乾坤。

　　又云。此一瓣香。奉为
判府安抚太中洎合府尊官。伏愿永佐
明君。长居禄位。复拈香顾视大众云。还知落处么。劫石固来终有坏。此心毒恨恨难忘。奉为见住明州天童景德禅寺密庵大和尚以酬法乳。遂就座云。善舞太阿剑。必无伤手厄。能捋猛虎须。须有转身䇿。莫有不伤锋犯手底么。

　　僧问。衣盂昔日亲传得。籍籍声名冠四川。无限人天俱侧耳。请师一句祝尧年。

　　师云。巫山十二峰。

　　进云。皇图祝赞人皆委。使旆临筵事若何。

　　师云。清风来未休。

　　进云。伯牙不遇子期老。高韵那能遍九垓。

　　师云。塞断耳根。

　　进云。向上一路。千圣不传。黄梅因什么半夜传衣。

　　师云。一时不着便。

　　进云。既有七百高僧。为什么衣钵分付卢行者。

　　师云。多少人眼热。

　　进云。明上座趁到大庾岭头。为什么提掇不起。

　　师云。非但明上座。

　　进云。明上座道。某甲不为衣来。特为法来。乞行者指示。此意如何。

　　师云。未是好心。

　　进云。只如行者道。不思善。不思恶。正恁么时。那个是明上座本来面目。明便悟去。还端的也无。

　　师云。三生六十劫。

　　进云。见月休观指。归家罢问程。

　　师应声云。如何是你家。僧礼拜。

　　师云。却也相似。乃云。雾锁长空。风生大野。韶光溢目。万汇敷荣。罢游百城。直登宝所。是故道。我本无心有所希求。今此宝藏。自然而至。上是天。下是地。且道宝藏在什么处。这里见得便见。判府安抚秉造化权。持公正论。向毛锥子上点出住山鈯斧。直得有眼者见。有耳者闻。闻见历然。以何为验。以主丈卓云。欲明少室无私句。便是黄堂利物心。

　　复举。麻谷问临济。大悲千手眼。那个是正眼。济云。大悲千手眼。那个是正眼。谷拽济下禅床却坐。济近前云。不审。谷拟议。济却拽谷下禅床却坐。谷拂袖便出。

　　师云。二大老机如掣雷。眼似流星。未免被傍观觑破。且道谁是傍观者。良久。云。久立尊官。伏惟珍重。

　　谢知事头首上堂。扶持临济正法眼。出手还它勇毅人。利物应机全体用。丛林又见一番新。

　　上堂。举。心月孤圆。光吞万象。光非照境。境亦非存。光境俱忘。复是何物。

　　师云。先圣一期慈悲。未免拖泥带水。卧龙即不然。光境俱忘。切忌唤钟作瓮。

　　上堂。隔山见烟。便知是火。隔墙见角。便知是牛。乃拈拄杖云。这个不隔一丝毫。必竟唤作什么。有时倚向古屏畔。任使丹青入画图。

　　密庵讣音至。上堂。客从南方来。报我天童老。撞破太虚空。全身入荒草。而今子细思量。令人哭不成哭。笑不成笑。寥寥目断千峰晓。

　　解夏小参。未离兜率。已降王宫。未出母胎。度人已毕。已是起模𦘕样了也。那堪乘日轮香象示生王宫。半夜逾城。六年苦行。至于布漫天网。垂万里钩。打凤罗龙。随方任器。如印传印。似空藏空。全提本地风光。揭示正法眼藏。大似傍若无人。至令守株待兔之流以为实然。殊不知我王库内无如是刀。利根上智之士。终不向里许咂啖滋味。求觅解会。进前退后持择论量。向上向下尽底踏翻。赤手拏空。罗笼不住。呼唤不回。簸土撮尘。飞星撒火。觅冤觅仇。犹未能仿佛。岂不见道。玄门无法。不立纪纲。若欲讨寻。声前荐取。见今三期告满。九十日中坐卧经行。克念修证。修证已毕。梵行已立。且作么生说个声前荐取底道理。堪羡一堂无事客。卧云深处不朝天。

　　复举。金峰问僧。你还知金峰一句子么。僧云。知来久矣。峰云。作么生。僧便喝云。金峰一句子。今日百杂碎。金峰云。稍曾问人。就中阇梨门风峭峻。僧云。不可要人检点。峰云。真鍮不博金。后来圆悟道。金峰拖泥。这僧涉水。虽然末后殷勤。未免当头蹉过。

　　师云。山润石含玉。林秀渊藏珠。珠玉两交辉。情穷意难极。因甚却道当头蹉过。路遥知马力。岁久见人心。

　　上堂。一夏九十日。今朝喜告毕。二千年前事。切忌更寻觅。

　　上堂。举。紫胡和尚中夜于僧堂前高声云。捉贼。捉贼。众皆惊起。胡乃搊住一僧云。捉得也。捉得也。僧云。不是某甲。胡云。是即是。只是不肯承当。

　　师拈云。紫胡只知惊群动众。卖峭夸俊。不顾傍观。自招其咎。何故。诬人之罪。以罪加之。

　　上堂。德山棒。起模画样。临济喝。翻成忉怛。堪笑无位真人出入面门。失却多年破袜。

　　上堂。举。僧问嵓头。路逢猛虎时如何。头云。拶。

　　师云。嵓头一拶。虚空迸裂。父子不传。神仙秘诀。

　　上堂。举。药山久不上堂。院主白云。大众久思法要。山云。撞钟着。众才集。山便归方丈。院主随至方丈云。和尚许为大众说法。何得一词不措。山云。经有经师。论有论师。争怪得老僧。

　　师云。药山径归方丈。却似个好人。只被院主随后轻轻一捏。便见忘前失后。

　　上堂。暑威尚炽。喜见新秋。潘浪倒骑驴子。梵志翻着袜头。堪悲堪笑。自唱自酬。有时乘好月。特地过沧洲。

　　上堂。大家共住吃茎齑。熟煮烂炊。粗餐易饱。细嚼难饥。冷淡没滋味。从来少人知。拍膝一下。云。此意明明说向谁。

　　上堂。举。僧问古德。万境来侵时如何。德云。坐却着。

　　师云。古德虽是铁作脊梁。未免费力。或有问卧龙。万境来侵时如何。只向道。见怪不怪。其怪自坏。

　　上堂。今朝又见开炉。浩浩诸方暖热。卧龙冷落门庭。也要人前细说。夜静更䦨炭也无。衲衣破处冰侵骨。

　　平江府秀峰禅院语录

　　参学　圆照等　编

　　上堂。举。古人道。杨岐乍住屋壁疏。满堂尽布雪珍珠。缩却项。暗嗟吁。翻忆古人树下居。

　　师云。杨岐斗胜不斗劣。秀峰斗劣不斗胜。秀峰乍住没亲疏。个个尽怀沧海珠。满眼湖山看不足。释迦弥勒是他奴。

　　谢故旧相访上堂。撞着道伴交肩过。一生参学事毕。

　　师云。先圣恁么道。也似平地陷人。撞着道伴交肩过。正落曹溪第二机。拍禅床云。不是苦心人不知。

　　上堂。举。密庵先师道。有问冬来事。京师出大黄。贪它一粒米。失却半年粮。

　　师云。秀峰不恁么。有问冬来事。京师出大黄。只图一粒米。却得百年粮。或被知事道。长老。长老。莫道百年粮。只得半年不少也得。只向他道。但办肯心。必不相赚。

　　上堂。马祖升堂。百丈卷席。正令不行。拗曲作直。还知雪窦老人落处么。少林几坐花木落。庾岭独行天地宽。

　　上堂。举。汾阳道。识得拄杖。参学事毕。泐潭澄云。识得拄杖。入地狱如箭。

　　师云。识得拄杖。且拈靠壁。

　　岁夜小参。一不做。二不休。大丈大儿当自由。扫荡从前知解。掀翻路布葛藤。己灵不重。圣亦不求。无依无欲。无喜无忧。一向恁么冷啾啾。徒悠悠。不如据见定。向平田浅草抛三放两。且任随流入流。而况否极泰来。春风满野。韶光溢目。万汇发辉。拍拍是令。物物惟新。达磨九年面壁。抟量未就。至今厥疾弗瘳。临济虽具只眼。等闲未可同谋。惟有主丈子。卓一下。云。有来由。气愤愤。布缦天网。垂万里钩。罗龙打凤。拳踢相酬。彼彼分缁定素。只贵知惭识羞。为什么如此。大海若知足。百川应倒流。

　　复举。睡龙和尚一日上堂。拈起拄杖云。二十年住山。全得者个气力。时有僧问。和尚得它什么力。龙云。过溪过岭。东拄西拄。后招庆闻。云。我则不恁么道。僧云。和尚作么生道。庆将杖下地拄行。

　　师云。睡龙好条拄杖。可惜龙头蛇尾。更得招庆随后打搂𢳯。大似𦘕虎添斑。当时待它道。和尚得它什么力。拈拄杖便掷。管取拏云㸕雾。

　　上堂。向上向下。全提半提。风行草偃。斗转星移。总是诸方普请边事。秀峰个里只是多年上大人。丘乙己。拈起则乾坤失色。放下则瓦砾生光。不拈不放又作么生。卓拄杖。下座。

　　上堂。首夏初临。薰风乍扇。急景如梭。万化千变。惟有拄杖子。黑轮皴。没思算。解道厨库揖僧堂。三门朝佛殿。

　　密庵忌辰烧香。个尊慈不赌。是挨着便捏。靠着便讳。鬼面神头。不容拟议。我昔被渠钝置。至今怨入骨髓。此怨难雪。此恨难洗。以手加额云。南无真本福州。唵苏噜悉哩。

　　上堂。身口意清净。是名佛出世。身口意不净。是名佛灭度。如是则九旬禁足。三月护生。尽是无风起浪。剜肉作疮。更言过去心不可得。见在心不可得。未来心不可得。何异钉桩摇橹。总不恁么。虾跳何曾出得斗。岂不见灵山会上。广额屠儿放下屠刀。大肆八体。道我是千佛一数。若过秀峰。且居门外。自余一释迦。二元和。三佛陀。当甚碗垯丘。拍膝一下。

　　圣节上堂。祖道绵绵。王道平平。同歌舜日。共乐尧年。道贯无边刹境。德合一统乾坤。且林下道人以何报称。遂起身云。万岁。万岁。万万岁。

　　开炉上堂。举。赵州道。我在南方行脚。火炉头有个无宾主话。未曾有人举着。

　　师云。赵州老老大大。有年无德。殊不知火炉头无宾主话。触目发辉。闻见历然。土旷人稀。相逢者少。

　　上堂。开口即错。拟心即差。倒𢹂席帽。翻着襕衫。看看暮天欲雪。普请各宜照顾。且道照顾个什么。自云。照顾火烛。

　　上堂。要明此事。若言有道理。也赚你。若言无道理。也赚你。不有不无。也赚你。何故。不是弄潮人。莫入洪波里。

　　上堂。寒食清明节。韶光映林樾。垄上标坟人。眼中流出血。生灭本无踪。时人当自决。君不见水潦曾经马师踏。直至而今笑不彻。

　　上堂。今朝五月端午。不用书符咒语。只将者个拄杖。卓一下。云。用作降魔铁杵。楚大夫活捉狞龙。张天师倒骑猛虎。触翻东海鲤鱼。直得倾盆下雨。

　　上堂。一夏九十日。今朝喜圆满。拈得巩县茶缶。摵碎饶州磁碗。冷笑布袋平欺懒瓒。天堂不拘。地狱不管。空腹高心担片板。无端瞎却顶门眼。

　　谢藏主上堂。举。昔有一僧在藏殿里坐。藏主见。乃问云。上座何不看经。僧云。我不识字。主云。何不问人。僧乃缓缓起来。叉手问云。这个是什么字。主无语。

　　师云。从上佛祖遭这一问。也无启口处。诸人还会么。这僧问处。字义炳然。藏主无言。文不加点。还它老成人。扶持正法眼。

　　中秋上堂。灵山话月。曹溪指月。玄沙已是嚼饭喂婴孩。寒山子无端更道。无物堪比伦。教我如何说。秀峰路见不平。卓拄杖云。打破窠窟。

　　临安府广寿慧云禅寺语录

　　参学　圆照等　编

　　师在灵隐山受请升座。云。释迦掩室。已见誵讹。净名杜词。翻成狼籍。若非顶门眼正。何以辨明缁素。所以道。镜无心而取像。妍丑自分。剑无意以求人。杀活自在。显诸仁。藏诸用。其惟至理乎。便恁么去。亦庵居士新建宝坊。永延慧命。饶益一切。可谓功不浪施。其或未然。但有路可上。更高人也行。

　　复举。昔有一官人。请米仓．保寿二人斋。官人云。请二人长老谈论佛法。寿云。请米仓师兄长答话。仓便喝。寿云。未曾问着。喝个什么。仓云。犹嫌少在。寿却随声与一喝。

　　师云。二大老虽眼办手亲。争奈箭锋不相拄。直饶齐发齐中。向官人面前。只成一场败阙。且道官人具甚眼目。惯从五凤楼前过。手握金鞭贺太平。

　　入院。升座拈香祝　圣罢。次拈香云。奉为建寺大檀越亦庵居士阖府贵眷增崇禄算。乃就座云。言无展事。语不投机。承言者丧。滞句者迷。还有独脱底么。

　　僧问。破庵炉鞴诸方少。居士门庭八字开。等是灵山亲授记。何妨握手笑咍咍。且道宾主相见。合谈何事。

　　师云。舌头不出口。

　　进云。得闻于未闻也。

　　师云。闻底事作么生。

　　进云。学人到这里。结舌有分。

　　师云。狼籍不少。

　　进云。昔日世尊布发掩泥于然灯佛前。然灯指掩泥处云。此处好建一梵刹。此理如何。

　　师云。意在钩头。

　　进云。会中有贤于长者。以标插于指处。云。建梵刹已竟。又作么生。

　　师云。大地震动。

　　进云。于是诸天散花赞叹云。庶子有大智矣。又且如何。

　　师云。世情偏向富门多。

　　进云。只如今日亦庵居士建大宝坊。与贤于长者是同是别。

　　师云。一会俨然。

　　进云。可谓古今无异路。达者共同途。

　　师云。重说偈言。僧礼拜。

　　师乃云。建法幢。立宗旨。明明佛来曹溪是。敢问大众。且道曹溪事作么生。若向个里知得落着。便见亦庵居士建大宝坊。广容佛子。俾一人人衣珠显赫。照世明灯。一个个正眼豁开。昏衢巨烛。是谓勇义大丈夫。希有能难能之事。以此尽人子之义。造次必备。以此尽臣子之心。颠沛罔欺。夫是之谓。躬行而不息。深入净名不二者也。

　　复举。适来禅客问布发掩泥因缘。随说偈云。插一茎草建梵刹。𦘕出规模何太窄。争似亦庵新建立。容尽十方云水客。鹫岭风高。少林月白。光明寂照遍河沙。万古流辉有张拙。

　　当夜小参。佛以一音演说法。众生随类各得解。敢问大众。那个是一音所演底法。莫是一即一切。一切即一么。莫是识得一。万事毕么。莫是一月普现一切水。一切水月一月摄么。如斯理论。郑州出曹门。毕竟是那个一音。以拄杖卓一下。云。一音既演。直得三草二木．万象森罗．情与无情。随其根性而得解脱。虽然如是。惟有拄杖子不在其数。为甚如此。遂卓一下。云。单重交拆。

　　复举。南泉示众云。自小牧一头水牯牛。拟向溪东牧。未免犯他国王水草。拟向溪西牧。未免犯他国王水草。不如随分纳些些。总不见得。

　　师云。山僧自小亦牧一头水牯牛。也不向溪东牧。也不向溪西牧。也不随分纳些些。只是流行坎止。遇缘即宗。一任诸方检责。

　　上堂。眼见色。耳闻声。棒喝交驰。拖泥带水。便恁么太乖张。人贫智短。马瘦毛长。

　　亦庵居士生日上堂。佛语心为宗。无门为法门。入得无门之门。便见天无四壁。地绝八维。通上彻下。是个微妙大解脱门。辉腾今古。迥绝见知。全提鹫岭拈花。揭示西来密旨。津梁九有。利及四生。不历化城。直登宝所。只如功勋不昧。又且如何。朝廷有道。青春好门馆。无私白日间。复说偈云。

　　鹧鸪啼处百花香。日暖风和春昼长。

　　昨夜虚空开口笑。祥光瑞气满华堂。

　　上堂。十方国土中。惟有一乘法。闹市门头。张三李四。东头买贱。西头卖贵。定盘星上秤来。未免七差八错。广寿长老赢得张口挂向壁角。从它露柱灯笼打瓦钻龟。抟量卜度。谁知笑倒黄幡绰。

　　上堂。举。僧问洞山。天上无弥勒。地下无弥勒。什么人与他安名立字。洞山云。老僧被上座一问。直得禅床震动。

　　师云。洞山老汉虽则口甜心苦。也是王小破草鞋。或有人问广寿。天上无弥勒。地下无弥勒。什么人与他安名立字。只向他道。贼身已露。何故。万里崖州未是远。

　　结夏上堂。二千年前公案。今朝重为提撕。同住大光明藏。无修．无证．无为。脑后依前欠一槌。

　　上堂。今朝五月端午节。千妖百怪尽消灭。艾虎桃符相耳语。摇头不肯向人说。无端被者主杖子。卓一下。云。对众一时俱漏泄。复卓一下。云。只得一橛。

　　杖锡云檐和尚至。上堂。晓来鹊噪一声声。象驾峥嵘喜见临。款听琅琅终日语。异苗翻秀映丛林。

　　上堂。举。普化云。明头来。明头打。暗头来。暗头打。四方八面来。连架打。临济令侍者去问云。总不恁么来时如何。化云。明日大悲院里有斋。

　　师云。者风颠汉。不妨令人疑着。及至被人穷诘将来。却只道得个罗斋打供。也似熟处难忘。若是广寿即不然。待它道。总不恁么来时如何。便与拦胸搊住云。道。道。若是皮下有血。管取价增十倍。

　　密庵忌辰烧香。老汉从来拍盲。偏笑鼻直眼横。大彻堂前落节。做出许多败缺。累及平人。无处伸雪。闽蜀同风。有甚交涉。六月火烧空。由来未是热。将此身心奉尘刹。

　　上堂。如是知。如是见。如是信解。不生法相。早是不着便了也。当炉不避火。却须说破。免见递相钝置。

　　上堂。达磨西来事。今人谩度量。天河争起浪。月桂不闻香。何也。见成公案。东山祖师漏逗不少。乃云。达磨西来事。今人谩度量。人贫智短。马瘦毛长。何也。兵行诡道。

　　上堂。天气或晴或雨。白云乍卷乍舒。行脚汉奔南走北。似信不信。老臊胡游梁历魏。似有似无。拍膝云。剑阁路虽险。夜行人更多。

　　上堂。举。教中道。于三七日中思惟如是事。我宁不说法。疾入于涅槃。释迦老子不知思惟个什么事。得恁么难说。大众。如是事实难说。今日分明为饶舌。夏有凉风冬有雪。

　　上堂。才涉唇吻。便落言诠。不落言诠。即耽寂默。耽寂默。则成谤。滞言诠。则成诳。不诳不谤。拄杖子从头说破。卓一下。

　　上堂。举。有僧辞归宗。宗云。向什么处去。僧云。诸方学五味禅去。宗云。我这里只有一味。僧云。如何是和尚此间一味禅。宗拈棒便打。僧云。会也。会也。宗云。试道看。僧拟开口。宗又打。

　　师云。归宗幸自好一味禅。无端伤盐伤醋。却成五味了也。而今忽有人来辞。去诸方学五味禅。只向他道。善为道路。若是个汉。必然别有生涯。

　　上堂。老东山道。先入白云门。次入白云限。吞底栗蒲禅。吃底籼米饭。君子如到来。好好看方便。

　　师云。办能开饭店。谁怕肚皮宽。说甚方便不方便。先入南湖门。次入南湖室。吞底热铁丸。吃底洋铜汁。本色人到来。沙糖更浇蜜。

　　上堂。诸法寂灭相。不可以言宣。拍膝一下。云。老来不着便。过犯已弥天。

　　珉讲主请上堂。举。良遂座主访麻谷。得旨后。归谓众云。诸人知处。良遂总知。良遂知处。诸人不知。

　　师云。诸人知处良遂知。良遂知处人不知。王维已死无人画。留得青山对落晖。

　　上堂。不是心。不是佛。不是物。大丈夫儿当下便担。草偃风行。崖崩石裂。广寿长老羸得合掌当胸。道个菩萨摩诃萨。

　　圣节上堂。尧仁广被三千界。舜德长敷亿万年。珍重圣恩何以报。只凭一炷海檀烟。

　　冬节上堂。僧问。昔日沩山问仰山。仲冬严寒年年事。晷运推移事若何。仰山近前叉手立。此意如何。

　　师云。点即不到。

　　沩云。情知你答者话不得。

　　师云。年老成魔。

　　进云。沩山复问香严。子又作么生。严云。某偏答得者话。

　　师云。上头上面得人憎。

　　沩山复举前话。严亦近前叉手立。又作么生。

　　师云。到即不点。

　　进云。沩山道。赖遇寂子不会。

　　师云。沩山恁么道那。

　　进云。那里是它不会处。

　　师云。莫瞌睡。

　　进云。一等是叉手近前。因甚肯个不肯个。

　　师云。果然瞌睡。

　　进云。沩山大似将错就错。

　　师云。甚处见沩山。

　　进云。终不随人言语转。

　　师云。你已被转了。

　　进云。冬节已临。和尚以何法示人。

　　师云。夜来果子甚如法。

　　进云。一众忻然去也。

　　师云。只是你不知惭愧。

　　僧云。为众竭力。祸出私门。便礼拜。

　　师云。逃得火灾。更防水厄。

　　复举。僧问古德。如何是冬来事。德云。京师出大黄。

　　师云。有问冬来事。京师出大黄。汉家勋业在。樊哙与张良。

　　上堂。举。教中道。生灭灭已。寂灭现前。大慧道。真生无可生。真灭无可灭。寂灭忽现前。虾䗫吞却月。大众。不见道。验人端的处。下口便知音。

　　退院上堂。夤缘于此得安闲。屈指三年一瞬间。好是今朝乘快便。又携藜杖过它山。

　　平江府穹窿山福臻禅院语录

　　参学　圆照等　编

　　指三门。常独行。常独步。咄。莫来拦我毬门路。

　　上堂。拈香祝　圣罢。敛衣就座。云。直指单传。已成迂曲。明宗定旨。转见周遮。便恁么去。执之失度。必入邪路。放之自然。体无去住。当炉不避火。点出瑕玼。与他开山祖师相见去也。卓拄杖一下。云。万叠湖山磨不尽。一天风月镇长存。

　　上堂。百不知。百不会。似兀如痴。随群逐队。谁云赵璧无瑕颣。

　　上堂。僧问。请和尚答话。

　　师云。天寒日短。两人共一碗。

　　进云。莫便是和尚为人处么。

　　师云。逢人但恁么举。僧礼拜归众。

　　师云。无端。无端。

　　复举。大悲和尚。有僧问。请师便道。悲云。开口即错。僧云。恁么则真是学人师也。悲云。今日向弟子手中死。

　　师云。还知么。甜瓜彻蒂甜。苦瓠连根苦。

　　上堂。举。东山和尚道。如何是禅。阎浮树在海南边。近则不离方寸。远则十万八千。毕竟如何。禅。禅。

　　师云。穹窿也有个道处。如何是禅。阎浮树在海南边。撑天拄地。拄地撑天。巧说不得。只要心传。毕竟如何。禅。禅。

　　岁夜小参。智慧弓。坚固箭。射破虚空成两片。海门斜去两三行。惊起暮天沙上雁。牛头没。马头回。铁壁银山一拶开。上苑玉池方解冻。湖光㶑滟映崔嵬。却笑普通年远事。不从葱岭带将来。有般汉便道。以指喻指。逐物却物。幽谷寒岩。春风遍野。是则是。斩新日月。特地乾坤。顺朱填墨。且从你诸人七颠八倒。或若新故交参。倒转律管。何以明辩。须知衲僧家拄杖头上有回天转地底生涯。不挂本来衣。不据空王殿。谤于佛。毁于法。不入众数。过桥断桥。得路塞路。谁问你七十三。八十四者也。周由也未是它栖泊处。只如金不博金。水不洗水。又且如何。任大也须从地起。更高争柰有天何。

　　复举。钦山问德山。天皇也恁么道。龙潭也恁么道。未审和尚作么生道。山云。你试举天皇．龙潭底看。钦拟议。山便打。钦被打。下延寿堂云。是则是。打我忒煞。嵓头云。你恁么。他时不得道见德山来。后来雪窦道。钦山致个问头。也甚奇特。争奈龙头蛇尾。当时待他道。试举天皇．龙潭底看。以坐具便摵。大丈夫捋虎须。不为分外。它既不能。可惜德山令行一半。令若尽行。雪峰．岩头总是涅槃堂里汉。

　　师云。大小雪窦错下名言。若人知得落着。许他吃着大虫胆。

　　病起上堂。卧病恰旬余。气力无一铢。皮穿筋骨露。勉强且支捂。无盐无米。谁为分疏。拈起拄杖云。拄杖子。起来呵呵大笑。乃卓一下。泻出百斛明珠。各请点检仓库。毕竟是有是无。尽道内空．外空．内外空．空空．大空．胜义空．有为空．无为空．毕竟空。山僧不免随后念个苏噜苏噜。

　　上堂。举。教中道。假使满世间。皆如舍利弗。尽思共度量。不能测佛智。且毕竟如何是佛智。乃云。雪子落纷纷。乌盆变白盆。忽然日头出。依旧是乌盆。

　　上堂。十五日已前明似镜。十五日已后黑如漆。正当十五日又且如何。莺迁乔木频频语。蝶恋芳丛对对飞。

　　湖州凤山资福禅寺语录

　　参学　圆照等　编

　　穹窿山受请。拈疏示众云。一切数句非数句。与吾灵觉何交涉。字义炳然。当阳一决。

　　升座云。心镜明鉴。无碍豁然。莹彻周沙界。万象森罗不覆藏。一颗圆光非内外。既非内外。则在彼在此。初无间然。或去或留。宁存辙迹。住福臻。则福臻长老。住凤山。则凤山主人。任器方圆。无适不可。虽然恁么。犹是顺水张帆。诸方共用底。且道不堕格则一句作么生道。不欲当头便拈出。恐惊云绽碧天寒。

　　入院。据方丈。大凡据此丈室。亡能所。灭影像。扫荡情尘。不立窠臼。者里还有与凤山相见底么。良久。云。比拟张麟。兔亦不遇。

　　升座祝圣罢。僧问。束三条篾。几年簸土扬尘。鼓两片皮。不妨说青道黑。只如不落唇吻。作么生道。

　　师云。箭过新罗。

　　进云。直得凤山作舞。霅水逆流。

　　师云。未是分外。

　　进云。如何是凤山境。

　　师云。有山有水。

　　进云。如何是境中人。

　　师云。见面胜闻名。

　　只如人境历然。主宾互换一句。如何通信。

　　师云。锦衣公子贵。林下野僧闲。

　　僧云。谢师答话。便礼拜。

　　师云。切忌错流通。乃云。离相绝言之道。拟心即差。动念即隔。不拟心。不动念。直下见得彻去。便乃如龙得水。似虎靠山。高步毗卢顶。不禀释迦文。一切处作殊胜因。一切处现奇特事。津梁九有。利及四生。尽未来际。无有穷尽。正恁么时。独脱一句作么生道。离相离名人不禀。吹毛用了急须磨。

　　复举临济参黄檗佛法大意因缘。乃云。黄檗山头吃棒。大愚肋下筑拳。佛法的的大意。犹隔十万八千。

　　为和王上堂。乃云。大人具大见。大智得大用。胸中怀六合。掌内握乾坤。致君为尧舜之君。使民为尧舜之民。地久天长。河清海晏。功业已着。勋德已成。紫绶金章。垂荫后世。肃严梵宇。开大施门。运出家珍。永延佛子。成就无穷佛事。庄严万古规模。是名特达大丈夫。能为世出世间希有事。便乃从无住本。示有去来。于无去来。示同生灭。且道具如是威猛作略底人。即今在什么处。灵山有路平如砥。月户无人冷似秋。复说颂云。

　　世出世间希有事。显发须还过量人。

　　出没卷舒惊世梦。蓬莱山色又重新。

　　上堂。举。圆悟祖师道。参禅参到无参处。参到无参始彻头。后来水庵和尚道。参禅参到无参处。参到无参未彻头。

　　师云。还见二大老节角处么。星河秋一雁。砧杵夜千家。

　　上堂。举。教中道。凡所有相。皆是虚妄。遂拈拄杖云。若道是有。心外有法。若道是无。心法不周。作么生道得恰好。卓一下。云。剑去久矣。

　　受密印师号上堂。不坐空王殿。不挂本来衣。何须更恁么。切忌未生时。又道。圣名凡号。尽是虚声。殊相劣形。皆为幻色。一向恁么。土旷人稀。顺俗和光。聊通一线。某丘壑之姿。与草木俱腐。岂谓尧天霈泽。沾溉衰残。此乃观使御带。不忘付嘱。遂致林下野人有兹意外之遇。祇受之情。不胜感佩。复说偈云。

　　只个垂垂白发僧。一生两度受　皇恩。

　　只凭少室无私句。地久天长祝　圣君。

　　中秋上堂。天上月圆。人间月半。子细看来。从头错算。姮娥昨夜失金针。撼动玉楼寻不见。

　　上堂。不是心。不是佛。不是物。忍俊不禁。为诸人做个瞥脱。卓拄杖一下。流水暗销溪畔石。劝人除却是非难。

　　冬至小参。宗乘一举。三藏绝诠。祖令当行。十方坐断。达磨大师眼空四海。逾海越漠。见他武帝。只道得个廓然无圣。及至对朕者谁。却言不识。计穷力尽。打个没合杀。向少室峰前堆堆冷坐。知他是会不会。致令二祖随后断臂安心。依模脱壳。及乎勘证将来。却只礼三拜。依位而立。大似巧尽拙出。其余德山棒．临济喝．俱胝竖指．秘魔擎叉。又何足较量。不见道。言迹之兴。异途之所由生。若能向世界未立。佛祖未兴已前着得眼去。方知道明暗交谢。寒暑迭迁。全提少室单传。显示自家风月。便见一阳来复。万汇发生。阴极阳升。冰生于水。且涉流转物一句又且如何。东君漏泄阳和力。不萌枝上也抽条。

　　复举德山小参不答话因缘。师云。德山老汉。虽则全璧而归。要且被新罗僧勘破。

　　冬节上堂。节届书云。阴极阳升。冰河发焰。枯木抽英。惟有拄杖子依旧黑轮皴。不迁不变。无辱无荣。卓一下。云。笑杀当年面壁人。

　　谢维那上堂。举兴化打克宾话。乃云。兴化打克宾。猛虎蓦腰骑。养子不及父。家门一世衰。

　　上堂。种种性相义。我及十方佛。乃能知是事。昼见日。夜见月。坐卧经行。曾无间歇。吽。吽。有甚交涉。

　　岁旦上堂。旧岁夜来去。去从何处去。新年今日来。来从何处来。既无来。又无去。铁壁银山成指注。卓拄杖。下座。

　　上堂。广寻知见。犹如镜里求形。息念观空。大似日中逃影。当此之时。如何即是。僧繇虽敏手。难邈志公真。

　　上堂。举。先圣道。今古应无坠。分明在目前。片云生晚谷。孤鹤下遥天。岸柳和烟绿。岩花带雨鲜。无人知此意。令我忆南泉。且道他古人意作么生。苍竹扫檐棋局冷。野云笼石衲衣寒。

　　秉拂

　　华藏首座寮解夏。以大圆觉为我伽蓝。身心安居平等性智。从四月十五日结也。十方世界。若草若木．情与无情。尽向拂子头上熏修练行。宴坐经行。婢视声闻。奴呼菩萨。如今七月十五日解也。十方世界。若草若木．情与无情。尽向拂子头上各各以所得所证法门．所修所行行愿。遍布于微尘之中。而彼微尘之量。亦不迫隘。饶益一切。各得其宜。直得小根小茎．小枝小叶．中根中茎．中枝中叶．大根大茎．大枝大叶。诸树大小。随上中下。各有所受。一云所雨。称其种性。而得生长。幸自可怜生。被憍陈如尊者起来兜一喝。便见三三两两把不定。不往河南。便往河北。不妨自由自在。蓦然中路被人拦住。道。只如万里无寸草处作么生去。十个有五双捞天摸地。直饶总道出门便是草。也是虾跳不出斗。何故。人无远虑。必有近忧。

　　复举。云门大师道。尽乾坤大地天下老和尚。以拄杖画一画。云。百杂碎。后来雪窦道。这老汉是则是。要且未有出身路。如今拄杖在雪窦手里。乃横按云。南北东西。甚处得来。

　　师云。二大老一条拄杖纵夺可观。大似字经三写。秉拂上座咬牙奋齿。敢道个瞎。诸人若甘去。未必善因而招恶果。

　　灵岩首座寮结夏。声前一句。灵山罔测其由。肘后一机。少室何曾梦见。便恁么去。眼见色。耳闻声。又有什么过。因甚云门大师道闻声悟道。见色明心。观世音菩萨将钱买胡饼。放下手。却是馒头。独脱汉。善其机。通其变。可以据菩萨乘。修寂灭行。于如来大光明藏三期之内。九十日中。披精进铠。秉智慧弓。执坚固箭。入如来室。坐如来座。不离此座。称法界性。与山河大地。若草若木．情与无情。异口同音。演说摩诃衍法。离四句。绝百非。说情尘。没窠臼。直得坐底．立底．说底．听底。明明历历。寂寂惺惺。拄杖子忍俊不禁。眼笑眉垂。合掌赞善。只道得个以大圆觉为我伽蓝。身心安居且从你诸人。蓦拈拄杖卓一下。云。切忌唤作平等性智。

　　复举临济同普化赴斋踢倒饭床因缘。拈云。二大老有撼动乾坤手段。喝散白云意气。虽然。世谛门中。罗斋打供则无可不可。若是少室门风。未梦见在。

　　金山首座寮至节。出丛林。入保社。暑往寒来忘昼夜。面门捩转越僧祗。方得名为观自在。拈花特地乖张。面壁分明话堕。远水不救近火。短绠那汲深泉。膏肓痛处着针。捏出从前衅罅。临济问心黄檗。大愚薄处先穿。德山意气洋洋。活浸龙潭死水。鲁祖偏工面壁。空腹高心。赵州唤人吃茶。礼防君子。更说睦州担版。到头空过一生。至于雪老辊毬。千古为人笑具。总是扬声止响。掩鼻偷香。吊影扬鞭。投崖寄帽。丁一卓二。当头决断。往事莫追。正当君子道长。小人道消。阴极阳升。冰生于水。旷达之士自合乘时腾踏马驹。峥嵘象驾。不见灵山会上。广额屠儿放下屠刀。昂昂然道。我是千佛一数。且从你诸人飞星撒火。论量可上可下。只如兴化被大觉道个瞎汉。待卸下衲衣。痛与一顿。当下便明得。临济当时在黄檗处吃痛棒底道理。却又如何缁素。不是王维手。徒说绘丹青。

　　复举。黄檗示众云。汝等诸人尽是噇酒糟汉。恁么行脚。何处有今日。还知大唐国里无禅师么。时有僧出云。只如诸方匡徒领众又作么生。檗云。不道无禅。只是无师。

　　师云。黄檗据阃外权。持不犯令。直得威风凛凛。韬略双全。只被个僧等闲一拶。便见和身放倒。众中莫有为黄檗作主底么。良久。云。先上座今夜平地吃交。

　　灵隐首座寮解夏。大事因缘出射洪。就中丰义更尤强。未形问答先明得。六用门头尽放光。便恁么去。闻禅与道。风过树头。说性说心。水浇顽石。眼横鼻直。棒打不回。向他祖师门下。远之远矣。者里若有一个半个不受人瞒去。我当斩首以谢。脱或未然。天之高。地之厚。日月之昭回。四生之浩渺。三年一闰。九日重阳。今年灵隐山中。堂头法兄社里。无禅无道与人商量。一夏九十日中。只有一味清水白米。直得有情无情渴饮饥餐。尽证法喜禅悦之乐。无端露柱。不甘面面相觑。较量大小法门。曹洞五位君臣．临济四种料拣。穷幽极微。至简至要。秉拂上堂。蹑脚近前。低头侧耳。一一听览分明。不敢囊藏被盖。将为己有。向诸人面前从头说破。良久。云。几乎错下注脚。

　　复举。僧问云门。秋初夏末。前途忽有人问。如何祗对。门云。大众退后着。僧云。过在什么处。门云。还我九十日饭钱来。

　　师云。夫善机变。审来端。云门有全生全煞之令。者僧大胆粗心。拟跳龙门。却遭点额。可惜许。它云门九十日饭坐在窠窟里。翻成随世流布。若到诸方。不得错举。

　　普说

　　华藏首座寮告香。凉薄之迹栖迟于此。得依堂头遁庵和尚席下。将谓知照可以安闲。乃蒙道义推挽勤切。俾令版首。又复许时。兹又承鸣鼓集众。奖饰过分。令为兄弟提撕话头。深愧不敏。所谓自疾不能救。何暇救他人。事到如此。有不能免。只得勉从严命。谩且领略。而况此间尽是诸方罗笼不住。呼唤不回底饱参硕德。在此韬光晦迹。藏器待时。可谓龙象蹴踏。若遇挂牌。并不烦见访。恐有初机兄弟一个半个力志于道者。无惜相与切瑳。盖此段事。诸人见行作为。六根门头放光动地。自是诸人不自觉知。返从他觅。所以道。分明不了却成迷。无限风光付与谁。若得家山田地稳。自然处处不思议。

　　又道。山僧十九上经过太湖水。今年五十二。此水尚宛尔。清清两岸流。金沙布其底。为物所转人。通身便迷己。个是前辈参禅如实而证。如实而解。吐露出来为光明幢。饶益一切。可谓万世典型。千古榜样。掬其旨归。不出一心之妙用。妙用既的。如风行空。不留朕迹。初不言我能我解。驰骋于世。取笑识者。心尚不存。何法之有。某旧时曾见一庵主。其庵主曾见老琮和尚。琮参晦堂。后在昭觉圆悟会中作西堂。尝自屈指云。达磨大师．晦堂先师。至老僧。其包齿汉指头早屈不得也。盖圆悟齿包耳悟。尝畏敬之。

　　尝有法语送僧行脚云。老僧八十有二。十八上不娶妻。舍缘出家。十九受菩萨大戒。而后捧秩趍筵。至二十五担兜行脚。出一丛林。入一保社。亦尝成都参二三尊宿。于它语下殊未钩深造入。后至黄龙晦堂老人处。诘风幡话。一言勘破。而老人大笑曰。子且先求个入处。以为基址。然后起楼台殿阁。四年之后。果于老人棒下得入。方见十方无壁落。四面亦无门。始终一十七载。方得稳当。今八十有二。方且无疑。

　　今者庆上人忽来告别。且曰。人命无常。富贵如幻。我知之矣。殊不知其所从今欲普游天下。究其根源。当以悟为则。至祝。至祝。兄弟家曾如此履践。曾如此做工夫么。这个是佗参禅底状子一本。且不似今时人。一向高傲阔行大步禅将去。脚根下殊无著实。及至被人靠着。又却面青面黄。撞墙撞壁。盖缘打头着脚手时。便自错了也。

　　又有一等兄弟。似信不信。似做不做。不能一往直前。遂致千差万别。逗到头白齿黄。一无所成。诚可怜愍。更有一等兄弟。皮下无血。见人说青道黑。净地上胡撒乱撒。采集向情识中。将为己有。增长我见。到处逢人浩浩商量。张老如何说。李老如何说。下语又如何。颂乎又如何。只管理会别人底。自己依旧黑漫漫地。却不知理会底。尽是粪埽肥腻。生卧根株。转见婆娑。如何得根株倒去。等是秃却头。坏却服。何不一切𢬵舍。昼三夜三。行住坐卧。以智慧刀。把生卧根株东剉西斫。一下倒去。方为快活无事人。自然一举万里。岂燕雀之所能为。虽然如是。更须知有白云道底。且道白云道个什么。若遇挂牌时。却来为尔说破。

　　径山西堂寮入室罢。众请就座普说。乃云。百二十日夏。过了半月日。参禅学道人。紧急要着实。果能两脚踏实。便是一生事毕。所以道。参须实参。悟须实悟。你若自凭智眼。触净有归。佛祖病关。永抛游刃。盖为你出言吐气。亮处不孤。暗锋自合。尘泥自异。贵眼难谐。道存目击。早伤途辙。况复守株待兔。杀瓜栖籚。掩抑迅光。卒难缁辨。所以睦州见僧。便道。见成公案。放你三十棒。或时见僧。便道。担板汉。且道他垂慈为人在什么处。何不抖搜精神。着些眼脑。觑看是什么道理。参禅汉。若自无瞥地分。参来参去。参到弥勒佛下生。只赢得个肚里热闹。若真实以参学为要。但只向他古人一言一句。一机一境。崖靠将去。自然恰恰相当。有个奋发时节。

　　只如长庆和尚参个驴事未了。马事到来。向雪峰．玄沙会里坐破几个蒲团。一日。卷帘眼豁开。不觉漏逗。便道。也大差。也大差。卷起帘来见天下。有人问我解何宗。拈起拂子劈口打。似此。岂不惊群动众。且非小根小器之所能为。除是不鸣。鸣则九霄之间定矣。回视寻常。室中为兄弟举个话头了。撑眉怒目。下喝下拍。做尽万千伎俩。宁不面热汗下。有愧它先贤。分明向道。潭又不见。龙又不现。子亲到龙潭。直然领略得。早是拖泥带水。那堪踏步向前求觅解会。转疏转远。有时又向道。鲁祖见僧使面壁。向这里插得脚。入作得去。多少省力。看他得底人。自在干净处立。你自向泥坑里辊。辊得通身泥水。却更说道说理。岂非大错。

　　山僧昔曾涉猎。伶俜辛苦。备尝此味。以故不惜父母所生口。奉告兄弟。果于省力径截处担荷得去。便乃身心荡荡地无欲无依。自然形直影端。仰不愧天。俯不愧地。口无择言。身无择行。言满天下无口过。行满天下无怨恶。正如壮士展臂。不假他力。方谓之学佛种族。旷达之士。出丛林。入保社。岂徒然哉。便可以回天关。转地轴。救必死。起膏肓。建此大法幢。然此大法炬。何往而弗利。虽然如是。争奈破庵未肯点头在。且道利害在什么处。良久。云。时暑各自散去。莫妨我东行西行。便起。

　　法语

　　示谊禅人

　　学道人立处孤危。用处峭㧞。何止掀天拨地。换斗移星。向生卧长夜为光为明。为雨为露。饶益一切。傍观看来。只眨得眼。除非知有。乃辨端倪。不见临济参黄檗。问佛法的的大意。三遭痛棒。眼里耳里。眯哩麻啰。逗到大愚处。轻轻一拨。猛省起来。不觉道。恶。元来黄檗佛法无多子。老大虫当下睡眼豁开。砺齿磨牙。掀腾鼓舞。生杀全提。大方独步。观其最初着脚觑捕。已自不群。操履坚实。逢人便喝。拟山山崩。拟海海竭。临老极头。返被三圣倒与一喝。却只随搂搜。道个谁知吾正法眼藏向这瞎驴边灭却。所谓唱愈高。和愈峻。其苦涩硬辣如此。要个性燥猛烈底担荷。谊禅顷年在蜀。曾得聚首。相别既久。顾我于湖山之濵。求语为助道之要。谩书此段葛藤示之。决欲究明少室之道。不必问如之若何。但只抵死𢬵生。穷他三回赐棒。看是什么道理。蓦地觑破。便知道黄檗佛法无多子。岂虚语哉。回视从前愤愤悱悱。只赢得个咬牙切齿。先上座一场罪过不小。如其不然。大事为你不得。小事各自担当。

　　与戢庵居士张御带

　　道在平常日用中。一段光明盖天盖地。情尘瞥起。便见千差万别。是故赵州问南泉。如何是道。只对他道。平常心是道。已自当头掇出。却更问。还假趣向也无。不免随搂锼。向道拟向即乖。又更脑板。道个不拟争知是道。转见四棱踏地。事不获已。不顾傍观。尽情剖露。道个道不属知。不属不知。知是妄觉。不知是无记。若达不疑之道。如太虚空。岂可强是非耶。者个便是十八上解作活计底。一款子招状了也。

　　是故寒山子见彻平常心。便道。吾心似秋月。碧潭清皎洁。无物堪比伦。教我如何说。庞居士见彻平常心。便道。心如境亦如。无实亦无虚。有亦不管。无亦不拘。不是圣贤。了事凡夫。是谓一错百错。无乃错之甚矣。

　　戢庵大居士动静可观。容止可法。虽居富乐。而富乐无惑。存诚妙道。兢兢业业。念念无间。不肯自欺。直以大休大歇。到不疑之地。为期登泰山。还它有力大人也。蒙索鄙语。不觉许多葛藤。只欲发居士大笑一回子。且道笑个什么。三贤尚未明斯旨。十圣那能达此宗。

　　示辩禅人

　　行脚汉。出丛林。入保社。风尘草动。鉴在机先。犹为不唧𠺕。那堪依它作解。存知见。惧得失。如之若何。何止白云万里。是故先圣道。举不頋。即差互。岂非大张罗网。千人万人中捷捞一个半个以为种草力量汉。眼卓朔地。法烛才点。当下便发。无你近傍处。做它曹溪门下客。却须如是履践。如是操持。逗到崖崩石裂。犹是半提边事。江西辩禅人从游既久。器识超卓。念念以克证为期。可谓本色道流也。袖轴求语。愚以退闲养疴。事不获已。因为葛藤云。

　　示昆山虚堂頋居士

　　教外别传之旨。遍布群机之中。而群灵具此真心。威德自在。全体作为。光明炟赫。昼夜无间。而不觉知。自作障蔽。飏在脑后。却向他方问佛问祖。觅禅觅道。是故名为可怜悯者。不见古德道。汝但无心于事。无事于心。自然虚而灵。空而妙。若毫端许言之本末。皆为自欺。

　　先圣垂慈愍物。当头揭示。只欠个性燥勇猛。离心意识。出凡圣路。全机领略。一念不生。前后际断。仰不愧天。俯不愧地。荡荡无拘。热则乘凉。寒则向火。至于饥餐渴饮。复有何事。不见庞居士道。日用事无别。惟吾自偶谐。头头非取舍。处处勿张乖。朱紫谁为号。丘山绝点埃。神通并妙用。运水及般柴。

　　虽则尽力描𦘕出来。未免唤钟作瓮。虚堂居士天姿洒落。存诚妙道。遍谒当世宗师。间以法义。数相往来。袖轴炷香云。者回被肯堂老诘云。你开口便是业识。某更无开口处。却自叹息许多时用意参禅。枉了心力。

　　愚乃合掌告之曰。惭愧。惭愧。见义不为。见成槌揳。因行掉臂也。借一槌。直饶未开口。也是业识了也。如何道得恰好去。速道。速道。

　　示写法华经求僧行者

　　止止不须说。我法妙难思。诸增上慢者。闻必不敬信。已是成痕成迹。那堪将青黄碧绿彩𦘕虚空。添得一场热闹。向曹溪门下天地悬殊。要得相当。只向止止不须说。我法妙难思处。冷地里捋下面皮。自笑一回。子是真勇猛。是真精进。是名真法供养。方知道写经求僧也不是。不写经不求僧也不是。问人讨法语也不是。不问人讨法语也不是。毕竟如何。此是选佛场。心空及第归。子宜往矣。无滞于此。会有闻弦赏音者。

　　柏堂刘居士持大慧禅师与成节使法语复藏宝光塔求䟦

　　大慧老人。心手无碍。沛然之作。流无穷矣。展转自成。而至柏堂。既能宝之。奉宝光塔庙。所谓照世灯。精进幢。诚有在焉。

　　达磨(已下赞偈)

　　梁皇殿前。不能把定。少林山下。风波愈盛。若解谨初护末。不到图形𦘕影。

　　六祖

　　飏下采樵斧。直入堆坊舂。一脚踏到底。黄梅信息通。

　　临济

　　揎拳捋肘。只有一个。电卷星飞。抬头蹉过。

　　布袋

　　散诞不拘仪轨。街头走到街尾。逢人大笑呵呵。那个知渠肚里。

　　定光

　　天涯海角俱行遍。鬼面神头只自谩。却忆当年旧风月。杖头挑出与人看。

　　戢庵居士请赞济颠

　　瞎堂之子。附马之后。出处行藏。一向漏逗。是圣是凡莫测。掣颠掣狂希有。一拳拳碎虚空。惊得须弥倒走。

　　周正字请赞　亡母宜人王氏真

　　𦘕得十分。依前不是端坐北堂。琅琅仁义。文殊罔明把手行。入定出定恣游戏。

　　戢庵居士持寿像求赞

　　似僧有发。似俗无尘。淡默自处。惟德与邻。曾向凤池亲　圣训。更来鹿苑夺芳春。

　　性长老写师真请赞

　　顽无所知。说无照对。弄假像真。遭人笑怪。花擘临济黄檗。佛法未梦见在。在在在是处。清风动天籁。

　　本禅人请赞

　　学道不根。参禅莽卤。似恁趣向乖疏。如何传灯继祖。本禅𦘕出人前。转见和泥合土。就中更有些子誵讹。焦尾大虫元来是虎。

　　禅人请赞

　　错错错。徒名邈。𦘕得十成。欠蹄少角。一任天下人贬剥。

　　寄蒋山如一翁

　　悠悠世路绝跻攀。卧看白云空往还。惟有同参一句子。肯将容易混尘寰。

　　寄王承务

　　经年相别无他嘱。莫只波波意里求。病去药除消息尽。红尘堆里等闲游。

　　送虎丘首座住庵

　　剑池拾得丰城剑。凛凛寒光射斗牛。为报不平平底事。草庵蓬户也风流。

　　示禅人写华严经

　　毗卢大经卷。尘识久埋藏。上人笔端力。掇出放毫光。笑他自城游历。自倒自起自忙。江天月晓。梦破斜阳。一印印定。无法商量。

　　示楞严座主

　　见犹离见非真见。还尽八还无可还。木落霜天山骨露。不知谁识老瞿昙。

　　示南华行者

　　黄梅会里七千指。虎骤龙驰空点胸。碓蹯老卢愚且拙。坤维占断最高峰。

　　自诒

　　宴坐白云里。经行碧嶂中。游人穷不到。幽鸟自匆匆。

　　真上人秉炬

　　真不立。妄本空。有无俱遣不空空。直饶空尽无一物。正好投身烈焰中。

　　初上人撒骨

　　飏下娘生裤。投身大火聚。火聚里翻身。失却最初步。正恁么时如何。雁影落寒潭。孤舟横野渡。

　　然藏主撒骨

　　小乘钱贯。大乘井索。权实半满。已被然藏主一时穿凿。如今烟灭灰飞。尚有者些零落。虽零落。佛祖位中难容。且向太湖安着。

　　颖庵主撒骨

　　掉却钱塘佳致。湖山占得清幽。泥牛斗入海。便乃赋归休。皮肤脱落。短棹孤舟。不着此岸。不着彼岸。不滞中流。有时乘好月。特地过沧洲。

　　No. 1381-B 行状

　　师讳祖先。蜀广安新明王氏子。幼警悟。父母继丧。从罗汉院僧德祥出家。时已知教外之意。闻缘老宿者住昭觉。有道行。往归之。一见相投。令奉圆悟庵香火。

　　一日。从方丈前过。缘问。庵头有人么。

　　师云。无人。

　　语未竟。缘劈胸与一拳云。你聻。师忽有省。从而奋励。

　　缘化去。遂出峡。依澧州德山涓禅师。识其为法器。与落发受具。令遍参诸方。首谒沩山行和尚。常请益狗子无佛性话。行云。非有无之无。如何。

　　师云。即今亦不少。

　　行云。又道不会。

　　久之。舍去。至平江万寿旦过。值天大雪。夜坐。乃自念言。行脚十年矣。此回若不彻去。又是虚生浪死。正闷闷间。不觉钟动。趍后架。举头见照堂二字。疑情顿释。

　　继见虎丘瞎堂远．净慈月堂昌。后见水庵一于双林。尝入室。一问。师子尊者被罽宾国王斩却头故。是你道西天胡子为什么无须。

　　师云。非双林不举此话。

　　一云。今日撞着个作家。

　　师云。心不负人。面无惭色。一遂拓开。

　　师云。勘破了也。

　　水庵退双林。遂往见密庵于乌巨。众才满百。然皆一时龙象。命师为典客。常随众入室。密庵为傍僧举不是风动。不是幡动。师闻。豁然大悟。从此机语相契。一日。密庵遇师于众寮前。谓师曰。不得问讯。不得叉手。总不得作伎俩。你试露个消息看。

　　师应声云。方丈里有客。密庵呵呵大笑。

　　密迁蒋山。师亦侍行。首尾凡五载。辞归蜀。密庵以颂送之云。

　　万里南来川䖃苴。奔流度刃扣玄关。

　　顶门𣤩瞎金刚眼。去住还同珠走盘。

　　其许与之重如此。

　　师既归蜀。初住果之清居．梓之望川。未几。复振锡而南至夔门。时尚书杨公辅素闻师名。以卧龙招之。留三年。出峡至常州华藏遁庵演。始延师分座立僧。众皆倾服。至于金山退庵奇．灵隐笑庵悟．径山蒙庵聪。师至。必延居第一座。众辄倍常。历住常州荐福．真州灵岩．平江秀峰。后居张循王所舍宅广寿慧云禅寺。为开山住持。三年辞去。众争留之。师云。箭既离弦。岂有返意。众不能强。师平生去就多若此。

　　又住平江穹窿。学者争为出力。持钵以自赡。虽藜羹糁饭。而谈道终日。有古风焉。会杨和王府以凤山资福延师。师以年高。无往意。而学者强之。居无何。即辞。上径山。时净慈阙主者。　朝旨下。诸山举有道者三人。师尝预焉相继。镇江侍郎傅公以甘露起师。师不乐就。盖知时节将至也。师苦脾疾。忽一日。付嘱后事。亲作遗书。别常所厚善者。至晚。书四句偈云。

　　末后一句。已成忉怛。

　　写出人前。千错万错。

　　书讫。端坐而化。

　　实嘉定四年六月九日也。后三日茶毗。先是师遗嘱欲弃骨山下。主人石桥禅师为建塔于凌霄峰别峰塔之右。寿七十六。腊四十九。

　　今略记录亲闻于师之出处。大概当求名世大手大书碑铭。以传无穷云。嘉定五年五月日。住镇江府昭庆禅寺嗣法宗性编次。

　　No. 1381-C 后跋

　　天下衲僧尽道
破庵师伯击碎破砂盆。所以五处全提佛祖命脉。开凿人天眼目。正是谤他。殊不知此老未出关时。不开口。不动舌。已是布缦天网。打凤罗龙。炟爀光明。照耀千古。岂待道岩为蛇𦘕足。倒捋虎须。其徒持此录来。因获谛观。敬书于后。具顶门眼者。必不于言句中寻讨。嘉定壬申元日住平江福臻法侄道岩䟦。
