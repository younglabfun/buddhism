卍新纂续藏经第 70 册 No. 1384 绝岸可湘禅师语录


　　No. 1384

　　绝岸和尚语录

　　目次嘉兴府流虹兴圣禅寺语录温州雁山能仁禅寺语录越州九岩慧云禅寺语录天台护国广恩禅寺语录临安府崇恩演福禅寺语录温州江心龙翔兴庆禅寺语录福州雪峰崇圣禅寺语录再住雪峰崇圣禅寺语录拈古颂古法语赞颂小佛事跋

　　绝岸和尚初住嘉兴府流虹兴圣禅寺语录

　　住泉州开元禅寺嗣法门人　妙恩　等编

　　师于宝祐元年癸丑。十月二十八日。在上柏资圣寺受请。入院。指三门云。祖翁阃域。扑地掀天。亲切一回打透。不妨垂手入𢌅。

　　据室。以竹篦横案云。摩竭陀国。亲行此令。从上以来。孰敢违命。击禅床。便起。

　　升座。拈香祝
圣罢。次拈香云。文武火中。拈得贞实独存。天星湖上。揭开臭气难掩。奉为
前住径山佛鉴禅师无准大尚□□□□□□□趺坐。(问答不录)乃云。对百万众。拈□□□□。□□□□□年面壁。与贼过梯。所以奇特因缘。还遇奇特人激发。殊胜大事。须向殊胜处举扬。一句当机。直得钟声鼓声板声鱼声。惊天震动。千车合辙。不论有学无学义学玄学。把手同归。疏秀水之末流。接曹溪之余润。便与么去。免得新兴圣。更举一释迦。二元和。三佛陀。阿呵呵。团栾且唱太平歌。

　　上堂。文殊普贤。广谈理事。德山临济。单行棒喝。诸人还知兴圣用处么。掷下主丈云。虽是死蛇。解弄也活。

　　上堂。触目未尝无。临机道什么。钱是足陌。物是定价。坐破七个蒲团。卷帘方见天下。千里追风非骏马。

　　上堂。黄檗打临济。义出丰年。兴化赶克宾。虾为子屈。其功盖代。只要重论。一火铸成金弹子。棒头敲出玉麒麟。

　　上堂。拈主丈召众云。德山以此。撒火飞星。赵州以此登山打狗。兴圣以此。撑门拄户。衲僧以此。渡水穿云。若唤作主丈子。入地狱如箭射。卓主丈。下座。

　　上堂。净裸裸赤洒洒。婷娉柳底花间。依约风前月下。拍床一下云。僧繇妙笔难描画。

　　二月初十游山归上堂。举长沙一日游山归。至门前。首座问云。和尚什么处去来。沙云。游山来。座云。到什么处来。沙云。始随芳草去。又逐落花回。座云。大似春意。沙云。也胜秋露滴芙蕖。颂云。□□□□理机梭。遍向园林织绮罗。唯有黄鹂知此意。才方偷眼又春过。

　　上堂。举沩山与仰山。摘茶次。沩云。终日只闻子声。不见子形。仰乃撼茶树。沩云。子只得其用。不得其体。仰云。和尚又如何。沩良久。仰云。和尚只得其体。不得其用。沩云。放汝三十棒。拈云。风不来。树不动。沩仰父子。互呈体用。三十乌藤话已行。万牛回首丘山重。

　　结夏小参。以主丈卓一下云。通身无影像。遍界绝遮拦。裂破古今。见成标致。刚被释迦老子。曲设多门。长夏九十日中。逼得雄鸡生卵。可谓无影像重生影像。绝遮拦再立遮拦。既曰。以圆觉为伽蓝。何处非安居之地。视尘劳皆自己。那些为可护之生。是知清净本然。染因名相。纵横无碍。泥在修持。衲僧门下。言之总不消得。既然我辈。吃佛饭。着佛衣。不可全说佛非。遽革佛制。兴圣将错就错。也者个话端。而今诸人行但行。莫踏古皇道。住但住。莫守异草青。坐但坐。莫靠黑山边。卧但卧。莫着净地上。何故。长安虽乐。不是久居。复举。洞山夜参不点灯。有僧问话退。山令侍者点灯唤适来问话僧出来。僧近前。山令取三两粉与之。其僧拂袖而退。因而有省。僧遂罄衣资设斋。三年后却来辞洞山。山云善为。时雪峰侍立次问云。只如者僧去后。几时却来。山云。他只知一□□□□来。其僧归衣单下化去。及来报山。山云。犹较老僧三生在。拈云。洞山与者僧。丝来线去。绵密可观。洎被雪峰一拶。针锋蓦露。只如衣单下化去。因什么犹较老僧三生在。还会么。虾为子屈。

　　灵隐前堂寮结夏秉拂(退兴圣归)提纲。灵隐前天竺后。平如镜面险如崖。衣单下钁头边。捏不成团擘不破。堪笑惠理三藏。见处誵讹。刚指面前一峰。来自灵鹫。所谓蓝田射石虎。误杀李将军。殊不知世界未彰。峭巍巍而独露。烟云虽变。青黯黯以常凝。三期克证。无越于斯。九夏安居。全凭者个。以拂画一画云。且嗅土知机一句作么生道。风劲龙从泓底作。月高猿出洞门吟。

　　夜来方丈举琅瑘和尚示众云。汝等诸人。来我者里过夏。与你点出五般病公案。拈云。琅玡老人。慈悲之甚。于四百四病中。为人点出五般病。可谓瞑眩之药。虽然如是。检点将来。设若五病顿除。其奈药忌未忘。去却药忌。道将一句来。喝一喝。师拈云。点出病源。琅玡不妨亲切。去却药忌。堂头彻底老婆。争奈良医之门。病者愈甚。就中有可调理底。不妨进者一丸。以拂敲床角一下云。忌口。忌口。

　　温州雁山能仁禅寺语录

　　嗣法门人　正从　妙恩　等编

　　入三门。示众云。未举念。周游华藏。未下足。超越毗卢。若道一法在门外。笑倒文殊。

　　佛殿。拨尘见佛。佛亦是尘。山僧脚布作炊巾。眼不见为净。

　　升座祝　圣罢。(问答不录)乃云。法无定相。拟之即差。道不远人。突出难辨。宛似云开雁宕。奇峦怪石。星布基分。亦犹瀑泻龙湫。白日青天。雷轰雨骤。往往点而不到。谩听口耳相传。到而不点。尤多只作目前境会。不作境会。却可商量。千圣头边开□眼。一茎草上现琼楼。

　　谢两班上堂。薄福住常云。生涯只任真。灯笼悬露柱。北斗对南辰。法法皆依位。机机合见人。大家齐努力。扶起破沙盆。

　　上堂。悉达出头来。卖弄丑举止。云门打不杀。德山呵不起。晓间园里听莺啼。昔日毗岚今宛尔。以主丈卓一下云。于斯荐得。同证如来净法身。其或未然。空费荡湫一杓水。

　　结夏小参。生佛未分。迥绝去来之相。形名才兆。遂兴解结之端。立个圆觉伽蓝。破甑箅。道个平等性智。碗脱丘。尽底将来。拨撒了也。正好九十日内。二六时中。画断雁山云。饱玩龙湫月。然虽与么。更要问你。常云峰与载仁峰斗额。是第几机。自代云。落七落八。

　　谢都寺干结夏斋上堂。湫寺虽然冷落。更点且不失时。但看前日结制。事事颇合常规。眉毛长短则未问。以手握拳云。如许大馒头。一人吃得几枚。良久云。无人知此意。令我忆杨岐。

　　解夏小参。一言道尽。硬似蜡人冰。一着当机。软如铁弹子。浑仑无缝罅。恍惚绝名模。三贤十圣。罔达此宗。东土西天。孰明斯旨。纵使深深克证。了了常知。觌体全真。是个什么。以主丈卓一下云。共汝问酬都不会。相逢只解那斯祈。

　　复举僧问云门。树雕叶落时如何。门云。体露金风。拈云。云门老子。三句可辨。一镞辽空。眨上眉毛。早已蹉过。能仁以的破的。诸人急着眼看。以主丈卓一下云。中。

　　分债上堂。三通鼓罢。簇簇上来。踏步进前。索债相似。若论索债。近日张提辖李路分。空仓竭廪了也。有甚屎窖到你边。不必穷𤺊煎。饿𤺊吵。但听主丈子。将无作有。别行标拨。卓一下云。鼠牙地谷。粒粒如珍。打尖量不尽。只要两平分。连卓两下。

　　十月半上堂。幽壑鼓寒涛。霜林木叶飘。普通年远事。历历在今朝。参。

　　冬至小参。全提半提。空中钉橛。横说竖说。石上栽花。竖起主丈云。即此天柱一峰。至竟无人道着。若道得着。便见冰河发焰。铁树开花。脱或不然。转作展旗峰。与大众观看。以主丈横按云。还见么。天地以此覆载。日月以此运行。佛祖以此出兴。衲僧以此消长。卓一下云。劄。更用剪刀峰。剪断了也。即今休去便休去。欲觅了时无了时。

　　复举。洞山冬节夜请太首座吃果子次。乃问。有一物。上拄天。下拄地。黑似漆。常在动用中。动用中收不得。你道过在什么处。太云。过在动用中。山便喝。令掇退果卓。拈云。黑似漆底镴果一枚。老不识差。恣意卖弄。若使太首座。牙床快利。何处更有洞山。

　　冬至上堂。初三十一。中九下七。今朝总入书云笔。以拂书空云。大书特书兼屡书。祖师两眼黑如漆。喝一喝。

　　圣节上堂。腊月五无别语。握起须弥槌。打动虚空鼓。五日风十日雨。圣人作而万物睹。

　　谢元藏主上堂。一大藏教。了无关钥。奇峰峨峨。幽石落落。拨转机轮话已行。到底不留元字脚。

　　元宵上堂。谢道旧应都寺。每怜纸捻揾无油。将底光辉古荡湫。今日元宵时节至。也还水上挂灯毬。以拂击左边云。个里点着。同声相应。以拂击右边云。者边领去。同气相求。一茎草上现琼楼。

　　佛涅槃上堂。胸摩卍字。弄假像真。椁示双趺。弄真像假。柳垂金线舞春风。演说涅槃犹未罢。卓主丈下座。

　　越州九岩惠云禅寺语录

　　嗣法门人　正从　妙恩　等编

　　入三门。示众云。门外门内。一时分付。若是俊流。何必重举。

　　佛殿。老瞿昙没碑记。占慈氏机先。埋通天界至。虽然。也须还我坐具地。

　　提纲。呜㖿呜㖿。卖弄小儿穷伎俩。有么有么。拖条断贯逞风流。尽情裂下。不守故常。索手出来。别成活计。主则始终主。宾则始终宾。咬定牙关。八风难撼。是以得无住本。用不停机。入佛入魔。入大入小。兔角丈头开舜日。龟毛拂上涌曹源。卓主丈一下。喝一喝。

　　复举。药山久不上堂。院主白云。大众久思示诲。山云。打钟着。大众集定。山下座。归方丈。院主随后问云。和尚许为大众说法。因甚一言不措。(云云)拈云。院主只求黄叶。药山硬挜黄金。一队亲到宝山。刬地空手回去。当时事且止。即今作么生。又莫教新惠云。重重狼藉好。

　　当晚小参。九仞岩前。风吹石臼。三家村里。牛动尾巴。居常十个有五双。似泗州人见大圣。谩道。缺齿胡深埋熊耳。黄头老活陷雪山。殊不知。当处湛然。随机建立。从朝至夜。对汝小参。全彰鹭岭真规。漏绽少林妙诀。有般汉闻得便笑。新长老弗解上山斫棒。祇来傍港撑船。是则是。不讳汝道。忽若毗岚卷地。洪浪拍天。又向甚处抟量。以手拍禅床云。放过一着。

　　复举德山不答话公案。拈云。者僧是新罗人。也怪伊不得。德山威震雷霆。争奈令行一半。者一半。却听新惠云。与他了却。卓主丈。下座。

　　上堂。佛祖眼睛。衲僧命脉。触境遇缘。单重交拆。卓主丈云。挑花红李花白。

　　结夏上堂。拶透大圆觉。平地沉山岳。翻笑刻舟人。无绳徒自缚。

　　解夏上堂。横按主丈云。四月十五。结也如是。七月十五。解也如是。此土西天。皆同一致。召众云。莫看渔翁把钓竿。会须识取钩头意。

　　上堂。冬节前后。砂飞石走。忽忆沩山两凤毛。进前退后扬家丑。毕竟九岩作么生。面南看北斗。

　　腊八上堂。释迦老子。于腊月八夜。星明月昼之时。换得黑漆漆地眼珠两颗。从上以来。更相拈掇。莫知重轻。试听九岩将定盘等一等看。以拂子作秤势。见得了也。左边击床云。左眼半斤。右击云。右眼八两。

　　上堂。举僧问曹山。雪覆千山。为什么。孤峰不白。山云。须知有异中异。颂云。言中彼此带幽玄。尽向言中辨正偏。孤负一条官驿路。茫茫沉在月明前。

　　谢珏侍者相访上堂。举德山因廓侍者问诸圣公案。拈云。者个公案。切忌作得失是非论量。正是猛虎出林。引子𨁝跳。恁么批判。惟证乃知。脱或未然。客路如天远。

　　上堂。中秋令节。升堂指月。卓主丈云。眨得眼来。楚天空阔。

　　开炉上堂。举南泉与杉山。向火次。乃云。不用指东画西。本分事直下道将来。杉山以火箸插向炉内。泉云。直饶如是。犹较王老师一线道。如前问赵州。州遂打圆相中心下一点。泉云。直饶如是。犹较王老师一线道。拈云。挑灰拨火。不无三大老儿。若论本分事。说什么犹较一线道。直是未在。

　　结夏小参。十方同聚会。瞎驴趁大队。个个学无为。眉上更安眉。此是选佛场。屎窖立封疆。心空及第归。痴钝者还稀。庞公顶枚乌纱帽子。自谓十分气概。蓦被惠云捋下。无地掩羞。非是抑他威光。减他声价。比论曹溪路上。乌得有此俗谈。须知山河大地。是沙门自己光。尽十方世界。是沙门一只眼。无为作么生学。佛又作么生选。才涉思惟。百裂了也。说甚心空及第。九夏安居。不与么时如何。拍禅床云。放下便了。

　　上堂。德山棒临济喝。唤作衲僧巴鼻。妄生芽蘖。不唤作衲僧巴鼻。临河叫渴。去此二途。如何道得一句。与古人相见。拍床云。仲夏极热。

　　九月旦上堂。参玄衲子。应举书生。陌路相逢。较量勋业。一人道。我于七尺单前着力。一人道。我已十年牕下加工。加工者何。乃曰选官。着力者何。乃曰选佛。闭门造车虽异。出门合辙一同。惠云未能诘问。应举书生。且要勘辨参玄衲子。㘞。达磨大师。是你主文。出甚题目。莫有祗对得底么。喝云。早已批白。

　　腊八上堂。黄面老初成道。夸诧一场相鼓倒。雪岭峨峨雪未消。星河湛湛星犹皎。诸人冷地眼开时。莫似贫儿拾得宝。

　　上堂。一年十二月。过了无多日。乃事竟如何。茫然黑似漆。休休休空悠悠。前许多时何处去。大寒然后索衣裘。

　　佛涅槃上堂。岸柳骎骎绿。岩花渐渐红。摩胸一段义。舒卷在春风。分明点与诸人了。切忌朦胧在梦中。

　　上堂。古者道。说法不应机。尽是非时语。所以应下机人。宜说世间法。应中机人。宜说出世间法。应上机人。宜说世出世间上上法。其或一法互应。三法投空。为师为徒。俱不能了。今日且听惠云看孔着楔。拍禅床云。缲成白雪桑重绿。割尽黄云稻正青。参。

　　请监收上堂。道道。非常道。踏不嗔。闹浩浩。莫管自家知不知。但看大熟秋成早。拍床云。今日无端入荒草。

　　履亩上堂。祖翁活业。无减无增。纵不挨究。亦自分明。拈主丈卓云。古田蓄水重重绿。野烧迎春渐渐青。

　　上堂。如来禅与祖师心。不在灵山及少林。日转柳阴莲沼静。乱蝉呜咽众蛙嗂。

　　吃抽粉上堂。几次淘澄。半生熬炼。直教气息全无。脱体精明自现。粗细短长。突出难辨。以拂打圆相。不是心。不是佛。不是物是什么。分晓一团银绣线。

　　天台护国广恩禅寺语录

　　嗣法门人　自永　妙恩　等编

　　据方丈。咬定牙关。全提杀活。刳文殊胫。㧞维摩舌。更有一机。不说不说。

　　拈山门疏。多处添。少处减。家常用度。文不加点。

　　谢东岩知府宠访上堂。量外机。奇特事。烜赫富阳。拈主丈卓一下云。只这便是裴相国。印妙心于黄檗。无越于斯。老松牕授显诀于此庵。亦由是矣。如灯分照。如水传器。东山西岭。孕翠流芳。万壑千岩。瞻奇仰秀。心传有自。家法森严。画戟门开见坠仙。

　　元宵上堂。干纸燃漏灯盏。茫茫蹉过人何限。以拂子打圆相云。当头点出许谁看。三世如来同个眼。

　　上堂。举黄檗示众云。汝等诸人。尽是噇酒糟汉。与么行脚何处有今日。还知大唐国里无禅师么。时有一僧出云。只如诸方匡徒领众。又作么生。檗云。不道无禅。只是无师。拈云。黄檗老汉。眼空四海。气概诸方。其奈鼻孔落在者僧手里。

　　结夏小参。我宗无语句。亦无一法与人。屏列三峰。门开八字。可能直截。何待克期。分宾立主。剑去刻舟。簇簇上来。讨甚么碗。蓦然有个汉出来。掀倒禅床。喝散大众。又且如何。阿呵呵殷勤献佛。不假香多。

　　上堂。心不是佛。智不是道。唯此一事。如何寻讨。赤水得之非珍。昆岗拾来非宝。寒山子曾了了。解道。微风吹幽松。近听声愈好。

　　解夏小参。德山小参不答话。舌上带干将。洞山夜参不点灯。冢根埋暗箭。三峰门户只据寻常。夜即点灯。问即答话。抽身归众去。三两粉且待别时。𢬵命跨舷来。半计棒未容轻付。要津坐断。别是乾坤。布袋头开。斩新日月。正与么时。毕竟如何体解。碧落竞将蒿箭射。须弥谁把藕丝牵。

　　复举翠岩夏末示众云。一夏为兄弟。东语西话。看翠岩眉毛在么。保福云。作贼人心虚。长庆云生也。云门云。关。拈云。翠岩老汉。忒煞慈悲。非但落尽眉毛。亦乃和鼻孔失却。三大老。输息黥补劓之手。贵作全人不可复也。拍床。便起。

　　佛涅槃上堂。黄面老汉至死脱空。分明病背。特故摩胸。当日无人知此意。年年花鸟诉春风。

　　结夏上堂。以主丈画一画云。诸人向者里瞥去。只是九十日为一夏。更无如之若何。脱或顾杼停机。宁免将布袋口一结。设使讨得路见。转得身来。终有几场热在。

　　八月旦上堂。南来北来。上载下载。赵州老儿。法久成弊。三峰建个门庭。提起主丈云。除此别无体制。任是宿觉经过。也只一样看待。分什么南赡部洲。北郁单越。西瞿耶尼。东弗于逮。卓主丈云。险。

　　上堂。举睦州和尚示众云。你等诸人。未得个入头处。须得个入头处。若得个入头处。不得辜负老僧。木庵和尚道。若得个入头处。飏下个入头处始得。三峰不然。若得个入头处。须再去见人。召众云。一人斫山通道。一人过水断桥。一人矢上加尖。注脚了也。巡堂吃茶。

　　临安府崇恩演福禅寺语录

　　嗣法门人　自永　妙恩　等编

　　据方丈。拈主丈云。古佛以慈悲为室。山僧以怒骂为室。且要活捉生蛇。逼教角出。卓主丈。便起。

　　来黄。开天门。辟地户。震法雷。击法鼓。作什么。乃云。明宣号令。

　　省劄。劄住智者颊舌。剖出达磨骨髓。呈劄云。见么。长剑倚天。寒光𦦨𦦨。

　　指法座。身不离座。座不离身。须弥灯王。又是何人。喝一喝。老来抬脚重千斤。

　　提纲。拈主丈云。列三乘。分五教。落井攀栏。离四句。绝百非。关空锁梦。以主丈。画一画云。尽底列下了也。释迦已去。弥勒未来。正当今日。大宋比丘某。向长安城畔。龙床角头。开拓封疆。行摩竭令。应是天台普请。南岳游山。舞笏擎叉。辊毬打鼓。者一队汉。尽来伏听处分。助扬正化。只如恩崇山岳。福演洪源。一句如何话会。拨转上头关捩子。却来把手御街行。

　　复举。裴相国入大安寺。看壁间画高僧像。指问僧云。真仪可观。高僧何在。其僧无对。遂召黄檗理前问。檗朗声曰裴休。公应诺。檗曰。在甚么处。公当下开悟。拈云。展活国手。平章少室门庭。用陷虎机。揭出仲尼日月。固则一时歆艳。殊涂同归。检点将来。犹欠回互一着在。卓主丈云。天高群象正。海阔百川潮。

　　当晚小参。世尊拈花。落赚迦叶。达磨分髓。污染神光。诸大老虽异目超宗。上流下接。较之无师自悟底。天地相辽。所以向上一机。诸圣不授。拟心动念。匪隔即差。未知迦叶神光。所明何事。便乃吟吟微笑。默默投机。于斯见彻宗猷。犹是倚门傍户。要得南山起云。北山下雨。须识大虫元是虎。

　　次日公主祠堂上堂。大圆无内。销铄群昏。妙应无方。虚含万象。出没于宝明空海。遨游于十二玉楼。一名无边身。又曰密严国。舍生趣生。以此受用。惟佛与佛。乃能知之。知底事绝疑猜。是处是慈氏。无门无善财。

　　上堂。二月春将半。夭桃盛放花。灵云归去后。香艳落谁家。只如道直至如今更不疑。不疑个什么。遇饭吃饭。遇茶吃茶。

　　三月旦。谢般若柏堂和尚至上堂。春日迟迟。春花烂烂。般若灵光。显然无间。竖拂子云。见么。敲床云。捏不聚兮拨不散。

　　结制上堂。一径直二周遮。不循旧制。别立生涯。藕丝窍里翻筋斗。麦浪堆中钓得虾。

　　上堂。日月如梭。光阴似箭。目前一机。万化千变。甚处见得。以主丈卓云。西风一阵来。落叶两三片。

　　灵隐退耕和尚遗书至上堂。凌霄队里。昔曾合火。分赃。小朵峰前。善贾不停死货。横身那畔。鹘眼迷踪。归根深得旨。落叶舞西风。

　　达磨忌上堂。一脚跨西天。只履驻东土。缺齿老臊胡。自来行阔步。儿孙遍地觅踪由。长忆年年十月五。竖起主丈云。还见祖师么。卓主丈云。嗈嗈兮塞雁鸣云。凛凛兮霜风袭户。

　　归新僧堂。谢平章国公上堂。也大差也大差。天台华顶秀。直下是直下是。南岳石桥高。张佛祖之不传。撑乾坤而独露。拈主丈。左边卓云。者边会得。如日丽天。右边卓云。个里明来。犹水赴壑。以此刬除一切。以此成就二严。以此安帖三边。以此平章百姓。分珍羞于香积。劄妙喜于针锋。大用现前。功归何所。千岁鹤翘松月冷。半闲人对竹牕明。

　　上堂。鸣鼓了也。烧香了也。诸人合下便见。是大寒节候。又待老僧掉三寸舌。岂非雪上加霜。

　　谢寮元。并道旧上堂。旃檀藂林旃檀围绕。荆棘藂林荆棘围绕。荆棘藂林旃檀围绕。旃檀藂林荆棘围绕。透者四重关了。许伊作个本分衲僧。且道。甚人透得。无面目黑[甐-瓦+皮]皴。冲开华顶月。踏破石桥云。卓主丈。

　　谢石坡和尚相访上堂。吴山青越山青。揖让分宾主。低昂见弟兄。中间一句。风静潮平。满堂皆顾陆。捉笔画难成。

　　新承天一如和尚至上堂。拈主丈云。灌顶云收。峨眉月昼。父翁一片肝肠。宛如生铁铸就。弟应兄呼。全机漏逗。旦道。漏逗个什么。苏州菱。邵伯藕。卓主丈。

　　上堂。春山叠乱青。春水湛虚碧。豁开楼阁门。分身千百亿。一念差。云幂幂。善财无路寻知识。

　　佛生日上堂。撞出娘胎海岳昏。指天指地若无人。年年倾尽西湖水。难洗瞿昙满面尘。

　　上堂。不是心亦非佛。玉兔东升。金乌西没。循环不暂停。究竟知何物。那个男儿腕力强。一槌击碎精灵窟。卓主丈一下。

　　腊八上堂。雪山高几何。矗矗在天表。咄哉竺土仙。六年登不到。登得到。绝之绕。背手摘南辰。下视众峰小。谢泉州承天木禅和尚。并法石上堂。拈主丈卓一下云。石说法。又卓云。不谈禅。句句皆含妙。明明不在言。难将耳听。只贵心传。此外别求玄路入。洛阳桥上望长安。

　　佛诞日上堂。瞿昙出母胎。胆志大如斗。方学小儿行。便作狮子吼。水在湖杓在手。乘时荡向无何有。也胜云门老古锥。药囊空掉丧车后。

　　结夏小参。拈主丈云。衲僧性命。宗社纪纲。把定放行。总由者里。横按主丈云。若论把定。青山不敢青。白云不敢白。如将布袋一结。圣凡喘气无门。卓主丈云。若论放行。洞深鸣水乐。湖净叠荷钱。是皆圆觉伽蓝。尽可安居受用。只如不把定不放行。一句又作么生。靠主丈云。唯有子规知此意。声声啼破月三更。

　　复举黄檗问百丈。从上宗乘如何指示。丈据坐。檗云后代儿孙。如何传授。丈云。我将谓汝是个人。便归方丈。拈云。黄檗踏步进前。不辞落节。雄峰爱忘其丑。肯顾傍观。虽然随即弥缝。必竟难瞒众眼。何以见得。师子教儿迷子诀。拟前跳掷早番身。

　　谢知事维那开长生库上堂。杨岐家法森严。人无异议。兴化棒头峻硬。祸不单行。假二老之梯阶。开一乘之库藏。卓主丈云。梅雨过竹风凉。湖光淡荡芰荷香。咄。狼藉不少。

　　八月旦。谢书记殿主上堂。东去西去。南来北来。铜头铁额。马面驴腮。毫端上打𨁝跳。灯影里舞三台。演福且搭个样子。要得好。亲见一回。卓主丈云。睡眼朦胧擘不开。

　　九月旦上堂。衲子奔相看。相看莫相负。饮水须贵脉。入门富弁主。问讯时揖茶处。总为诸人开活路。若是谢三郎。扬眉便归去。卓主丈。

　　谢法眷前仰山愚极和尚至上堂。举仰山问双峰云。师弟。近日见处如何公案。拈云。参师莫若参友。输他仰山双峰。只不合立知见分能所。今日仰山师兄。若问演福见处。直得无言可对。无理可伸。虽然。亦未免疑杀天下人。

　　元宵上堂。召大众云。东家点灯。西家暗坐。一样元宵。生涯各做。暗坐底。默默提撕。点灯者。明明照破。照得破。是什么。拈主丈卓一下云。海坛马子似驴大。

　　温州江心龙翔兴庆禅寺语录

　　嗣法门人　守静　妙恩　等编

　　据方丈云。了了无言。蓦胸一拳。蜃江水急。不许泊船。拈省劄云。大化枢机。中流砥柱。归吾掌握。当见设施。蓦值狂澜时如何。乃云。劄。

　　提纲。法随法行。法幢随处建立。昨居演福。祇知山中法门。水乐喧阗。风篁迭奏。空谷答金钟之韵。疏林度樵子之歌。今到龙翔。又见江上境界。波光荡漾。烟棹交横。谯楼传画角之声。风顺递渔人之唱。虽则溪山各异。毕竟云月是同。心佛与众生。是三无差别。正与么时。引得了菩萨出来道。三千年。黄河一度清。

　　当晚小参。隔江招手。只可捞鰕。舞棹呈桡。不中喂狗。纵有䞉怀香饵。垂万里钩。瞥过重溟。布漫天网。争奈设心图大。撞着水寒夜静。月明满船空载。所以山僧到此。一波未动。片甲纤鳞。听其自若。何故。深水取鱼长信命。不曾将酒祭江神。

　　复举赵州晚参云。今夜答话去也。有解问者出来。时有僧出作礼。州云。此来抛砖引玉。只引得个墼子。拈云。金将石试。玉将火试。人以语试。者僧未曾开口。便道是个墼子。何耶。若不酬价。争辨真伪。

　　次日高庙殿升座云。万物为己。乌有自他。四海为家。曷分边表。江月洞开金阙。松风常阐玉音。处处称尊。头头显妙。圣量泯除超佛国。恩波流衍福皇图。

　　结座。追忆仙游辇未还。特输忠赤举风幡。掣开玉殿黄金锁。最忌当头触圣颜。

　　谢两班上堂。江上山山上寺。门对斗城开。东西分两序。总不得动着。何故。是法住法位。世间相常住。

　　端午上堂。今朝五月五。及时道一句。无山可采药。有水堪竞渡。江心如许大龙舟。聚集梢郎同驾御。彼岸不着。此岸不居。只个中流。住无所住。机先夺得锦标归。石女木人争起舞。

　　谢报恩兜率奚翁东耕二法眷相访上堂。巾子峰头。云开云合。龙翔江上。潮落潮平。师承底事。的的分明。风前不必兄呼弟。见后毋劳弟应兄。

　　上堂。举正觉逸和尚道。忆得老僧年七岁时。于村校书处。得一法门。超情离见。绝妙绝玄。若欲传持。宜当谛听。高厚耕种罢。牵牍负薪归。深夜一炉火。浑家身上衣。诸禅德。逢人不得错举。师云。老僧昨日。因雪未免引古牵今。忆得自家年三岁时。亦在强褓中。受一妙义。拆妄穷元。不空不有。要明端的。须假心闻。春雪满空来。触处似花开。不知园里树。那个是真梅。诸上座。逢人但恁么举。

　　涅槃上堂。摩胸告。展脚示。有来由。没巴鼻。佛灭二千年。比丘少惭愧。

　　爱雪峰请提纲。建法幢立宗旨。既承师训。合听官差。且宗旨法幢。作么生建立。行船同一命。方屯飞虎于江心。打鼓召三军。又布长蛇于雪岭。海宇顿清犹带甲。心王亲睹始休兵。

　　福州雪峰崇圣禅寺语录

　　嗣法门人　慈证　妙恩　等编

　　指三门云。无门之门。须得门而入。无意之意。须得意而通。弹指云。会么。一扇西兮一扇东。

　　佛殿。烧香云。举手拈香。低头作礼。我为法王。于法自在。

　　据室。拈主丈云。顽钝以此销镕。偏小以此弹击。直中曲。曲中直。老卢不会。达磨不识。

　　拈省劄云。一劄当头。无咽喘气。大钧播物。易地生春。佛祖都来听处分。

　　提纲。落赚鳌山。赢得话行千古。单提鳖鼻。莫知伤中几人。而今属我权衡。且要搂伊种类。拣开眼底。拖拽数条。一条。辊动芦花。通身红烂。一条。震惊帝释。满面惭惶。一条。穿七个蒲团。横尸当路。一条。入九重城里。转尾作头。更有一条。突出难弁。再三翻覆看。元是万年藤。卓主丈一下。

　　复举裴相国见石霜。霜夺相国笏。问云。在天子手中为圭。在官人手中为笏。在山僧手中。唤作什么。相国无语。乃为留下。拈云。为圭为笏。强立名模。相国知机。未肯人前轻漏泄。石霜逞俊。得便宜是落便宜。

　　当晚小参。日月轮边。挨肩插足。鱼龙穴下。错节盘根。固知屈辱宗风。正定难逃化造。辊上六花峰顶。拶开千圣妙门。论相见时。早迟八刻。不见道。望州亭与汝相见了也。乌石岭与汝相见了也。僧堂前与汝相见了也。虽然。岂知新长老。未渡飞鸾。与诸人相见久矣。毕竟以何为据。不见道。千里未是远。

　　复举三圣问真觉祖师云。透网金鳞。以何为食。祖师云。待汝出网来。却向汝道。三圣云。一千五百众善知识。话头也不识。觉云。老僧住持事繁。拈云。微三圣聱头。莫禁鳖蛇之口。微祖师海量。争容透网之鳞。道个住持事繁。可煞惯得其便。

　　除夜小参。田园稳密。运足焉知路危。游戏神通。掉头不顾屋漏。逗到年穷岁尽。总皆手乱脚忙。会须明自己而了目前。还是了目前而明自己。得体得用。似车有轮。全主全宾。如鸟有翼。卓主丈云。青霄直透无留碍。大道横推尽自由。

　　复举药山和尚夜参云。我有一句子。待特牛生儿。却向你道。时有僧出云。特牛生儿也。只是和尚不道。山唤侍者点灯来。其僧便抽身入众。拈云。药山近夜泼墨。者僧露影藏形。检点将来。二俱不了。何故。只有照壁月。且无吹叶风。

　　上堂。语是谤嘿是诳。语嘿向上一机。佛祖闻而胆丧。曾郎辊三个木毬。德山挥一条白棒。尽是弄精魂呈影像。何似脚指筑着。挨门拶着。卷帘见着。堪作衲僧榜样。击拂云。一声鹤唳千峰上。

　　元宵有雨。谢天童环溪和尚上堂。拈主丈云。太白峰头月。寒泉水底灯。清光分上下。千里恰同明。同明且止。毕竟灯因谁𦦨。月自何升。卓主丈云。一点不来翻夜雨。难谩迦叶老师兄。

　　谢众寮修造。并开田上堂。拈主丈云。烟树斫开。晓月挂檐。嘶木马岭云耕罢。春风吹雨吼泥牛。声前领会无差。共乐法喜禅悦。卓主丈。打刀须是邠州铁。

　　上堂。今朝三月十五。眨眼又见春暮。尺璧难酬寸阴。白日岂宜虚度。可怜杜宇一声声。啼得血流无用处。佛鉴忌拈香云。仰天湾下。喝石岭头。昔年落赚。覆水难收。当堂称父子。背面是冤仇。影也不愿再见。岂料界随相逐同到福州。莫莫莫休休休。粗香强撮土。说破不为仇。

　　结夏小参。以圆觉为伽蓝。头上着枷。脚下着杻。认虚空作正体。东西不辨。南北不分。历百二十日之长期。融过现未来于一念。犹是困鱼止泺。钝鸟栖芦。直饶跨得雪峰门。升得雪峰堂。入得雪峰室。见得雪峰人。向道未在。乃云。莫谓此中山势险。前头更有最高峰。复举当山真觉祖师。道尽大地撮来。如粟粒米大。抛向面前。漆桶不会。打鼓普请看。拈云。看则不无。还知雪峰立脚处么。如定当得出。鳖鼻口里正好安居。脱或未然。一任东卜西卜。

　　上堂。十方国土中。惟有一乘法。如何是一乘法。梅雨过芰荷香。薰风殿阁生微凉。会么。下座。巡堂吃茶。

　　上堂。平明始立秋。冷已到山头。谈风说露兮蜩蝉嘒急。咏砌吟墙兮蟋蟀声浮。不作佛法商量。不作时景话会。举手云。观世音菩萨。将钱买胡饼。放下手。却是生铁一块。

　　上堂。九日正当期。登高报众知。黄花到处有。岂独在东篱。难逢美景。采出一枝。竖拂云。见么。触目无人明此意。何妨自插满头归。便下座。

　　冬夜小参。拈主丈云。乌石岭头。时时相见。三毬堂下。历历播扬。格外谈冬来事。吉凶卦兆。尽现己躬。多不添一丝。少不减一线。只为元无智眼沦入邪途。随晷运以推移。共阴阳而消长。莫有挨开天地。捏定阴阳底么。横主丈云。一冬二冬。叉手当胸。

　　复举定山和尚。见首座洗衣次。山问作什么。首座提起衣。山云。洗底是什么衣。座云。福州使铁钱。定山唤维那。移下挂搭。拈云。雪峰从来扶弱不扶强。偏爱断者公案。定山机锋少密。平地起堆。首座浣濯自如。辱而不屈。

　　谢两堂秉拂上堂。洞山首座吃果子。开口落空亡。雪峤两堂吞栗蓬。分头张意气。衲僧家手是秤眼是秤。轻也知重也知。半斤八两。毫发无亏。虽然。争奈未明三八九。难辨力㘞希。击拂下座。

　　正月城归上堂。金乌飞玉兔驰。归来重会面。动是隔年期。鼻头垂下元如旧。三昧依前各不知。

　　散经上堂。举昔有婆子。请赵州转藏。州绕禅床一匝。传语云。转藏已竟。婆云。比来请转全藏。如何只转半藏。拈云。赵州转藏。动必全真。婆子开缄。语惊时听。从前汗马无人识。只要重论盖代功。

　　十一月旦上堂。傍家觅佛。著相参禅。何异钓鱼于山上。听水于炉边。三冬今去。一眨眼过残年。翻思少室庭前雪。惟有神光得正传。

　　谢承天并法石上堂。迦叶倒刹竿。热谩庆喜。玄沙乞主丈。钝置雪峰。争似我与承天法石相会。不倒刹竿。不付主丈。一见各自西东。何故如此。恐贻知己哂。尽在不言中。

　　西禅柏堂和尚至上堂。两浙江头。屡呈烟棹。大沩堂上。又展泥盘。得处深用处活。中峰直下儿孙。必竟出场自别。别底事作么生。卓主丈云。君子可八。

　　谢前堂丰山首座上堂。人天眼目。佛祖渊源。如合浦夜光。水澄即现。似丰山九耳。霜降即鸣。若论快便难逢。由是未忘所待。莫有不因光而自现。不因鸣而自闻底么。乃云。三生六十劫。

　　涅槃上堂。释尊初出世时。将那一着。对天地指注了也。及至后来。收拾不上。却道。始从鹿野苑。终至䟦提河。于是二中间。未尝谈一字。瞒得阿谁。既曰我宁不说法。疾入于涅槃。又乃胸摩卍字。椁示双趺。熟睡饶谵语。此等膏肓之疾作么生医。若也医得。便见桃红李白。真体湛然。其或拱手相看。过去久矣。

　　观音生日提纲。洪钟在虡。大扣大鸣。小扣小鸣。皓月当空。东来东照。西来西照。犹如菩萨。入三摩地。现诸色身。慈眼视众生。福聚海无量。拈主丈。召众云。者个是主丈子。那个是观音。且听雪峰因斋庆忏。卓主丈云。风暖鸟声碎。日高花影重。

　　复举归宗因僧问。和尚岂无方便。令学人得入。宗云。观音妙智力。能救世间苦。僧云。如何是观音妙智力。宗敲鼎盖三下云。还闻么。僧云闻。宗云。我何不闻。僧无语。宗以杖趁之。颂云。三声鼎盖普门开。苦海劳生唤不回。九十春光今又半。空飞花片点莓苔。

　　三月旦上堂。清明前寒食后。处处扫松。家家插柳。祖意甚分明。茫然不知有。三皇冢上绝人游。芳草连天髑髅吼。

　　月望。谢仰山愚极和尚上堂。举仰山因景通上座参。山闭目坐。客至无茶点。蒿汤备礼仪。通曰。如是如是。西天二十八祖亦如是。中华六祖亦如是。和尚亦如是。景通亦如是。随风倒拖。语讫。向右边翘一足而立。弄假像真。仰山起来打四藤条。养子方知父慈。通因此自称。集云峰下四藤条。天下大禅佛。虾䗫跳上秤。未住时。曾到霍山亦如是言。天下大禅佛参。霍山呼维那打钟着。通便走。平地咬交。颂云。集云法令不徒施。趁起丹山白凤儿。昨夜已飞霄汉去。平明空撼碧梧枝。

　　上堂。打牛即是。打车即是。一种无弦琴。弹落知音耳。委不委。曹娥读夜碑。且较三十里。

　　结夏小参。心王宁六国清。百川潮落。四海浪平。其如轇轕情尘。当遵古佛制。若也沉昏道眼。还待腊人冰。心王辽邈。孰睹其形。记得柏岩问洞山。观察使。姓什么。不委他姓。名什么。不委他名。殆传尊贵语。举目隔神京。相留过夏。曲徇人情。往往都来欠一程。

　　端午上堂。召众云。眼若不睡。诸梦自除。心若不异。万法一如。佛也无。魔也无。今朝五月五。何用钉桃符。

　　六月一上堂。拍禅床云。直下便瞥。炎天降雪。当今蹉者一回。前面煞有酷热。那堪铁弹铸未成。腊人冰不结。屈指云。且过六月七月八月。更听松风动寥泬。

　　中秋上堂。世事悠悠。美景难留。不可𥨊于长夜。须来共赏中秋。卓主丈云。天宇净桂花浮。一片月生海。几家人上楼。

　　重阳上堂。重阳节何可说。篱菊新开剪剪金。霜柑微露团团月。元亮攒眉回去。见境生情。闽王特地缄来。弄巧成拙。卓主丈。处处登高看不彻。

　　冬夜小参。拈主丈。召大众云。两肩担不起。压倒世间人。觌体常现前。知他是什么。纵使六阴塞户。无欠亦无余。假饶一气转钧。同明复同暗。瞿昙广说。达磨直指。诘其端由。全没巴鼻。蓦见阳生第一爻。九九元来八十二。卓主丈。

　　冬节上堂。一阳生。飘瑞雪。唤转鳌山底时节。铁树开琼花。乌龟变白鳖。普贤眼里重添屑。

　　上堂。空中一片云。起灭浑无定。或要下笔书。或要用钉钉。拈主丈□云。竹杖拈来画断休。免得年年为话柄。以主丈画一画。下座。

　　达磨忌拈香。我此震旦人。到底少意气。放伊过界来。波涛起平地。直指单传。有甚巴鼻。提起香云。神光因为这些。着了娘生只臂。且道。是旃檀是驴屎。等闲一嗅脑门开。二十八代西天记。

　　再住雪峰崇圣禅寺语录

　　嗣法门人　宗永　妙恩　等编

　　据室。召大众云。前时向者里抽钉㧞楔。而今却要添钉着楔。前时向者里解粘去缚。而今却要添绳加索。虽然如是。罕遇奇人。

　　提纲。梦绕寒牕。方得投闲之计。日临西崦。忽闻剥啄之声。正与么时如何排遣。把定固知不可。放行那免周遮。瞥下龙翔。还登象骨。所以法无定相。遇缘即宗。大地撮来。尽是诸人命脉。三毬辊动。再张旧日家风。鳖鼻上横身。干戈中立脚。若不如此。争见升平。然则正令当行。功归何所。卓主丈云。天上有星皆拱北。人间无水不朝东。

　　举朱行军入南际寺斋僧。口不住云。直下是。直下是。有济上座便问。直下是。是个什么。行军便喝。济云。行军幸是佛法中人。恶发作么。行军云。你作恶发会那。济便偈。行军云。钩在不疑之地。拈云。朱行军威掩万众。特露太阿。济上座气盖诸方。不顾性命。选佛若无如是眼。宗风争得到于今。

　　当晚小参。挟复归方丈。有条攀条。打鼓令三军。无梦说梦。小参答话不答话。争逞英雄。出则为人不为人。冬护疆界。从头按下。换水养鱼。冰泮断崖。翻调云门之曲。梅开雪岭。再回少室之春。句外明宗。何当辨的。卓主丈云。荡荡一条官驿路。寅昏曾不碍人行。

　　举玄沙问雪峰。大用现前时如何。雪峰以三毬一齐辊动。玄沙作斫牌势。拈云。回天关转地轴。有是父必有是子。绝岸素非好手。也要效颦。拍禅床云。不知谁是斫牌人。

　　元宵谢两藏主上堂。拈主丈云。大藏小藏。尽从者里流出。放去千灯万𦦨。收来一月当天。只如不收不放一句作么生判断。卓主丈一下云。上元定是正月半。

　　普请摘茶上堂。沩仰两爷儿。采茶机对机。只知呈体用。不觉露枪旗。正值风和日暖。何妨把手同归。子规啼破已多时。

　　上堂。踞菩萨乘。修寂灭行者。上间挂搭。出佛身血。破和合僧者。下间铺单。雷同过夏且从。出格安排未可。何故。盖渠。能修不能破。能破不能修。欲穷千里目。更上一层楼。

　　上堂。始见桃花李花。又见榴花藕花。金色头陀。已归鸡足。灵云老子。杳隔天涯。安得风流出当家。

　　结夏小参。万法是心光。和泥脱墼。诸缘惟性晓。认奴作郎。本无迷悟人。只要今日了。迷悟本无。了个什么。䗶人为验。分明待兔守株。铁弹称功。仿佛隔靴抓痒。旧来活计。等与平沉。但以九旬。通为一夏。路远夜长休把火。大家吹灭暗中行。

　　举雪峰道。饭箩边坐。饿死。海水里浸。渴死。玄沙云。饭箩边坐。饿死汉。海水里浸。渴死汉。云门云。通身是饭。通身是水。拈云。饥逢膳不餐。渴见水不饮。为伊无下口处则且置。既是通身是饭。通身是水。因甚。也渴死饿死。试定当看。

　　涅槃上堂。娑罗双树间。瞿昙展脚睡。一睡二千年。而今醒也未。醒了也。足观瞻。打圆相云。山花开似锦。涧水湛如蓝。

　　真觉忌拈香。象骨飞冰片。鳌山吃雪团。家风严冷甚。觑着骨毛寒。声价腾今耀古。馨香炙地薰天。插香云。年年不断一炉烟。

　　上堂。见鞭影而行。已非良马。听板声打坐。岂是禅流。参须自参。悟须自悟。少林孤坐接神光。更无一句闲言语。

　　中夏上堂。光境易消磨。看看中夏过。长连床上客。本分事如何。以拂子击绳床云。本分事没回互。石梯侍者曾有言。某甲实是上堂去。参。

　　上堂。药山久不上堂。石中蕴玉。院主率先启请。眼里无珠。昧一己而且从。误三军尤可悯。大似𪂶𪂶鸟守空池。鱼从脚下过。𪂶𪂶总不知。召大众云。逢人但恁么举。

　　冬至上堂。举沩山问仰山。仲冬严寒年年事。晷运推移事若何。仰山进前叉手而立。师云。脚下泥深。沩山云。我情知你答这话不得。师云。欲隐弥露。香严云。某甲偏答得这话。师云。节外生枝。沩山理前话。香严亦进前叉手。师云。慰斗煎茶不同铫。沩山云。赖遇寂子不会。师云。未必心头似口头。复云。还知沩山落处么。家无小使。不成君子。

　　城归上堂。嗟末法恶时世。谕之向上关。略不点头。说及龙华会。何曾抽采。但见需撒花索苗米。恼得头白。逼得面黄。留香一钵饭。浑是皱眉粮。今岁上供银。未解来年新底又催纲。拍禅床云。归堂快合休粮方。

　　除夜小参。夫为参学。一个个得似大军临阵。将五阴魔六结财。一刀两段。天平地平。其或今日明朝。进寸退尺。非特家财被掳。亦兼无处逃生。逗到年终。冻杀饿杀。大众。腊月三十日也。阎罗王勾我也。古人与么道。正是自伤己命。打水鱼疼。然而一药千金。且作死马医看。以拂击床云。路远夜长休把火。大家吹灭暗中行。

　　上堂。举玄沙上堂。众集定。以主丈一时趁下。向侍者道。我今日险。入地狱如箭。侍者云。且喜和尚。再复人身。拈云。黄檗树头求木榓。玄沙枉费精神。钓鱼船上助歌谣。侍者堪称良佐。只如今日众集。雪峰又且如何。合掌云。珍重。便归方丈。

　　上堂。我宗无语句。实无一法与人。旱地鞭雷。我空手去空手归。青天撒雨。周金刚与老曾郎。有是父兮有是子。何故。甜瓜彻蒂甜。苦瓠连根苦。

　　上堂。举南泉示众卖身公案。拈云。王老师。行畜生行。卖弄赤穷。赵州面诺布衫。又是明年方做。既已无人酬得价。只堪分付与园头。

　　结夏小参。尽大地是沙门眼。竖四横三。遍十方皆自己光。通上彻下。克期取证。含元殿里犹问长安。握节上来。黄檗树头。讨甚木榓。放下即为圆觉。驰求便不安居。觌面一机。急须荐取。门前有个长松树。夜半子规来上啼。咄。

　　举药山谓云岩云。与我唤沙弥来。岩云。和尚唤他作什么。山云。我有折脚铛子。要伊提上挈下。岩云。恁么则某甲与和尚。各出一只手。山休去。拈云。药山索盐。云岩奉马。父子一家。风流儒雅。我也有个木毬。亦要辊上辊下。顾视左右云。沙弥在么。良久云。出手不来。还成滞货。

　　拈古

　　举幽溪因僧问。大用现前。不存轨则时如何。溪绕禅床三匝而立。僧拟进语。溪与一踏。僧归位立。溪云。汝恁么。我不恁么。汝不恁么。我却恁么。僧拟进语。溪又与一踏云。三十年后。吾道大行。

　　师云。这僧撩拨蜂窠。亸身弗及。幽溪弄场戏剧。栓索俱形。到头不解翻交。终竟负他两踏。

　　举洞山同密师伯。访柏岩公案。

　　师云。客路如天远。非柏岩老子不能纳洞山。侯门似海深。非洞山不能见柏岩老子。若论开粥过夏。因甚密师伯也得相留。不见道。一人在朝。千人缓带。

　　举黄檗上堂。众集定。以主丈一时打下。复召大众。众回首。檗云。月似弯弓。少雨多风。

　　师云。打将下。唤教回。黄檗可谓老婆心切。是时若得一个半个担荷。岂不快哉。而今检点将来。彼此翻成钝置。

　　举药山久不上堂公案。

　　师云。院主可煞蒙懂。误他三军。始报打钟着。岂不是正宗分。众集便归方丈。岂不是流通分。因甚推道。经有经师。论有论师。还知药山落处么。菩萨龙王行雨润。遮身更上数重云。

　　举僧问龙牙和尚。十二时中如何用力。牙云。如无手人行拳。石门云。如无舌人解唱歌始得。

　　师云。惠云也有个道处。如合眼跳黄河。且道。三人中那个合辙。若辨得出。免你阴界藏身。

　　举赵州和尚示众云。老僧除却二时粥饭。是杂用心处。

　　师云。大众。不知这老汉。粥饭之外。正当在那里着到。若也检点得出。许你与赵州把手共行。脱或未然。纵便十二时中纯一参究。亦是杂用心处。必竟独脱一句如何称提。好同霜夜月。任运落前溪。

　　举达磨西来。不立文字。直指人心。见性成佛。六祖云。祖师说个不立。早是立了也。

　　师云。嗄。又是钞解疏。疏解经。要扶直指宗纲。三生六十劫。毕竟如何。卓主丈。喝一喝。

　　举僧问灵云。君王出阵时如何。云云。郭璞葬熊耳。僧云。意旨如何。云云。坐见白衣天。僧云。当今何在。云云。莫触龙颜。

　　师云。者僧不顾危亡。挨开阵脚。灵云欣逢快便。引出驾头。子细检点将来。可惜遇而不遇。

　　举僧问赵州。如何是不迁义。州以两手作流水势。其僧有省。

　　师云。赵州机锋迅捷。用力太过。者僧啐啄同时。敢保未彻。或有人问演福。如何是不迁义。只向他道。放下着。知么。免得递相负累。

　　举资福和尚。因僧问。学人乍入丛林。已经一夏。未。

　　蒙和尚提诲。乞师一句。福云。老僧自住持已来。未曾瞎人眼。

　　师云。这僧只求一句。资福便答两句。犹道未曾瞎人眼在。瞒得阿谁。

　　颂古

　　世尊降生

　　右胁翻身已怪哉。那堪便解舞三台。做模打样无端甚。宁免傍观臭口开。

　　升座说法

　　当堂据坐宝花床。真相从来本自黄。百万参徒谁不见。何须重把紫金妆。

　　鹫岭拈花

　　灵山结舌举花枝。迦叶难瞒展笑眉。接响承虚到今日。儿孙棒喝竞交驰。

　　双林入灭

　　覆水难收满竺峰。如何临死更摩胸。说无说有成生灭。并付春风一梦中。

　　外道问佛

　　鞭影非惟示阿难。敲空作响孰知还。当时未必皆良马。应妒清风起赤幡。

　　院主问病

　　拨开日面与月面。仿佛前三及后三。病在膏肓重爝艾。昏兜院主可无惭。

　　文殊领众问疾

　　望见毗耶彼上人。十中有九丧精魂。只消一个浑仑石。打破群贤不二门。

　　魔王问金刚齐菩萨

　　千年相逐太无知。你道金刚齐是谁。如是住时休说破。从教老汉自生疑。

　　七处征心

　　七处征它天外天。毫光直射阿难肩。瞿昙忒煞怜儿切。逼得鲇鱼上竹竿。

　　八还辩见

　　还还还后更无还。一个闲人天地间。昨夜大虫遭虎咬。皮毛落尽体元斑。

　　经题以字

　　不向经头识本真。纸堆讨甚法王身。未开梵夹承当去。免作循行数墨人。

　　有句无句

　　有句无句藤倚树。大似旱天开水路。正当树倒与藤枯。看看平地波涛注。

　　香严上树

　　上树垂机值虎头。自知覆水已难收。犹能觌面呵呵笑。转却三春作九秋。

　　临济三顿棒

　　三番痛棒打驴腰。直往高安一款招。急水滩头番巨浪。信知家富小儿骄。

　　示众

　　别传一脉涨曹溪。万法都来和不齐。叶落归根至今日。江南犹有鹧鸪啼。

　　法语

　　示宗度禅者

　　释迦不出世。达磨不西来。佛法遍天下。谈玄口不开。古人曲尽慈悲。启此直截之径。操履有准。后学所宗。往往不本其由。痴狂外走。参禅学道是外走。寻言逐句是外走。从空放下。近世罕闻。老僧开堂于演福之时。间有几人。度亦一数。辛未秋。迁江上。次冬登雪峰。甲戌夏客南山太清。此兄屹然居于无量福海。八风难撼。较他褪花杏子。迥尔不侔。所谓雾豹泽毛。未尝下食庭禽。养勇全待惊人。倘能终始一如。老胡有望。

　　示静侍者

　　夫拨草瞻风之士。究竟为何。必虑生死轮回。要明生佛未具一着子。拟于静处寻觅他。却在闹处蹲身。更从闹边寻他。又在静边立地。若欲置之无事甲里。又是一件活鱍鱍底物。如何便构得伊。倘能动静一源。古今一致。再三磨砺。勿以岁月为拘。自然秋水澄渟。金波顿现。照破山河大地。万别千差。但缘气质不同。利钝有异。岂不见老东山答部使者柏树子之问。频呼小玉元无事。只要檀郎认得声。是时圆悟为侍者。触着便转。遂有投机颂云。金鸭香销绕翠帏。笙歌丛里醉扶归。少年一段风流事。祇在停针不语时。可谓是俊快之流也。静侍者觅语。故书大概而酬之。若是伶俐衲僧。一脔便知鼎味。静宜审之。

　　示莹禅者

　　直指之道。岂涉语言。才涉语言。便成曲指。古人称达磨西来。为卖卜汉。掇转卦盘。则吉凶悔吝。尽在汝躬。以此可知。心是自家本有之心。佛是自家天真之佛。面目现在。莹彻无瑕。罔究其源。只看画样。孰肯退步就己。以古为期。岂不闻赵州有言。你𢬵十年不语。若不参得禅。截取老僧头去作屎杓。可谓病多谙药性。经验始传人。莹禅。还信得及么。若信得及。便请觌体承当。打破漆桶。

　　示真知客

　　一切语言是提婆宗。开眼入他群队。百草头边有祖师意。长时掉在空闲。可怜末世宗徒。往往相仍若是。所以少林一脉。命似悬丝。今则贤圣隐藏。孰能援臂。一真知客。曾办事于长庚。资质可观。乌得皮下无血。刬借老僧鼻孔出气。而自欺自昧者哉。与其一种平怀。泯然自尽。便可去却药忌。尽力道取一机。不然。塞断咽喉孟浪通一口气。即见迦叶门前清风浩浩。曹溪路上白浪滔滔。自然八面玲珑。圆满一真法界。头头物物尽听处分。捡点将来。岂为休歇之地。何故。长安虽乐。不是久居。

　　示真禅人号痴叟

　　有一衲。自巾峰奚翁席中来。名真。号痴叟。访余觅语以证其痴。如此则真得其痴耶。若真得其痴。必须眼见如盲。口说如哑。枯形垢面。与世偕忘。苟或不然。未可执予言为实也。王老师道。如斯痴钝。世且还稀。真。不负余期。请于古人葛藤中。默默自照。

　　示际山心长老

　　祖师心印。状似铁牛之机。灵山首露锋铓。迦叶微笑。是此印也。少室密形圭角。神光倒戈。亦此印也。自后祖祖相传。心心相印。或因甜而说蜜。或因蜜而说甜。谓言机似铁牛。又安知铁牛之机作何形也。太率参禅问道。闻说一物。须寻一物之所在。闻举一印。须究一印之方圆。若从口角上明。影子边邈。宛似福州发足要取长安。大故远在。岂不见百丈再参马祖。将谓别有奇特。别有异闻。蓦被截断脚跟。震威一喝。直得耳聋三日。印文裂开。高踞大雄。网罗俊乂。沩山黄檗皆被罗笼。一人闻背触以翻身。一人闻耳聋而吐舌。其余诸子。终不若此二难。所谓见与师齐。减师半德。见过于师。方堪传授。倏逾一十四代。密庵出焉。四翁钟秀于三山。吾道盛行于千古。直下一派。惟岑山正续二师。迭奏𡎖篪。声犹在耳。记得古人有语。莫住城隍寺舍。须向深山里钁头边。寻取一个半个以为种草。奈何魔强法弱。事与愿违。偶福州际山德心长老。千里投诚。未及关防。只脚已跨门里。锅儿大小。杓柄短长。一一被它觑破。心。乃前净慈潜庵老子嫡裔。水有源流。了知印不离心。必解随机应用。所以道。三要印开未点窄。未容拟议主宾分。要作临济儿孙。当如是矣。

　　示小师九峰长老

　　凿池勿惮工夫。工夫圆而月自现。应世当观时节。时节至其理自彰。九峰长老名福成。以月池自号。依余未久。连董两山。咸称时至理彰。池成月现。殊不知随业受报而致于兹。若论克志远期。大不侔也。喻如雾豹泽毛。未尝下食庭禽。养勇意在惊人。以此较之。乌得无愧。虽然如是。古人多因住院之后。方参得禅。既曰有条攀条。亦可将勤补拙。其不然者。何缘服众耶。更能俭以律身。宽以待物。勤修造。办堂厨。乃住持之常分。况今佛法凋谢。妄称人师。境风扇摇。易为流俗。要人宗仰。自须特立独行。生子当如孙仲谋。小师得似保福展。垂名后世。可不勉诸。

　　示善藏主

　　迦文广说。达磨直指。且道。说个甚么。指个甚么。若是上根利智。点着便知。其次克志参寻。亦可薰习。而况年来师友泯灭。佛祖蔑闻。邪正两路不分。药病二语不辩。茫茫荡荡儱侗真如。孰知禅自禅。道自道。性自性。心自心耶。记得五十年前。在冷泉作夏。这边打坐禅板。下竺鸣开讲钟。禅教争衡。宗说并驾。莫拟今夏有此消息也无。从善藏主。昨依予于雪峰。尝烦归侍司。一向坐病。且不曾为蛇画足。比同还浙。各自东西。彼此浑无一言。幸自好个直指。聿来觅语。胡为自生钝锧者哉。退思从上作家。如德山入龙潭门。便言潭又不见。龙又不现。潭曰。子亲到龙潭。这里正好焚钞。待吹灭纸烛方始瞥地。已过几个节文。临济扣黄檗。佛法大意。三度被打。于此正好翻交。等大愚点发回头。早迟了八刻。后来二师。行棒行喝。便能于无佛处称尊。杀活自由。不存师教。作千古参禅。彻佛祖巴鼻底样子。善也隽敏。不言而可知。万一见义勇为。应道彼既丈夫我亦尔。

　　示禅人

　　祖师门风广大。非上根猛烈。莫能造诣。除却西天四七。唐土二三。自余天下老和尚。具超师之作者。古今独羡临济德山数人而已。如黄檗云。不道无禅。只是无师之谓也。且如德山。据一条白棒。佛来也打。祖来也打。自天皇龙潭。直下何曾有此作耶。不出自性宗通。临济一喝。如旱天霹雳。横也揍它不得。竖也揍它不得。这个从百丈黄檗。直下却有些子源流。到它分外起滔天沃日之浪。所以八传而至东山。声名愈震。方自三十年间。遽尔喑没。汝今出一丛林。入一保社。莫问有禅无师。但能一切放下。以古为期。立坚固心。奋㧞山力。蓦劄地如水底火发。似崖石崩。接续别传一些子气脉。使迦叶出毕钵罗岩。达磨再还东土。讵不韪欤。

　　宗门枢要。不在出一丛林。入一丛林。衲子纪纲。何消舍一知识。取一知识。使其隔墙见角者。了然而可知。更欲形之于语言。好似戴嵩画牛逼真。终非活牛也。尝闻祖师言教。是整顿时人手脚。手脚不蹉。毋劳整顿。祖佛言教。是疗狂子之方。心神不狂。毋劳治疗。惟有紧切二字。当与识者言之。不明自己。无以敌死生。不了目前。那能辩邪正。邪正已辨。则由汝七纵八横。自己既明。任你东涌西没。只如普贤道。不见一法是大过失。永嘉道。不见一法即如来。差别两关作么生透。予昨谢事雪岭。屏迹岑山。适枢上人扣门。讲二十年之旧。我方献它新罗附子。它便酬我舶上茴香。既善知时。故书大概。以塞其请。

　　赞

　　出山相

　　峭巍巍孤迥迥。弃王宫栖雪岭。分明冻得眼生星。幡然踏破千峰顶。

　　观音

　　观以耳观。听以眼听。道不虚行。谷不虚应。施无畏之力。灭烦恼之病。与诸佛同一慈心。与群生共一悲命。若非菩萨。超越世出世间。焉能获二殊胜。

　　声色海中。随波发现。驾一叶之优昙。开普门之方便。洛伽山慈悲岸。无十万亿国之远。

　　思惟相

　　声以眼闻。色以耳见。万法融通。六根互换。作是思惟时。十方佛皆现。

　　达磨(二)

　　万里见梁王。无风波浪起。不得一茎芦。几乎沉杀你。

　　一无圣二不识。忠言逆耳。投江北。入水见长人。梁王方失色。千古万古空相忆。

　　布袋

　　兜率宫长汀市。逆行顺行谁弗识你。有些滞货不能藏。到处逢人乱拈起。

　　未下生先行脚。袋却乾坤簸弄自若。一汀流水白漫漫。杖子何曾探得着。

　　破布袋甚奇特。背负肩驼不肯抛掷。只知入水去求人。争奈脚跟浮逼逼　过水。

　　寒山(二)

　　一句子少机杼。作是思惟时。吾心在何许。芭蕉叶上三更雨。

　　一见重岩壁立。挺然气宇争高。默默思量觅句。可怜走却金毛。

　　拾得

　　生苕帚提在手。放下绝诸尘。转扫复转有。松门十里春如昼。

　　么墨趱人下笔。肚里难禁技痒。频频转脑回头。不知失了白象。

　　朝阳穿破衲

　　寸铁在手。横穿竖穿。劄不入处。日轮升天。

　　对月了残经

　　黑豆未芽。朝数暮数。开得眼来。月圆当户。

　　赞真觉像化姜布

　　吃德山恶辣。耐同参逼拶。荡除露布葛藤。直得水底火发。阿刺剌。夫是之谓真觉菩萨。

　　真觉

　　德山全其颠。岩头插其尾。逼成一个老烟菟。两眼眈耽没牙齿。咦。

　　文殊

　　七佛命之为师。法王称之为子。五时开演。始终辅赞。世尊三昧常行。谈笑发挥龙女。曾现百千妙相。迦叶椎不能举。自言我真文殊。其余是甚伴侣。

　　维摩

　　谙菩萨之法式。现居士之仪形。闻如来名。跳下妙喜世界。悯众生苦。示疾毗耶离城。万化出于神变。一啄犹如建瓴。洎扣不二之法。何得嘿而无声。

　　马郎妇

　　携鱼篮呈粉面。勾动马家郎。眼花山影转。七轴莲经念到头。乞与黄金骨一串。

　　灵照女

　　抛世业蹈玄机。阿爷无藉赖。女子更顽皮。情知未若贫而乐。特故沿阶卖笊篱。

　　玄沙

　　换却头颅脱谢家。南台江上足生涯。烂脓滴滴无人会。笑倒白苹红蓼花。

　　船子

　　药山之子石头孙。饥过心荒浪里奔。得个锦鳞如许大。看来当与道吾分。

　　圆照和尚顶相奚翁请

　　一笔传来是何形状。仿佛宸封老树王。亭亭撑出凌霄上。无些子枝叶。有十分气量。端的藂林之榜样。

　　石溪和尚顶相柏堂请

　　咄者老和尚。可煞慈悲相。清影落人间。香名透天上。弹瑕颣于八方。迪精明于万象。石骨崚嶒。溪光荡漾一笔传来。众工绝唱。凌霄峰顶堆青嶂。

　　佛光法师真相致藏主请

　　僧中英教中杰。挂宋朝金襕。肆台衡木舌。如天河翻。如岩石裂。萎花风扫雨新奇。电影已收雷未绝。若是五逆儿郎。见彻明彻描邈得彻。信知这老和尚。已说今说当如是说。白云推出团团月。

　　自赞

　　我本无此相。硬画个模样。譬夫天台华顶峰。阴晴显晦几般状。顾陆妙丹青。也只写不像。写得像。望他顶𩕳头。何啻四万八千丈。

　　谓是绝岸。眼里着楔。谓非绝岸。水中捞月。描不成见不彻。分明头戴雪山雪。

　　冲开碧落。攧碎断崖。个般摽致。其谁与偕。○咦。

　　九岩常住请

　　单丝作线。独掌打拍。改样画猫儿。令一般体格。搅得蒙泉彻底浑。领边那免千斤轭。

　　净社庄长老请

　　似真非真。似假非假。远远描邈将来。双眉移在眼下。谁其为之。西山净社。切忌认驴而作马。

　　杭州普圆庵请

　　花插不萌枝。衣披无缝袄。百万人前辊绣毬。八十翁翁忘却老。挨开千圣门。乾坤只把一毛吞。拶透长安道。净秽不禁苕帚扫。当年曾蹈须弥卢。而今觉见众山小。布丹青打之绕。猫儿洗面自道好。

　　高峰妙长老顶相。沈一居士请

　　去却一。拈得七。拶破疑团。咄咄咄。跳上天目山。据却狮子窟。返掷有余态。江湖声响出。且喜吾家有此郎。赛过天下大禅佛。

　　颂

　　石壁

　　喝不开兮凿不开。春风几度长莓苔。赵州主丈虽粗粝。未必亲曾靠着来。

　　海南

　　大地山河滚浪花。丙丁童子眼眯𥊚。回头打得重溟透。赤脚波斯进象牙。

　　一山

　　万机俱罢口门缄。唤作如如落二三。拶得通身归峭壁。善财不到别峰参。

　　问庵

　　撞入柴门扣有么。赵州用打不防家。依前只把拳头竖。未必蒿汤当得茶。

　　雪岩

　　片片不于他处落。当阳突出险崖机。此时筑着聱禅客。卒急庞公未得归。

　　空谷

　　者畔才呼那畔应。万千樵子逐虚声。探寻直是无踪迹。只见青山青又青。

　　独山

　　两洗风磨孤迥迥。树凋叶落峭巍巍。惟兹一事无兼带。泽广如何掩得伊。

　　枕肱轩

　　全身放倒恣憨痴。肘臂分明曲向谁。更要梦中重说梦。我无木枕可来推。

　　渔浦接待

　　吴山那畔越山前。有饭充饥有榻眠。到此纵能休歇去。帝乡犹隔一潮船。

　　谢送圆照和尚法衣

　　迦叶师兄守底衣。四边将见逐云飞。雪峰知是吾家物。合掌低头捧取归。

　　送珙首座归温州

　　江月松风何处无。戒珠心印强名模。烦君归问老真觉。因甚阇梨气不除。

　　示禅客

　　启咨和尚意如何。一句相酬早事多。问未绝声犹一问。不知鹞子过新罗。

　　净庵居士求

　　不书心字涴牕门。玉混泥沙体自分。万虑顿忘诸秽息。碧天无滓水无痕。

　　送证侍者归里

　　临老三回住雪山。无弦琴子逐时弹。夜来一曲最高韵。泻作西江十八滩。

　　送小师心印游方

　　自从落脚出娘胎。一印何曾打失来。满目春山春水绿。重重绵缝为谁开。

　　忙古参政造金塔盛舍利

　　撒下摩尼六七颗。涌高窣堵十三层。分明一点钧心现。岂是黄金炼得成。

　　寄神光末宗和尚

　　万丈神光涤世昏。莫知谁信有乾坤。三山眼底多尊宿。那个来敲老观门。

　　大维那求(自仰山来)

　　仰山推枕玩娇儿。等是机前展大悲。何必换头呈素面。重堆脂粉画娥眉。

　　寄秀峰乌石长老

　　三年鱼雁杳相闻。闽浙虽分意不分。几度临风揩老眼。冷看乌石岭头云。

　　小佛事

　　谁翁嗣西堂塔

　　咄哉同契嗣谁翁。檀板曾敲秀水东。昨夜忽然翻别调。髑髅窍里吼松风。余音袅袅。有迹无踪。青山藏不得。明月恰相容。

　　为国清清虚和尚起龛

　　下泥犁种。发床弩机。钉一箭于太湖。鱼龙乞命。展㕛趺于更好。寒拾攒眉。倒骑白额。佛眼难窥。昨夜三更过铁围。

　　璨维那火

　　兴化打克宾。簁盐费醋。云峰闻桶爆。接响承虚。击碎重关。死中得活。既得活。正好投身参胜热。

　　平侍者塔

　　临济掌黄檗。以不平报不平。鸟窠吹布毛。无计较立计较。髑髅着地。智者须知。木人把板云中拍。石女含笙水底吹。

　　慧上座火

　　日不离众。夜不离众。以慧为体。以定为用。虽则是个死蛇。一生偏解活弄。定慧圆明不滞空。焦砖打着连底冻。

　　珂直岁火

　　天晴刈却禾。雨落盖却屋。祖意甚分明。动弦谁别曲。朝悠悠暮碌碌。死灰无𦦨空驰逐。良珂良珂。照顾火烛。

　　石山藏主火

　　孤硬如石。端重如山。毗卢藏海。一踏踏翻。到者里。何名生死。何名涅槃。要识真金火里看。

　　湛上座起骨

　　灰寒火冷。水湛波停。者里泊住。赚杀师僧。何故。犹较曹溪半月程。

　　通藏主塔

　　通身是。遍身是。照古照今。彻骨彻髓。自余一大藏教。当甚拭疮疣纸。从教飏在深云里。

　　戒知客火

　　见彻宾中主。唱起还乡曲。清净行者。不入涅槃。破戒比丘。不入地狱。二涂抹过。甚处为家。披毛游火聚。带角辊尘沙。

　　新戒落发

　　轮王三寸铁。用不犯锋铓。毫发无留碍。重辉顶上光。

　　付衣

　　梅岭一传。只者一着。轻似鸿毛。重如山岳。披襟当去话方行。麒麟掣断黄金索。

　　演福挂寺额

　　教是佛语。禅是佛心。古佛示此额。显心之苗。今佛成此额。明语之本。根苗一体。心语同源。直得云汉昭回。大地宏开寿域。鸾凤飞舞。少林鼓跃春风。凡见闻悉皆欢荣。而证入不可思议。重重华藏海。处处总持门。原其旨归。由元勋之愿力。获兹殊胜。感二佛之发因。只如特卜良辰。高标此额一句。如何提唱。崇恩。恩勿极。演福。无穷。

　　䟦

　　密庵授笑庵法语齐侍者求

　　世尊有密语。迦叶不覆藏。的的相承。甚于蛊毒。到其家者。水可饮乎。然密庵而有笑庵。犹世尊而有迦叶。笑颜一破。密语乖张。直下子孙。无计遮掩。思齐侍者。对予告讦。故据款而结云。

　　血书华严

　　释迦老子。七处九会。含血喷人。究竟将来。犹是传言送语。本彰维那。向十指爪边。深锥痛劄。一笔书就。且非和墨徇朱。虽然。毕竟传谁之言。送谁之语。华严四种法界。莫拟是那法界中收。彰。由此起疑。特求点出。予曰。岂不见善财童子。遍参五十三知识。人推一人。末后得弥勒指见文殊。文殊指见佛。佛所指者。是那些个。明眼阿师。切忌蹉过。

　　钱东岩侍郎书金刚经渊首座求

　　此经。坚如金刚。岂容锥劄。因空生道个希有。起人二十七疑。瞿昙悯物垂慈。节节破荡。东岩侍郎。不忘其旨。从而笔之。字义炳然。急须着眼。

　　诸山金塔颂轴后

　　昔阿育王。造八万四千塔。奉释尊舍利。无量为一。今大丞相。制十三层窣堵。藏诸祖师宝珠。一为无量。若以今之视昔。亦犹昔之视今。皆从正念流来。岂间然也。须知描不成时。金光烨烨。画不得处。玉影团团。致君为尧舜之君。泽民为尧舜之民。无出此尔。

　　静庵颂轴后

　　寂静奢摩他。非庵内不知庵外事者。莫能证入。入则入已。忽有人云。还许专甲进步也无。只向道。去。汝正闹在。

　　书痴绝和尚出山相。并达磨见梁王两颂后

　　雪山冻饿不死。流毒世间。被害者甚多。恨不早遇于韶石。是可毁也。是不可毁也。逾海越汉而来。平欺东土。慈悲或鼓倒首。因蹉过于梁王。是可赞耶。是不可赞耶。

　　为上禅人题送行轴之仰山钟阜

　　当今法道雕零。师门淡薄。咸推集云钟阜。为大江独步。上禅者一意瞻礼。仍问津于老者。故语之曰。一人向鹰窠中撒爪。一人于剑刃上横身。近着则丧胆亡魂。拟之则头破额裂。汝欲亲近。须解抉其剑翻其窠。不妨有入作分。不然。切忌髑髅遍地。

　　绝岸和尚语录(终)
