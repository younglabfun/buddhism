卍新纂续藏经第 70 册 No. 1391 西岩了慧禅师语录


　　No. 1391-A

　　圆照灭却破沙盆　西岩杰出。真跨灶。其五会提唱。皆手自删定。无可投者。所谓超宗逸格。截铁斩钉。瞎衲僧正眼底句。更在此录之外。览者切忌蹉过。余与岩相知最深。政欲以语累岩。而岩先以累余。悲夫。

　　景定癸亥中春　住育王淮海　(元肇)　敬书。

　　西岩和尚语录目次　序卷上平江府定慧禅寺语录温州雁山能仁禅寺语录江州东林禅寺语录庆元府太白名山天童景德禅寺语录瑞岩山开善禅寺语录卷下法语跋语偈颂赞佛祖自赞小佛事行状跋

　　No. 1391

　　西岩和尚语录卷上

　　西岩和尚住平江府定慧禅寺语录

　　门人　修义　等编

　　拈衣。守定鸡足山。奔走黄梅山。都来一点不相干。何故。虎体元斑。

　　升座。拈香云。此一瓣香。艺向炉中。恭为祝延
今上皇帝。圣躬。万岁万岁万万岁。次拈香云。此一瓣香。奉为　判府大学尚书。暨阖郡尊官。增崇禄算。又拈香云。此一瓣香。既是官货。不敢私商。爇向炉中。奉为　见住径山。佛鉴禅师大和尚。用酬　法乳。

　　浴佛上堂。投胎不着。一错百错。周行七步惹尘埃。直至如今抖不落。抖不落。定慧只得将错就错。拈起三文无柄杓。(卓主丈一下)下座中秋谢职事上堂。(拈主丈。顾视云)物见主眼卓竖。此是吾家修月斧。须凭众力共提持。无圆缺处重修补。大众既是无圆缺。又修补个什么。若也会得。(卓一下)只今斧柄生花。苟或不然。(靠主丈)且听烂如泥土上堂。举步生荆棘。翻身堕险崖。一毫不动着。当处自沉埋。吽吽。克由叵耐。十字街头。掣风掣颠。普化老刚道。明日大悲院里有斋。

　　上堂。李下不整冠。瓜田不纳履。叵耐老臊胡。西来十万里。疑杀东震旦人。将谓单传直指。(拍禅床)九九元来八十二。

　　开炉上堂。丹霞烧数尊木佛。以御天寒。法昌聚十八应真。围炉打坐。义出丰年。险生不孝。古人与么。定慧不与么。(卓主丈一下)是什么。冷灰里豆爆因使府就寺夹勘院。退院上堂。大地为囹圄。鞫勘佛与祖。款案犹未圆。棒喝如雷雨。平白累山僧。有屈无雪处。有雪处。楖𣗖横担不顾人。直入千峰万峰去。

　　温州雁山能仁禅寺语录

　　门人　修义　等编

　　山门。(顾视大众)会么。若也不会。且向第二义门。与诸人相见去也。

　　方丈。唇齿之邦。咽喉之国。今日一时把断。无丝毫许透漏。直得四方八表。风飒飒地。莫有梯山入贡者么。

　　法座。门庭建立则不无。须弥灯王。入理深谈。犹较山僧一级在。

　　小参。举睡龙拈主丈。老僧三十年住山。得此主丈子气力。忽有僧出问。和尚得他什么气力。龙云。过溪过岭。东拄西拄。(师拈云)睡龙和尚。自谓三十年住山。得主丈气力。及乎被者僧轻轻一拶。刬地。费了许多气力。不知主丈子何在。山僧今日。乍住此山。亦得此主丈子气力。且道得他什么气力。(靠主丈)下座谢新请藏主。并旧两班执事。上堂。山僧一担佛法禅道。已飏在西州界里了也。自入东州界来。于无心中。偶得从上诸佛诸祖。说不到底一句子。蕴在胸中。经历三州四县。未曾轻易拈出。今入院已来。人事已定。不免击鼓升堂。举似诸人。普使诸人听得。各各欢喜踊跃。叹未曾有。且道是那一句。东边知事。西边头首。

　　结夏小参。真正举扬。四十九蟠。应须绝迹。依条结制。百二十日。未是长期。能仁今日。放一线道。与诸人眉毛𤺊结。同此安居。只以十日为一旬。九旬为一夏。同箩同饭。同梦同床。凉则同凉。热则同热。无事同行溪上路。有时同看屋头山。同则同矣。且山中大小石头。毕竟是有几个。(拈主丈。卓一下)前三三后三三谢渊书记妙藏主秉拂。都寺干结夏斋。并斡拈阄会。上堂。玄中之玄。妙中之妙。识其渊源。得其枢要。普化踢倒饭床。水潦呵呵大笑。且道笑个什么。彩奔龊家。

　　上堂。召大众云。昨日山僧。到山门首。见二人新到。山僧遂问一新到云。上座从那边来。僧云。车岭底边来。遂问渠。车在乃里。渠便作推车势。又问一新到云。上坐从那边来。僧云。乐清底边来。遂问渠。乐在乃里。渠便作动乐势。山僧其时。问处只一同。二人酬应处。亦相似。其奈中间一人。有些巴鼻。一人全没巴鼻。山僧恁么道。诸人还捡点得出么。若捡点不出。山僧不惜口业。与诸人分明说破。有些巴鼻。全没巴鼻。今日初一。明日初二。

　　上堂。山空木落。秋清露寒。释迦卤莽。达磨瞒顸。唯有陶靖节。东篱采黄菊。烂醉夕阳残。

　　浴佛上堂。两手指天地。周行步更多。可怜黄面老。螃蟹落汤锅。

　　开炉上堂。大众。有僧无堂。有炉无火。山僧伎已穷。问取木上座。(拈主丈)木上座。既是木能生火。何不生些子。供养诸人。(卓主丈云)热杀憨疑老赵州。冻杀嵩山破灶堕。

　　佛涅槃上堂。拨乱乾坤老贼精。天教化火自焚身。贼心贼行难磨灭。二月依前是仲春。

　　浴佛上堂。召大众云。播一粒之稊稗。初未见其害。假之以岁月。润之以雨露。未有不芃。然为多稼之贼者。天下丛林。自古及今。年年此月此日此时。香汤墨汁乌。香饭墨漆黑。礼拜骹膝穿。兜楼烟逼塞。贼贼。

　　结夏小参。国无定乱之剑。阖国安宁。家无白泽之图。全家吉庆。以大圆觉。为我伽蓝。身心安居。平等性智。祸因事起。法出奸生。东土西干。蜡人铁弹。分上中下座。结长期短期。无端枷上又添枷。更向杻边重着杻。争似常云高万仞。飞瀑吼千寻。慈航桥畔。水月交辉。无说堂前。薰风入奏。且道。于中还有佛法道理也无。千年历日虽无用。犯着须教总灭门。

　　上堂。谢五人秉拂。一二三四五。不落宫商角徵羽。混然格调超千古。白雪阳春安足数。此曲而今谁乐闻。夜来月在长松树。

　　端午上堂。召大众云。楚大夫。(竖拂子)只者是。自谓独醒。谁知独醉。尽大地人抉不起。山僧亦无可奈何。不免番蜀音。歌楚词去也。(良久云)还闻么。适来仿佛湘君。如今却成山鬼。

　　径山无准和尚讣至。拈香云。老汉三月一日升堂。抖擞说不得处。贼赃。只缘一期。抖擞未尽。直得能仁左手烧香。何谓如此。蜜蜂桶里一腔羊。

　　解夏小参。九旬禁足。三月安居。据菩萨乘。修寂灭行。在诸人分上。往往有此说话。若据山僧。一夏已来。从事土木。东廊西廊。或上或下。踏得两脚生疮。有何足而可禁。积年积坑。万仞四面。魔城数重。少喜多嗔。朝荆暮棘。有何居而可安。而又有何菩萨乘可据。有何寂灭行可修。虽然如是。诸人一夏不空过。山僧一夏亦不空过。诸人以蜡人为验。山僧亦以蜡人为验。蜡人冰也。且道验在诸人。验在山僧。千峰朝华岳。万派肃沧溟。

　　重九上堂。天兮高地兮厚。月为夜日为昼。重阳定是九月九。渊明采菊向东篱。山僧面南看北斗。

　　上堂。举僧问云门。树凋叶落时如何。门云。体露全风。师拈云。云门大师。无途辙中成途辙。无义路中成义路。能仁即不然。树凋叶落时如何。巢禽先见日。穴蚁不知寒。

　　江州东林禅寺语录

　　侍者　景元　等编

　　山门。面对青山。门当古路。若是陶渊明。攒眉便回去。山僧今日。抑下威光。引你诸人。行三两步。

　　方丈。四七二三。钉桩摇橹。应庵老祖。解䌫放船。新东林。拨转船头。风高水急。千里万里一瞬息。

　　请其源首座立僧上堂。七手八脚。三头两面。欢喜冤家。头头撞见。山僧建立宗旨。直须为我成褫。学人未达其源。也要请师方便。有方便没方便。石巩张弓。三平中箭。

　　冬至小参。召大众云。诸人各各。巾单下有一本无字历日。于中七十二候。二十四气。月之大小。岁之余闰。一一分明。因甚略不把眼觑着。刚自乱却六十甲子。却来山僧口头听说。三冬九夏。也大屈哉。山僧固不秉阴阳之权。亦无斡旋造化之手。今夜不免试与诸人。点出此本去也。(以拂子。击禅床左边云)阳为君子。(击右边云)阴为小人。(中间划一划云)君子道长。小人道消。枯木龙吟。平林虎啸。(东林有此二扁)虽然如是。只如目前庐山万叠。自古及今。山南曰阳。山北曰阴。者里还说得个消长底道理么。(咄)孙膑门下。切忌钻龟。

　　复举。睦州有僧来参。州便喝云。上座因甚么。偷常住果子。僧云某甲方到。何言偷常住果子。州云。赃物见在聻。

　　师拈云。陈尊宿。将谓是睦州生缘。元来却是普州人事。何以知之。才开臭口。便见乡谈。

　　谢新旧两班。及西堂首座。藏主秉拂。上堂。大众。远公结莲社。一十八人。特为渊明。沽酒破戒。以至千古之下。挂人唇吻。非但远公。山僧自从踞曲录木床以来。谨密三寸。誓不说世间法。不说出世间法。持此二者。已十余年矣。今欲重新法社。复振颓纲。以执事诸兄。寻常乐说世间法。秉拂三大老。乐说出世间法。故从而破戒。应机而说。贵图已进者。出手相成。已退者。同心赞助。今则颓纲已振。法社亦新。山僧破戒之罪。固不可免。然毕竟以那个为世间法。那个为出世间法。前顷所供。并是诣实。

　　腊八上堂。举经中道。佛道悬旷。久受勤苦。乃可得成。大众。释迦老子。见今修行。正勤苦在。如何见得。一麻一麦。雪山皓白。眼里撒星。腊月初八。

　　除夜小参。北禅烹露地牛。未免伤盐费醋。东林烧木柴火。却宜送旧迎新。便恁么会。平地陆沉。更拟别求。家乡转远。我此二百余众。总是到家之客。朝看白云。暮听流水。吃占米饭。卧长连床。谁管你阎家老汉。竖百横千。新旧岁君。搀前夺后。年年是好年。月月是好月。日日是好日。时时是好时。种种好无不好。且毕竟好在什么处。好与三十棒。

　　元正上堂。大众。主丈子。适早五更钟动。往西天那兰陀寺贺岁。见一新佛出世。说新年佛法。听之既久。欢喜踊跃。回来山僧面前。连举数遍。而又连声赞叹去。我生于此土。其岁已久。未尝闻此微妙甚深法要。山僧听来。果然奇怪。于中有一句子。依稀梵语。有一句子。仿佛唐言。有一句子。唐梵不能翻译。惜乎山僧。自来健忘。一字也记不完全。如今不免再烦主丈子。出来从头举似诸人。亦须当一一明辨。(卓主丈一下云)还辨得出么。若也辨得。西天此土。事同一家。今年去年。了无异致。其或未然。来年更有新条在。恼乱春风卒未休。

　　上元上堂。大众。释迦老见燃灯。亲承记莂。大似不曾。如不信。但看庐山真面目。和烟和雨一层层。

　　上堂。举鼓山示众云。若论此事。如一口剑。时有僧出问云。承和尚示众。若论此事。如一口剑。和尚是死尸。学人是死尸。且作么生是剑。鼓山云。拖出者死尸。其僧束包便行。鼓山至晚问首座。问话僧在不。座云。已去了也。山云好与三十棒。

　　师拈云。鼓山剑气冲牛斗。者僧死眼生光辉。然虽如是。若论此事。直是三生六十劫。

　　浴佛上堂。鹰窠里懵鸱。鸠巢中俊鹞。称尊未必尊。做小未必小。只么泥里洗泥。到了全没分晓。有分晓。海水不禁杓子舀。

　　结夏上堂。(拈主丈)尽乾坤大地。若凡若圣。情与无情。(卓一下)尽向者里安居结制。九十日内。切不得离却者里。亦不得守住者里。离却者里。则走杀汝。守住者里。则缚杀汝。既不许离却。又不许守住。毕竟如何转身。赵州布衫重七斤。

　　上堂。结夏已十日。日日日东出。唯有寒山子难寻觅。东去没踪由。西去无消息。(蓦拈主丈。顾视云)㘞。黑𥻘皴长七尺。(卓一下)等闲题破千岩石端午上堂。五月端午令节。艾人苦痛不彻。可怜病在膏肓。又被邪神所惑。撞着太上老君。也是赤口白舌。山僧反覆思量。别无仙方秘诀。如今抑不得已。只得就渠身上打劫。(卓主丈一下)且灸者一穴上堂。举南泉住庵时。有僧到。泉云。我上山作务。请斋时做饭自吃了。与我送一分来。其僧斋辨自吃了。却将家事。一时打破。乃就床卧。南泉伺候不来。归见僧在床卧。泉亦去一边卧。僧便起去。南泉住院后云。我当初住庵时。有个伶俐道者。直至如今不见。

　　西堂显拈云。怎生南泉。却中者僧绻缋。归来见他卧。但打叠却家事。自做饭吃了。庵中打坐。且听睡杀者汉。

　　师拈云。吽吽。显和尚。是什么心行。非但要睡杀者汉。更要坐杀老南泉在。虽然如是。也出他古人绻缋不得。

　　受天童请。望阙谢。

　　恩毕。拈来黄云。白云深处憨眠好。野菜添油滋味长。千古康庐话头活。山僧笑擘紫泥香。

　　庆元府太白名山天童景德禅寺语录

　　侍者　宗清　继燖　等编

　　师于淳祐十二年。十一月十五日。入院。指三门云。

　　尽乾坤大地。总是吾出入游戏。大自在法门。万象森罗。皆吾侍者。还信得及么。相随来也。

　　佛殿。释迦老子鼻孔。即今在山僧手里。直得尽大地人。无处出气。且道把住则是。放行则是。萧何制律。周公制礼。

　　方丈。生铁网布丝网。拈向一壁。俊哉好一队活衲僧。(抚禅床一下云)也跳者个不出拈来黄。的的此事。真不可说。不可说中真可说。真可说无可说。齿临部临。急急来摄。

　　法座。向上关。脚下路。才拟问如何。邯郸学唐步。

　　升座。祝香云。此一瓣香。恭为祝延
今上皇帝。圣躬。万岁万岁万万岁。

　　次拈香云。此一瓣香。爇向炉中。奉为
判府制使侍郎。洎合府文武官僚。增崇禄算。

　　又拈香云。此一瓣香。奉为前住径山兴圣万寿禅寺
佛鉴禅师大和尚。爇向炉中。用酬　法乳。遂就座。

　　僧问。久钦道价喧湖海。今日
宸恩动地来。四众临筵。愿闻祝
圣。师云。月明千嶂里。风动万年枝。僧云。一言以祝南山寿。万国歌谣贺太平。师云。言端语端。僧云。恁么则开堂演法。一期事毕去也。师云。速礼三拜。

　　师乃云。楚江南畔。甬水东边。有一句子。不方不圆。四七二三。望风结舌。德山临济。退后垂涎。应庵老祖。当时不合赚举。累及后代儿孙。往往从而错传。一错百错。滥觞不止。至于滔天。新天童。今日已是寡不敌众。将错就错了也。主丈子。冷地愤气不甘。出来为祖祢雪屈。而说偈言。(拈主丈卓一下云)圣人出现五百岁。蟠桃一熟三千年。

　　举僧问大白启禅师。学人卓卓上来。请师的的。启云。我者里一屙便了。有甚卓卓的的。僧云。和尚恁么答话。更买草鞋行脚始得。启唤僧近前。僧乃近前。启云。老僧恁么道。过在什么处。其僧拟议。启便打。

　　师拈云。启禅师。行令较迟。这僧还同受屈。当时待他道。学人卓卓上来。请师的的。便好痛与一顿。待他拟开口。连棒打出三门外。何故。临济见黄檗。云门参睦州。

　　小参。隔江回首。已涉波澜。官路交肩。犹添荆棘。衲僧家。一动一静。一语一默。如汤沃雪。似火烧冰。拟欲讨寻。白云万里。所以在东林。则随分孟夏渐热。来太白。则不妨仲冬严寒。妙高台畔。徐步经行。光明藏中。随意受用。则且置。只如前是案山。后是主山。松风飕飋。涧水琮琤。毕竟如何是藏。有心用处还应错。无意求时却宛然。

　　复举。米仓和尚。与保寿。一日同讣州主斋。州主令客司。传语云。请二长老。谈论佛法。保寿云。请师兄答话。米仓便喝。寿云。话也未问。喝个什么。米仓云。犹欠少在。保寿便喝。

　　(师拈云)主人既好客。客亦听主裁。米仓保寿二大老。似恁么高谈阔论。足可观光。若以佛法言之。受州主供养未得在。

　　谢新前堂太平西堂上堂。秉太阿剑。立太平基。卷旗青海尾。奏凯乱峰西。弟应兄呼成活业。汝携锄去我扶犁。

　　除夜小参。年去年来。年来年去。虽有去来年。且无来去路。既无来去路。实无有去来。如是则便见。山僧主丈子。黑𥻘皴硬葛苴。不知四时代谢。不逐万物敷荣。年年恁么。月月恁么。日日恁么。时时恁么。横也恁么。竖也恁么。至于登雁荡过庐山。离九江回百越。到处去来。也只恁么。须知恁么中。却不恁么。(卓主丈。一下云)是什么。一声雷发动。蛰户一时开举。僧问米胡。月中断井索。时人唤作蛇。和尚见佛。唤作什么。胡云。若有佛见。即同众生。

　　后来性空别云。者漆桶。

　　(师拈云)性空与么别语。是则当机直截。不滞葛藤。要且只能扶强。不能扶弱。天童也要与这僧。代一转语。待米胡道。若有佛见。即同众生。只向他道。者众生。

　　元正上堂。昨夜阎家老汉。与诸人结算。三百六十日饭钱。横算竖算。不觉失晓。忽被新岁君。震威一喝。直得慞慞惶惶。莫知所措。累及诸人。亦手忙脚乱。虽然。其奈人乱法不乱。且如何是不乱底法。南斗七北斗八。

　　浴佛上堂。胞胎未具之际。周行七步之初。一回曾失脚。千古没人扶。(拈主丈)主丈子。还扶得么。(卓一下)可怜无限丹青手。写作温公击瓮图。

　　谢深都寺。舍钱建罗汉知识二阁。升座说偈。起寨重招五百兵。等闲恢复百余城。凌烟阁上清风起。留得将军万世名。

　　灵隐大川和尚。讣音至上堂。传佛心宗。四七二三居下风。使铁奉化。东州西浙兴殃害。此害既除。此宗亦坠。几人悲几人喜。一悲一喜。二俱不是。天童反覆思量。不如依前念个八啰娘。从教遍地是刀枪。

　　兼权育王上堂。隰州宣州二老汉。昔据南山。有不共戴天之仇。一人列五位君臣。一人展三玄戈甲。直得青山锁恨。大海㗸冤。迨今一百余年。未能解释。慧上座。今日既秉两山之权。不免与之。平和去也。(卓主丈一下)夜静家家月。春融处处花结夏上堂。护生须是杀。杀尽始安居。会得个中意。(拈主丈。卓一下云)唵悉唎苏嚧端午上堂。诸佛诸祖。邪入肺腑。无药可医。无术可取。祸及尽大地人。至今五月初五。山僧有一道秘密真言。可与诸人。变祸为福。要知么。来日初六。

　　上堂。举泐潭常和尚。一日面壁而坐。南泉来抚师背一下。常云谁。泉云某甲。常云如何。泉云也寻常。常云汝何多事。

　　师颂云。面壁堆危引客过。问谁那更问如何。道寻常已成多事。捡点侬家事更多。

　　冬节小参。洞山有物黑似漆。老倒玉泉裈赫赤。赤者吉中有凶。黑者凶中有吉。明眼衲僧难辨的。即今吉凶悔吝。拈向一边。玉泉洞山。且靠一壁。却听主丈子出来。露个消息。(拈主丈。卓一下)劫外春回。壶中冰释。石林生笋又抽条。铁树开花仍结实。更有一事。也要诸人委悉。是什么事。(又卓一下云)巩县茶瓶觜三只。

　　举五祖和尚示众云。将四大海水。为一枚砚。须弥山作一管笔。有人向虚堂里。写得祖师西来意五字。太平下座。大展坐具礼拜。为师。若写不得。佛法无灵验。

　　师拈云。五祖演老师。虽则恁么大惊小怪。子细看来。也只似村里校书。只能教人。顺朱填墨。天童则不然。以虚空为一枚砚。以虚空作一管笔。于虚空中。写得虚空二字。方见佛法有灵验。诸人还写得么。若写不得。来日请首座西堂。为你代笔。

　　冬节上堂。迦叶擎拳。阿难合掌。临济入门喝。德山入门棒。(拈主丈。画一画)小人道消。君子道长。晓来䇿丈过溪西。十分春在梅梢上。

　　启圣节上堂。洪机莫测。至德难量。万民几[毆/鳥]鹭。四海一池塘。日日春风相鼓舞。不知时世是羲皇。

　　腊八上堂。冰雪冻皮肤。麻麦饿肠肚。见日未尝迷。见星安有悟。黄面老瞿昙。甜瓜成苦瓠。那更错行山下路。大众要知此老错处么。(下座移步云)一步两步二四步。

　　元正上堂。旧岁已去。去不可追。新岁当来。来不可拒。既不可拒。只得大开门户。拱俟其来。即今来也。且道是什么面孔。黑墨类漆。白醭类雪。

　　散天基节上堂。诸佛日日降生。圣人时时出现。与大地群生。同一耳闻。同一眼见。同此一心。同此一念。共乐太平时。大家呈笑面。有谁更问。日与长老。孰近孰远。大千沙界含元殿。

　　上元上堂。谢旧两班。(拈主丈。召大众云)主丈子。与释迦老子。同生而又同行同伴。同参同学。同见燃灯。同得受记。虽同得受记。然而释迦老子。实无一法可得。唯是主丈子。却得无量甚深法要。自此各分其宗。各列其派。东西绳绳。无有间断。释迦老子则且置。主丈子。当时所得。毕竟是何法要。(卓一下云)绕溪今岁柳。傍竹去年梅。

　　上堂。举德山到沩山。挟袱子。于法堂上。从东过西。从西过东。顾视云无无。便出。至门首却云。也不得草草。便具威仪。再入相见。沩山坐次。德山提起坐具云。和尚。沩山拟取拂子。德山便喝。拂袖而出。背却法堂。着草鞋去。沩山至晚。乃问首座。适来新到。在什么处。座云。当时背却法堂。着草鞋去了也。山云。此子已后。向孤峰顶上。盘结草庵。呵佛骂祖去在。

　　师颂云。霜蹄一跃趁春风。看尽深红及浅红。鞭影未摇归路活。杜䳌声在夕阳中。

　　上堂。四月十五。天下丛林。例皆禁足。唯我天童门下。非但禁足。更要诸人。于长夏之中。各各禁口。第一不得说禅说道。说玄说妙。说向上向下。全提半提。唯恐听事不真者。把作佛法商量。第二不得说张三胡李四黑。昨日雨今日晴。东家杓柄长。西家杓柄短。唯恐听事不真者。把作世谛流布事。须一个个。唇边白醭。舌上生苔。逗到七月十五。从头验过。若果依吾禁制者。三十痛棒。一棒也不饶。且道赏伊罚伊。山僧与么道。也是萧何制律。

　　端午上堂。兼谢张寺丞。大千总是神仙药。(竖拂子云)此药无多灵验多。七佛之师虽解用。难医无病老维摩。

　　雪窦仗锡黎州岳林回礼归上堂。(拈主丈。召大众云)山僧昨日。往诸山报谒。于中途有四件事。全得主丈子气力。且道是那个四件事。划断一千丈雪。冲开二十里云。二百七十峰峦。次第掀翻。千百亿身弥勒。等闲勘破。今日归来。升堂举似。也要诸人共知。知则知了。只如前三件事。则且置。且乃里是勘破弥勒处。(卓一下云)十分憨抹挞。半是掣风颠庆新法堂。兼谢施钱运力兄弟。上堂。今朝六月半。目前事仍旧观。于谓此大楼阁。此大法堂。此大宝座。至于花缦璎珞。幢幡宝盖。种种䊋严。种种宝器。悉皆仍旧。唯是法王所说法要。却不可只仍旧去事。须一句句斩新。脱略古人坯模。不落今时窠臼。然后可以活一切人眼目。所以山僧夜来。展转反覆。搜剔枯肠。逗到天明。欲觅斩新一句。以谢诸人。竟不能得。及乎入此阁。升此堂。据此座。三通鼓罢。大众云臻。于不思量计较中。忽然得个新意。新而又新。虽然只在目前。要且释迦不知处。达磨亦难明。且道在什么处。(以拂子指屋角云)聻上堂。谢监收。支大厦。非一木之能。济巨川。非一人之力。西天四七。唐土二三。尽天下老和尚。竞头出世。或隐或显。或抑或扬。或正路上行。或草窠里走。毕竟成得什么边。(蓦拈主丈。卓一下云)有烦道用解夏小参。鳞潜深涧。偏引钩丝。璞隐危岑。必招锤凿。只据平常行履。自然无往不通。魔宫虎穴。处处安居。带锁担枷。时时自恣。渭水免白头之客。楚城无刖足之人。日从西去又东升。凉既生时炎不作。天童与么告报。诸人与么承当。莫有旁不甘底么。(蓦拈主丈。卓一下云)一声烟渚笛。惊起暮天鸿举。世尊升座。默然而坐。阿难白槌云。请世尊说法。世尊云。会中有二比丘。犯律行。我故不说法。阿难以他心通。观是比丘。遂乃遣出。世尊还复默然。阿难又白。适来为二比丘犯律行。是二比丘已遣出。世尊何不说法。世尊云。吾誓不与二乘声闻人说法。便下座。

　　师拈云。二比丘杀人可恕。老瞿昙无礼难容。山僧日来。事绪颇繁。即今连阿难。并送前后堂首座。限一日从公结断。

　　上堂。谢首座秉拂。都寺冬斋。召大众云。山僧老不以筋力为能。所以寻常。不曾胡乱拈掇古人闲家泼具。而况役役土木。权摄两山。奔驰不暇。更何暇及此耶。近觉精神稍健。事绪颇省。遂将诸经论中。誵讹差别语句。从上一千七百则机缘。乃至佛祖未生已前。长长一段公案。略据管见。从头颂出。着语批判。一时了毕。然则不欲蕴在胸襟。拟对人天众前。尽情吐露。以谢两堂首座。前日为众秉拂。及都寺冬斋。汝等诸人。第一不得生猒倦之心。直须硬着脚头。子细听取。(遂咳𠻳一声)下座再权育王上堂。(拈主丈。顾视云)吽吽。这些业种自何来。虽不同门共一家。连累山僧至今日。一重枷上又添枷。虽然。也有雪屈处在。且道甚处雪屈。(靠主丈云)下座。巡堂吃茶。

　　在育王。启天基节上堂。八吉祥门。(拈主丈。卓一下云)无如此门最吉祥。六殊胜处。(又卓一下云)无如此处最殊胜。一处殊胜。则百千万亿处。处处殊胜。一门吉祥。则百千万亿门。门门吉祥。若入得此门。安住此处。则自然身放吉祥光。舌谈殊胜事。可以祝尧年之永久。可以资舜化之无穷。(举起主丈云)即今吉祥光已现。且殊胜事。作么生谈。(卓一下云)鄮峰高耸碧如蓝。

　　上堂。举僧为同安和尚煎茶。安云。瓯烹绿茗。炉爇白檀。足可以话道周圆。僧云。更请一瓯茶。安云。井底求鱼。山上求螺。岂非愚哉。僧叉手近前。安云。何不道取。僧以目视之。安云。卦是天门。算来五兆。僧礼拜。安云俊哉。

　　师拈云。前面道愚哉。后头言俊哉。同安舌无骨。难饮者僧茶。

　　大慈芝岩和尚。讣音至上堂。东涧一滴水。东湖千丈波。几多湖上客。无可奈舡何。且喜波停浪息。家家雨笠烟蓑。喜里带愁眠不熟。起来讴唱不成歌。

　　除夜小参。旧岁今宵去。新年明日来。一去一来。而无去来之踪可辨。一新一旧。而无新旧之相可分。无相可分。则其相显矣。无踪可辨。则其踪宛然。岂不见。雪岭六年。少林九年。九年六年。六年九年。数到驴年更驴年。歌罗管里米强年。

　　举。世尊成道后。在逝多林中。一树下跏趺而坐。有二商人。以五百乘车。经过林畔。有二车牛。不肯前进。商人乃讶见之。山神报言。林中有圣人成道。经逾四十九日未食。汝当供养。商人入林。果见一人。端然不动。乃问曰。为是梵王耶。帝释耶。山神耶。河神耶。世尊微笑。举袈裟角示之。商人顶礼。遂陈供养。

　　师拈云。苦哉世尊。分明贵价物色。被神言鬼语。多方鼓合。一期贱价卖了。当时若使本分交关。管取五百乘车。进亦不得。退亦不得。

　　正旦上堂。元正启祚。万物咸新。物物既新。人人受岁。且道。舜若多神。受得几岁。诸人还知么。若也不知。此去过恒河沙国土。无边香水海外。有一乾闼婆城。于其城中。有一尊慈。名曰憍梵钵提。可往彼问之。必能为汝说破。

　　佛涅槃上堂。以手摩胸。盖胆毛几曾模着。双趺出示。脚跟下转见廉纤。绝廉纤。明月满山啼杜䳌。

　　上堂。兼谢黎州西堂。应大机。(拈主丈云)显大机。施大用。地暗天昏。山摧海涌。者个拈向一壁。只如鹫峰老汉。于百万众前。拈一枝花。直得金色头陀。破颜微笑。你且道。是梨花耶。李花耶。梅花耶。杏花耶。(卓一下云)一时分付与春风。

　　上堂。谢两堂首座秉拂。都寺结夏斋。召大众云。今佛放光明。助发实相义。说什么今佛古佛。昨夜玲珑岩。放三道宝光。遍照十方无量。微尘国土。一一国土中。山林草木。莫不承此光明。皆发妙音。演说甚深法要。江河池沼。悉变为酥酪醍醐。无上妙味。闻此法。沾此味者。各各踊跃欢喜。叹未曾有。虽然如是。毕竟作么生是实相义。川僧藞苴。浙僧萧洒。

　　解制小参。野老门前。岂有朝堂之事。琉璃殿上。终无射猎之踪。说安居偈子。拄丈强抽枝。谈自恣法门。钵盂重着柄。所以山僧一夏以来。与诸人各不相知。各不相管。眠者自眠。坐者自坐。并不敢以佛法二字。累及诸人。一任诸人。各自随时保爱。逗到秋初夏末。又谁管西州水涝。东州薄收。这边那畔。不妨随处生涯。淡饭黄齑。共乐清平世界。虽然恁么。陈年鼠粪。家家锅釜中。岂无一两颗。且道天童者里。毕竟是有是无。(良久云)作贼人心虚重九上堂。佛之与祖。路旁酒醉汉。禅之与道。篱畔旧蜗涎。天童门下。事作么生。(顾视左右云)无人知此意。令我忆陶潜。

　　开炉上堂。兼贺东山和尚会首座住院。举国师三唤侍者公案。师颂云。火种深埋泠寂中。几回拨着暖烘烘。不知将谓吹嘘力。元是东君信息通。

　　上堂。谢首座秉拂。都寺冬斋。无味之味。其味甚真。无言之言。其言最切。言其味兮哑却口。味其言也秃却舌。堪悲堪笑。大雄峰下老骨檛。牙上更生牙。吃茶珍重歇。

　　腊八上堂。明星照得眼睛穿。眼睛觑得明星落。夜半依前是子时。敢保不曾成正觉。且如何得成正觉去。树顶方知﨟雪寒。花根已有春风约。

　　散天基节上堂。(拈主丈。卓一下云)此寿量品。字义昭彰。迥超千古。流通万邦。直得东村西村。张翁李老。蒉为桴土为鼓。斗充法座。盏子烧香。巴音俚语。广为敷扬。子细听来。尽力注解。只道得个若五须弥之坚固。如四大海之汪洋。不知向下又文长。(卓一下)下座权育王。元宵谢两班上堂。权实双行。主宾互立。拏空塞空。以的破的。总是日午点灯毬。夜半泼墨汁。且据令一句。又作么生。吹毛在匣冷光浮。髑髅遍地成狼藉。

　　上堂。举赵州。访二庵主公案。师颂云。风前无语立须臾。接得双双锦鲤鱼。一等是传真的信。有通书有不通书。

　　佛涅槃上堂。(拈主丈。召大众)黄面瞿昙。乃竺干猛将。以慈悲为弓矢。以智慧为戈矛。统百万雄兵。勇不可当。布三百余阵。势不可敌。如是四十九年。演出五千余卷兵书。虽流落人间。而未尝有一字漏泄。因与生死魔军。为冤为对。遂于䟦提河边。筑一巨城。名为涅槃。于其城中。先以紫磨金躯。犒赏诸兵。令其瞻仰取足。再三抚谕。而又散以八斛四斗珠珍。其谋意无他。必欲打破生死牢关。普与尽大地众生。共行通天活路。得到大安隐。大解脱之场。而后已。岂谓二千余载。犹未遂其志。而未奏其功。山僧既知其力尽计穷。不免拔剑相助去也。(卓一下云)牢关已破。(画一画云)活路俱通。(靠主丈云)太平无日不春风无准和尚忌拈香。飞雪岩前。炎天飞雪。冻得虚空。七花八裂。至今捏聚不成团。子规夜哭松梢月。

　　上堂。举赵州勘台山婆子公案。师颂云。荆榛密密布前峰。塞断行人路不通。昨夜连山遭野火。更无芽孽恼春风。

　　冬节小参。无禅可参。无道可学。四七二三。妄生卜度。引得诸方一队没般次汉。当此之时。随后钻龟打瓦。道个一阳复生。群阴已剥。提起烂臭布裈。罗列陈年果卓。截鹤续凫。夷岳盈壑。子细看来。尽竺干震旦之铁。亦不能铸此一大错。唯有天童门下。苏州菱邵伯藕。青州枣郑州梨。百般道地。一时架阁。只么冷啾啾空索索。绝无可与诸人。东咬西嚼。虽然。莫道山深春意薄。但看桥边竹外。一点两点三四点。寒梅已绽枝头萼。

　　举。睦州问秀才。先辈治甚经。才云。治易。州云。易中云。百姓日用而不知。不知个什么。才云。不知其道。州云。作么生是道。才无语。

　　师拈云。秀才虽然治易。要且未曾读易。睦州虽然通易。要且未曾学易。睦州与秀才则且置。只如易中道。百姓日用而不知。毕竟不知个什么。包羲曾未动。爻象已分明。

　　岁节小参。雪峰纳款于鳌山店上。是得德山力耶。得岩头力。临济𡎺拳于高安滩头。是得黄檗力耶。得大愚力。你这一队师僧。寻常三三两两。口赫赤地。谈论佛法。明辨古今。到者里。还明辨得出么。古人则且置。(蓦拈主丈)山僧与主丈子。为师友之交。一年之间。东拄西撑。左提右挈。扶过断桥水。伴归无月村。尔我相资。彼此得力。如今﨟月三十日也。且道者许多得力处。阎罗老子面前。还使得着么。若道使得着。坐杀诸人。若道使不着。走杀诸人。(遂靠丈云)不如主丈自主丈。山僧自山僧。庭空积深雪。池冷起冰棱。楼上未吹新岁角。窗前且点旧年灯。唵齿临部临。吽吽。

　　举。渐源一日。因云盖和尚至。卷起帘方丈内坐。云盖来见。遂下却帘。便归客位。渐源令侍者。下去传语云。长老远来不易。犹隔津在。云盖擒住侍者。与一掌。者云。未得打某甲。有堂头和尚在。云盖云。只为有堂头和尚。所以打你。者回举似渐源。源云。犹隔津在。

　　师拈云。探骊颔抉骊珠。还他作者。据虎头收虎尾。须是其人。虽然。总被侍者勘破。

　　结夏小参。护生须是杀。杀尽始安居。会得个中意。铁船水上浮。铁船浮也。普请诸人。各各洗脚上船。同入如来大圆觉海。风帆快便。说甚长期短期。橹棹不施。亦无得念失念。无事扣舷歌一曲。有时和月载将归。头头总是生涯。处处无非妙用。后园驴吃草。小鱼吞大鱼。者个则且置。只如西院两错。毕竟作么生商量。(良久云)任公把钓。苏武牧羊举。德山示众云。我先祖见处则不然。无佛无祖。达磨大师是老臊胡。释迦老子是干屎橛。文殊普贤。者担屎汉。等妙二觉。是破执凡夫。菩提涅槃。是系驴橛。三乘十二分教。是鬼神簿。拭疮疣纸。四果四向。初心十地。是守古冢鬼。自救不了。

　　师拈云。说得道理好。归依佛法僧。

　　结夏上堂。无生可护。无足可禁。修无可修。证无可证。修证既无。此无亦无。石人醉倒蜡人扶。

　　七月旦上堂。一尘不起。大地全收。北俱卢州。米价高低。即不问。东胜身州。近日消息如何。阴虫一夜语。客舍几人愁。

　　回禄后。解制上堂。满目荆榛。亘天烈焰。百匝千重。四方八面。赵州拏得七斤衫。普化走入大悲院。蜡人眼光如掣电。

　　径山石溪和尚遗书至上堂。(拈主丈云)石溪怒发。势不可遏。大地平沉。虚空惨怛。赖得天童主丈子浸不杀。直下疏通者一脉。(掷下主丈云)阿剌剌谢两班上堂。百炼色不变。未是精金。千年操不移。犹非良木。要见精金良木么。东边知事。西边头首。无故无新。无先无后。大家扶颠持危。彼此将无作有。山僧赢得放憨眠。几回夜听松风吼。

　　中秋遣三化士上堂。举马大师。与智藏百丈南泉玩月次。师云。正恁么时如何。藏云。正好修行。又问百丈。丈云。正好供养。又问。南泉。泉拂袖便行。师云。经归藏禅归海。唯有普愿。独超物外。

　　师颂云。虎生三子尾吒沙。咂舌垂涎弄爪牙。但见威风起岩窦。不知月照几千家。

　　重九上堂。今朝九月九。渊明开醉口。指点东篱菊。大骂西门柳。诸人听得。只么饮气吞声。山僧闻之。不免袖中出手。(伸出手云)也要诸人大家知有。且知有个什么。指漏不蓄财。

　　开炉上堂。(拈主丈。召大众云)此事如一堆猛火。无你近傍处。无你扪摸处。假饶不顾危亡。一往直前。如关云长向百万军中。取颜良头相似。犹不堪为种草。而况三三五五。团栾打坐。举烧木佛无宾主话。恣意扭捏。取次商量。也大屈哉。确实而言。也须是个人担荷始得。且道。天童还担荷得么。(肩主丈。下座云)依稀憨布袋。仿佛须菩提。

　　十月半上堂。(拈主丈。召大众云)古佛场。瓦砾场。堆山𡏖圾。动地放光。古佛说法瓦砾听。瓦砾说法古佛听。说在听处。听在说处。有时说不在听处。听不在说处。(卓一下云)听说俱泯。此法亦忘。孤猿啼晓谷。白鹭下秋塘。

　　谢新灵岩。(嗣石田)并仙岩。(号海山)及化旃檀林兄弟。上堂。石田上重栽荆棘。已见奇人变荆棘为旃檀林。亦逢好手。天童虽则灾变之余。以此看来。元气只在。然而好手手中。莫有别呈好手者么。(良久)分付海山无事客。钓鳌时下一棬挛。

　　冬夜小参。(召大众云)尽大地。是一团生铁。了无罅缝。迥绝安排。自古自今突兀地。不横不竖。不逐阴阳之消长。不随寒暑之变迁。所以造化之功。难以显其功。炉锤之妙。无所施其妙。虽然如是。忽然冷地里。火星迸散。烧着皓老赫赤布裈。直得沩山水牯。口里烟生。寂子香严。手忙脚乱。正恁么时。是汝诸人。还迴避得及么。(良久云)眼睛才定动。船过海门东复举。僧问赵州。大耳三藏。第三度不见国师。未审国师。在什么处。州云。在三藏鼻孔里。

　　白云和尚拈云。国师在三藏鼻孔里。有甚难见。殊不知。国师在三藏眼睛里。

　　师拈云。赵州白云二大老。一人构得鼻孔。失却眼睛。一人构得眼睛。失却鼻孔。莫道见国师。要见大耳三藏。亦未可在。

　　冬至上堂。恁么也是。不恁么也是。恁么也不是。不恁么也不是。恁么不恁么。总是总不是。何谓如此。阳气发生无硬地。

　　岁夜小参。善哉三下钣。非时爆竹。偏招野鬼闲神。知识尽来参。杜地驱傩。取笑张公李老。既善知时节。未梦见旧岁君脚跟。吾今不再三。已触着新岁君祖讳。古人恁么告报。山僧恁么注解。总是屈抑诸人。好与缚作一束。抛向大洋海里。犹未为快意在。虽然如是。﨟月三十日。真个是岁除夜始得。何故。家中无伪契。岭外有枯桑。

　　举。僧问金峰。是身无知。如土木瓦石。此意如何。峰下绳床。扭住者僧耳朵。僧负痛作声。峰云。今日捉着个无知汉。僧礼拜而出。峰召云。阇梨。僧回首。峰云。若到堂中。不得举着。僧云何故。峰云。大有人。笑金峰老婆心。

　　师颂云。扁舟划断晓江云。一曲高歌远送君。惊起滩头野鸭子。海天飞去不成群。

　　岁旦上堂。千峰沐雨。万树笼烟。磨盘呈旧面。水碓拜新年。无作而作。不然而然。因思昔日肇法师。克由叵耐。道个物不迁(时寓磨院)元宵谢新旧两班上堂。风高水急。桥断路穷。进前今岁元宵。放十分灯。与邦民同乐。山僧与新旧职事。合山大众。亦与其数。其乐不可胜言。忽有个出来道。长老你好没巴鼻。灯在城中点。山间何与焉。况今灾变之余。苦则有之。更有什么乐处。只向他道。春色无高下。花枝自短长。

　　佛涅槃上堂。今日升堂。击鼓道个二月十五。见者掩鼻而回。闻者恶心呕吐。苍天中更添冤苦。何故。身口意不净。是名佛灭度。

　　退院上堂。六年心念已灰寒。几欲求闲不得闲。今日不求闲自至。一枝藤占几江山。

　　瑞岩山开善禅寺语录

　　侍者　宗应　等编

　　三门。门外语门内语。尽情打开。说与诸人了也。捎空俊鹞。便合乘时。苟或不然。君往西秦。我之东鲁。

　　佛殿。大阐提人。嫌佛面丑。无惭愧汉。谤沉无香。两翁相对不成双。

　　方丈。下等人来。三门外接。中等人来。法堂上接。上等人来。禅床上接。离此三等外来者。向什么处接。(拍禅床)三生六十劫府帖。妙得此诀。用处超越。直得空里产灵芝。炎天飞瑞雪。金刚脑后抽生铁。

　　法座。尽大地撮来。如一芥子许。于一芥子中。容受三万二千师子宝座。而不迫隘。为复是神通妙用。为复是法尔如然。大鹏一展九万里。篱边燕雀空回旋。

　　提纲。机关脱落。我国晏然。闻见尚存。长安甚闹。善观时节。把断要津。天童佛法。瑞岩不知。瑞岩家私。天童不会。玉在石而无瑕。珠藏渊而绝颣。历历全超象帝先。寥寥抹过威音外。者个则且置。只如隰州古佛。与石窗老人。(竖拂云)见今在山僧拂子头上。互相耳语。取次商量。且毕竟说个什么。(击禅床云)千年桃核里。只是旧时人。

　　复举。瑞岩彦禅师。常于方丈坐。唤云。主人翁。自应云。诺。惺惺着。佗日异时。莫受人瞒。有僧举似玄沙。沙云。等是弄精魂。就中瑞岩甚奇怪。

　　师颂云。一击华鲸吼月明。主翁魂梦已惺惺。海天空阔无知己。赢得潮声到客亭。

　　小参。胡现汉现。无端镜面生尘。凡耶圣耶。不合引贼入界。古人罪过。已被山僧讦露了也。山僧罪过。想瞒诸人不得。诸人罪过。亦瞒山僧不得。山僧与诸人则且置。(拈主丈云)且道。主丈子。还有过也无。若道有。狮子岭磕破鼻孔。若道无。唤回亭𣤩瞎眼睛。不有不无。(掷下主丈云)南山鳖鼻蛇。撺入新罗国。吞却镇海珠。咬杀嘉州佛。正恁么时如何。背阴山子向阳多。

　　复举。赵王问赵州云。和尚年尊。有几个牙齿。州云。只有一个。王云。既只有一个。寻常将什么吃饭。州云。虽只一个。下下咬着。

　　师拈云。大众。常闻老赵州禅。在口皮边。以此看来。直是粘牙缀齿。

　　为郡王上堂。今之房杜昔伊周。功盖东南三百州。十二峰前月如翦。不知分照几家楼。

　　解夏小参。文殊头白。普贤头黑。阿难合掌。迦叶擎拳。兄呼弟应。只在目前。尔东我西。不离当处。所以在太白说安居偈子。一十二峰齐点头。来瑞岩谭自恣法门。二十里松争讳得。无彼无此。无党无偏。是非杳忘。得失俱泯。是则是。迦叶欲摈文殊。槌不能举。又作么生。草镇多条贯。闲房有鬼神。

　　复举。石楼和尚。有僧入方丈。顾视石楼而立。石楼展两手。僧便出去。楼唤云。你是会了出去。不会出去。僧展两手。石楼云。不得道佛法中无人。只是少。僧云。莫是佛法么。楼云。是则少矣。非则多矣。僧云。是何言说。石楼以目视之。僧便礼拜。楼云。识取自好。

　　师拈云。石楼与者僧。如泾渭并流。同会于海。泾欲清其渭。渭欲浊其泾。泾不可得而全清。渭不可得而全浊。虽则混为一味。其奈清浊分明。具眼者辨取。

　　解夏上堂。(拈主丈云)大众。主丈子。业识忙忙。东边白安居结制。西边贺法岁周圆。于本分事上。全没巴鼻。然于没巴鼻中。本分事一时具足。如何见得。(卓一下)六六不成三十六。

　　上堂。谢进退两班。都寺斋。并妙用堂及法眷。屋前基业。屋后生涯。堂堂妙用。不假安排。暑退凉飙起。燕归鸿雁来。天台南岳。峨嵋五台。新罗击鼓大唐斋。苏噜㗭哩吽㗶吒。

　　中秋上堂。兼谢新请藏主。缺而又圆。圆而又缺。幸自万里青天。无端强呈丑拙。引得自古自今。乃佛乃祖。大藏小藏。全提半提。掉棒打月。水中捉月。几曾梦见中秋节。老药山端的别。一啸清风动寥𣲽。

　　重阳上堂。孟嘉已前。渊明去后。谁家篱畔欠黄花。那个杯中无白酒。重阳只是九月九。阿呵呵。始信茱萸茶苦涩。展眉人少皱眉多。

　　谢芙蓉西堂上堂。举芙蓉和尚。访实性大师。师上堂。右边拈主丈。向左边云。若不是芙蓉师兄。也大难委悉。师颂云。陪尽老精神。柸盘越样新。谁知村店酒。难劝御楼人。

　　上堂。举普化和尚。于市中摇木铎公案。颂云。瞿塘三峡风波险。栈阁连云行路难。烽火相连兵刃接。一封乡信报平安。

　　冬夜小参。仲冬严寒年年事。须知事上大有事。若人知得事上事。到了全然不干事。有般汉。闻恁么告报。便向者里。如棚头傀儡。进前叉手。叉手进前。装神头做鬼面。似则也似。其奈线索。总在别人手里。(蓦拈主丈。召大众云)且道。者个是神头线索耶。是鬼面线索耶。(划一划)一时划断。野桥无限春消息。分付梅梢与柳梢。

　　举。僧问永明潜禅师云。至理无言。假言诠而显道。如何是显道底言。潜云。切忌拣择。僧云。如何是不拣择。潜云。元帅大王。太保令公。

　　石溪和尚。八方珠玉拈云。不得作拣择会。不得作不拣择会。毕竟如何。元帅大王。太保令公。

　　师拈云。拣择与不拣择。得与不得。总拈。向一边。元帅大王。太保令公。亦且居那下。毕竟如何是显道底言。良久云。只知开口易。不觉舌头长。

　　上堂。谢浴主。及暗室平田二道旧。东土与西土。镬汤无冷处。暗室里突出鳖鼻蛇。平田中撞著白额虎。眼放闪电光。毒气成烟雾。(蓦拈主丈。掷下云)最难行是芝峰路。

　　腊旦上堂。四序暗推迁。钵盂口向天。止余三十日。便是一周年。穷𤺊吵。饿𤺊煎。不觉不知。阎家老汉。突然在前。更不问你吃公家展眉饭。私家皱眉饭。总要还钱。何谓如此。岂不见。老南泉牯牛。放牧在溪边。

　　圣节上堂。去年今日节。海角天涯传报捷。今日去年朝。黄童白叟尽歌谣。雨不破块。风不鸣条。渔者自渔。樵者自樵。草木昆虫王化里。万拜谁道不逢尧。

　　腊八病中上堂。星在天上。眼在眉下。星无暗明。眼无昼夜。密密绵绵无缝罅。既无缝罅。且于中如何着得个悟之一字。老僧正病在此。

　　佛涅槃上堂。二月十有五。瞿昙开死铺。摩胸告众时。椁示双趺处。缩不来展不去。七手八脚一时露。

　　上堂。谢璧都管郁修造。(召大众云)贵如圭璧。贱如泥土。镇压山川。辉腾今古。有商量没价数。富者得之贫。贫者得之富。岂不见。茶陵山下郁阇梨。骑驴蹈断溪桥路。

　　浴佛上堂。七步周行行不到。惟我独尊说不到。跛脚云门老。尽力行尽力道。一棒打杀。与狗子噇。检点将来。也是将油洗皂。

　　结夏小参。本来圆觉。日用无亏。自己伽蓝。何曾盖覆。所以登山涉岭。无非禁足之时。捷蚬捞虾。总是护生之日。且待共汝。商量两错。西院全身入草窠。出来作宴。管顾诸人。东山特地扬家丑。瑞岩灾变之余。内空外空。非但无可管顾诸人。亦无可与诸人商量。只据见定。以十日为一旬。九旬为一夏。彼此和光同尘。各自顺时保爱。何谓如此。岂不见道。州县败落。更点分明。

　　复举。懒安和尚。送木蛇与疏山。于上题云。本自天然。不劳雕琢。疏山接得。亦题云。本色住山人。且无刀斧痕。

　　师拈云。一人道天然。一人言本色。幸然好一条木蛇。无端拗曲作直。(拈主丈。召大众云)者一条木蛇。见今在山僧手里。且道是曲耶。是直耶。(掷下云)缠到堂中二头首。

　　解夏上堂。四月十五。七月十五。结则结其解处。解则解其结处。结处解处。西天此土。即今结解双忘。毕竟以何为据。(蓦拈主丈。卓一下云)西风一阵来。落叶不知数。

　　中秋。谢监收。并油局主。上堂。今朝八月半。此夜一轮满。非但一轮圆满。乃至诸庄所收稻子。粒粒亦皆圆满。天开月朗。众望已满。时和岁丰。众钵亦满。因思马大师。浑家贪赏玩。引得尽大地人。一时三马九乱。虽然。要且人乱法不乱。且如何是不乱底法。老鼠尾掀油瓮翻。猫儿咬杀𨍏轹钻。

　　上堂。(拈主丈。召大众云)明如日。黑似漆。字雁写不真。夜虫吟不出。主丈子机不密。通身乌律律。一尺两尺三尺。四五六七尺。

　　重阳上堂。重阳佳节到来。瑞岩无可安排。一十二峰黄栗粽。东大洋海茱萸茶。万象摩唇捋觜。虚空缀齿粘牙。不知秋意落谁家。

　　开炉上堂。兼谢藏主。火种子。没来由。不从佛得。不就祖求。一大藏教。横说竖说。几曾烧着。口空啾啾。今日冷灰中拨出。(竖拂子云)一块死柴头。还见么。无烟无𦦨。燎却眉毛。笑倒沩山水牯牛。

　　冬节小参。举赵州勘婆公案。颂云。没艰难处立难难。难透村婆者一关。忽地假鸡啼午夜。马蹄蹈月过长安。

　　冬至上堂。群阴剥尽。一阳复生。一阳生万物生。(拈主丈)主丈子。阴阳未判已前生。未生已前作么生。既生已后何似生。(竖起云)元来个样生。过溪过岭。东拄西撑。(掷下云)掷向千峰万峰外。从教人道可怜生上堂。谢用堂首坐。大机西堂。通藏主秉拂。及都寺冬斋。进退职事。大机普应。妙用全彰。井通沧海。日上扶桑。击石火。闪电光。进前先蹉过。退后绝承当。只如不进不退。又作么生。净名杜口居方丈。一钵天厨午饭香。

　　腊八上堂。冷坐雪堆中。罗睺入命宫。被人赃作佛。打失主人翁。眉间蛛网断。顶𩕳鹊巢空。(拈主丈。卓一下云)公案今朝又一重正旦上堂。今朝正月旦。雪雹大如弹。打着辛酉岁君头颅。直得庚申岁君后跟嚗断。然后起来。胡跪合掌。为交承发愿。愿从今日去。三边宁靖。万民齐贺太平年。五谷丰登。宽着肚皮噇饱饭。

　　圣节上堂。一人本命。赞莫能尽。雪晴天地宽。云净日月正。宽而愈久。正而愈明。山僧不会轮甲子。花发优昙知是春。

　　元宵上堂。谢都寺斋。人间共赏元宵。瑞岩本光现瑞。屋上山桥下水。三门八字打开。左右青叶娄至。头顶天脚蹈地。陈如觑破香积厨。释迦不受然灯记。

　　浴佛上堂。生于秽土。不受点污。目顾四方。周行七步。看来步步讨便宜。落水也要占干处。

　　端午上堂。(拈主丈。召大众)无病之药。(卓一下)不传之方。昨朝用不得。今日恰相当。如何是相当处。(掷下主丈云)往往呼为百草霜。

　　西岩和尚语录卷上
卍新纂续藏经第 70 册 No. 1391 西岩了慧禅师语录


　　西岩和尚语录卷下

　　法语

　　示惠上人

　　惠禅人。四月八日。袖纸扣方丈东轩。且以吾佛生日为辞。觅一转语。以资朝夕道味。因谓之曰。吾佛生日。手指天地。大开臭口。独自称尊。至于后来三百余会。空有顿渐权实偏圆。人间天上。海藏龙宫。狼藉不少。何必枝蔓上。更添枝蔓耶。吾佛未生时。却有一转语。固不敢悭惜。先请上人与山僧。迴避下字。却来与你说破。渠曰。者一字子。非不欲迴避。直是百计千方。迴避不及。予曰。非但上人迴避不及。山僧到此。亦迴避不及。只此迴避不及。正是吾佛未生时。一转语也。上人不觉失声大笑。于是掇笔。而为之书。

　　示周道士

　　远公未登庐阜。陆修静未到虎溪。幸自好一条平实道路。无端二老相逢。握手过桥。轩髯一笑。便见七凹八凸。若欲行此路。第一不得向平实凹凸处。瞠眉努目。亦不得坐在非平实凹凸处。事须勇其志确其心。不蹑古人踪。不循旧途辙。了无顾忌。一往直前。履践于二六时中。着眼向三千里外。蓦忽伎俩尽岐路穷。转步踏翻。大笑一回。此方是亲到地头时节也。远静二公。是甚破草鞋。释迦老聃。且唤来洗脚。脱或未然。山僧更为汝。立个双牌堠子。记得僧问赵州。如何是道。州云墙外底。僧云。我不问者个道。州云。你问那个道。僧云。我问大道。州云。大道透长安。且道是平实耶。凹凸耶。若道是平实。因甚自古自今。多少人。向者里跳不过。若道是凹凸。且毕竟那里是凹凸处。

　　古渝周居静高士。真本色道流。善能参究。参来参去。忽地抓头。摸着楮皮冠。则便见老赵州与东林。一时败缺。

　　示许居士(善别宝)

　　游方须具游方眼。若不具眼。则便被诸方曲录床上老眼秃。将从上以来。闲家泼具。摊向面前。大张价数。百样矜夸。以为希奇之宝。或一时打失眼脑。构赴不着。未免遭他惑乱。打入骨董队里。无有出头底时节。若欲究明此事。须是上根利智。皮下有血。眼里有筋。识机宜别休咎。未言先领。未举先知。始得。如适早脚跨方丈门。见瓷香炉相似。一见便知。是北青窑变。价直多少。一言定当。了无疑滞。更不在山僧。如之若何也。鄮峰所谓。庞公帽傅公锤。总成剩物。似恁游方。诚不忝矣。

　　许居士乡丈。真具眼一在家僧耳。烂游诸方。遍扣前辈大老门户。年虽迈而志愈坚。得得绝江。访我于万松影里。临别袖纸觅语。故书此以塞其请。

　　日本证上人。以断桥法语。求印证

　　日本证上人。回自天台。以断桥弟法语见示。且言中间错了舷之一字。欲乞证据。以老拙看来。断桥之错。非特者一字。其间大有错处在。非广略韵中。所该载者。上人试向黑角里。着些眼筋。子细点看。若检点得出。生死二字。总是切脚。日本大唐。乃至恒沙国土。犹指诸掌。倘或未然。天童不免将错就错云。宝祐丙辰(云云)。

　　示鉴上人(自径山来)

　　参方衲子。鉴在机先。未离径山时。已知道。西岩老汉。是蓬州人事了也。更何待历三江九堰。怀臭木札。提破炊巾。登其门。造其室。睹其容。而又觅其语。以当参学事耶。德山隔江招手。特地扬家丑。高亭便乃横趋。全身在半途。恁么看来。上人即今进前擘纸。山僧从而左手点笔。未免笑杀西兴渡口。王梢工第七子也。且道此子。有甚长处。回途验取。

　　䟦语

　　刘朔斋为传侍者书(白杨顺语龙门三自省语)

　　龙门白杨。舌头长数丈。朔斋居士。笔力重千钧。若于言下承当。则埋没二老。若向纸上寻觅。则孤负朔斋。辨端倪别缁素者。微传而谁。

　　琮率庵悼颂轴

　　率庵老人。三业门中。重处偏坠者。唯口业耳。屡登曲录。于言诠不及处。与天下衲子。结尽多少口业。归老湖山。向意句不到处。与梅月松风。结尽多少口业。此业深厚。不自觉知。或谓。其必招死后之报。今览此轴。前言信之。

　　书怪石颂轴后

　　石之本质。卓荦棱层。出乎天真。何怪之有。如不信。但以轴颂。镵之于石。览者必怪此颂。而未必怪此石也。

　　书竹溪颂轴后

　　竹傍溪。溪傍竹。竹可观溪可掬。深处浅。浅处深。曲中直。直中曲。尽竹溪之妙。已见于此轴。若其非浅深曲直。所能形容处。西岩抑不得已。而为之辞。淳祐丙午。六月二十有六也。

　　书浮月颂轴后

　　庆上人。尝读西湖八篇。偶于暗香浮动月黄昏处。心目开明。如在空蒙㶑滟间。得见孤山山人。凛然风采。由是移梅瓮牖。澡月盆池。肉其诗骨以雅。山房之趣。扁曰浮月。意有自来。浮谓暗香。非谓月也。湖海英衲。赓歌咏之。虽咏月而不咏暗香。然香在句中矣。有鼻孔者嗅取。

　　书径山圆照所书。白杨和尚示众语后

　　养子不着顺摩捋。喝要耳聋棒要杀。此老空东山森严家法也。今观圆照老师。大书白杨顺和尚示众语。以示小师春侍者。此得非顺摩捋乎。然其间有甚于棒喝者矣。

　　永嘉彬上人。写华严经。请书其后

　　华严法界。重重无尽。无尽重重。大海为口。须弥为舌。说莫能尽。世间有限量纸笔。焉能尽之。彬上人。深得无尽藏三昧。故以无限量之纸。无限量之笔。书之。纸笔无尽。书亦无尽。只此无尽亦无尽。虽然。犹是法界量边事。且如何是法界量外事。胡僧翻贝叶。王老嚼生姜。

　　遁庵与朋首座书。祝与妙喜造塔

　　大慧普觉。未入灭时。尽大地捏成个院子。犹未足以称其全提。既入灭后。尽大地总为一塔庙。犹未足以奉其灵骨。今观老遁庵。与朋首座书。区区留意于五峰坏土。此又安足以报先师之厚德耶。然于中所谓。顿首百拜。冬仲严寒。至祝不宣者。亦可以为后世点眼药也。

　　止翁语录后

　　大梅止翁和尚。五会语要。天童老灭翁。为之校证。凡一字一句。如陈年梅核。绝无苦涩酸甜等味。然无味之味。咬破方知。后之览者。切忌望林止渴。

　　为应上人。书圆照和尚语录后

　　臭口所宣。无非恶语。我当时轻轻听着。至今洗耳不暇。更何暇洗眼耶。应上人收之。

　　玉维那所书。圆照和尚语后

　　良工未出。玉石不分。玉石既分。良工已矣。玉维那。只当自韬其玉。以待善价。今反拾其顽锤钝凿。以为家传至宝。何哉。盖恐后来者。只知玉之无瑕。而不知玉之所自也。

　　简书记所书。圆照和尚语后

　　蛇饮之泉。闻尚不可。况食之乎。简书记。亲见先师。亲闻其语要。而又亲手录之。于不动轩。其中毒诚不浅矣。第此毒流行。为祸必大。今欲去之。当有何术。但将此录。连诵七遍。

　　石桥写圆悟心要

　　语曰心要。字曰心画。见其画须求其心。求其心须得其要。倘得其要。则便见圆悟与石桥。同一舌根。共腕头力。信口而说。信笔而书。无古今毫发之间。设或泥其迹执其言。则二大老。相去。何止隔四世矣。

　　大慧与杼山居士书

　　释迦老子。在正觉山前。睹明星现。忽然悟道。便云。我观一切众生。具有如来智慧德相。与我无殊。此真狂言也。老妙喜。反引此语。为息狂之方。得不转误杼山耶。

　　石桥和尚。试新笔。写滕王阁记。石溪和尚。书风幡话颂

　　石桥翁。略试新毫。大沛西山之雨。石溪老重书妙偈。扫开南浦之云。淳熙己酉已前。嘉熙丁酉之后。一句子。槛外长江。已为流通。若是风幡旧话。宜束之高阁可也。

　　偈颂

　　禅会图。黄檗掌沙弥

　　膝下黄金贵。掌中天地宽。风云欣际会。四海夜涛寒。

　　赵州接赵王

　　跏趺迎上客。曲录对旌幢。不是家风别。他居礼乐邦。

　　国一见代宗来。起立

　　立在威仪外。全身在里头。重重赐龙袖。难掩面门羞。

　　中原之宝

　　至宝应难别。波斯双眼昏。何如放下手。留取镇中原。

　　文宗嗜蛤蜊

　　螺师蚌蛤类。大唐天子心。嗜好即深信。南无观世音。

　　李习之见药山

　　即今非见面。昔日不闻名。一句添三句。篇章凑不成。

　　韩文公见大颠

　　事繁求省要。省要事频繁。纵得三平老。文公只姓韩。

　　庞居士见马祖

　　孰是心空者。谁为选佛人。笊篱二尺柄。簸箕三寸唇。

　　丹霞见灵照

　　当风鸦臭气。一个豆娘儿。熏得行人走。冲爷皱断眉。

　　捧佛安名

　　名正字亦正。形端影亦端。呼来并诺去。驴屎杂栴檀。

　　说无生话

　　家有全棚乐。新翻调不同。分明恨离别。却是喜相逢。

　　女子看日

　　劣女还闺合。痴爷看日头。几生亲骨肉。不共戴天仇。

　　庞大倚锄而化

　　辨地要从苗。枝残叶后凋。春风收契券。锄柄亦抽条。

　　重𦘕知识壁

　　幸自十方无壁落。谁将五彩𦘕虚空。善财眼里生花翳。去却一重添一重。

　　雁山出队。上陈侍郎

　　尊者从空掷钵来。神通用尽却成呆。看来不似维摩老。一默千门万户开。

　　古帆

　　海变桑田数莫穷。几回高挂逆流中。自从一饱清风后。船上时时有散工。

　　雪庭

　　玉砌晓光寒。家风个样生。须知平白处。着脚是深坑。

　　自省

　　𥉌眵眼孔忽然开。冷汗通身笑满腮。数十年间将谓道。谁知今日却元来。

　　闲田

　　秦不耕兮汉不耘。钁头边事杳无闻。年来也有秋成望。三合清风半合云。

　　闻叟

　　不是耳从声畔去。亦非声向耳边来。新罗国里打斋鼓。老汉钵盂齐展开。

　　一翁

　　朕兆未分初。都卢只老夫。包羲太多事。胡处又添须。

　　断桥

　　头枕溪西尾搭东。东西只尺不相通。跳不过处水千里。进得步时山万重。

　　西窗

　　分得竺干些子光。拓开户牖辟封疆。谁知迥绝安排处。昨夜三更挂夕阳。

　　松坡

　　白头弃钁下烟扉。正是欣逢快便时。岂谓傍山根脚在。至今留得碍人枝。

　　病翁

　　八万四千毛窍里。如来禅与祖师禅。一回白汗俱通畅。忌口更须三十年。

　　石室

　　锤凿不到处。纵横丈许宽。宁教苔藓去。要下一筹难。

　　别川道士

　　尘中相见头颅别。座上交谈语笑同。拶到了无同别处。擎拳合掌各西东。

　　送彻上人归蓬州

　　蓬莱一尺离青天。水不行舟古语传。但得胸中有江海。归家陆地也撑船。

　　阆州权兄。归住锦屏

　　归家结束盖头茅。坐看青山久不磨。切莫风前开臭口。恐人传作阆山歌。

　　坚上人归成都(自平江来)

　　苏州得得上凌霄。恰值山寒雪未消。逗到雪消山骨露。春风已在锦江桥。

　　送人归昌州

　　见说家山富海棠。杜陵才短没篇章。烦君开口道一句。撺掇教他分外香。

　　送人归湖南

　　白纸无端墨笔书。分明一句却模糊。青灯夜雨湘江上。添得平沙落雁图。

　　送僧之江西

　　一粒收成敌万仓。可怜别甑不炊香。簸箕唇外打𨁝跳。八十四人皆秕糠。

　　送人之岳山

　　莫珍龙袖贵金襕。试拨湖湘草里看。拨看路边牛粪火。乌藤变作紫栴檀。

　　送奎上人往中川(在雁山)

　　湫间云冷不成眠。听得樵歌一曲全。切莫喧传江上路。此声不入钓鱼船。

　　送李道士归东湖

　　湫龙噀水湿髭须。四十九盘山𦘕符。此法未传先有验。夜来驱月下东湖。

　　送性侍者之冷泉(长灵和尚小师)

　　爷儿解释死生冤。觅语欲登灵鹫山。借与门前溪上路。草鞋钱是你侬还。

　　送日本俊上人

　　钵盂捧入大唐来。饭里无端咬着砂。一粒砂藏诸国土。方知寸步不离家。

　　瑞上人血书莲经报亲

　　二千年前血滴滴。今日分明重指出。所生父母知不知。一二三四五六七。

　　赵山台。莲花方丈

　　一芙蕖是一毗耶。一叶香风一室开。三万二千师子座。藕丝窍里涌将来。

　　黄梅一会(新建栽松采樵局扁)

　　日暮下山投宿处。风前闻客诵经时。分明此处此时节。总在目前人不知。

　　灵江

　　水底乌龟无卦兆。岸头神树不相关。要知祸福流行处。只在波心月一弯。

　　木翁

　　不知天地是同根。到老全无刀斧痕。结得同行个上座。夜来扶过落花村。

　　鸣雁松林接待

　　望见松林笑满腮。香厨岂为者僧开。三千里外有知己。鸣雁带书招不来。

　　寄乐山居士(旧为书雪寄鳌店接待一扁)

　　雪鳌寒耸玉棱层。门钉桃符似不曾。将谓已无闲鬼崇。客床犹有不眠僧。

　　奉化亭山庙接待

　　只个亭山歇脚亭。岂图一饱脚头轻。须知钵里和箩饭。粒粒无非鬼眼睛。

　　闻父讣(二)

　　眉毛盖眼赤须胡。女嫁男婚不识渠。唯是我侬偏孝顺。十年不作问安书。

　　见说如何与若何。恰如风向树头过。若论父子分明处。自古绵州所出多。

　　悼虎丘枯桩和尚(骨撒金山江中)

　　佛心之子毒蛇心。欢喜无端变作嗔。五处住山开毒口。不知喷杀几多人。

　　华雨台前倒法幢。海门浪里钉枯桩。千古万古撼不动。碍塞泼天扬子江。

　　悼灭翁

　　咬牙啮齿骂松源。四海五湖洪浪奔。天目山云梁渚月。就中嘲谤不成冤。

　　尽道灭翁今灭门。那知灭字塞乾坤。道渠已灭不曾灭。总不是渠真子孙。

　　谢万年淮海寄拟为上堂

　　不愁台岭路岧峣。生怕平田恶水浇。一杓又倾三百里。令人含恨不能消。

　　寓北山小阁。因事偶作

　　老去将贫买得闲。十层梯下是人间。忽因送客闻新事。又嘱山童紧着关。

　　赞佛祖

　　出山相

　　夜半见明星。山中添冷话。脚未出山来。此话行天下。我观一切众生。成佛多时。只有你者老子。犹欠悟在。

　　达磨(踏芦)

　　噫吁。西来何所图。未开花五叶。先坏一茎芦。秋风吹恨满江湖。

　　西土不拘。东土不管。口边落节。臂边拔本。自携只履赋归欤。脚下至今犹未稳。

　　观音(蹑莲。书观经当衣文)

　　字字不真。句句不实。真实色身。何处寻觅。无寻觅处。正观现前。菡萏花香水接天。

　　常思惟(坐吉祥草)

　　不滞闻见。而受用闻见。不涉思惟。而深入思惟。一坐至今扶不起。圆通门户草离离。

　　海眼光(海中有一龙擎头)

　　海眼为香饵。悲心作钓钩。鱼龙知几许。贪者自抬头。

　　又(抱膝坐岩。净瓶有柳)

　　抱膝踞岩阿。自在特自在。一线柳梢风。扫净众生界。苦苦。忽然变成雨。

　　又(提篮)

　　玉腕指尖新。力能提万钧。上他篮子里。未必是金鳞。

　　文殊为龙女说法(坐狮子)

　　作狮子吼。震龙王宫。说者如哑。听者如聋。清凉山顶照明月。无垢世界生清风。

　　普贤出山相(看经)

　　驾白象王。数黑豆子。行愿不相应。身心不相似。虽然瓶泻二千酬。敢保胸中无一字。

　　布袋(半身。仰视横杖)

　　乌藤横占阎浮界。鼻孔直撑兜率天。刚道化身千百亿。一身犹自不完全。

　　又(指空中佛)

　　布袋没半边。乌藤欠一橛。手指空中底。要且不是佛。是什么。咄咄咄。

　　又(挑布袋回头)

　　挑起悭囊。悭而不吝。回头等一个人。知是张何李郑。且等且等。等到弥勒下生时。或然等得也不定。

　　又(回头。拽布袋)

　　转脑回头。百般卖弄。滞货只些儿。尽力拽不动。吽吽我不信。得恁么郑重。

　　布袋

　　扪腹一笑。笑里戈矛。背手牵囊。囊中锥刺。将谓渠侬有底聱。元来奉化只如此。

　　三教

　　姓孔名聃。字曰瞿昙。禅道第二。文章第三。同门同出入。不是我同参。

　　维摩

　　示疾毗耶方丈。文殊亦难近傍。看来无药可医。只是忌口为上。

　　须菩提(倚丈看经)

　　道个希有世尊。不知口是祸门。至今看经未了。立得主丈生根。

　　马郎妇(手执莲经)

　　七轴莲经。自舒自卷。嫁人之媒。算人之本。金沙去后转风流。几度桃花春浪暖。

　　为超尘居士赞

　　观音坐岩中。并十六罗汉(有水)

　　应现声闻身。本身曾不动。众身齐说法。平地波涛涌。此法不知谁解听。岩谷晓来云气重。

　　丰干闾丘虎

　　虎怕人心恶。人欺虎太慈。虽逢贤太守。难打者官司。

　　寒拾(作一团眠。地有苕帚)

　　五台为床。峨嵋作枕。眠似不眠。惺如不惺。唤起来。三十苕帚柄。

　　拾得磨墨。寒山题岩

　　乱石当淘泓。千岩作诗轴。意到句不就。句到意不足。墨渐消。笔渐秃。苍松偃蹇莓苔绿。

　　寒山(题崖)　拾得(磨墨)

　　高兴上层巅。断崖收晚烟。笔底两三字。人间千百篇。

　　心手不相知。石上墨成池。劫石有消日。此墨无尽时。

　　磨针罗汉

　　磨砻分寸工夫。建立针锋世界。尚欠些子合尖。且待石头烂坏。

　　洗钵罗汉

　　水落方能石露。有心别无用处。若问佛法如何。日洗钵盂两度。

　　善财(持荷叶)

　　捏定五十三人。性命若一藕丝。擎起百一十城。世界如一荷叶。此未入母胎已前神通。正参见文殊已后时节。楼阁门前事若何。夜来池沼皆明月。

　　四睡(二)

　　人兮不羁。虎兮不缚。是四憨痴。成一火落。虽然合眼只一般。也有睡着睡不着。

　　无固无必。挨肩𣏞膝。人梦不祥。虎梦大吉。世上有谁知。天台云幂幂。

　　朝阳穿破衲(破衲横肩。作穿针势)

　　一衲横肩遮百丑。破处冷风吹不透。待伊穿线要重联。金乌已在西山后。

　　对月了残经(开卷掩面)

　　破微尘出大经卷。一弹指顷千百遍。只因错认月为灯。至今展卷遮羞面。

　　又

　　麻线贯竹针。大阳相对面。通身破绽多。如何补得遍。

　　好念脱空经。不知山月转。将谓了多时。犹有者一卷。

　　猪头和尚

　　提起臭猪头。密持清净戒。将谓足脂膏。元来少肉菜。如何出得金华界。

　　又(柳树下。放猪头在地。手把扇子)

　　圣者圣何从。空中柳絮踪。猪头不得吃。遍地扇腥风。

　　又(扇置地)

　　猪头捧起。全苦全甘。饥兮不吃。饱而常贪。大地作柄扇子。难遮满面羞惭。

　　言法华(以手书空)

　　口中念底。空中写底。是何章句。是何宗旨。人道你转法华。我道法华转你。

　　鸡骨和尚(把数珠)

　　吃既不知数。吐亦难数渠。非图甜得口。意在五更初。

　　政黄牛

　　屈膝跨牛腰。山遥水更遥。有诗吟未就。白鹭下溪桥。

　　普化

　　铎掩洪钟。机如掣电。明头暗头。四方八面。一着得人憎。走入大悲院。

　　蚬子和尚

　　得恁么自在。得恁么快活。古庙当藂林。捞波作衣钵。脚头到处江天阔。

　　又(枯树下)

　　赤手立生涯。都卢一个虾。不从江里得。树上捷将来。

　　邓隐峰(掷锡。一人在旁。仰视笑)

　　金锡一震。虚空退听。百万雄兵。难破此阵。一时游戏神通。未免旁观者哂。

　　五祖送六祖渡江。并船子接夹山

　　一叶舟离港口。一桡外无可有。子不知羞。父不觉丑。丑恶羞惭。万年不杇。岂不见。黄梅路上数株松。带雨含烟。一似朱泾堤畔柳。

　　五祖㘽松。六祖担柴

　　恨杀老头陀。山移恨不磨。吾今担头重。为汝种松多。

　　五祖㘽松　六祖卖柴

　　无柄锄头。无根松树。万古风规。一肩荷负。至今夜夜黄梅雨。

　　夯担不担柴。通经不识字。新州路上人。中书堂里事。三更月照东禅寺。

　　船子夹山

　　一棹绿杨湾。金鳞得处难。长江深有恨。不合蹈船翻。

　　谢三郎(无船。胁桡合掌立)

　　笠雨湿蓑烟。头陀行已圆。一桡横到底。不蹈浙江船。

　　又(舟中把钓)

　　箬笠蓑衣。短篷孤艇。四海一钩。千江只影。不知月在飞猿岭。

　　普化泉大道

　　酒肆屠门。街头市尾。摇破木铎。无宫商而暗合宫商。挑大道浆。虽不醉人而人自醉。是则是。我问你。不知郴州城中。何似大悲院里。

　　灵照女

　　无底篮儿。无柄笊篱。闲家泼具。卖与阿谁。自对丹霞呈丑拙。至今羞涩𦘕娥眉。

　　指点谁家子。将呈泼笊篱。物轻情意重。不使老爷知。

　　四宗风(政黄牛船子)　(泉大道系蛇严阳尊者虎)

　　松根石上柳阴边。三个痴顽一个颠。总道系蛇如伏虎。不知跨犊似乘船。

　　四宗风(赵州指牛迹平田婆子)　(政黄牛图泽)

　　白鹭股边供大嚼。一蹄涔里鼓波声。三生更待三生后。未许平田路上行。

　　五祖再来

　　前身后身。坐底立底。半假半真。全非全是。只因抬手肆乖张。万古黄梅如鼎沸。

　　六祖

　　不作樵夫作碓夫。只将脚力验精粗。知佗蹈着蹈不着。和米和糠到钵盂。

　　百丈

　　见点拂三下。遭震威一喝。非但耳聋。亦乃眼瞎。凌辱马大师。累及老黄檗。然而死诸葛。亦可走生仲达。

　　临济

　　三玄非玄。三要非要。平地起戈矛。虚空剜孔窍。谁知未到黄檗山。尽大地人着贼了。

　　雪峰

　　鳌山店里。坐杀七村土地。象骨峰头。辊动三个木毬。待金鳞出得网来。是真千五百人善知识。饮寒泉不从口入。死却七百甲子老赵州。胸襟流出底。覆水已难收。至今波浪拍天浮。谢家人在钓鱼舟。

　　岩头

　　具向上机。有末后句。敬同行大骂同行。孝其父不肯其父。太平奸贼。三文钱买黑捞波。乱世英雄。一叶舟横芳草渡。悔不当时拔却髭。至今泪滴江村雨。

　　钦山

　　天皇也恁么。龙潭也恁么。已在涅槃堂里哭。把德山崖蜜作砒。认洞山橘皮作火。虽然七棒能行。其奈三关未破。只有风前菩萨蛮。千古万古无人和。

　　大慧宏智揖让图(侧有交椅)

　　既不以爵。又不叙齿。何得过谦。让之不已。若谓是临济家风。洞上宗旨。笑倒磨光黑交椅。

　　福源铁翁律师像(吉祥嗣法大宗师请)

　　硬如生铁。软似绵团。凛岁寒节操。缚自己生冤。着律宗会元。真破律之宗主。集祖师家业。乃谤祖之师门。口过甚大。名德愈尊。是所谓起南山正派。流传万世。滔滔不尽之福源。

　　佛鉴和尚(为源灵叟赞)

　　灵而不灵。不灵而灵。鬼不是鬼。神不是神。讪谤祖宗之魔孽。惑乱男女之妖精。天童一见便生嗔。未必灵岩肯卜邻。

　　东山和尚(前清凉)

　　得东山之名。以实得名。显东山之实。因名显实。译聪明咒。非梵语唐言。调瓦鼓歌。无五音六律。横金市上。货乃祖之家私。清凉山中。削老爷之脚迹。如斯悖逆。罪无所逃。唵齿临部临。急急。

　　舍钱建阁深都寺(写师像。并自真。同憩松下。乞赞)

　　非愚非贤。非亲非冤。渠不在后。我不在先。共行难行道路。欲了未了因缘。以松为誓。后五百年。咄。再来不直半文钱。

　　自赞

　　小师智潮请

　　㑃无讨处。强无讨处。刚道太虚空。纯是生铁铸。人言养子不及父。殊不知。扬子江心。有个郭璞墓。

　　小师智广请

　　泽广藏山。理能伏豹。父既不慈。子亦不孝。吉凶影象自分明。不用烧香求卦兆。

　　行堂请

　　发鬅鬙。㒵棱层。没些火种。刚要传灯。破无准之有准。起南能之不能。有不会佛法者。许伊是个师僧。恐人无信。立此为凭。

　　山行(携竹杖)

　　入火不燎眉。溺水不湿衣。目前𡾟险。脚下平夷。纵移千百步。此节不曾移。

　　灵峰雪崖长老请

　　老骨檛。恶冤家。无面目不听别人处分。得人憎不堪师位安排。衲僧要识渠端的。雪瀑千寻泻断崖。

　　仙岩海山长老请

　　百炼金色不变。有人要见不得见。有底不愿见他面。不识腕头力。多于弦上辨。射透海山千万重。都来一只蓬蒿箭。

　　小佛事

　　祥知库下火

　　王库宝刀。不祥之器。全杀活机。负不平气。没提撕处急提撕。大用现前无小试。大用去也。(掷火)清平世界狼烟起。

　　德元街坊入塔

　　德之元。道之始。十字街头。三家村里。直下构得。平地上陷人。离此别求。枯骨里觅髓。总不恁么。又且如何。山头不如陇尾。

　　净日行者入骨

　　三日已前。可怜甘贽到南泉。五日已后。堪笑卢公连夜走。正今日赤骨律。四顾寥寥谁委悉。流水绕孤村。白云抱幽石。

　　静上人下火

　　(以火把。打圆相)静中底。(又打圆相)闹中底。见得分明。死在平地。忽然活。火星迸入新罗国。

　　仪上人入塔

　　三千威仪。八万细行。尽是死门关防死汉。若是活衲僧。髑髅开活眼。活眼开。大千沙界一尘埃。

　　觉上人起骨(外国人)

　　出彼国错。入此国错。此错彼错。一时拈却。无依倚处。是大病原。良医之门。如何发药。(抚一下)穿过髑髅犹未觉。

　　城上人入骨

　　铁围城。大火𦦨。百匝千重。四方八面。直饶转得身来。又是一重坑堑。知不知。见不见。古墓深深埋暗箭。

　　震上人入骨(患癞死)

　　西竺干。东震旦。是二中间。有则公案。觑着则落尽眉毛。动着则通身红烂。胡达磨尽力提掇。只是一边。丙丁童肆口宣扬。犹亏一半。而今收拾将来。毕竟如何判断。离中虚坎中满。

　　为昙药王起棺

　　痛处更加针。艾瘢重灼炙。起得瞿昙膏肓。开得维摩死口。要且只解救人。自疾不能自救。山僧别有灵方。今日不妨传授。(某人。抚棺一下)眼似流星构得亲。药囊已在丧车后。

　　绍知库下火

　　以生为本。以死为利。本利一空。绍佛家风。十分寒色锁千峰。地炉榾柮暖烘烘。

　　纯寮元入塔

　　牛已纯熟。随处放牧。烈焰堆中。水足草足。一饱齁齁归去来。月明已在西山麓。

　　庆上人入塔

　　家无白泽图。全家自吉庆。为有活人方。便有必死病。忽然病去药除。直得山空云静。虽然如是。火星出宫。土星入命。

　　圣僧侍者下火

　　(厶人)暗时明历历。明处暗昏昏。明暗双忘处。应须着眼观。(竖火把)见么。仿佛憍陈如尊者。依稀胜热婆罗门。

　　默宣上人下火

　　开口未尝谈。默时广宣说。死句与活句。二俱没交涉。只此没交涉。当机谁辨别。丙丁童子重饶舌。舜若多神耳门热。

　　涓直岁下火(十月初三)

　　初三十一。不用涓吉。宜拆东篱补西壁。任是生死路头。不妨直出直入。山僧与么指示。犹是赝本历日。要见真本底么。(掷火把)火星已溅眉毛湿。

　　闻典座

　　不闻正因二字。十成好一釜羹。瑞岩打落鼠粪。衲僧掩鼻便行。一去不再还。日午打三更。(掷下火)古灶无柴烟自生。

　　西岩和尚语录卷下(终)

　　No. 1391-B 行状

　　师名了惠。蜀之蓬州蓬池。罗氏子。垂髧与群儿戏。必抟泥沙。为佛塔相。

　　一日玉掌山安国寺僧祖灯。至其舍。师向之合掌。灯拊其顶曰。若欲从我乎。怙恃以师资缘合。遂令出家。

　　十九剃发。灯授以般舟念佛三昧。非其志也。辞往成都讲席。习性宗经论。俄叹曰。义学岂究竟法哉。染指足矣。去谒坏庵照于昭觉。一见心许法器。趣其南询。乃束包出三峡。由湖湘而至江浙。见浙翁琰于径山。闻高原泉孤硬径直。往依之。同枯寂甘如饴。泉迁台之瑞岩。令师与俱。泉问。山河大地。是有是无。拟开口。即喝出。以偈呈。即曰没交涉。偶侍次。令书龙门三自省。白杨示众语。泉阅之笑曰。写字与做言何尽得。争奈没交涉何。师愤悱莫伸。泉曰。吾方便娄矣。汝自不顾。盖缘法不在此。其往见雪窦乎。时主雪窦席者。佛鉴无准范也。

　　师造席下。自陈来历。范呵曰。熟歇去。已而令充不厘务侍者。语之曰。觑不透处。只在鼻尖头。道不着时。不离唇皮上。讨之则千里万里。师抗声曰。将谓有多少。

　　范迁育王。师因侍行。日用从容。始尽其要。

　　次见石田薰。与语奇之。又见妙峰善于吴门万寿。善问。近离何处。曰净慈。曰净慈有何言句示徒。曰好上堂。曰好在甚处。曰别日举似和尚。善笑曰。个川僧。不同其他。

　　时范已被　旨迁径山。师往省。即留之。职以表率。由知藏迁第二座。

　　吴门诸刹。多为妄庸所据。会节斋赵观文。时以文昌作牧。庸缁望风。退避。虚席处一十有九。集诸山选本色。师出世于定慧。一香为佛鉴拈。识所得也。蕞陋废弛。补苴葺换。为一新。始有衲子过门矣。颇厌廛嚣。值有司就寺夹勘所。勇挝退。不容挽。复登双径。却扫一室。翛然自怡。

　　东嘉使君刘大监。以能仁招。居之三年。寺自畴曩火后三十年。僧堂犹堕缺典。师倡衣盂权舆。是役寓公挟助。诸檀乐施。未几有成。禅习靖深。斋仪详整。禅林始具体。俄而勇退。中外固留。师曰。始予以三年为期。众力成就。幸济登兹。兴动不可遏矣。灵隐石溪月书招。翩然绝江。延以第一座。不就。月迁径山。大川济继席。又延之。亦不就。

　　江帅朱公。属径山。举堪东林者。月以师应。朱礼致之。师曰。庐山古禅渊薮。今虽寂寥。佳山水固无恙。是行也可偿夙愿。

　　居一年。天童虚席。　朝命诸禅。公举以师名奏。特差补处。五年间。训徒起废。靡不加意。两阁后先。金碧昂霄。又将广选佛场。一新之。回禄煽灾。半日而尽。非数也耶。师逆境顺处。不以灾故。而弛丛规。衲子不忍舍。宗清德渊智月辈。占路分卫。助厥兴复。首新旃檀林。而库司厨庑诸寮。亦次第就。水陆堂已抡材。俄属疾。谒告于制使履斋吴公。公以蒋山别山智奏。继其席。法中友于也。

　　师退扫中峰一榻者三年。　松壑赵大卿。临访曰。瑞岩先公清敏王。神游地。名德不以下乔临莅之可乎。辞之。力其请益。力居仅二年。疾洊作。师曰。吾世缘尽矣。退养痾于太白清风坞幻智塔庵。此诸徒裒资。为师成于昔年者。忽索衣钵簿。大书其后。缄付寺之执事者。趣辨后事。诸徒进纸请偈。师笑曰。此吾所不为者。乃书曰。诸方以遗偈。取笑于世。不可令我以此取笑于诸方。遂掷笔。顾谓左右曰。今何时。对曰。二鼓矣。放身若投寐然。视之已逝矣。景定三年。三月廿二日也。寿六十五。坐四十七夏。龛留庵中。举丧礼于寺五日。众奉全身。閟于塔。度弟子若干人。嗣法者。相后先。

　　师资禀颖利。骨相清臞。壮龄支䇿。参访专确。其于宗乘事。殆夙习也。虽痛自韬晦。而声光烨然。逮其缘稔应世。为缙绅之所敬爱。辈行之所推许。东嘉能仁。劝化僧堂之役。有偈云。尊者从空掷钵来。神通用尽却成呆。看来不似维摩老。一默千门万户开。寓公节斋陈文昌。一见赏音。亦以妙语。助化云。南瞻部洲一尊者。一云一雨遍天下。今朝为众入城来。霢霂相随散春野。

　　有田无雨田不收。有僧无堂僧不留。众僧既堂田既雨。盖覆东南三百州。

　　由是施者响答。而速成焉。师于事功。乃当为而勉为。非图侈靡。而强为也。乃若其志。则专在乎弘道而为人。佛鉴之门。人才杂沓。若师。可谓折薪负荷者耶。

　　观也。早同聚首于诸老会中。及徇缘东浙。又分邻烛。当垂绝时。力疾隐几。染五遗缄。而观与焉。于我厚矣。兹其徒智潮智涣。踵门泣曰。吾师始末。惟公悉之。幸为书其事。将求当世名公。于师有契分者。铭其塔以诏后。大观以朋旧。不得辞。乃直书。景定三年。八月一日。特差住持。大慈名山。教忠报国禅寺。嗣祖比丘大观状。

　　No. 1391-C

　　鼻尖头。唇皮上。一回中毒。两处俱丧。跳出凌霄途辙。自行一条活路。乃于其中。指东画西。唤南作北。卖弄蜂桶里羊。多少平人。被其加洆。幻智庵中结局。人谓其毒已矣。其徒又以五会录锓梓。大似父攘子证。后必有不甘者。

　　景定癸亥。灯夕前。慈云　物初　大观谨䟦。

　　No. 1391-D 日本国丞相藤原公舍经记

　　非教无以求佛语。非禅无以悟佛心。囿于名相。蔽于玄关。未见其得也。必曰顿悟自心。明见自性。拔永劫之疑。蹈大方之表。则知教非佛语也。禅非佛心也。吾心之常分耳。得不为出尘大丈夫之能事哉。虽然。佛距中华。雪岭沙漠之外。跨阔逾十万里。禅教所化之国。所备之机。莫不系于时。韬光鹤树。千有余载。而大教东渐。更五百年。而正宗荐至。使不以教乘诱熟之。而正宗骤至。则青天霹雳。得不骇怪于当时。梁迄宋兴。阅岁既久。道传器受。不易丝毫。派列五宗之后。倏翕倏张。济北一灯。实为震耀。正续崛起。而振之。是为十六世。光明隽伟。奔走海内。学者指双径。为道之所在。而迫趋之。犹夕阳之浣。

　　道人圆尔。来自日本。一语投机。擢置近侍。坐阅再期。挟正续之道而归。大坐故山。一香供凌霄。示不忘本。窃谓。日域名相之学。与宋相埒。而正宗之传。则兆于觉阿。向金牛作舞处。勘破瞎堂。国人歆艳。蔚为之宗。逮今尔公。益佐兴之。与有力也。将见一灯。传无尽灯。烨然不夜。先以谓系乎时者。厥有旨哉。

　　公重为先摄政藤原道家见知。特加师礼。而道家之子。左丞相实经。禀父之志。崇笃教门。欲报先妣准三后太夫人之德也。相与聚族而谋之。课其儿女昆弟。亲书法华等经四部。总三十二卷。贮以层匣。贯以霞绦缕金钿螺。极窥天巧。尊经也。裒升济之具。报罔极之恩。率本于孝。噫不事外慕。而手书佛经。可谓知所向矣。圆尔重惟。先师之恩德。一豪亡报。陈请是经。归镇径山正续先师。圆照塔院。如经所谓。是中已有如来全身舍利者。岂细故哉。丞相欣然诺之。其亦喜法宝之有所归。而圣善之有所托矣。

　　尔公与余敦同禀之义。属了惠被旨此山也。拳拳致书。附以四十二臂旃檀大士。重以斯经为托。嘱为之记。将以纪实行远。尝试为尔言曰。先师握单传直指之柄。扫文字语言之学。今公以是报之。余又从而为记。得不厚辱于师门。贻咻于众楚。若曰。碎单传直指者。此经也。破文字语言者。此经也。则强为尔记之。

　　大宋宝祐三年。三月望。庆元府太白名山。天童景德禅寺。住持嗣祖比丘了惠记　(日本东福圣一国师年谱载)。

　　(圣一年谱云。建长七年。师五十四岁。三月。藤丞相实经。亲书法华等四经。总三十二卷。师劝舍径山正续院。时惠西岩住天童。便作日本国丞相藤原公舍经之记。以刻于石)。
