卍新纂续藏经第 70 册 No. 1389 希叟绍昙禅师语录


　　No. 1389-A

　　佛祖大愿力。直欲尽大地。罔不正觉。诸老弘提此令。以津筏叔运最切。传至圆照。一大震焯文武火。所锻炼昱霅半天下。

　　希叟禅师昙公。铮然金钉子。𤼭炳炳丛林间。皆曰。是力能撑拓吾宗门者。暨四主名刹。力振颓俗。增耀家法。钜公硕儒。悉起敬信。云缁倾服。化行日以东。阇维舍利流珠。得片骸。尚知宝惜。则椎拂所举。其愿见者。宜众矣。是录既锓梓。江湖以余尝亲近师于瑞岩。俾于篇端托不朽。余惟。师之愿力。亘劫不泯。会有卒然开悟于展卷间者。若因余言所不能述。以求师之所不容言。是在。览者高着眼。岁在屠维单阏。嘉平日。前进士。赵孟何。谨序。

　　No. 1389

　　希叟和尚语录

　　目次序庆元府佛陇□□禅寺语录平江府法华禅寺语录庆元府雪窦资圣禅寺语录庆元府瑞岩山开善崇庆禅寺语录法语佛祖赞偈颂小佛事䟦附录

　　希叟和尚住庆元府佛陇□□禅寺语录

　　侍者　自悟　等编

　　师于淳祐九年。正月初八日。入院。捧　来示众云。衲僧家。寻常鼻孔辽天。因什么。被这个穿却。不见道。至化难逃。

　　升座祝　圣罢。次拈香云。此一瓣香。奉为
见住径山佛鉴禅师大和尚。用酬法乳。

　　就座。有僧出礼拜问云。陇头瑞气盘空阔。古佛今朝又放光。学人上来。请师祝　圣。答云。太白峰前松万本。岁寒难比　圣人心。问云。开堂祝　圣。蒙师指。向上宗乘又若何。答云。檐头滴滴。分明历历。问云。昔日定上座。参临济问。如何是祖师西来意。济下禅床擒住云。道道。未审有指示无指示。答云。利剑斩虚空。万象鸣嚗嚗。问云。定拟议。是会不会。答云。闭目食蜗牛。一场酸涩苦。问云。只如傍僧云。定上座。何不礼拜。还有成褫意也无。答云。与贼过梯。问云。这僧便礼拜。因甚却悟去。答云。万里崖州。僧云。作家宗师。天然犹在。遂礼拜归众。

　　提纲。向上一路滑。壁立万仞险。石火电光犹是钝。德山临济。用险崖机。构不彻。南泉赵州。具透关眼。觑不见。构得彻觑得见。万里崖州未为远。更说甚即心即佛。划地为牢。非心非佛。刻舟求剑。毕竟如何。(以拂子击禅床云)声前句后新罗箭　复举。保寿开堂。三圣推出一僧。保寿便打。三圣云。恁么为人。非但瞎却这僧眼。瞎却镇州一城人眼去在。保寿掷拄杖。归方丈。(师云)保寿是则是。惜乎小胆。待三圣恁么道。和声打出。庶见宗通眼活。当时既已放过。即今底聻。(遂横按主丈。顾左右云)谁敢小参。西子湖边泛渺茫。一堤寒绿看垂杨。谁知业债难逃避。开眼堂堂入镬汤。到这里如何即得。拟欲烂煨黄独。不顾紫泥。未免蹈古人脚迹。拟欲关空锁梦。塞路断桥。又恐坐在葛藤窠里。不如随分纳些些。俯顺时宜去。(竖主丈云)竖穷三际。(横按云)横亘十方。(卓丈云)碧眼黄头会不得。(靠杖云)野梅风定暗浮香复举。南泉山下。有一庵主。僧问。近日南泉出世。何不去礼拜。主云。莫道南泉出世。任是千佛出世。亦不去礼拜。南泉闻得。令赵州去勘。州到便礼。主不顾。州从西过东。从东过西。主并不顾。州云。草贼大败。遂拽下帘子便行。归举似南泉。泉云。我从来疑着这汉。(颂云)奴颜婢膝走人间。羞见羊裘七里滩。文叔虽为天子贵。子陵只作故人看。

　　元宵。谢新旧两班上堂。人家竞赏元宵。佛陇百无一有。管宴虽愧空疏。宾主不分新旧。陇头月助放光明。谷口松编排节奏。春风舞袖乐升平。不知身在然灯后(拍禅床一下)上堂。春日晴。烧痕青。锦云片片。花雾溟溟。(举拂云)无位真人。面门出入。喝一喝。贼精贼精。

　　上堂。山舍春深。生涯日贫。桃花烂熳。不见灵云。何故。家无白泽图。

　　入京归上堂。赤脚走红尘。全身入荒草。费了几精神。不若居山好。一坞闲云。千峰啼鸟。声色纯真。是非不到。堪悲堪笑寒山子。十年归不得。忘却来时道。

　　上堂。松粉飘香。麦须弄黄。今朝春告别。无处觅行藏。燕子知不迁义。深谈实相。对语雕梁。见汝诸人不会。㗸泥营故垒。飞过莫家塘。

　　结夏小参。(拈主丈云)二千年前。摩竭提国。(卓下云)亲行此令。车不横推。理无曲断。二千年后。静深堂上。(卓下云)小店新开。阿魏无真。水银无假。当场辨的。应用无亏。垂一机坐断天下人舌头。使一星毒入天下人骨髓。以此禁足。朝游檀特。暮宿罗浮。以此护生。地绝昆虫。水无鳞介。然虽如是。(靠丈云)且靠一边。何故。善贾之家。不停死货。

　　复举。文殊普贤。起佛见法见。(师云)家衰穷相现。被世尊以神力。摄向二铁围山。(师云)乐则同欢。(拈云)黄面瞿昙。只顾他非。不知己过。当时尽令而行。也是铁围山里汉。何故。若不同床睡。焉知被底穿。

　　径山佛鉴禅师遗书至。拈香。父不慈。子恶毒。热血相喷。痛拳相𡎺。不共戴天仇。推入阿鼻狱。此冤此恨与谁论。海月山云亦断魂。

　　上堂。(横按主丈云)德山令行。曲直难辨。喝一喝。临济用底。真伪不分。佛陇小长老。不解蹈古人脚迹。随分东拏西撮。以当门风。(掷下主丈云)拄杖从教化活龙。

　　上堂。平如镜面。险似悬崖。不容拟议。岂属安排。闪电光中行活路。大悲院里赴村斋。

　　上堂。六月买松风。人间恐无价。佛陇㧞贫作富。尽情收买。与诸人祛除热恼去也。(良久云)还觉寒毛卓竖么。

　　请监收上堂。(举拂子云)这一粒甚处生。阴阳未判。芽孽先萠。开花也一川雪霁。结实也万顷云横。收拾归来香满钵。饭余散步自闲行。且道承谁恩力。(顾左右云)聻。

　　解制小参。秋初夏末。东去西去。明眼衲僧。撞着露柱。直得狸奴白牯。动地放光。碧眼黄头。隐身无路。虽然如是。犹涉程途。更须知有到家句。(拍膝云)三千里外。逢人不得错举。

　　复举。文殊是七佛之师。因甚出女子定不得。下界罔明菩萨。为什么出得。(颂云)仙苑名花取次妆。冬冬羯鼓谩催芳。春风不费纤毫力。拂掠枝头便有香。

　　上堂。地僻云深。秋高境寂。堂户凄凉。无人面壁。虽然。净地上谁肯狼藉。

　　上堂。秋叶飘零。秋虫夜鸣。色不是色。声不是声。达磨九年会不得。急携只履问归程。

　　上堂。撞烟楼。不知羞。辟蟭螟眼。辊百花毬。四七二三阿辘辘。不思万里有崖州。

　　上堂。(拈主丈云)拄杖子。半生倔强。不受人瞒。等闲抛掷。青山不敢青。白云不敢白。逗到今日。无绳自缚。一点气用不着。未免随𣯫㲣。秋行枯叶径。春步落花村。且恁么过。虽然如是。土旷人稀(靠主丈。下座)上堂。头上漫漫。脚下漫漫。拈掇不得。地阔天宽。何故。老僧住持事繁。

　　上堂。横该竖抹。古路封苔。圣凡情尽。马腹驴胎。不用闭门防俗客。爱闲能有几人来。

　　上堂。山木阴阴。寒花浅深。巢云鹤怨。挂月猿吟。王维妙手𦘕不得。神光徒自觅安心。

　　冬节小参。举应庵和尚。冬夜示众云。一十三州七十僧。驴腮马颔得人憎。诸方若具罗笼手。今日无因到净名。径山佛鉴和尚。拈云。应庵大师祖。是则是。太煞舌长。径山即不然。数百禅和数十州。褴襂破衲面皱搜。诸方有道不肯学。甘共山僧拽木头。(师拈云)径山先师。是则是。太煞舌短。佛陇又且不然。三十余僧眼似眉。白云深处聚头嬉。烧枯柴火煨山芋。拽木罗笼总不知。

　　上堂。一坞耕樵。门扄绿萝。富骄时少。贫乐时多。妇摇机轧轧。儿弄口喎喎。涧水松声交节奏。(拍禅床云)何似东山瓦鼓歌。

　　谢南谷雪崖庵主上堂。山鬟风急坠松钗。冷灶凝烟午未斋。黄独煨香不能熟。老僧忍冻拾枯柴。见成活业。出格安排。懒瓒穷不彻。粪火一生埋。

　　岁夜小参。举云居崇和尚。除夜示众云。岁除无物可相延。四壁深围一屋烟。几度拨开还自拥。柴头尽处是明年。(拈云)点胸尊者。可谓薰天富贵。佛陇家贫难办素食。勉强拏撮看。岁除生怕管筵空。品味无多只要丰。掇转虚空为按板薄𠜱明月切清风。

　　上堂。(拈主丈云)春日打春牛。一击百杂碎。黄梅石女暗惊胎。生下无名物一块。问四圣四圣不知。问六凡六凡不会。(掷下主丈云)风前散作万家春。贱似黄金贵似尘。

　　岁旦上堂。惟一坚密身。一切尘中现。老婆腰系紫纱裙。娇儿手把红罗扇。南嶴东村。张坊李店。拜贺新年。春风满面欢悰。不觉语声高。惊落梅花。一片两片三四片。

　　上堂。增金以黄。谤沉无香。达磨不会。历魏游梁。更有不识好恶底。齐腰立雪。寄食穷乡。(拍膝云)巴峡闻猿空断肠。

　　上堂。秘魔擎叉。俱胝竖指。邪法难扶。如何得是。山僧冷地思量。不觉吞声饮气。何故。攻乎异端。斯害也矣。

　　上堂。举外道问佛。不问有言。不问无言。世尊良久。外道云。世尊大慈大悲。开我迷云。令我得入。阿难遂问世尊。外道见何道理。便言得入。世尊云。如世良马。见鞭影而行。(师拈云)息黥补劓。拂迹成痕。黄面老人。宁免诸方唇吻。只如不动锋铓。不施药线。活必死于膏肓。还有人辨得底么。若也辨得。良马窥鞭。已迟八刻。若也未辨。东土阿师。不如西天外道。(又颂云)万里澄江雪霁时。玉壶一色冷含辉。渔翁认得烟村路。柳线穿鱼带月归。

　　平江府法华禅寺语录

　　侍者　了舜　妙恩　等编

　　师于景定庚申。六月初九日入院。拈府帖。示众云。只这个。如帝网丝。交光相罗。上下相映。山僧寻常。藏身处没踪由。今日因甚难逃影迹。通身是口难分㭊。

　　升座祝　圣罢。就座。(问答不录)提纲。鈯斧埋藏岁月深。岩居日与白云邻。业风无奈重飘鼓。又作担柴卖筊人。事到于斯。难为迴避。只得草鞋紧峭。楖𣗖横担。踏翻玲珑二十余里松涛。来看洞庭七十二峰萝月。呜咿樵唱。款乃渔歌。鼓舞升平。乐无为化。正恁么时。如何。野老不知尧舜力。冬冬打鼓祭江神。

　　复举。裴相国一日捧一尊佛。于黄檗面前。请师安名。黄檗召相公。相公应诺。黄檗云。已安名讫。(师拈云)裴相国。容仪挺特。百福严身。脱体现成。不加染污。老黄檗。强将五彩黼黻太虚。明眼人前。不满一笑。何故。佗家自是黄金骨。何必旃檀入细雕。

　　小参。一物不为。凤萦金网。万机𥨊削。龙怖碧潭。便恁么去。少室门风。离离荒草。放开线道。俯顺时宜。借东山鼓乐趁呵场热发一笑去也。(以主丈横按。作打鼓势)堋八刺札。新翻曲调。逸格乡谈。意随流水远。声遏莫云寒。(靠主丈云)月移花影上栏干复举。教中道。森罗及万像。一法之所印。(师拈云)黄面瞿昙。当时于一乘席上。将三百六十骨节。八万四千毛窍。尽情撒向诸人面前。直至时今收拾不上。新法华。虽无较长短浅深之手。要断二千年前。未了公案。(以拂子划云)森罗万像。甚处得来。(又击禅床)一法向甚处着。(掷下拂子)太湖三万六千顷。月在波心说向谁。

　　上堂。一不做。二不休。得人一马。还人一牛。岂不见。临济三遭白棒。大愚肋下。三拳痛𡎺。不共戴天仇。休休。说著令人满面羞。

　　上堂。不可以智知。金刚手把八棱槌。不可以识识。镇州出个大萝卜。不可以语言造。山禽聚集啼清晓。不可以寂默通。赤眼乌龟吞大虫。只遮四重关。古今多少人透不得。法华与汝诸人。八字打开了也。还有掉臂过关者么。(自云)有。(乃展手云)还我公验来上堂。(拈主丈)觌面当机。东涌西没。平地上险崖。惺惺中淈𣸩。不是心。不是佛。不是物。(掷下主丈)贬向无生国。

　　上堂。三伏炎炎。汗流如雨。法华把扇扇风。手尚无力。何暇拈槌竖拂。与诸人说黄道黑。虽然。切忌恁么会去。

　　解夏小参。险崖机。顶门眼。全身透过。正陷铁围。信手拨开。重添金屑。若是独脱汉。翻转铁面皮。口吞三世佛。说甚圆觉伽蓝。马厩牛栏。平等性智。洋沟死水。腊人冰。鹅护雪。壁根垃圾。掣开禁网。不受罗笼。横担楖𣗖舞秋风。大地踏翻无寸土。虽然。法华门下。当甚奴儿婢子(击床一下)复举。僧问马大师。离四句绝百非。请师直指西来意。马师云。我今日劳倦。不能为汝说。问取智藏去。僧问智藏。藏云。我今日头痛。不能为汝说。问取海兄去。僧问海。海云。我到这里却不会。僧回举似马大师。师云。藏头白海头黑(拈云)马师父子。毛病最多。无人捡点。即得才被人点着。便见风劳暑湿。一时发现。只如藏头白海头黑。是风劳暑湿耶。非风劳暑湿耶。(颂云)出匣神锋莹鸊鹈。将军珍袭已多时。相承不是屠龙手。只作三文补履锥。

　　上堂。八月秋。何处热。出门荒草离披。四壁寒蛬凄切。衲僧家。眼里着得须弥山。耳里着得四大海。声色纯真。只得一橛。且道如何是盖色骑声句。(良久云)人倚𦘕楼江月冷。玉箫三弄碧云秋。

　　开炉上堂。灵山元气。少林火种。埋没寒灰。几绝灭矣。法华素无浩养含辉之作。幸遇开炉节。试与挑拨看。(以拂子。作拨火势)畅杀你侬。快杀我侬达磨祖师忌拈香。教外别传。全无巴鼻。接二祖错指本来心。破六宗打落当门齿。罪犯弥天。容身无地。法华小比丘。既不能斩草除根。因甚烧香作礼。不见道。礼之用和为贵。

　　上堂。有一物。黑似漆。常在面门出入。骑声盖色。妙密中险崖。倒用逆施。险崖中妙密。三世诸佛。远之愈亲。白牯狸奴。得之转失。法华不惜眉毛。(拈拄杖云)为汝当阳拈出。夭夭矫矫。𥻘𥻘皴皴。将谓南山鳖鼻。却是天台楖𣗖(掷丈。下座)盖僧堂上堂。妙斫鼻头墁。巧运风斤手。千圣头边盖覆来。密密绵绵无渗漏。不辞合土和灰。成就牛栏马厩。只图一个不知恩。噇饭噇眠。易宵为昼。翻笑胁尊者。胁不至席。不唧𠺕。又笑棱道者。坐破七蒲团。驴前马后。至今湖海扬家丑。

　　腊八上堂。弃金轮王位。尊贵不尊贵。冻饿深雪中。冷地里短气。见明星。没巴鼻。更言大地一切众生成正觉。吽吽。棒折也未。

　　上堂。高不高肤寸。低不低太华。深不深蹄涔。浅不浅溟渤。法华。高低深浅。瞒诸人一点不得。诸人高低深浅。亦瞒法华一点不得。(以拂子画云)尽情画断。更莫论量。缀钵饭抄云子白。睛瓯茶泛雪花香。

　　佛鉴禅师忌拈香。玉几凌霄。横趋密室。如风吹水自成纹。掷剑挥空无朕迹。子细思量。令人气急。何故。白木既无香。秤槌宁有汁。

　　上堂。三月春云暮。韶华似酒浓。莺啼杨柳雨。蝶弄海棠风。若作境会。过山寻蚁迹。不作境会。度水觅鱼踪。毕竟如何。故国归路远。日暮泣途穷。

　　上堂。雪峰辊毬。睦州担板。展尽神通。构得一半。那一半。(良久云)戴嵩牛卧绿杨阴。韩干马嘶芳草岸浴佛上堂。水洗硬石头。浪打枯杨树。净智庄严功德聚。虽然。脱体无尘。未是透法身句。如何是透法身句。只有湖水无行路。

　　上堂。举税阇梨问曹山。清税孤贫。乞师拯济。山唤税阇梨。税应喏。山云。清原白家三盏酒。吃了犹道未沾唇。(拈云)税阇梨寸铁在手。拨乱乾坤。若不是曹山。洎合牵羊纳璧。虽然。毕竟那里是佗吃酒处(颂云)红锦缠头舞醉身。笙歌声沸凤楼春。百花丛里扶归去。谁道儿郎彻骨贫。

　　庆元府雪窦资圣禅寺语录

　　侍者　普和　惠洇　希革　编

　　师于景定五年四月初八日入院。指三门云。千圣灵枢。妙在转处。烁尽玄微。更进一步。喝一喝。莫来拦我毬门路。

　　升座祝　圣罢。就座。举当山明觉祖师示众云。众中莫有闹市出头底么。(良久)不如䇿杖归山去。长啸一声烟雾深。(师云)明觉老人。文经武纬。韬略双全。有八方受敌之谋。千里折冲之䇿。因什么。归华山马。放桃林牛。新乳峰恁么褒贬。莫有与祖师作主底么。(良久)武陵溪路非秦境。争看桃花入洞天。

　　小参。相逢不拈出。举意便知有。早是斫额望乡关。白云千万里。山僧四十年前。在此六藏众底。语不动唇。行不动尘。佛眼觑不见。四十年后。滥尸此席。通身泥水。满面尘埃。无著惭惶处。事不获已。随分将牛溲马渤。狼毒砒霜。阿魏水银。灯心皂角。开个小小杂货铺子去也。众中莫有当场买卖底么。(举拂子云)无星秤子轻拈出。轻若鸿毛重若山。

　　复举。德山示众云。今夜不答话。问话者三十棒。时有僧出礼拜。山便打。僧云。某甲话也未问。山云。尔是甚处人。僧云新罗人。山云。未跨舡舷。好与三十棒。(颂云)万戟森严细柳营。信威独许汉将军。谁知袖隐屠龙手。却把蒿枝箭䇿勋。

　　谢新旧两班上堂。山无烟云。幽景不能发越。树无枝叶。春风岂识敷荣。乳窦乖崖飞雪。枯木糁花。向背卷舒。灿然夺目。美则美矣。要识山中境则易。要见境中人则难。如何是境中人。(以手擘开面云)驴不成马不是。

　　结夏小参。紧布袋头。森罗及万像一时收。高挂拄杖子。火冷云深无觅处。契此翁用尽神通。拖不行把不去。未免饮气吞声。向大寂光中。禁足护生。贴然而住。住住。大地变荒榛。晴天飞雹雨。德山临济。迴避无门。云门赵州。隐身无路。又说甚平等性智。金褁烂泥团。身心安居。水浸黄杨树。开粥共夏。馊饭祭闲神。圆觉伽蓝。蒿篱关猛虎。有来由无本据。总是熟睡饶谵语。契此翁喏兜率内院即得。乳窦峰前。斫额望汝。(拍禅床一下)牢记取复举。雪峰一日为玄沙云。备头陀何不遍参去。(师云)掘窖深埋。沙云。达磨不来东土。二祖不往西天。(师云)鰕跳不出斗。峰肯之。(师云)蜜里有砒。(师复云)众中总谓。玄沙备头陀。如龙马驹。不受控勒。殊不知。被雪峰芒绳缚定。无出身之路。

　　结夏上堂。百二十日夏。今朝始发头。饭抄云子白。羹煮菜香浮。未问寒山子。先看水牯牛。山前千顷地。信脚踏翻休。

　　上堂。狗䑛油铛。鼠咬甑[竺-二+早]。用尽机思。吃没滋味。是以三世诸佛亦如是。历代祖师亦如是。天下老和尚亦如是。乳窦峰聻。(良久)苞蜜伤心。火桂损肺上堂。一雨润枯焦。扫尽流金暑。薰风殿阁凉。诸佛出身处。堪笑勤川无义语。引得花木瓜。变成烂苦瓠。走遍衡梅卖与谁。一十三人声怨鼓。(拍膝云)驴年梦见东山暗号子。

　　明觉祖师忌拈香。洞庭七十二峰。飞雪一千余丈。晨昏说法琅琅。谁谓卢公已往。元不往。(举香云)在这里。(插香云)优昙火里开。嗅着无香气上堂。举沩山卧次。(师云)长蛇偃月势难分。仰山上问讯。(师云)赤脚上刀梯。沩山转面觑后。(师云)绵裹蒺䔧。仰云。某甲是和尚弟子。何用形迹。(师云)撩钩搭索。沩山作起势。(师云)利动君子。仰山便出。(师云)黄檗作驴鞦。沩山唤回云。我适来得一梦。汝试原看。(师云)满口嚼冰霜。仰山将一盆水并手巾。度与沩山。(师云)贼须贼捉。沩山遂洗面。(师云)将错就错。香严至。沩云。我适来与寂子。作一上神通。不同小小。(师云)不独谩人亦自谩。严云。某甲下面一一知得。(师云)贼口难凭。沩云试道看。(师云)重重纳败。严点一碗茶。与沩山。(师云)前箭犹轻后箭深。沩云。二子神通。过如鹙子。(师云)诬人之罪。以罪加之。(师复云)细影密铺金锁碎。清声微动玉玲珑。不无沩仰父子。点捡将来。总是开眼做梦。虽然如是。洛阳花下路。迷却几多人。

　　解夏小参。小小青山。丛丛翠竹。野景无多。怡然纵目。明觉老人。向独脱无依处。闲坐解疏慵。为静胜所缚。(拈主丈云)。拄杖子。一夏同辙不同途。见山不是山。居竹不见竹。业识忙忙卒未休。忙中解唱阳春曲。(卓主丈云)款乃一声山水绿。虽然如是。还我九十日饭钱来。

　　复举。云门垂语云。秋初夏末。责情三十棒。众无语。自代云。某甲如是。(师拈云)云门大师。口吞三世佛。千里折遐冲。因甚牵羊纳璧。乳峰。秋初夏末。责情三十棒。一棒棒有分付处。(卓拄杖云)赏不避仇仇散夏上堂。正因二字得闻。鼠粪污一釜羹。乳峰初无个事。饱噇饭了。闲行松门。雨霁苔径。云横堤防。平地上着脚是深坈。

　　上堂。一宿觉。三担土。脚未跨门。丰骨已露。等闲举一步。危径结寒花。信彩示一机。断崖飞瀑布。虽然要跨乳峰门即易。要入乳峰室即难。何故。鸿飞冥冥。弋人何慕。

　　上堂。举马大师示众。汝等诸人。各信自心是佛。(师云)马大师压良为贱。当时若使稍稍知有衲僧巴鼻。八十四人。灼然别有生涯。不致阿辘辘地。何故。俊鹰不瞬愁胡眼。争打篱根死雀儿。

　　上堂。社燕催归。宾鸿欲返。雪点白苹洲。锦铺红蓼岸。虾䗫入汝鼻孔里毒蛇穿汝眼睛中。即不问。且道占波国与新罗国斗额。是第几机。喝一喝。切忌妄通消息。

　　上堂。举鸟窠和尚。因侍者相辞。窠云。甚处去。侍云。往诸方学佛法去。窠云。若是佛法。我这里亦有。侍云。如何是此间和尚佛法。窠拈布毛一吹。侍者有省。(师拈云)鸟窠吹布毛。侍者因而悟去。冷眼看来。总是钝鸟不离窠。若望鹍化鹏飞。侍者须往诸方。学佛法始得。

　　开炉上堂。(拈起拂子云)死柴头无烟火。(吹一吹)信口一吹。面门烁破。可怜龙门远知客礼首座。火炉头热血相喷。分争你我。(击禅床云)笑倒嵩山破灶堕上堂。上下三指。彼此七马。眼见如盲。口说如哑。(拈拄杖云)拄杖子忍俊不禁。等闲捉败。(靠拄杖云)休休。尽法恐无民。旦放天寒赦。

　　达磨祖师忌拈香。不绍金轮尊贵位。被人打落当门齿。难亸梁王掘地埋。脱身留得空棺履。死款供成。临文不讳。乳窦今朝报不平。臭烟蓬㶿薰他鼻。任是老顽也须喷啑。

　　上堂。从上若佛若祖。峻机雄辩。狭路通衢。列派分宗。图王霸业。殊不知。三传作而春秋废。九师兴而易道亡。乳峰这里。憨憨痴痴。百丑千拙。饥来吃饭。困来打眠。不知寒暑之往来。不知生死之交谢。但见皇风成一片。不知何处是封疆。

　　上堂。举二僧见风吹刹幡。一僧云。风动。一僧云幡动。争论未已。六祖见乃云。非风幡动。仁者心动。(拈云)这担柴汉。黄梅席上。窃得衣盂。半夜三更。惊忙奔走。及见风幡。便言心动也。是作贼人心虚。虽然只如风幡未动。何处求心。还知么。(颂云)烟雨溟蒙望眼迷。兰舟小泊画桥西。儿童不识春流涨。却怪湖边柳树低。

　　冬节小参。捏聚大千。指甲上尘尘法界。踢出古佛。脚尖头步步寒花。临济儿孙不受鉴觉。玲珑八面自回合。峭峻一方谁敢窥。盘珠板丸。了无留影。说甚阴极阳生。道消道长。赫赤布裈。随时换替。岂容皓老书佛名。团栾果子。信手撮拏。未许洞山知滋味。刬除玄路。截断葛藤。饭余散步出松关。远看青山近飞瀑。虽然。不是一番寒彻骨。争得梅花扑鼻香。

　　复举。百丈问沩山云。并却咽喉唇吻。道将一句来。沩山云。却请和尚道。丈又问道吾。吾云。和尚也须并却。丈又问云岩。岩云。和尚有也未(拈云)丁公七箭锁喉法。善用者不露锋铓。百丈老人。虽解发箭。不能中的。返被群骁攒箭射杀。虽然如是。李将军有嘉声在不得封侯也是闲。

　　上堂。天寒人寒。滴水滴冻。赤脚走冰棱。力负千钧重。堪笑霜趺拥叶人。(拍膝云)漆桶漆桶永明寿禅师忌拈香。野客吟残。中岩月落。坐断白云。死不再活。只将宗镜鉴惟心。法眼重重添翳膜。翳无药。光烁烁。要识永明妙旨(插香云)更添香着上堂。发得一机活。出得一言当。万里无片云。青天合吃棒。不待春风着意吹。暗香已在梅花上(击禅床下座)上堂。举马大师。同百丈游山次。见野鸭子飞过。师云是什么。丈云。野鸭子。师云什么处去也。丈云飞过去。师遂扭丈鼻头。丈忍痛失声。师云。你道飞过去。因什么在这里。丈悟去。后归在寮中。或时笑或时哭。云云。(拈云)川僧素无头脑。步步引人入草。忽惊野鸭群飞。便把鼻头捏扭。哭不成哭。笑不成笑。只因家富小儿娇。七世门风都坏了。旦道还可扶持也无。(遂将侍者鼻头扭云)更添一个开山通禅师忌拈香。未见岑大虫。狐胆先惊破。密室不通风。家私狼藉了。更说新开乳窦山。(插香云)无端刻粪作旃檀。

　　上堂。威音前咸淳后。(拈拄杖)一个黑𥻘皴。(卓一下)机发牢关透。全身游戏生死园林。信脚踏翻圣凡窠臼。笑释迦客梦未醒。耻弥勒藩篱未剖。(左边卓一下)客梦醒。(右边卓一下)藩篱剖。(掷下云)贬入无何有上堂。陌上语声喧。贺岁人来去。秋千擘晓烟。绿盖翻春雾。佛法无多。两手分付。更问如何与若何。咸淳丙寅正月五。

　　百丈和尚忌拈香。一喝三日聋。大寂门风丧。深掘陷人坑。密布漫天网。笑一上哭一上。做尽死模活样。乳峰子细思量。(乃插香云)沉本无香。何须起谤上堂。花禁冷叶红。草敌虚岚翠。清净卢舍那。全身荆棘里。总饶伊眼里着得须弥山。耳里盛得四海水。裂断千差。到休歇地。乳峰俯顺人情。向耳边低声道。玄沙道底。

　　上堂。唤作如如。早是变了也。那堪世尊拈花。百鸟㗸花。南泉一枝花。灵云见桃花。石上㘽花。总是虚花。且莫眼花。(哑)野老不知亡国恨。隔江犹唱后庭花佛鉴禅师忌拈香。玉几山前。凌霄峰下。热血嗔拳。做人话𣠽。犀牛扇飏向佗方。捋虎须拦胸便打。一炷兜娄怨结成。(插香云)贵买贱卖上堂。桑畴雨过罗纨腻。麦陇风来饼饵香。揭示西来端的意。好商量处错商量(拍禅床一下)上堂。寂子撼茶树。人贫智短。老婆偷笋去。马瘦毛长。乳峰瞥转一机。不露枪旗。睡魔退舍。深藏头角。玉板书勋。舌头无骨人。始解知真味。虽然如是。且道原沩山梦。赠赵州掌。是体是用。(举起手云)这篾篮子。十五钱买得。

　　上堂。举世尊拈花。(师云)清平世界鼓烟尘。迦叶微笑。(师云)助桀为虐。世尊云。吾有正法眼藏。涅槃妙心。分付摩诃迦叶。(师云)馊饭祭闲神。(师复颂)塞北安南几战争。老来卜筑傍烟村。却将旧斩楼兰剑。换得黄牛教子孙。

　　上堂。幕挂春烟。簟铺秋水。高枕横眠。鼻雷聒耳。烁石流金总不知。何须殿阁薰风至。又谁管。九十日种粟烧畬。说什么十三番。悟明自己。灼然是个无惭愧。(拍床云)阎罗王倒退三千里上堂。旱地奔雷。青天撒雨。六户不扄。龙无龙句。田地稳密底。死汗迸流。妙用纵横底。寒毛卓竖。万别千差透密机。(拈拄杖云)撼动憨眠拄杖子。拄杖子喏。老老大大。百念灰寒。因甚被人唆使。只向道。四皓出商山。汉业归明主(靠杖。下座)谢雨请监收上堂。一雨润焦枯。大地承恩泽。黄铺畎亩云。青锁郊原色。刈禾镰子疾如风。收放全归掌握中。且道。金鸡一粒粟。又且如何拈掇。切不得道。供养什方罗汉僧。何故。噎杀人。

　　上堂。一径直。二周遮。眉毛眼睫。地角天涯。云门胡饼赵州茶。惠崇芦雁赵昌花。会则星河秋一雁。不会砧杵夜千家。

　　庆元府瑞岩山开善禅寺语录

　　侍者　弥绍　道信　宗寿　道亨　编

　　师于咸淳五年。三月初三日入院。拈府帖。示众云。虬龙一滴涎。凤凰五色髓。扑扑喷清香。穿却衲僧鼻。通身是遍身是。吾无隐乎尔。

　　府䟽。判虚空笔。摛锦绣文。光腾万丈。入石三分。恶迹既被点破。只得饮气吞声。(度疏云)自有傍人道不平。

　　升座祝　圣罢。就座。遂举。韩文公问大颠。弟子公务事繁。佛法省要处。乞师一言。大颠良久云。会么。公云。不会。三平侍者云。相公。先以定动。后以智拔。公有省。(拈云)韩文公。儒林丹凤。学海苍龙。飞心冲天。行必泽物。因甚出大颠网罗不得。(颂云)读破灯窗万卷书。经纶勋业付洪儒。古今鼎鼐调羹手。幼学谁人不顺朱。

　　赵大卿入山上堂。万壑乔松。九枝灵草。瑞气久钟。清声远播。材大今为宗庙梁。国香世产芝房宝。别露风规。寻僧论道。十二峰高势莫齐。到顶方知天下小。

　　上堂。(拈拄杖云)活鱍鱍。硬紏紏。明眼人觑不透。刚被春山杜宇知。点血啼清昼。(掷下杖云)临风𨁝跳撼坤维。(喝云)驴前马后上堂。三月青春弹指过。九旬朱夏又从头。茶抽雀舌郎忙摘。麦弄鰕须逐旋收。炽然说法。声撼林丘。(拈拄杖云)忠国师来也。见汝诸人不识。(掷下拄杖云)倒骑佛殿。径入蟭螟眼里去也。

　　浴佛上堂。十二峰前块石头。雨洗风磨净无染。苔衣剥落耿光寒。因甚诸人觑不见。觑得见。丈六金身。时时出现。

　　结夏小参。以大圆觉。为我伽蓝。牛头向北。马头向南。身心安居。平等性智。背负须弥。无息肩地。释迦老子。不善用心。掘窖埋人。无一个出头得。只得短气。瑞岩一众。善恶不思。机智俱泯。青松白石。饱饭憨眠。成龙升天。成蛇窜草。一丝毫羁绊佗不得。何故。凤雏自有冲霄志。肯学鹪鹩恋一枝。

　　复举。僧问云门。如何是清净法身。门云。花药栏。僧云。便恁么去时如何。门云。金毛狮子。雪窦颂云。花药栏。莫瞒顸。星在秤兮不在盘。便恁么。太无端。金毛狮子大家看。(拈云)进人若将加诸膝。退人若将坠诸渊。云门放去较憨。雪窦收来较险。诸人还有恁么时节么。若有。切不得坐在这里。(颂云)玉栏花药斗春工。雨湿胭脂脸晕红。[糸*系]管纷纷来赏玩。可怜吹落五更风。

　　上堂。结夏已十日了也。寒山子作么生。村诗吟落韵。竹管贮残羹。结夏已十日了也。水牯牛作么生。爱从荒草去。不向坦途行。精神徙顿。头角峥嵘。(卓拄杖一下云)好把一坑埋瘗却。千峰云静月华明上堂。举达磨大师道。吾本来兹土。(师云)作么生。传法救迷情。(师云)笑破他人口。一花开五叶。(师云)司空见惯。结果自然成。(师云)可知道。(复拈云)达磨老臊胡。可谓秦无人。一年一度。纤洪长短。开花结果自定。何须特地枝上生枝作么。(乃顾左右云)者里还有祖师么(拽拄杖。下座)端午上堂。紫芝峰下。小小山居。家风淡薄。堂供萧疏。茭粽叶包蒸米饭。野山茶点石菖蒲。天中令节。不用书符。百怪千妖自扫除。张道士李师巫。望崖争却步。遗下药胡芦。

　　上堂。举临济参黄檗。三度问佛法大意。三度被打六十拄杖。济辞去。檗指令见大愚去。济遂见大愚。举前话。不知过在什么处。愚云。黄檗恁么老婆心切。济乃大悟。遂于大愚肋下。𡎺三拳。愚乃托开云。汝师黄檗。非干我事。(拈云)黄檗棒头无活眼。大愚舌上有龙泉。直饶临济得路翻身。鹞子已过新罗国。

　　上堂。放下着。莫妄想。无孔铁槌。半斤八两。面门抛掷。土旷人稀。堪笑赵州无业。一味凤林吒之。(击床下座)散夏小参。举药山夜参。示众云。我有一句子。待特牛生儿。即向你道。(师云)铁索锁长江。岂知鱼变化。时有僧出云。特牛生儿了也。只是和尚不道。(师云)倒用司农印。山唤侍者点灯来。(师云)闭目食蜗牛。僧便抽身入众。(师云)虎斑终不似人斑(颂云)钩饵深抛五十年。鲸鳌吞海误吞钩。急翻身逐洪波去。暗织沧溟一片愁。

　　上堂。截鹤续凫。夷岳盈壑。肇法师折许多气力作什么。古今天地。古今日月。山是山水是水。僧是僧俗是俗。窃不得动着。何故。彼自无疮。勿伤之也。

　　上堂。举药山坐次。石头问云。作什么。山云一物不为。头云。恁么则闲坐也。山云闲坐则为了也。头云。既是不为。不为个什么。药云千圣亦不识。(颂云)一块松根石。顽然自古来。更无人觑着。岁岁长莓苔。

　　上堂。举肃宗帝。问忠国师。百年后所须何物。师云。与老僧。造个无缝塔。帝曰。请师塔样。国师良久云。会么。帝曰不会。师曰。吾有弟子耽源。请召问之。诏问耽源。源曰。湘之南潭之北。中有黄金充一国。无影树下合同舡。琉璃上殿无知识。(拈云)国师无缝塔。不劳斤斧。幸自圆成。及乎被人请样。便见七穿八穴。耽源任是巧夺工输。未免方木逗圆窍。

　　上堂。云居闻板声。见神见鬼。瑞岩闻板声。普请瞌睡。梦中唤醒主人翁。鼻孔元来在眼底。虽然如是。也须亲手摸着一回始得。且道摸着后如何。饭熟闻香。天寒出涕。

　　石窗和尚忌拈香。公灯不照私。渡水不湿脚。连累老北堂。此错非常错。功回位转。偏正中来。凤宿龙巢金殿晓。香车应不碾宸苔。

　　开炉庄上归上堂。庄上吃油糍。鬼精魂罢休拈弄。雁影沉寒水。穷伎俩何用施呈。虽云博饭㘽田。何似归堂向火。静悄悄。暖烘烘。不劳共话无宾主。衲被蒙头万境空。喝一喝。死水何曾有活龙。

　　上堂。举定山与夹山同行。定山云。生死中无佛则无生死。夹山云。生死中有佛则不迷生死。互相不肯。同上大梅。夹山问。未审那个亲那个疏。梅云。一亲一疏。夹山又问。未审那个亲。梅云。亲者不问。问者不亲。夹山住后云。我当时在大梅。失却一只眼。(师拈云)有佛无佛。一亲一疏。(以拂子画云)尽情裂破了也。且道还出得生死也无。喝一喝。清平世界。切忌讹言。

　　腊八上堂。弃万乘金轮。栖六年雪岭。相从外道游。不离那伽定。无奈㐫星照命宫。积世箕裘都丧尽。虽云自业所招。(乃唤云)瞿昙老人。且喜因邪打正上堂。举临济云。我在先师处。三度吃六十拄杖。如蒿枝拂相似。而今更思一顿。谁为下手。有僧出云。某甲下手。济拈拄杖度与僧。僧拟接。济便打。(师拈云)临济施陷虎之机。惜乎这僧。只知逞俊。不解翻身。遂至落他深阱。当时待佗道。而今更思一顿。谁为下手。只向佗道。活棒不打死汉。直饶临济全机。未免退身无路。

　　正旦上堂。蔓草系罗裙。山云笼席帽。鼓舞贺元正。石女呵呵笑。唤作新年头佛法。赚度人不少。不唤作新年头佛法。赚度人不少。(击禅床。下座)元宵并谢憩藏主相访上堂。索寞芝峰。赏元宵节。佳宾到来。如何铺设。能挑海底灯。细剪山头月。(横按拄杖。打拍云)东山瓦鼓歌。(卓拄杖云)堋八刺札不是知音向谁说。

　　百丈和尚忌拈香。骨瘦如柴。机深似井。划地为牢。酷行商令。儿孙无地雪深冤。烧炷兜娄苦告天。

　　上堂。钵饭糁桃花。釜羹烹野菜。吃了日烘烘。嚗背茅檐下。佛法身心烂似泥。千圣眼觑无缝罅。吽吽。伎死禅和。唤起来打。

　　上堂。举舍利弗问须菩提。梦中说法。与觉时是同是别。须菩提云。此义深远。吾不能说。此会有弥勒大士。汝可往问。舍利弗往问弥勒。答云。谁名弥勒。谁是弥勒者。(颂云)风前不见花中叶。雨后难寻叶底花。蜂蝶纷纷过墙去。只疑春色在邻家。

　　上堂。举云门问僧。甚处来。僧云江西来。门云。一队老汉。𥧌语住也未。僧无对。(师云)鸬鹚语鹤上堂。举世尊。一日与阿难行次。见一塔。世尊便礼拜。难云。此是谁人塔。世尊云。过去诸佛塔。难云。是谁弟子。世尊云。是吾弟子。(师拈云)过去诸佛。是世尊弟子则故是。且道世尊是谁弟子。若也知得。杨柳春风行乐处。若也未知。芭蕉夜雨断肠时。

　　岁夜小参。瑞岩彻骨穷。最苦冤憎会。厨无糁聚蝇。将何物分岁。拟烹露地牛。催纳箸角反为忧。拟取凤凰髓。伤损太平祥瑞气。拟吞栗棘蓬。塞断咽喉气不通。拟包铁酸饀。欠紫丝头难措办。不如据见定。随家丰俭。泉𣂏圣井。盘簇灵芝。鲙缕绿云。饼翻剪月。饭后更煎茶一盏。且无冤债与佗偿。蓦有个汉出来道。长老深明因果。滴水冰生。因甚将常住物。作自己人情。只向他道。举世人贪食周粟。相逢难话首阳薇。

　　复举。世尊一日升座。文殊白槌云。谛观法王法。法王法如是。世尊便下座。(颂云)雪径封寒蝶未知。暗香谁遣好风吹。野桥漏泄春光处。正是横斜一两枝。

　　上堂。是是。荆棘丛林。黄金田地。非非。伊兰旃卜。甘露蒺䔧。是不是。非不非。鹤健将雏去。猿闲抱子归。

　　上堂。向上机。顶门眼。碗脱丘。漏灯盏。从上诸祖。已错拈提。瑞岩今朝分明剖判。会么。夜后打眠。斋时吃饭。

　　法语

　　重庆府元公。东山印藏经。归蜀

　　锦江经论场。虽西竺圣师。夺外道赤幡。泻悬河辩。未易仿佛。因是。周金刚奋不平气。肩担疏钞。誓扫南方魔子。未跨龙潭。过现未来心。一点百杂碎。吹灭纸烛。止啼之金。变为灰烬。

　　老东山穷自知之理。发蓬蒿箭。锁断岷峨吴楚老宿喉襟。会圣庵前。闻如来密语。生平碍膺。扫无踪迹。摵碎南泉摩尼珠。贯花之文。削无形影。

　　蜀罹兵火之厄。一大藏教。片文只字。悉秘龙宫。使后进决志流通者。漠漠长河。舍舟奚济。元公慨然兴叹。万里南来。一肩担荷。庶复见汉官威仪。践玄奘芳尘。殊途同归。初无东西异辙之分矣。中流一壶。遇若千金。于教门岂小补哉。更能穷自知之要。饮水防咽。则古今东山。一梦两觉。朅来玉乳峰前。夜雨青灯。细论委曲。其志可嘉。

　　分携需语。为途中道伴。敬摅山偈。以赠云。

　　五千黄叶止儿啼。不异渝江碧落碑。古篆分明无赝本。具看经眼亦难窥。

　　示东川希革侍者。往江陵省亲

　　在昔东川多英杰。圆通却万乘之诏。以大觉行。其尊法有体。卍庵脱身戈甲。婴妙喜锋。珊瑚枕上两行泪。一转语。报佛祖恩。足矣。要知斯文重寄。非眼生三角。力负万钧。鲜能担荷。所以道。离心意识参。出圣凡路觉。已是𦘕影图形。搜寻六贼。欲觅真赃。卒难入手。须向威音王已前。生佛未具。一捏百杂碎。方有入作分。若慕临济𤺊儿。脱间漏架。跳篱蓦墙。肋下筑拳。连腮赠掌。斫额望乡关。白云千万里。革侍者髫龀出家。寻师访道。奋志效圆通万庵之作。每恨不逢樵子径。未识葛洪家。朅来玉乳峰前。背法堂着草鞋。上门上户眼如铃。有么有么。机如电。不消山僧轻轻喷啑。寒毛卓竖。紧捉乌藤。革辙二门。必期打透。频呼小玉。认即非声。扯破犀牛。见即非色。稍知蹊迳。痛欲加鞭。秋风袭衣。遽有江陵省亲之举。临行需语。为途中道伴。因谓学道如初。成佛有余。骅骝堕地。抱千里之志。不可半途而息。大鹏展翅。乘九万之风。岂恋枪榆之乐。当思一等吃花瑞菜。春阳煦妪。霜雪凭陵。信口吐出。如优昙薝卜。扑鼻馨香。原其所自。无非离心意。出圣凡。项上生铁三百斤。打硬做成。任是古佛。也合低头。甘听处分。到者里。森罗万像。介甲昆虫。总是生身父母。春水满泽。夏云奇峰。秋月扬辉。冬松孔秀。时时顺色。日日承颜。冷面相看。少曾间隔。岂不思大义渡。放慕顾一着子。日月星辰。为之扑落。放一线道。紧系草鞋。若到江陵。有问千丈岩前事。切不得道。奉化县到山四十里。兴尽早回。革辙向上。大有事在。亦要汝东针西劄。予当忍死而俟。

　　日本温英二禅人。持建长兰溪和尚书。与平元帅求语

　　士大夫。处身富贵。不被富贵所笼罩。又能擘破面皮。铭心此道。非夙具般若种智。何以臻此。所患不能𢬵死。做真实工夫。多见思量计较。将心待悟。拟心休歇。喜人密证。欲人称赞。才起此念。便是生死根本。况此事。一超直入如来地。不历地位阶差。岂以轻心慢心。萤火之见。可拟议哉。须是撞个无面目汉。痛与打并。使胸次无元字脚。道佛一字。漱口三年。方有少分相应。若打祖师门下过。吃痛棒有分。岂不见。李都尉。参石门得道。乃云。参禅须是铁汉。着手心头便判。直趣无上菩提。一切是非莫管。此是士大夫。参禅样子。往往以思量计较为窟宅。闻恁么说话。便道。莫落空否。譬如过海波涛怒作。舟未翻先。自惊惧忙。跳下水去。此深可怜愍。阁下灼然。欲究明此段大事。直须将从前思量计较。求证悟。待休歇底心。尽情飏下。百不知百不会。致君泽民。游刃儿戏。蓦地唤醒。如睡梦觉。如莲华开。掀髯一笑。岂不快哉。然后以斯道觉斯民。引大地人。下成佛种。庶不负灵山付嘱。亦不枉来南阎浮提打一遭。佛法东流入海。因承大愿力。隐菩萨相。示宰官身。为内外护。至祝至祝。

　　佛祖赞

　　世尊乞食归。放拄杖。以手拄颐坐眠

　　雪岭曾经苦。勤行七佛仪。持钵不得食。诈道不闻饥。六环锡重。无力扶持。飏下拄颐眠一觉。梦中消息许谁知。

　　出山相

　　六年雪冻不死。见明星便说悟。走出山来一窖无。被人唤作赤须胡。

　　宝公

　　折杖头。闲骨董。惑梁王。少卖弄。鹰巢不至生鸾凤。

　　布袋

　　破布囊。无一窖。靠着便憨眠。全不知天晓。若言弥勒分身。你且莫来呼我。

　　寒山题诗

　　国清窃得残羹饭。也学人前弄竹篙。欲写断崖无活句。心如秋月待如何。

　　拾得磨墨

　　面皮顽恶发鬔松。磨墨元来也不中。冷看佗人书淡字。不知污得布裙浓。

　　朝阳穿破衲

　　断线无蹊。折针缺鼻。提得完全。金乌西坠。

　　对月了残经

　　五教三乘。之绕葛藤。一言道尽。玉兔东升。

　　猪头和尚

　　手把猪头不自噇。面前背后鬼分赃。重重败阙无人识。赢得涂糊老定光。

　　嵩岳圭禅师移树图

　　野树无根作么移。盖头茅免八风吹。直饶深入那伽定。弄鬼精魂谁不知。

　　智者大师迁葬图

　　当年杜撰讲天台。活被平人掘窖埋。若是黄金铸灵骨。臭尸不到鬼扛抬。

　　船子(手把钓车)

　　千钧重寄一[糸*系]轮。三寸离钩抑逼人。莫道踏翻船便了。夹山未必是金麟。

　　谢三郎(戴笠披蓑。半身赤肉)

　　雨笠烟蓑体露风。只传渔业当心宗。当时过得飞猿岭。不到通身是烂脓。

　　痴绝和尚

　　淳乎淳。没机心。撮茎草作翳睛药。煆黄丹成绕指金。发汾阳怒骂。伤人语恶。中曹源蛊毒。刻骨冤深。扫狐兔露苍鹰牙爪。咬猪狗添老虎精神。是师真非师真僧繇描不得。阁笔几沉吟。

　　佛鉴禅师

　　奸豩顽蛮。更加白㑃。文武火煨石要香。麻皮头缠人必倒。五处开场弄活机。是龙升天蛇窜草。千不合万不合。凤口山前。乞指路头。被老破庵凌辱不少。至今忘却来时道。

　　大川和尚

　　面皮刮得霜。脊梁生铁铸。活弄恶机关。真本奉化子。据南山白额落却威。锁冷泉清波无透路。最无端是不近人情。把断贯索。倒悬佛祖。四海禅流恶见渠任妙手僧繇。𦘕得全真。且无著处。

　　别山和尚

　　严冷面皮。软顽肠肚。对同参唱菩萨蛮。与行家说无义语。纵苍鹰搏物机。辟狮子翻身路。医衲僧病。下天王补心圆。移睹史宫。换长庚大火聚。虽潜行密用处。鹘眼迷踪。点捡将来。也是果州饭布。

　　偈颂

　　送林荆州归蓬莱

　　蓬莱山翁抱仙骨。稳跨长鲸游八极。玉壶深贮海山云。十载穷幽归未得。年来骨蜕壶倒空。长鲸又化为苍龙。了无一物可依倚。卷舒出没云无踪。而今返旆蓬莱去。直欲追寻赤松子。与渠击碎大还丹。为渠塞断长生路。示之肘后符。佛魔敛衽龙蛇趋。授之不传诀。珊瑚枝枝撑着月。阿呵呵。胸次风流知几何。我分岩扄饱黄独。佳音听取到烟萝。

　　贺顽极和尚住越州光孝

　　越王城北唐朝寺。千间老屋摧风雨。塔影凌空落鉴湖。劫初铃子丁东语。久无本色住山人。愁杀檀门许元度。剥否穷时复泰来。选差铁面顽翁住。倒携无柄苕帚桩。积世狐踪尽扫去。就翻鳗井逗曹源。浩浩汤汤流溢江湖无著处。岂不胜越人歌来何暮。平生无襦今五裤。

　　听乌槛角有感送衍上人归乡

　　黄牛背上乌槛角。声声吹作村田乐。低入重渊高入云。拟别宫啇都是错。断烟明灭柘岗西。这呜咿唤那鸣咿。天地豁空群动息。野花惊秀不萌枝。古今酬唱知何限。记得完全忘一半。木人巧弄没弦琴。石女细呈毡柏板。年来节奏总输君。听彻无声自返闻。一曲还乡人错听。聚头唤作梅花引。

　　舜侍者以拙自处。请语为警

　　大地人求巧。子独全其拙。吃饭倒把匙。刺眼翻着袜。只知困守株。不愁飞辩月。天真未解分。混沌一团铁。抱璞寻炉锤。巧手难施设。朅来就拙玲珑阴。毡拍板合无弦琴。摘杨黄花嗑然笑。樵童牧竖皆知音。岂不见棱道者。破七蒲团无缝罅。鬼窟翻身呼大差。卷起帘来见天下。又不见隆藏主。此是吾家睡虎子。气肃西风牙爪露。千林扫迹无狐兔。须知巧自拙中出。巧拙到头无处觅。无寻觅处知端的。急来与汝粗拳吃。

　　日本国光禅人。旋乡求语

　　大唐国日本国。临风放出辽天鹘。不隔重溟见得亲。依然却被重溟隔。光禅拚不顾浑身。咬定牙关力访寻。白浪堆头航一苇。普通年远只如今。焚香扣我西来旨。三十乌藤敲出髓。非佛非物亦非心。拟议白云千万里。结成不共戴天冤。怒气蒸云走出门。这回必要讨分晓。归问阿爷隆长老。

　　日本慈源禅人。归国请偈

　　牧间今年六十八。湖上掩关期养拙。万缘不挂一丝头。对客懒饶三寸舌。问吾道。秧田泼绿农夸好。问吾禅。烟林噪晚声未闻。无端外国人瞒我。插片木头讨甚么。吃盏粗茶送出门。海山啼断催归鸟。

　　日本玄志禅人请语

　　上人幼负凌云志。十五为僧今廿二。鲸波不怕险如崖。远涉要明西祖意。老松阴下扣烟扉。未透慈溪劈箭机。满口乡谈学唐语。帝都丁唤那斯祁。粗拳便欲拦胸𡎺。又恐傍观分背触。快归省问老传衣。古涧寒泉休瞪目。

　　示日本景用禅人

　　日本国与大唐国。一片皇风无间隔。如将枣叶置针锋。破草鞋跟天地窄。上人满腹𡎺疑团。夷夏区分扣牧间。老懒不能分说得。隔林春鸟语绵蛮。当机为汝分明举。不涉离微急荐取。佛祖玄关错踏翻。金乌飞上珊瑚树。

　　示宝头陀之径山打钟

　　劳生梦寐分途辙。深省一声何处发。客系枫林半夜舟。僧敲烟寺黄昏月。争似凌霄峰顶头。怒鲸吼彻千林秋。饱噇眠汉不知晓。有眼如盲还听否。我侬会得无闻性。说与头陀终不信。不信试归撞击看。风递落花山意寒。

　　煨芋

　　山房不识春风面。地炉宿火煨红软。寒涕垂颐午梦醒。饥肠殷殷晴雷转。霜猿剥喙启岩扉。漏泄天香入翠微。雾幕烟笼收不得。等闲勾引白云归。破藤床上生涯足。和土和灰擘柔玉。放憨一饱万缘空。口唱山歌手扪腹。可中真味与谁论。脯麟脍凤徒腥膻。向使懒残知有此。肯把虚名眩天子。

　　挑荠

　　小奚挑荠携篮去。寻遍颓垣与荒圃。根染微黄怯晓霜。叶铺嫩绿滋春雨。沙瓶鸣井𣂏寒泉。膏泥濯尽夸芳鲜。松风飋飋沸茶鼎。晴窗唤醒幽人眠。细嚼甘香凝齿颊。味与首阳薇不别。茆舍清贫乐未涯。搜吟况有梅梢月。五陵玉筋耽膏腴。岂知菜味天渊殊。茶罢筇枝发清兴。山后山前行一转。

　　贺天童灭翁和尚(八十再生一牙)

　　老饕八十再生牙。烂嚼虚空吐出滓。点缀玲珑岩下草。枝枝叶叶是昙花。

　　送僧参太白痴绝和尚。并石溪和尚。挂牌

　　前宝公兮后宝公。分身说法在玲珑。参寻不用论宾主。十二面门元一同。

　　送悟侍者。参育王偃溪和尚

　　茂阴深处击寒冰。洗得娘生两耳清。塞断不听呼小玉。顺风来听偃溪声。

　　送云卧接待庵主

　　云卧遗风仰正传。接人全在钁头边。临机不用闲忉怛。自有春山蕨竖拳。

　　贺弁山和尚。自双林赴金山

　　双梼定起月三更。倒跨金鳌戏八纮。袖里门槌恶剌剌。德云不敢占先行。

　　送鉴禅人。自天童之江心

　　东谷生涯彻骨贫。烦君说与了师兄。一从凤宿龙巢后。宝殿无人步月明。

　　贺天童心首座。出世仗锡

　　懒织蒲鞋罢养亲。入蟭螟眼鼓烟尘。只将打发云门手。更与玲珑接一人。

　　古樵

　　七佛已前曾卖弄。分明一块烂枯柴。老卢不解担当得。火种只今无地埋。

　　雪矶

　　访戴归来就系舟。冻云凝锁玉花浮。渔蓑钓罢寻盟去。近岸不知飞白鸥。

　　无闻

　　缺齿胡僧戏剧多。打虚空鼓唱巴歌。山河大地连声笑。争奈聋人耳朵何。

　　镜堂

　　非明非暗亦非台。万像从教影现来。刚被老卢书破壁。没尘埃却有尘埃。

　　西窗

　　格样亲传鼻祖家。短櫩时见夕阳斜。看渠巨辟通方眼。牛过依然露尾巴。

　　古桃

　　仙苑春风几奏名。三千年实结初成。曾将一点枝头血。换得灵云两眼睛。

　　松州

　　一道阴凉自古来。依稀临济手亲㘽。枝枝叶叶垂清露。点得合城人眼开。

　　石井

　　打硬工夫构得深。谁知水底有蓬尘。放开一线路头活。落赚几多明眼人。

　　古衲

　　半肩寒拥片残云。七佛相传直至今。破碎不堪提掇处。朝阳正好下金针。

　　即翁

　　万象森罗等印心。了无一物可疏亲。大梅坐此成窠窟。到老何曾解转身。

　　寄石溪和尚。自雁宕归

　　雁峰削玉锁层阴。仿佛梅阳瘴面春。回首揭天挝毒鼓。声怨何止十三人。

　　题老融群牛图

　　三三五五戏平芜踏裂春风百草枯。莫写沩山僧某甲。恐人悟作祖师图。

　　题坐禅虾䗫(下有白莲花)

　　一从识得性分明。懒作春池鼓吹声。闲把六门深锁断。白莲香散水风清。

　　小佛事

　　日本觉上人起龛

　　脚头未跨舡舷。参遍大唐诸祖。明知觉所觉空。未解同生同死。(抚龛云)这里见得亲。别有翻身路。海山点碧无重数。

　　显上人下火

　　涅槃心。生死义。显晦无殊。圣凡一致。见得分明用得亲。火烧荆棘三千里。

　　古航西堂入骨

　　大梅山中留不住。小朵峰前推不去。而今去住两无依。直下死中明活句。穿过髑髅。扫除玄路。灵踪不在猿啼处。

　　麟西堂起龛

　　死住山心。活通方眼。得路便行。了无羁绊。千圣玄关错踏翻。五色祥麟步天岸。

　　庄忏首锁龛

　　妙得天台旨。盘珠影不留。死生聊一戏。定慧绝双修。这里说甚庄同梦蝶。蝶梦庄周。牢关俱锁断。云散一天秋。

　　清凉东山和尚入骨

　　临济清凉树。东山瓦鼓歌。就阴休歇少。接响听闻多。死生根断。瓦鼓声消。和骨和腔更换了。何妨辊入葛藤里。

　　皎浴主起骨

　　翠巘云收。碧潭月皎。脱体无尘。浴个什么。便恁么平地上死人。不恁么。髑髅前失照。机先有路直如弦。皎浴主还知么。出门便是草。

　　璋上人锁龛

　　生铁蒺䔧。面门抛掷。碎死生关。了无朕迹。贱似圭璋贵似尘。浑仑擘破成狼藉。不狼藉。勾锁连环。刀挑不出。

　　亮上座锁棺(暂到)

　　虚空讲得经。灵山门外汉。直下死偷心。棺木里瞠眼。瞥转一机。星移斗转。佛祖玄关俱锁断。

　　灵鹫为猿下火

　　红树栖云。古藤挂月。捷影一飞。清吟三叠。直下息攀缘。死生心路绝。无复经行异类中。(掷火把云)火聚何妨参胜热。

　　希叟和尚语录(终)

　　No. 1389-B

　　佛鉴老和尚。以文武火。煆炼后学。其间燎却眉毛。拈得鼻孔者。不知其几。唯希叟法兄。超绝逸群。首奉旨董名刹。提其纲要。则有向上一路滑。壁立万仞险。殊不知险滑二字。于云门一字关。亦不多让。至于生机一路。如握霜锋。谁敢正眼觑着。况已经作者证定。小师居径。集已成帙。乞着语其后。予虽不敏。义不可辞。又岂敢增金以黄。谤沉无香也。己卯中秋。住雪窦。弟居敬䟦。

　　日本国。参学比丘惠晓。布施刊行。

　　No. 1389-C 附录

　　白云晓禅师。临归国时。布施令刊　先师希叟和尚语一册。相寄便速。不及多印。

　　守先师友云塔所　(居泾)　拜呈

　　东福寺诸位法兄禅师。

　　日本国东福大禅寺白云晓禅师。于先师希叟和尚会中。见彻佛祖根源。相聚既久。知心亦多。闻于丁酉岁腊月二十六日。说偈示寂。远隔天涯。不胜悲恋。因蒙兄过访。细知其详。谨以拙偈二首。一悼一寄。以见真情。伏乞尊览　守希叟和尚友云塔所。小师(居径)拜呈日本国栗棘庵诸位尊属禅师

　一片白云归海东　　普施法雨化鱼龙
　毗岚蓦地忽吹散　　大地难寻渠影踪

　佛法初无彼此分　　大唐日本一乾坤
　先师拄杖如山重　　担荷欣闻有子孙

　　大德三年己亥中夏　　(夏泾)　谨书

　　曾寄白云。布施刊行先师语录一册。并颂。恐不到会蒙兄。再写此奉寄。
