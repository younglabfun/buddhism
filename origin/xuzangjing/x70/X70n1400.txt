卍新纂续藏经第 70 册 No. 1400 高峰原妙禅师语录


　　No. 1400-A 元高峰大师语录序

　　始予乍阅内典。得经论并古今杂着。共数帙。中有大师语。惊喜信受。如闇逢炬。至于今犹然。盖自来参究此事。最极精锐。无逾师者。真似纯钢铸就。一回展读。一回激发人意气。俾踊跃淬砺忘倦。虽悟处深玄。不敢以凡臆窥测。而但觉其直截根原。脱落窠臼。近有慈明妙喜之风。远之不下德山临济诸老。伟哉。堂堂乎。可谓照末法之光明幢也。独恨大藏未收。坊刻尚鲜。怏怏于胸中者三十年。乃今以其旧本重寿诸梓。而莲社行人。有相顾耳语者。谓予旋转万流。指归净土。柰何复殷勤称赞是编。意者念阿弥陀佛不及看万法归一耶。遂汹汹摇动。嗟乎。但了念佛是谁。不必问一归何处。兹有人焉。知生我是父。又自疑身从何来。闻者宁不绝倒。古尊宿云。如人涉远。以到为期。不取途中强分难易。诸仁者。方便门多。归元路一。愿勿以狐疑玩憩岁时。便应直往疾趋。为到家计。既到家已。千丈岩。七宝池。有智主人。二俱不受。

　　万历二十七年岁次己亥佛欢喜日云栖袾宏谨识

　　No. 1400

　　高峰大师语录卷上

　　参学门人编　　灵隐弘礼重梓

　　湖州双髻庵法语

　　师自咸淳甲戌春就庵示众。乃云。谈玄谈妙。说性说心。攒花簇锦。巧妙尖新。如麻似粟。从古至今。莫不皆是乘虚接响底汉。倚草附木精灵。山僧虽是他家种草。决定不向遮里藏身。既然如是。且道今日为众开堂。斩新条令一句又作么生。喝一喝云。符到奉行。

　　示众。有一物。明历历。佛祖觑不破。大地无人识。常在舌头尖。尽力吐不出。吐得出。也是胡饼里呷汁。

　　示众。有句无句。金乌吞玉兔。如藤倚树。癞马系枯桩。树倒藤解。一冬烧不尽。句归何处。石虎当途踞。呵呵大笑。龙头蛇尾。捺倒烂泥里。刚刀不斩无罪之人。且道沩山过在甚么处。乃呵呵大笑下座。

　　示众。千岭万山雪。五湖四海冰。清光成一片。物物尽皆明。且道赵州柏树子。云门乾矢橛。洞山麻三斤。毕竟是个甚么。喝一喝云。明星当午现。犹待晓鸡鸣。

　　岁旦示众。百年难遇岁朝春。姹女梳妆越样新。惟有东村王大姐。依前满面是埃尘。

　　解制示众。九旬把定绳头。不容丝毫走作。直得个个皮穿骨露。九零八落。冷眼看来。正谓掘地讨天。千错万错。今日到遮里。不免放开一线。彼此无拘无束。东西南北。任运腾腾。天上人间。逍遥快乐。然虽如是。且道忽遇镬汤炉炭。剑树刀山。未审如何栖泊。良久云。恶。

　　示众。万里不挂片云。虚空突出一窍。双髻峰𨁝跳上三十三天。拄杖子向十字街头扬声大叫。且道叫个甚么。以拂子击禅床云。炎炎六月火生冰。夜半日轮当午照。

　　示众。一夏九十日。看看又将半。面门无位人。急着眼睛看。冷地蓦相逢。脚跟红线断。掌内握乾坤。翻身游碧汉。堪笑当年老瑞岩。惺惺石上重呼唤。乃竖起拂子云。大众。遮个是瑞岩主人公耶。是临济无位真人耶。若也定当得出。许你一生参学事毕。脱或未然。掷下拂子云。撒向阶前。来朝打算。

　　示众。五湖春色十分肥。正是功圆果满时。玉蝶穿花零碎锦。黄莺掷柳乱垂丝。灵云打失娘生眼。备老重添八字眉。无限水边林下客。谩将竹杖度须弥。

　　示众。三世诸佛说不到。开口道着。历代祖师行不到。动步踏着。行说俱到时如何。正好行脚。

　　岁旦示众。山僧去年三十六。今年又添一岁。诸人共知。拈拄杖云。且道拄杖子年多少。击禅床云。元正启祚。万物咸新。

　　示众。举南泉示众云。文殊普贤。昨夜三更。起佛见法见。各与二十棒。贬向二铁围山。所供并实。赵州出云。棒教阿谁吃。泉云。过在甚么处。一对无孔铁槌。州便礼拜。泉归方丈。苍天中更添怨苦。南泉和尚。虽则顶门具眼。赏罚分明。点检将来。也是虚空里钉橛。若无赵州后语。未审如何折合。高峰不然。忽有人起佛见法见。但向他道。善哉善哉。时节若至。其理自彰。

　　示众。百千诸佛。历代祖师。乃至天下老和尚。以拂子击禅床一下云。总向遮里堕坑落堑。还有跳得出底么。又击一下云。三生六十劫。

　　示众。举丹霞因过一院。值凝寒。遂于殿中见木佛。乃取烧火向。院主偶见。诃责曰。何得烧我木佛。霞以杖拨灰云。吾烧取舍利。主云。木佛何有舍利。霞云。既无舍利。更请两尊再取烧之。院主自后眉须堕落。师拈云。丹霞烧木佛。为寒所逼。岂有他哉。院主眉须堕落。偶尔成文。何足疑矣。若作佛法商量。管取入地狱如箭。掷拂子下座。

　　示众。归宗拭却眼睛。二祖安心断臂。云门拶折一足。玄沙𡎺破脚指。遮一伙随搂搜汉。以拂子<PIC>X70067801.gif</PIC>云。蚤知有遮般消息。免见血淋满地。

　　示众。以拄杖横肩顾左右云。大众会么。楖𣗖横肩不顾人。直入千峰万峰去。

　　杭州西天目山师子禅寺法语

　　至元丁亥冬。众请师开堂。遂就石室内拈香祝圣罢。次拈香云。此一瓣香。不假壶中日月。亦非劫外春风。几番亲遭毒手。直得八面玲珑。如今放下也。地摇六震。拈来则塞破虚空。且道不拈不放一句又作么生。喝一喝。作女人拜。爇向炉中。供养前住仰山戴角披毛无鼻孔底老和尚。用酬法乳之恩。遂就座。僧问十方同聚会。个个学无为。此是选佛场。心空及第归。庞居士恁么道。还有为人处也无。师云。有。进云。毕竟在那一句。师云。从头问将来。进云。如何是十方同聚会。师云。龙蛇混杂。凡圣交参。进云。如何是个个学无为。师云。口吞佛祖。眼盖乾坤。进云。如何是选佛场。师云。东西十万。南北八千。进云。如何是心空及第归。师云。动容扬古路。不堕悄然机。进云。恁么则言言见谛。句句朝宗。师云。你甚处见得。僧喝。师云。也是掉棒打月。进云。此事且止。只如西峰今日十方聚会。选佛场开。毕竟有何祥瑞。师云。山河大地。万象森罗。情与无情。悉皆成佛。进云。既皆成佛。因甚学人不成佛。师云。你若成佛。争教大地成佛。进云。毕竟学人过在甚么处。师云。湘之南。潭之北。进云。还许学人忏悔也无。师云。礼拜着。僧才拜。师云。师子咬人。韩獹逐块。师乃竖拂召大众云。此是选佛场。心空及第归。伶俐汉。若向遮里见得。便见庞居士安身立命处。既见庞居士安身立命处。便见从上佛祖安身立命处。既见佛祖安身立命处。便见自己安身立命处。既见自己安身立命处。不妨向遮里拗折拄杖。高挂钵囊。三条椽下。七尺单前。咬无米饭。饮不湿羹。伸脚打眠。逍遥度日。若是奴郎不辨。菽麦不分。抑不得已。按下云头。向虚空里书一本上大人。教诸人依样画猫儿去也。山僧昔年在双径。归堂未及一月。忽于睡中疑着万法归一一归何处。自此疑情顿发。废寝忘餐。东西不辨。昼夜不分。开单展钵。屙屎放尿。至于一动一静。一语一默。总只是个一归何处。更无丝毫异念。亦要起丝毫异念了不可得。正如钉钉胶粘。撼摇不动。虽在稠人广众中。如无一人相似。从朝至暮。从暮至朝。澄澄湛湛。卓卓巍巍。纯清绝点。一念万年。境寂人忘。如痴如兀。不觉至第六日。随众在三塔讽经次。抬头忽睹五祖演和尚真赞。蓦然触发日前仰山老和尚问拖死尸句子。直得虚空粉碎。大地平沉。物我俱忘。如镜照镜。百丈野狐。狗子佛性。青州布衫。女子出定话。从头密举。验之。无不了了。般若妙用。信不诬矣。前所看无字。将及三载。除二时粥饭。不曾上蒲团。困时亦不倚靠。虽则昼夜东行西行。常与昏散二魔辊作一团。做尽伎俩。打屏不去。于遮无字上。竟不曾有一饷间省力成片。自决之后。鞠其病源。别无他故。只为不在疑情上做工夫。一味只是举。举时即有。不举便无。设要起疑。亦无下手处。设使下得手。疑得去。只顷刻间。又未免被昏散打作两橛。于是空费许多光阴。空吃许多生受。略无些子进趣。一归何处。却与无字不同。且是疑情易发。一举便有。不待返覆思惟计较作意才有。疑情稍稍成片。便无能为之心。既无能为之心。所思即忘。致使万缘不息而自息。六窗不静而自静。不犯纤尘。顿入无心三昧。忽遇吃粥吃饭处。管取向钵盂边摸着匙箸。不怕瓮中走却鳖。此是已验之方。决不相赚。如有一句诳惑诸人。自招永堕拔舌犁耕。现前学般若菩萨。必要明此一段大事。不惮山高水阔。特特来见西峰。况兼各各然指然香。立戒立愿。砺齿磨牙。办铁石志。既有如是操略。如是知见。切须莫负自己初心。莫负父母舍汝出家心。莫负新建僧堂檀信心。莫负国王大臣外护心。直下具大信去。直下无变异去。直下壁立万仞去。直下依样画猫儿去。画来画去。画到结角罗纹处。心识路绝处。人法俱忘处。笔端下蓦然突出个活猫儿来。㘞。元来尽大地是个选佛场。尽大地是个自己。到遮里说甚庞居士。直饶三乘十地。胆丧魂惊。碧眼黄头。容身无地。然虽如是。若要开凿人天眼目。发扬佛祖宗猷。更须将自己与选佛场镕作一团。飏在百千万亿世界之外。转身移步向威音那边更那边打一遭。却来吃西峰痛棒。大众。既是和自己飏了。又将甚么吃棒。忽有个不顾性命底汉子。闻恁么举。出来掀倒禅床。喝散大众。是则固是。要且西峰师子岩未肯点头在。

　　上堂。无边刹境。自他不隔于毫端。十世古今。始终不离于当念。只如山僧每日在张公洞里。横眠竖眠。或歌或咏。诸人还知么。诸人每日在选佛场前。东行西行。或嗔或喜。山僧还知么。若也彼此知得。不免分身碓捣。拔舌犁耕。若也彼此不知。管取释迦拱手。弥勒归依。因甚如此。不见道。知之一字。众祸之门。

　　上堂。万法归一。一归何处。乃顾视左右下座。

　　上堂。尽十方世界。是个钵盂。汝等诸人吃粥吃饭。也在里许。屙屎放尿。也在里许。行住坐卧。乃至一动一静。总在里许。若也识得。达磨大师。只与你做得个洗脚奴子。若也不识。二时粥饭。将甚么吃。参。

　　元正上堂。新年头。行新令。露柱灯笼。急着眼听。灶头西南角有片方砖。惺惺伶俐。伶俐惺惺。念兹在兹。必恭必敬。因甚如此。徐十三郎。行年本命。

　　上堂。爱之欲其生。恶之欲其死。爱恶两重关。以拄杖⊕。总向遮里起。直饶识得根源。更买草鞋行脚三十年。以拄杖<PIC>X70067901.gif</PIC>。何曾踏着遮里。掷拄杖云。你有拄杖子。与你拄杖子。

　　上堂。卓拄杖云。师子窟。师子吼。师子儿。无前后。蓦然直下翻身。便解人前开口。即今莫有翻身底么。掷拄杖云。鰕跳不出斗。

　　结制上堂。大限九旬。小限七日。粗中有细。细中有密。密密无间。纤尘不立。正恁么时。银山铁壁。进则无门。退之则失。如堕万丈深坑。四面悬崖荆棘。切须猛烈英雄。直要翻身跳出。若还一念迟疑。佛亦救你不得。此是最上玄门。普请大家着力。山僧虽则不管闲非。越例与诸人通个消息。[○@(│*│*│)][○@三][○@∴]。

　　因从一禅人有省上堂。二十余年。布个缦天网子。打凤罗龙。竟不曾遇着一个鰕蟹。今日不期有个蟭螟虫。撞入网中。固是不堪上眼。三十年后。向孤峰绝顶。扬声大叫。且道叫个甚么。大地山河一片雪。

　　上堂。昨夜梦中作得一偈。举似大众。良久云。忘却了也。蓦拈拄杖云。拄杖子还记得么。良久云。同坑无异土。

　　浴佛上堂。举世尊才生下。乃一手指天一手指地。周行七步目顾四方。云天上天下惟吾独尊。师云。见怪不怪。其怪自坏。大众会么。更听一颂。指天指地展戈矛。直至如今战不休。假使群灵都杀尽。一身还有一身愁。

　　祈晴上堂。天关久锁不开容。日夜滂沱鼓黑风。以拂子击禅床一下云。愤性一槌俱击碎。顶门迸出一轮红。

　　中夏上堂。以拂子<PIC>X70067902.gif</PIC>。四十五日前荐得。非特日消万两黄金。亦乃能应四天下供养。四十五日后荐得。寸丝滴水。也当牵犁拽杷偿他。以拂子击禅床一下云。曾经巴峡猿啼处。不是愁人也断肠。

　　上堂。忘却当年密授句。枉教一众吃辛苦。夜来枕上忽忆着。年年五月黄梅雨。

　　上堂。一叶落。天下秋。一尘起。大地收。喝一喝云。有意气时添意气。不风流处也风流。

　　上堂。海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能杀能活。能纵能夺。若检点得出。许汝一生参学事毕。

　　直翁居士至上堂。山僧有一奇特因缘。未尝轻易拈出。今日幸遇直翁证明。供养大众。良久云。美食不中饱人餐。

　　冬至上堂。阴向鼻端灭。阳从眼里生。会得个中意。更参三十年。

　　上堂。夜夜抱佛眠。上大人。朝朝还共起。丘乙己。起坐镇相随。化三千。语默同居止。七十士。纤毫不相离。尔小生。如身影相似。八九子。欲识佛住处。佳作仁。只遮语声是。可知礼也。傅大士和声吐出。耀古腾今。妙上座矢上加尖。一场好笑。伶俐汉才闻举着。如珠在掌。如芥投针。若是机思迟钝。三搭不回。昔年吾佛世尊。由斯之辈。三七思惟。计尽情忘。不免全身放倒。今日山僧到遮里。也只得依条攀例。按下云头。倒转枪旗。就窠打劫。直教一个个不假乘舟鼓棹。游戏如来大圆觉海。以拂子打圆相云。还见么。以拂子击禅床一下云。还闻么。苍天苍天。正所谓有耳不闻圆顿教。有眼不见舍那身。说甚长期短期。百千万亿阿僧祇。鼻孔依前向下垂。掷下拂子喝一喝下座。

　　普请上堂。禅不在参。道不须悟。动转施为。山岳鼓舞。孟八郎汉便恁么去。争似西峰搬石运土。

　　上堂。昨夜东西两天目。议论狗子有无佛性话。尽尽争之不已。山僧未免出来向他道。说有说无。总未梦见在。于是二边懡㦬而退。大众。既谓有无俱不是。毕竟合作么生。八角磨盘空里走。三脚驴子弄蹄行。

　　因事上堂。水中咸味。色里胶青。决定是有。不见其形。竖拂子云。见其形。失却山前一村人眼睛。

　　上堂。八十日中。千说万喻。说也说到无说时。闻也闻到无闻处。既是无说又无闻。功成果满凭何举。吹龙笛。击鼍鼓。皓齿歌。细腰舞。桃花乱落如红雨。

　　结制上堂。西峰今年结夏。有一奇特事。不得不告报诸人。且道是甚奇特事。龙蛇混杂。凡圣同居。

　　上堂。大海无鱼。大地无草。大富无粮。大悟无道。若人透此四重关。非特亲见高峰眉毛长短。鼻孔浅深。犹如赫日当空。万别千差无不照。虽然。唤作拂子则触。不唤作拂子则背。毕竟唤作甚么。

　　中夏上堂。竖拂子召大众云。到遮里进前一步也不得。退后一步也不得。总不恁么也不得。毕竟如何。不得不得。

　　解制上堂。布袋头开。喂驴喂马。要骑便骑。要下便下。若到江西湖南。撞着焦尾大虫。切莫道在西峰度夏。

　　上堂。吃粥了也。洗钵盂去。矢上加尖。一场败露。西峰今日忍俊不禁。却要向鹭鸶腿上割股。良久云。便恁么去。

　　开炉上堂。竖起拂子云。遮些火种。自灵山传至西峰。已得二千二百三十余载。今日幸遇开炉。特为诸人拈出。以拂子吹一吹。乃掷下云。照顾烧却眉毛。

　　冬至上堂。良久云。一阳来复。万物咸新。恭惟盲龟跛鳖。鬼怪妖精。莫问前长后短。大家扶起破沙盆。

　　腊八上堂。黄面瞿昙。夜半成道。正是唤奴作郎。嬴得一场好笑。山僧恁么告报。也是细姑嫌嫂。

　　晚参。参须实参。悟须实悟。动转施为。辉今耀古。若是操心不正。悟处不真。妆妆点点。斗斗钉钉。被人轻轻拶着。未免唤灯笼作露柱。且道如何是实参实悟底消息。良久云。南山起云。北山下雨。

　　上堂。西峰今日启建圆觉长期。有四件切要事。告报大众。第一不得隔壁听声。第二不得暗里偷光。第三不得指东话西。第四不得闹中取静。汝等诸人。诚能遵行此令。管取克日成功。超凡入圣。若也不然。纵历阿僧祇。敢道未彻在。

　　上堂。举鹅湖和尚示众云。未了底人。长时浮逼逼地。设使了得底人。明得知有去处。尚乃浮逼逼地。上大人。丘乙己。云门举问首座云。适来和尚道。未了底人浮逼逼地。了得底人浮逼逼地。意作么生。座云。浮逼逼地。可知礼也。门云。首座在此头白齿黄作遮个语话。曲则全。座云。上座作么生。门云。要道即得。见即便见。若不见。莫乱道。枉则直。座云。只如堂头和尚道。浮逼逼地。又作么生。门云。头上着枷。脚下着杻。重言不当吃。座云。恁么则无佛法也。亲言出亲口。门云。此是文殊普贤大人境界。是何言欤。二老披肝历胆。西峰雪上加霜。还见鹅湖也无。若道见。端的在那一句。若道不见。誵讹在甚么处。具眼底试点出看。

　　冬至上堂。世间动不动法。皆属阴阳迁变。蓦拈拄杖云。惟有山僧木上座。能为万象主。不逐四时雕。乃靠拄杖云。无形本寂寥。

　　上堂。低头觅天。仰面寻地。波波挈挈。远之远矣。蓦然撞着徐十三郎。嗄。元来只在遮里。以手拍膝一下云。在遮里。腊月三十日到来。也是开眼见鬼。

　　上堂。举香严和尚一日上堂。时有僧问。不慕诸圣不重己灵如何。严云。万机休罢。千圣不𢹂。腊月扇子。此时疏山在众作呕声。曰是何言欤。低声低声。严云。阿谁。众曰师叔。严云。不肯老僧那。出云是。胡来胡现。严云。汝莫道得么。山曰。道得。平地干戈。严云。汝试道看。山云。若教某甲道。须还师资礼始得。赤眼撞着火柴头。严乃礼拜。举前话问之。山曰。何不道肯诺不得全。草贼大败。严云。直饶恁么道。也须倒屙三十年。设使住山无柴烧。近水无水吃。分明记取。棒打石人头。嚗嚗论实事。后住疏山。果如前记。大众。二老互相屈辱。西峰从头解注。还分优劣也无。若谓不分。因甚倒屙三十年。若谓分。漏逗在甚么处。伶俐汉缁素得出。非惟截断天下人舌头。穿却天下人鼻孔。释迦弥勒。与你作奴。亦不为差。其或不然。更听一颂。洞彻是非如梦幻。转身未免堕深坑。须知别有通霄路。不许时人造次行。

　　上堂。拈拄杖召大众云。还见么。人人眼里有睛。不是瞎汉。决定是见。以拄杖卓一下云。还闻么。个个耳里有窍。不是死汉。决定是闻。既见既闻。是个甚么。以拄杖○。见闻即且止。只如六根未具之前。声色未彰之际。未闻之闻。未见之见。正恁么时。毕竟以何为验。以拄杖[○@│]。吾今与汝保任斯事。终不虚也。以拄杖[○@□]。三十年后。切忌妄通消息。靠拄杖下座。

　　雪岩和尚忌。拈香。昔年瞎却我眼。今朝穿却你鼻。冤冤相报无休。莫若克己复礼。遂插香。以袖掩面作哭声。复以坐具搭左肩上。作女人拜。云非惟和尚同尘。免得递相钝置。

　　上堂。一年已减五日。光影如驹过隙。直须如救头然。切莫随情放逸。卓拄杖云。夜来一雨雪消镕。万叠青山如洗出。

　　元宵上堂。参禅须是铁汉。着手心头便判。只如雪覆千山。孤峰不白。作么生判。掷拄杖云。上元定是正月半。

　　上堂。举百丈和尚问沩山云。并却咽喉唇吻。道将一句来。山云。却请和尚道。师拈云。大小沩山。推恶离己。今日忽有人问西峰。并却咽喉唇吻。道将一句来。即向他道。柴荒米贵。忍饥无暇祗对。

　　佛涅槃上堂。周行七步犹成迹。椁示双趺岂易收。微雨洒花千点泪。淡烟笼竹一堆愁。

　　晚参。身贫道贫。无法可亲。一味盲枷瞎棒。闻者见者莫不生嗔。卓拄杖云。黄金自有黄金价。终不和沙卖与人。

　　结制上堂。西峰今年结夏。全然不成保社。一日两头薄粥。大家忍饥无暇。虽有真如佛性。菩提涅槃。和声掷拄杖云。权且飏在师子岩下。

　　上堂。终日着衣。未尝挂一缕丝。终日吃饭。未尝咬一粒米。既然如是。且道即今身上着底。每日口里吃底。是个甚么。到遮里不论明与不明。彻与不彻。寸丝滴水。也当牵犁拽杷偿他。何故。一片白云横谷口。几多归鸟自迷巢。

　　上堂。若论此事。只要当人的有切心。才有切心。真疑便起。真疑起时。不属渐次。直下便能尘劳顿息。昏散屏除。一念不生。前后际断。才到遮般时节。管取推门落臼。若是此念不切。真疑不起。饶你坐破蒲团百千万个。依旧日午打三更。

　　上堂。迷中有悟。悟复还迷。直须迷悟两忘。人法俱遣。衲僧门下。始有语话分。大众。既是迷悟两忘。人法俱遣。共语话者。复是阿谁。速道速道。

　　上堂。诸方拈槌竖拂。接物利生。祇解指虚空说虚空。指灯笼露柱说灯笼露柱。于是药头无验。误人多矣。西峰要向未有虚空名字以前说虚空。未有灯笼露柱以前说灯笼露柱。要使闻者见者。𡎺着磕着。一得永得。一证永证。大众。未有名字以前。毕竟凭何施设。以拂子击禅床一下。又连击两下。

　　上堂。日正暄。春已暮。落花片片随流去。拈拄杖云。拄杖枝头一点红。馨香遍界无人顾。大众。顾不顾即且止。毕竟一归何处。掷拄杖下座。

　　解制上堂。一夏以来。诸人懡㦬。山僧亦懡㦬。懡㦬逢懡㦬。彼此无空过。今朝圣制告圆。不免更说些懡㦬禅。嬴得大家俱懡㦬。如何是懡㦬禅。咄。猛火着油煎。

　　除夜小参。一年三百六十日。看看逗到今宵毕。十个有五双。参禅。禅又不知。学道。道亦不识。只遮不知不识四字。正是三世诸佛骨髓。一大藏教根源。伶俐汉才闻举着。如龙得水。似虎靠山。天上人间。纵横无碍。然虽如是。点检将来。犹是遮边底消息。若谓那边更那边一着子。直饶西天四七。唐士二三。以至天下老古锥。敢保未彻在。山僧与么告报。忽有个汉子。心愤愤。口悱悱。出来道。高峰高峰。你有甚长处。开得遮般大口。只向他道。来年更有新条在。恼乱春风卒未休。

　　直翁居士施僧鞋上堂。以手指云。以此施者入无间狱。受此施者亦入无间狱。施者受者既遭此报。汝等诸人还知利害处么。以手合掌云。难消。

　　结制上堂。封却拄杖头。结却布袋头。大家团栾头。赤眼火柴头。嗄。正是冤家共聚头。不妨头上更安头。以拄杖打散。

　　中夏上堂。前四十五日何处去。焦尾大虫入闹市。后四十五日何处来。三脚驴子上高台。俊鹰快鹞便合乘时。跛鳖盲龟徒劳𨁝跳。

　　上堂。今年一期有五件好事。特为诸人分明揭示。第一好僧堂。第二好后架。第三好知事。第四好厨堂。第五好衲子。若作佛法商量。掉棒打月。若作世谛流布。接竹点天。毕竟合作么生。师子岩有个焦尾大虫。夜来恶发。被山僧劈脊一棒。化为微尘。却借陈如尊者四大五蕴。以为出入游戏之具。你一队瞌睡汉。驴年也未梦见在。喝一喝下座。

　　上堂。举风穴和尚因真园头同念法华问讯次。穴问真云。如何是世尊不说说。迦叶不闻闻。真云。鹁鸠树上啼。穴云。你作许多痴福作么。何不体究言句。又问念法华云。你作么生。念云。动容扬古路。不堕悄然机。穴却顾真园头云。你何不看念法华下语。念自兹印可。名振四方。师云。山僧昔年侍立先师次。亦尝被问此话。拟下语间。遂遭一顿热棒打出。直得三日忍痛不已。大众。端的要见二老优劣。但将妙上座吃棒处看。

　　雪岩和尚忌。拈香。巴陵设忌三转语。西峰单单只一句。且道是那一句聻。遂插香云。逢人切忌错举。

　　上堂。举凌行婆问浮杯。尽力道不得底句。分付阿谁。杯云。浮杯无剩语。婆云。未到浮杯。不妨疑着。杯云。更有长处。不妨拈出。婆敛手哭云。苍天中更添怨苦。杯无语。婆云。语不知偏正。理不识倒邪。为人则祸生。后有僧举似南泉。泉云。苦哉浮杯。被遮老婆摧折一上。婆闻得。笑云。王老师犹少机关在。时有幽州澄一禅客。诣婆乃问。南泉为甚少机关。婆哭云。可悲可痛。澄一罔措。婆云。会么。一合掌而立。婆云。跂死禅和。如麻似粟。后澄一举似赵州。州云。我若见遮臭老婆。问教伊口哑。一云。未审和尚作么生问伊。州便打。一云。为甚却打某甲。州云。似遮般跂死禅和。不打更待何时。婆闻。却云。赵州合吃婆手中棒。州闻得。哭云。可悲可痛。婆闻。乃叹云。赵州眼光烁破四天下。州闻得。令人去问云。如何是赵州眼。婆乃竖起拳。僧回举似赵州。州乃有颂与婆云。当机觌面提。觌面当机疾。报尔凌行婆。哭声何得失。婆有颂答云。哭声师已晓。已晓复谁知。当时摩竭令。几丧目前机。师拈云。山僧始者一看。将谓总是白拈贼。及乎再辨端倪。却有浮杯较些子。何故。不因渔父引。争得见波涛。

　　佛诞上堂。指天指地。一棒打杀。鸩屎砒霜。合造毒药。飏在三千世界中。不知那个亲遭着。卓拄杖一下。

　　结制上堂。西峰结制不寻常。谷满仓兮僧满堂。既得遮些根蒂固。大家摇扇取风凉。

　　上堂。门外有一人用尽机谋。要入入不得。门里有一人做尽伎俩。要出出不得。出不得入不得即且置。且道门外人与门里人相见时如何。愁人莫向愁人说。说向愁人愁杀人。

　　开炉上堂。三千世界作炉。百亿须弥为炭。生铁铸就禅和。炙得通身红烂。正恁么时。莫有躲得过底么。左右顾视云。嗄。将谓水不能溺。火不能焚。元来总是一队烂额焦头汉。

　　上堂。十五日已前。[毯-炎+畏][毯-炎+畏]𣯧𣯧。魍魍魉魉。十五日已后。巍巍堂堂。炜炜煌煌。正当十五日。虚空为鼓。须弥为槌。轻轻击动。佛祖攒眉。即今莫有解击底么。以拂子击禅床云。若将耳听应难会。眼处闻声方始知。

　　荐亡上堂。入我法中。不论凡圣。动转施为。咸遵旧令。要明少室格外新条。蓦拈拄杖云。未免借伊鼻孔出气。卓拄杖云。开甘露门。划一画云。示甘露味。大地众生。顿超十地。惟有今辰觉成上座。营齑报荐考妣二位亡灵不在其内。何故。掷拄杖云。分明一对黄金骨。不必栴檀入细雕。

　　留两班上堂。九旬把定重关。今朝放开一线。顶门具眼衲僧。自合知机识变。乃展手云。依旧平分局面。

　　复举灵云见桃花悟道。刺脑入胶盆。沩山道从缘入者永无退失。咬牙封雍齿。玄沙道谛当甚谛当。敢保老兄未彻在。泣泪斩丁公。伶俐汉。直饶向遮里见得。更买草鞋行脚三十年。却来吃西峰痛棒。

　　上堂。一不成。二不是。红底桃。白底李。红红白白不相瞒。因甚达磨大师被流支三藏打落当门齿。

　　通宁智颜庵主送法被至上堂。裁蜀锦。翦吴绫。披白玉。间黄金。打成一片时。针劄不入。罗纹结角处。线路难寻。虽然。只如西峰以诸法空为座。以拄杖指被云。还着得遮个么。靠拄杖云。天香影散莓苔石。五叶花开薝卜林。

　　结制上堂。一百禅和三十州。无绳自缚万山头。谁是护生谁是杀。白云影里铁船浮。

　　上堂。举雪峰因僧来参。峰问甚处来。僧云。浙中来。峰云。船来陆来。僧云。二途俱不涉。峰云。争得到遮里。僧云。有甚么隔碍。峰打趁出。僧后十年再来。峰云。甚处来。僧云。湖南来。峰云。湖南与此间相去多少。僧云。不隔。峰举拂云。还隔遮个么。僧云。若隔争得到遮里。峰亦打出。僧住后。每见人必骂雪峰。同行闻。特去相访。遂问你因甚骂雪峰。遮僧举前两段因缘。同行痛骂。与伊点破。遮僧遂悲泣。每于中夜焚香。望雪峰礼拜。师拈云。遮个公案。颇类德山托钵话。诸方商量者极多。错会者亦不少。具眼底但于德山低头处见得。便会雪峰打意。于岩头不肯处见得。便会遮僧骂意。又于岩头密启处见得。便会同行点破意。于岩头抚掌处见得。便会遮僧悲泣意。又于岩头受记处见得。便会遮僧遥礼意。西峰今日将二老父父子子缚作一束。抛在诸人面前了也。诸人要见二老则易。要见西峰则难。何故。有眼无耳垛。六月火边坐。

　　晚参。万法归一。一归何处。狭路相逢。两手分付。逴得便行。黄河三千年一度清。

　　上堂。意句不到。宗说不通。盲龟跛鳖。意句俱到。宗说俱通。盲龟跛鳖。西峰恁么告报。莫有离此之外别有生涯底么。盲龟跛鳖。

　　佛诞上堂。呱声未绝便称尊。搅得三千海岳昏。恶水一年浇一度。知他雪屈是酬恩。

　　妙湛无为长老至上堂。举刘铁磨来参沩山。把髻投衙。山云。老牸牛。汝来也。引狗入寨。磨云。来日台山大会有斋。和尚还去么。癞免牵伴。沩山作卧势。随邪逐恶。磨便出。咄。直饶逴得便行。也是韩獹逐块。

　　冬至。举僧问古德云。一阳来复。日长一线。未审佛法长多少。德云。长一线。后又有古德云。一线长。师拈云。就窠打劫。还他二老本分钳锤。若谓佛法短长。端的未梦见在。今日忽有人问西峰佛法长多少。只向他道。东西十万。南北八千。

　　芗林居士至上堂。此事如欲登天目大山相似。未到山时。不免蕴一座山于八识田中。洎至一到。所蕴之山恍焉消殒。因甚如此。竖起拂子云。只缘身在此山中。

　　复举老子道。湛兮似或存。吾不知其谁之子。象帝之先。师拈云。咄哉遮汉。错下注脚。湛兮似或存。吾不知其谁之子。毗耶城里老维摩。

　　上堂。举云门大师到乾峰云。请师答话。含血喷人。先污自口。峰云。到老僧也未。赤眼撞着火柴头。门云。恁么那。恁么那。河里失钱河里捷。峰云。将谓猴白。更有猴黑。好手手中呈好手。红心心里中红心。

　　雪岩和尚忌。拈香。阿师示寂来。弹指恰八载。将谓入黄泉。面目俨然在。大众。面目既在。拈起香云。莫是遮个么。插香云。认着依前犹隔海。

　　上堂。工夫不到不方圆。宽着程途急着鞭。但得此心常不昧。从教沧海变桑田。

　　解制上堂。识得拄杖子。被拄杖子缚。不识拄杖子。亦被拄杖子缚。卓拄杖云。不是弄潮人。徒劳遭点额。

　　复举金陵则监寺初参青峰。问云。如何是学人自己。峰云。丙丁童子来求火。后谒法眼。眼云。曾见甚么人来。则云。青峰来。眼云。有何言句。则举前话。眼云。上座作么生会。则云。丙丁属火。以火觅火。如将自己觅自己。眼云。恁么会又争得。则云。某甲只恁么。和尚作么生。眼云。汝问我。我与汝道。则云。如何是学人自己。眼云。丙丁童子来求火。则于言下顿悟。师拈云。遮则公案。自古至今。觅个不错会底人。如星中拣月相似。只如则监寺于法眼言下悟去。要且不是顺朱。具眼底试辨看。

　　重阳上堂。大抵登高直须亲到万山之顶。若不到顶。争知宇宙之宽。即今莫有到顶者么。良久云。土旷人稀。相逢者少。

　　复举慈明和尚。每室中以水一盆。上劄一口剑。下着一緉草鞋。膝上横按拄杖。凡有僧入门便指。才拟便棒。师拈云。大小慈明。劳而无功。西峰不动一枪一旗。从教𠒎短鹤长。何故。年年九月九。遍地菊花香。

　　上堂。举永首座。同慈明辞汾阳后。相从二十年。不得休歇。一夕围炉夜深。明以火箸敲炭召云。永首座。永首座。永咄云。野狐精。明以手指云。讶郎当汉。又恁么去。永于言下顿悟。师拈云。遮个公案。若曰依条直断。慈明无端坑陷平人。合吃三十棒。永首座不合随风倒柂。亦当代吃十棒。忽有个抱不平底出来道。西峰聻。则向他道。心不负人。面无惭色。

　　雪岩和尚忌。拈香。咄哉老贼。偷心未息。石灰布袋。到处成迹。若谓子为父隐。毕竟曲不藏直。今日因斋庆赞。未免乘时拈出。

　　上堂。一年又过一月。今日又从头起。循环乌兔如梭。百年光阴有几。以拄杖卓一下云。诸上座。休瞌睡。直饶火急翻身。四大海水。早已倾在汝耳里。

　　结制上堂。今年龙象颇多。权作三堂结夏。虽然名字不同。是法本无高下。中间有个肉身菩萨。现与诸人同结同修。同眠同坐。若也点检得出。说甚黄面瞿昙。西来达磨。不然。且待七月十五。却与诸人说破。

　　复举僧问云门。如何是诸佛出身处。门云。东山水上行。又僧问圆悟。如何是诸佛出身处。悟云。薰风自南来。殿阁生微凉。师拈云。二老虽具顶门正眼。悫其本源。天地悬隔。

　　上堂。资生贵图求富。参禅贵图求悟。求悟若学资生。个个成佛作祖。咄。甜瓜彻蒂甜。苦瓠连根苦。

　　复举僧于马祖前作四画。上一画长。下三画短。云不得道长。不得道短。离四句。答某甲始得。祖乃画一画云。不得道长。不得道短。答汝了也。后僧举似忠国师。师云。何不问我。师拈云。字经三写。乌焉成马。西峰忍俊不禁。特为诸人改正去也。召侍者云。分明记取。

　　上堂。举僧问长庆。众手淘金。谁是得者。庆云。有伎俩者得。僧云。学人还得也无。庆云。大远在。师拈云。西峰不然。今日忽有人问。众手淘金。谁是得者。只向他道。阿谁无分。又云。学人还得也无。犹嫌少在。

　　上堂。千疑万疑。祇是一疑。若能决此一疑。免教节上生枝。即今莫有决得底么。若也决得。赏你一锭金。若决不得。亦赏你一锭金。何故。岂不见道。至道无难。惟嫌拣择。

　　复举僧问法眼。声色二字。如何透得。法眼召大众云。若会得遮僧问处。透声色也不难。师拈云。明修栈道。暗度陈仓。

　　解制上堂。拈拄杖卓一下云。打开布袋头。放出百千牛。纵随芳草去。终不被人收。一日归来重会面。半含容笑半含羞。大众。羞即且止。毕竟笑个甚么。又卓一下云。休。

　　复举芙蓉一日告辞马祖。祖云。装却包了来。与你说一上佛法。芙蓉于次日至方丈侍立少顷。祖云。时寒善为道路。芙蓉至法堂上忽然有省。师拈云。马祖佛法。恁么流布。拈花微笑。命若悬丝。今日凡有人来告辞。总与草鞋一緉。

　　上堂。今朝八月一。行脚禅和出。不识自家珍。却向途中觅。直饶走遍一百一十城。参见五十三善知识。功超十地三乘。位等释迦弥勒。若还来到西峰。未免一棒打折你驴脊。

　　起期上堂。山僧久病。服药不瘳。大众。久参于心不悟。所以病到筋断骨折处。参到情穷理极时。一一检点将来。全无些子灵验。记得去年有一则未了公案。今日拟循旧例。别创新条。以八十日划地为牢。要诸人各各通个口款。不得将无作有。不得指东话西。不得举意抟量。不得拟心凑泊。若有个不顾性命底汉。向事未着罪未彰以前。一款尽招。西峰拄杖子。当为伊据款结案。

　　辞众。西峰三十年妄谈般若。罪犯弥天。末后有一句子。不敢累及平人。自领去也。大众。还有知落处者么。良久云。毫厘有差。天地悬隔。

　　示禅人

　　三世诸佛。历代祖师。留下一言半句。惟务众生超越三界。断生死流。故云为一大事因缘。出现于世。若论此一大事。如马前相扑。又如电光影里穿针相似。无你思量解会处。无你计较分别处。所以道。此法非思量分别之所能解。是故世尊于灵山会上。临末梢头。将三百六十骨节。八万四千毛窍。尽底掀翻。虽有百万众围绕。承当者。惟迦叶一人而已。信知此事。决非草草。若要的实明证。须开特达怀。发丈夫志。将从前恶知恶解。奇言妙句。禅道佛法。尽平生眼里所见底。耳里所闻底。莫顾危亡得失。人我是非。到与不到。彻与不彻。发大忿怒。奋金刚利刃。如斩一握丝。一斩一切断。一断之后。更不相续。直得胸次中空劳劳地。虚豁豁地。荡荡然。无丝毫许滞碍。更无一法可当情。与初生无异。吃茶不知茶。吃饭不知饭。行不知行。坐不知坐。情识顿净。计较都忘。恰如个有气底死人相似。又如泥塑木雕底相似。到遮里蓦然脚蹉手跌。心华顿发。洞照十方。如杲日丽天。又如明镜当台。不越一念。顿成正觉。非惟明此一大事。从上若佛若祖。一切差别因缘。悉皆透顶透底。佛法世法。打成一片。腾腾任运。任运腾腾。洒洒落落。干干净净。做一个无为无事出格真道人也。恁么出世一番。方曰不负平生参学之志愿耳。若是此念轻微。志不猛利。[毯-炎+畏][毯-炎+畏]𣯧𣯧。魍魍魉魉。今日也恁么。明日也恁么。设使三十年二十年用工。一如水浸石头相似。看看逗到腊月三十日。十个有五双。懡㦬而去。致令晚学初机。不生敬慕。似遮般底汉。到高峰门下。打杀万万千千。有甚么罪过。今日我之一众。莫不皆是俊鹰快鹞。如龙若虎。举一明三。目机铢两。岂肯作遮般体态。兀兀度时。然虽如是。正恁么时。毕竟唤甚么作一大事。若也道得。与汝三十拄杖。若道不得。亦与三十拄杖。何故。卓拄杖一下云。高峰门下。赏罚分明。

　　兄弟家。十年二十年。以至一生。绝世忘缘。单明此事。不透脱者。病在于何。本分衲僧。试拈出看。莫是宿无灵骨么。莫是不遇明师么。莫是一暴十寒么。莫是根劣志微么。莫是汩没尘劳么。莫是沈空滞寂么。莫是杂毒入心么。莫是时节未至么。莫是不疑言句么。莫是未得谓得。未证谓证么。若论膏肓之疾。总不在遮里。既不在遮里。毕竟在甚么处。咄。三条椽下。七尺单前。

　　若论此事。如大火聚。烈𦦨亘天。曾无少间。世间所有之物。悉皆投至。犹如片雪。点着便消。争容毫末。若能恁么提持。克日之功。万不失一。倘不然者。纵经尘劫。徒受劳矣。

　　若论此一段奇特之事。人人本具。个个圆成。如握拳展掌。浑不犯纤毫之力。祇为心猿扰扰。意马喧喧。恣纵三毒无明。妄执人我等相。如水浇冰。愈加浓厚。障却自己灵光。决定无由得现。若是生铁铸就底汉。的实要明。亦非造次。直须发大志。立大愿。杀却心猿意马。断除妄想尘劳。如在急水滩头泊舟相似。不顾危亡得失。人我是非。忘寝忘餐。绝思绝虑。昼三夜三。心心相次。念念相续。劄定脚头。咬定牙关。牢牢把定绳头。更不容丝毫走作。假使有人取你头。除你手足。剜你心肝。乃至命终。诚不可舍。到遮里方有少分做工夫气味。嗟乎。末法去圣时遥。多有一等泛泛之流。竟不信有悟门。但只向遮边穿凿。那边计较。直饶计较得成。穿凿得就。眼光落地时。还用得着也无。若用得着。世尊雪山六年。达磨少林九载。长庆坐破七个蒲团。香林四十年方成一片。赵州三十年不杂用心。何须讨许多生受吃。更有一等。成十年二十年用工。不曾有个入处者。只为他宿无灵骨。志不坚固。半信半疑。或起或倒。弄来弄去。世情转转纯熟。道念渐渐生疏。十二时中。难有一个时辰把捉得定。打成一片。似遮般底。直饶弄到弥勒下生。也有甚么交涉。若是真正本色行脚高士。不肯胡乱。打头便要寻个作家。才闻举着一言半句。更不拟议。直下便恁么信得及。作得主。把得定。孤迥迥。峭巍巍。净裸裸。赤洒洒。更不问危亡得失。只恁么捱将去。蓦然绳断吃攧。绝后再苏。看他本地风光。何处更觅佛矣。又有一偈。举似大众。急水滩头泊小舟。切须牢把遮绳头。蓦然绳断难迥避。直到通身血迸流。

　　生死事大。无常迅速。生不知来处。谓之生大。死不知去处。谓之死大。只遮生死一大事。乃是参禅学道之喉襟。成佛作祖之管辖。三世如来。恒沙诸佛。千变万化。出现世间。盖为此生死一大事之本源。西天四七。唐土二三。以至天下老和尚。出没卷舒。逆行顺化。亦为此一大事之本源。诸方禅衲。不惮劳苦。三十年二十年。拨草瞻风。磨裈擦裤。亦为此一大事之本源。汝等诸人。发心出家。发心行脚。发心来见高峰。昼三夜三。眉毛撕结。亦为此一大事之本源。四生六道。千劫万劫。改头换面。受苦受辛。亦是迷此一大事之本源。吾佛世尊。舍金轮王位。雪山六年苦行。夜半见明星悟道。亦是悟遮一大事之本源。达磨大师。入此土来。少林面壁九载。神光断臂。于觅心不可得处打失鼻孔。亦是悟遮一大事之本源。临济遭黄檗六十痛棒。向大愚肋下还拳。亦是悟遮一大事之本源。灵云桃花。香严击竹。长庆卷帘。玄沙𡎺指。乃至从上知识。有契有证。利生接物。总不出悟遮一大事之本源。多见兄弟家。虽曰入此一门。往往不知学道之本源。不能奋其志。因循度日。今来未免葛藤。引如上佛祖入道之因。及悟道之由。以为标格。晚学初机。方堪趣向。且道如何趣向。不见古人道。若要脱生死。须透祖师关。毕竟将甚么作关。唤作竹篦则触。不唤作竹篦则背。不得有语。不得无语。若向遮里着得一只眼。觑得破。转得身。通得气。无关不透。无法不通。头头示现。物物全彰。无边刹境。自他不隔于毫端。十世古今。始终不离于当念。所以水潦和尚见马大师。礼拜起。拟伸问间。被马祖拦胸一踏踏倒。起来呵呵大笑云。百千法门。无量妙义。总向一毫头上识得根源去。德山见龙潭。向吹灭纸烛处豁然大悟。次日遂将疏钞于法堂上爇云。穷诸玄辨。若一毫置于太虚。竭世枢机。似一滴投于巨壑。到遮里有甚么禅道可参。有甚么佛法可学。有甚么生死可脱。有甚么涅槃可证。腾腾任运。任运腾腾。腊月三十日到来。管取得大自在。去住自由。故云自从认得曹溪路。了知生死不相干。然虽如是。竖拂子云。且道遮个是生耶。是死耶。若也道得。便可向无佛处称尊。无法处说法。其或未然。山僧不惧羞惭。更与诸人露个消息。掷下拂子云。夜冷鱼潜空下钓。不如收卷过残年。

　　兄弟家。成十年二十年拨草瞻风。不见佛性。往往皆谓被昏沉掉举之所笼罩。殊不知只遮昏沉掉举四字。当体即是佛性。堪嗟迷人不了。妄自执法为病。以病攻病。致使佛性愈求愈远。转急转迟。设使一个半个。回光返照。直下知非。廓然药病两忘。眼睛露出。洞明达磨单传。彻见本来佛性。若据西峰点检将来。犹是生死岸头事。若曰向上一路。须知更在青山外。

　　若论此事。正如逆水撑船。上得一篙。退去十篙。上得十篙。退去千篙。愈撑愈退。退之又退。直饶退到大洋海底。掇转船头。决欲又要向彼中撑上。若具遮般操志。即是到家消息。如人上山。各自努力。

　　若论此事。如万丈深潭中投一块石相似。透顶透底。了无丝毫间隔。诚能如是用工。如是无间。一七日中。若无倒断。妙上座永堕阿鼻地狱。

　　法门广无边。参禅第一义。若真师子儿。不入他群队。直下便翻身。诸兽皆回避。毗卢顶上行。生死海中戏。佛祖不知名。众魔争敢迩。奇哉此妙门。寂寞无人思。若有发初心。须具大根器。内外绝诸缘。屏心立坚志。譬如人架屋。先须实基址。基实屋无倾。志坚道成易。提个赵州无。截断有无意。竖起铁脊梁。急着眼睛觑。密密与绵绵。丝毫无间弃。譬如人倒悬。念念更无异。日夜苦思量。一心求脱离。不分东与西。寝食都忘记。又如初生儿。呼唤浑不视。用工到那时。如人钻火燧。渐见黑黄烟。知火必在此。切莫顾危亡。更须加猛利。直待火星飞。通身是𦦨炽。余虽不会禅。也曾恁么试。只在刹那间。可立而待至。顶门眼豁开。裂破娘生鼻。海竭须弥崩。虚空扑落地。十方贤圣师。尽是眼中刺。微笑与拈花。可煞不知愧。更有葛藤根。一千七百事。呜呼后代人。尽食他残饐。若更问如何。拳头劈口捶。十二时中。四威仪内。宝剑全提。如临大阵。才有丝毫念起。当急剉之。一断永断。莫令再续。若能如是用工。管取干戈永息。天下太平。有志之士。思之遵之。夜后参前。递相警励。

　　此事的要克日成功。如善射者。仰箭射空。复以后箭。射前箭筈。筈筈承箭。箭箭中筈。首尾相资。上下贯串。住于空中。经久不堕。盖是精进之功。决非神力所致。凡学般若菩萨。亦复如是。汝等应当精进。如彼射空。正恁么时。莫有善射底么。以拂作弯弓势云。看箭。

　　参禅一着莫迟疑。念念如同救火时。烈𦦨亘天浑不顾。翻身直造万重围。一朝火灭烟消后。鼻孔依前向下垂。

　　如人负重。过急流溪。行至中间。忽遇黑风暴雨。其水愈急。其水愈深。退亦不能。进亦不能。拟议之间。丧身失命。正恁么时。合作么生。参。

　　若论参禅之要。不可执蒲团为工夫。堕于昏沉散乱中。落在轻安寂静里。总皆不觉不知。非惟虚丧光阴。难消施主供养。一朝眼光落地之时。毕竟将何所靠。山僧昔年在众。除二时粥饭不曾上蒲团。只是从朝至暮。东行西行。步步不离。心心无间。如是经及三载。曾无一念懈怠心。一日蓦然踏着自家底。元来寸步不曾移。

　　若谓着实参禅。决须具足三要。第一要有大信根。明知此事。如靠一座须弥山。第二要有大愤志。如遇杀父冤仇。直欲便与一刀两段。第三要有大疑情。如暗他做了一件极事。正在欲露未露之时。十二时中。果能具此三要。管取克日成功。不怕瓮中走鳖。苟阙其一。譬如折足之鼎。终成废器。然虽如是。落在西峰坑子里。也不得不救。咄。

　　若论此事。无尊无卑。无老无少。无男无女。无利无钝。故我世尊。于正觉山前。腊月八夜。见明星悟道。乃言奇哉众生。具有如来智慧德相。又云。心佛及众生。是三无差别。又云。是法平等。无有高下。既无差别。亦无高下。从上佛祖。古今知识。乃至天下老和尚。有契有证。有迟有速。有难有易。毕竟如何。譬如诸人在此。各各有个家业。蓦然一日圆光返照。思忆还原。或有经年而到者。或有经月而到者。或有经日而到者。或有顷刻而到者。又有至死而不到者。盖离家有远近之殊。故到有迟速难易之别。然虽如是。中问有个汉子。无家业可归。无禅道可学。无生死可脱。无涅槃可证。终日腾腾任运。任运腾腾。若他点检得出。释迦弥勒。与你提瓶挈钵。亦不为分外。苟或不然。以拂子击禅床两下。喝两喝云。若到诸方。切忌错举。

　　此事譬如人家屋檐头一堆搕𢶍相似。从朝至暮。雨打风吹。直是无人觑着。殊不知有一所无尽宝藏。蕴在其中。若也拾得。百劫千生。取之无尽。用之无竭。须知此藏不从外来。皆从你诸人一个信字上发生。若信得及。决不相误。若信不及。纵经尘劫。亦无是处。普请诸人便恁么信去。免教做个贫穷乞儿。且道此藏即今在甚处。良久云。不入虎穴。争得虎子。

　　万法归一一何归。只贵惺惺着意疑。疑到情忘心绝处。金乌夜半彻天飞。

　　若穷此事用工极际。正如空里栽花。水中捞月。直是无你下手处。无你用心处。往往才遇遮境界现前。十个有五双打退鼓。殊不知正是到家底消息。若是孟八郎汉。便就下手不得处。用心不及时。犹如关羽。百万军中。不顾得丧。直取颜良。诚有如是操略。如是猛利。管取弹指收功。刹那成圣。若不然者。饶你参到弥勒下生。也只是个张上座。

　　有时热哄哄。有时冷冰冰。有时如牵驴入井。有时如顺水张帆。因此四魔更相残害。致使学人忘家失业。西峰今日略施一计。要与诸人扫踪灭迹。良久云。捷。

　　若论此事。如登万仞之山。一步一步将构至顶。惟有数步壁绝攀跻。到遮里须是个纯钢打就底。舍命𢬵身。左捱右捱。捱来捱去。以上为期。纵经千生万劫。万难千魔。此心此志。愈坚愈强。若是根本不实。泛泛之徒。何止望崖。管取闻风而退矣。

　　示直翁居士。终日共谈不二。未尝举着一字。复问此意如何。不免递相钝置。父母非我亲。谁是最亲者。盲龟跛鳖。灵利汉。向遮里荐得。便见无边刹境。自他不隔于毫端。十世古今。始终不离于当念。其或未然。不妨撇转机轮。便就盲龟跛鳖上着些精彩。起个疑情。疑来疑去。直教内外打成一片。终日无丝毫渗漏。鲠鲠于怀。如中毒药相似。又若金刚圈。栗棘蓬。决定要吞。决定要透。但尽平生伎俩愤将去。自然有个悟处。假使今生吞透不下。眼光落地之时。纵在诸恶趣中。不惊不怖。无拘无绊。设遇阎家老子。诸大鬼王。亦皆拱手。何故。盖为有此般若不思议之威力也。然则有诸现业。毕竟般若力胜。如个金刚幢子。钻之不入。撼之不动。世人出于豪势门墙。亦复如是。一切官属吏卒。无不畏之。又若掷物堕地。重处先着。目即虽有成住坏空之相。如龙脱壳。如客旅居。其实本主无生无灭。无去无来。无增无减。无老无少。自无始劫来。至于今生。头出头没。千变万化。未尝移易丝毫许。堪嗟一等学人。往往多认遮个识神。不求正悟。不脱生死。置之莫论。今生既下此般若种子。才出头来。管取福慧两全。超今越古。裴相国。李驸马。韩文公。白乐天。苏东坡。张无尽。即此之类也。虽沉迷欲境。亦不曾用工。才参见善知识。一言之下。顿悟上乘。超越生死。虽在尘中。游戏三昧。不忘佛嘱。外护吾门。咸载祖灯。续佛慧命。此等若不是宿世栽培。焉得便恁么开花结子。福足慧足。是则固是。今日山僧却有个煅凡成圣底药头。不假栽培底种子。说则辞繁。略举一偈。欲明种子因。熟读上大人。若到可知礼。盲龟跛鳖亲。

　　示净修侍者。予假此来二十四年。常在病中求医服药。历尽万般艰苦。争知病在膏肓。无药可疗。后至双径。梦中服断桥和尚所授之丹。至第六日。不期触发仰山老和尚所中之毒。直得魂飞胆丧。绝后重苏。当时便觉四大轻安。如放下百二十斤一条担子相似。今将此丹授之于汝。汝欲服之。先将六情六识。四大五蕴。山河大地。万象森罗。总镕作一个疑团。顿在目前。不假一枪一旗。静悄悄地。便似个清平世界。如是行也只是个疑团。坐也只是个疑团。着衣吃饭也只是个疑团。屙屎放尿也只是个疑团。以至见闻觉知。总只是个疑团。疑来疑去。疑至省力处。便是得力处。不疑自疑。不举自举。从朝至暮。粘头缀尾。打成一片。无丝毫缝罅。撼亦不动。趁亦不去。昭昭灵灵。常现在前。如顺水流舟。全不犯手。只此便是得力底时节也。更须悫其正念。慎无二心。展转磨光。展转淘汰。穷玄尽奥。至极至微。向一毫头上安身。孤孤迥迥。卓卓巍巍。不动不摇。无来无去。一念不生。前后际断。从兹尘劳顿息。昏散剿除。行亦不知行。坐亦不知坐。寒亦不知寒。热亦不知热。吃茶不知茶。吃饭不知饭。终日呆憃憃地。却似个泥塑木雕底。故谓墙壁无殊。才有遮境界现前。即是到家之消息也。决定去他不远也。巴得构也。撮得着也。只待时刻而已。又却不得见恁么说。起一念精进心求之。又却不得将心待之。又却不得要一念纵之。又却不得要一念弃之。直须坚凝正念。以悟为则。当此之际。有八万四千魔军。在汝六根门头伺候。所有一切奇异殊胜善恶应验之事。随汝心设。随汝心生。随汝心求。随汝心现。凡有所欲。无不遂之。汝若瞥起毫厘差别心。拟生纤尘妄想念。即便堕他圈缋。即便被他作主。即便听他指挥。便乃口说魔话。心行魔行。反诽他非。自誉真道。般若正因。从兹永泯。菩提种子。不复生芽。劫劫生生。常为伴侣。当知此诸魔境。皆从自心所起。自心所生。心若不起。争如之何。天台云。汝之伎俩有尽。我之不采无穷。诚哉是言也。但只要一切处放教冷冰冰地去。平妥妥地去。纯清绝点去。一念万年去。如个守尸鬼子。守来守去。疑团子欻然爆地一声。管取惊天动地。勉之勉之。

　　示信翁居士。大抵参禅。不分缁素。但只要一个决定信字。若能直下信得及。把得定。作得主。不被五欲所撼。如个铁橛子相似。管取克日成功。不怕瓮中走鳖。岂不见华严会上善财童子。历一百一十城。参五十三善知识。获无上果。亦不出遮一个信字。法华会上八岁龙女。直往南方无垢世界。献珠成佛。亦不出遮一个信字。涅槃会上广额屠儿。飏下屠刀。唱言我是千佛一数。亦不出遮一个信字。昔有阿那律陀。因被佛诃。七日不睡。失去双目。大千世界。如观掌果。亦不出遮一个信字。复有一少比丘。戏一老比丘。与证果位。遂以皮毬打头四下。即获四果。亦不出遮一个信字。杨岐参慈明和尚。令充监寺。以至十载打失鼻孔。道播天下。亦不出遮一个信字。从上若佛若祖。超登彼岸。转大法轮。接物利生。莫不皆由此一个信字中流出。故云信是道元功德母。信是无上佛菩提。信能永断烦恼本。信能速证解脱门。昔有善星比丘。侍佛二十年。不离左右。盖谓无此一个信字。不成圣道。生陷泥犁。今日信翁居士。虽处富贵之中。能具如是决定之信。昨于壬午岁。登山求见。不纳而回。又于次年冬。拉直翁居士同访。始得入门。今又越一载。赍粮裹糁。特来相从。乞受毗尼。愿为弟子。故以连日诘其端由。的有笃信趣道之志。维摩经云。高原陆地。不生莲华。卑湿淤泥。乃生此华。正谓此也。山僧由是抚之。将个省力易修曾验底话头。两手分付。万法归一。一归何处。决能便恁么信去。便恁么疑去。须知疑以信为体。悟以疑为用。信有十分。疑有十分。疑得十分。悟得十分。譬如水涨船高。泥多佛大。西天此土。古今知识。发扬此段光明。莫不只是一个决疑而已。千疑万疑。只是一疑。决此疑者。更无余疑。既无余疑。即与释迦弥勒。净名庞老。不增不减。无二无别。同一眼见。同一耳闻。同一受用。同一出没。天堂地狱。任意逍遥。虎穴魔宫。纵横无碍。腾腾任运。任运腾腾。故涅槃经云。生灭灭已。寂灭为乐。须知此乐。非妄念迁注。情识之乐。乃是真净无为之乐耳。夫子云。夕死可矣。颜回不改其乐。曾点舞咏而归。咸佩此无生真空之乐也。苟或不疑不信。饶你坐到弥勒下生。也只做得个依草附木之精灵。魂不散底死汉。教中言二乘小果。虽入八万劫大定。不信此事。去圣逾遥。常被佛诃。直欲发大信。起大疑。疑来疑去。一念万年。万年一念。的的要见遮一着子下落。如与人结了生死冤仇相似。心愤愤地。即欲便与一刀两段。纵于造次颠沛之际。皆是猛利着鞭之时节。若到不疑自疑。寤寐无失。有眼如盲。有耳如聋。不堕见闻窠臼。犹是能所未忘。偷心未息。切宜精进中倍加精进。直教行不知行。坐不知坐。东西不辨。南北不分。不见有一法可当情。如个无孔铁锤相似。能疑所疑。内心外境。双亡双泯。无无亦无。到遮里举足下足处。切忌踏翻大海。踢倒须弥。折旋俯仰时。照顾触瞎达磨眼睛。磕破释迦鼻孔。其或未然。更与添个注脚。僧问赵州。万法归一。一归何处。州云。我在青州作一领布衫重七斤。师云。大小赵州。拖泥带水。非特不能为遮僧斩断疑情。亦乃赚天下衲僧死在葛藤窠里。西峰则不然。今日忽有人问万法归一一归何处。只向他道。狗䑛热油铛。信翁信翁。若向遮里担荷得去。只遮一个信字。也是眼中着屑。

　　示理通上人。大抵学人。打头不遇本分作家。十年二十年。遮边那边。或参或学。或传或记。残羹馊饭。恶知恶觉。尖尖满满。筑一肚皮。正如个臭糟瓶相似。若遇个有鼻孔底闻着。未免恶心呕吐。到遮里设要知非悔过。别立生涯。直须尽底倾出。三回四回洗。七番八番泡。去教干干净净。无一点气息。般若灵丹。方堪趣向。若是匆匆草草。打屏不干。纵盛上品醍醐。亦未免变作一瓶恶水。且道利害在甚么处。咄。毒气深入。

　　答直翁居士书。来书置问。皆是辨论学人用工上疑惑处。当为决之。俾晚学初机。趣向无滞。问平常心是道。无心是道。此平常心无心之语。成却多小人。误却多少人。往往不知泥中有刺。笑里有刀者。何啻有掉棒打月。接竹点天。古人答一言半句。如挥吹毛利刃。直欲便要断人命根。若是个皮下有血底。直下承当。更无拟议。若撞着个不知痛痒底。从饶髑髅遍地。也干没星子事。又如石中藏玉。识者知有连城之璧。不识者只作一块顽石视之。大抵要见古人立地处。不可向语句上着到。且道既不在语句上。毕竟在甚处着到。<PIC>X70068901.gif</PIC>若向遮里荐得。便知此事不假修治。如身使臂。如臂使拳。极是成现。极是省力。但信得及便是。何待瞠眉竖目。做模打样看个一字。倘或不然。古云。莫道无心云是道。无心犹隔一重关。何止一重。更须知有百千万重在。苟不发愤志。精进下一段死工夫。岂于木石之有异乎。凡做工夫到极则处。必须自然入于无心三昧。却与前之无心天地相越。达磨云。心如墙壁。夫子三月忘味。颜回终日如愚。贾岛取舍推敲。此等即是无心之类也。到遮里能举所举。能疑所疑。双忘双泯。无无亦无。香严闻声。灵云见色。玄沙𡎺指。长庆卷帘。莫不皆由此无心而悟也。到遮里设有毫厘待悟心生。纤尘精进念起。即是偷心未息。能所未忘。此之一病。悉是障道之端也。若要契悟真空。亲到古人地位。必须真正至于无心三昧始得。然此无心。汝譬颇明。吾复以偈证之。不得遮个。争得那个。既得那个。忘却遮个。然虽如是。更须知道遮个那个。总是假个。的的真底聻。咄。阳𦦨空华。

　　通仰山雪岩和尚疑嗣书。昔年败缺。亲曾剖露师前。今日重疑。不免从头拈出。某十五岁出家。十六为僧。十八习天台教。二十更衣入净慈。立三年死限学禅。遂请益断桥和尚。令参生从何来。死从何去。于是意分两路。心不归一。又不曾得断桥和尚说做工夫处分晓。看看担阁一年有余。每日只如个迷路人相似。那时因被三年限逼。正在烦恼中。忽见台州净兄。说雪岩和尚。常问你做工夫。何不去一转。于是欣然怀香。诣北涧塔头请益。方问讯插香。被一顿痛拳打出。即关却门。一路垂泪。回至僧堂。次日粥罢。复上。始得亲近。即问已前做处。某一一供吐。当下便蒙剿除日前所积之病。却令看个无字。从头开发做工夫一遍。如暗得灯。如悬得救。自此方解用工处。又令日日上来一转。要见用工次第。如人行路。日日要见工程。不可今日也恁么。明日也恁么。每日才见入来。便问今日工夫如何。因见说得有绪。后竟不问做处。一入门便问。阿谁与你拖遮死尸来。声未绝。便以痛拳打出。每日但只恁么问。恁么打。正被逼拶有些涯际。值老和尚赴南明请。临行嘱云。我去入院了。却令人来取你。后竟绝消息。即与常州泽兄结伴同往。至俗亲处整顿行装。不期俗亲念某等年幼。又不曾涉途。行李度牒。总被收却。时二月初。诸方挂搭。皆不可讨。不免挑包上径山。二月半归堂。忽于次月十六夜梦中。忽忆断桥和尚室中所举万法归一一归何处话。自此疑情顿发。打成一片。直得东西不辨。寝食俱忘。至第六日辰巳间。在廊下行。见众僧堂内出。不觉辊于队中。至三塔阁上讽经。抬头忽睹五祖演和尚真赞。末后两句云。百年三万六千朝。返覆元来是遮汉。日前被老和尚所问拖死尸句子。蓦然打破。直得魂飞胆丧。绝后再苏。何啻如放下百二十斤担子。乃是辛酉三月廿二少林忌日也。其年恰廿四岁。满三年限。便欲造南明求决。那堪逼夏。诸乡人亦不容。直至解夏。方到南明。纳一场败缺。室中虽则累蒙煅炼。明得公案。亦不受人瞒。及乎开口。心下又觉得浑了。于日用中。尚不得自由。如欠人债相似。正欲在彼终身侍奉。不料同行泽兄有他山之行。遽违座下。至乙丑年。老和尚在道场作挂牌时。又得依附。随侍赴天宁。中间因被诘问。日间浩浩时还作得主么。答云。作得主。又问睡梦中作得主么。答云。作得主。又问正睡着时。无梦无想。无见无闻。主在甚么处。到遮里直得无言可对。无理可伸。和尚却嘱云。从今日去。也不要你学佛学法。也不要你穷古穷今。但只饥来吃饭。困来打眠。才眠觉来。却抖擞精神。我遮一觉。主人公毕竟在甚处安身立命。虽信得及。遵守此语。奈资质迟钝。转见难明。遂有龙须之行。即自誓云。𢬵一生做个痴呆汉。定要见遮一着子明白。经及五年。一日寓庵宿睡觉。正疑此事。忽同宿道友推枕子堕地作声。蓦然打破疑团。如在罗网中跳出。追忆日前佛祖所疑誵讹公案。古今差别因缘。恰如泗州见大圣。远客还故乡。元来只是旧时人。不改旧时行履处。自此安邦定国。天下太平。一念无为。十方坐断。如上所供。并是诣实。伏望尊慈。特垂详览。

　　室中垂语大彻底人。本脱生死。因甚命根不断　佛祖公案。只是一个道理。因甚有明与不明　大修行人。当遵佛行。因甚不守毗尼　杲日当空。无所不照。因甚被片云遮却　人人有个影子。寸步不离。因甚踏不着　尽大地是个火坑。得何三昧。不被烧却。

　　普说。寻常教人做工夫。看个万法归一一归何处公案。看时须是发大疑情。世间一切万法。总归一法。一毕竟归在何处。向行住坐卧处。着衣吃饭处。屙屎放尿处。抖擞精神。急下手脚。但恁么疑。毕竟一归何处。决定要讨个分晓。不可抛在无事甲里。不可胡思乱想。须要绵绵密密。打成一片。直教如大病一般。吃饭不知饭味。吃茶不知茶味。如痴如呆。东西不辨。南北不分。工夫做到遮里。管取心华发明。悟彻本来面目。生死路头。不言可知。须要世间情念放教轻微。道念自然浓厚。古人云。生处要熟。熟处要生。闲时不要看经消遣。工夫不得成一片。只要起身行道。急着精神。讨个一归何处着落。自然不用看经。公案便是一卷不断头经。昼夜常转。何须又要头上安头。若作恁么工夫。天龙自然护持。何须祈祷。但要绝世缘。省言语。古人道。二十年不开口说话。向后佛也奈何你不得。生死事大。无常迅速。如人上山。各自努力。勉之。偈曰。

　红尘堆里学山居　　寂灭身心道有余
　但得胸中憎爱尽　　不参禅亦是工夫
卍新纂续藏经第 70 册 No. 1400 高峰原妙禅师语录


　　高峰大师语录卷下

　　拈古

　　世尊才生下。乃一手指天。一手指地。周行七步。目顾四方。云天上天下。惟吾独尊。云门云。我当时若见。一棒打杀与狗子吃。贵图天下太平。

　　师云。世尊大似灵龟曳尾。自取丧身之兆。云门虽则全提正令。也是为他闲事长无明。当时但于地上划一圆相。就圆相中书个丁字。复展两手示之。管取冰消瓦解。

　　世尊一日升座。默然而坐。阿难白椎云。请世尊说法。世尊云。会中有二比丘犯律行。我故不说法。阿难以他心通观二比丘。遂乃遣出。世尊还复默然。阿难又白。适来为二比丘犯律。是二比丘已遣出。世尊何不说法。世尊云。吾誓不为二乘声闻人说法。便下座。

　　师云。世尊能挽千钧之弩。银山铁壁。箭箭皆通。阿难虽有隐身之术。殊不觉髑髅后中箭。还有躲得过底么。

　　世尊有异学问诸法是常耶。世尊不对。又问诸法是无常耶。亦不对。异学曰。世尊具一切智。何不对我。世尊云。汝之所问。皆为戏论。

　　师云。异学有言若哑。世尊无语如雷。遮里见得分明。正是增益戏论。何故。谛听谛听。

　　世尊因自恣日。文殊三处过夏。迦叶欲白槌摈出。才拈槌。乃见百千万亿文殊。迦叶尽其神力。槌不能举。世尊遂问迦叶。汝拟摈那个文殊。迦叶无对。

　　师云。文殊知底迦叶不知。迦叶知底文殊不知。彼彼不知且置。百千万亿文殊。那个是真底。

　　世尊昔在灵山会上。拈花示众。是时众皆默然。惟迦叶尊者。破颜微笑。世尊云。吾有正法眼藏。涅槃妙心。实相无相。微妙法门。不立文字。教外别传。付嘱摩诃迦叶。

　　师云。世尊扶头。迦叶扶尾。直至如今。抬举不起。莫有共着力者么。以两手作扶势云。也只兀底。

　　世尊于涅槃会上。以手摩胸。告众云。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众。悉皆契悟。

　　师云。黄面瞿昙。四十九年。颠之倒之。横说竖说。贵图末后殷勤。殊不知赚他百万亿众生。令堕在铁围山下。无由解脱。

　　马大师因僧问。离四句。绝百非。请师直指西来意。师云。我今日劳倦。不能为你说。问取智藏去。僧乃问藏。藏云。何不问和尚。曰和尚教来问。藏云。我今日头痛。不能为你说。去问取海兄。僧遂问海。海云。我到遮里却不会。僧回举似师。师云。藏头白。海头黑。

　　师云。马师父子一门。非特佛口蛇心。亦善六韬三略。遮僧若无诸葛孔明之作。管取丧身失命。

　　僧问马祖如何是佛。祖云。即心是佛。

　　师云。众中商量。皆谓心本是佛。佛外无心。故云即心是佛。苦哉苦哉。若作遮般见解。明后日吃铁棒有分在。既然如是。合作么生。石压笋斜出。崖悬花倒生。

　　百丈和尚。凡参次。有一老人常随众听法。一日众退。惟老人不退。丈问汝何人也。老人云诺。某甲非人也。于过去迦叶佛时。曾住此山。因学人问大修行底人还落因果也无。对云。不落因果。五百生堕野狐身。今请和尚代一转语。贵脱野狐身。遂问大修行底人。还落因果也无。丈云。不昧因果。老人于言下大悟。作礼云。某甲已脱野狐身。住在山后。敢告和尚乞依亡僧事例。丈令维那白槌告众。食后送亡僧。大众言议。一众皆安。涅槃堂又无病人。何故如是。食后丈自领众至山后岩下。以杖挑出一死野狐。乃依法火葬。

　　师云。大众。前云不落。后云不昧。还有得失也无。若无。因甚有堕有脱。若有。试举出来分明道看。有么有么。总是一队野狐精。莫怪山僧压良为贱。

　　忠国师因西天大耳三藏到京。云得他心通。肃宗帝命国师试验。三藏才见忠。乃礼拜立于右。忠问汝得他心通耶。藏曰。不敢。忠云。汝道老僧即今在甚处。藏曰。和尚是一国之师。何得去西川看竞渡船。忠良久再问。汝道老僧即今在甚处。藏曰。和尚是一国之师。何得向天津桥上看弄胡孙。忠第三问。藏良久罔知去处。忠叱云。遮野狐精。他心通在甚么处。三藏无对。

　　师云。大小国师。平生伎俩。总被遮胡僧勘破。虽然。赖遇圣君证明。

　　南泉住庵时。一僧到。泉乃云。某甲上山作务。请斋时作饭自吃了。却送一分来。其僧斋办自吃了。却将家事一时打破。仍就床卧。泉伺久不来。遂归见僧卧。泉亦去一边卧。僧便起去。泉住后云。我往前住庵时。有个灵利道者来。直至如今不见。

　　师云。南泉虽则步步踏实。未免随人起倒。遮僧纵解饱食高眠。决定不知饭是米做。高峰恁么告报。设有一字妄虚。永堕拔舌地狱。

　　赵州因僧游台山。凡问一婆云。台山路向甚处去。婆云。蓦直去。僧才行三五步。婆云。好个师僧。又与么去。后有举似赵州。州云。待我去勘过遮婆子。明日便去。亦如是问。婆亦如是对。州归谓众曰。台山婆子。我为勘破了也。

　　师云。遮个公案。若据诸方判断。赵州勘破婆子。若据高峰点检将来。正是婆子勘破赵州。毕竟以何为验。以手指云。蓦直去。

　　僧问赵州。狗子还有佛性也无。州云无。

　　师云。大小赵州。拈出一粒巴豆子。搅恼衲僧肠肚。设有吞吐得者。亦不免丧身失命。何故。急急如律令。

　　僧问赵州。万法归一。一归何处。州云。我在青州作一领布衫重七斤。

　　师云。赵州一段绵密工夫。风吹不入。雨打不湿。惜乎不解相体裁衣。翻成钝置。高峰则不然。忽有人问万法归一。一归何处。只向他道。我二十年前。曾向遮里打失一只眼睛。至今指鹿为马。大众。且道与古人相去多少。

　　甘贽行者开接待。凡有问行者接待不易。者云。譬如喂驴喂马。琅玡云。快把饭来。五祖和尚云。愿行者长似今日。

　　师云。琅玡和尚。美则美矣。只是做造怆忙。不堪供养。五祖和尚。不鉴来风。一镬淡齑羹。可惜着了许多盐醋。譬如喂驴喂马。只向他道。残羹馊饭。不劳拈出。大众。且道与古人是同是别。定当得出。日消万两黄金。不然。吃水也须防噎。

　　陆亘大夫问南泉。弟子家中有片石。亦曾坐。亦曾卧。如今欲䥴作佛得么。泉云。得得。大夫云。莫不得么。泉云。不得不得。

　　师云。南泉恁么祗对。正所谓圣人无常心。以百姓心为心也。

　　大夫尝问南泉曰。弟子家中。于一瓶内。养得一鹅儿。今来长大。欲出此鹅。且不得打破瓶。亦不得损却鹅。未审和尚有何方便。泉召云。大夫。大夫应诺。泉云。出也。

　　师云。南泉潦倒。手眼不亲。纵饶出得。也是死货。高峰只向他道。大夫还曾示人么。才拟祗对。便与乱棒打出。非特为遮汉脱却鹘臭布衫。要使天下衲僧个个解粘去缚。庆快平生。

　　木平问洛浦。一沤未发时如何。浦云。移舟谙水脉。举棹别波澜。平不契。又问盘龙。龙云。移舟不别水。举棹即迷源。平于此有悟。后云峰悦和尚云。若于洛浦言下悟去。犹较些子。后来不合向盘龙死水里浸杀。

　　师云。若不是悦公。洎合被他瞒却。然虽如是。且道盘龙誵讹在甚处。移舟不别水。举棹即迷源。

　　石巩和尚。凡见僧。以弓架箭示之。一日三平至。巩云。看箭。三平乃拨开胸云。此是杀人箭。活人箭又作么生。巩乃扣弓弦三下。平便作礼。巩云。三十年架一张弓。两只箭。只射得半个圣人。遂拗折弓箭。

　　师云。石巩张弓。傍若无人。三平承箭。弄巧成拙。然虽如是。半个圣人又作么生。落花片片随流水。流水无心恋落花。

　　雪峰在德山作饭头。一日饭迟。方晒饭巾次。乃见德山自托钵至法堂前。峰遂问。遮老汉。钟未鸣。鼓未响。托钵向甚处去。山便回方丈。峰举似岩头。头云。大小德山。不会末后句。山闻。令侍者唤岩头去问。汝不肯老僧那。岩遂密启其意。山乃休去。至明日升堂。果与寻常不同。岩至僧堂前。抚掌大笑云。且喜得老汉会末后句。他后天下人不柰伊何。虽然如是。也只得三年。

　　师云。佛祖机缘。古今公案。其中誵讹。无出于此。或谓岩头智过于师。故有密启其意。殊不知犯弥天之咎。万劫遭殃。且道利害在甚么处。抚掌大笑云。侍者分明记取。三十年后。有人证明。

　　雪峰示众云。南山有一条鳖鼻蛇。汝等诸人切须好看。时长庆出云。今日堂中大有人丧身失命。云门以拄杖撺向峰前作怕势。后僧举似玄沙。沙云。须是棱兄始得。然虽如是。我则不然。僧云。和尚作么生。沙云。用南山作么。

　　师云。雪峰和尚。虽惯作窃。争柰诸子不善参随。未免一场败露。至今千载之下。恶声犹在。

　　僧问夹山。如何是夹山境。山云。猿抱子归青嶂里。鸟衔花落碧岩前。后法眼道。老僧二十年只作境话会。

　　师云。大众还会么。直饶向遮里会得。见法眼则易。见夹山则难。

　　僧问投子。如何是十身调御。子下绳床立。又有问凡圣相去多少。子亦下绳床立。

　　师云。一转语天悬地殊。一转语言端语的。具眼底试辨看。

　　声明三藏。善别音声。刘大王请玄沙验之。沙乃将铜火箸敲铁火炉。问云。是甚么声。藏云。铜铁声。沙云。大王莫受外国人瞒。

　　师云。大小玄沙。能所未忘。当时赖遇是刘大王。若撞着个本分衲僧。管取一场漏逗。

　　玄沙坐次。见面前地上一点白。指问侍者云。见么。者云。见。如是三问。如是三对。沙云。你也见。我也见。因甚么道不会。

　　师云。大众。见即见。会即会。无复疑矣。且道遮一点白。决定是个甚么。

　　仙天和尚。因一僧参。拟作礼次。天云。野狐儿。见甚么了便礼拜。僧云。老秃奴。见甚么了即便与么问。天云。苦哉苦哉。仙天今日忘前失后。僧云。要且得时。终不补失。天云。争不如此。僧云。谁甘。天呵呵笑云。远之远矣。僧以目四顾便出。

　　师云。一问一答。有宾有主。尽谓二俱作家。若据高峰点检将来。遮僧犹自可。仙天笑杀人。

　　和安通禅师。因仰山作沙弥时。常唤寂子。与我拈床子来。仰持至。通云。送旧处着。复问寂子。床那边是甚么。曰无物。遮边聻。曰无物。通又召寂子。子应诺。通云。去。

　　师云。潦倒和安。用心不臧。仰山命蹇。为魅所著。山僧恁么道。也是逆风秉炬。

　　僧问佛日𢏺禅师。如何是毗卢印。弼云。草鞋踏雪。僧云。学人不会。弼云。步步成迹。

　　师云。佛日和尚。虽则不负来机。高提祖印。殊不知古篆难明。致令遮僧。遇如不遇。若是高峰则不然。忽有人问如何是毗卢印。但言文不加点。又云学人不会。但云要会作么。且道与佛日是同是别。

　　僧问高安澄禅师。旧岁已去。新岁到来。还有不受岁者么。澄云。作么生。僧云。恁么则不受岁也。澄云。城上已吹新岁角。窗前犹点旧年灯。僧云。如何是旧年灯。澄云。腊月三十日。

　　师云。大小高安。被遮僧随后一逐。如鼠入牛角相似。直至如今。转身不得。莫有救得底么。且待来年。

　　雪窦和尚示众云。客从远方来。遗我径寸璧。中有四个字。字字无人识。佛鉴师翁拈云。客从远方来。遗我径寸璧。中有四个字。不必重拈出。

　　师云。二大老一人说易。一人说难。未免见有偏枯。高峰则不然。客从远方来。遗我径寸璧。中有四个字。字字无平仄。

　　颂古

　　世尊在灵山会上。拈一枝花。瞬青莲目。普视大众。时百万人天。惟迦叶破颜微笑。世尊云。吾有正法眼藏。涅槃妙心。实相无相。微妙法门。付嘱摩诃迦叶。

　　灵山拈出一枝花。百万都来是作家。惟有饮光犹未瞥。那堪眼里又添沙。

　　世尊昔因文殊至诸佛集处。值诸佛各还本处。惟有一女人近彼佛坐。入于三昧。文殊乃白佛。云何此人得近佛坐。而我不得。佛告文殊。汝但觉此女。令从三昧起。汝自问之。文殊绕女人三匝。鸣指一下。乃托至梵天。尽其神力。而不能出。世尊云。假使百千文殊。亦出此女人定不得。下方过四十二恒河沙国土。有罔明菩萨。能出此女人定。须臾罔明大士。从地涌出。作礼世尊。敕罔明出。罔明却至女子前鸣指一下。女子于是从定而出。

　　两两成群罪莫穷。谩将鼠伎逞英雄。当时若作今时世。纵使瞿昙也不中。

　　达磨大师。一日命门人曰。时将至矣。汝等盍各言所得乎。时有道副对曰。如我所见。不执文字。不离文字。而为道用。祖曰。汝得吾皮。又尼总持曰。我今所解。如庆喜见阿閦佛国。一见更不再见。祖曰。汝得吾肉。又道育曰。四大本空。五蕴非有。而我见处。无一法何当情。祖曰。汝得吾骨。最后慧可大师出礼拜。依位而立。祖曰。汝得吾髓。乃传衣付偈。

　　死款都来一口供。情穷理极卒难容。若将皮髓论高下。争见花开五叶红。

　　僧问六祖。黄梅意旨甚么人得。祖云。会佛法人得。僧云。和尚还得么。祖云。我不得。僧云。为甚么不得。祖云。我不会佛法。

　　祖师不会禅。夫子不识字。棒打石人头。嚗嚗论实事。

　　僧问马大师。离四句。绝百非。请师直指西来意。师云。我今日劳倦。不能为汝说。去问取智藏。僧问藏。藏云。我今日头疼。不能为汝说。去问取海兄。僧问海。海云。我到遮里却不会。僧回举似师。师云。藏头白。海头黑。

　　攒花簇锦绝纤尘。一度拈来一度新。啼得血流无用处。不如缄口过残春。

　　马大师云。即心是佛。又云。非心非佛。

　　杀人犹可恕。再犯岂能容。贬向无生国。千圣不知踪。

　　药山久不升堂。院主白云。大众久思和尚示诲。山云。打钟着。时众方集。药山便下座归方丈。院主复白云。和尚许为众说法。为甚一言不施。山云。经有经师。论有论师。争怪得老僧。

　　眉毛罅里积山岳。鼻孔中藏师子儿。南北东西无限意。此心能有几人知。

　　沩山云。老僧百年后。向山下作一头水牯牛。左肋书五字。云沩山僧某甲。此时若唤作沩山僧。又是水牯牛。唤作水牯牛。又云沩山僧某甲。且道唤作甚么。

　　绿树阴浓夏日长。楼台倒影入池塘。水晶帘动微风起。满架蔷薇一院香。

　　甘贽行者。因岩头在家过夏。一日把针次。甘贽前立。头乃以针作劄势。甘遂归着衣拟出礼谢。妻乃问翁作甚么。甘云。不得说。妻云。有甚事也要大家知。甘举前话。妻云。从此三十年后。须知一度吃水一度噎杀人。女子闻。乃云。还知尽大地人性命。被奯上座针头上劄将去也无。

　　幸然无事鼓风涛。激起洪波万丈高。直得浑家都浸杀。至今平地浪滔滔。

　　赵州勘婆子。

　　自小丹青昼不成。年来始觉艺方精。等闲掷笔成龙去。唤却时人眼里睛。

　　赵州三佛。

　　泥佛不度水。毗岚风忽起。大地黑漫漫。衲僧争敢视。金佛不度炉。铁裹夜明珠。一槌俱粉碎。清光何处无。木佛不度火。掣开金殿锁。内外绝遮栏。时人犹懡㦬。

　　赵州无字。

　　赵州狗子佛性无。十分春色播江湖。几多摘叶寻枝客。空使洛阳花满途。

　　赵州一日在佛殿上。见文远侍者礼佛。以拄杖打远一下。远云。礼佛也是好事。州云。好事不如无。

　　礼佛修行不较多。何须特地起干戈。直饶打得回头后。兔子何曾离得窠。

　　万法归一一归何处。

　　四面洪波万丈深。上天无路地无门。个中有理应难诉。不是愁人也断魂。

　　严阳尊者问赵州。一物不将来时如何。州云。放下着。阳云。一物不将来。放下个甚么。州云。看你放不下。阳当下大悟。

　　吞而复吐冷烟浮。月落寒山犹未休。重把丝纶轻一掣。岂知元只在钩头。

　　尼问赵州密密意。州以腕上掐一掐。尼云。和尚犹有遮个在。州云。你犹有遮个在。

　　猛虎深藏浅草窠。几回明月入烟萝。顶门纵有金刚眼。未免当头蹉过他。

　　临济示众云。赤肉团上。有一无位真人。常在面门出入。

　　飒飒秋风满院凉。芬芳篱菊半经霜。可怜不遇攀花手。狼籍枝头多少香。

　　僧问兴化。四方八面来时如何。化云。打中间底。僧便礼拜。化云。我昨日赴个村斋。中途遇卒风暴雨。却向古庙里躲得过。

　　饥火炎炎烧断肠。亲逢王膳不能尝。可怜并逐溪流去。百亿沧溟透底香。

　　肃宗皇帝问忠国师云。百年后所须何物。忠云。与老僧造个无缝塔。帝云。就师请塔样。忠良久云。会么。帝云。不会。忠云。吾有付法弟子耽源。却谙此事。请问之。后诏问源。源乃有颂云。湘之南。潭之北。中有黄金充一国。无影树下合同船。琉璃殿上无知识。

　　国师塔样最尖新。觌面拈来不露文。却被耽源添一线。至今描邈乱纷纷。

　　陆亘大夫问南泉。弟子家中有一片石。也曾坐。也曾卧。拟鑴作佛得么。泉云。得得。亘云。莫不得么。泉云。不得不得。

　　杨柳溪边垂绿线。黄莺枝上声声啭。几多贪玩不知春。空使落花千万片。

　　灵云见桃花悟道。

　　三十年来在梦中。生涯丧尽绝行踪。自惭一见桃花后。依旧漫天鼓黑风。

　　玄沙云。谛当甚谛当。敢保老兄未彻在。

　　落花台上重铺锦。玛瑙阶前布赤沙。情义尽从贫处断。世人偏向有钱家。

　　夹山和尚示众云。我二十年住此山。未尝举着宗门中事。一日有僧问。承和尚有言。二十年住此山。未曾举着宗门中事。是否。山云。是。僧便掀倒禅床。山休去。至明日普请掘一坑。令侍者请昨日问话僧来。山云。老僧二十年来。只说无义语。今请上座打杀老僧。埋向坑中。便请便请。上座若不打杀老僧。上座自着打杀。埋此坑中始得。其僧归堂。装束潜去。

　　红轮杲杲正当空。昨日今朝事不同。尽谓古今都坐断。谁知贼过后张弓。

　　百丈云。汝等为我开田。吾为汝说大义。僧开田了。白云。开田已竟。请和尚说大义。百丈行数步而立。展开两手。

　　滞货多年要脱身。巧妆绮语说诸人。及乎拈出当场卖。索价辽天谁敢亲。

　　云门垂语云。乾坤之内。宇宙之间。中有一宝。秘在形山。拈灯笼南佛殿里。将三门来灯笼上。

　　弓弦走马蓦相逢。觌面全提未见功。拈出轮王三寸铁。直教血溅梵天红。

　　僧问慈明。如何是古佛家风。明云。银蟾初出海。何处不分明。

　　银蟾出海照无私。处处分明是阿谁。见面不须重问讯。从教日炙与风吹。

　　僧问慈明。如何是不动尊。明云。提不起。

　　不动尊。提不起。茫茫宇宙谁能委。秋江清夜月澄辉。鹭鸶飞入芦花里。

　　李驸马问慈明。我闻西河有金毛师子。是不。明云。驸马甚处得遮消息。李喝一喝。明云。野犴鸣。李又喝。明云。师子吼。

　　逆风吹又顺风吹。铁眼铜睛争敢窥。万古碧潭空界月。再三捞捷始应知。

　　黄龙三关。

　　佛手驴脚与生缘。鬼面人头有许般。云散碧天孤月朗。澄潭彻底影团团。

　　五祖演和尚。一日持锡绕廊云。莫有属牛人问命么。众皆无语。自云。孙膑今日开铺。更无一人垂顾。可怜三尺龙须。唤作寻常破布。

　　无端平地起干戈。争似属牛人更多。满面惭惶无著处。低头依旧入烟萝。

　　五祖演和尚。谢监收上堂。人之性命。第一须是○。欲得成此○。先须防于○。若是真○人。○○。

　　一二三四五六圈。心肝粉碎髑髅穿。若将方木投圆窍。丑姥争教得少年。

　　补遗

　　若要真正决志明心。先将平日胸中所受一切善恶之物。尽底屏去。毫末不存。终朝兀兀如痴。与昔婴孩无异。然后乃可蒲团静坐。正念坚凝。精穷向上之玄机。研味西来之密旨。切切拳拳。兢兢业业。直教丝毫无间。动静无亏。渐至深密幽远。微细微细极微细处。譬如有人。远行他方。渐渐回途。已至家舍。又如鼠入牛角。看看走至尖尖尽底。又如捉贼讨赃。拷至情理俱尽。不动不退。无去无来。一念不生。前后际断。卓卓巍巍。孤孤迥迥。如坐万仞崖头。又若停百尺竿上。一念才乖。丧身失命。将至功成九仞。切须保任全提。忽于经行坐卧处。不觉㘞地一声。犹如死在漫天荆棘林中。讨得一条出身活路相似。岂不快哉。若是汩没尘劳。不求升进。譬如水上之浮木。其性实下。暂得身轻。不堪浸润。又如庭中之花。虽则色香俱美。一朝色萎香灭。无复可爱。又如农夫之种田。虽有其苗。而功力不至。终不成实。便如贫穷乞儿。得少为足。久久萌芽再发。荆棘复生。被物之所转。终归沉溺。无上清净涅槃。无由获睹。岂不枉费前功。虚消信施。若是有志丈夫。正好向遮里晦迹韬光。潜行密用。或三十年二十年。以至一生。终无他念。踏得实实落落。稳稳当当。直教纤尘不立。寸草不生。往来无碍。去住自由。报缘迁谢之日。管取推门落臼。若则恁么纸裹茅缠。龙头蛇尾。非特使门风有玷。亦乃退后学初心。如上所述管见。莫不皆是藜藿之类饱人。不堪供养。以俟绝陈之流。终有一指之味。往往学道之士。忘却出家本志。一向随邪逐恶。不求正悟。妄将佛祖机缘。古人公案。从头穿凿。递相传授。密密珍藏。以为极则。便乃不守毗尼。拨无因果。人我愈见峥嵘。三毒倍加炽盛。如斯之辈。不免堕于魔外。永作他家眷属。若有未遭邪谬。不负初心。当念无常迅速。痛思苦海沉沦。趁二时粥饭见成。百般受用便当。便好乘时直入。莫待临嫁医瘿。此乃从上佛祖之心印。无碍解脱之妙门。设使机缘不偶。工力未充。切须舍命忘形。勤行苦行。至死𢬵生。一心不退。复有葛藤未尽。不免重说偈言。此心清净本无瑕。只为贪求被物遮。突出眼睛全体露。山河大地是空花。

　　参禅若要克日成功。如堕千尺井底相似。从朝至暮。从暮至朝。千思想。万思想。单单则是个求出之心。究竟决无二念。诚能如是施功。或三日。或五日。或七日。若不彻去。西峰今日犯大妄语。永堕拔舌犁耕。

　　若论此事。如登一座高山相似。三面平夷。顷刻可上。极是省力。极是利便。若曰回光返照。点检将来。耳朵依前两片皮。牙齿依旧一具骨。有甚交涉。有甚用处。若是拏云攫雾底汉子。决定不堕遮野狐窟中。埋没自己灵光。辜负出家本志。直向那一面悬崖峭壁无栖泊处。立超佛越祖心。办久久无变志。不问上与不上。得与不得。今日也𢬵命跳。明日也𢬵命跳。跳来跳去。跳到人法俱忘。心识路绝。蓦然踏翻大地。撞破虚空。元来山即自己。自己即山。山与自己。犹是冤家。若要究竟衲僧向上巴鼻。直须和座飏在他方世界始得。

　　若论此事。的的用功。正如狱中当死罪人。忽遇狱子醉酒睡着。敲枷打锁。连夜奔逃。于路虽多毒龙猛虎。一往直前。了无所畏。何故。则为一个切字。用功之际。果能有此初心。管取百发百中。即今莫有中底么。以拂子击禅床一下云。毫𨤲有差。天地悬隔。

　　若论克期取证。如人担雪填井。不惮寒暑。不分昼夜。横也担。竖也担。是也担。非也担。担来担去。纵使经年越岁。以至万劫千生。于其中间信得及。踏得稳。把得定。作得主。曾无一念厌离心。曾无一念懈怠心。曾无一念狐疑心。曾无一念求满心。果能有恁么时节。果能具恁么气概。到遮里。管取人法双忘。心识俱泯。形如槁木朽株。志若婴儿赤子。蓦然担子卒地断。嚗地折。永嘉道。大千沙界海中沤。一切圣贤如电拂。好与三十痛棒。

　　若论此事。不假长劫熏修。积功累德。亦不问贤愚利钝。久习初机。只贵孟八郎汉。不顾危亡得丧。发大愤志。起大疑情。如善财童子。参胜熟婆罗门。大火聚中。投身而入。正恁么时。人法俱忘。心机泯绝。左之右之。𡎺着磕着。不是洞山麻三斤。定是云门乾矢橛。若还[毯-炎+畏][毯-炎+畏]𣯧𣯧。魍魍魉魉。莫道亲见高峰。直饶向老胡肚皮里打一遭。依前干没一星事。

　　偈颂

　　颂赵州无字示陈太尉

　　澄潭千载毒龙蟠。倒岳倾湫谁解看。直下一刀成两段。虚空粉碎髑髅干。

　　示如法禅人

　　识得根源认得伊。全身犹堕在尘围。纵然和座都掀倒。尚有烟霞绕翠微。

　　直造悬崖上上关。白云影里转身难。个中若使能通变。夺食驱耕总是闲。

　　如如不动法中王。举足无非是道场。不到水穷云尽处。争知觌面是檀郎。

　　示如梦禅人行脚

　　闲处休居静莫住。转入转深转幽固。纵至深深尽底时。更须知有那一步。昔日曹溪亲到来。今时往往多差互。若非丧尽目前机。倒岳倾湫无觅处。

　　山中四威仪供佛鉴师翁韵

　　山中行。步高身尽轻。拟飞去。惟恐世人惊。

　　山中住。黯淡云无数。誓相期。共守无生路。

　　山中坐。静看空花堕。问何为。待结团栾果。

　　山中卧。月落猿啼过。正堪眠。石定从教破。

　　云庵

　　或淡或浓拖雨去。半舒半卷逆风来。为怜途路无栖泊。却把柴扉永夜开。

　　示徒

　　学道如初莫变心。千魔万难愈惺惺。直须敲出虚空髓。拔却金刚脑后钉。

　　学道之心似镜明。纤尘才染便忘形。廓然照出娘生面。一簇青烟锁翠屏。

　　学道如撑逆水舟。篙篙着力莫随流。忽然失脚翻身去。踏断寒江月一钩。

　　又示徒

　　工夫果的有真疑。动静寒暄总不知。枕子蓦然开口笑。钵盂𨁝跳上须弥。

　　示淳谦首座持钵

　　千家万家。总是维摩丈室。十斛百斛。无非达磨眼睛。若向遮里会得。何劳向外经营。其或未然。咄酒肆淫坊休放过。龙宫虎穴要亲临。

　　示徒三戒

　　开口动舌。无益于人。戒之莫言。

　　举心动念。无益于人。戒之莫起。

　　举足动步。无益于人。戒之莫行。

　　辞世

　　来不入死关。去不出死关。铁蛇钻入海。撞倒须弥山。

　　小佛事

　　若琼上座火

　　举炬云。向遮里荐得。拈一茎草。即是琼楼玉殿。不然。琼楼玉殿。即是一茎草。掷下火云。剔起眉毛火里看。

　　志足净人火

　　生不足。死有余。灰飞烟灭露全躯。便恁么。有何拘。六月炎炎火一炉。

　　志藏净人煅骨

　　一大藏教。全体是火。若有岭南灵骨。便好赤身担荷。虽然。更入红炉重煅过。

　　二正煅座煆骨(一人齿不坏)

　　正上座。两不成双。一不成只。牙齿分明是具骨。万煆炉中色正辉。泥牛触碎苍龙窟。

　　志光居士火(吴士)

　　以火打圆相云。姑苏水。天目山。总是维摩不二关。烈𦦨光中回首处。依稀仿佛似人间。

　　广舍上座煅骨

　　取不得。舍不得。正恁么时。如何委悉。咄。剔起眉毛火里看。分明一具黄金骨。

　　明山都管火

　　以火打圆相云。遮里见得。便见山即山。水即水。大洋海底火星飞。天目峰头波浪起。不然。掷下火云。家家门前火把子。

　　志明道人火

　　只遮一着子。今古无传授。惟有明道人。始终能保守。守。铁牛火里翻筋斗。

　　得意化主入塔

　　得意忘言。逆行顺化。常在途中。不离家舍。弹指一下。塔户开了也。遍界髑髅无处藏。遮里全身俱放下。

　　法昙上座火

　　汝名瞿昙。佛名法昙。分明举似。疑则别参。掷火云。大洋海里火烧龛。

　　赞佛祖

　　观音大士

　　大海波心。磐陀石上。真观净观。是相非相。如月在天。无水不现。水月俱捐。如何瞻仰。咄。切忌妄想。

　　达磨祖师(二)

　　开旗展阵入梁邦。未睹天颜早已降。纵有神通难转款。翩翩一苇渡长江。

　　三空请赞

　　未离西干。恶声已布。面壁九年。一场败露。咦。不知赚却多少儿孙。直至如今钉桩摇橹。

　　自赞

　　师子院明初院主请

　　鼻无两窍。眼露双睛。十分无面目。一味得人憎。将正续三世之业。等闲籍没。向白云千峰之上。特地掀腾。坐断死关。幸自恶声难掩。那更被伊描邈。转见可怜生。呵呵呵。三十年后。宁无人路见不平。

　　大觉禅师祖雍长老请

　　中大仰毒。奋师子威。平生负重病。举世无良医。向莲峰插一茎草。为少室发千钧机。舌头无骨。额下生眉。唤作开山即错。不唤作开山犹非。从教后代乱针锥。

　　西隐接待师立山主请(地名西马塍)

　　乌豆眼睛生铁面。直向孤峰顶上。将无米饭塞断天下衲子咽喉。固是家常。因甚更教人参个一归何处。吽。忆着江南三月天。马塍西畔春无数。

　　双髻禅庵请

　　恣无明。逞人我。诽释迦。骂达磨。虽是赤心。返成话堕。六年坐铺卖不行。至今被人唤作滞货。

　　禅人请赞(二)

　　遮个村僧。只好闻名。尾巴才露。天下人憎。

　　不识岩头密启处。刚言悟得仰山禅。遮场败露难遮盖。留与儿孙万世传。

　　卷下(终)

　　No. 1400-B 行状

　　师姓徐。讳原妙。苏之吴江人。受业秀之密印。雪岩钦禅师的嗣。生宋戊戌三月二十三日申时。受具癸丑。宝祐乙卯行脚。辛酉得悟。丙寅隐龙须。苦行九载。甲戌迁双髻。大元己卯上西峰。辛巳入张公洞。扁死关。不越户。十五年。学徒参请无虚日。僧俗授戒几数万人。开山师子大觉。元贞乙未腊月朔。焚香说偈告众坐亡。春秋五十八。腊四十三。度徒弟几百人。以是月二十一日庚申。全龛塔于死关之内。从治命也。

　　孝小师明初嗣法比丘　祖雍　识。

　　No. 1400-C 行状

　　师讳原妙。号高峰。吴江人。俗姓徐。母周氏。梦僧乘舟投宿而孕。宋嘉熙戊戌三月二十三日申时生。才离襁褓。喜趺坐。遇僧入门。辄爱恋欲从之游。十五岁。恳请父母出家。投嘉禾密印寺法住为师。十六剃发。十七受具。十八习天台教。二十更衣入净慈。立三年死限学禅。一日父兄寻访。巍然不顾。二十二请益断桥伦。令参生从何来死从何去话。于是胁不至席。口体俱忘。或如厕。惟中单而出。或发函。忘扃鐍而去。时同参僧显慨然曰。吾己事弗克办。曷若辅之有成。朝夕护持惟谨。时雪岩钦寓北涧塔。欣然怀香往扣之。方问讯。即打出闭却门。一再往。始得亲近。令看无字。自此参扣无虚日。钦忽问阿谁与你拖个死尸来。声未绝即打。如是者不知其几。师扣愈䖍。值钦赴处之南明。师即上双径。参堂半月。偶梦中忽忆断桥室中所举万法归一一归何处话。疑情顿发。三昼夜。目不交睫。一日少林忌。随众诣三塔讽经次。抬头忽睹五祖演和尚真赞云。百年三万六千朝。返覆元来是遮汉。蓦然打破拖死尸之疑。其年二十四矣。解夏诣南明。钦一见便问。阿谁与你拖个死尸到遮里。师便喝。钦拈棒。师把住云。今日打某甲不得。钦曰。为甚么打不得。师拂袖便出。翌日钦问。万法归一。一归何处。师云。狗䑛热油铛。钦曰。你那里学遮虚头来。师云。正要和尚疑着。钦休去。自是机锋不让。次年江心度夏。迤𨓦由国清过雪窦。见西江谋希叟昙。寓旦过。昙问曰。那里来。师抛下蒲团。昙曰。狗子佛性你作么生会。师云。抛出大家看。昙自送归堂。暨钦挂牌于道场。开法于天宁。师皆随侍服劳。屡将有所委任。辞色毅然。终不可强。一日钦问。日间浩浩时。还作得主么。师云。作得主。又问睡梦中作得主么。师云。作得主。又问正睡着时。无梦无想。无见无闻。主在甚么处。师无语。钦嘱曰。从今日去。也不要汝学佛学法。也不要汝穷古穷今。但只饥来吃饭。困来打眠。才眠觉来。却抖擞精神。我遮一觉。主人公毕竟在甚么处安身立命。丙寅冬。遂奋志入临安龙须。自誓曰。𢬵一生做个痴呆汉。决要遮一着子明白。越五载。因同宿友推枕堕地作声。廓然大彻。自谓如泗州见大圣。远客还故乡。元来只是旧时人。不改旧时行履处。在龙须九年。缚柴为龛。风穿日炙。冬夏一衲。不扇不炉。日捣松和糜。延息而已。尝积雪没龛。旬余路梗绝烟火。咸谓死矣。及霁可入。师正宴坐那伽。甲戌迁武康双髻峰。盖和庵主攀缘又上一棱层之意也。及至学徒云集。然庵小难容。乃拔其尤者居之。丙子春。学徒避兵四去。师独掩关。危坐自若。及按堵启户视师。则又畴昔雪中之那伽也。于是户履弥伙。应接不暇。乃有楖𣗖横肩不顾人直入千峰万峰去之语。己卯春。腰包宵遁。直造天目。西峰之肩。有师子岩。拔地千仞。崖石林立。师乐之有终焉之意。弟子法升等追寻继至。为葺茅盖头。未几。慕膻之蚁后集。师乃造岩西石洞。营小室如舟。从以丈。衡半之。榜以死关。上溜下淖。风雨飘摇。绝给侍。屏服用。不澡身。不剃发。截瓮为铛。并日一食。晏如也。洞非梯莫登。撤梯断缘。虽弟子罕得瞻视。乃有三关语以验学者。云。大彻底人。本脱生死。因甚命根不断。佛祖公案。只是一个道理。因甚有明与不明。大修行人。当遵佛行。因甚不守毗尼。倘下语不契。遂闭门弗接。自非具大根负大志。鲜不望崖而退。雪岩方住大仰。凡三唤。师坚卧不起。遂有竹篦尘拂。及绿水青山同一受记语来授师。怀中瓣香。始于人天前拈出。道风所届。日益远。遂有他方异域。越重海逾万山而来者矣。鹤沙瞿提举归敬有年。辛卯春。得登山一瞻师颜。恍如宿契。惠然施巨庄赡海众。师曰。多易必多难。吾力弗克胜。坚拒之。施心弥笃。乃命僧议以此田岁入。别于西峰建一禅刹。请于官而后营之。师欲不从。不可得也。爰得胜地。名莲花峰。冈脉形势。天造地设。得请以大觉禅寺为额。请祖雍权管寺事。田四稔。所营亦既什三。师有厌世之心矣。师患胃疾已数年。然起居饮食。待人接物。皆未尝废。乙未十一月二十六日。祖雍偕明初来省师。师竟以末后事付嘱。遂取两真轴。口占二赞。乃书之。十二月初一日黎明。辞众云。西峰三十年妄谈般若。罪犯弥天。末后有一句子。不敢累及平人。自领去也。大众。还有知落处者么。良久云。毫厘有差。天地悬隔。众皆哀恸不已。至辰巳间。说偈曰。来不入死关。去不出死关。铁蛇钻入海。撞倒须弥山。泊然而寂。启龛七日。端然如生。缁素奔哭者填咽。越二十一日庚申。塔全身于死关。遵遗命也。寿五十八。腊四十三。弟子仅百人。受毗尼及请益者数万人。示寂后。远迩之人。恨不得承颜领诲。于塔前恸哭。然顶炼臂者。犹憧憧不绝。师平日以慈悲为人自任。其在龙须也。有僧若琼。焚祠牒从师。忽染病。师告之曰。病中绝缘。正好做工夫。汝臭皮袋。皆委之于我。但和病捱去。决不相赚。且往供给而启发之。因其思醋。为远乞以归。得酒焉。复易之。往返四十里以济其一啜。病亟索浴。俯见汤影即有省。喜笑如脱沉痾。信宿。书曰。三十六年颠倒。今日一场好笑。娘生鼻孔豁开。放出无毛铁鹞。师问如何是娘生鼻孔。琼竖起笔。师曰。又唤甚么作无毛铁鹞。琼掷笔而逝。或有问子所纪详一而遗众。何也。乔祖曰。被亡而晦。恐逸故书。师自双峰而至死关。风励学者。入室不以时。每见一期将终。上堂诲示谆谆。甚至继以悲泣。平居诲人。世出世法。皆恳恳切至。软语咄咄和易。如坐春风中。使人醉心悦服。咸自谓得师意。及至室中握三尺黑蚖。鞭笞四海龙象。则丝毫无少容借。来者如登万仞山。而跻冰崖雪磴。进无所依。退无所据。莫不凛然失其所执。设有不顾性命。强争锋者。师必据其案款。尽底搜诘。破石验璞。刮骨见髓。勘其深浅真伪。定其是非与夺。卸僧伽黎。痛决乌藤。以明正其赏罚。尝语学者曰。今人负一知半解。所以不能了彻此事者。病在甚处。只为坐在不疑之地。自谓千七百则公案。不消一喝。坐却曲录床子。及乎被参徒下一喝。则不能辩其邪正。往往一句来。一句去。如小儿相扑。伎俩相角。盖是从前得处莽卤故也。直须参到大彻之地。亲见亲证。明得差别智。方能勘辨得人。方能杀活得人。此是吃折脚铛中饭底工夫。做到未易以口舌争胜负也。假如两人从门外来。未见其面。同时下一喝。且道那一个有眼。那一个无眼。那一个深。那一个浅。还辨得出么。师之机用。不可凑泊。下语少所许可。其门户险绝如此。复念今时学者。不能以戒自律。纵有妙语。亦难取信于人。乃有毗尼方便之设焉。师寓南竺日。尝误踏一笋。取而食之。其后卖衣告偿。析薪擘果见虫。复全而置之。滤水囊。终身不废。师之细行。涅南山之竹莫能殚。姑举是数端。以识其梗概。使后之欲见师而不可得者。览斯文。亦足以景仰遗风于万一云耳。良渚信土全从进。得师所翦发。盛以香奁。朝夕供礼。一旦光明遍室。视奁中。舍利累累如贯珠。师隐山前后三十年。为己为人。惟其一出于真实。故天下之人。若僧若俗。若智若愚。上而公卿士夫。下及走卒儿童。识与不识。知与不知。皆合手加额曰。高峰古佛。天下大善知识也。乔祖自师至西峰。即往参觐。岁或十余往。往必留旬浃。承教诏警䇿者至矣。示本分钳锤外。时以孔孟老庄微言要旨。立难问而启迪之。益见师随机设化之方也。师未尝握管。今语录中有一二偈赞。十数颂古。皆双峰时所作。为弟子窃记者。乃若示徒之语。一句一字。皆前所谓践履真实中流出。假言以显道而已。师貌清古。体修律。常俯首而坐。非问道不答。闻说人过。则首愈低。久病臞甚。坡翁省夫禅师病。有云瑟瑟寒风露骨。耽耽老虎垂头。殆为师传神也。十数年间。两处成道场。而未尝过目少干怀焉。乔祖从师游最久。交诸耆旧最多。故知师之出处言行最详。师之徒弟明初。以掇集之事见嘱。不敢以才谫辞。敬焚香涤虑。拜手以述。将求铭于大手笔云。谨状。

　　No. 1400-D 塔铭

　　前朝请大夫眉山家　之巽撰

　　夫子之道。不愤悱则不启发。瞿昙之道。不勇猛则不精进。道固未易知也。古之释子。山栖林巢。草衣木食。死灰墙壁。其身心而不悔者。为一大事耳。后之真能为大事者。千万人一人。高峰是已。师名原妙。吴江徐氏子。母梦臞僧而娩。幼嗜趺坐。稍长。从嘉禾密印寺老宿法住出家。习天台教。不契。入净慈立死限学禅。胁不席。食不味。见断桥伦。令参生从何来。死从何去。见雪岩钦。令参狗子无佛性。且问谁拖汝死尸来。应声即棒。尝疑万法归一。一归何处。见双径五祖真赞。疑始泮。从钦南明。钦申前问。师喝。钦拈杖。师把住云。今日打某甲不得。拂袖径出。翌旦钦又问万法归一话。师云。狗䑛热油铛。自此当机不逊。寻过雪窦。见西江谋希叟昙。复从钦霅之道场。钦时居立僧。与偕赴天宁。欲浼以事。掩耳不顾。钦尝问日间浩浩作得主么。师云。作得主。梦中何如。云作得主。正睡着时无梦想见闻。主在甚处。师无语。钦嘱云。从今不责汝学佛学法。只饥饭困眠。才觉抖擞精神。看此际主人翁竟何在。师益警省。咸淳丙寅冬。入龙须山。卧薪饭松。风鏖日抟。誓欲一着子明白。越五载。中夜推枕堕地有声。廓然大悟。会积雪路绝数日。人谓师已矣。雪霁。宴坐如初。甲戌迁武康双髻峰。德祐丙子春。大兵至。师绝食兼旬。危坐不动。事定。户屦纷至。己卯春。避入西天目之师子严。即石洞营小室丈许。榜曰死关。悉屏给侍服用。破瓮为铛。并日一食。洞梯山以升。弟子罕面。共筑师子院以居。有三关语示众云。大彻底人。本脱生死。因甚命根不断。佛祖公案。只是一个道理。因甚有明与不明。大修行人。当遵佛行。因甚不守毗尼。弗契即拒户不纳。会钦寄竹篦拂子法语。瓣香拈出。道价日隆。远方异域问道踵接。运副鹤沙瞿君霆发。敬慕师。一见机契。即舍田庄为供。师辞不受。君舍心益坚。俾其徒以田别建一刹食。卜莲华。距岩可十里。请于官。扁大觉禅寺。以祖雍摄寺事。乙未子月二十七日。师忽书二真轴。以后事嘱明初祖雍。腊朔上堂云。西峰三十年妄谈般若。罪犯弥天。末后一句。不敢累及平人。自领去也。大众。还有知落处者么。良久云。毫厘有差。天地悬隔。别书偈云。来不入死关。去不出死关。铁蛇钻入海。撞倒须弥山。泊然而逝。庚申奉遗命全归死关。师嘉熙戊戌三月二十三日生。寿五十八。腊四十三。弟子百人。受戒请益者万数。远近奔赴。燃香臂顶。恸哭填咽。师清明枯淡。笃志求道。顿悟之后。屏居穷山。跬步不出。内心无喘。外息诸缘。欣然自得。为人至慈。勤恳诲人。善语和易。或继以泣。及至室中行祖令。鞭䇿龙象。尽情勘核。丝粟无贷。尝戒学者。今人负一知半解。不能了彻。参徒一诘。茫然莫辨邪正。句来句去。如手搏儿。盖得处卤莽故也。直须大彻。亲见亲证。明得差别智。方解勘辨杀活。机用险峻。不可凑泊。如此。尤矜细行。崇戒律。虽创两刹。目未尝睹。师行解真实。名震江湖。识与不识。皆手额赞叹曰。古佛善知识也。余弱冠。从无准翁游。师准孙也。创院立庄。两嘱以记。心降久矣。诸徒持事状求铭。乌得辞。铭曰。

　高峰屹立　　祖孙一律　　妙年求道　　力久真积
　空山夜澄　　扑地枕声　　玄关划开　　宇宙斩新
　万法归一　　一归何处　　热油一句　　大地起舞
　西峰死扄　　余三十龄　　云包雪笠　　朋来于门
　一丝不挂　　万仞如壁　　近不可泊　　远不可即
　断衲子命　　了佛祖心　　手抉重云　　霁月千林
　铁蛇入海　　虚空百碎　　我作铭诗　　无在不在

　　音释

　　憩(丘盖切音慨贪也)　怏(倚两切鸯上声情不满足也)　悫(无约切音却行见中外曰悫)　憧(昌中切音充行不绝貌)　掐(苦洽切嵌入声爪刺)　辖(胡八切闲入声车轴头铁)　迤逦(音驼里行貌又连接也)　姥(莫补切音母老母也)　谫(子浅切音翦浅也)　霅(悉合切音靸溪名)　塍(音成田中畦埒也)　扃(涓荧切音駉外闭之关也)　鐍(居月切音决环有舌者)　鏖(于刀切奥平声鏖战尽死杀人曰鏖)　屦(居御切音踞革履)　臞(求于切音渠瘦也)　瘳(丑鸠切音抽病愈也)　睫(即涉切音接目旁毛也)　殚(都艰切音单尽也竭也)　跬(苦猥切窥上声半步也)
