卍新纂续藏经第 70 册 No. 1401 高峰原妙禅师禅要


　　No. 1401-A

　　参禅虽以不立文字不假修证为宗。然既可参则必有要。要者何。如网之有纲。衣之有领。使人一举而径得其直遂者是也。万目非不网也。舍纲举目。网必不张。万缕非不衣也。遗领举缕。衣必不振。永嘉云。摘叶寻枝我不能。枝与叶非要。根本固要也。学者复昧其根本。鹅湖云。要在当人能择上择善而从可也。学者往往。差决择于发轫。终适越而北辕。乃至从上祖师遗编山积。一话一言。固无非纲领。柰何世降圣远。情伪日滋。心意识有以蛊蚀之。则视纲领为目缕者。盖总总矣。我。

　　师高峰和尚。自双峰而西峰。二十余年。念此之故。不获已。示人克的。如神药刀圭而起死。灵符点画而驱邪。故有探其奇方秘咒。将以为学徒纲领者。或曰。获禽在目不在纲。御寒在缕不在领。八万四千法门。门门可入。目与缕。果非要耶。将应之曰。世尊法门。信广大无边。顾乃设为方便狭小一门。使诸子出火宅而入大乘。是摄目缕为纲领耳。然则纲耶目耶。领耶缕耶。要耶非要耶。未具顶门正眼。未可以易言也。乔祖预西峰法席以来。每抄集示徒法语之切于参决者。名之曰禅要。久欲与有志者共之。一日举似姑苏永中上人。欣然欲募缘锓梓。且俾乔祖为之序。乔祖既已承命。复告之曰。师别有一要语。在纲领外。藏之虚空骨中。兄欲锓我欲序皆不能。尚俟他日更作一番揭露。

　　至元甲午重九日天目参学直翁洪乔祖谨书。

　　No. 1401-B

　　古灵以阅经为钻故纸。轮扁以读书为味糟粕。良以道不可以言语文字求也。然道无方体无形似。非言语文字。何从而明之。是以吾　佛世尊。虽随机化诱。曲成密庸。而不能不谈十二部法。达磨西来。虽不立文字。而授受之际。口传面命。亦不能以忘言。盖道虽不在于言语文字。实不离于言语文字。特精微之旨。具于辞说之表。未易窥睹。世之学者。往往沉着于语下。不能体会其精微。徒观标月之指。不觌当天之月。遂以言语文字为碍。致俾古灵轮扁。激而为故纸糟粕之讥。然言语文字。正所以发明心华。模写道妙。初何尝碍道哉。

　　高峰和尚。说法如云如雨。直翁洪君。撮其奇秘。名曰禅要。永中上人。从而锓梓。以广其传。举网而得纲。挈裘而振领。将俾学者。因法语之要。以会道体之全。其开牖后学之心。可谓笃矣。学者于此果能优游以求之。厌沃以趋之。涣然永释。怡然理顺。则工夫次第。进趣操略。

　　老师已和盘托出。悉在此书矣。特患学者未能猛烈承当耳。吁扁鹊方中。具有灵药。或名神丹。或名无忧散。回生起死。功在刹那。具眼目。着精神。尽心力。汲汲而求之。未有不得者。

　　老师之言。岂欺汝也。学者慎无错认古灵轮扁之言。而忘　老师谆谆之诲。庶几直翁永中功不虚施。亦使观语录而得发明者。不专美于前矣。

　　至元甲午十月哉生魄。

　　参学清苕净明朱颖远谨䟦

　　No. 1401

　　高峰和尚禅要

　　侍　　　　者　持　正　录

　　参学直翁居士　洪乔祖　编

　　开堂普说

　　僧问。十方同聚会。个个学无为。此是选佛场。心空及第归。庞居士恁么道。还有为人处也无。师云有。进云。毕竟在那一句。师云。从头将问来。进云。如何是十方同聚会。师云。龙蛇混杂。凡圣交参。进云。如何是个个学无为。师云。口吞佛祖。眼盖乾坤。进云。如何是选佛场。师云。东西十万。南北八千。进云。如何是心空及第归。师云。动容扬古路。不堕悄然机。进云。恁么则言言见谛。句句朝宗。师云。你甚处见得。僧喝。师云。也是掉棒打月。进云。此事且止。只如西峰今日。十方聚会。选佛场开。毕竟有何祥瑞。师云。山河大地。万象森罗。情与无情。悉皆成佛。进云。既皆成佛。因甚学人不成佛。师云。你若成佛。争教大地成佛。进云。毕竟学人过在甚么处。师云。湘之南潭之北。进云。还许学人忏悔也无。师云。礼拜着。僧才拜。师云。狮子咬人。韩獹逐块。师乃竖拂。召大众云。此是选佛场。心空及第归。怜悧汉。若向者里见得。便见庞居士安身立命处。既见庞居士安身立命处。便见从上佛祖安身立命处。既见佛祖安身立命处。便见自己安身立命处。既见自己安身立命处。不妨向者里拗折拄杖。高挂钵囊。三条椽下。七尺单前。咬无米饭。饮不湿羹。伸脚打眠。逍遥度日。若是奴郎不辨。菽麦不分。抑不得已。按下云头。向虚空里。书一本上大人。教诸人依㨾画猫儿去也。山僧昔年在双径归堂。未及一月。忽于睡中。疑着万法归一。一归何处。自此疑情顿发。废寝忘餐。东西不辨。昼夜不分。开单展钵。屙屎放尿。至于一动一静。一语一默。总只是个一归何处。更无丝毫异念。亦要起丝毫异念。了不可得。正如钉钉胶粘。撼摇不动。虽在稠人广众中。如无一人相似。从朝至暮。从暮至朝。澄澄湛湛。卓卓巍巍。纯清绝点。一念万年。境寂人忘。如痴如兀。不觉至第六日。随众在三塔讽经次。抬头忽睹五祖演和尚真。蓦然触发日前仰山老和尚问拖死尸句子。直得虚空粉碎。大地平沉。物我俱忘。如镜照镜。百丈野狐。狗子佛性。青州布衫。女子出定话。从头密举。验之无不了了。般若妙用。信不诬矣。前所看无字。将及三载。除二时粥饭。不曾上蒲团。困时亦不倚靠。虽则昼夜东行西行。常与昏散二魔。辊作一团。做尽伎俩。打屏不去。于者无字上。竟不曾有一饷间省力。成片自决之后。鞠其病源。别无他故。只为不在疑情上做工夫。一味只是举。举时即有。不举便无。设要起疑。亦无下手处。设使下得手疑得去。只顷刻间。又未免被昏散打作两橛。于是空费许多光阴。空吃许多生受。略无些子进趣。一归何处。却与无字不同。且是疑情易发。一举便有。不待返覆思惟计较作意。才有疑情。稍稍成片。便无能为之心。既无能为之心。所思即忘。致使万缘不息而自息。六窗不静而自静。不犯纤尘。顿入无心三昧。忽遇吃粥吃饭处。管取向钵盂边摸着匙箸。不怕瓮中走却鳖。此是已验之方。决不相赚。如有一句诳惑诸人。自招永堕拔舌犁耕。现前学般若菩萨。必要明此一段大事。不惮山高水阔。得得来见西峰。况兼各各然指然香。立戒立愿。砺齿磨牙。办铁石志。既有如是操略。如是知见。切须莫负自己初心。莫负父母舍汝出家心。莫负新建僧堂檀信心。莫负国王大臣外护心。直下具大信去。直下无变异去。直下壁立万仞去。直下依㨾𦘕猫儿去。𦘕来𦘕去。𦘕到结角罗纹处。心识路绝处。人法俱忘处。笔端下蓦然突出个活猫儿来。㘞。元来尽大地是个选佛场。尽大地是个自己。到者里说甚庞居士。直饶三乘十地胆丧魂惊。碧眼黄头容身无地。然虽如是。若要开凿人天眼目。发扬佛祖宗猷。更须将自己与选佛场。镕作一团。飏在百千万亿世界之外。转身移步。向威音那边更那边打一遭。却来吃西峰痛棒。大众。既是和自己飏了。又将甚么吃棒。忽有个不顾性命底汉子。闻恁么举。出来掀倒禅床。喝散大众。是则固是。要且西峰师子岩未肯点头在。

　　示众

　　三世诸佛。历代祖师。留下一言半句。惟务众生超越三界。断生死流。故云。为一大事因缘。出现于世。若论此一大事。如马前相扑。又如电光影里穿针相似。无你思量解会处。无你计较分别处。所以道。此法非思量分别之所能解。是故世尊。于灵山会上。临末梢头。将三百六十骨节。八万四千毛窍。尽底掀翻。虽有百万众围绕。承当者惟迦叶一人而已。信知此事决非草草。若要的实明证。须开特达怀。发丈夫志。将从前恶知恶解。奇言妙句。禅道佛法。尽平生眼里所见底。耳里所闻底。莫顾危亡得失。人我是非。到与不到。彻与不彻。发大忿怒。奋金刚利刃。如斩一握丝。一斩一切断。一断之后。更不相续。直得胸次中。空劳劳地。虚豁豁地。荡荡然。无丝毫许滞碍。更无一法可当情。与初生无异。吃茶不知茶。吃饭不知饭。行不知行。坐不知坐。情识顿净。计较都忘。恰如个有气底死人相似。又如泥塑木雕底相似。到者里。蓦然脚蹉手跌。心华顿发。洞照十方。如杲日丽天。又如明镜当台。不越一念。顿成正觉。非惟明此一大事。从上若佛若祖。一切差别因缘。悉皆透顶透底。佛法世法。打成一片。腾腾任运。任运腾腾。洒洒落落。干干净净。做一个无为无事出格真道人也。恁么出世一番。方曰不负平生参学之志愿耳。若是此念轻微。志不猛利。[毯-炎+畏][毯-炎+畏]𣯧𣯧。魍魍魉魉。今日也恁么。明日也恁么。设使三十年二十年用工。一如水浸石头相似。看看逗到腊月三十日。十个有五双。懡㦬而去。致令晚学初机不生敬慕。似者般底汉。到高峰门下。打杀万万千千。有甚么罪过。今日我之一众。莫不皆是俊鹰快鹞。如龙若虎。举一明三。目机铢两。岂肯作者般体态。兀兀度时。然虽如是。正恁么时。毕竟唤甚么作一大事。若也道得。与汝三十拄杖。若道不得。亦与三十拄杖。何故。(卓主丈一下云)高峰门下赏罚分明予假此来二十四年。常在病中。求医服药。历尽万般艰苦。争知病在膏肓。无药可疗。后至双径。梦中服断桥和尚所授之丹。至第六日。不期触发仰山老和尚所中之毒。直得魂飞胆丧。绝后再苏。当时便觉四大轻安。如放下百二十斤一条檐子相似。今将此丹。普施大众。汝等服之。先将六情六识。四大五蕴。山河大地。万象森罗。总镕作一个疑团。顿在目前。不假一枪一旗。静悄悄地。便似个清平世界。如是行也只是个疑团。坐也只是个疑团。着衣吃饭也只是个疑团。屙屎放尿也只是个疑团。以至见闻觉知。总只是个疑团。疑来疑去。疑至省力处。便是得力处。不疑自疑。不举自举。从朝至暮。粘头缀尾。打成一片。无丝毫缝罅。撼亦不动。趁亦不去。昭昭灵灵。常现在前。如顺水流舟。全不犯手。只此便是得力底时节也。更须悫其正念。慎无二心。展转磨光。展转淘汰。穷玄尽奥。至极至微。向一毫头上安身。孤孤迥迥。卓卓巍巍。不动不摇。无来无去。一念不生。前后际断。从兹尘劳顿息。昏散剿除。行亦不知行。坐亦不知坐。寒亦不知寒。热亦不知热。吃茶不知茶。吃饭不知饭。终日呆憃憃地。恰似个泥塑木雕底。故谓墙壁无殊。才有者境界现前。即是到家之消息也。决定去地不远也。巴得构也。撮得着也。只待时刻而已。又却不得见恁么说。起一念精进心求之。又却不得将心待之。又却不得要一念纵之。又却不得要一念弃之。直须坚凝正念。以悟为则。当此之际。有八万四千魔军。在汝六根门头伺候。所有一切奇异殊胜。善恶应验之事。随汝心设。随汝心生。随汝心求。随汝心现。凡有所欲。无不遂之。汝若瞥起毫厘差别心。拟生纤尘妄想念。即便堕他圈樻。即便被他作主。即便听他指挥。便乃口说魔话。心行魔行。反诽他非。自誉真道。般若正因。从兹永泯。菩提种子。不复生芽。劫劫生生。常为伴侣。当知此诸魔境。皆从自心所起。自心所生。心若不起。争如之何。天台云。汝之伎俩有尽。我之不采无穷。诚哉是言也。但只要一切处放教冷冰冰地去。平妥妥地去。纯清绝点去。一念万年去。如个守尸鬼子。守来守去。疑团子欻然爆地一声。管取惊天动地。勉之勉之。

　　示直翁居士(洪新恩)

　　终日共谈不二。未尝举着一字。复问此意如何。不免递相钝置。父母非我亲。谁是最亲者。盲龟跛鳖。灵利汉向者里荐得。便见无边刹境自他不隔于毫端。十世古今始终不离于当念。其或未然。不妨撇转机轮。便就盲龟跛鳖上。着些精彩。起个疑情。疑来疑去。直教内外打成一片。终日无丝毫渗漏。鲠鲠于怀。如中毒药相似。又若金刚圈栗棘蓬。决定要吞。决定要透。但尽平生伎俩愤将去。自然有个悟处。假使今生吞透不下。眼光落地之时。纵在诸恶趣中。不惊不怖。无拘无绊。设遇阎家老子。诸大鬼王。亦皆拱手。何故。盖为有此般若不思议之威力也。然则有诸现业。毕竟般若力胜。如个金刚幢子。钻之不入。撼之不动。世人出于豪势门墙。亦复如是。一切官属吏卒。无不畏之。又若掷地堕地。重处先着目。即虽有成住坏空之相。如龙脱壳。如客旅居。其实本主。无生无灭。无去无来。无增无减。无老无少。自无始劫来。至于今生。头出头没。千变万化。未尝移易丝毫许。堪嗟一等学人。往往多认者个识神。不救正悟。不脱生死。置之莫论。今生既下此般若种子。才出头来。管取福慧两全。超今越古。裴相国。李驸马。韩文公。白乐天。苏东坡。张无尽。即此之类也。虽沉迷欲境。亦不曾用工。才参见善知识。一言之下。顿悟上乘。超越生死。虽在尘中。游戏三昧。不忘佛嘱。外护吾门。咸载祖灯。续佛慧命。此辈若不是宿世栽培。焉得便恁么开花结子。福足慧足。是则固是。今日山僧却有个煅凡成圣底药头。不假㘽培底种子。说则辞繁。略举一偈。欲明种子因。熟读上大人。若到可知礼。盲龟跛鳖亲。

　　结制示众

　　大限九旬。小限七日。粗中有细。细中有密。密密无间。纤尘不立。正恁么时。银山铁壁。进则无门。退之则失。如堕万丈深坑。四面悬崖荆棘。切须猛烈英雄。直要翻身跳出。若还一念迟疑。佛亦救你不得。此是最上玄门。普请大家着力。山僧虽则不管。闲非越例。与诸人通个消息。[○@…][○@(：/．)][○@∴]。

　　示众

　　皮穿肉烂。筋断骨折。具无碍辩。横说竖说。若谓向上一关。敢保老兄未彻。直须虚空粉碎。大海枯竭。透顶透底。内外澄澈。正恁么时。犹是眼中着屑。大众且道。如何是到家底句。泥牛吃铁棒。金刚迸出血。

　　若论此事。如大火聚。烈𦦨亘天。曾无少间。世间所有之物。悉皆投至。犹如片雪点着便消。争容毫末。若能恁么提持。克日之功。万不失一。傥不然者。纵经尘劫。徒受劳矣。

　　海底泥牛㘅月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能杀能活能纵能夺。若检点得出。许汝一生参学事毕。

　　若论此事。譬如人家屋檐头一堆榼𢶍相似。从朝至暮。雨打风吹。直是无人觑着。殊不知有一所无尽宝藏。蕴在其中。若也拾得。百劫千生。取之无尽。用之无竭。须知此藏不从外来。皆从你诸人一个信字上发生。若信得及。决不相误。若信不及。纵经尘劫。亦无是处。普请诸人。便恁么信去。免教做个贫穷乞儿。且道此藏即今在甚处。(良久云)不入虎穴。争得虎子。

　　解制示众

　　九旬把定绳头。不容丝毫走作。直得个个皮穿骨露。七零八落。冷眼看来。正谓掘地讨天。千错万错。今日到者里。不免放开一线。彼此无拘无束。东西南北。任运腾腾。天上人间。逍遥快乐。然虽如是。且道忽遇镬汤炉炭剑树刀山。未审如何栖泊。(良久云)恶。

　　示众

　　若要真正。决志明心。先将平日胸中所受一切善恶之物。尽底屏去。毫末不存。终朝兀兀如痴。与昔婴孩无异。然后乃可蒲团静坐。正念坚凝。精穷向上之玄机。研味西来之密旨。切切拳拳。兢兢业业。直教丝毫无间。动静无亏。渐至深密幽远微细微细极微细处。譬如有人远行他方。渐渐回途。已至家舍。又如鼠入牛角。看看走至尖尖尽底。又如捉贼讨贼。拷至情理俱尽。不动不退。无去无来。一念不生。前后际断。卓卓巍巍。孤孤迥迥。如坐万仞崖头。又若停百尺竿上。一念才乖。丧身失命。将至功成九仞。切须保任全提。忽于经行坐卧处。不觉㘞地一声。犹如死在漫天荆棘林中。讨得一条出身活路相似。岂不快哉。若是汩没尘劳。不求升进。譬如水上之浮木。其性实下。暂得身轻。不堪浸润。又如庭中之花。虽则色香俱美。一朝色萎香灭。无复可爱。又如农夫之种田。虽有其苗。而工力不至。终不成实。便如贫穷乞儿得少为足。久久萌芽再发。荆棘复生。被物之所转。终归沉溺。无上清净涅槃。无由获睹。岂不枉费前功。虚消信施。若是有志丈夫。正好向者里晦迹韬光。潜行密用。或三十年。二十年。以至一生。终无他念。踏得实实落落。稳稳当当。直教纤尘不立。寸草不生。往来无碍。去住自由。报缘迁谢之日。管取推门落臼。若只恁么纸里茅缠。龙头蛇尾。非特使门风有玷。亦乃退后学初心。如上所述管见。莫不皆是藜藿之类。饱人不堪供养。以俟绝陈之流。终有一指之味。往往学道之士。忘却出家本志。一向随邪逐恶。不求正悟。妄将佛祖机缘。古人公案。从头穿凿。递相传授。密密珍藏。以为极则。便乃不守毗尼。拨无因果。人我愈见峥嵘。三毒倍加炽盛。如斯之辈。不免堕于魔外。永作他家眷属。若有未遭邪谬。不负初心。当念无常迅速。痛思苦海沉沦。趁二时粥饭。见成百般受用。便当便好乘时直入。莫待临嫁医瘿。此乃从上佛祖之心印。无碍解脱之妙门。设使机缘不偶。工力未充。切须舍命忘形。勤行苦行。至死𢬵生。一心不退。复有葛藤未尽。不免重说偈言。此心清净本无瑕。只为贪求被物遮。突出眼睛全体露。山河大地是空华。

　　东西十万。南北八千。纤尘不立。寸草不生。往来无碍。妙用纵横。直饶亲到者里。正是弃本逐末。引祸招殃。且道如何是本。(掷主丈云)抛出轮王三寸铁。分明遍界是刀枪。

　　低头觅天。仰面寻地。波波挈挈。远之远矣。蓦然撞着徐十三郎。嗄。元来只在者里。(以手拍膝一下云)在者里。腊月三十日到来。也是开眼见鬼。

　　立限示众

　　五阴山中。魔强法弱。战之不胜。休拟议着。宝剑全提。莫问生杀。奋不顾身。星飞火撒。有功者赏。无功者罚。赏罚既已分明。且道今日吃棒底上座。是赏耶。是罚耶。若向者里缁素得出。便见兴化于大觉棒下。悟吃棒底消息。

　　示众

　　参禅若要克日成功。如堕千尺井底相似。从朝至暮。从暮至朝。千思想万思量。单单只是个求出之心。究竟决无二念。诚能如是施工。或三日。或五日。或七日。若不彻去。西峰今日犯大妄语。永堕㧞舌犁耕。

　　有时热哄哄。有时冷冰冰。有时如牵驴入井。有时如顺水张帆。因此四魔更相残害。致使学人忘家失业。西峰今日略施一计。要与诸人扫踪灭迹。(良久云)捷。

　　兄弟家。成十年二十年拨草瞻风。不见佛性。往往皆谓被昏沉掉举之所笼罩。殊不知只者昏沉掉举四字。当体即是佛性。堪嗟迷人不了。妄自执法为病。以病攻病。致使佛性愈求愈远。转急转迟。设使一个半个。回光返照。直下知非。廓然药病两忘。眼睛露出。洞明达磨单传。彻见本来佛性。若据西峰点检将来。犹是生死岸头事。若曰向上一路。须知更在青山外。

　　若论此事。正如逆水撑船。上得一篙。退去十篙。上得十篙。退去百篙。愈撑愈退。退之又退。直饶退到大洋海底。掇转船头。决欲又要向彼中撑上。若具者般操志。即是到家消息。如人上山。各自努力。

　　此事的实用工切处。正如搭对相扑相似。才有丝毫畏惧心。纤尘差别念。蕴于胸中。何止十扑九输。未着交时。性命已属他人了也。若是铁眼铜睛。愤愤悱悱。直要一拳打碎。一口吞却。假使丧身失命。以至千生万劫。心亦不忘。诸上座。果能如是知非。果能如是着鞭。克日成功。断无疑矣。勉之勉之。

　　晚参

　　参须实参。悟须实悟。动转施为。辉今耀古。若是操心不正。悟处不真。妆妆点点。斗斗饤饤。被人轻轻拶着。未免唤灯笼作露柱。且道如何是实参实悟底消息。(良久云)南山起云。北山下雨。

　　示信翁居士(洪上舍)

　　大抵参禅不分缁素。但只要一个决定信字。若能直下信得及。把得定。作得主。不被五欲所撼。如个铁橛子相似。管取克日成功。不怕瓮中走鳖。岂不见。华严会上。善财童子。历一百一十城。参五十三善知识。获无上果。亦不出者一个信字。法华会上。八岁龙女。直往南方无垢世界。献珠成佛。亦不出者一个信字。涅槃会上。广额屠儿。飏下屠刀唱言。我是千佛一数。亦不出者一个信字。昔有阿那律陀。因被佛诃。七日不睡。失去双目。大千世界。如观掌果。亦不出者一个信字。复有一小比丘。戏一老比丘。与证果位。遂以皮毬打头四下。即获四果。亦不出者一个信字。杨岐参慈明和尚。令充监寺。以至十载。打失鼻孔。道播天下。亦不出者一个信字。从上若佛若祖。超登彼岸。转大法轮。接物利生。莫不皆由此一个信字中流出。故云。信是道元功德母。信是无上佛菩提。信能永断烦恼本。信能速证解脱门。昔有善星比丘。侍佛二十年。不离左右。盖谓无此一个信字。不成圣道。生陷泥黎。今日信翁居士。虽处富贵之中。能具如是决定之信。昨于壬午岁。登山求见。不纳而回。又于次年冬。拉直翁居士同访。始得入门。今又越一载。赍粮裹糁。特来相从。乞受毗尼。愿为弟子。故以连日诘其端由。的有笃信趣道之志。维摩经云。高原陆地。不生莲华。卑湿淤泥。乃生此华。正谓此也。山僧由是怃之。将个省力易修。曾验底话头。两手分付。万法归一。一归何处。决能便恁么信去。便恁么疑去。须知疑以信为体。悟以疑为用。信有十分。疑有十分。疑得十分。悟得十分。譬如水涨船高。泥多佛大。西天此土。古今知识。发扬此段光明。莫不只是一个决疑而已。千疑万疑。只是一疑。决此疑者。更无余疑。既无余疑。即与释迦弥勒净名庞老。不增不减。无二无别。同一眼见。同一耳闻。同一受用。同一出没。天堂地狱。任意逍遥。虎穴魔宫。纵横无碍。腾腾任运。任运腾腾。故涅槃经云。生灭灭已。寂灭为乐。须知此乐非妄念迁注情识之乐。乃是真净无为之乐耳。夫子云。夕死可矣。颜回不改其乐。曾点舞咏而归。咸佩此无生真空之乐也矣。苟或不疑不信。饶你坐到弥勒下生。也只做得个依草附木之精灵。魂不散底死汉。教中言。二乘小果。虽入八万劫大定。不信此事。去圣逾遥。常被佛诃。直欲发大信起大疑。疑来疑去。一念万年。万年一念。的的要见者一法子落着。如与人结了生死冤仇相似。心愤愤地。即欲便与一刀两段。纵于造次颠沛之际。皆是猛利着鞭之时节。若到不疑自疑。寤寐无失。有眼如盲。有耳如聋。不堕见闻窠臼。犹是能所未忘。偷心未息。切宜精进中倍加精进。直教行不知行。坐不知坐。东西不辨。南北不分。不见有一法可当情。如个无孔铁锤相似。能疑所疑。内心外境。双忘双泯。无无亦无。到者里。举足下足处。切忌踏翻大海。踢倒须弥。折旋俯仰时照顾。触瞎达磨眼睛。磕破释迦鼻孔。其或未然。更与添个注脚。僧问赵州和尚。万法归一。一归何处。州云。我在青州。作一领布衫。重七斤。师云。大小赵州。拖泥带水。非特不能为者僧斩断疑情。亦乃赚天下衲僧。死在葛藤窠里。西峰则不然。今日忽有人。问万法归一一归何处。只向他道。狗䑛热油铛。信翁信翁。若向者里担荷得去。只者一个信字。也是眼中着屑。

　　示众

　　兄弟家。十年二十年。以至一生。绝世忘缘。单明此事。不透脱者。病在于何。本分衲僧。试拈出看。莫是宿无灵骨么。莫是不遇明师么。莫是一暴十寒么。莫是根劣志微么。莫是汩没尘劳么。莫是沈空滞寂么。莫是杂毒入心么。莫是时节未至么。莫是不疑言句么。莫是未得谓得未证谓证么。若论膏肓之疾。总不在者里。既不在者里。毕竟在甚么处。咄。三条椽下。七尺单前。

　　若论此事。如登一座高山相似。三面平夷顷刻可上。极是劣力。极是利便。若曰回光返照。点检将来。耳朵依前两片皮。牙齿依旧一具骨。有甚交涉。有甚用处。若是拏云攫雾底汉子。决定不堕者野狐窟中。埋没自己灵光。辜负出家本志。直向那一面悬崖峭壁无栖泊处立。超佛越祖心办久久无变志。不问上与不上得与不得。今日也𢬵命跳。明日也𢬵命跳。跳来跳去。跳到人法俱忘。心识路绝。蓦然踏翻大地。撞破虚空。元来山即自己。自己即山。山与自己。犹是冤家。若要究竟衲僧向上巴鼻。直须和座飏在他方世界始得。

　　一二三四。四三二一。钩锁连环。银山铁壁。觑得破跳得出。大千沙界海中沤。一切圣贤如电拂。若是觑不破跳不出。切须翻天覆地。离巢越窟。便就一归何处上。东击西敲。横拷竖逼。逼来逼去。逼到无栖泊不柰何处。诚须重加猛利。翻身一掷。土块泥团。悉皆成佛。若是不尴不尬。半进半出。蛇吞虾蟆。西峰敢道驴年始得。

　　结制示众

　　(以拂子)<PIC>X70070701.gif</PIC>三。大众还会么。若也会得。如来禅祖师禅。栗棘蓬金刚圈。五位偏正。三要三玄。无不贯丳。无不穷源。到者里。说甚长期短期。空观假观。得念失念。无非解脱。成法破法。皆名涅槃。若也不会。汝等一众。既是各各赍粮裹糁。发大心来。九十日中。十二时内。切切偲偲。兢兢业业。莫问到与不到。得与不得。牢绊草鞋。紧着脚头。如冰棱上行。剑刃上走。舍命忘形。但恁么去。才到水穷云尽处。烟消火灭时。蓦然踏着本地风光。管取超佛越祖。直饶恁么悟去。犹是法身边事。若曰法身向上事。未梦见在。何故。欲穷千里目。更上一层楼。

　　示众

　　若论参禅之要。不可执蒲团为工夫。堕于昏沈散乱中。落在轻安寂静里。总皆不觉不知。非唯虚丧光阴。难消施主供养。一朝眼光落地之时。毕竟将何所靠。山僧昔年在众。除二时粥饭。不曾上蒲团。只是从朝至暮。东行西行。步步不离。心心无间。如是经及三载。曾无一念懈怠心。一日蓦然踏着自家底。元来寸步不曾移。

　　昏沉掉举。喜怒哀乐。即是真如佛性。智慧解脱。只缘不遇斯人。醍醐上味。翻成毒药。灵利汉。假饶直下知非。全身担荷。正好朝打三千。暮打八百。何故。岂不见道。知之一字。众祸之门。

　　若论此事。如蚊子上铁牛相似。更不问如何若何。便向下觜不得处𢬵命。一钻和身透入。正恁么时。如处百千万亿香水海中。取之无尽。用之无竭。设使志不坚心不一。悠悠漾漾。东飞西飞。饶你飞到非想非非想天。依旧只是个饿蚊子。

　　端阳示众

　　三十年来。横草不拈。竖草不踏。单单只合得一服快活无忧散。其药虽微。奏功极大。不问佛病祖病。心病禅病。凡病圣病。生病死病。是病非病。除禅和子一种毛病之外。闻者见者。无不灵验。且唤甚么作毛病。(良久云)各请归堂点检看。

　　示众

　　若谓着实参禅。决须具足三要。第一要。有大信根。明知此事。如靠一座须弥山。第二要有大愤志。如遇杀父冤仇。直欲便与一刀两段。第三要有大疑情。如暗地做了一件极事。正在欲露未露之时。十二时中。果能具此三要。管取克日功成。不怕瓮中走鳖。苟阙其一。譬如折足之鼎。终成废器。然虽如是。落在西峰坑子里。也不得不救。咄。

　　(拈主丈云)者一着子。从上佛祖求之。虽历千魔万难。万死千生。如水东流。不到沧溟决定不止。以此推之。大不容易。若要点铁成金。与千圣同域。岂浅识小见者。所能拟议。直须具举鼎拔山力。包天括地量。斩钉截铁机。打凤罗龙手。果有如是操略。主丈助以发机。(卓一下云)有意气时添意气。(又卓一下云)不风流处也风流。若是跛鳖盲龟。止跳得一跳两跳。伎俩已尽。西峰门下总用不着。(度主丈唤侍者云)送在师子岩头。一任东涌西没。

　　若论此事。真正用工。决定不在行住坐卧处。决定不在着衣吃饭处。决定不在屙屎放尿处。决定不在语默动静处。既然如是。毕竟在甚么处。聻。若向者里。知得落处。便见未出母胎已自行脚了也。已自来见高峰了也。已自心空及第了也。已自接物利生了也。设使无明垢重。不觉不知。未免先以定动。后以智拔。(良久喝一喝云)一队无孔铁槌。

　　示理通上人

　　大抵学人打头不遇本分作家。十年二十年。者边那边。或参或学。或传或记。残羹馊饭。恶知恶觉。尖尖满满。筑一肚皮。正如个臭糟瓶相似。若遇个有鼻孔底闻着。未免恶心呕吐。到者里。设要知非悔过。别立生涯。直须尽底倾出三回四回。洗七番八番。泡去教干干净净。无一点气息。般若灵丹。方堪趣向若是忽忽草草打屏不干。纵盛上品醍醐。亦未免变作一瓶恶水。且道利害在甚么处。咄。毒气深入。

　　示众

　　良医治病。先究其根。才得其根。无病不治。禅和子。成十年二十年笃信守一。不明生死者。盖为不究其根。须知人我即生死之根。生死即人我之叶。要去其叶。必先除根。根既除已。其叶何存。然虽如是。争知此根从旷大劫来。㘽培深固。若非举鼎㧞山之力。卒难剿除。未免借拄杖子威光。特为诸人出热去也。(卓主丈一下。喝一喝云)劳而无功若论此事。的的用工。正如狱中当死罪人。忽遇狱子醉酒睡着。敲枷打锁。连夜奔逃。于路虽多毒龙猛虎。一往直前。了无所畏。何故。只为一个切字。用工之际。果能有此切心。管取百发百中。即今莫有中底么。(以拂子击禅床一下云)毫𣯛有差。天地悬隔(拈主丈云)到者里。人法俱忘。心识路绝。举步则大海腾波。弹指则须弥岌峇。泥团土块。放大光明。瓠子冬瓜。炽然常说。然虽如是。若到西峰门下。未免臂长袖短露出一橛。直须廓顶门正眼。觑破空劫已前自己。与今幻化色身。无二无别。且道如何是空劫已前自己。聻。(卓主丈一下云)金刚吃铁棒。泥牛眼出血。

　　解制示众

　　若论此事。无尊无卑。无老无少。无男无女。无利无钝。故我世尊。于正觉山前。腊月八夜。见明星悟道。乃言。奇哉众生具有如来智慧德相。又云。心佛及众生。是三无差别。又云。是法平等。无有高下。既无差别。亦无高下。从上佛祖。古今知识。乃至天下老和尚。有契有证。有迟有速。有难有易。毕竟如何。譬如诸人在此。各各有个家业。蓦然一日回光返照。思忆还源。或有经年而到者。或有经月而到者。或有经日而到者。或有顷刻而到者。又有至死而不到者。盖离家有远近之殊。故到有迟速难易之别。然虽如是。中间有个汉子。无家业可归。无禅道可学。无生死可脱。无涅槃可证。终日腾腾任运。任运腾腾。若也点检得出。释迦弥勒。与你提瓶挈钵。亦不为分外。苟或不然。(以拂子击禅床两下喝两喝云)若到诸方。切忌错举。

　　示众

　　若论此一段奇特之事。人人本具。个个圆成。如握拳展掌。浑不犯纤毫之力。祇为心猿扰扰。意马喧喧。恣纵三毒无明。妄执人我等相。如水浇冰。愈加浓厚。障却自己灵光。决定无由得现。若是生铁铸就底汉子。的实要明。亦非造次。直须发大志立大愿。杀却心猿意马。断除妄想尘劳。如在急水滩头泊舟相似。不顾危亡得失人我是非。忘寝忘餐。绝思绝虑。昼三夜三。心心相次。念念相续。劄定脚头。咬定牙关。牢牢把定绳头。更不容丝毫走作。假使有人。取你头。除你手足。剜你心肝。乃至命终。诚不可舍。到者里。方有少分做工夫气味。嗟乎末法。去圣时遥。多有一等泛泛之流。竟不信有悟门。但只向者边穿凿。那边计较。直饶计较得成。穿凿得就。眼光落地时。还用得着也无。若用得着。世尊雪山六年。达磨少林九载。长庆坐破七个蒲团。香林四十年。方成一片。赵州三十年不杂用心。何须讨许多生受吃。更有一等汉子。成十年二十年用工。不曾有个入处者。只为他宿无灵骨。志不坚固。半信半疑。或起或倒。弄来弄去。世情转转纯熟。道念渐渐生疏。十二时中。难有一个时辰把捉得定打成一片。似者般底。直饶弄到弥勒下生。也有甚么交涉。若是真正本色行脚高士不肯胡乱。打头便要寻个作家。才闻举着一言半句。更不拟议。直下便恁么信得及。作得主。把得定。孤迥迥峭巍巍。净裸裸赤洒洒。更不问危亡得失。只恁么睚将去。蓦然绳断吃撷。绝后再苏。看他本地风光。何处更觅佛矣。又有一偈举似大众。急水滩头泊小舟。切须牢把者绳头。蓦然绳断难回避。直得通身血迸流。

　　万法归一一何归。只贵惺惺着意疑。疑到情忘心绝处。金乌夜半彻天飞。

　　若穷此事。用工极际。正如空里栽花。水中捞月。直是无你下手处。无你用心处。往往才遇者境界现前。十个有五双。打退鼓。殊不知正是到家底消息。若是孟八郎汉。便就下手不得处。用心不及时。犹如关羽百万军中。不顾得丧。直取颜良。诚有如是操略。如是猛利。管取弹指收功。刹那成圣。若不然者。饶你参到弥勒下生。也只是个张上座。

　　腊月三十日。时节看看至。露柱与灯笼。休更打瞌睡。觌面当机提。当机觌面觑。蓦然触瞎眼睛。照顾烂泥里有刺。

　　除夜小参

　　生死事大。无常迅速。生不知来处。谓之生大。死不知去处。谓之死大。只者生死一大事。乃是参禅学道之喉襟。成佛作祖之管辖。三世如来。恒沙诸佛。千变万化。出现世间。盖为此生死一大事之本源。西天四七。唐土二三。以至天下老和尚。出没卷舒。逆行顺化。亦为此一大事之本源。诸方禅衲。不惮劳苦。三十年。二十年。拨草瞻风。磨裈擦裤。亦为此一大事之本源。汝等诸人。发心出家。发心行脚。发心来见高峰。昼三夜三。眉毛𤺊结。亦为此一大事之本源。四生六道。千劫万劫。改头换面。受苦受辛。亦是迷此一大事之本源。吾佛世尊。舍金轮王位。雪山六年苦行。夜半见明星悟道。亦是悟者一大事之本源。达磨大师。入此土来。少林面壁九载。神光断臂。于觅心不可得处。打失鼻孔。亦是悟者一大事之本源。临济遭黄檗六十痛棒。向大愚肋下还拳。亦是悟者一大事之本源。灵云桃花。香严击竹。长庆卷帘。玄沙𡎺指。乃至从上知识。有契有证。利生接物。𤙹不出悟者一大事之本源。多见兄弟家。虽曰入此一门。往往不知学道之本源。不能奋其志。因循度日。今来未免葛藤。引如上佛祖入道之因。及悟道之由。以为标格。晚学初机。方堪趣向。且道如何趣向。不见古人道。若要脱生死。须透祖师关。毕竟将甚么作关。唤作竹篦则触。不唤作竹篦则背。不得有语。不得无语。若向者里着得一只眼觑得破。转得身。通得气。无关不透。无法不通。头头示现。物物全彰。无边刹境。自他不隔于毫端。十世古今。始终不离于当念。所以水潦和尚。见马大师。礼拜起拟伸问间。被马祖拦胸一踏踏倒。起来呵呵大笑云。百千法门。无量妙义。𤙹向一毫头上识得根源去。德山见龙潭向吹灭纸烛处。豁然大悟。次日遂将䟽钞。于法堂上爇云。穷诸玄辩。若一毫置于大虚。竭世枢机。似一滴投于巨壑。到者里。有甚么禅道可参。有甚么佛法可学。有甚么生死可脱。有甚么涅槃可证。腾腾任运。任运腾腾。腊月三十日到来。管取得大自在。去住自由。故云。自从认得曹溪路。了知生死不相干。然虽如是。(竖拂子云)且道者个是生耶是死耶。若也道得。便可向无佛处称尊。无法处说法。其或未然。山僧不惧羞惭。更与诸人。露个消息。(以拂子作钓鱼势云)夜冷鱼潜空下钓。不如收卷过残年。

　　复举。北禅分岁。烹露地白牛。百味珍羞。悉皆具足。高峰分岁。虽则百孔千疮。也要将无作有。细切岭头云。薄批潭底月。尖新堆饤。出格安排。要使个个盈肠塞腹。人人永绝饥虚。且道。与古人是同是别。舌头具眼底试辨看。

　　示众

　　若论克期取证。如人担雪填井。不惮寒暑。不分昼夜。横也担竖也担。是也担非也担。担来担去。纵使经年越岁。以至万劫千生。于其中间。信得及。踏得稳。把得定。作得主。曾无一念厌离心。曾无一念懈怠心。曾无一念狐疑心。曾无一念求满心。果能有恁么时节。果能具恁么气概。到者里。管取人法双忘。心识俱泯。形如槁木朽株。志若婴儿赤子。蓦然担子卒地断嚗地折。永嘉道。大千沙界海中沤。一切圣贤如电拂。好与三十痛棒。若谓此事参也参得。悟也悟得。说也说得。行也行得。来也来得。去也去得。然虽如是。更须三十年始得。何故。两角四蹄都过了。尾巴过不得。

　　若论此事。如万丈深潭中。投一块石相似。透顶透底。了无丝毫间隔。诚能如是用工。如是无间。一七日中。若无倒断。(某甲)永堕阿鼻地狱。

　　结制示众

　　封却拄杖头。结却布袋口。禁在铁围山。枷上重增杻。有中拷出无。无中拷出有。痛楚百千般。不离者窠臼。大众且道。唤甚么作窠臼。直饶明辨得出。要见西峰。那边更那边。为人不为人一着子。且待三十年后。

　　示众

　　(拈拄杖召大众云)还见么。人人眼里有睛。不是瞎汉。决定是见。(以拄杖卓一下云)还闻么。个个皮下有血。不是死汉。决定是闻。既见既闻。是个甚么。(以拄杖)[○@─]。见闻即且止。只如六根未具之前。声色未彰之际。未闻之闻。未见之见。正恁么时。毕竟以何为验。(以拄杖)[○@│]。吾今与汝保任斯事。终不虚也。(以拄杖)[○@□]。三十年后。切忌妄通消息(靠拄杖下座)若论此事。只要当人的有切心。才有切心。真疑便起。真疑起时。不属渐次。直下便能尘劳顿息。昏散屏除。一念不生。前后际断。才到者般时节。管取推门落臼。若是此念不切。真疑不起。饶你坐破蒲团百千万个。依旧日午打三更。

　　迷中有悟。悟复还迷。直须迷悟两忘。人法俱遣。衲僧门下。始有语话分。大众。既是迷悟两忘。人法俱遣。共语话者。复是阿谁。速道速道。

　　若论此事。如登万仞高山。一步一步将构至顶。唯有数步壁绝攀跻。到者里。须是个纯钢打就底。舍命𢬵身。左睚右睚。睚来睚去。以上为期。纵经千生万劫。万难千魔。此心此志。愈坚愈强。若是根本不实。泛泛之徒。何止望崖。管取闻风而退矣。

　　除夜小参

　　一年三百六十日。看看逗到今宵毕。十个有五双。参禅禅又不知。学道道亦不识。只者不知不识四字。正是三世诸佛骨髓。一大藏教根源。灵利汉。才闻举着。如龙得水。似虎靠山。天上人间。纵横无碍。然虽如是。点检将来。犹是者边底消息。若谓那边更那边一着子。直饶西天四七。唐土二三。以至天下老古锥。敢保未彻在。山僧与么告报。忽有个汉子。心愤愤口悱悱。出来道。高峰高峰。你有甚长处。开得者般大口。只向他道。来年更有新条在。恼乱春风卒未休。

　　示众

　　终日着衣。未尝挂一缕丝。终日吃饭。未尝咬着一粒米。既然如是。且道即今身上着底。每日口里吃底。是个甚么。到者里。不论明与不明。彻与不彻。寸丝滴水。也当牵犁拽杷偿他。何故。一片白云横谷口。几多归鸟自迷巢。

　　若论此事。正如傍墙逼狗。逼来逼去。逼至尖角落头。未免翻身遭他一口。即今莫有遭他底么。(卓拄杖一下云)阿耶阿耶学道如初不变心。千魔万难愈惺惺。直须敲出虚空髓。拔却金刚脑后钉。

　　若论此事。用工之际。正如打铁船入海取如意宝珠相似。莫问打得打不得。但孟八郎打将去。蓦然一旦打得成。入得海。获得珠。将来呈似老僧。不免与伊一槌击碎。何故。岂不见道。有之以为利。无之以为用。

　　若论实参实悟。正如八十公公。向逆风逆水里。牵一只无底铁船相似。不问上与不上。彻与不彻。直须心心无间。念念无亏。一步一步。尽平生伎俩睚将去。睚到着脚不得处。筋断骨折时。蓦然水转风回。即是到家消息。即今莫有到家底么。(卓拄杖一下云)十万八千。

　　若论此事。不假长劫熏修。积功累德。亦不问贤愚利钝。久习初机。只贵孟八郎汉。不顾危亡得丧。发大愤志。起大疑情。如善财童子。参胜热婆罗。大火聚中。投身而入。正恁么时。人法俱忘。心机泯绝。左之右之。𡎺着磕着。不是洞山麻三斤。定是云门干屎橛。若还[毯-炎+畏][毯-炎+畏]𣯧𣯧。魍魍魉魉。莫道亲见高峰。直饶向老胡肚皮里打一遭。依前干没一星事。

　　答直翁居士书

　　来书置问。皆是辨论学人用工上。疑惑处当为决之。俾晚学初机。趣向无滞。问平常心是道无心是道。此平常心无心之语。成却多少人。误却多少人。往往不知泥中有刺。笑里有刀者。何啻如掉棒打月。接竹点天。古人答一言半句。如挥吹毛利刃。直欲便要断人命根。若是个皮下有血底。直下承当。更无拟议。若撞着个不知痛痒底。纵饶髑髅遍地。也干没星子事。又如石中藏玉。识者知有连城之璧。不识者只作一块顽石视之。大抵要见古人立地处。不可向语句上着到。且道既不在语句上。毕竟在甚处着到。<PIC>X70071101.gif</PIC>若向者里荐得。便知此事不假修治。如身使臂。如臂使拳。极是成现。极是省力。但信得及。便是何待瞠眉竖目。做模打㨾。看个一字。傥或不然。古云。莫道无心云是道。无心犹隔一重关。何止一重。更须知有百千万重在。苟不发愤志精进下一段死工夫。岂于木石之有异乎。凡做工夫。到极则处。必须自然入于无心三昧。却与前之无心。天地相辽。老胡云。心如墙壁。夫子三月忘味。颜回终日如愚。贾岛取舍推敲。此等即是无心之类也。到者里。能举所举。能疑所疑。双忘双泯。无无亦无。香严闻声。灵云见色。玄沙𡎺指。长庆卷帘。莫不皆由此无心而悟也。到者里。设有毫牦待悟心生。纤尘精进念起。即是偷心未息。能所未忘。此之一病。悉是障道之端也。若要契悟真空。亲到古人地位。必须真正至于无心三昧始得。然此无心。汝譬颇明。吾复以偈证之。不得者个。争得那个。既得那个。忘却者个。然虽如是。更须知道。者个那个总是假。个的的真底聻。咄。阳𦦨空华。

　　通仰山老和尚疑嗣书

　　昔年败阙。亲曾剖露师前。今日重疑。不免从头拈出。某甲十五岁出家。十六为僧。十八习教。二十更衣。入净慈。立三年死限。学禅请益。断桥和尚。令参个生从何来。死从何去。意分两路。心不归一。又不曾得他说做工夫处分晓。看看担阁。一年有余。每日只如个迷路人相似。那时因被三年限逼。正在烦恼中。忽见台州净兄。说雪岩和尚当问你做工夫。何不去一转。于是欣然怀香。诣北涧塔头请益。方问讯插香。被一顿痛拳打出。即关却门。一路垂泪。回至僧堂。次日粥罢。复上始得亲近。即问已前做处。某甲一一供吐。当下便得剿除日前所积之病。却令看个无字。从头开发做工夫一遍。如暗得灯。如悬得救。自此方解用工处。又令日日上来一转。要见用工次第。如人行路。日日要见工程。不可今日也恁么。明日也恁么。每日才见入来。便问今日工夫如何。因见说得有绪。后竟不问做处。一入门便问。阿谁与你拖者死尸来。声未绝。便以痛拳打出。每日但只恁么问。恁么打。正被逼拶。有些涯际。值老和尚赴南明请。临行嘱云。我去入院了。却令人来取你。后竟绝消息。即与常州泽兄。结伴同往。至王家桥俗亲处。整顿行装。不期俗亲。念某甲等年幼。又不曾涉途。行李度牒。总被收却。时二月初。诸方挂搭皆不可讨。不免挑包上径山。二月半归堂。忽于次月十六夜。梦中忽忆断桥和尚堂中所举。万法归一。一归何处话。自此疑情顿发。打成一片。直得东西不辨。寝食俱忘。至第六日辰巳间。在廊下行。见众僧堂内出。不觉辊于队中。至三塔阁上讽经。抬头忽睹五祖演和尚真赞。末后两句云。百年三万六千朝。返覆元来是这汉。日前被老和尚所问。拖死尸句子。蓦然打破。直得魂飞胆丧。绝后再苏。何啻如放下百二十斤担子。乃是辛酉三月廿二。少林忌日也。其年恰廿四岁。满三年限。便欲造南明求决。那堪逼夏。诸乡人亦不容。直至解夏。方到南明。纳一场败阙。室中虽则累蒙煅炼。明得公案。亦不受人瞒。及乎开口。心下又觉得浑了。于日用中尚不得自由。如欠人债相似。正欲在彼终身侍奉。不料同行泽兄。有他山之行。遽违座下。至乙丑年。老和尚在道场。作挂牌时。又得依附随侍。赴天宁中间。因被诘问。日间浩浩时。还作得主么。答云。作得主。又问。睡梦中作得主么。答云。作得主。又问。正睡着时。无梦无想。无见无闻。主在甚么处。到者里。直得无言可对。无理可伸。和尚却嘱云。从今日去。也不要你学佛学法。也不要你穷古穷今。但只饥来吃饭。困来打眠。才眠觉来。却抖擞精神。我者一觉。主人公毕竟在甚处安身立命。虽信得及遵守此语。柰资质迟钝。转见难明。遂有龙须之行。即自誓云。𢬵一生做个痴呆汉。定要见者一着子明白。经及五年。一日寓庵宿。睡觉正疑此事。忽同宿道友推枕子堕地作声。蓦然打破疑团。如在网罗中跳出。追忆日前所疑。佛祖誵讹公案。古今差别因缘。恰如泗州见大圣。远客还故乡。元来只是旧时人。不改旧时行履处。自此安邦定国。天下太平。一念无为。十方坐断。如上所供。并是诣实。伏望尊慈。特垂详览。

　　室中三关

　　杲日当空。无所不照。因甚被片云遮却。

　　人人有个影子。寸步不离。因甚踏不着。

　　尽大地是个火坑。得何三昧。不被烧却。

　　高峰禅要(终)

　　No. 1401-C

　　上以延弘　国祚。下以普济含灵。

　　皇明隆庆四年。庚午之春。有一道人慧澄等。欲广禅要之传。以惠后学。募缘锓梓。流布万岁。乌非深有慕于佛祖之风者。其能若是乎。后之有志学者。览斯禅诠。而顿发心华。则其教化之功德。何可胜数哉。

　　大施主金达未两主　供养大施主信俊　布施。

　　大施主郑终必两主　施主金末祥两主　化士印珠。

　　无等山安心寺开刊　校正大选雪訚。

　　又一本卷末(天明癸卯偶览朝鲜板本校正)。

　　上以延弘　国祚下以普济含灵。

　　皇明嘉靖大岁己亥之春有一道人灵祉者欲广禅要之传以惠后学(乃至)何可胜数哉。

　　施主性修　衍熙　学通　坦器　信还　铁牛　曹哲金　赵元。

　　刻手秩敬希信崇　惠聪　炊饭　戒澄。

　　智异山南台庵开板以传神兴寺干善道人灵祉校正灵观　　　性牛。

　　金义忠两主徐贵进两主　　姜石孙。

　　施主卓守　和密　玉熙　敬祖此等吾乡阇山而常修梵行人。

　　证明铁牛　　　炼板　印空　觉晟。

　　禅要一卷(通计五十四叶)。

　　安永二年癸巳孟春上浣寓于长州㶚城师子庵借洞春禅寺所藏之朝鲜本写焉。
