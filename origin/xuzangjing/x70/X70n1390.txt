卍新纂续藏经第 70 册 No. 1390 希叟绍昙禅师广录


　　No. 1390

　　希叟和尚广录卷第一

　　希叟和尚广录目次卷第一佛陇□□禅寺语录　法华禅寺语录卷第二雪窦资圣禅寺语录　开善崇庆禅寺语录卷第三开善崇庆禅寺语录卷第四小参法语(卍已下二目系新插)序说卷第五拈古(并)颂卷第六题䟦颂卷第七题诗赞小佛事

　　希叟和尚广录目次(终)

　　希叟和尚广录卷第一

　　希叟和尚佛陇□□禅寺语录

　　侍者　法澄　编

　　师于淳祐九年。正月初八日。入院。

　　山门。大解脱门。无入作处。掣断玄关。头头活路。(遂骤步入云)信脚何妨行数步佛殿。德山软顽。云门放憨。救不得也。瞿昙瞿昙。(遂插香云)我也无端入闹篮方丈。震旦心宗。竺干正眼。觌面当机。是非俱刬。不落思惟透险崖。(喝云)阶下汉来黄。衲僧家。寻常鼻孔辽天。因甚被这个穿却。岂不见道。至化难逃。

　　江湖疏。临崖挤人。恶语伤人。冤深潮海。嚼齿吞龈。(哑)说着无非是恶心。

　　法衣。未入鸡足山。不踏黄梅路。恶业苦无多。平白披毛去。明眼人前。一场笑具。

　　法空座。现成个。见得到。行得到。说得到。须弥灯王。狼籍不少。

　　索语。陷虎机。屠龙技。大用现前无小试。莫有奋不顾身底么。出来相见。

　　佛问。陇头瑞气盘空阔。古佛今朝又放光。答云。病眼见空花。进云。野梅的皪寒包玉。引得清风度暗香。学人上来。请师祝圣。答云。太白峰前松万本。岁寒难比圣人心。进云。开堂祝圣蒙师指。六代传衣事若何。答云。贼无种相鼓笼。进云。如何是第一祖。答云。触误梁王讳。恓恓暗渡江。进云。如何是第二祖。答云。白折一只臂。进云。如何是第三祖。答云。通身红烂不堪觑。进云。如何是第四祖。答云。空拳诳小儿。进云。如何是第五祖。答云。再来不直半分钱。进云。如何是第六祖。答云。石头坠折瞎驴腰。进云。六祖已蒙师指示。向上宗乘又若何。答云。檐头滴滴。分明沥沥。进云。昔日定上座参临济问。如何是祖师西来意。还端的也无。答。太平休整闲戈甲。进云。际下禅床擒住云。道道。未审有指示无指示。答云。利剑斩虚空。万象鸣剥剥。进云。定拟议。是会不会。答云。闭目食蜗牛。一场酸涩苦。进云。只如傍僧云。定上座何不礼拜。还有成褫意也无。答云。与贼过梯。进云。因甚其僧礼拜。便悟去。答。万里崖州未为远。进云。作家宗师。天然犹在。遂礼拜。答云。贼赃不受。

　　提纲。向上一路滑。壁立万仞险。石火电光犹是钝。德山临济。用险崖机构不彻。南泉赵州。具透关眼觑不见。构得彻觑得见。万里崖州未为远。更说甚即心即佛。画地为牢。非心非佛。刻舟求剑。毕竟如何。(拂子击禅床云)声前句后新罗箭举保寿开堂。三圣推出一僧。保寿便打。三圣云。恁么为人。非惟瞎这僧眼。瞎镇州一城人眼去在。保寿掷主丈归方丈。拈云。保寿是则是。惜乎小胆。待三圣恁么道。拽主丈和声打出。庶见宗通眼活。当时既已放过。即今底聻。(遂横按主丈。顾视左右云)谁敢当夜小参。西子湖边泛渺茫。一堤寒绿看垂杨。谁知业债难逃避。开眼堂堂入镬汤。到这里如何即得。拟欲烂煨黄独。不顾紫泥。未免陷古人脚迹。拟欲关空锁梦。塞路断桥。又恐坐在葛藤窠里。不如随分纳些些。俯顺时宜去也。(遂拈主丈云)竖穷三际。(横按云)横亘十方。(卓一下云)碧眼黄头会不得。(靠主丈云)野梅风定暗浮香。

　　复举。南泉山下。有一庵主。僧过云。近日南泉出世。何不上山礼拜。主云。非但南泉出世。直饶千佛出世。亦不出礼拜。南泉闻得。令赵州往勘。州到便礼拜。主不顾。从东过西。从西过东。主亦不顾。州云。草贼大败。拽下帘子便行。归举似南泉。泉云。我从来疑着这汉。

　　颂云。奴颜婢膝走人间。羞见羊裘七里滩。文叔虽为天子贵。子陵只作故人看。

　　为齐王上堂。山雨酿春寒。晓湿梅花重。结实较迟迟。且听香浮动。化工有意待重来。永为鼎鼐调羹用。且道重来底人是谁。(乃起身曲躬云)齐王万福元宵。谢新旧两班上堂。人家竞赏元宵。佛陇百无一有。管宴虽愧空疏。宾主不分新旧。陇头月助放光明。谷口风编排节奏。春风舞袖乐升平。不知身在然灯后。(乃拍手云)好大哥正月十七。百丈禅师忌拈香。一喝三日聋。尽把家私丧。深掘陷人坑。难免无根谤。千古丛林作祸基。几人含笑几人悲。

　　因事上堂。举赵州参投子。中路值投子提瓶下山。州云。久向投子。元来只是卖油翁。子云。汝只识卖油翁。且不识投子。州云。如何是投子。子提起瓶云。油油。

　　拈云。尽道投子老儿。寻常涓滴无渗漏。因甚被赵州点捡。直饶锢鏴得成。未免粘手缀脚。

　　二月一上堂。三兄五弟。啸月眠云。看山玩水。拈得口兮失却鼻。众中蓦有个汉。出来道。如来禅祖师意。只这是。佛陇不惜低眉。向前深深打个问讯云。低声低声。墙壁有耳。

　　谢新旧知事。(应亨浩)妙应群机。亨衢得路。浩浩尘中。如何辨主。辨得主。进退随宜。不妨去住。倒跨杨岐三脚驴。南北东西夸独步。

　　佛涅槃上堂。拘尸罗城。娑罗双树。死款难翻。贼身全露。引得波旬。丛然笑舞。后代儿孙口似椎。有屈谁伸诉。山花点滴啼红雨。

　　上堂。春日晴。烧痕青。锦云片片。花雾冥冥。(举拂子云)无位真人。面门出入。(喝云)贼精贼精上堂。一不做。二不休。得人一马。还人一牛。岂不见临际三遭白棒。大愚肋下。三拳痛𡎺。不共戴天仇。山悠悠水悠悠。怨结春风百草头。拍膝云休休。说著令人满面羞。

　　祈晴上堂。衲僧主丈头。一升三合米。今年春雨多。一饱应难拟。觉海山仙。闻如是语。怒发冲冠。驱神驾鬼。诛云师扫烟翠。(以拂子。打一圆相)放出金乌出海门。且听歌舞乐丰年。只图一个不知恩。

　　清明上堂。寒食清明节。人家拜扫时。纸灰粘蝶翅。啼血染花枝。追亲思远。写恨含悲。不论富贵。大小由之。唯有林泉衲子。无思无念。无欲无为。圆蒲静倚。瘦䇿闲戏。燕子自长春寂寂。长歌一曲啰啰哩。(拍膝云)不是知音说向谁。

　　上堂。从上爪牙。千差万别。截鹤续凫。伤龟恕鳖。(拈主丈云)主丈子。不入这保社。瞒瞒顸顸。跛跛挈挈。有眼如盲。有舌如结。(靠主丈)静倚松根。憨眠不彻。佛法从教烂似泥。(摇手云)不说不说上堂。山舍春深。生涯日贫。桃花烂熳。不见灵云。何故。家无白泽图。

　　上堂。薄福住山。浑无暇日。忙时直是闲。缓处非常急。驱园夫奴子。锄菜地。扫松行。指莫监杨团。拆东篱。补西壁。眼前事乱如麻。脚跟下黑如漆。蓦有个汉。出来道。长老何太区区。只向道。任是七佛祖师。亦无这个消息。

　　入京归上堂。赤脚走红尘。全身入荒草。费了几精神。不若居山好。一坞闲云。千峰啼鸟。声色纯真。是非不到。堪悲堪笑。寒山子。十年归不得。忘却来时道。

　　上堂。(拈主丈云)活鱍鱍硬紏紏。明眼人觑不透。刚被春山杜宇知。点血啼清昼。(掷下主丈云)临风𨁝跳撼坤维。(喝云)驴前马后上堂。向上机。顶门眼。碗脱丘。漏灯盏。从上诸祖。已错拈提。佛垄今朝分明剖判。会么。夜后打眠。斋时吃饭。

　　摘茶笋上堂。撼茶树。偷笋去。角虎出林。铁蛇横路。毒气炎炎如火聚。眨上眉毛见得亲。灵迹不在猿啼处。

　　上堂。松粉飘香。麦须弄黄。今朝春告别。无处觅行藏。燕子知不迁义。深谈实相。对语雕梁。见汝诸人不会。㘅泥营故垒。飞过莫家塘。

　　因事上堂。举五祖颂云。山前一片闲田地。叉手丁宁问祖翁。几度卖来还自买。为怜松竹引清风。

　　拈云。东山老人。忒无主宰。些小田地。买来卖去。有甚了期。佛垄即不然。祖翁田地绝边垠。契券分明孰敢侵。削尽春风闲草木。松涛翻月竹筛金。

　　浴佛上堂。棒打不死。水浸不死。两手揶揄。一身染污。假饶佛垄药头灵。到底如何洗得清。

　　结夏上堂。四月十五。诸方结夏。画地为牢。重重杻械。独有阳堂。石磬峰云自高飞。去留无碍。何故。登东山而小鲁。登泰山而小天下。(拍膝云)不知谁是同参者上堂。古人道。参十个善知识。不知参一个首座。参十个首座。不如参一个同行。参十个同行。不如参一个自己。佛垄即不然。太平休整闲戈甲。一枕松风醉黑甜。

　　上堂。肥马碌碌。瘦马碌碌。医得眼前疮。剜却心头肉。朝不足莫不足。六六依然三十六。会么。云门见睦州。良遂参麻谷。

　　上堂。万机休罢住云间。门掩青萝竟日闲。时听呜咿歌一曲。倒骑黄犊出松关。若作佛法会。锦包特石。若作世谛会。铁褁泥团。惆怅无人知此意。(拍绳床云)临风拍碎石阑干。

　　径山遗书拈香。父不仁。子恶毒。热血相喷。痛拳相𡎺。不共戴天仇。推入阿鼻狱。此冤此恨与谁论。海月山云亦断魂。

　　端午上堂。有服药。甚功效。不收肘后方书。不入神农本草。善财采处不识真。文殊用之不得妙。(拈丈云)佛垄信手拈来。(卓下云)百病根源俱扫。诸人还觉脱体清凉么。(良久云)既已清凉。(掷下云)何须这个上堂。烟晴竹树啼姑恶。月冷松梢哭子规。莫谓一声声破梦。未归须忆到家时。

　　台州夔一翁。同少野相访。上堂。人从天台来。遗我一卷易。报道同人于野。先号啕而后笑。终吉。佛垄田舍儿。素不知书。三沐三薰。玩之无怿。何故。谁将华屋富。换却草庐贫。

　　上堂。三日晴。五日雨。无象太平。满田禾黍。不作佛法商量。亦非世谛流布。碧眼黄头总不知。(拈杖云)问讯轮皴主丈子。(卓下云)牢记取道旧至上堂。(横按主丈云)德山令行。曲直难辩。(喝一喝)临际用底。真伪不分。佛垄小长老。无力蹈古人脚迹。随分东拏西撮。以当门风。(掷下主丈云)主丈从教化活龙。虽然如是。取笑傍观。

　　上堂。(拈主丈)平如镜面。险似悬崖。不容拟议。岂属安排。(卓下云)闪电光中行活路。大悲院里赴村斋上堂。三伏炎炎。汗流如雨。佛垄把扇扇。风手尚无力。何暇拈槌竖拂。与诸人说黄道黑。虽然如是。错会者多。

　　谢监收上堂。(举拂子)这一粒。甚处生。阴阳未判。芽孽先萌。开花也。一川雪霁。结实也。万顷云横。收拾归来香满钵。饭余鼓腹唱歌行。且道承谁恩力。(顾视左右云)聻上堂。六月买清风。人间恐无价。佛垄拔贫作富。尽情收拾。与诸人祛除热恼去也。(将拂子。作摇扇势云)畅杀我侬。快杀我侬。

　　上堂。显大机。明大用。六月黄河连底冻。千圣不携。己灵不重。带角披毛异类行。拍膝云漆桶漆桶。

　　上堂。是是。荆棘丛林。黄金田地。非非。伊兰旃卜。甘露蒺藜。是不是非不非。鹤健将雏去。猿闲抱子归。

　　上堂。有亦不管。无亦不管。饭来开口。睡来合眼。且道。什么人境界。(良久云)我亦不知上堂。(拂子画一画云)包羲一画。朴散淳离。达磨九年。情忘义断。已后搬泥拽石。担板辊毬。邪法难扶。浸成凌灭。到这里。如何即得。(喝一喝)幸然明似镜。何用曲如钩。

　　谢侍者维那相访。并谢监收上堂。小玉声中桶箍声。爆处。密用潜行。危分险布。佛垄且无许多般事。乘时刈却禾。香饭炊云子。闲唱山居歌。散步松门路。虽然。点捡将来。也是赵婆酤醋。

　　上堂。山僧未到此间时。西湖之岸。南山之阴。客寄云檐。梦见石磬峰前。红光亘天。时与诸人。举手加额。同声赞美。既到此后。饱和罗饭。松风一枕。鼻息如雷。欲求前日梦中境界。了不可得。何故。贼不入慎家之门。

　　上堂。细入微尘。大包无外。拟欲承当。失钱遭罪。

　　解制小参。秋初夏末。东去西去。明眼衲僧。撞着露柱。直得狸奴白牯。动地放光。碧眼黄头。隐身无路。虽然如是。犹涉程途在。须知更有到家句。到家句。三千里外。逢人错举。

　　举南泉锄田次。有僧来参。泉云。汝去庵中做饭吃。与我送一分。上山来。(左槎芒绳缚鬼子)僧到庵。做饭吃了。将家生一时打破。就南泉床展脚眠。(六月黄河连底冻)南泉见时过饭不至。遂归。见僧打破家生。在床下眠。泉亦就半壁眠。(玻璃万顷含秋月。折箸如何搅得浑)其僧拂袖便出。(海枯终见底。人死不知心)泉后云。三十年前。有个伶俐道者。至今不知落着。(珊瑚枕上两行泪。半是思君半恨君)拈云。南泉老汉。有定乱之谋。无定乱之剑。致得这僧无礼。当时见僧在床上眠。便纵火烧却庵。直饶这僧。出身路活。未免髑髅着地。

　　解夏上堂。出佛身血。破和合僧。驴腮马颔。逞技矜能。堪笑灵山儿戏剧。聚头争看蜡人冰。(拍膝云)驴年驴年。

　　谢新旧维那首座监寺上堂。云岩洞里桃花。黄檗树头蜜果。春阳煦妪争妍。霜雪凭凌不到。乘时收粳两全真。信手拈来俱是妙。彷仿佛彿。浑浑囵囵。一似杨岐栗棘蓬。擘不破。吞得过。家私尽底掀翻了。诸人还知么。(良久。拍床云)狼籍不少故旧至上堂。丹桂飘庭际。寒蛩语砌阴。声声调雅奏。点点簇黄金。尽情拈出。宴乐嘉宾。佛垄虽贫未是贫。虽然如是。唤作声得么。唤作色得么。

　　上堂。有一物。无人识。或在东南。或居西北。破草鞋跟踏着。价重千金。折主丈头挑来。分文不直。识不识。吴地冬瓜。镇州萝卜。

　　中秋上堂。一月行空。千门赏玩。自己光明。几人着眼。马师父子。尽力揩磨。不得一半。诸人要见真月么。(拂子打圆相云)何似破漆碗上堂。正令全提。无在不在。簸箕有唇。洞庭无盖。若作奇特商量。入地狱如箭射。不作奇特商量。入地狱如箭射。

　　谢副寺。寮首座。修造。监收。上堂。守洞山活业。须卖生姜。续佛日光明。岂无火种。佛垄虽则移梁作柱。拆东补西。收拾将来。莫不称职。美则美矣。只如古德道。刈禾镰子疾如风。又且如何定当。待山僧计较得成。即向诸人道。

　　九月一上堂。地僻云深。秋高境寂。堂户凄凉。无人面壁。虽然净地上。谁肯狼籍。

　　上堂。秋叶飘零。秋虫夜鸣。色不是色。声亦非声。不劳眼见。只许心听。达磨九年会不得。急携只履问归程。

　　重九上堂。甘菊舒黄。茱萸喷香。渊明错会。耽赏重阳。采菊东篱下。南山见未忘。(拍膝云)刚道花枝有短长。

　　海庄归上堂。茧足寻庄到海门。天衣往事与谁论。长空雁影沉寒水。瘦立西风几断魂。

　　上堂。撞烟楼。不知羞。辟蟭螟眼。辊百花毬。四七二三阿辘辘。不思万里有崖州。

　　上堂。头上漫漫。脚下漫漫。拈掇不起。地阔天宽。何故。老僧住持事繁。

　　达磨祖师忌烧香。鼠窃竺干。身逃震旦。合火分赃。儿孙无眼。死款诸方不言。今朝佛垄分明断。以何为据。(插香云)看上堂。竖抹横该。马腹驴胎。圣凡情尽。古路封苔。不用闭门防客。爱闲能有几人来。

　　上堂。(拈主丈)主丈子。半生倔强。不受人瞒。等闲抛掷。青山不敢青。白云不敢白。逗到今日。无绳自缚。一点气用不着。未免随氀㲣。秋行枯叶径。春步落花村。且恁么过。虽然如是。土旷人稀。

　　上堂。山木阴阴。寒花浅深。巢云鹤怨。挂月猿吟。妙手王维𦘕不得。(拍膝云)神光徒自觅安心上堂。(拈主丈)无量劫来。七颠八倒。(卓下云)打破虚空。(掷下主丈)全身入草上堂。谢爱云西堂相访。举福岩置和尚颂云。福岩山上云。舒卷任朝昏。忽尔落平地。客来难讨门。拈云。福岩虽则缄封甚密。争柰没踪迹处有踪迹。佛垄即不然。佛垄山上云。一片三四片。忽遇客推门。零乱舒还卷。有踪由却没踪由。通身是眼。寻难见寻得见。木落千林。光浮碧巘。

　　开炉上堂。佛垄开炉。寒灰死火。拨着星儿。弥天罪过。笑倒嵩山破灶堕。

　　举应庵冬夜示众云。一十三州七十僧。驴腮马颔得人憎。诸方若具捞笼手。今日无缘到净因。

　　径山先师。佛鉴和尚。拈云。应庵太师祖。道也煞道。惜乎舌头太长。径山即不然。五百余僧八十州。褴襂破衲面皱搜。诸方有道不肯学。甘共山僧拽木头。

　　拈云。径山先师。道则也煞道。惜乎舌头太短。佛垄虽则舌头无骨。狗尾续貂。试下一转语看。三十余僧眼似眉。白云深处聚头嬉。烧枯柴火煨山芋。拽木捞笼总不知。

　　上堂。冬至日舒长。(举拂子云)这个长多少。虚空为尺不能量。蟭螟眼中盛恰好。盛恰好。炫惑神光。迷逢达磨。

　　上堂。谢首座秉拂。知事做斋。人天眼目。堂中首座。一句截流。千差失照。何似栗棘蓬铁酸饀。格外安排。目前包褁。只要诸人。塞断耳根。并却咽喉。听得真咬得破。咬破后如何。三十乌藤。莫言不道。

　　上堂。我也无端到住山。忙忙业识不曾闲。白云拂尽到枯叶。恐碍采樵人往还。寒松瑟瑟。幽鸟关关。家私花擘尽。谁道语音蛮。

　　上堂。生平说大脱空。今受活地狱报。一片无骨舌头。数日和根烂了。众中莫有善能救药底么(乃吐舌云)阿爷爷。

　　上堂。古桧吟风。寒鸦布阵。不落见闻。几人错认。不错认。道士擎拳。阇梨问讯。

　　圣节上堂。祝融峰。万年松。翠阴笼鹤。瑞气蟠龙。用献圣明天子寿。枝枝叶叶自春风。

　　腊八上堂。六年雪冻不死。见明星便说悟。贸易皮衣走出山。觑人铁褁面皮顽。且道还可救药也无。(乃摇头云)难难因事上堂。炊无米饭。向无烟火。断义忘恩。违因背果。三世诸佛也恁么。历代祖师也恁么。天下老冻脓也恁么。佛垄一众也恁么。且道。其中还有优劣也无。(良久云)时难且与同床灶。岁晚须知各户门上堂。一坞耕樵。门扃绿萝。富骄时少。贫乐时多。妇摇机轧轧。儿弄口㗻㗻。涧水松声交节奏。(拍床云)何似东山瓦鼓歌。

　　铺新席上堂。入荒田不拣。信手拈来草。纬地与经天。头头俱是妙。打成一片见全功。碧眼黄头俱靠倒。岂不见。长庆棱道者。坐破蒲团。一个两个。三个四五六七个。(拍膝云)家风狼籍知多少谢南麓雪崖庵主上堂。山鬟风急坠松钗。冷灶凝烟午未斋。黄独煨香不能熟。老僧忍冻拾枯柴。见成活业。出格安排。懒瓒穷未彻。粪火一生埋。

　　立春日上堂。(拈主丈)春日打春牛。一击百杂碎。黄梅石女暗惊胎。生下无名物一块。问四圣。四圣不知。问六凡。六凡不会。(掷下主丈)风前散作万家春。贱似黄金贵似尘。

　　岁旦上堂。惟一坚密身。一切尘中现。老婆腰系紫纱裙。娇儿手把红罗扇。南奥东村。张坊李店。拜贺新年。春风满面。欢悰。不觉语声高。惊落梅花。一片两片三四片。

　　散圣节上堂。大道无方。至尊无位。睿哲文明。垂衣而治。尧风舜日万斯年。举世无思不戴天。

　　谢新旧副寺监寺。并谢应都寺岁斋上堂。高价卖生姜。雪真珠满床。清贫虽彻骨。富敢斗君王。灼然如是。脍身为食。渍血为浆。尽情供养。犹未相当。若也未是。和烟耕绿野。枯笛送斜阳。

　　元宵上堂。(举拂子)这一灯。处甚起。没踪由。难拟议。三贤十圣。眼见如盲。芥狗泥猪。放光动地。(吹拂子云)大家吹灭暗中行。然灯佛在你脚底。

　　百丈和尚忌拈香。浪荡贪观野鸭儿。犯丛林合讲清规。鼻头捏破知惭愧。烧炷枫香供养伊。

　　上堂。增金以黄。谤沉无香。达磨不会。历魏游梁。更有不识好恶底。齐腰立雪。寄食穷乡。(拍膝云)巫峡闻猿空断肠。

　　上堂。花禁冷叶红。草敌虚岚翠。费尽几丹青。欲描描不类。和烟和雨湿阑干。诸禅德。吾无隐乎尔。

　　上堂。一径直。二周遮。眉毛眼睫。地角天涯。云门胡饼赵州茶。惠崇芦雁赵昌花。会则星河秋一雁。不会则砧杵夜千家。

　　因雪上堂。枯木糁瑶花。虚庭封玉砌。少室谩安心。神光空折臂。不堕功勋一色边。(拍膝云)阑干谁共倚佛涅槃上堂。四十九年。欺胡谩汉。疾入涅槃。救得一半。谛观紫磨金色身。(拍膝云)涴却娘生眼上堂。我有一机。极尽玄微。饥来吃饭。寒来着衣。我有一句。包罗今古。犬吠枯桩。猫捉老鼠。且道是佛法耶。世谛耶。(良久云)问取门前石塔子上堂。秘魔擎叉。俱胝竖指。邪法难扶。如何得是。山僧冷地思量。只得吞声饮气。何故。攻乎异端。斯害也矣。

　　上堂。众人问讯了也。侍者烧香了也。(拈丈云)次当主丈子。宣说法要。(画一画云)太文采生。(卓一卓云)太多口生。(靠云)挂壁从教白醭生上堂。(拈丈云)觌面当机。东涌西没。平地上险崖。惺惺中淈𣸩。不是心。不是佛。不是物。(掷下云)贬向无生国。

　　清明上堂。花锦蝶翻红。柳烟莺织晓。曾不动机丝。夺尽春工巧。玄中玄。妙中妙。三世诸佛觑不破。历代祖师穷不到。穷得到。寒食清明。家家拜扫。

　　法华语录

　　侍者　了舜　编

　　师于景定庚申。六月初九日。入院。

　　三门。路透清波。山横翠壁。楼阁门开。(弹指云)从这里入。

　　佛殿。三十二相。八十种好。马颔驴腮。弥天罗过。新法华。因甚刺脑入胶盆。(插香云)过在你。殃及我土地。正直聦明。风流儒雅。坚护法城。䇿勋千载。李将军。有佳声在(李观察为土地)祖堂。灵鹫峰前。热血相喷。觉城东际。陷坑无底。失脚休论后与先。痴翁何似我风颠(痴绝开山)据室。(拈丈云)智与理冥。神与境会。碎维摩床。断毗卢髻。碧眼黄头着眼觑(卓主丈云)百杂碎法座。顶𩕳机。法空座。不涉思而知。不动步而到(喝云)无端入荒草。

　　府帖。借家传帝网丝。下公子仙鳌钓。捩转衲僧鼻头。撩拨诸方一笑。鹍化鹏飞总未知。推蓬对月平分破。却请维那。扬帆鼓棹。

　　府疏。韩柳肺肠。苏黄骨髓。点着禅衣。香风匝地。七十二峰增秀气。

　　江湖疏。共饭江湖。何须唆斗。含血喷人。先污其口。结成不共戴天冤。句句无非是骂门。

　　山门疏。三百斤铁枷。数载无人荷。飏在壁根头。只得冤仇到。口款分明不可翻。老肩无力也须担。

　　祝观相香。柱石皇家。远布伊周之德。金汤佛法。永推裴李之心。寿介松椿。福深河海。

　　提纲。一物不为。凤萦金网。万机寝削。龙怖碧潭。便恁么去。少室门风。离离荒草。放开线道。俯顺时宜。借东山鼓。乐趁呵场。热发诸人。一笑去也。(拈主丈横按。作打长鼓势云)堋八刺札。还闻么。新翻曲调。逸格乡谈。意随流水远。声遏莫云寒。豆子山前人不会。(靠丈云)月移花影上阑干。

　　举裴相国。捧佛请黄檗安名。公案。(拈云)裴相国。容仪挺特。百福严身。脱体现成。不知污染。老黄檗。强将五采。黼黻太虚。明眼人前。不满一笑。何故。它家自有黄金骨。不假旃檀入细雕。

　　为太师周国正惠公。周国夫人。上堂。尊贵中来。报土无差。琼琚庭院。锦绣楼台。何似灵山听法华。联[車*麃]稳驾白牛车。

　　十五日。谢两班上堂。老倒住山。全无伎俩。揖客低腰逢僧合掌。虽然俯顺时宜。不碍当机收放。何故。鲲化鹏飞羽翼齐。搏扶一举青霄上。

　　为行者立参。卢老无端飏下柴。碓头舂出古菱花。恶声千载成狼籍。养子谁人解克家。

　　入城归上堂。三伏走人间。炎蒸汗如雨。非无休歇时。亦无栖泊处。(拈主丈)拄杖子。脊梁生铁铸。浩浩尘中能辨主。归来息影翠微深。抹月披云。(卓主丈一下云)截断千差路。

　　上堂。解夏五日了也。水牯牛作么生。溪东溪西。山南山北。白苹香细。翠草阴浓。收放无羁。去留自适。争奈鼻绳在山僧手里。要知稳步到家。藏身无迹处么。数声羌笛烟村暝。猿挂寒梢月正明。虽然犹隔洞庭七十二峰在。

　　八月秋。何处热。出门行处。荒草离披。面壁坐时。寒蛩凄切。衲僧眼里着得须弥山。耳中着得四大海。声色纯真。只得一橛。且道如何是盖色骑声句。(良久云)人倚𦘕楼江月冷。玉箫三弄碧云秋。

　　重九因事上堂。篱菊铺黄。茱萸喷香。渊明错会。耽赏重阳。何似林间衲子。无荣无辱。无可思量。饱噇香积饭。高卧古禅床。是佛是魔俱扫迹。献花无路鸟空忙。

　　十月初五。达磨忌拈香。教外别传。全无巴鼻。接二祖错指本来心。破六宗。打落当门齿。罪犯弥天。容身无地。法华小比丘。既不能斩草除根。因甚烧香作礼。不见道。礼之用和为贵。

　　谢三峰西堂荫首座上堂。湖山苍苍。湖水茫茫。丹枫飘锦。金橘铺黄。明眼衲僧。随境转圣凡。无处觅行藏。虽然。瞒法华一人即得。若遇屋里人。不劳拈出。且那个是屋里人。(顾视云)聻天童别山和尚遗书至。上堂。太白峰前施小伎。渊嘿雷霆人自畏。瓦砾翻成释梵宫。古佛门风重振起。不堕功勋。等闲游戏。金毛狮子忽翻身。草木昆虫俱𢪛泪。𢪛泪即不无。且甚处见天童师兄。(良久云)杲日丽天。盲人摸地。

　　上堂。觉城东际。小小丛林。旃檀围绕。狮子颦呻。萝月四窗云万壑。见成一片祖师心。(喝云)眼里无筋一世贫。

　　上堂。落寞山家。忙如火急。趁晴刈茆。带霜收橘。山僧冷地思量。尽把家私狼籍。日日日东上。日日日西没。

　　上堂。有一物。黑如漆。常在面门出入。骑声盖色。妙密中险崖。倒用逆施。险崖中妙密。三世诸佛。远之愈亲。白牯狸奴。得之转失。法华不惜眉毛。(拈主丈)为汝当阳拈出。夭夭矫矫。𥻘𥻘皴皴。将谓南山鳖鼻蛇。却是天台楖𣗖。(掷下主丈云)分文不直病中上堂。久病脚力衰。婴儿学移步。丧尽目前机。辩得尘中主。鼻直眼横。皮穿骨露。驴不成兮马不成。(抚膝一下云)且无描摸处。(良久云)赚杀僧繇吴道子病起。并谢新旧职事上堂。(拈主丈)曹山攒簇不得底病。卢医难以施其巧。山僧自出母胎。四百四病。悉皆尝遍。世医亦为之拱手。蓦于绝思虑息机缘。裂万差破诸有处。见一无位真人。面前深深问讯云。且喜迩来大小职事。进退合宜。闻如是语。如获肘后方书。通灵妙药。以至佛祖身心。饥饱劳疫。风寒暑湿。一切诸病。(卓主丈一下云)不消一服。脱体清凉去也。诸人莫要同到安乐之地么。(靠主丈)彼自无疮。莫伤之也启建天基节上堂。(拈主丈)拄杖子。化作直符使者。遍巡天台南岳五台峨眉檀特罗浮竺干震旦。次第报云。黄河三千年一度清。圣人五百世一间出。今正是时。既告报已。急归觉城山下。普集人天。挝鼓升堂。三呼万岁。法华既其勤至。乃慰之曰。甚劳神观。彼闻此语。还复本形。(靠主丈)亸入禅床角头。休歇身心。涵泳圣化去也。何故。尧舜垂衣天下治。何须木铎警华戎。

　　佛成道上堂。弃金轮王位。尊贵不尊贵。冻饿深雪中。争甚么闲气。见明星没巴鼻。更言大地一切众生成正觉。吽吽。棒折也未。

　　谢应藏主至。(绵州人)上堂。大康山杨浮山。撞头搕额。共打乡谈。其中切脚无人会。一大藏教。华梵重翻。且道是甚么字。切不得道钵啰娘。且听蒲许村中人热忙。

　　刈茆划柴上堂。(举拂子)百草头通玄路。靠倒葛藤椿。拶透险崖句。烂柴□轻重不分。刈茆镰。锋铓不露。更识活弄祖师头。卢老依然不识字。(击拂子)瞥转一机。放开捏聚。赖有天台拾得知。(以拂子。吹一吹云)撒火飞星。无你栖泊处。无你蹲坐处。

　　上堂。西风簇浪花。太湖连底冻。冷照玉奁清。一片无瑕缝。面目分明。眼睛定动。不墯虚凝裂万差。(拍膝云)漆桶漆桶。

　　因雪上堂。鳌山店头。少林庭下。臂血溅天。睡魔退舍。心如墙壁。癞马系珠椿。流出胸襟。一沤生巨海。(拈主丈)拄杖子。忍俊不禁。(卓主丈一下)补劓息黥。零敲碎打。徐徐向伊道。阇梨前头。大有雪在。

　　岁旦上堂。梅开的皪花。径糁模糊雪。装点早春容。庆贺新年节。少室家风。全机漏泄。堪笑神光不识瞥。白把一枝臂折。有屈难伸说。无端拄杖重饶舌。(卓主丈一下)阿剌阿剌满散天基节上堂。(拈主丈)生诸冯。御飞龙。升平寰宇。舜日尧风。林下野人思报德。(掷下主丈)只凭拄杖为流通。云卧难逃至化中。

　　谢首座监寺树头上堂。杨岐栗棘蓬。临际清凉树。钁头无柄。正好㘽培。版齿生毛。不妨吞吐。一抽三二添四。跛脚云门。乾坤独步。瞎人天眼分缁素。

　　元宵上堂。人间万斛金莲。竞赏元宵佳节。法华彻骨贫穷。斗胜不如斗劣。室内一盏灯。灿灿心花发。不夜光明照古今。见得分明。眼里重添屑。

　　正月十七。百丈忌拈香。脚跨马师门。便有弥天过。喝得耳朵聋。𢬟得鼻头破。纵大雄老虎。略露爪牙。脱百丈野狐。不昧因果。说条念贯。监本无端。不独瞒人亦自瞒。

　　上堂。冻折枯梅。三两枝亚。香度野桥。影横茆舍。道人鼻观相忘。有眼如盲。不被这些留碍。可怜鬼窟藏身。唤起来。雪团打雪团打。

　　入城归上堂。(拈主丈)拽杖出烟霞。红尘去路赊。淡金垂柳线。寒玉点梅花。触目分群象。当机裂万差。岂不见。太原孚上座。楼头吹𦘕角。丧尽泼生涯。(卓主丈一下)活与深深掘窖埋谢坤都文。并客西堂。雷卷风旋。摇乾荡坤。一伸怒臂。相助扶颠。听古洞生姜。倍增高价。与杨岐破屋。重整颓砖。法华赢得日高眠。萝窗清梦觉。引客步松门。春昼永鸟声喧。(拍禅床一下)我行荒草里。汝又入深村。

　　涅槃上堂。并谢客相访。椁示双趺。谛观紫磨。满面埃尘。通身羁锁。法华不解埋藏。冷被宾朋怪笑。尽情讦露。幽谷回春。山鸟声冤花泣泪。重重花擘涅槃心。

　　上堂。(拈主丈。左边卓一下)天左旋。(右边卓一下)地右转。(中间卓云)千圣元枢。玲珑八面。衲僧家。寻常口里水漉漉地。遇一机一境。摆拨不下时。口里胶生。肚里热闷。法华向灸疮盘上。(卓一下)痛加针砭。待汝苏息起来。徐徐向伊道。家在岷峨。归程稍远。

　　上堂。若论此事。譬如乘败漏之船。经涉太湖。遇黑风飘鼓。洪波衮雪。白浪滔天。橹棹失踪。帆樯倒影。到此之际。命在须臾。从前学得底。记得底。说得底。千机万变。一点使不着。只得向前各求活路。大事为你不得。小事为你不得。你这一队汉。见这般境色。尤不省觉。却来这里。瞠眉努目。讨甚么碗。(拽主丈下座。大众一时赶散。复唤侍者云)侍者收取拄杖上堂。百鸟啼春风。村村自花柳。揭示目前机。大地人知有。随声逐色。活陷重围。盖色骑声。翻成窠臼。(卓下云)牢关击碎。海岳平沈。山鸟自啼花自笑。到头一点不关心。

　　谢道旧至上堂。家住云坳。盖头把茆。蓬门无钥。谁解推敲。万籁声沈。鸟啼幽谷。千林色静。月挂寒梢。风檐索寞人投宿。睡到平明手脚交。更问其中端的。床头木枕子。葛坦半中凹。

　　盖僧堂上堂。妙斫鼻头墁。巧运风斤手。千圣头边盖覆来。密密绵绵无渗漏。不辞合土和灰。成就牛栏马厩。只图一个不知恩。噇饭噇眠。易宵为昼。翻笑胁尊者棱道者不唧𠺕。胁不至席。坐破蒲团。驴前马后。至今湖海扬家丑。

　　佛鉴和尚忌拈香。毒窠蜂。恶相从。棒不至心死。喝不到耳聋。拨玄枢于机轮转处。丧家私于小玉声中。怨无穷恨无穷。有口不能分雪得。一年一度。且听落花啼鸟诉春风。

　　上堂。拽转十二时。不与诸尘对。饱和罗饭。瘦䇿闲嬉。三个成团。四个作队。向云坳涧曲。采蕨蕈煎茶。缕笋芹为脍。弥勒不知。释迦不会。刚被春风透密机。高林破晓莺吟碎。眼里闻声。且居门外。

　　谢道场三侍者至。上堂。玩犀牛。呼小玉。一种风标。十分尘俗。勤巴子病入膏肓。老盐官笑含鸩毒。花簇簇锦簇簇。云峰老人曾刮目。我从山水窟中来。自谓一生看不足。看不足。眨得眼来。云归幽谷。

　　上堂。高不高肤寸。低不低太华。深不深蹄涔。浅不浅溟渤。法华高低浅深。瞒诸人一点不得。诸人高低浅深。瞒法华一点不得。(拈主丈。画一画)尽情画断。更莫论量。缀钵饭抄云子白。晴瓯茶泛雪花香。

　　上堂。路隔重湖。一尘不到。片段白云。绵蛮幽鸟。静倚石䦨听。稳拂苔衣卧。此乐只应林下有。人间少。衲僧家。眼里着得须弥山。耳里着得四大海。声色堆头。闲行闲坐。(拍禅床)全身入荒草浴佛上堂。水洗硬石头。浪打枯杨树。净智装严功德聚。虽然脱体无尘。未是透法身句。如何是透法身句。只有湖水无行路。下座诣大佛殿。杓头荐取。

　　谢首座秉拂。监寺干如意袋。维那斡楞严会香烛。上堂。触翻茶瓢。眉毛挂剑。杀活不分。邪正难辨。古今同辙不同途。妙悟玄机辘辘转。虽然。且道首座甚年出家。甚年行道。待化佛放光。如意入手。分明与诸人道。

　　上堂。燕语雕梁。绿阴覆墙。缲车声轧轧。风递茧丝香。释迦老子。三百六十骨节。尽情撒向诸人面前了也。添一丝毫不得。减一丝毫不得。切不得动着。动着则打破蔡州。因甚如此。(良久云)参𦘕屋上堂。有祖以来。家徒四壁。本自空牢牢地。无端递代相承。将无作有。拆东篱补西壁。开张户牖。夹截太虚。甚至刻桷丹楹。雕文丧德。如何得返朴还淳去。山僧恁么道。也是鸬鹚语鹤。

　　端午上堂。山僧昨夜三更。梦入不思议境。逢无位真人。授肘后灵符。心法泯亡。字义炳着。画非古篆。体越梵书。不可以圣智知。不可以凡情测。今遇天中节。拈出与诸人。佩服去也。(以拂子。空中点三点。画一画云)不须悬白泽。何用食菖蒲。千妖百怪尽消除。张道士李师巫。望风惊蜕骨。(挂拂子云)遗下药葫芦为行者立参。云岭㘽松。破钁头活埋佛祖。月坊舂碓。非台镜不染尘埃。龌龊汉。布地遍恶踪。监本呆。蹈前车覆辙。良马窥鞭。一拨便转。韩獹逐块。三搭不回。无明草。须要利器械底刬除。折柴冲。岂无大力量人担荷。且未说黄梅半夜。正传衣钵。先要知法华近年。重整规绳。坐卧经行。十二时堤防六贼。顽愚孛恶。三十棒趁出三门。如斯告报。取笑傍观。且道笑个甚么。少年曾决龙蛇阵。老大还同稚子歌。

　　复示颂云。不拟寒山落韵诗。未传卢老泼禅衣。脚头活取通霄路。来透庭前刬草机。

　　上堂。枕石安眠。山云四屯。救不得也。浣盆浣盆。更说甚德山临际。棒如雨点。喝似雷奔。(拍膝云)草迷人去路。月挂客愁村。

　　兜率茆屋西堂至。上堂。茆屋赋新诗。内院寻知识。身从胜境中来。句自活法中得。非身非句。绝毫绝厘。慈氏少陵安得知。法华不敢轻饶舌。只恐山禽语带微。

　　因事上堂。指临际参黄檗。接云门嗣雪峰。贼无种相鼓弄。说黄龙。碎澄散圣冬瓜之印。荷慈明骨董之箱。贼无种相鼓。法华门下。还有这般作略底么。(自云)有。三十棒赶出门外。何故。当甚王小波草鞋。

　　因事上堂。鸩鸟毛。蛊毒水。毒不伤人。何妨服饵。(以拂子。打一圆相云)只有这些儿。含毒喷人。深入骨髓。三世诸佛。畏之如兔见苍鹰。历代祖师。远之如龙怖金翅。唯有活衲僧。嗜之如鼎味。粉骨碎身犹未已。贪他底着他底。(以拂子。击禅床一下云)佛也如何救得你。

　　为圣僧开光明。打头不遇作家。谩说俱轮先度。饶伊诸漏顿超。到底终成染污。不染污。(以笔点眼云)活眼点开。光吞寰宇。

　　归僧堂上堂。六用门头。力战争夺。枪杀贼阵云横。群魔窜入藕丝孔。竟挽天河洗甲兵。凌烟阁就。汗血功成。高枕圆蒲尘梦破。隔窗幽鸟话升平。灼然如是。千圣同盟。诸禅德。若也脚跟浮逼逼。𦘕堂立变铁围城。

　　祈晴上堂。久雨不晴。高低水平。浸烂释迦鼻孔。淹鳖迦叶眼睛。(拈丈云)主杖子。天造草昧。宜建侯而不宁。正恁么时。向甚处晒㫰皮草。(卓一下)豁开正眼明如日。扫荡重昏天宇清。

　　上堂。住院恰周年。日夜荒忙杀。园荒手自锄。屋老身惊压。费尽心神。百丑千拙。翻思三条椽下。噇饭噇眠。凡圣情空。心行处灭。赤条条地生涯别。生涯别。羊头车子推明月。

　　断桥遗书至。上堂。南宕湖边。天台山上。踏断石桥。绝人来往。难透无过者。一关望崖。多少空惆怅。握不成拳。伸不成掌。活语翻成死款招。谩说藕丝牵玉象。

　　上堂。诸庄旱涝不为忧。只恐难调水牯牛。拽脱鼻绳憨睡稳。数声羌笛野田秋。绝无形影。谁放谁收。通身白了通身黑。游戏风烟百草头。

　　上堂。三伏炎蒸。汗流如雨。老倒白云。说迷说悟。一茎草上建琼楼。(喝云)熟睡饶谵语上堂。觌体全彰。曾无覆藏。蝉声集古寺。鸟影度寒塘。眼里无筋。偷观即瞎。耳中有窍。绝听何伤。堪笑勤川孟八郎。不知诸佛出身处。错抟量。薰凰自南来。殿阁生微凉。引得傍人斗热荒。(拍膝云)鹊石何曾解放光。

　　上堂。不可以智知。金刚手把八楞锤。不可以识识。镇州出个大萝卜。不可以语言造。山禽聚集啼清晓。不可以寂默通。八角龟乌吞大虫。只这四重关。古今多少人透不得。法华与汝。八字打开了也。还有掉臂过关者么。(自云)有。(乃展两手云)还我出身公验来解制上堂。不守蜡人冰。不怜鹅护雪。互用六根门。大地一团铁。(击拂子一下云)百杂碎了也。妙尽依亡。肱枕绿萝形影绝。献花百鸟自空忙。

　　谢新旧职事上堂。墅里山前。一棚傀儡。个东个西。或进或退。打东山鼓乐。断送及时。着杨岐戏衫。编排合制。虽由行主线牵抽。妙舞三台谁不会。谁不会。喝彩一声。鸦飞鹊喙。

　　谢连监寺上堂。司南车。辘辘转。务与冥行指迷。肯被傍人指点。三脚驴却步不前。老杨歧。恶肴难掩。虽然。静为养道之源。退乃修身之本。着脚休循覆辙行。白牛露地横眠稳。

　　上堂。四十余年。白云高卧。无端刺脑胶盆。日夜烹煎家火。庄田淹没。与死为邻。屋舍倾颓。安身难保。山僧冷地思量。不觉呵呵大笑。笑什么。定业难逃。何妨笑破。赖有东村王老知。绕笆篱唱哩哩啰。(拍禅床云)何似大石调。

　　中秋谢都场监收。并知客维那。上堂。明月可中庭。雁影沉寒水。烹金炉冷岁华深。九鼎遗言犹在耳。(拈主丈云)深深拨着。宿火通红。不假一槌成大器。刈禾镰子疾如风。

　　退院上堂。秋晚台星照命宫。不亨通事亦亨通。持还赵国连城璧。换我萝窗一枕风。

　　希叟和尚广录卷第一
卍新纂续藏经第 70 册 No. 1390 希叟绍昙禅师广录


　　希叟和尚广录卷第二

　　庆元府应梦名山雪窦资圣禅寺语录

　　侍者　普和　希革　了舜　惠洇　编

　　师于景定五年。四月初八日。入院。

　　三门　千圣灵枢。妙在转处。烁尽玄微。更进一步。(喝一喝云)莫来拦我毬门路佛殿　殿成不必拆。佛生何用打。(插香云)烧炷兜楼香。共说家私话。何故。以力假人者霸。

　　据室　鸩鸟毛。乌喙药。毒无医。休动着。轻动着。尽大地人。皮肤脱落。

　　省劄　震旦心宗。竺干正眼。尽在大丞相国公笔头点出。烜赫光明。辉天鉴地。却烦维那。分明揭示。

　　山门疏　大觉无心。九峰饶舌。较短量长。家私漏泄。引惹平人入祸门。金刚脑后抽生铁。

　　法座　丈夫膝下有黄金。争肯与他人作礼。(骤步云)须弥灯王。脚头脚底。

　　提纲　略露险崖机。千丈雪飞寒瀑。全提活人句。奁一锦簇春花。眼无筋。听之则聋。耳无窍。觑之瞎。隐潭龙不善吞吐。稳卧碧渊深。明觉老争解品题。虚名瀑布集。见闻俱泯。声色纯真。兔角杖力探。探之不穷。须弥笔强描。描之不就。幽远入圣人之梦。分明示古佛之心。松风萝月。助发玄机。谷鸟山云。互分体用。虽然如是。犹是半提。只如开堂祝　圣。全提一句。又作么生道。(击拂云)四海五湖龙世界。九洲三岛鹤乾坤举本山明觉祖师。示众云。莫有闹市出头底么。(良久云)不如䇿杖归山去。长啸一声烟雾深。(拈云)明觉老人。文经武纬。韬略双全。有八方受敌之谋。千里折冲之策。因甚归华山马。放桃林牛。只图独善其身。不能兼善天下。新乳峰。虽能褒贬。争柰蹈入脚迹。要知么。武陵溪路非秦境。贪看桃花入洞天。

　　小参。相逢不拈出。举意便知有。早是斫额望乡关。白云千万里。山僧四十年前。在此六藏众底。语不动唇。行不动尘。佛眼觑不见。四十年后。滥尸此席。通身泥水。满面尘埃。无著惭惶处。事不获已。随分将牛溲马渤。狼毒砒霜。阿魏水银。灯芯皂角。开个小小杂货铺子去也。恐有举意知有。当场买卖底。出来相见。不作贵不作贱。作么生商量。(击拂云)无星秤子轻拈出。轻若鸿毛重若山。

　　举德山小参。不答话。颂云。万戟森严细柳营。信威独许汉将军。谁知袖隐屠龙手。却把蒿枝箭策勋。

　　谢权管专使。东皋留两班。洎同聚兄弟。并天童监寺。相送入院上堂。妙摄化权。使不辱命。鹤唳东皋。云归乳岭。(拈丈云)主丈子黑𥻘皴。困卧壁根。(卓一下云)声前唤醒。(以主丈摇曳云)舞蹈清风两腋生。(靠主丈云)安闲又入萝窗定。因甚如此。宾主历然。头正尾正。

　　结夏上堂。谢蹈山管茶兄弟。禁足护生。克期取证。掘窖深埋。不由情愿。乳峰自小不意秦法森严。仁义道中。别通一线。饭余石鼎奏松风。山后山前。踏断黄云。一片两片。三片四五六七片。也教知道。草里有人。麦中有面。

　　谢都寺干斋。首座藏主秉拂。并谢灿首座仁庵主。上堂。南山灿灿。白石烂烂。觌当面机。瞎人天眼。(拈主丈)主丈子闻如是语。从定而起。向香积世界。乳窦峰前。(卓一下)转法轮。(卓一下)抟香饭。听之双耳聋。嗅之舌头烂。何似杨岐栗棘蓬。秦时𨍏轹钻。(哑)仁义尽从贫处断。

　　上堂。雕梁燕语。乔木莺吟。秋田水足。麦岭云深。声色纯真浑声色。无端花擘祖师心。耳无轮眼无筋。优游千圣外。(拍膝云)阆荡拾花针端午上堂。大地药除众生病去。文殊善财。不须多事。大家相聚吃盏菖蒲茶。几枚茭粽子。向水边林下。目视云霄。嫌佛不肯做。虽然如是。不堪共语。乳峰与么道。(拈主丈云)也是灸疮瘢上。重着艾炷卓一下上堂。宿雨初晴。岚光翠滴。瀑泻悬崖。云笼怪石。无位真人。面门出入。(喝一喝云)净地上不许狼籍明觉祖师忌拈香。乳窦翠峰。何分彼此。遂府糖霜。口甜心苦。灭却云门一字宗。断崖飞瀑冤难诉。

　　上堂。雪峰辊毬。睦州担板。展转神通。构得一半。那一半。良久戴嵩牛卧绿杨阴。韩干马嘶芳草岸。

　　病中入城归上堂。醭醭红尘。炎炎火聚。着脚无踪。翻身有路。去时山色惨愁容。归来幽鸟啼芳树。不涉去来。如何吐露。碧眼黄头总不知。拈主丈问讯𥻘皴主丈子。(卓一下云)逢人不得错举祈雨上堂。杲日流金。旱苗渴雨。投壑可期。扣天无路。衲僧家为法忘躯。诸庄皆旱。我总不忧。佛性有无。须明狗子。隐潭龙王。闻如是语。身涌碧潭。拏云㸕雾。三日为霖遍九垓。大田勃尔兴禾黍。饭抄云子应无虑。虽然放箸忘恩。恒河沙数。

　　解制上堂。山僧一夏。与兄弟说黄道黑。谤大般若。今朝自恣。勘验蜡人。五根完全。一根烂坏。且道还可救也无。(乃吐舌云)阿爷阿爷谢新旧两班上堂。山无烟云。幽景不能发越。树无枝叶。春风岂识敷荣。乳窦乖崖飞雪。枯木糁花。向背卷舒。灿然夺目。美则美矣。要识山中景则易。要见境中人则难。如何是景中人。(以手擘开面)驴不成马不是。

　　八月旦上堂。八月秋何处热。尽大地一团铁。衲僧家向南北东西。草鞋跟踏得裂。主杖头挑得折。蓦劄相逢。德山棒临济喝。百怪千妖。如何计结。(拍膝云)恶。邪法难扶。(摇手云)莫说莫说上堂。秋气肃金。秋旸鏖战。林间秋叶。片片凋零。砌下秋虫。声声凄怨。满眼听不闻。满耳觑不见。听得闻觑得见。(以拂击床云)声前句后新罗箭中秋谢坤监寺上堂。积废未苏。连遭荒旱。铁作心肠。也须寸断。山僧自小。不喜煎熬。幸遇中秋。何妨赏玩。(以拂子打圆相)皓月流辉。(画一画云)觉天云散。倒跨杨岐三脚驴。深村荒草闲行看。(飏下拂子)光境俱忘。瞎乾坤眼。

　　九月一上堂。水牯牛偏捩㑃。酷暑云林。恣情𨁝跳。山前祖父田园。忍见离离荒草。秋风正要及时耕。脱落鞭绳无鼻窍。去住自如。收放在我。牧笛声声送暮霞。故家深入千峰杳。呜咿呜咿。拍禅床莫教忘却来时道。

　　重阳上堂。并谢殿主古西堂。东篱菊染黄。秋浦茱凝翠。古佛放光明。助发实相义。渊明有眼无筋。错认白衣人至。金风剪剪。玉露团团。故人知此意。(拍禅床)笑拍玉阑干。

　　为天童相访。上堂。(拈主丈)隰州佛放光。远射千峰顶。锦镜冷交辉。瀑花寒斗影。非虚非实。非色非空。举世无人描邈得。(掷下主丈)只凭这个为流通十月半上堂。花禁冷叶红。草滴虚岚翠。清净卢舍那。全身荆棘里。总饶伊眼里着得须弥山。耳里盛得四海水。裂断千差。到休歇地。乳峰俯顺人情。向耳边低声道。玄沙道底。

　　上堂。谢翠山相访。举拂子翳眼药。文武火。(点一点)用得亲。(拨云)煨得过。翠岩落尽眉毛眼愈明。乳窦烂却皮肤骨将槁。家丑分明说向谁。握手松根忘汝我。冷地思量。訚訚而笑。笑甚么。曾陷迷魂八阵图。梦中惊入夔门道。

　　上堂。大众问讯。侍者烧香。曲录棚上。说黑道黄。七世冤憎同劫会。泥犁㧞舌自檐当。何故。麟凤出时山总秀。芝兰生处草俱芳。

　　十一月旦上堂。小春才过。冬至相催。光阴驹过隙。须𩯭雪成堆。松根石上。槁木寒灰。冻膝拥深霜树叶。禅心清点野桥梅。唤起来打。更莫迟回。蛰龙须奋跃。何待禹门雷。

　　上堂。(拈主丈)干非上。坤非下。(画一画)一画先天。包含八卦。推穷爻象。凶吉不分。说尽系辞。疑难未解。(卓一下)吉凶分。(卓一下)疑难解。(靠主丈)阿魏无真。水银无假。

　　大行追严上堂。统御金轮四十年。拱垂衣化育黎元。万机休罢升遐去。四海无思不断魂。林间衲子。感戴深恩。(以手合掌云)合掌迎归兜率院。当来成佛补慈尊。

　　拈香。六龙鞭御。促归释梵之宫。四海遏音。哀慕唐虞之化。

　　上堂。三度拂蒿枝。秦时𨍏轹钻。拶得火星飞。结得弓弦断。用尽自己心。瞎却他人眼。千里玄枢错踏翻。神驹十影无羁绊。业风吹上乳窦峰前。点一柸茶。向伊道。且缓缓。

　　上堂。劝兄弟。莫弄笔头。簇锦攒花。光腾万丈。镂冰琢雪笔扫千军。生死岸头。一点用不着。岂不见。辛州卖柴个老卢。眼不识横画。米不别精粗。倩人书偈言。无物。却受它家一钵盂。(拍膝云)衲僧门下。天地悬殊上堂。天巧剪瑶花。六出缤纷落。二祖立腰酸。杨岐嗟项缩。争似火炉头。柮榾高烧。纸衾包却。暖烘烘。憨睡着。不堕凝寒一色边。(拍膝云)错错冬夜。堂前揭榜。

　　<PIC>X70042201.gif</PIC>。

　　冬至上堂。复见天地心。举世皆知有。山意冲寒欲放梅。岸容待腊将舒柳。(拈主丈)惟有主丈子。黑𥻘皴元依旧。受霜冻不枯。遇阳和不秀。壁角落头。块然拙守。终日谈玄口不开。(卓一下)喷嚏也成狮子吼上堂。谢两首座秉拂。都寺干斋。并施主王判院。毛孔闻香。眉间挂剑。香积人归。梵天血溅。美则美矣。格外一机。更须拨转。转即不无。众中蓦有个耳不听声。舌不尝味底。又且如何摆拨。(良久云)不愿万户侯。愿识荆州面。

　　上堂。谢大慈和尚相访。大慈苕帚生。倒拈风飒飒。扫尽大地尘。赵州惊吐舌。蓦劄相逢玉乳峰。殷勤为扫寒岩雪。(拈主丈)主丈子。爱客情深。(卓一下)把火助热。卓破苔钱。(画一画)画断云。放出寒梅。南枝北枝。一花两花三四花。疏影横溪。暗香浮月。无端尽把春容泄。清不彻。恼碎心广平似铁。

　　上堂。道至无难。惟嫌拣择。混俗通真。骑声盖色。近在口皮边。远过河沙国。慈明揭示。借鬼𦘕桃符。雪窦标题。去猊悬白泽。一见便见。迅雷陶壁奋飞梭。拟议寻思。逆浪禹门遭点额。

　　佛成道上堂。小小星边。深深雪里。骨冻将枯。眼花难洗。吃尽饥寒走出山。满面惭惶。谁使你诳言。大地一切众生正觉成。(吽吽)棒折也未上堂。谢樵屋梨洲二西堂相访。樵屋云深。梨洲花褪。仙实累累。白茅剪剪。鹤驭初闲趁负暄。羲皇世上人希见。好风吹上玉乳峰头。握手长歌。春和满面。虽然世谛相见即得。佛法向上。千圣玄枢。如何拨转。(拈主丈)没机关。(卓一下)通一线。(掷下云)声前句后新罗箭。

　　上堂。发得一机活。出得一言当。万里无片云。青天合吃棒。不待春风着意吹。暗香元在梅花上。

　　永明寿禅师忌。拈香。野客吟残。中岩月落。坐断白云。死不再活。只将宗镜鉴惟心。法眼重重添翳膜。医无药光烁烁。要识永明妙旨。(插香云)更添香着上堂。谢林阁主。𦘕成道说法二相。(阆州人)道无可成。法无可说。黄面瞿昙。重重败缺。家丑岂容外泄。刚被儿孙告讦。图形𦘕影与人看。乳窦门风添暖热。彷仿佛彿。一似阆州城南锦屏山。子细看来。却是鹿苑衔花。竺峰积雪。添得时人眼中屑。

　　上堂。(拈主丈。作弯弓势)柳条弓蒿枝箭。(卓一下)射中虚空成两片。狸奴白牯。雷厉风行。碧眼黄头。星飞电卷。拟构珠林啮镞机。(卓一下)险正旦上堂。咸淳更号。立见升平。两朝圣化。四海欢声。乳窦家贫开宴。用度非轻。锦云山瀑帽。珠雪瀑悬缨。步步寒花翠结。关关幽鸟琴清。排当不知因底事。(起身鞠躬云)大众万福。庆贺元正元宵上堂。并谢藏主副寺塔主净头知库。寂寞万峰头。佳节成虚度。贫无一盏灯。好有多般事。洞山姜索价太穹。无缝塔入门辨主。厕筹子动地放光。利市官招财满库。不作佛法商量。亦非世谛流布。且道。一大藏教。还该着也无。(拂子打圆相云)我见灯明佛。本光瑞如此。

　　枫桥枯山讣音上堂。半夜客船钟。渔火愁眠省。不见老寒山。泪湿吴云冷。幽鸟啼霜月影斜。野桥枫叶翻红锦。唤作声得么。唤作色得么。(拂子击床云)击碎重关。枯山未泯。

　　百丈忌拈香。一喝三日聋。大寂门风丧。深掘陷人坑。密布漫天网。笑一上哭一上。做尽死模活样。乳峰子细思量。(插香云)沉本无香。何须起谤上堂。谢育王知客。延庆座主。春山青春水绿。鸟弄笙簧。梅飘香玉。具足清白梵行之相。声色纯真。岂容攒簇。听不足观不足。一会灵山俨未分。断弦须是鸾胶续。虽然。争柰育王通师公。未肯点头在。何在。鹦鹉唤人吃煎茶。

　　二月旦上堂。并谢元白云藏主。坐断白云。万机𥨊息。黄叶止啼。总不消得。闲倚危阑看瀑花。纵干伸眼清无极。清无极。自谓太平僧。(拍膝云)岂知尧舜力上堂。谢理兄旧住。座主邻竹外。湖头知库。达磨眼睛。天台骨髓。钩锁连环。提掇不起。提得起。湖头春水绿成纹。竹外清风来未已。东土阿师即不问。且道。西天慧理三藏。(卓一下)还识这个么。拟议寻思。(掷下)剑去久矣。

　　上堂。谢同山讲师。张制属。王判院。天高地厚。水阔山遥。古今常理。何用忉忉。衲僧家。脚跟下一段光明。十日并照。明察秋毫。不拣候门射䇿。何须华顶降魔。孤迥迥冷萧萧。(拍床云)无端翻黑月。魑魅哭连宵佛涅槃上堂。二月十五。瞿昙灭度。足示双趺。胸摩卍字。山愁惨莫云。花泪啼红雨。去年一次。今年一次。明年一次。辄莫明年更明年。百千年。年年一次。狼籍涅槃心。此恨凭谁诉。(拈主丈)赖有𥻘皴主丈子。(卓一下)牢记取。

　　上堂。天地不仁。以万物为刍狗。圣人不仁。以百姓为刍狗。(拈主丈)拄丈子不仁。以三世诸佛。历代祖师。四圣六凡为刍狗。化育春阳煦妪前。摧残霜雪凭陵后。截鹤续凫。折衡剖斗。(靠主丈)力尽神疲困壁根。(哑)笑破他人口。

　　三月旦上堂。春日晴春雨足。玉龙怒喷悬崖瀑。花簇簇锦簇簇。满山桃李嫌粗俗。休捏目。直饶伊向声色堆头。密透重尘。坐卧经行。了无拘束。(拍床云)砒霜未是毒。

　　启建寿崇节上堂。关睢颂德。樛木垂阴。八荒开寿域。万国奉君心。亘古今为诸佛母。昙花时现觉园春。

　　祝香。世世与佛同生。寿崇高岳。时时体尧为善。德化坤维。

　　干会节上堂。黄河清。圣人生。体天行健。浚哲文明。率土更新尧舜化。八荒无地着欢声。

　　祝香。大千沙界。扇咸淳至化之风。亿万斯年。庆干会诞弥之节。

　　三月半上堂。并谢道旧。锦镜浓妆十样花。练拖寒瀑挂苍崖。无宾主句全机露。见得分明眼着砂。依亡妙尽。犹隔天涯。夺取黄梅无底钵。且教卢老去担柴。

　　佛鉴禅师忌拈香。父豩顽子恶毒。热血相喷。嗔拳相𡎺。如风吹水自成纹。医得耳聋成瞎秃。冷地思量。笑不成哭。乳峰将底报深冤。(良久插香)捩鼻木上堂。活马骝。百十个。乳窦峰前。追风跳灶。杨岐三脚驴。尽力跂步不前。江西千里驹。奋鬣追踪不到。更饶伊象头檀特。九十六种。见鞭影而行。蹶蹄不少。未奏沙场汗血功。便思嚼啮天闲草。好则甚好。明觉老人。笑须绝倒。

　　三月廿五上堂。绿暗红稀。人家翠微。杜䳌啼月。紫燕㗸泥。莫春者。浴乎沂。风乎舞雩。咏而归。本是儒家闲戏剧。刚言漏泄祖师机。是不是非不非。老倒乳峰那得知。(拈主丈)松根憨睡足。闲把瘦藤戏。(䇿杖下座)侍者无事相随。

　　四月初一上堂。谢耆旧㘽松。万本青松。后人标榜。临济儿孙。当机不让。千古清凉树荫人。法门梁栋真堪赏。初莫学黄梅道者。贪传破钵盂。连累周家女。无地着浑身空惆怅。(拍床云)藂林难免无根谤满散寿崇节上堂。仙苑蟠桃不老春。三千年实荐芳新。锡开王母瑶池宴。满簇金盘寿圣人。虽云绝品。未足为珍。(拂子打圆相云)幸有菩提真妙果。年年同献佛生辰。

　　祝香。德配尧仁。布母仪于天下。心同舜善。开寿域于坤维。

　　佛生日上堂。无忧树下风如箭。九龙吐出水含毒。涓滴沾身痛入心。霎时吹面刀剜肉。不知悉达为何因。才出母胎罹此酷。后代儿孙忍见渠。一年一度香汤浴。浴即不无。且道。佛身无为。不堕诸数。向甚处下手。(以手作浇汤势。唱云)我今灌沐诸如来。净智庄严功德聚。(拍禅床云)只恐不是玉满散干会节上堂。闻道金轮出母胎。尽河沙界扫氛埃。想应新整乾坤手。多带尧风舜日来。普天率土。寿域宏开。(拈主丈)林下野人何祝献。(卓云)一茎草上玉楼台。

　　祝香。以大椿八千岁。仰祝尧龄。穷华藏十三重。恢张禹甸。

　　结夏上堂。百二十日夏。今朝始发头。饭杪云子白。羹煮菜香浮。未问寒山子。先看水牯牛。山前千顷地。信脚踏翻休。

　　上堂。谢杨居士。一口吸西江。赤土涂牛奶。荡尽圣凡情。(卓一下)犹欠这一解。丹霞马祖。眼见如盲。灵照庞婆。口说如哑。蓦劄相逢露一机。惊翻岩瀑苍龙挂。虽然斫额望乡关。前头大有路在。

　　煎笋上堂。玉版阿师。锦绷稚子。颖脱藂林。头角呈露。参透油煎石磉盘。饱经鳌炼翻身去。塞断咽喉。更须吞吐。(击床云)毗耶未识香来处端午上堂。箨包角黍。茶点菖蒲。香浮毛孔。清透肌肤。肱枕梨床心醉月。驱邪何用挂神符。(哑)汨罗人去远。还有独醒无。

　　上堂。云收麦垄。水足秋田。茧缲白雪。莺弄朱弦。无象太平还有象。蒉桴土鼓乐尧年。谁知声色里。心印是渠传。

　　上堂。谢郡主汪令人。同宅眷。入山施财。盖佛殿建众寮。大哉力量人。生极富贵家。不被富贵惑。广修一切善。智惠心为父。慈悲性为母。忠孝为兄弟。贞良为姊妹。正信为师友。和柔为眷属。降神释梵宫。秀气钟玉叶。非女示汝身。助扬佛正化。香汤沐金躯。庄严功德聚。法华誓流通。俾令出火宅。赐与制𢽟绫。三车无少异。凡可着力处。悉皆善用心。竭来玉乳峰。万选青铜施。茂我旃檀林。覆我觉王殿。永除诸渗漏。不嗅其余香。佛天展欢颜。湖海蒙光贲。举手加额赞。连声道难消。祝之以世寿。盘石固难比。祝之以世福。沧海浅非肩。世世愿为诸佛母。四生九有尽承恩。

　　上堂。(拈主丈)捉象者全其力。捉兔亦全其力。用力既均。厥功可奏。山僧四十余年。周行大泽。密透棘林。架弩张弓。只能自射。今朝踞万峰顶。灵禽异兽。杂陈乎前。试放一箭看。(掷下主丈)看看。(良久拍膝云)比拟张麟。兔亦不遇。

　　挂帐上堂。活衲僧生铁铸。吐出铁心肝。挂起铁面具。蚊子上铁牛。无你㗖啄处。素纨摇月。碧帐含烟。或放或收皆在我。长伸两脚放憨眠。灼然如是。天地相悬。开眼不知天大晓。阎家催索水浆钱(拍床一下)闰月一日上堂。能与诸魔外道战斗惟静。能令四大地众生归仰惟退。能通三大藏人天讲说惟默。能与三世诸佛。历代祖师。把手共行。惟正。过此四重关。别有一条通天活路。是汝诸人。因甚望崖却步。(拈主丈)忍俊不禁。(卓一下)八字打开。令个个到大休歇之地。虽然如是。(靠主丈)谁知云外千峰秀。更有灵踪在上方。

　　上堂。(因暴风率雨)举兴化和尚云。昨日赴个村斋。遇暴风卒雨。向古庙里亸得过。(拈云)兴化老儿。人贫智短。马瘦毛长。恁么说话。敢称临济儿孙。乳峰遇暴风卒雨。亦不能亸避得。整襟危坐。瘦䇿闲嬉。静倚危阑看雪瀑。悬空千丈玉龙飞。(拍床一下云)不知谁荐截流机。

　　大慈环峰和尚讣音上堂。一湖横陈。七峰环绕。妙转玄枢。死生关破。去何有偈。流水渡百滩。来本无言。疾风号万窍。更问如何与若何。珍重便行。髑髅前失照。断猿哭月千林晓(辞世颂。来本无言。去何有偈。更问如何。珍重珍重)七月初一。祈晴上堂。薄福住山。百无所取。何以表勤。惟诚为主。祈晴便得晴。祈雨便得雨。忽有个汉。出来道。长老如虫御木。偶尔成文。又何必赵婆酤醋。只向他道。蒿枝箭解射红心。发机岂藉千钧弩。

　　因事上堂。乳窦相从几弟兄。忘形骸外又忘情。炊香好甑和萝饭。鼠粪无端污却羹。邻僧扣齿。诉不平声。折箸何妨挑剔去。壁根不到碍人行。

　　开山通禅师忌拈香。虚空包不包。大地坏不坏。行脚不遇人。出语无赖聊。谩言密室不通风。湿纸如何褁大虫。

　　上堂。谢慧知客。(巴州人)巴南巴西。水流巴字。古篆分明。心画显著。游泳江湖四十年。与世同波无彼此。朅来千丈岩前路。截流机透险崖句。辨龙蛇眼明今古。虽然。何侣老赵州[彳*京]彴桥头。滴水丈波吃茶去。

　　上堂。社燕催归。宾鸿欲返。雪点白苹洲。锦铺红蓼岸。虾蟆入汝鼻孔里。毒蛇穿你眼睛中。即不问。且道。占波国与新罗国斗额。是第几机。(喝云)切忌妄通消息。

　　中秋上堂。灵山话月。曹溪指月。玉乳峰前。相呼看月。纵饶光透十虚。未免成第二月。诸人要见真月么。(以拂。打圆相云)非暗非明。非圆非缺。无物堪比伦。教我如何说。

　　上堂。并谢刘省元。瑞岩仙岩和尚。并诸道旧。目前机。真实相。张都料。轮材底轮材。李作头。𡎺磉底𡎺磉。动静奚分两处看。太平基业初无象。迥出常情。与谁共赏。佳客欢呼自往来。瑞岩拍掌仙岩唱。潦倒庞公。精神迭宕。

　　上堂。从上若佛若祖。峻机雄辩。狭路通衢。列派分宗。图王霸业。殊不知。三传作春秋废。九师兴而易道亡。乳峰这里。憨憨痴痴。百丑千拙。饥来吃饭。困来打眠。不知寒暑之往来。不知生死之交谢。但见皇风成一片。不知何处是封疆。

　　上堂。共住孤峰顶。霜牙咬菜根。一身尘不染。千古道长存。石竹闲眠鹿。岩松冷挂猿。(拍床一下)我行荒草里。汝又入荒村。

　　上堂。谢监收。一二千硕谷。四五百箩粟。䆉稏熟天风。高低布云麓。辛勤收拾归来。碓捣明玑。钵盛香玉。无位真人手扪腹。口唱无生曲。花簇簇。听不足。(拂子击床云)款乃一声山水绿开炉上堂。(拈拂子)死柴头无烟火。(吹一吹)信口一吹。面门烁破。可怜龙门远知客礼首座。火炉头热血相喷。分争你我叨叨。林鸟啼评䟦了。(良久云)笑倒嵩山破灶堕。

　　上堂。乳窦家私。寸无可取。分明彻骨贫。刚道薰天富。纲宗委地。力要匡扶。大厦倾颓。直须撑拄。不学老杨岐。破屋雪真珠。缩项暗嗟吁。不学大愚芝。脱粟淡黄𤅈。不吃从君去。千圣头边露一机。(拂子击床云)灵踪不在猿啼处。

　　上堂。(谢兄弟传瓦。盖印心堂)合水和泥。打成一片。脱却胚腪。重加煅炼。渗漏全无盖覆人。平地升高乘快便。若非众手出力扶持。心印蒙尘。光难发现。美则美矣。只如古人道。明堂瓦插檐。又且如何拟议。(良久云)切忌钻龟打瓦。

　　上堂。趁晴盖却屋。捉空种了麦。安身立命既无忧。只须体究庭前柏。坚守岁寒。青无变色。唤作西来直指宗。瞎。

　　出城归上堂。月下扣朱门。不会推敲句。满面是埃尘。低头陪笑语。不重己灵。诸圣不慕。拍盲入草寻人去。归来羞对白云。倦倚寒岩枯树。(拈主丈)笑倒𥻘皴主杖子。主杖子笑甚么。(卓一下)逢人但恁么举理宗皇帝小祥升座。凤辇升遐恰一周。思君心切泪交流。攀龙无路空摧哽。凝望苍梧几许愁。莫有知恩报恩底么。出来吐露(问答不录)提纲。万机休罢。龙睡碧潭。百念凝寒。凤栖金阙。是以千圣受手。瞥转玄枢。虚彻融通。灵明炳焕。惟精惟一。𠃔执厥中。妙入化机。深穷圣域。不可以言语造。不可寂默通。近在眼皮边。远过河沙国。释迦老子。弃金轮位。逾城出家。正觉山前。发明此事。度生已毕。拘尸罗城。金棺七绕。放大寂光。九有四生。咸跻妙觉。应真不借。随类分身。象驾峥嵘。降生巨宋。为我。

　　理宗烈文仁武安孝皇帝。四十余年。行尧舜道。八荒开寿域。万国奉君心。子育黎元。砥平天下。功回位转。妙尽依亡。生死情空。圣凡路断。正恁么时。且道。

　　先帝即今。向甚处作佛。帝网重重华藏界。刹尘何处不称尊。

　　举僧问齐安国师。如何是本身卢舍那。国师云。与我过净瓶来。僧过净瓶。国师云。却安旧处着。僧安旧处。再问。国师云。古佛过去久矣。(拈云)这僧掣开金殿锁。国师撞动玉楼钟。虽然觌面全提。要且当机蹉过。诸人要见本身卢舍那么。(提起拂子云)切忌捏目。敬呈一颂。统御金轮四十春。笃行舜德与尧仁。莫言过去无踪踪。卢舍时时现本身。

　　枫桥中庵和尚讣音上堂。吴江风急浪翻空。声击枫林半夜钟。惊起客船尘梦破。踏翻大地去无踪。寒山抚掌。庞老槌胸。少室门庭空寂寂。凝寒古路绿苔封。

　　至节上堂。史笔书云。绣闺添线。爱日舒长。丰年取验。衲僧不被四时迁。妙应圆机辘辘转。(喝一喝)喝散岭上白云。(画一画)掣断脚跟红线。阴极阳生总不知。曝背晴檐。手摘寒梅。一点两点三四点。拈花微笑今重见。

　　上堂。如来禅。祖师意。落叶锦翻空。乱山云积翠。见得分明隔万层。道得完全失千里。非不非是不是。达磨大师。无当门齿。

　　上堂。铁团栾。无缝罅。上下三指。彼此七马。德山临济。眼见如盲。云门赵州。口说如哑。(拈主丈)主丈子。忍俊不禁。(卓一下)等闲捉败。休休。尽法恐无民。且放天寒赦。

　　上堂。庾岭春归。溪梅早知。雪破寒英。一点半点。月横疏影。三枝两枝。未放高楼吹笛。且听茆舍吟诗。十分潇洒。一段清奇。将谓黄梅消息绝。(拍床云)暗香犹有好风吹。

　　上堂。谢天童月灵江。灵江月中岩月。交影松萝。断猿啼切。声色纯真见一边。骑声盖色天然别。别别。明觉掀眉。长庚吐舌。

　　智觉祖师忌拈香。迅瀑千寻。悬崖万仞。说法声高。验人机峻。要扶法眼门风。花衲元非古锦。堪笑高丽四九僧。面门搭了冬瓜印。(插香云)乳窦谤沉无香。(吽吽)是可忍。孰不可忍。

　　雪上堂。图𦘕天开。春风剪裁。烂银庭院。白玉楼台。将谓乳峰贫彻骨。敌君王富自何来(拍禅床一下)丙寅正旦上堂。松顶雪簪花。山头云褁帽。呼唤贺元正。粲发溪声笑。一不成单。二无两个。漏泄元元化母机。春风未必能包褁。

　　上堂。陌上语声喧。贺岁人来去。秋千擘晓烟。绿盖翻春雾。佛法无多。两手分付。更问如何与若何。咸淳丙寅正月五。

　　上堂。昨夜蝍蟟吞跛鳖。天明屙出一团铁。平地翻身触险崖。擘破昆仑成八橛。捻土为香供养伊。细问因由不肯说。不肯说。太饶舌。莫管他人屋上霜。自家扫取门前雪。

　　元宵上堂。道教灰飞。佛灯花灿。大地欢悰。笙歌赏玩。(拈主丈)主丈子。按下云头。得失是非。浑然不管。一点光明耀十虚。古今阅几平人眼。因甚如此。(靠主丈)司空见惯。

　　百丈祖师忌拈香。未有清规。人能弘道。才涉典章。翻成机巧。华屋春风锦绣围。草庐不见人高卧。(插香)哑。刻粪为香。是谁之过。

　　上堂。谢龙首座相访。天童来。飘蓬四十余年。梦绕晶然山路。才见广安军人。便忆破庵师祖。摵破碎沙盆。打动虾蟆鼓。惊落蛟龙虎兕威。知音不在频频举。

　　病起上堂。谢殿主藏主。都寺副寺。修造知库侍者。光明幢。如来藏。八面玲珑。十方通畅。拭佛祖大病之疮疣。见鬼神幽愁之情状。抬你爷抬你娘。抬上方丈。(拍禅床云)洞山宁免无根谤。虽然。我王库内。无如是刀。何似杨岐破屋。尽底掀翻。鼎新改创。金鸡飞上玉栏干。乃作鸡声云。[口*注][口*注][口*注]。低声低声。莫说会禅。连侍者恶模样。

　　佛涅槃上堂。瞿昙丑恶。临死犹多。足下轮辐显露。胸前卍字揩磨。抱桥澡洗。寄帽投河。举世无人援手得。竟随残梦入无何。

　　上堂。庭院春深。和风翠阴。桃花簇锦。柳线摇金。无眼灵云徒说悟。一生埋没祖师心。

　　上堂。威音前。咸淳后。(拈主丈)一个黑𥻘皴。(卓一下)机发牢关透。全身游戏生死园林。信脚踏翻圣凡窠臼。笑释迦客梦未醒。耻弥勒藩篱未剖。(左卓一下云)客梦醒。(右卓一下云)藩篱剖。(掷主丈)贬入无何有干会节上堂。焚香书写佛名经。窗外幽禽报喜声。次补数中添一位。太唐国里圣人生。

　　因事上堂凿透耳聋。板夹背伛。只要医行。不管人苦。(拈主丈)主丈子。不别时宜。(卓一下)强行直路。大地羊肠绕棘林。(喝一声)何处去三月半上堂。万物一体。天地同根。(喝一喝)清平世界。切忌讹言。(拈主丈)主丈子。不是万物。唤什么作一体。天不能盖。地不能载。与什么同根。优游千圣外。妙密洞无痕。(靠丈云)三月懒行花下路。一家闲闭雨中门。

　　无准和尚忌拈香。玉几山前。凌霄峰下。热喝嗔拳。做人话𣠽。犀牛扇飏向他方。捋虎须拦胸便行。一炷兜楼怨结成。(插香云)贵买贱卖上堂。浴乎沂舞雩归。天真自性。不涉离微。语底默底不是。非语非默更非。明眼衲僧会不得。(拍膝云)落花深院静。愁听子规啼。

　　上堂。谢量田种树。落赖门风。大家撑拄。量田底量田。种树底种树。带雨扶犁绿野耕。和云荷钁千峰去。有甚心情。管得南泉猫儿。赵州狗子。勘证平田婆。连累周家女。棘林中有通天路。饱饭狂歌。闲行几步。脚头山色无重数。

　　上堂。谢摘茶看笋。寂子撼茶。人贫智短。老婆偷笋。马瘦毛长。乳峰瞥转一机。不露枪旗。睡魔退舍。深藏头角。玉版书勋。舌头无骨人。始解知真味。虽然如是。原沩山梦。赠赵州掌。是体是用。(举起手)者篾篮子。是十五钱买得。

　　上堂。桑畴雨过罗纨腻。麦垄风来饼饵香。揭示西来端的意。好商量处错商量。莺啼绿树。燕语雕梁。费尽分疏人不会。急随蝴蝶过萧墙。

　　浴佛上堂。金轮王宅。恶业无多。不知何事。生此妖魔。打与狗噇顽不杀。好将恶水劈头浇。

　　寿崇节上堂。布关睢化袭宫闱。万国人趍奉母仪。寿结蟠桃千载实。年年天仗宴瑶池。

　　干会节上堂。九曲黄河彻底清。六龙干会圣人生。周行七步称尊处。山岳齐呼万岁声。

　　上堂。谢首座秉拂。都寺干斋。遂府糖霜。黄莲未是苦。天台风乐。乌喙不多争。觑之眼睛枯。嗅之脑门裂。无端更加栗棘蓬。吞不得吐不得。百味完全。如何咀嚼。乳峰有个肘后灵方。普使诸人饫尝妙味。(举拂子)看看。(打圆相。中间着品字三点。画一画云)会神。么农元不识。唤作梵天书。

　　上堂。共住不知名。千圣亦不识。无端平地生荆棘。兄呼弟应。与世同波。笑独醒人死汨罗。恁么也好。不恁么也好。(拍床云)手拍阑干唱竹枝。哩哩啰天涯望远无人到。

　　上堂。举沩山卧次。(长蛇偃月势难分)仰山上问讯。(赤脚上刀梯)沩山转面向后。(绵裹蒺藜)仰云。某甲是和尚弟子。何用形迹。(撩钩搭索)沩山作起势。(利动君子)仰便出。(黄檗作驴鞦)沩唤回云。我适来得一梦。你试为我原看。(满口嚼冰霜)仰将一盆水。一手巾度与。(毒蛇须是乞儿捉)沩便洗面。(刺脑入胶盆)香严至。(更添一个牙郎当)沩云。我适来与寂子。做一上神通。不同小小。(满川龙虎舆。犹自说平基)严云。我在下面。一一知得分明。(不独瞒人亦自瞒)沩云。试道看。(捉贼须见赃)香严点一杯与之。(幽州犹自可。最苦是新罗)沩云。二子神通。过于鹙子。(诬人之罪。以罪加之)拈云。细影密铺金𤨏碎。清声微动玉玲珑。则不无沩仰父子。点捡将来。总是开眼做梦。虽然。洛阳花下路。迷却几多人。聊呈一颂。撮药场中验作家。一枝手髂两条蛇。刘寄奴草虽灵验。已是遭它毒口来。

　　上堂。举药山久不上堂。(古墓深深埋暗箭)院主白云。大众久思示诲。(休将游艇子。撩拨洞庭湖)药山云。打钟着。(皂旗闪闪阵云横)院主打钟。(火牛鞭起夺齐城)众才集。药山便归方丈。(倒携无柄帚。六合扫胡尘)主云。既许示诲。因甚一言不措。(甲不开仓)山云。经有经师。论有论师。争怪得老僧。(百花帽子布缠腰)拈云。众中尽道。药山闭门屋里坐。祸从天上来。殊不知。院主虽得一场荣。刖却一双足。聊呈一颂。九曲明珠久蕴藏。走盘时见发寒光。当阳拈出还收拾。瞎眼波斯自着忙。

　　上堂。旱地奔雷。青天撒雨。六户不扄。龙无龙句。田地稳密底。死汗迸流。妙用纵横底。寒毛卓竖。万别千差透密机。(拈主丈)撼动憨眠主丈子。主丈子喏。老老大大。百念灰寒。因甚被人唆使。只向他道。四皓出商山。汉业归明主。功成依旧深藏去(靠主丈)上堂。鉴在机先。妙在转处。碧眼胡儿。全无肯路。行一步是一步。信脚错踏翻。大地无寸土。业风吹上乳窦山。来点一杯茶。徐徐向伊道。提鞋去。

　　中夏上堂。蒿篱关猛虎。笔管养苍龙。稳帖帖藏牙伏爪。黑漫漫怪雨颠风。临济小𤺊儿。惊心欲折。丰干老冻脓。睡思方浓。山蒙蒙水溶溶。乾坤无碧落。收放绝行踪。

　　上堂。幕挂春烟。簟铺秋水。高枕横眠。鼻雷聒耳。烁石流金总不知。何须殿阁薰风至。又谁管九十日。种粟烧畬。说甚么十三番。悟明自己。灼然是个无烦恼。阎家倒退三千里。其或未然。(拍床云)莫道瓮中常有米。

　　明觉祖师忌拈香。洞庭七十二峰。飞雪一千余丈。晨昏说法琅琅。谁谓卢公已往。元不往。(插香云)在者里。优昙火里开。嗅着无香气。

　　上堂。三伏炎蒸。汗流如雨。一茎草上建琼楼。彻骨贫穷敌国富。乳峰者里。干嚗曝地。滴水也无。有甚汗臭气。虽然。菩萨龙王行雨润。遮身直上九重云。

　　上堂。三界炎炎如火聚。搅扰劳生困蒸煮。邪见稠林蔽祖庭。孰为临济阴凉树。(拈主丈)主丈子。迴避无门。全身荷负。(东边卓一下)特立独行。(西边卓一下)危分险布。(画一画)扫除枝叶不留踪。普覆大地人。彻骨清凉去。虽然如是。赵婆酤醋(靠主丈)谢监收。并祈雨上堂。一雨润枯焦。大地承恩泽。黄铺畎亩云。青锁郊原色。刈禾镰子疾如风。收放全归掌握中。且道。金鸡一粒粟。又且如何拈掇。切不得道。供养十方罗汉僧。何故。噎杀人。

　　开山通禅师忌拈香。未见岑大虫。狐胆先惊破。密室不通风。家私狼籍了。更说新开乳窦山。(插香云)无端刻粪作旃檀。

　　解夏上堂。正因二字得闻。鼠粪污一釜羹。乳峰初无个事。饱噇饭了闲行。松门雨霁。苔迳云横。堤防平地上。着脚是深坑。

　　上堂。谢新旧知事头首。并元东山。玉乳岩花。一花五叶。新旧联芳。色香奇绝。蹙红皱碧夺天机。琢雪镂冰布林樾。簇簇群英。临风选折。刚被东山野老知。瘦䇿幽寻。冲开碧嶂云。踏破青萝月。

　　因事上堂。寺踞千峰。十方同聚。家贼难防。令人惊怖。正法明王。怒发冲冠。作如是言。休惊怖。(拈主丈)侬家自有降魔杵。(卓一下)粉碎髑髅。(画一画)裂开肠肚。热铁洋铜满满盛。鼻绳牵入泥犁去。佛子将谓出家行菩提路。谁知反不如狼虎。累及七代先灵。生身父母。号天血洎啼红雨。(拍床云)哑。怨恨凭谁诉上堂。有一物。全机用。尘劳之俦。如来之种。轻若鸿毛轻。重若丘山重。(拈主丈)乳峰信手拈来。(卓一下)点破劳生尘梦。刚被秋虫落叶知。清声戛玉寒。翠色黄金弄。虽然不直分文。(掷下主丈)掷地金声。令人惊悚八月旦上堂。一宿觉。三担土。脚未跨门。丰骨已露。等闲举一步。危径结寒花。信采示一机。断崖飞瀑布。虽然。要跨乳峰门即易。要入乳峰室即难。何故。鸿飞冥冥。戈人何慕。

　　上堂。举马祖百丈。南泉西堂。玩月次。祖云。正恁么时如何。(藕丝丝牵。动五须弥)堂云。正好供养。(过山寻蚁迹)丈云。正好修行。(渡水觅鱼迹)泉拂袖便行。(虾跳不出斗)祖云。经入藏。禅归海。惟有普愿。独超物外。(浑家送上渡头舟)拈云。马师父子。一等弄光影。就中南泉较险。何故。拂迹成痕。复成一颂。百戏场中赛锦标。蜜脾古马舞儿多。头筹暗被夺将去。行主喃喃强说呵。

　　上堂。谢后堂□寮元监寺。并踏山。地上翻瓢。眉间挂剑。古道虽微。恶声难掩。穷则通通则变。倒跨杨岐三脚驴。踏破山前祖父田园。一片两片。四五六七片。

　　丙寅九月初一。退雪窦。千丈悬崖弄险𡾟。草鞋修整已多时。秋风偿尽皮毛债。散步闲云快活戏。

　　希叟和尚广录卷第二
卍新纂续藏经第 70 册 No. 1390 希叟绍昙禅师广录


　　希叟和尚广录卷第三

　　庆元府瑞岩山开善崇庆禅寺语录

　　侍者　弥绍　道亨　宗寿　编

　　威淳五年。三月初三日。入院。

　　指三门云。池开古镜奁。山耸青螺髻。急着眼来看。不得作境会。觌体全彰解脱门。(骤步入云)一踏牢关百杂碎。

　　佛殿。你面黄。我面黑。是马是驴。各随业力。蓦劄相牵入草窠。(插香云)鼻头香臭不争多土地堂。(举香云)者一通。还会么。护法护人。头头撞着。曾在灵山授记来。切不得忘却。

　　祖堂。十二瑞峰前一火白拈贼。佛面夜叉心。是何等相识。(烧香)烧香供养。使自知非。剪月初无陷虎机方丈。(拈丈云)瘦藤枝乌律卒。(卓云)入草寻人。(空中画云)揣空出骨。不是心不是佛不是物。(𩗺下云)贬向无生国。

　　法座。入微尘。含法界。顶𩕳机。(骤步云)看脚下。须弥灯王。冰消瓦解。

　　府帖。虬龙一滴涎。凤凰五色髓。扑扑喷清香。穿却衲僧鼻。通身是遍身是。回互无门。一场矩气。送与堂司明揭示。

　　府疏。摛锦绣文。判虚空笔。腾万丈光。入三分石。矜夸自己雄才。讦露它人恶迹。座元路见不平。对众分明剖析。

　　山门疏。杓柄短长。锅儿大小。家丑无端花擘了。狼籍不小。惭惶不少。藏主师兄。平跋则个。

　　江湖疏。逼人上树拔却梯。推人入井覆却桶。江湖用此恶心肠。谁云契义金兰重。怪语颠言。开眼说梦。

　　索语。蛇头揩痒。虎口拔牙。𢬵得性命。始是作家。有么。(问答不录)提纲。入门款。无改换。芝峰一一从公断。事涉春缘。何妨花判。不分照用。春山蕨竖庵主粗拳。打破疑团。古洞桃瞎灵云正眼。江燕归时蒿自发。矛盾相攻。鹧鸪啼处百花香。离微不犯。出水莲花。已迟八刻。合吃几藤条。辊毬柳絮。略露一机。当甚破漆碗。不得犯苗稼。戴嵩牛卧绿杨阴。且喜息战争。韩干马嘶芳草岸。自余岩花似锦。涧水如蓝。点污法身。罪难逃逭。断则断了也。且道责情三十棒。教谁下手。(良久拍床云)尽法无民。且行一半举韩文公。问大颠。弟子公务事繁。佛法省要处。乞师一言。大颠良久云会么。公云不会。三平侍者云。相公先以定动。后以智㧞。公有省。乃云。和尚门风高峻。弟子。于侍者得入路。拈云。韩文公。儒林丹凤。学海苍龙。飞必冲天。行必泽物。因甚出大颠网罗不得。向侍者得入路。可谓不游三级浪。争见禹门高。更听一颂。读尽灯窗万卷书。经论勋业付洪儒。古今鼎鼐调羹手。幼学谁人不顺朱。

　　为郡王上堂。国有世臣。伊周是则。神政冰清。忠谟鲠直。存方寸地子孙耕黍稷非馨深种德。美则美矣。(举主丈)这争如何。(卓一下)巨辟十三华藏界。藏身无迹海腾波。

　　月半上堂。留两班。并谢专使副寺浴主寮元。万叠青山。一溪寒水。花禁冷叶红。草滴虚岚翠。无位真人祇者是。不离当处当湛然。左右逢原无二体。觑之瞎双眸。即之云万里。祇如坚持汉节。贱卖生姜。妙悟水因。重光佛日。还有者个时节么。待芝峰点头。即向汝道。

　　上堂。特为大卿侍郎。万壑乔松。九枝灵草。瑞气久钟。清声远播。才大今为宗庙梁。国香世产芝房宝。别露风规。寻僧论道。十二峰高势莫齐。到顶方知天下小。

　　上堂。回诸山礼归。并谢新旧直岁。入院恰一月。业识忙忙走。踏断碧溪云。览遍群峰透。拈得鼻孔失却口。历历醒醒。翻成不唧𠺕。杜䳌声切苦催归。尽把家私剖。且道露柱怀胎。毕竟是男是女。(以拂子。击禅床一下)瞥转玄枢活路行。驴前马后寿崇节满散上堂。樛木垂阴。关雎咏德。萱树北堂。星昭南极。春阳姁呕育黎元。大地谁人不感恩。

　　干会节上堂。再世唐尧。更生虞舜。统御金轮。永膺天命。林泉何以报生成。一缕檀烟万佛名。

　　佛生日上堂。净饭王宫积恶多。从天降谪个妖魔。指天指地胡挥揎。无柰通身秽污何。(以手作浇汤势)瑞岩无柄杓。恶水劈头浇。特石须顽也合消。

　　上堂。谢首座秉拂都寺干斋。新旧殿主。并雪崖灭禅相访。跛脚阿师。弄蹄驴子。一字关徒费分疏。栗棘蓬恣情吞吐。凌灭祖师禅。函盖乾坤句。孤危不立自孤危。万仞雪崖丰骨露。十二峰前。斫额望汝。何故。洞山佛无光。无你扪摸处。无你栖泊处。

　　上堂。结夏已十日了。寒山子作么生。村诗吟落韵。竹管贮残羹。结夏已十日了。水牯牛作么生。爱从荒草去。不向坦途行。精神𨺗顿。头角峥嵘。(卓主丈)好把一坑埋瘗却。千峰云静月华明。

　　端午上堂。并谢灵叟。苦涩菖蒲茶。胶粘青蒻粽。嗅着鼻头辛。咬得牙关肿。佛病祖病蠲除。妖星怪星惊悚。善才采药。飏在壁根。天师书符。抗藏衣笼。和盘掇出宴佳宾。山鸟山花欣然。锦绣铺陈。笙簧品弄。(以手摇拽云)啰啰招啰啰送。莫怪空疏。伏惟珍重上堂。半晴半雨。酿成梅溽。无位真人。口生白醭。玄谈发渊默之雷。妙应答传声之谷。花簇簇锦簇簇。听不足玩不足。(拍膝一下云)哑。六六依前三十六上堂。一二三四五六七。数目分明谁委悉。李淳风与袁天纲。推尽先天算不出。算得出。昨日五月尽。今朝六月一。

　　请监收上堂。诸庄收敛。几样心肠。忧风忧雨。忧旱忧荒。(举起拂子)刈禾镰虽云快利。要用处不犯锋铓。䇿勋汗血。别甑炊香。饭里有沙如咬着。方知禾熟不临场。

　　上堂。天地不仁。人心招感。田稼如云。一风消散。农家血泪流肝肠断。惟有林间衲子。有亦不知。无亦不管。圆蒲拥雪衾。缀钵盛香饭。放憨一饱万缘空。冷笑傍人忙似钻。灼然如是。万两黄金也合消。其或未然。(拍禅床一下)切莫怪阎家打算周国夫人忌升座。拶倒涅槃城。月上女藏身无影迹。掀翻生死海。安提遮斫额望乡关。自余台山路蓦直去。平田路甚处去。当时摩竭令。几丧目前机。是定非正定。出得出不得。总是好肉剜疮。鬼门贴卦。于本参事中。了无交涉。殊不知。卧雪庭前。轮王位下。有一烈女丈夫。不离五障。立证法身。游戏万缘。即登觉海。灵光不昧。万古徽猷。心佛众生。三轮普现。正恁么时。且道承谁恩力。(以拂击禅床云)妙处欲言言不及。月移花影上阑干。(颂)善护菩提树有年。金枝玉叶荫儿孙。大功难纪人间世。千佛名书补处尊。

　　上堂。谢新旧首座。都寺藏主。副寺典座维那。(拈主丈云)祖师提持。[翟*支]瞎人天眼目。栗蓬吞吐。塞断佛祖咽喉。大藏教流出自己胸襟。桶箍声破荡鬼家活计。今日吃什么菜。高价卖生姜。义出丰年。古今一致。紫芝岩下。用舍行藏。二俱得妙。且道众力扶持。毕竟建立谁家宗旨。(卓丈云)三要玄门百杂碎。饱和萝饭乐升平。

　　八月旦上堂。衲僧家无本据。暑退凉生。任情去住。折主丈。挑拨红尘堆里人。破草鞋。踏断枯木岩前路。无佛处急赴过。有佛处不得住。捏聚大千无寸土。业风吹上十二峰。来徐徐向伊道。提鞋去。

　　谢监寺副寺。木禅西堂圭藏主上堂。截流机。分泾渭。清浊浅深。穷源倒底。三脚驴子弄蹄行。踏过何曾沼着水。芝峰家丑外扬。也是碓坊洿米。低声低声。墙壁有耳。何故。座满江南客。何须唱鹧鸪。

　　上堂。(拈丈)主丈子。四十八年。拨草瞻风。参寻知识。有一句子。紧紧囊藏。不务速说。三世诸佛说不到。一大藏教该不着。今日遇太白友。举似诸人去也。(卓一下)太白松行二十里。瑞岩山作十二峰。逢人不得错举。

　　石窗和尚忌拈香。形名未兆见全身。(迟八刻)孤迥寥寥彻骨贫。(谁信道)借伴有时随类去。(看脚下)可怜伎俩不如人。(知即得)者四重款案。已被芝峰结断了也。只如渡水。宁不湿脚。还疑着也无。(插香云)优昙火里开。嗅着无香气。

　　九月一上堂。寒空书雁。破壁吟螀。井梧翻叶。岩桂飘香。无位真人。横拖倒拽。无地埋藏。举世生盲人不识。分拏摸象恣猖狂。(拍膝去)徒劳香至子。历魏与游梁。哑。鹊石何曾解放光。

　　重九上堂。并谢修塘监收修厨屋诸库。掌财劄得脚跟。牢不怕风涛险。大田多稼如云。只要及时收敛。归来香积国经行。喜见飞檐翔唇吻。议赏元勋。高低有分。(举拂子)且道。者一分是谁合得。我王库内难承领。暂寄东篱赏菊人。

　　退耕遗书至上堂。凤宿龙巢。宸车苔辗。前不构村。后不迭店。疑杀天下人。自疑犹未免。瞥转一机。星驰电卷。飞来峰刮地风寒。冷泉水滔天浪衮。死句翻成活句传。大冶精金经百炼。(良久云)哑。退耕师兄。能事云周。一死何憾。

　　月半上堂。(拈主丈)主丈子黑𥻘皴。韬藏头角。枯槁身心。刚被业风飘鼓。忙忙入草寻人。奔驰鸟道。(卓一下)簸弄驴唇。湖海听闻齐掩耳。只宜藏拙古岩阴。

　　上堂。万叠青山。一溪流水。幽鸟绵蛮。烟萝锁翠。瑞岩活计无多。徒挂傍人唇齿。彻骨贫穷。熏天富贵。一阵西风丹桂香。(良久云)二三子。吾无隐乎尔上堂。开炉并谢庄主。㽵上吃油糍。鬼精魂罢休拈弄。雁影沉寒水。穷伎俩何用施呈。虽云博饭㘽田。何似归堂向火。静悄悄暖烘烘。不劳共话无宾主。衲被蒙头万境空。喝死水何曾有活龙。

　　上堂。沧溟深未必深。须弥险未必险。衲僧家。险崖机不可挨。深密心不可察。(拈丈)主丈子忍俊不禁。(以丈作探水势)试与探恻看。深无半寸。(作登陟势)平如镜面。浩大雷声。全无雨点。(靠主丈)只好深云龟六藏。佛眼迷踪寻不见。寻得见。瑞岩点一杯茶。徐徐向伊道。日暮穷途。家乡尚远。

　　上堂。(拈丈)没弦琴。(卓一下)有遗音。调高流水。声振缁林。碧眼黄头争品弄。无端花擘祖师心。瑞岩素非妙手。效颦弹一曲看。(横按丈。作抚势)叮当叮当。绝听子期迷节奏。(靠丈)和云高挂古松阴上堂。四十年打成一片。癞马系枯桩。老僧使得十二时。病牛耕烂葑。直趍堂奥。坐致太平。尧舜之君。犹有化在。(拈丈)主丈子烂游湖海。绵历间关。到者里。一点气苏不得。你这一队。皮下无血汉。来此挨肩并足。讨什么碗(拽主丈下坐。以大众一时赶散)上堂。荆棘林大火聚。峭壁深坑。无栖泊处。直饶伊瞥转一机。转得身通得步。瑞岩未敢轻相许。何故。凤栖不在梧桐树。

　　上堂。书载五云。绣添一线。剥尽群阴。天心复见。(拈拂子)惟有龟毛拂。今古无迁变。松根石上笑谈空。(击床)切忌随他语脉转。

　　礼都寺水陆升座。大智洞明。十方虚彻。玄枢妙转。千圣迷踪。直饶透箐眼明。截流机峻。须知更有向上一路在。(拂击床)这里见得彻去。方知东山五祖老冻脓。与元礼首座。我不会。你自会得好。我不如你。眼眼相照。如镜对镜。了无痕瑕。到这里。无心可修。无愿可酬。无难可禳。无恩可报。但见皇风成一片。不知何处是封疆。虽然衲僧门下。十万八千。何故。老僧笑指猿啼处。更有灵踪在上方。(颂)太阿久瘗丰城剑。才过张华便发光。积世冤仇都扫却。蛰龙银匣袭珍藏。

　　上堂。谢首座看拂。都寺斋。扭碎东山鼻孔。牵断佛眼耳轮。一等施呈毒手。腕头力重千钧。饫饕法味。饱听圆音。汉室威仪重复见。紫芝香散碧岩春。

　　郡王忌。大道虚旷。迥绝言诠。一性混融。不分凡圣。仁者见之谓之仁。智者见之为之智。百姓日用而不知。故君子之道鲜矣。所以劳佗痴圣人。担雪共填井。或弃金轮位。或见宰官身。继千佛之芳猷。布百王之圣化。千差合辙。万派朝宗。正恁么时。且道。我故奉化郡王谥清敏。受灵山记。穹护法城。致君泽民。建升平业。功圆果满。转位回机。即今向什么处成佛。不生兜率陀天上。定在莲花世界中。(颂)忠清千古灿奎文。盖世功名富贵生。旌佩拥云何处去。毗芦楼阁款经行。

　　上堂。谢元翁首座相访。簸弄乾坤。灵蛇在掌。露刃含霜。阿谁近傍。歼厥渠魁未得时。蛰龙护匣牢收抗。还他道地。剑州与太阿无两样。携来剪月亭前。共聚五湖禅流。拭目纵观。连声称赏。

　　佛成道上堂。半夜逾城。六年栖雪。饿得肠枯。冻得骨折。那更见明星。两眼添重屑。后代儿孙苦证羊。一年一度争饶舌。(拍膝一下)正法眼藏。宜乎向这瞎驴边灭。

　　上堂。天巧剪瑶花。漏泄真消息。(拈主丈)撩拨木上座。勇发千钧方。戏伸老臂。扶插氵之危层。活弄圆机。幻上方之香积。不劳敛念。立奏全功。(卓一下)击碎玄门谈不二。(又卓)唤回残梦听疏钟元正上堂。正月一。是新年。家家庆贺。处处喧阗。(拈丈)惟有主丈子。不随时变。松根稳坐。石上安眠。蓦地放憨歌一曲。(卓一下)啰啰哩啰啰哩啰。且道与东山瓦鼓歌。是同是别。木人听不足。(靠主丈)瘦立绿萝烟正月半上堂。谢(直岁侍者浴主寮元)一点心灯。寒光灿烂。今古长明。几人着眼。诸方老冻脓。烧畬种粟。三呼三应。妙悟水因。眉间挂剑。虽然列焰分辉。当暗中有明。当明中有暗。(举拂子)而今拈出普请看。(打圆相)见么。出格元宵。何妨赏玩。

　　百丈和尚忌拈香。独坐大雄峰。临机多弄险。遭虎口杀活不分。脱狐身真假难辨。那堪创立清规。平地深深坑堑。结成不共戴天仇。(插香)烧炷枫香解释休上堂。谢惠知客恭侍者。(自雪峰雪点来)人从雪峰来。接得乳峰信。报道古涧寒泉。涌出千丈飞雪。推倒妙高台。掀翻乌石岭。松山土主。冷地翻身。隐潭龙王。梦中惊醒。郎忙抖擞精神。念一道离怖畏真言。南无三满多。没䭾喃。唵部龄。唵齿龄。吽吽。急急如律令。三世诸佛立地听。梵语华言难改正。

　　二月初五上堂。谢范都监相访。家在蓬莱。霓裾粲霞。步虚声有节。观徼念无差。护剑苍虬鸣宝匣。听琴瘦鹤倚庭花。丹成九转。符扫群邪。不负东林莲社约。乘轺来访竺仙家。虎溪分未得。款吃赵州茶。

　　上堂。谢修渤涂庄。垹监寺开藏主传维那。祖父田园。积年荒废。农不务耕。渔专讨利。彻底掀翻自有人。去尽残芦并败苇。雁过长空。影沉寒水。字字声声说大义。且道一大藏教。还该着么。待桶箍爆时。却向汝道。

　　上堂。九十日春今欲过。人生能见几韶光。秦源方被桃花误。隋岸还看柳絮狂。(拈丈)主丈子。知不迁义。缄封不密。(卓一下)满口嚼冰霜。千言万语无人会。(掷下)又逐流莺过短墙。

　　四月一上堂。(拈拂子)长须翁久不见。壁角深藏。心灰百炼。将期休影息阴。岂谓明明弄险。(拂点云)点出夜叉心。(画一画)擘开菩萨面。丑恶既乖张。佛手难遮掩。赢得春山哭杜䳌。鲜血染花枝声声怨。

　　上堂。赤日烧空。旱苗槁死。车水农夫。汗血如雨。深思三条椽下。七尺单前。饱饭憨眠。嫌佛不做。灼然如是。消万两黄金如粪土。其或未然。黄檗作驴鞦。后头纯是苦。

　　解夏上堂。(兼谢监收)秋旸肆酷。秋暑炎蒸。不容鹅护雪。难保蜡人冰。一夏噇眠虚过了。秋风拈弄刈禾镰。有权有用。无党无偏。几个祖师头割了。立教凶岁变丰年。

　　上堂。(谢董居士相访)秋阳肆酷。划地奔雷。洗涤袢襟。喜而不寐。懿德山王。赠之以偈。大旱逢甘雨。他乡遇故知。攧崖泉漱玉。尝稻雪翻匙。咿呜咿。谁知艰棘际。复见太平时。(拈丈)主丈子。暗中闻得。手之舞之。足之蹈之。暑退凉生前路活。(掷下)化龙一跃出天池。赢得庞公笑展眉。

　　开炉上堂。(谢诸庄监收归。并客至)僧钵一粒饭。农家一滴血。战争收拾归。知费几牙颊。明玑杵白。别甑炊香。伴客地炉烧榾柮。无宾主话商量。虽然。切忌增金以黄。

　　闰十月旦上堂。谢客至。雨后溪声寒弄玉。风前木叶碎飘金。见闻互用非声色。花劈威音古佛心。见成家乐。管宴佳宾。莫谓瑞岩岑寂甚。一回拈出一回新。

　　穹窿剑门和尚讣音至上堂。(辞世颂。珍重元无世可辞。临行书偈自涂糊。木人歌罢石人舞。击碎骊龙颔下珠)打破剑门关。未死先辞世。书偈自涂糊。白把骊珠碎。口款细供通。自首原其罪。木人歌舞石人悲。声遏行云。雁序分影。落千峰外。

　　上堂。(谢双屿王居士弘藏主)一口吸尽西江水。犹在半途。一气转得一大藏教。尚存法执。瑞岩口门窄。除二时斋粥外。容一窖不得。若吞三世佛。恐作碍膺。若留元字脚。恐成疣赘。今日大开。普示诸人去也。(乃开口)见么见么。臭气熏人争掩鼻。此时肝胆向谁倾。(顾视云)聻上堂。举外道问佛。不问有言。不问无言。(黄金包褁烂泥团)世尊良久。(谁知冷灰里。九转透瓶香)外道云。世尊大慈大悲。开我迷云。令我得入。(束手堕悬崖)阿难问世尊云。外道有何所见。便言得入。(削玉求瑕)世尊云。如世良马。鞭影而行。(直饶描得似。费了几丹青)拈云。截鹤续凫。移岳盈壑。黄面老人。不免挂人唇吻。只如不加药饵。不用针刀。活必死于膏肓。又且如何明辨。若也辨得。良马窥鞭。已迟八刻。若也未辨。东土阿师。不如西天外道　颂。

　　万里澄江练净时。水天一色冷含辉。渔翁认得烟村路。柳线穿鱼带月归。

　　上堂。谢(后堂首座。藏主秉拂。都管冬斋)兜率天宫初说梦。修多罗藏又谈空。一人人饱纯陀味。不与寻常至节同。娟娟萝月。瑟瑟松风。四壁生涯贫彻骨。敌君王富乐无穷。

　　上堂。举大耳三藏。得他心通。朝见唐肃宗。宗令国师验之。藏见国师便拜。侧立于前。国师云。闻三藏得他心通。是否。藏云不敢。国师云。且道老师。即今在什么处。藏云。一国之师。在西川看竞渡。第二又问。且道老僧。即今在什么处。藏云。在天津桥上。看弄胡孙。第三度又问。三藏无语。国师叱云。者野狐精。他心通在什么处。

　　拈云。大耳三藏。不道谓无他心通。可惜龙头蛇尾。若是通身是眼。第三度问老僧在什么处。只向他道。一国之师。在鬼窟里作活计。若着得此语。直饶国师不高竖降旗。未免举手加额　颂。

　　万金包褁烂泥团。不惜当场撮弄看。败阙遭人窥觑了。末梢依旧被渠瞒。

　　上堂。举曹溪六祖大师。到广州法性寺。闻二僧论风幡。拈云。新州卖柴汉。黄梅席上。窃得衣盂。夜半三更。郎忙惊走。洎见风幡。便言心动。也是作贼人心虚。虽然如是。风幡未动。何处求心。白云尽处见青山。行人更在青山外　(颂)烟雨蒙蒙望眼迷。兰舟小泊𦘕桥西。儿童不识春流涨。却怪桥还柳树低。

　　上堂。蔓草系罗裙。山云笼席帽。鼓舞贺元正。石女呵呵笑。唤作新年头佛法。赚度人不少。不唤作新年头佛法。赚度人不少。

　　元宵上堂。一点心灯。灵明炳焕。去古来今。清光无间。不同万斛金莲。惑乱痴人赏玩。今朝上元节。拈出普请看。(拂子打圆相)见么。拟议寻思。空华翳眼上堂。举马大师。驰书到径山。国一开书。见一圆相。遂于圆相中。着一点。封回。国师闻云。钦师犹被马师惑。拈云。大小国师。三缄不密。错断诸方名言。瑞岩要问。钦师被惑则固是。且道马大师。还被惑么。待渠拟议。只向道。惑了也。教者老汉知道。螳螂方怒臂。黄雀已争擒　(颂)𤺊扑场中作断交。拳来趯去不相饶。谁知用尽平生力。却傍被人夺锦标。

　　上堂。谢客相访。举南泉归宗麻谷三人。同去参礼国师。至中路。南泉𦘕一圆相。归宗于圆相中坐。麻谷作女人拜。泉云。恁么则不去也。于是相唤而回。

　　拈云。家贫犹自可。路贫愁杀人。(颂)上林春色正繁华。公子联镳去赏花。贪弄玉杯泥样醉。笙歌藂里簇归家。

　　上堂。(谢雪窦义都寺。加定宁藏主。并客)举慈明和尚。一日故人至上堂云。飒飒凉风景。同人访寂寥。煮茶山下水。鼎烧洞中樵。慈明和尚。可谓大开东合。宴乐佳宾。芝峰茆舍挂珠帘。勉强效颦。管顾诸人去也。

　　云外客幽奇。寻盟到紫芝。看花思锦镜。对月话峨眉。道味浓于醴。乡情熟似糜。倚松陪一笑。贫乐浩无涯。

　　上堂。谢都管殿主。年老住山。有些巴鼻。杨歧破屋。得老手扶持。投子油瓶。赖作家提起。三世诸佛。踢出芒草鞋尖。五蕴魔军。窜入藕丝窍里。乐以忘忧。喜而不𥧌。直饶忍饿去挑箍。诸禅德。东邻杀牛。不如西邻之禴祭。

　　上堂。不滞平常心。不畏险崖句。饱饭恣酣眠。嫌佛不肯做。业风吹到十二峰前。背却法堂。着草鞋去。且唤回来。与一杯茶。徐徐向伊道。善为道路。

　　上堂。举无著往五台。礼文殊。路逢一老人。无著云。莫便是文殊么。老人云。岂有二文殊。无著礼拜起。老人不见。拈云。可笑无著。贼在面前。不能捉得。空自闭门叫屈。有甚共语处。当时待他道。岂有二文殊。劈面便唾。老人虽有冲天之谋。管取入地三尺　颂。

　　远望蓬莱去学仙。途中忽遇李先生。还丹一粒吞还吐。回首空山独自行。

　　举麻谷问临济。大悲千手眼。那个是正眼。济云。大悲千手眼。作么生是正眼。速道速道。谷拽济下禅床。便坐。济云不审。谷拟议。济便喝。拽谷下禅床。却坐。谷休去。

　　拈云。临济麻谷。如屯百万大军。对垒相似。皂旗闪烁。雪刃纵横。凛然有不可犯之势。洎乎两将挑战。却以瓦砾相攻。子细看来。当甚小儿戏剧　颂。

　　大悲正眼露堂堂。百步当摇闪电光。被掣风颠医瞎了。暗中拖拽下禅床。

　　佛诞辰上堂。岭上云磨松偃蹇。岩前瀑漱石琮琤。瞿昙面目全彰露。谁道今朝始诞生。跛云门棒。休放拍盲。一杓香汤三拜着。听渠千古恶名行。

　　结夏上堂。一春连雨。民心忧惧。妻子号饥。米无籴处。珍重活衲僧福德聚。衲被蒙头。无思无虑。九旬禁足。钝鸟栖芦。三月安居。蛰虫坏户。翻转铁面皮。嫌佛不肯做。酌然如此。消万两金如寸土。其或未然。黄檗作驴鞦。后头纯是苦。

　　上堂。谢首座藏主。前宵剪月亭边。曲奏高山流水。虽云狮子筋弦。品弄必资妙指。不落宫商人耸耳。嘉州大像增百倍精神。荆溪老龙。添十分活意。正音将谓绝无闻。谁料郑声乱雅中。有此清弹尔。(乃合掌云)惭愧惭愧。

　　无文和尚讣音至上堂。雷轰荐福碑。天秘无文印。字义既难明。心传谁得正。东湖泻恨浪滔天。惊𢞕瑞岩残梦醒。(拍禅床)猛拍阑干。叫天不应。哭不成兮笑不成。野花泪泪湿千峰影。

　　上堂。举大集会上。来天下狞恶鬼神。付嘱护持正法。(不知祸起萧墙内。虚等防胡万里城)若有一人不到。令四天门下。飞热铁轮追之。(抑逼人作么)中有一魔王云。待一切众生成佛竟。我方发菩提心(只恐不是王。宽裁席帽别处戴)拈云。黄面老子。布漫天铁网。贵图打凤罗龙。只者魔王也不易得。既解裂网而出。惜乎羽力不全。重遭缚杀。当时若道。宁可永劫沉沦。不从诸圣求解脱。非惟象头檀特。枯木重荣。亦使什迦老人。退身三步舍。

　　九月旦上堂。三月休征。修文偃武。治格太平。生灵鼓舞。无端塞马嘶风。又欲扬尘簸土。密运机筹。肃行师旅。塞北安南一战收。生死冤魔都扫去。重赏元勋。凯歌声撼芝峰路。虽然。不知谁是傍观孙武子。

　　上堂。谢育王藏主。九月授衣天。芝峰无可授。破衲拥寒云。对客慵开口。一大藏教。顿渐偏圆。如何分剖。雁字书空义炳然。见得分明。金屑重重翳眼睛。

　　上堂。谢太白南山元翁二座元至。举古诗云。山逢好处行已倦。(一云。书当快意读易尽)客有可人呼不来。世事相违每如此。好怀能得几回开。芝峰则不然。成癖襟怀为爱山。不逢佳处不开颜。锦屏剑阁重相见。疑在岷峨翠霭间。

　　上堂。谢育王寂窗和尚相访。一二三四五。六七八九十。(闽音)梵语华言译不成。玉几重新添注解。字义炳然。无人领解。赖有同风知。点头道奇怪。彷仿佛彿。一似东山瓦鼓歌。腔调宛同。声无高下。诸人要知格外乡谈么。(作长鼓势云)彭八刺拶。未在未在(闽音)上堂。谢秉拂造斋。书云开管宴。法轮食轮转。觑之双眼盲。味之唾三咽。云门胡饼。谩自夸张。杨岐栗蓬。急须收卷。且道收卷后如何。露柱灯笼。春风满面。

　　上堂。谢道士。兴首座相访。道德五千言。深明玄妙句。云门一字关。截断横陈路。十二峰前。危分险布。唤醒惺惺石上瞌睡主人公。握手评论。掀眉笑语。惊放寒梅一两花。漏泄先春。奔驰驿使。(拍床云)哑。寻香逐臭人无数。

　　郡王忌。提纲。向上机。顶门眼。察秋毫处暗昏昏。透险崖中平坦坦。三世诸佛。正视无门。白牯狸奴。活埋何限。(以拂子击床云)这里见得彻去。便见从上诸圣。脱珍御服。衣弊垢衣。捞捷群生。入泥入水。故我奉化郡王。述而不作。了如幻三昧。隐菩萨相。现宰官身。致君泽民。封王建节。奋医国手。穹护法城。凡圣情空。死生梦破。尘劳境寂。智慧花开。九有四生。皆承恩力。且道。行何行愿。获此殊胜。(挂拂子云)妙处欲言言不及。月移花影上阑干。

　　结座。亲随弥勒下长汀。一字王书奉化名。辅国功成归内院。子孙恩被锦衣荣。

　　上元上堂。谢知客。无辨古今眼。有辨古今舌。说得十分真。何如见得彻。见得彻。耿耿心灯夺夜寒。年年宴赏元宵节。

　　上堂。谢道士至。茅舍春深。韶华可人。山花裛翠。烟草如茵。况有寻幽客至。锦囊探句。藜杖挑琴。握手松根同一笑。高风曾不护东林。

　　上堂。雪窦方庵遗书至。广汉马驹子。十方罗汉僧。不吃金鸡粟。专衔血战冤。古龙渊吸干到底。清凉树靠倒无根。五处移场弄𡾟险。化机曾不涉春缘。休征藏密。地陷天崩。棠棣花残雁沉影。椎胸未免哭苍天。

　　四月旦上堂。三月青春弹指过。九旬朱夏又从头。茶抽雀舌郎忙摘。麦弄虾须逐旋收。炽然说法。声撼林丘。(拈丈)南阳忠国师来也。见汝诸人不识。(掷下云)倒骑佛殿。径入蟭螟眼里去也。

　　上堂。谢秉拂造斋。天厨禁脔。熊掌与鱼。二难兼得。我此一众。久受枯寂。食法二轮。同时拨转。饱尝真味。无著欢喜处。可谓无上法喜。纯陀之供。虽然。且道。与天厨禁脔。相去几何。(拍床云)五陵玉筋耽肥软。何似春山笋蕨肥。

　　五月旦上堂。结夏已半月了也。水牯牛作么生。爱从荒草去。不向坦途行。闹中牵索。静处加鞭。月白风清眠露地。声声牧笛响烟村。

　　端午上堂。小供天中节。家贫乐有余。蒻包粳米粽。茶点石菖蒲。不用童寻药。何须鬼𦘕符。千妖俱扫迹。长夏得安居。虽然。衲僧门下。天地悬殊。

　　上堂。放下着。莫妄想。无孔铁锤。半斤八两。面门抛掷。土旷人稀。无业赵州元不会。凤林徒自说吒之。

　　六月旦上堂。六月苦炎热。蜡人何似生。火云烹得解。解后却完全。堪笑云门老。杲掣风颠。通身臭汗。微凉生殿阁。打失鬼精魂。要会诸佛出身处。(良久拍膝)驴年驴年。

　　上堂。眼里着得须弥山。耳里着得四大海。子细思量。身如椰子大。着许多𡏖𡏖圾圾作么。瑞岩眼里着声不得。耳里着色不得。年近八十。救死不赡。何暇向声前色后。鼓弄人家男女。今朝旦喜。祖父田园。旱苗得雨。高下丰熟。一饱可期。鼓腹讴歌。快活快活。你这一队汉。略不知恩。更来者里。挨肩并足。讨恁么碗。(拽主丈下座。大众一时走散。复云)侍者收取拄杖上堂。请监收。雨足龙闲。年丰民乐。袖出刈禾镰。大地全收却。归来十二峰前。别甑炊香。明玑满钵。喂饱活衲僧。曲肱酣睡。着。佛法身心烂似泥。(拍膝)哑。医无药。

　　上堂。截鹤续凫。夷壑盈岳。肇法师。折许多气力。作什么。古今天地。古今日月。山是山水是水。僧是僧俗是俗。切不得动着。何故。彼自无疮。勿伤之也。

　　上堂。谢新旧两班。十二峰前傀儡棚。尽由行主线抽牵。编排科段无新旧。歌舞秋风乐管筵。

　　上堂。谢江西巽藏主。雪峰来。人从福州来。接得江西信。报道雪峰木毬。辊入育王鳗井。怒浪翻空。鱼龙乞命。秋风吹落惺惺石上。惊触主人翁酣睡醒。(良久)掀眉一笑千峰静。

　　中秋上堂。八月十五中秋节。人皆竞赏天边月。心月孤圆自不知。不涉圆亏光影灭。马师父子错商量。拂袖便行犹未彻。诸人还见心月么(以拂。打○相)急着眼看。重重金屑。

　　打板上堂。岩桂飘香。井梧凋叶。活祖师机。重重漏泄。见得分明眼似眉。道得完全舌如结。诸人要知亲切句么。蒲团三月冷如冰。今朝稳坐。静听渠分说。

　　重九上堂。九月九。重阳节。不向东篱赏菊花。只点茱萸茶一啜。苦涩难尝舌如㔢。更吞栗棘蓬肝肠裂。且道陶渊明。还曾知此味么。(乃摇头云)莫说莫说上堂。九月授衣天。山林无可授。破衲拥残云。痴坐蒲团透。长庆棱卷帘悟道。病眼见空花。香林远纸袄大书。破袖争出手。凫短鹤长。驴前马后。(拍膝云)不知笑破他人口。

　　上堂。谢道士游山归。会万物为自己。其惟圣人乎。(拈主丈)主丈子。嫌佛不肯做。不居凡圣位。自己生冤家。更有何物可会。朝游檀特。莫宿罗浮。雁宕天台。随缘放旷。健行青草径。困卧白云根。优哉游哉。快活活快。且道谁是同行者。(靠丈。顾视云)聻上堂。绣合新添一线长。金针斗巧制鸳鸯。(竖拂云)不知这个长多少。莫把龟毛乱较量。

　　上堂。为勤监寄库水陆。如意珠在何许。尽情收拾坚牢库。轻如毫末重如山。贱似黄金贵如土。轮锤击不开。毗岚散还聚。隋珠照乘何足云。赵璧连城难较此。岂不见。郁山主。骑驴过断桥。攧杀知落处。凛凛寒光照千古。又不见。个寂子。通身有口难吞吐。倾出栲栳珠。殷勤奉东寺二老。家珍谁堪分付。勤监寺喏。牢记取　(颂)要见心珠发耿光。只消一念破悭囊。昆虫草木承恩力。世世藂林建法幢。

　　上堂。谢秉拂干斋。并修墙。十方义聚。和气如春。非魔非佛。无主无宾。食法二轮能妙转。不虚剪月过书云。虽然。闻韶不知味。门户喜重新。

　　上堂。谢远首座。并说规矩。结绳为政。画地为牢。尧舜之君。犹有化在。拈丈主丈子。罪犯弥天。刚强难化。非结绳可以取其信。非画地可以格其非。商令至严。恶心转炽。瑞岩老朽。既司其职。当言不避截舌。(卓丈)轻轻点着。返朴还淳。何故。不过虎溪桥。谁识东林远。

　　佛成道上堂。当年不合弃金轮。忍冻吞饥度六春。又被毛头星换眼。至今苦屈未能伸。瑞岩不孝。尚有慈心。烧块木头修薄供。且图温饱过。切忌赚他人。

　　正旦云晴上堂。兆应丰年。单明一色。玉作楼台。银连巷陌。新晴人喜贺元正。不识春山头并白。

　　上堂。谢新旧知客掌财维那。茶迎过客无新旧。秤定须弥有重轻。活弄手头虽得妙。何如闻爆桶箍声。

　　涅槃上堂。今朝二月十五。黄面瞿昙灭度。诸方挝鼓声冤。尽是闲言长语。一点涅槃心。无人知落处。(拍膝云)山花泪滴如红雨上堂。久雨新晴。物情显焕。蝶弄海棠阴。莺啼杨柳岸。声色纯真。不得一半。堪笑灵云活眼睛。却被桃花换。(拍床云)哑。瞎汉瞎汉上堂。谢都寺殿主。并𠕋子。广福和尚相访。杨岐栗棘蓬。赵州殿里底。一句当机裂万差。尽大地人扶不起。且道。达磨西来。所传𠕋子上。还该着么。如辨端倪。三脚驴踏破坤维。然灯佛在你脚底。

　　上堂。谢天童环溪和尚相访。四十年同参。廿余年相别。不唱菩萨蛮。何暇说佛法。蓦劄相逢十二峰。我患生盲你患聋。是圣是凡都莫问。且分苔石憩松风。

　　上堂。谢智首座龙维那相访。客路奔驰岁月深。朝游东鲁暮西秦。子规苦劝人归去。血溅岩花几见春。只如象骨岩法战不胜。大隋庵劫火洞然。还有这个消息么。待须弥崩倒。却向汝道。且道须弥。几时崩倒。(喝)看。

　　寿崇节满散上堂。示大家身。为帝王母。与佛同生。福兼寰宇。万国欢悰庆诞弥。蟠桃何止宴瑶池。

　　祝香云。一德覆坤维。永辅明君之化。八荒开寿域。长居圣母之尊。

　　浴佛上堂。棒打不死。水浸不死。指地指天。周行七步。做出许多装夯子。瑞岩不欲证父攘羊。讦人短处。勉强办一盆汤。为洗通身染污。教渠知有净智庄严功德聚。虽然。笑倒门前老松树。

　　干会节满散上堂。九曲河清产圣人。行尧舜道觉斯民。万邦翘仰垂衣化。鼓舞春风贺太平。

　　祝香云。色禽峻宇。常怀五子之歌。富寿多男。式副封人之祝。

　　结制上堂。九旬禁足。困鱼止泺。三月安居。钝鸟栖芦。圆觉伽蓝俱扫迹。释迦弥勒是他奴。且道他他是谁。(喝云)切忌安名立字礼都寺供佛寄库。提纲。元礼首座。与老僧见处一般。(苦瓠连根苦)杨岐监寺。跨瞎驴踏人无数。(甜瓜彻蒂甜)似这般底。束作一束。投寄坚牢库藏。亘百世无一毫增损。光吞宇宙。声振古今。以此供千佛。合掌道难消。以此利群生。铭心思报德。何患袈裟下坚固。谁云法﨟不增高。先身后身。一梦两觉。且道承何善力。得恁么殊胜。(以拂击禅床)欲穷千里目。更上一层楼上堂。谢闽浙蜀中兄弟相访。筀笋剪龙须。山茶烹雀舌。款客话家私。各打乡谈说。闽蜀同风。浙音迥别。老倒芝峰耳重听。(拍床云)子规声诉三更月端午上堂。道士书符。引鬼入师巫舍。童子采药。抱病投良医门。自身无疮。徒劳针艾。瑞岩素无活人药。亦无夺命符。俯顺时宜。(以拂画一画)百怪千妖俱扫迹。饱占米饭唱山歌。知音者少触脾多。

　　上堂。煎笋并谢前白云和尚相访。倾倒投子油瓶。拗折龙孙头角。大炉鞴里烹煎。香透千岩万壑。殷勤奉供。昔年高卧白云僧。与无舌人。从头咬嚼。咬得着。鼓舞升平。唱村田乐。

　　上堂。谢灵峰权管。跨弄蹄驴。住疏壁院。千古遗风今再见。吞吐何须栗棘蓬。煅炼已成丹九转。倾出瓶壶。寒光闪电。扶危妙在通权变。

　　立秋上堂。一叶落天下秋。一尘起大地收。三世诸佛。历代祖师。天下老和尚。古往今来。未曾起一毫情念。因甚十方虚空。悉皆消殒。知么。但得龙王致霖雨。大田多稼自丰年。

　　解夏上堂。(闰六月)九旬禁足已嫌多。那更重加一月遥。不解六根门互用。蜡人铁做也应消。

　　上堂。八月秋何处热。塞雁来宾。井梧凋叶。(拈丈)衲僧主丈知时节。(画一画)千里万里一条铁。(卓一卓)阿剌剌。

　　中秋上堂。谢祖印西堂太白客。祖印高提。虚明炳焕。譬如中秋夜月。高低普照。幽晦俱明。若论灵山指曹溪指。好修行好供养。总是光不透脱。诸人要见光境俱亡。十方通畅处么。问取玲珑岩下。具透关者。

　　九月旦上堂。谢新旧两序。监本祖庭花。东西争擢秀。一等放清香。不分新与旧。枝枝叶叶。𨺗顿精神。妆点芝园劫外春。

　　重九上堂。秋菊铺黄。茱萸裛翠。彭泽渊明。清吟浊醉。一年一度赏东篱。蹉过重阳总不知。因甚如此。逐物意移。

　　上堂。谢监收。天童兄弟相访。䆉稏黄云。精神玉粒。熟知稼穑。人着意勤。收拾已收拾。舂石坠腰。炊香满室。客来唱曲贺丰年。抚髀清欢。莫嫌贫极。

　　开炉上堂。监寺庄主知库。杨岐驴弄蹄。天衣雁沉影。两个老无知语。不分邪正。何似火炉头话。无主无宾。是非审定。不违法印。虽然我王库内。岂有是刀哉。古今多少人。以橘皮为火。纷然错认。(拍膝云)哑。死灰煨杀谁深省。

　　达磨忌拈香。航海而来。面壁而坐。未明直指单传。先被梁王勘破。当门齿露风。只履归何早。熊耳峰前。累累荒草。至今惹得行人笑。

　　元正上堂。昨宵送旧。今日迎新。迎新送旧。费尽精神。新旧两头忘记了。始知今日是元正。不用借婆衫子拜。今年人是去年人。

　　元宵上堂。并谢知客监寺。绵州憩藏主。贫苦芝峰。赏元宵节。宴乐佳宾。将何铺设。明挑海底灯。细剪亭前月。打拍东山瓦鼓歌。(作打丈鼓势云)掤八刺札。乐有余清不彻。趣味森严。恰似赵州。曾到未到。吃杯杯茶。洞山生姜不改辣。(拍膝云)哑。不是知心向谁说涅槃上堂。二月十五。瞿昙灭度。山鸟悲春。山花泣雨。尽大地人。有屈无伸处。(拈丈)独有瑞岩主丈子。铁作心肠浑不顾。唱太平歌。(卓一下)欢声满路。因甚如此。(靠丈云)歼厥渠魁。澄清寰宇三月旦上堂。浴乎沂舞雩归。道存目击。乐以忘机。嗟叹奔驰途路客。抛家失业有谁知。(拍床云)杜䳌啼出血。劝得几人归。

　　上堂。薄福值荒年。日餐三顿粥。两眼挂青山。真味填枵腹。贫有余乐不足。谁管古人见延寿。不见延寿山前麦熟与未熟。无事岩泉洗耳听。幽禽巧奏阳春曲。好大哥。快活快活。

　　佛鉴和尚忌拈香。五髻峰头。怨憎会苦。热血相喷。重重染污。个样老妖魔。惭愧今朝死。粗茶一瓯。粗香一炷。(插香云)供养阿侬。(作女人拜云)愿百劫千生。蓦劄相逢。好眼看承。好心攀顾。切莫重行𡾟险路。何故。背后恐遭人指注。

　　四月旦上堂。大地全荒总不忧。夺饥人食缚耕牛。衲僧举止合如是。百炼精金肯博鍮。

　　佛诞辰上堂。捞捷群迷。示生五浊。臭秽通身。如何洗却。百衮洋铜。(以手作浇汤势)浇一杓。(阿爷爷。［叶言］)彻骨清凉。快活快活。

　　德祐元年。二月十六日。退院上堂。

　　六年偿债芝峰寺。费尽衣盂用尽心。今日杖藜行活路。笑看花木媚清阴。

　　希叟和尚广录卷第三
卍新纂续藏经第 70 册 No. 1390 希叟绍昙禅师广录


　　希叟和尚广录卷第四

　　小参

　　结夏小参。(拈主丈云)二千年前。摩竭提国。(卓下云)亲行此令。车不横推。理无曲断。二千年后。静深堂上。(卓云)小店新开。阿魏无真。水银无假。当场辨的。应用无亏。垂一机。坐断天下人舌头。使一星。毒入天下人骨髓。以此禁足。朝游檀特。暮宿罗浮。以此护生。地绝昆虫。水无鳞介。然虽如是。(靠丈云)且靠一边。何故。善贾之家。不停死货。

　　举德山示众云。今夜小参不答话。问话者三十棒。(当门悬白泽)时有僧出礼拜。山便打。(赏不避仇仇)僧云。话也未问。因甚便打某甲。(泪出痛肠)山云。汝是甚处人。(入泥入水)僧云新罗人。(不劳再勘)山云。未跨船舷。好与二十棒。(贪行荒草里。不觉露沾衣)拈云。德山前头较些子。后头笑杀人。子细看来。可谓少年曾决龙蛇阵。老大还同稚子歌。

　　法华小参。鈯斧埋藏岁月深。岩居日与白云邻。业风无柰重飘鼓。又作担柴卖筊人。事到于斯。难为迴避。只得草鞋紧峭。楖𣗖横担。踏翻玲珑二十里之松涛。来看洞庭七二峰之萝月。呜咿樵唱。款乃渔歌。鼓舞升平。乐无为化。且道承谁恩力。(挂拂子云)切忌妄通消息。

　　举教中道。森罗及万像。一法之所印。(师拈云)黄面瞿昙。一乘席上。三百六十骨节。八万四千毛窍。尽情撒向诸人面前。直至而今。收拾不上。新法华。虽无较长短浅深之手。要断二千余年。未了公案。(以拂子。空中拨云)森罗万像。甚处得来。(击禅床一下云)一法向甚处着。(掷下拂子云)道泰不传天子令。时清休唱太平歌。

　　冬夜小参。无阴阳地。长恶根株。枝梃不萠。花开无影。结团团果。非青黄赤白形其色。非甜酸苦涩充其滋。春阳煦妪。不足以育生。霜雪凭陵。岂赖其成熟。原其用。非杨岐栗蓬之可拟。杂其真。非黄檗蜜果之可俦。圆陁陁。独露于万像之中。赤洒洒。孤标于八纮之表。轻如毫末重如山。贱似黄金贵如土。法华包藏既久。今遇书云令节。打破悭囊。和盘托出。供养诸人去也。(以拂子。打一圆相云)还见么。觑之眼睛枯。嗅之脑门裂。味之咽喉结。食之髑髅干。若是舌头无骨底。信手拈来。不妨吞吐。忽有个汉出来道。长老甚好供养。太粗恶生。只向他道。蟠桃只解供王母。霜橘从教占洞庭。

　　举洞山与泰首座。吃果子公案。(师拈云)这则公案。古今多少人咬嚼。多是浑囵吞。少见百杂碎。法华于众口分餐处。试咬一个看。掇退果卓。不无洞山。未免倚势欺人。不顾傍观者哂。法华当时。若见他道。有一物黑似漆。即以手掩其口云。低声低声。非惟塞断洞山咽喉。亦免后人粘牙缀齿。具眼者辨取。

　　岁夜小参。千圣枢机。群情杻械。尽底掀翻。未为脱洒。(拈主丈)主杖子四十余年。拨草瞻风。参寻知识。究明此事。逗到﨟月三十日。依旧黑𥻘皴地。引得马当庙大王。忍俊不禁。向碧玉盘中。青螺影里。布扶疏梅月。奏萧瑟松风。泛渔浦雪航。鸣樵家玉斧。将家私尽情花擘了也。拄杖子。(喏)还会么。惺惺着。囱前虽点旧年灯。楼上已吹新岁角。(卓下云)错举东山空和尚。与梦石分岁云。岁暮人人有所分。翁今分岁亦随群。饼翻溪上团团月。脍缕檐间细细云。漱壑醴泉珠万斛。堆盘珠柳雪千斤。两翁一饱风颠在。倦仆饥童总未闻。(师拈云)雪峰大开东合。宴乐佳宾。则固是。超群逸格。点检将来。未免将常住物。当自己人情。法华家贫难办素食。勉强效颦。与诸人分岁去也。草舍开张小小筵。炊无米饭爨无烟。通身饱暖憨憨睡。梦到沧洲白鸟边。

　　结制小参。布袋结。包括乾坤无漏泄。禁网开。灵禽异兽撞头来。释迦老子。不善用心。以大圆觉为伽篮。平地挤人。堕坑落堑。法华不欲助桀为虐。向脱落无羁处。辟通天活路。与诸人开粥共夏。(拄杖画一画云)万缘画断。一物不为。东廊西庑。饱饭闲嬉。听殷都料斫木形瓦棺之用。任马泥水磨砖泄南岳之机。是亦不管。非亦不知。佛法身心烂似泥。(卓下云)任运独超千里外。松萝不与月轮齐。

　　举达磨见武帝。帝问云。如何是圣谛第一义。(八角蒺藜当面掷)祖云。廓然无圣。(铁网漫空)帝云。对朕者谁。(砒霜本是毒)祖云。不识(截耳卧阶)帝不契。(买石得云饶)祖遂渡江。(善为道路)复拈云。老胡殚千金之产。学屠龙之伎。伎成无以施其巧。虽然。谁知冷灰里。九转透瓶香。聊呈一颂。宫花压𩯭坠乌云。倾国风流宛胜秦。玉笛插藏人不见。夜深吹起凤楼春(众中莫有递相品弄者么。自顾视左右云)有。(拍膝云)邪法难扶解制小参。布袋头开。东去西去。满目荒榛。一身尘土。破草鞋等闲踢出。后弥勒前释迦。折拄杖信手挑来。胡张三黑李四。瞎顶门眼。辩龙蛇。透险崖机。擒虎兕。朝游南岳。暮宿天台。昼往西天。夜归东土。此犹是衲僧寻常行履处。争柰法华横点头。未敢轻许。何故。鸿飞冥冥。弋人何慕。

　　举洞山示众云。秋初夏末。东西去去。直须向万里无寸草处去。刘阳庵主道。出门便是草。(拈云)一人平地上险崖。一人险崖中平地。点捡将来。总欠一着。聊呈一颂。

　　万里无寸草。出门便是草。支筇寂寞中。望断无人到。

　　结夏小参。紧结布袋头。森罗万象一时收。高挂主丈子。火冷云深无觅处。契此翁用尽神通。拖不行把不去。未免饮气吞声。向大寂光中。禁足护生。怗然而住住大住地变荒榛。晴天飞雹雨。德山临济。迴避无门。云门赵州。隐身无路。又说甚平等性智。金裹烂泥团。身心安居。水浸黄杨树。开粥共夏。馊饭祭闲神。圆觉伽蓝。蒿篱关猛虎。有来由无本据。总是熟睡饶谵语。契此翁诺兜率内院即得。乳窦峰前。斫额望汝。(拍床云)牢记取举药山示众云。我有一句。待特牛儿生。即向汝道。(铁索锁长江。岂知鱼变化)有僧出云。特牛生儿了也。自是和尚不道。(倒用司农印)药山唤侍者点灯来。(闭目食蜗牛。一场酸涩苦)其僧抽身归众。(虎斑终不似人斑)　拈云。药山老儿。向千圣顶𩕳。辊出百花毬。直是不形文采。争奈这僧。机如掣电。眼似流星。等闲一击百杂碎。待点得灯来。片帆已过东海。

　　为行者立参。贪传无底钵。㘽松道者。七岁重来。爱吟落韵诗。寒山𤺊儿。半生清苦。甘贽手亲行衬。累南泉打破粥锅。老卢眼不识书。摵黄梅非台镜。穷伎俩一时拈弄。恶声响千古流传。人苟存尊尧鄙桀之心。岂无希颜慕蔺之作。务在克遵师训。更须痛念己躬。盐车马。展骥可期。陶壁梭。化龙有日。切宜谨守。无致故违。三十竹篦。莫言不道　复颂云。

　　槽厂安身不记年。一心希慕岭南能。肩头飏下泼柴担。要汝来传佛祖灯。

　　晚参。旃檀藂林。旃檀围绕。破驴脊上足苍蝇。狮子窟宅。狮子颦呻。穷伎俩不劳拈出。我此一众。身无所倚。心无所缘。真实具存。了无枝叶。等闲开口。声振梵天。信手拈来。香浮宇宙。文殊师不能控御。束手堕悬崖。南堂老岂解提持。谩献辽束豕。屏息狐狸之形。扫除荆棘之林。威震祖庭。光扬法席。于斯告报。赵婆沽醋。取笑诸方。众中莫有纯一无杂。不受涂糊底么。如无。(拈主丈)拄杖子。未免引诸人。全身入草去也。(卓一下)欲穷圆泽意。须到葛洪川。

　　解夏小参。小小青山。藂藂翠竹。野景无多。怡然纵目。明觉老人。向独脱无依处。闲坐解疏慵。为静胜所缚。(拈丈)主丈子。同辙不同途。见山不是山。居竹不见竹。业识忙忙卒未休。(卓一下)忙中解唱阳春曲。花簇簇锦簇簇。听不足玩不足。(卓一下)款乃一声山水绿。只如声色纯真。动静一致。于衲僧分上。还有小分相应也无。(靠主丈。良久)还我九十日饭钱来为新归堂兄弟晚参。画地为牢。已是伤风败教。结绳为政。明知散朴离淳既云拂迹成痕。因甚凿空安柄。老臊胡。左搓芒绳缚鬼子。越禁者多。后掘地窖陷平人。突围不少。积年尘镜假揩磨。始见光明。蹊田特牛去鞭绳。岂能耕稼。切忌知而故犯。务在遵而力行。虽无罪贯三千条。只要罚油十六两。聊陈管见。以晓后来。塞却耳根。分明听取。(说规矩。不录)颂一茎草外隐全形。翳尽藂林活眼睛。破绽莫教轻捉着。堂前高挂赎金名。

　　冬至小参。一拳拳倒黄鹤楼。一剔剔翻鹦鹉洲。发许多无明多么。万机休罢无余事。肱枕萝囱卧白云。踏破篱门。捉起来打。总恁么。祖师门下。苔封古径。荒草离离。有甚么共语处。(拈主丈)主丈子。忍俊不禁。向阴阳未判。动静未分已前。辟开线路。与诸人。应时纳祐去也。(卓一下)群阴剥。水退石棱生。山空霜木落。(卓一下)一阳生。冰河新发焰。石笋暗抽茎。(画一画)阴阳削迹。(又画一)动静无痕。皓老布裈。拈来赫历赤。洞山果子。咬破浑仑吞。熙熙焉陶陶焉。云外不知尧舜化。饭余曝背傍晴檐。虽然如是。(掷丈)不直分文除夜小参。圣谛廓然无。一苇横江阔。少林立雪。冻折牛腰。庾岭争衣。行甚驴脚。活马驹于金鸡粟下。养虎危身。死临济于黄檗棒头。助桀为虐。古路断碑皱剥。水上红旗闪烁。开畬锹子。钝铁无锋。安心石头。碔砆难琢。这一络索。尽情抛却。年穷岁尽。各有生涯。又谁把他人。泼笊篱。漏木杓。高烧柮榾御春寒。饱和罗饭村田乐。衲衣下事休拈着。轻拈着。(拍膝云)楼上已吹新岁角。

　　众寮晚参。说规矩。妙斫去漫。巧运风斤之手。专工修月。细无玉斧之痕。木之就规矩。在梓匠轮舆。金可作瓶盘。假洪炉烹炼。学道谨鞭羊之戒。希贤思𦘕虎之羞。蝇附骥千里可期。葛倚松九霄有望。马胜热威仪摄众忍不步趋。婆罗门聚会无殊。速须敬远。堤防六贼守心城。莫使穿窬。扫荡群邪行正路。须教透彻。百丈颓纲。要人提掇。杨岐破屋。要汝支撑。灼然皮下有血人。终不随他语脉转。倘能深信。彼此无辜。其或未然。(拍膝一下)啼得血流无用处。不如缄口过残春颂　千丈岩头太险生。无端更掘陷人坑。深深叠石防颓岸。要汝临崖撒手行。

　　结夏小参。(拈主丈)隔墙见角知是牛。隔林见烟知是火。衲僧门下。挈水提瓶。不可放过。(卓一下)击碎神驹白玉鞭。(画一画)掣开古殿黄金锁。偃三玄戈甲。扫荡祲氛。去五位君臣。肃雍清庙。止原梦二子。休逞神通。叱跛脚阿师。不须话堕。百法明门关闭了。四壁萧然无一窖。又教谁九旬禁足。癞马系枯桩。三月安居。瞎驴牵石磨。月娟娟山悄悄。笑拍阑干唱竹枝。哩哩啰啰无人和。(卓一下)遏云声断千峰晓晚参普说。慈明骨董箱。荷斯文重寄。眼中金屑万重。杨岐三脚驴。躐先圣灵踪。脚下泥深三尺。原其撺身军伍。吃苦吞辛。缩项嗟嘘。忍寒受饿。故有展戈矛吞栗棘。前不构村。后不迭店。贻千古法门之诮。后世劈琴煮鹤。漫紫削方。汉楚割鸿沟。争图王霸。弃骨董。

　　箱。如烂缯弊屣。视三脚驴。如疥狗泥猪。圾垃成堆。谁肯正眼觑着。致令象头檀特。九十六种。不了妙觉。未入正修。穷空不归。还入轮转底。乘闲而入。覆巢破卵。剥床及肤。殆无所容膝。众中若有个汉。牙如剑树。口似血盆。欲不报平奋不顾身。怒臂援溺。烟尘不动。歼厥渠魁。逐大军于藕丝孔中。䇿元勋于凌烟阁上。如关羽斩颜良。目无万军之敌。卧龙擒孟获。面施七纵之机。盘珠坂丸。了无留影。疾风凌雨。岂待褰裳。俊哉俊哉。快活快活。诸禅德。决欲担荷此事。若非浑钢打就。生铁铸成。翻转面皮。爷也不识。脚尖踢倒三世佛。鼻息冲破五须弥。力负万钧。眼生三角。少室门墙。鲜觑崖涘。前所谓慈明撺身军伍。一见汾阳。便有夺枪杀贼之意。千钧弩发。乃云。自到师席。每见垂示。皆世俗鄙事。佛法二字。略无所闻。(满川龙虎举。犹自说平基)汾阳知是个汉。不肯放过。略施鼠伎。怒骂云。是何秃子。敢裨贩老僧耶。(折许多气力作么。诛龙之器。惜用挥蛇)慈明惊走声救。(将谓有多少奇特)汾阳掩其口曰。唤作骂耶。明大悟。(消得龙王多少风。买钱得金。一场富贵)又被胡僧觑破。六人成大器。(［豆］娘颜本丑。那更饰黄金)明就辞归里。(照顾溪边老婆子。善为道路)幸自可怜生。无端汾阳矢上加尖。念一道五天神咒。梵语不成。唐言不是。天无头。(劈面便唾。年衰鬼弄)人吉州城畔展戈矛。(着甚死急。顶戴烧钟十万斤)将军疋马林下过。(草贼大败。士元贪展骥。不顾髑髅干)袁州城里闹啾啾。(一家有事百家忙)后住南泉。以杨岐充监寺。(臭肉来蝇。不是冤家不聚头)穷煎饿炒。透金圈吞栗棘。日求升合度朝昏。(鬼家活业。馊饭祭闲神。不劳拈出)一日际晚。慈明出游。(龙得水时添意气。虎逢山色更威狞脚跟不点地)岐乃挝鼓。请归立参。(折逼人作么。毒蛇须是乞儿捉)明乃示悔。(鸦臭当风立。掩耳而退)丛林因有晚参之名。

　　山僧比来。谬玷师席。居万峰顶。白云往来。野鸟啁哳。无𣸪故时败人意中事。得与五湖四海。学般若龙象。开粥共夏。昼看飞瀑。夜倚团蒲。坐卧经行。不知身在圆觉枷蓝。现成受用。若起一毫分别之想。便堕圣凡阃域。若堕圣凡阃域。便分生死路歧。若分生死路岐。便入邪魔群队。如蚕作茧。自萦自缠。障闭出身之路。回视骨董箱。轻若鸿毛轻。尽力举之不动。三脚驴。俊若神驹俊。尽力鞭之不行。病在伊何。病在偷心未死。所以道。临际儿孙。不受鉴觉。若受鉴觉。自救不了。岂有宗门奇特事耶。到者里。直须尽情放下。将从前学得底。参得底。悟得底。圣凡阃域。生死路岐。邪魔群队。束作一束。飏在大洋海外。更海外。空劳劳地。别立生涯。将一茎草。作丈六金身。将丈六金身。作一茎草。随缘放旷。任运腾腾。凡亦不知。圣亦不会。三间茆屋分云住。十里松门伴月游。其或未然。中峰虽在猿啼处。不问樵家路转迷。

　　告香。万法是心光。诸缘惟性晓。本无迷悟人。只要今日了。释迦老子。达磨大师。天下老和尚。逾城栖雪。向壁观心。担板辊毬。擎杈竖指。潜行密用。险布危分。列派分宗。千差万别。逗到腊月三十日。结角罗纹处。是了耶。不了耶。幸自可怜生。无端龟毛拂子。老无定力。刺脑胶盆。刚要从公定当。(竖起拂子云)这个不是万法。唤甚么作心光。(击床云)者个不是诸缘。作么生惟性晓。悟是谁悟。迷是谁迷。(画一画)悟迷无影迹。佛祖绝离微。松风瑟瑟。萝月依依。对客高堂清话歇。(挂主丈云)冷和云影挂松枝。了不了兮谁得知(散说不录)解夏小参。百二十日夏。今宵已足期。蜡人轻检点。不见两茎眉。致令明觉老人。訚訚含笑。水边林下。瘦䇿闲戏。将乳峰白石。偃盖苍松。锦镜清光。珠林翠色。揍成瀑布一联诗。那斯祁。力㘞希。新翻音律。逸格风规。梵语华言该不着。赓酬惟有夜虫知(拍床云)不遇寒山举向谁。

　　冬节小参。捏聚大千。指甲上尘尘法界。踢出古佛。脚尖头步步寒花。临际儿孙。不受鉴觉。玲珑八面自回合。峭峻一方谁敢窥。盘珠坂丸。了无留影。说甚阴极阳生。道消道长。赫赤布裈。随时换替。岂容皓老书名。团栾果子。信手拏撮。未许洞山知味。刬断去路。截断葛藤。饭余散步出松门。远看青山近飞瀑。虽然如是。不是一番寒彻骨。争得梅花扑鼻香。

　　除夜小参。屋中有主从君住。尺棰当猛虎。奋呼而操击。无主外来俱得路。徒手遇蜥蜴。变色而却步。(拈丈)主丈子。烂游湖海。四十余年。硬葛怛。黑𥻘皴。翻转铁面皮。亲爷也不识。塞破临际血盆口。孰教伊旱地轰雷。捶折德山粗䊪梨。免致得孤峰结草。自余断碑横古路。水上立红旗。撼茶原梦。弄鬼精魂。说识论心。随邪倒见。擎杈竖指。臭雾漫天。担板辊毬。祲氛塞路。(卓一下)不消一劄。瓦解冰消。众中蓦有个汉。出来道。主丈子。峻机妙用则不无。只如﨟月三十日。一点气使不着。又且如何摆拨。(又卓一下)来年尚有新条在。恼乱春风卒未休。

　　为行者立参。负石舂粇。卢行者十成钝置。吟诗捉饭。寒山子一世颠狂。这不唧𠺕汉。钝置藂林。惟大阐提人。别行活路。安排锹钁。旋㘽冬岭之松。淬砺锋铓。快刬春庭之草。澡心清洁。泼凡夫成佛不为难。苦口叮咛。老和尚怜儿不觉丑。急须悔过。莫返为冤。冀汝净行人。速下菩提种。

　　晚参。利剑斩虚空。万象鸣嚗嚗。蒿篱关猛虎。大地暗昏昏。衲僧行履。如火烧冰。如蛇噀毒。无你近傍处。无你啖啄处。气吞牛斗三千丈。俊哉俊哉。头戴烧钟十万斤。快活快活。耕破山前地。穴鼻牛拽断绳头。踏断天下人。良马驹过由鞭影。呼临济提瓶挈水。呵德山捧砚脱靴。上门上户眼如铃。有么有么。机如电。嫌佛不肯做。自己生冤家。膝下有黄金。肯受人笼络。灼然如是。衲僧门下。本色大阐提人。其或未然。前路蓦然逢着虎。莫谓翁翁不道来。

　　结夏小参。握灵蛇簸弄乾坤。韩信临朝底。抱金匮深藏岩谷。诸葛困茅庐。(拈主丈)主丈子。忍俊不禁。从公定当。(卓一下)贬向二铁围山了也。尽法无民。放开线路。向飞雪岩前。现前清众。遵行古制。创立新规。以大圆觉。吃蒙汗药。为我伽蓝。马厩牛栏。身心安居。系缚盲驴。平等性智。鸭鸡无气。黄面老子。积世家私。一时泼撒了也。且道九十日内。诸人将何受用。(靠主丈)万壑深云千峰月。枕肱无事放憨眠。莫道无事好。

　　中夏晚参普说。金鸡一粒粟。马驹踏杀天下人。莫吓我堂堂行九逵。嚼啮金勒。便有天闲十二气象。黄檗三顿棒。临济未是白拈贼。灼然灼然。跳篱蓦墙。脱间漏架。重关巨辟。劫尽家财。说甚青毡吾家旧物。慈明易身军伍。遭汾阳怒骂。连声求救。(消得龙王多少风)骨董箱荷斯文重寄。一缕系千钧。厥后黄龙。奋卓荦不群之志。筑满一肚皮。闲言长语。到处领众行脚。(前不构村。后不迭店)将谓秦无人。掷枕子打云峰。汞银入煆即流。真不掩伪。曲不藏直。向闻棒声合吃处。不消一劄。久佩泐潭冬瓜印子。一时百杂碎。(迟八刻)丑人丑举止。佛手驴脚。欲隐弥露。引得展大旗。拖条布裙。屎臭气无眼山翁。拳分背触。尘飞翳天难扫去。猫捕鼠巧尽拙生。选佛得甲科。从缘入无失。醯酸蚋聚。肉臭蝇攒。邪法难扶。如何得是。杨岐听喃喃幽鸟。深村荒草。把手共行。(赤眼撞着火柴头)住单丁破院。布雪珠满床。缩项嗟吁。冻饿不死。弄蹄驴子。踏躐白云。绝后再苏。闻驱傩笑。略伸怒臂。一拳拳倒黄鹤楼。一踢踢翻鹦鹉洲。直得通身汗下。向一茎草上。现琼楼玉殿。(鬼家活计。不劳拈出)有般汉。出得酱瓮。不解澡身。鼓喙呀唇。咬人火急。摵摩尼珠百杂碎。(将谓天雄附子。元来草木乌头)贫无四壁。强书白契。贱卖田园。松竹清风。尽情狼籍。(有甚共语处)频呼小玉。识得家私。子湖看狗舌如钳。拨火穷神归破堕。(家贫生出［豆］娘儿)似者一火。不唧𠺕底。衲僧门下。掘窖深埋。有甚么罪过。尽法无民。留取一个半个。纵饶骄阳七载。洪水九年。尽大地寸草不生。别甑炊香。不到得无饭吃。缘他一副英灵骨。未出母胎。已是浑金铸就。璞玉䥴成。轻若鸿毛轻。重若丘山重。看渠等闲。垂一机示一境。如万丈洪崖。转圆石相似。饶你通身手眼。亦无窥觑处。亦无近傍处。不枉为达磨儿孙。诸禅德。一等擘破黄面皮。抛离父母。瞻风拨草。访友寻师。何不学如是作略。真实究取己躬一段光明。令脚跟如十日并照。斫额望乡关。大涉程途在。所以云门大师道。直得尽乾坤大地。无丝毫过患。犹是转句。不见一法。始是半提。须知更有全提底时节。且道如何是全提底时节。莫是半夜逾城。六年栖雪。正觉山前。明星换眼么。且喜没交涉。莫是九年面壁。断臂安心。半夜传衣。非风幡动么。且喜没交涉。莫是打牛打车。磨砖作镜。野鸭飞过。蓦鼻牵回么。且喜没交涉。莫是棒如雨点。喝似雷奔。辊毬斫牌。擎叉竖指么。且喜没交涉。古人见你奔驰。不能休歇去。不得已。掉出一柄铅刀子。与汝一刀两段。令汝洒洒落落去。争柰以病为药。三个成团。四个作块。聚头浩浩抟量。者个公案。又如何。那个公案。又如彼。转增业火。日夜烹煎。欲往西秦。却之东鲁。譬如州县捉劫贼相似。图形𦘕影。多立赏金。看者百千。及乎贼在面前。却又不识。若要真正全提。须向生佛未具。父母未生。机境未形。心行未到。豁开正路。掉臂便行。方有自由分。则不堕佛法卑种类。所谓佛法卑种类。盗名窃服。寄活吾门。名利战鏖。恣情裨贩者。不预焉。指其稍有镃基。稍蕴志识。可为上。而反趍下也。或因微识理路。流浪半途。不肯进前。便谓万法扫空。而忽无因果。或于古人方䇿上。诸方口皮边。逴得一言半句。攒花簇锦。四六文章。筑在肚皮中。贴在额头上。到处轻忽上流。造无间业。或显己长谈彼短。或重久习薄初机。或尊偏见斥圆闻。或丧冲机矜俊辩。不如取笑识者。其病伊何。只缘不立大志。发大愿。全无真实。惟务浮虚。如插春枝于浮壤。一时非不发荣。不久则枯矣。此利根之病。不可不知。

　　若钝根者。于无事角。力守顽空。全无孔窍。执为木偶。不知非木偶。执为墙壁。不知非墙壁。见神见鬼。忽笑忽啼。一魔着心。万药难解。

　　若是利根底。背法堂着草鞋而去。隔江见招扇而趍。钝根底。坐破七个蒲团。卷帘见天下。方许具衲僧些子气息。若到乳峰门下。主丈不在。苕帚柄各与三十。且道赏伊罚伊。向下文长。付在来日。珍重。

　　解夏小参。乳峰绝顶。法岁云周。禁足护生。裂开禁网。烧畬种粟。飏下锄头。折主丈。壁根头憨眠□觉。破草鞋。笆篱上干晒重修。只待金风肃野。玉露漙秋。雁过长空。影沈寒水。鸥盟古渡。雪点苹洲。东入天台。南寻衡岳。朝游檀特。暮宿罗浮。洒洒落落。优优悠悠。验蜡人冰谁管得。怜鹅护雪罢休休。休休。今古山河元一统。何须汉楚割鸿沟(拍禅床)瑞岩小参。绿萝深处卧云烟。触战蛮征事悄然。临老无端重出丑。借婆裙子拜婆年。似恁么。有甚共语处。若恁么。有些提掇处。用则行舍则藏。无适无莫。遇缘则宗。祖翁门户绿苔封。尽大地人难插脚。(拈丈。画一画云)裂破了也。从这里入。石马石人齐鼓舞。涧声清奏太平歌。稍涉迟疑。仰谢十二峰。分照月如剪。

　　为行者立参。侵𩯭霜寒。荷钁剩㘽无影树。坠腰石冷。和糠舂出古菱花。累周家女。泣泪太多。想黄梅僧。短气不少。有为者必若是。彼人也何畏哉。入芝兰室。久久嗅无香。行雾露中。时时衣有润。勤谨温良。何妨共饭。顽嚚悖逆。断请抽单。青灯继晷。寒山子务学必求师。黄叶止啼。瑞岩老人怜儿不觉丑。切宜遵守。慎勿犯违。庶曹溪绝潢潦之流。俾良田纯粳稻之种。生苕帚。专要扫脚迹。黑竹篦。且不顺人情。出厩良驹。见鞭影即行千里。摩云俊翼。假风力直上九天。冀汝清净人。同埴菩提果　颂。

　　抛舍箕裘要出家。学卢行者去担柴。脊梁不具黄金骨。碓米坊中被活埋。

　　结夏小参。万法是心光。诸缘惟性晓。本无迷悟人。祇要今日了。懿德山王。闻如是语。訚訚而笑。即而问曰。既无迷悟。了个甚么。瑞岩被渠一问。有口如槌。有舌如结。直得山河大地。明暗色空。草木昆虫。洪纤长短。无限威光。一时囊括了也。向九十日。截断离微。扫除玄妙。潜鞭密练。晦德窒聪。不敢移易一丝毫。虽然凤萦金网。龙悕碧潭。瞥转玄枢。别寻活路。三三两两。松根石上。唱紫芝歌。宴乐升平。快活快活。正恁么时。且道承谁恩力。(以拂子。击床云)握手欲言言不及。月移花影上阑干。

　　赵侍郎请为众开室普说。提纲。拶透险崖机。瑞芝峰冷无香色。揭示截流句。剪月池怒涨波涛。鼻无窍。嗅之髑髅干。眼无筋。觑之魂魄丧。具足凡夫法。凡夫不知。具足圣人法。圣人不会。知不知会不会。璞玉浑金。泥团土块。到者里。三世诸佛。历代祖师。天下老和尚。放一头低。俯顺时宜去也。何故。坐中尽是江南客。何必樽前唱鹧鸪。

　　冬夜小参。群阴剥。小人道消。千林木落。一阳生。君子道长。石笋抽芽。(拈丈)主丈子。出阴阳之表。居消长之前。行一步。(卓一下)大地揭翻无寸土。示一机。(卓一下)虚空消殒绝离微。不学鲁史。青黄点画。不将宫线。长短针锥。无思无虑。无事无为。向晴窗曝暖看野梅花放疏影横枝。清绝境。太平时。(靠丈)静倚松根眠。觉醒闲歌一曲啰啰哩。不是知音说向谁。

　　除夜小参。腊月三十日。﨟月二十九。等是岁华终。无事穷相守。举行糊饼。团团海月圆。细缕冻云。丝丝冰玉瘦。衲衣下事。簇火商量。今古誵讹。尽情分剖。香林腊月火烧山。用尽精神不知有。若知有。腊月扇子。匝地风生。﨟月莲花。普天香透。分付正法眼。老臊胡活陷平人。还我犀牛儿。一国师外扬家丑。(以拂画一画云)一画画断。别有机筹。纷纷不解灵蛇毒。王不留茎草烂秋。

　　结夏小参。大地踏翻无寸土。昆虫介甲绝行踪。护生禁足元勋在。圆觉伽蓝一扫空。个是诸方。普请边事。瑞岩老不以筋力为能。随分与现前三兄五弟。饱和罗饭。唱太平歌。要坐便坐。苔石拥云深。要行便行。筇枝敲月冷。佛法身心烂似泥。蛮触战尘无半点。蓦有个汉出来道。瑞岩恁么。与九十日内。克期取证。还有些少相应也无。(喝一喝)莫将黄屋富。换我草庐贫解夏小参。瑞岩频唤主人翁。彻底惺惺不若聋。裂尽见闻行活路。乡关犹隔海千重。若是性燥汉。翻转铁面皮。爷来也不识。掣开禁网。击碎伽蓝。主杖头不拨一尘。南岳天台交点过。草鞋尖踢出个佛。驴腮马颔得人憎。放行也得。把住也得。如十八岁男儿。作状元相似。俊哉俊哉。快活快活。虽然。酷暑逢秋虽爽意。金风肃杀又愁人。

　　岁夜小参。瑞岩彻骨穷。㝡苦冤憎会。厨无糁聚蝇。将何物分岁。拟烹露地牛。催纳筋角反为忧。拟取凤凰髓。伤贺太平祥瑞气。拟吞栗棘蓬。塞断咽喉气不通。拟包铁酸饀。欠紫丝头难措办。不如据见定。随家丰俭。泉𣂏圣井。盘簇灵芝。绘缕绿云。饼翻剪月。饭后更煎茶一盏。且无冤债与他偿。蓦有个汉出来道。长老深明因果。滴水冰生。因甚将常住物。作自己人情。只向他道。举世人贫食周粟。相逢难话首阳薇。

　　行堂小参。石岭云深。荷钁剩㘽无影树。碓坊月冷。和糠舂出古菱花。龌龊汉。钝置先世门风。伶俐底。不堕从来窠臼。稳跨圣僧项。透丹霞刬草之机。直入圆通门。悟大士寻声之旨。冥心激励。泼凡夫立地成佛不为难。苦口叮咛。老和尚嚼饭不觉丑。自宜警䇿。勿犯规绳　颂。

　　不业农商不业儒。缁田弗下寸根株。驴年斫倒菩提树。羞见新州个老卢。

　　晚参。十二时不杂用心。(黑牛卧死水)四十年打成一片。(癞马系枯桩)坐顽石。唤醒主人翁。(黄丹涂鬼面)荷破箱。满盛闲骨董。(苕帚𦘕蛾眉)前不构村。后不迭店。隔海望扶桑。大欠风帆在。若是黄金肌骨。生铁肝肠。未出母胎。已作狮子吼。潜行密用。险布危分。烂嚼虚空吐出滓。揭翻大地无寸土。驱耕夺食。塞路断桥。控石霜角虎。眼光摇百步之威。未完牙爪。跨陕府铁牛。脚力负万钧之重。犹带鞭绳。粪坑头。倒卓诸祖师。草鞋尖。踢出三世佛。如斯作略。衲僧门下。少分相应。自余不真履践。唯事浮华。肚里黑漫漫。脚跟浮逼逼。猖狂失守。顽钝无知。有甚共语处。我此一众。虽无枝叶。尚带玄微。离心意识参。出圣凡路学。常提杀活剑。不禀释迦文。竖淑世光明幢。当忍死以俟。美则美矣。且不涉途程。到家一句。又作么生。(拍床云)刚被子规知此意。临风啼血染花梢。

　　结夏小参。圆觉伽蓝。十方通畅。凡圣同居。任情往来。无端老臊胡。现小家相。劄定牢关。刚要九十日内。护生禁足。验蜡人冰。乃呵呵大笑云。殊不知。坑灰未冷山东乱。刘项元来不读书。瑞岩忝良弓之子。必学为箕。家法森严。岂容逾越。未免别通线路。与诸人。开粥共夏去也。(以拂子摇拽云)松下扫除青草径。(画一画云)涧边开辟绿阴亭。饭余握手闲行坐。(击一下)唱曲山歌贺太平。遏云古调。流水新声。眼里无筋听不足。(又击云)临风击碎圣凡情解夏小参。万般施设不如常。文不惊人又久长。如常恰似秋风至。无意凉人人自凉。(拈主丈云)主丈子也如常。九十日内。深藏壁角。稳贴贴地。且无一点撑触处。无端把不定。见湖海参玄上士。萦缠禁网。困守蜡人。(以丈画云)八面裂开。(卓一下)从头击碎。使一身无系着。六用绝瘢痕。作个洒洒落落人去也。如斯施设。且道是如常不如常。(靠丈云)莫把是非来辨我。浮生穿凿不相关。

　　至节小参。万法本闲。而人自闹。(拈主丈)主丈子。退藏于密。懒行芳草径。高卧白云根。千眼觅他踪迹不得。无端失脚闹蓝。光阴飘忽。三见书云。无片时间暇。幸无柏庭友于。同此贫乐。烂煨黄独。熟煮青藜。看早梅镂月。瘦影横斜。听枯叶舞风。清声陆续。随时消遣。不堕断常。且道与洞山道。有一物。常在动用中。动用中收不得。相去几何。(喝云)莫将华屋富。换我草庐贫。虽然如是。(掷丈云)不直分文结制小参。三代结绳为政。已是朴散淳离。九旬画地为牢。转见情亡义断。瑞岩素来。不喜助桀为虐。今夏随分。与三兄五弟。向白云深处。古木阴中。信步闲行。草鞋尖。不曾踢出个佛。曲肱高卧。木枕子。未尝推出示人。吃和萝饭饱即休。唱村田乐倦即止。若说平等性智。鸦鸣鹊噪。半点不相瞒。圆觉伽蓝。水渌山青。丝毫无隔碍。外无所倚。内无所缘。优哉悠哉。快活快活。到这里。直饶尽大地。草木藂林。一一变作阎家老子。要索饭钱。无开口处。何故。中书堂里经纶事。问着樵苏怎得知。

　　解制小参。十方同聚会。(臭肉泊苍蝇)个个学无为。(困龙卧死水)此是选佛场。(误赚人不少)心空及第归。(谢三娘秤金)恁么告报。众中莫有横点头底么。若有九十日夏。克期取证。功不浪施。如无。夏末秋初。东去西去。拄杖头。拨着一个半个。挈水提瓶。草鞋尖。踢出一人两人。唤来洗脚。如斯举止。未免芝峰横点头在。何故。(良久。击拂云)长江流不尽。秋露滴无穷冬夜小参。揭榜僧堂。鬼面贴卦。掇退果卓。倚势欺人。驴腮马颔得人憎。诸方不具罗笼手。鸬鹚语鹤。小人道消。君子道长。管他闲事作么。这四块捩鼻木。古今多少人。被渠碍塞。有气出不得。芝峰今夜不惜铅刀。尽情花擘了也。众中莫有知香别臭底么。若有。野梅知得先春信。不待凝寒已放花。如无。吃果子时。切忌浑仑吞却枣。

　　除夜小参。住院二十余年。年年做个分岁。迩来赤骨律。穷到此如何理会。拟烹露地牛。恐遭官禁罪。拟炊无饭米。欠纳秋苗税。事不获已。未免将常住物。作自己人情去也。剪月为肴。擘芝为脍。一饱忘百饥。游戏诸尘外。如斯管宴。且道还契诸人意也无。(拍膝云)恶。官局既无销食药。何妨鼓腹乐清贫　颂。

　　东村王老夜烧钱。拈引山云海月魂。贫极瑞岩轻助荐。尽教无佛处称尊。

　　结制小参。瑞岩唤醒主人翁。把手经行禁网中。踏断纲宗开活眼。笑听山鸟话家风。莫是半夜逾城。六年栖雪么。(人贫智短)莫是少林面壁。分髓分皮么。(马瘦毛长)莫是打牛打车。行棒行喝么。(黄丹涂鬼面)莫是暗抽横骨。密度金针么。(苕帚画蛾眉)自余插锹叉手。惟识惟心。险布危分。潜行密用。总是熟睡饶谵语。于本参中。隔海望乡关。大涉波涛在。不若尽情飏下。稳帖帖地。同此安居。饥来吃饭困来眠。远看青山近流水。(喝云)莫道无事好除夜小参。五十三年行脚。走遍天涯海角。早知唐丧光阴。悔不闭门独活。古松下苔石憨眠。野溪边筇枝倒卓。幽鸟啼春水奏流。凑成一曲村田乐。乐则不无。且道腊月三十日事。如何摆拨。(乃摇手云)休话着。(以丈画云)都拈却。作者好求无病药。(卓丈云)铁牛掣断黄金索。

　　法语(卍姑入此目)

　　示晔庵主再住庵法语

　　卧松萝下。块石枕头。唤起来打。烂煨黄独。不顾紫泥。养拙未尊。其余鼓破钁活埋佛祖。竖粗拳勘验龙蛇。总是无风匝匝之波。万里望乡关。日莫途远。若是衲活僧。千圣头边。别行一路。争肯卧松萝埋身鬼窟。煨黄独。把定死蛇。鼓破钁弄鬼精魂。竖粗拳呈丑伎俩。柴门掩月。茆舍铺云。涧水鸣琴。松风度曲。万机休罢。一物不为。花鸟迷踪。圣凡绝迹。何天书可到。何佛眼可觑。任方来用尽神机。向甚处嗅佗气息。

　　烨上人久谙此味。知有千圣向上不传一路。尽情飏下。别立生涯。朅来法华。开粥共夏。正兹商略古人不恰好处。痛加针砭。故疾发作。犯禁抽单。炷香觅语。为庵中道伴。信笔示之。倘能深究东山出酱瓮入齑瓮。还丹点铁之语。摵南泉摩尼珠。百杂碎。白云无文之印。夺归掌握。回视从上住庵诸老。透关眼啮镞机。当甚马[序-予+氣]孛。虽然。再从觉城山下过。棒折也未放你在。若只数松窠揖强干。辜负己灵。甘为流俗。非独望古人于九霄之外。枯树生耳。不免少一番不得。上人其勉之。

　　重庆元东山。造经归蜀。求语

　　锦官经论场。虽西竺圣师。夺外道赤幡。泻悬河辩。未易仿佛。因是周金刚。奋不平之气。肩担疏钞。誓扫南方魔子。未跨龙潭。过现未来心。一点百杂碎。吹灭纸烛。止啼之金。变为灰烬。老东山穷自知之理。发蓬蒿箭。锁断岷峨吴楚老宿㗋襟。会圣庵前。闻如来密语。生平碍膺。扫无踪迹。摵碎南泉摩尼珠。贯花之文。削无形影。蜀罹犬戎之厄。一大藏教。片文只字。悉秘龙宫。使后进决志流通者。漠漠长河。舍舟亥济。元公恍然兴叹。万里南来。一肩担荷。庶复见汉官威仪。践立芳尘。殊途同归。初无东西异辙之分矣。中流一壶。遇若千金。于教门岂小补哉。更能穷自知之要。饮水防咽。则古今东山。一梦两觉。朅来玉乳峰前。夜雨青灯。细论委曲。其志可嘉。需语为途中道伴。予既跋群英饯行轴。兹不重赘。摅山偈以赠。五千黄叶止儿啼。不异渝江碧落碑。古篆分明无赝本。具看经眼不难窥。

　　示希革侍者。归江陵省亲

　　在昔东山多英杰。圆通讷却万乘之诏。以大觉行。其尊法有体。卍庵颜脱身戈甲。婴妙喜锋。珊瑚枕上两行泪。一转语报佛祖恩足矣。要知斯文重寄。非眼生三角。力负万钧。鲜能荷担。所以道。离心意识参。出圣凡路学。已是𦘕影图形。搜寻六贼。欲觅真赃。卒难入手。须向威音王已前。生佛未具。一捏百杂碎。方有入作分。若慕临际𤺊儿。脱间漏架。跳篱蓦墙。肋下𡎺拳。拦腮赠掌。斫额望乡关。白云千万里。

　　革侍者髫龀出家。寻师访道。奋志效圆通卍庵之作。每恨不逢樵子迳。未识葛洪家。朅来玉乳峰前。背法堂着草鞋。上门上户眼如铃。有么有么。机如电。不消山僧轻轻喷嚏。寒毛卓竖。紧捉乌藤。革辙二门。必期打透。频呼小玉。认即非声。扯破犀牛。见即非色。稍知蹊径。痛欲加鞭。秋风装衣。遽有江陵省亲之举。临行需语。为途中道伴。因谓学道如初。成佛有余。骅骝堕地。抱千里之志。不可半涂而息。大鹏展翅。乘九万之风。岂恋枪榆之乐。当思圆通卍庵。一等吃花瑞菜。春阳姁妪。霜雪凭陵。信口吐出。如优昙旃卜。扑鼻馨香。原其所自。无非离心意出圣凡。项上生铁三百斤。打硬做成。任是古佛。也合低头。甘听处分。到者里。森罗万象。介甲昆虫。总是生身父母。春水满泽。夏云奇峰。秋月扬辉。冬松孤秀。时时顺色。日日承颜。冷面相看。少曾间隔。岂不思。大义渡头。放暮顾一着子。日月星辰。为之扑落。放一线道。紧系草鞋。若到江陵。有问千丈岩前。切不得道。奉化到山四十里。兴尽早回。革辙向上有事在。要汝东针西劄。予忍死而俟。

　　题圆正法。不屈鞑𡨥。就座与寺俱焚。并与小师正受法语(丁酉烧成都府时)

　　达人大观。视生死。如游戏园林。入佛入魔。盘珠坂丸。了无留影。岂威武可屈。诸尘可受耶。无相禅师。踞正法阃奥。善用此机。当羯胡虐焰亘天。志烈秋霜。义不受辱。谈笑危坐。同须弥灯王。入无声三昧。五热炙身。悬若符契。古谓大冶精金无变色。信不诬矣。受禅人亲承箴训。终不向语脉转却。须知声色堆头。别有通天活路。信脚错踏翻。和光明藏解脱门。尽情扫却。受与不受。总非他物。争肯闭目藏睛。耽小家活计。葬精灵鬼窟。虽然如是。且道乃师一期戏剧。向火焰上。转大法轮。三世诸佛立地听。是受耶。不受耶。咄清平世界。切忌讹言。

　　示日本平将军法语

　　士大夫。处身富贵。不被富贵所笼罩。又能擘破娘生铁面皮。铭心此道。非夙具般若种智。何以臻此。所患不能𢬵死做真实工夫。多见思量计较。将心待悟。拟心休歇。喜人密证。欲人称赞。才起此念。便是生死根本。况此事。一超直入如来地。不历地位阶差。岂以轻心慢心。萤火之见。可拟议哉。须是撞个无面目汉。痛与打并。使胸次无元字脚。道佛一字。嗽口三年。方有少分相应。若打祖师门下过。吃痛棒有分。岂不见。李都尉参石门得道。乃云。参禅须是铁汉。着手心头便判。直趣无上菩提。一切是非莫管。此是士大夫。参禅样子。往往以思量计较。为窟它。闻恁么说话。便道莫落空否。譬如过海。波涛怒作。舟未翻先自惊惧。忙跳下水去。此深可怜愍。合下灼然欲究明此段大事。直须将从前思量计较。求证悟待休歇底心。尽情飏下。百不知百不会。致君泽民。游刃儿戏。蓦地唤醒。如睡梦觉。如莲花开。掀髯一笑。岂不快哉。然后以斯道觉斯民。引大地人。下成佛种。庶不负灵山付嘱。亦不枉东南阎浮提。打一遭。佛法东流入海。因承大愿力。隐菩萨相。示宰官身。为内外护。至祝至祝。山野生于西蜀。失脚南方。五十余载。参见四十余员。具大眼目。真实履践。大名宗匠。恨未能究彻向上巴鼻。以此疾心。久闻钧誉。穹护法城。时为舞蹈。远隔沧溟。无由瞻见。惟切斗山之仰。

　　昨承建长乡老禅师赐书。为合下需语。三思前辈大老。与士大夫。交游未深。不知造蕴。不敢轻易通信。恐误于人。况小僧耶。温英二兄。装轴恳言甚切。不获已。老草奉呈。万丐目至。

　　示小师居简住三大士庙庵

　　收书得知。与三大士共香火。始为之笑。又为之喜。

　　笑者衲僧家。千圣顶𩕳。瞥转玄枢。气食万牛。嫌佛不肯做。一旦缄封不密。被鬼神觑见。乃云。修行无力。大隋南泉。一状领过。肯向精灵鬼窟。倚青虾蟆定吉凶。惑乱人家男女。玩祭鬼神。残羹馊饭。辜负己灵。造无间业。

　　喜者古庙香炉。鬼家活计。灼然提点得。到死火寒灰。臭烟蓬㶿。乾坤聚墨。日月韬光。赴村斋避暴风卒雨。与老兴化。把手共行。早是郎当不小。枕捞波。夜宿纸钱堆里。踢出神前酒台盘。将蚬子老乞儿。倒卓屎坑头。未为独脱汉。终日拈香择火。不知身是道场。鬼面神头。千变万化。到这里。却须尽底掀翻。向生佛未具。朕兆未分已前。别立生涯。不行千圣阃域。方有自由分。若只循途守辙。未免依前。被三大士驱役。丈夫自有冲天志。宁不思之。

　　序说(卍姑入此目)

　　坦讲师求子直序

　　在昔老臊胡。逾海越漠。以直指人心之说。惑乱大唐人家男女。殊不知。未发足竺干时。早已迂曲了也。立雪断臂。平地活埋。打牛打车。腾蛇绕足。支分五派。置之勿论。天台智者。入思大室。横飞捷出。志烈秋霜。于真精进。法供养中。克证旋陀罗三昧。穷直指之妙。一乘席上。宗通说通。心言直故。始终地位。无委曲相。绳绳数百年。履坦途由直径。冒其氏者。不可以一二数。岂敬直内义方外。仿佛而语。坦上人以子直为字。切有慕焉。大象截流。由基神箭。发无不中。行无不到。稍涉迟回。鹞子已过新罗国。

　　左上人逢源说

　　般若真源。纯清绝代。滥觞西竺。滴水冰生。达磨大师。扬其波流入震旦。少室峰前。渊涵灵照。雪冷霜凝。饮者死心。搅之断臂。已是无风匝匝之波。曹溪决其正。肆其澜。派列支分。盈塞湖海。欲究其源。无非自得。

　　左上人。以逢源为字。深有慕焉。求予剩语。因谓曰。参禅学道。须得其源。若得其源。则语默动静。折旋俯仰。苦乐逆顺。得失是非。等印妙心。处处逢渠。如影随形。无毫发间。始信孟轲氏。居安资深。左右逢源之言。不妄矣。如不逢源。挠挠劳生。坐化异类。吾无取诸。上人其审之。

　　三峰彪侍者求仲文说

　　雾豹泽毛。七日不下食。盖变其文也。若是石霜角虎。糙暴生狞。文采未彰时。怒视耽耽。威。堕地千里。腥啸生风万木折。奚俟鞟文炳蔚。然后能噬物哉。

　　彪侍者妙年英发。负食牛之气。以仲文为字。深有取焉。插翅出林。反目睨母。肆藂林无穷之害。文不在兹也。如其肉醉蓝田。坚石没羽。匪同日而语。上人其勉之。当刮目以待。

　　是上人求竹房语

　　清阴十亩。碧玉万竿。潇洒门庭。天然幽致。道人饱和罗饭。䔧床瓦枕。梦绕华胥。山鸟绵蛮。临风唤醒。云疏镂月。檐角蒙烟。静报平安。清无俗语。缕柏香燃古篆。约枯梅老桧。讲岁寒之盟。横琴膝上。三叹遗音。桂影半江。诵唐人僧在翠微之句。怡然神与境会。心与道融。视整整锦绷。森森玉节。凤巢密叶。雪压寒梢。揭示真如。辟开户牖。虽香严一击忘所知。多福三茎四茎曲。荡尽家私。无以加此。

　　是上人取竹房为号。乞语于予。不觉丑露。倘姁妪凭凌一其操。荣枯长短虚其心。阒尔六窗。空然一室。则坐卧经行。惟汝之适。如或摘叶寻枝。扶篱摸壁。未免此君有屈无雪处。

　　境上人太虚说

　　六合之外。圣人存而不论。三间茆屋随缘住。十里松门独自游。六合之内。圣人论而不议。四五百条花柳巷。二三千座管弦楼。是皆桎身。蛙井未睹鲲溟。衲僧家。没意智一着子。踞千圣顶。握万化机。寂寥非内。宽廓非外。如太虚空。迥无边表。森罗万象。一印顿圆。心佛众生。三轮普现。摩竭提国。法空为座。癞马系枯桩。嵩山少室。并息诸缘。黑牛卧死水。周金刚无心无事。虚而灵空而妙。黼黻太过。王老师。真达不疑。廓然寥豁。岂强是非度量不少。掷剑挥空。空轮无迹。捏目生花。太青受点。含生不来。望空启告。真不思议境。非出头天外。孰能睥睨哉。

　　境上人揭太虚为号。深有取焉。灼然。于一切境。如石女儿。心行处灭。虚彻灵明。金尘密透。则野色更无山隔断。天光直与水相通。苟涉锱铢。六合云生。笑破虚空口。

　　西寺恭论师房寒泓序

　　灌溪沤麻池水。得临际一杓。扬波鼓浪。弥满江湖。劈箭机先。孰探深浅。雪峰古涧寒泉。非赵州一疏。壅脉塞源。停含秽恶。瞪目见底。难辨浊清。世皆谓二老。得一十八滩。滥觞之正。愚窃观之。一人力鼓狂澜。一人生淹死水。大寂源流。略觑涯涘。曾未知玉渊莹彻。光透十虚。镜水凝寒。影融万象。搅无痕迹。放含沙毒。射人。湛不摇中。噀苍龙气。吞海。截流机。无以施其伎。犯牛斗。难以寻其源。烹雪乳者结咽喉。骤冰棱者竦毛骨。虽临际赵州。有逆水之波。逗河之手。主丈生狞。靠壁有分。又应能濡其涓滴哉。

　　恭上人禅房虚僻。凿方池于风檐之侧。雅扁寒泓。清志乎澡心。渊意乎浴德。无事开窗卷箔。鉴止凝神。梅印月以影横斜。竹弄风而阴𤨏碎。崖洗秋而玉瘦。泉溅沫以珠跳。吟入镂冰。观空掷砾。尘无濯缨之染。名无洗耳之惭。洞见从上诸老肺肠。如[餤-火]仓公上池之水。无丝毫间。洋洋焉自乐乎天真。信鲛龙云雨。非池中物也。求予剩语。因书以勉。如曰供宴逸之玩。虽东风解冻。于牣鱼跃。同灵沼与民之乐。吾无取焉。上人其择之。

　　涓禅人碧涧序

　　湛如蓝揭示法身。凝不流生淹死水。放开线道。便见滔滔聒聒。漱石穿崖。色后声前。鼓弄人家男女。雪峰瞪目不见底。坐在澄澄湛湛。至今未有出身之路。南堂灵光逐处精。认得昭昭灵灵。到底不知截流之机。虽云正脉流通。望曹溪一滴。犹隔云泥在。余波末流。穷其源。冒其氏者。不可以一二数。

　　涓禅人雅号碧涧。意有慕焉。求予剩语。不觉丑露。灼能声不是声。色不是色。眼耳互为佛事。则东西绝岸。花红深浅。鸟语绵蛮。总是自家行履处。若夫透清波路。过独木桥。切忌脚跟浮逼逼。

　　钦西堂号实泉求语

　　实际理地。不受一尘。线路放开。和泥合水。来源有自。岂可掠虚。在昔新州卖柴汉。眼不识横画。用质直心。折匾担头。拨开正脉。滥觞湖海。变化鱼龙。浩浩汤汤。莫知纪极。若是荡而忘返。力鼓狂澜。执而不通。生淹死水。欲与同波。玄沙道底。

　　钦禅老以实泉为号。意在澡心浴德。一洗浇浮。劈箭机先。不容作伪。秋涵古涧。月印清溪。脚踏实地人。便请截流去。

　　㑃牛说。示普和侍者

　　祖父田园。荒废日久。此职耕者。罪不胜诛。及询所因。非农之过。乃牛不任用也。禀性悖㑃。蹊田乱群。大棒打不回。粗绳拽不转。不吃栏边草。刚要犯人苗。踏裂岭上白云。一片两片三四片。触倒溪边牧竖。十人廿人千百人。虽懒安用尽神机。南泉搜穷智略。春风百草头。不能收放得□□业风吹上玉乳峰来。眼光掣电。角力摧山。意在一口吸尽。飞雪亭前。断崖瀑布水不消。半寸捩鼻木。调伏粗恶心。涓滴蒙汗汤。断除邪僻性。力尽神疲。稳帖帖地。安眠石上。游戏松根。耕以其时。行不由径。颠骑亦得。倒骑亦得。淳乎又淳。良可爱矣。乌𣡶角韵。羌笛声幽。无象太平。人牛俱乐。风清万壑。月朗千峰。影迹双忘。乾坤晏肃。和侍者号㑃牛。需予剩语。因事以遗之。

　　希叟和尚广录卷第四
卍新纂续藏经第 70 册 No. 1390 希叟绍昙禅师广录


　　希叟和尚广录卷第五

　　拈古并颂

　　举沩山卧次。(长蛇偃月势难分)仰山上问讯。(赤脚上刀梯)沩山转面觑后。(绵裹蒺藜)仰云。某甲是和尚弟子。何用形迹。(撩钩搭索)沩山作起势。(利动君子。半是真情半脱空)仰山便出。(黄檗作驴锹)沩唤回云。我适来得一梦。汝试为原看。(满口嚼冰霜)仰山将一盆水。一手巾度与。(贼须贼捉)沩山遂洗面。(将错就错)香严至。沩云。我适来与寂子。做一上神通。不同小小。(不独谩人亦自谩)严云。我在下面。一一知得分明。(贼口难凭)沩云试道看。(重重纳败)严点一碗茶与之。(前箭犹轻后箭深)沩云。二子神通。智过鹙子(诬人之罪。以罪加之)。

　　拈云。细影密铺金锁碎。清声微动玉玲珑。不无沩山父子。点检将来。总是开眼做梦。虽然。洛阳花下路。迷却几多人。

　　颂。

　古洞桃花发嫩枝　　施朱施粉两相宜
　要渠成结千年实　　多谢春风着意吹

　　举明招上堂。众集定。招云。这里风头稍硬。且归暖处商量。(作贼人心虚)众随至方丈。(逼狗上墙)招云。才到暖处。便见瞌睡。以主丈。一时赶散(满川龙虎举。犹自说平基)。

　　拈云。明招独眼龙。可谓秦无人。当时若是个汉。待他道。这里风头稍硬。且归暖处商量。便抚掌呵呵大笑。非惟增光一众。使这老汉。有身无著处。

　　拈。明招虽则嫌客骂妇。点检将来。未免如猫捕鼠。

　　颂。

　田厍翁翁两𩯭霜　　苦贪浊酒弄觥觞
　儿孙步步相随逐　　扶得归家又发狂

　　举台山婆子。僧问。台山路向什么处去。(刺脑入胶盆)婆云蓦直去。(荆棘参天)僧才行。(脚下泥深三尺)婆云。好个师僧。便恁么去。(贪杯惜醉人)赵州闻云。须勘过这老婆始得。(只闻人作鬼。不见鹤成仙。)及见便问。台山路向什么处去。(剑甲未施。贼身已露)婆云。蓦直去。(铁铸岩崖)州云。勘破了也(两手扶犁)。

　　拈云。台山一路。平如镜面。险似悬崖。千人万人。只解贪程。不知蹉过。要见婆子么。去路一身轻似叶。要见赵州么。佳名千古重如山。

　　颂。

　收拾成都卖卜家　　君平术肆独宏开
　闹中人献支机石　　掀倒卦盘归去来

　　举马祖西藏百丈南泉。玩月次。祖云。正恁么时如何。(藕丝牵动五须弥)藏云。正好供养。(过山寻蚁迹)又云。正好修行。(度水觅鱼踪)南泉拂袖便行。(虾跳不出斗)祖云。经归藏禅归海。惟有普愿。独超物外(浑家送上渡头船)。

　　拈。宝峰山顶。皓月流辉。幸自可怜生。无端一阵黑风。吹数片云。翳却清光了也。致令千古之下。捏目生花。众中莫有忍俊不禁底么。如无。山僧不惜眉毛。为伊点破。(以拂子。空中画云)风休云净。(打一圆相云)皓月流辉。(掷拂子云)直饶光影灭。何似未生时。

　　颂。

　百戏场中赛锦标　　蛮牌竹马舞儿多
　头筹暗地夺将去　　行主喃喃强说呵

　　拈。一种弄光影。就中南泉较险。何故。拂迹成痕

　　举。赵州问南泉。如何是道。(太平休整闲戈甲)泉云。平常心是道。(黄金包裹烂泥团)州云。还可趣向也无。(金刚脑后抽生铁)泉云。拟向即乖。(截断脚跟)州云。不拟争知是道。(锢鏴着生铁)泉云。道不属知。不属不知。知是妄觉。不知是无记。若真达不疑之道。譬如太虚。廓然寥豁。岂可强是非耶。(舌头拖地)州礼拜(李陵虽好手。未免陷番身)。

　　拈。南泉父子。激扬铮铿。如骊龙玩珠。吞吐自如。若是真正衲僧。宁免呕哕。

　　颂。

　一块郴州铁　　浑仑擘不开　　轮槌轻击着
　雪刃暗飞来

　　举僧问马祖。离四句绝百非。请师直指西来意。(含元殿里觅长安)祖云。我今日劳倦。不能为汝说。问取智藏。(利刃［□］蜜)僧问智藏。云我今日头痛。不能为汝说。问取海兄。(绵裹蒺藜)海云。我到这里。却不会。(幽州犹自可。最苦是新罗)僧举似马祖。云藏头白海头黑(苕帚𦘕蛾眉)。

　　拈云。众中皆谓。这僧死而不吊。殊不知。马师父子。被他一状领过。

　　颂。

　出匣神锋莹鸊鹈　　将军珍袭已多时
　相承不是诛龙手　　只作三文补履锥

　　举南泉锄田次。有僧来参。泉云。汝去庵中做饭吃。与老僧。送一分上山来。(左搓芒绳缚鬼子)僧归。做饭吃了。将家生一时打破。就南泉床上展脚睡。(六月黄河连底冻)泉归见。亦就半壁眠。(玻璃万顷含秋月。折箸如何搅得浑)僧拂袖便行。(海枯终见底。人死不知心)泉后云。三十年前。有个伶利道者。至今不知落处(泪出痛肠)。

　　拈。南泉老汉。有定乱之谋。无定乱之剑。致令这僧无礼。当时见在床上眠。便纵火烧却庵。直饶这僧全机。未免髑髅着地。

　　颂。

　势罢奴欺主　　年衰鬼弄人　　南泉招致得
　冷泪湿衣巾

　　举世尊初生。一手指天。一手指地。云天上天下。唯吾独尊。(借人面具舞三台。鸦臭当风立)云门云。我当时若见。一棒打杀。与狗子吃。贵图天下太平(李陵虽好手。未免陷番身)。

　　拈。清平世界。管弦沸月。花锦妍春。无端一阵妖氛。大地山河。皆成墨聚。云门愤气不平。握生苕帚。痛与扫除。虽则千兵易得。一将难求。其柰贪程太过。堕在万丈深坑。至今出头不得。(遂左右顾视云)众中莫有为云门雪屈底么。如无。山僧不惜眉毛。(蓦拈主丈。横按云)吽吽。须知海岳归明主。未信乾坤陷吉人(卓一下)又。云门虽则把手共行无间路。点检将来。趁得老鼠。打破油缸。

　　颂。

　落赖儿郎自小愚　　为贪花酒废诗书
　当时早得严师训　　破坏箕裘未到渠

　　举。世尊拈花。(清平世界鼓烟尘)迦叶微笑。(助桀为虐)世尊云。吾有正法眼藏。涅槃妙心。分付摩诃迦叶(馊饭祭闲神)。

　　拈。诸方老宿或云。迦叶失却一只眼。或云。被特石蓦口一塞。至今有屈无雪处。点检将来。只解扶强。不能扶弱。殊不知。释迦老子。展尽神通。不满迦叶一笑。何故。春风得意马蹄疾。一日看尽长安花。

　　颂。

　塞北安南几战争　　老来卜筑傍烟村
　却将旧斩楼兰剑　　换得黄牛教子孙

　　举。文殊是七佛之师。因甚出女子定不得。(铁牛不食栏边草。诛龙之剑不挥蛇)罔明下界菩萨。因甚出得(癞马空嘶柳下风。太阿补履不如锥)。

　　拈。文殊买铁得金。罔明如虫御木。向使女子。把得定千圣顶𩕳。瞥转一机。看这一队汉。面皮厚多少。

　　颂。

　仙苑名花取次妆　　冬冬羯鼓谩催芳
　春风不费纤毫力　　拂掠枝头便有香

　　举。文殊普贤。起佛见法见。(贫儿思旧债。家衰穷相现)世尊。以神力。摄向二铁围山(毒蛇须是乞儿捉。乐则同欢。赏不避仇仇)。

　　拈。文殊普贤。佛见法见。璞玉浑金。砖头瓦片。尽情扫却不留踪。万里神光脑后箭。诸人还知黄面老子。败缺处么。(良久云)若不同床处。焉知被底穿又。黄面瞿昙。只顾他非。不知己过。当时尽令而行。也是铁围山里汉。何故。若不同床睡。焉知被底穿。且道。誵讹在甚么处。

　　颂。

　美如西子离金阙　　娇似杨妃倚玉楼
　犹把琵琶半遮面　　不令人见转风流

　　又。

　拂苔高卧白云根　　梦绕春风锦绣园
　蓦听采樵歌一曲　　醒来月挂客愁村

　　举。舍利弗问须菩提。梦中说法。与觉时。是同是别。(醉人说话不堪听。莫𥧌语你又醉也)须菩提云。此义甚深。吾不能说。此会有弥勒大士。汝可往问。(惯作搕𢶍污人门)舍利弗往问弥勒。(避得风雷遭雨雹。出得酱瓮。又入齑瓮)弥勒云。谁名弥勒。谁是弥勒者(屎无两般臭。传尸劳病怕沾身)。

　　拈。须菩提一生。虚空作活计。被人问着。不说便休无事。驾祸与别人作么。若非补处大士。深辨端倪。宁免寐熟饶谵语。

　　颂。

　风前不见花中叶　　雨后难寻叶底花
　蜂蝶纷纷过墙去　　只疑春色在邻家

　　举。达磨见武帝。帝问。如何是圣谛我一义。(八角蒺藜当面掷)磨云。廓然无圣。(铁网漫空)帝云。对朕者谁。(砒霜未是毒)磨云不识。(截断脚跟)帝不契。(买金须是卖金人)磨遂渡江(善为道路)。

　　拈。老胡殚千金之产。学屠龙之技。技成无以施其巧。虽然。谁知冷灰里。九转透瓶香。

　　颂。

　宫花压𩯭坠乌云　　倾国风流宛胜秦
　玉笛插藏人不见　　夜深吹起凤楼春

　　(乃顾左右云)还有第相品弄者么。自云有。(拍膝云)邪法难扶

　　举。世尊一日与阿难行次。见一塔。世尊便礼拜。(奴见婢殷勤)难云。此是谁人之塔。(言中设网罗)世尊云。过去诸佛塔。(牛死空栏)难云。过去诸佛。是谁弟子。(捉贼求赃)世尊云。是吾弟子(河水从源浊)。

　　拈。过去诸佛。是世尊弟子。则故是。且道。世尊是谁弟子。若也知得。杨柳春风行乐处。若也不知。芭蕉夜雨断肠时。

　　颂。

　碧绿青红百样花　　尽从春色巧安排
　不知春色端倪处　　平地危分万仞崖

　　举。外问者佛。不问有言。不问无言。(黄金铸就铁昆仑)世尊良久。(杀人刀活人剑。谁知冷灰里。九转透瓶香)外道云。世尊大慈大悲。开我迷云。令我得入。(削玉求瑕)世尊云。如世良马。见鞭影而行(茅户挂珠帘。直饶描得似。未免费丹青)。

　　拈。骑贼马赶贼。夺贼枪杀贼。则不无黄面老儿。反被阿难轻轻拶着。便见将南作北。虽然如是。玉印不离天子手。金箱岂可庶人知。

　　又。息黥补劓。拂迹成痕。黄面老人。宁免诸方唇吻。只如不动锋铓。不施药线。活必死于膏肓。还有人辨得底么。若也辨得。良马窥鞭。已迟八刻。若也未辨。东土阿师。不如西天外道。

　　颂。

　万里澄江雪霁时　　玉壶一色冷涵辉
　渔翁认得烟村路　　柳线穿鱼带月归

　　举。月上女入城。舍利弗出城。相值。弗问云。圣女何处去。女云。如舍利弗恁么去。弗云。我方出城。汝方入城。何云如某甲恁么去。女云。诸佛弟子。依何而住。弗云。依大涅槃而住。女云。若依大涅槃而住。则我如舍利弗恁么去。

　　拈。月上女。前头较些子。后头笑杀人。若是个丈夫汉。向千圣顶𩕳。别行一路。直饶古今佛祖。竞出头来。亦仰望不及。争肯受人平地活埋。虽然如是。谁知冷灰里。九转透瓶香。

　　颂。

　黄金肌骨铁心肠　　晓出重城眩巧妆
　赚入涅槃门路去　　连天荒草看人忙

　　举。二僧见风吹刹幡。一人云风动。一云幡动。争论未已。六祖云。非风幡动。仁者心动。

　　拈。担柴汉。黄梅席上。窃得衣盂。半夜三更。惊忙奔走。及见风幡。便言心动。也是作贼人心虚。虽然如是。只如风幡未动。何处求心。还知么。白云尽处见明月。黄叶落时闻捣衣。

　　颂。

　烟雨溟蒙望眼迷　　兰舟小泊𦘕桥西
　儿童不识春流涨　　却怪湖边柳树低

　　举。马祖送书与国一。开见书中圆相。国一于中着一点。封回。国师闻云。钦师犹被马师惑。

　　拈。大小国师。三缄不密。错断诸方名言。山僧要问。钦师被惑则固是。且道。马师还曾被惑么。待渠拟议。便云惑了也。教这老汉。知道螗螂贪怒臂。黄雀已争擒。

　　颂。

　𤺊扑场中作断交　　拳来脚去不相饶
　谁知用尽平生力　　却被闲人夺锦标

　　举。鸟窠因侍者相辞。师云甚处去。侍云。某甲为法出家。和尚不垂慈诲。今往诸方。学佛法去。师云。若是佛法。我这里亦有少许。侍云。如何是和尚。此间佛法。师拈布毛。吹一吹。侍者因此有省。

　　拈。鸟窠吹布毛。幸自可怜生。无端侍者。因而悟去。冷眼看来。也是钝鸟不离窠。

　　颂。

　拟学鹏搏九万风　　谁知折翅鸟窠中
　至今秦望山前雨　　血泪千林花泪红

　　举。破灶堕。山前有一庙。中惟一灶。别无神像。终日祭祀不歇。师一日入庙云。汝本泥土所成。灵从何来。圣从何起。日受宰杀。遂以杖击之云。破也堕也。灶即随手而坏。是夜窦神。拜谢而去。

　　拈。灵从何来。圣从何起。泼土颓砖。有何奇异。轻轻拈出瘦藤枝。击碎元来无一伎。虽然。世谛流布即得。衲僧门下。也是馊饭祭闲神。

　　颂。

　苦恋京华不肯归　　行装须待送穷时
　茆舡寂寞烟汀月　　别后何人更有诗

　　举。国师三唤侍者。侍者三应。师云。将谓吾辜负汝。谁知汝辜负吾。

　　拈。国师年老心孤。怜儿不觉丑。侍者孝当竭力。无日不承颜。因甚却道。汝辜负吾。会么。黄金满眼书盈屋。只恐承家得力迟。

　　颂。

　仙翁还旆武陵家　　仙女欢迎步彩霞
　贪弄玉箫频劝酒　　不知凋尽碧桃花

　　举。丹霞访国师。问逢侍者问。国师在否(云云)。不谬为南阳国师。

　　拈。侍者有抱关击柝之意。无堤防暴客之心。致遭他人毒手。当时若解慎初护末。待他道。龙生龙子。凤产凤儿。即向道。老贼。我识得你。非惟截断丹霞脚跟。亦免浑家穷煎饿炒。

　　颂。

　南阳家法是人知　　刚被丹霞教坏伊
　致使亲生龙凤子　　一时翻作鼠黏儿

　　举。马祖同百丈游山次。见野鸭子。祖遂扭丈鼻头。忍痛失声。遂大悟。后归寮。或哭或笑。

　　拈。川僧素无头脑。步步引人入草。忽惊野鸭群飞。便把鼻头捏破。哭不成声。笑还绝倒。只因家富小儿娇。七世门风都坏了。且道。还可扶持也无。遂扭侍者鼻云。更添一个。

　　颂。

　送目群飞野鸭边　　不胜情事与谁论
　轻轻扭定娘生鼻　　海月山云亦断魂

　　举。庞居士问马祖。不与万法为侣。是什么人。祖云。待汝一口。吸尽西江水。即向汝道。

　　拈。大小庞翁。向鬼窟里作活计。更得傍人。烧钱酹酒。助发狂魂。至今出阴界不得。山僧虽无肘后灵符。也要与渠剿绝。(拈主丈云)敕敕吉吉摄摄又。避得风雷。重遭雨雹。

　　颂。

　脱体无依是病由　　直须大死一回休
　西江吸尽无涓滴　　便解人前不识羞

　　举。百丈再参马祖。

　　拈。举拂子挂拂子。大用全提。曾无肯路。当机一喝三日聋。大冶精金如粪土。诸人要知二老相见处么。火云飞碧汉。冰片满长街。

　　颂。

　闪电光中夺信旗　　怒雷一击丧全机
　从兹独据雄峰顶　　佛祖低头听指挥

　　举。僧问百丈。如何是奇特。丈云。独坐大雄峰。

　　拈。无人处。斫额望汝。

　　又。将谓奇特。元来在草窠里辊。

　　颂。

　鼻孔亲遭扭捏来　　乞儿得食向人夸
　雄峰独坐称奇特　　断绠何曾是活蛇

　　举。百丈问沩山云。并却咽喉唇吻。道将一句来。沩山云。却请和尚道。道吾云。和尚也须并却。云岩云。和尚有也未。

　　拈。丁公七箭锁喉法。善用者不露锋铓。百丈老人。虽解发。不能中的。返被群骁攒箭射杀。虽然如是。李将军有佳声在。不得封侯亦是闲。

　　颂。

　破镜生儿惜似金　　晨昏不敢离烟林
　羽毛长就飞求食　　聚口粉争吃母心

　　举。麻谷参章敬。绕禅床一匝。振锡一下。卓然而立。敬云。是是。又到南泉。亦绕禅床一匝。振锡一下。卓然而立。泉云。不是不是。谷云。章敬道是。和尚未审道不是。泉云。章敬即是。是汝不是。此是风力所转。终成败坏。

　　拈。麻谷用尽自己心。笑破他人口。章敬南泉。一等天行病。阴阳证不同。

　　颂。

　学得陶米小术些　　当场撮弄数般花
　虽然过得常人眼　　到底难瞒是作家

　　举。丹霞访居士。门逢灵照女。便问。居士在否。照放下菜篮。敛手而立。又问。居士在否。女提篮便行。丹霞遂回。女归举似庞翁。翁云。丹霞在否。女云已去。翁云。赤土涂牛你。

　　拈。丹霞阿魏无真。遇物便噬。灵照水银无假。入煆即流。只如道赤土涂牛你。未审落在宾家。落在主家。具透关眼者。必能甄别。

　　颂。

　云𩯭慵梳劣性多　　逢人专要逞慺㦬
　门前落节归夸俊　　不柰爷爷咬齿何

　　举。南泉示众云。唤作如如。早变了也。今时师僧。须向异类中行始得。赵州云。出异即不问。如何是类。南泉以手托地。州一踏踏倒。急归延寿。叫云悔悔。泉令侍者问。悔个甚么。州云。悔不更与两踏。

　　拈。异类中行。不无南泉。争柰鼻绳。在赵州手里。赵州虽得便宜。未免出南泉圈缋不得。

　　颂。

　飞骑将军入虏庭　　兵机炼得十分精
　谁知败绩缘欺敌　　致使凌烟易姓名

　　举。南泉与归宗麻谷。同谒国师。至中路。泉𦘕一圆相。归宗便于中坐。麻谷作女人拜。泉云。恁么则不去也。遂相唤而回。

　　拈。家贫犹自可。路贫愁杀人。

　　颂。

　上林春色正繁华　　公子联辘去赏花
　贪弄玉杯泥样醉　　笙歌中路逆归家

　　举。临济参黄檗。三度问佛法大意。三度被打。遂往见大愚。乃问有过无过。愚云。黄檗恁么老婆心切。犹问有过无过。济大悟。遂于大愚肋下。筑三拳。愚托云。汝师黄檗。非关我事。

　　拈。黄檗棒头无活眼。大愚舌上有龙泉。直饶临济得路翻身。鹞子已过新罗国。

　　颂。

　南国江山入战图　　生灵何处问渔樵
　凭君休说封侯事　　一将功成万骨枯

　　举。盘山云。三界无法。何处求心。

　　拈。剑阁路虽险。夜行人更多。

　　颂。

　柳挂金丝莺织晓　　花铺翠锦蝶眠春
　见成一幅新图𦘕　　不待王维手眼亲

　　举。天皇住时。龙潭开饼铺。日将十饼奉皇。每留一饼还潭。潭乃问。皇云。是汝持来。还复于汝。浑遂出家名信。后得法。

　　拈。本是善因。而招恶果。

　　颂。

　胡饼朝朝供一僧　　知他结了几生冤
　甜瓜换得胡卢种　　才出头来便灭门

　　举。世尊升座。文殊白槌云。谛观法王法。法王法如是。

　　拈。皓玉无瑕。雕文丧德。

　　颂。

　雪径轻寒蝶未知　　暗香谁遣好风吹
　野桥漏泄春光处　　正为横斜一两枝

　　举。南泉云。王老师卖身去也。(云云)不作贵不作贱。

　　拈。诸方酬价。或云。来年与和尚。作一领布衫。或云。和尚属我也。山僧㧞贫作富。勉强酬一句看。和尚年尊。恐难使唤。又云。切莫嫌粗难恶。

　　颂。

　赤穷王老卖浑身　　贱似黄金贵似尘
　不费分文收买得　　一程送与采樵人

　　举。十二时中。不依倚一物。

　　拈。死水不藏龙。

　　颂。

　太平时节岁丰登　　旅不赍粮户不扄
　官路无人夜无月　　唱歌归去月三更

　　举。云门问僧。甚处来。僧云江西来。门云。江西一队老汉。寐语住也未。僧无对。

　　拈。鸬鹚语鹤。

　　颂。

　村落谁家丑女儿　　爱将苕帚𦘕蛾眉
　逢人掩鼻嫌腥秽　　鸦臭当风自不知

　　举。麻谷问临济。大悲千手眼。那个是正眼。济云。大悲千手眼。作么生是正眼。速道速道。谷拽济下禅床便坐。济云不审。谷拟议。济便喝。拽谷下禅床却坐。谷便休去。

　　拈。临济麻谷。如屯百万军对垒相似。皂旗闪烁。雪刃纵横。凛然有不可犯之势。及至两将挑战。却只以瓦砾相攻。正眼看来。当甚小儿戏剧。

　　颂。

　大悲正眼露堂堂　　百步常摇闪电光
　被掣风颠医瞎了　　暗中拖拽下禅床

　　举。僧问投子。如何是十身调御。投子下绳床立。

　　拈。𦘕虎成狸。

　　颂。

　白发宫娃不解愁　　满头犹自插花枝
　曾缘玉儿君王宠　　准拟人看似旧时

　　举。供养百千诸佛。不如供养一个无心道人。

　　拈。召大众云。百千诸佛有何过。无心道人有何德。会么。仙坛无客到。鬼市足人行。

　　颂。

　霜拂金鞍玉坠腰　　鸡声催入紫宸朝
　何如云壑饱清梦　　残月半囱松影摇

　　举。南泉山下。有一庵主。僧过云。近日南泉出世。何不上山礼拜。主云。莫道南泉出世。任是千佛出世。亦不去礼拜。南泉闻得。令赵州去勘。州到便礼拜。主不顾。州从西过东。从东过西。主并不顾。州云。草贼大败。遂拽下帘子便行。归举似泉。泉云。我从来疑着这汉。

　　拈。南泉父子。平地吃交。至今无人扶得起。庵主虽则牢关把定。千圣窥觑无门。点检将来。未免烧钱惹鬼。

　　颂。

　奴颜婢膝走人间　　羞见羊裘七里滩
　文叔虽为天子贵　　子陵只作故人看

　　举。清净行者。不入涅槃。破戒比丘。不入地狱。

　　拈。功德天黑暗女。有智人前。二俱不受。

　　颂。

　浊酒松醪吃两钟　　醉拖长袖舞春风
　天崩地裂谁能管　　几见落花堆乱红

　　举。居一切时。不起妄念。于诸妄心。亦不息灭。住妄想境。不加了知。于无了知。不辨真实。

　　拈。无孔铁锤。

　　颂。

　吃粥吃饭过　　听风听雨眠　　风光俱买尽
　不费一文钱

　　举。药山坐次。石头问云。作甚么。山云。一物不为。头云。恁么则闲坐也。山云。闲坐则为也。头云。千圣亦不识。

　　拈。古井须防有毒蛇。

　　颂。

　一块松根石　　顽然自古来　　更无人觑着
　岁岁长莓苔

　　举。僧问如何是清净法身。云门云。花药阑。僧云。便恁么去时如何。门云。金毛狮子。雪窦拈云。大无端。

　　拈。进人若将加诸膝。退人若将坠诸渊。云门放去较憨。雪窦收来较险。诸人还有恁么时节么。若有。切不得坐在这里。

　　颂。

　玉阑花药斗春工　　雨湿胭脂脸晕红
　丝管纷纷来赏玩　　可怜吹落五更风

　　举。大耳三藏。得他心通。朝见肃宗。帝命国师验之。藏见师便拜。侍立于右。师云。汝得他心通。是否。藏云不敢。师云。汝道老僧。即今在什么处。藏云。和尚是一国之师。何得在西川看竞渡。师再问。藏云。和尚是一国之师。何得在天津桥上。看弄胡孙。第三次问。老僧只今在什么处。藏罔知去处。国师叱云。这野狐精。他心通在什么处。

　　拈。大耳三藏。不道他不得他心通。只是龙头蛇尾。致被国师呵叱。若是通身具眼。第三次待问。老僧只今在什么处。只向道。和尚是一国之师。因甚在鬼窟里作活计。倘能如是。直饶国师不高竖降旗。未免举手加额。

　　颂。

　黄金包褁烂泥团　　不惜当场撮弄看
　破绽遭人窥戏了　　末梢依旧被渠瞒

　　举。波斯匿王问。胜义谛中。还有世俗谛也无。若言其有。(云云戽水泼鸳鸯)佛云。我今无说。汝亦无闻。无说无闻。是名一义二义(酷嫌虿尾长摇毒。终使花头不损香)。

　　拈。波斯匿王。如战澶渊发幢子努。拟山山摧。拟海海竭。争奈世尊不动锋芒。折冲千里。诸人还知二老落处么。几般云色出峰顶。一样泉声落槛前。

　　颂。

　十字街头铺席开　　牛溲马渤尽收来
　等闲落在名医手　　贵贱无非是药材

　　举。无著往五台。礼文殊。路逢老人。着问莫便是文殊么。老人云。岂有二文殊。着礼拜起。老人不见。

　　拈。可笑无著。贼在面前。不能捉得。空自掩门叫屈。有甚共语处。当时待他道。岂有二文殊。劈面便唾。直饶老人。有冲天之计。管使入地三尺。

　　颂。

　远望蓬莱去学仙　　途中遇着吕先生
　还丹一粒吞还吐　　回首空山独自行

　　举。肃宗问国师云。和尚百年后。所须何物。师云。为我造个无缝塔子。帝展手云。塔样。国师良久云。会么。帝云不会。师云。吾有得法耽源。可诏而问之。后诏问源。源云。湘之南潭之北。中有黄金充一国。无影树下合同船。琉璃殿上无知识。

　　拈。国师无缝塔。不劳斤斧。本自圆成。及乎被人请样。便是七穿八穴。耽源任是巧夺工输。未免方木逗圆窍。

　　颂。

　八面玲珑逗月寒　　要寻形影十分难
　无端平地生层级　　湘北潭南作样看

　　举。马大师示众云。汝等诸人。各信自心是佛。

　　拈。马大师压良为贱。当时一众。皮下还有血么。若使稍知衲僧巴鼻。八十四人。灼然别有生涯。不致阿辘辘地。何故。俊鹰不瞬愁胡眼。争打篱根死雀儿。

　　颂。

　读破灯窗万卷书　　经纶勋业付洪儒
　古今多少麒麟𦘕　　幼学谁人不顺朱

　　举。税阇梨问曹山。清税孤贫。乞师拯济。(八角蒺藜当面掷)山唤云。税阇梨。(藕丝牵动五须弥)税应诺。(砒霜未是毒)山云。清原白家三盏酒。吃了犹道未沾唇(泪出痛肠)。

　　拈云。税阇梨。寸铁在手。拨乱乾坤。若不是曹山。洎合牵羊纳璧。虽然。毕竟那里是他吃酒处。

　　颂。

　红锦缠头舞醉身　　笙歌声沸凤楼春
　百花藂里扶归去　　谁道郎儿彻骨贫

　　举。德山示众云。今夜小参不答话。问话者三十棒。(当门悬白泽)有僧出礼拜。山便打。(赏不避仇仇)僧云。某甲话也未问。因甚打某甲。(泪出痛肠)山云。汝是什么处人。(入泥入水)僧云。新罗人。(不劳再勘)山云。未跨舡舷。好与三十棒(贪行荒草里。不觉露沾衣)。

　　拈云。诸人还会么。德山可谓。少年曾决龙蛇阵。老大还同稚子歌。

　　颂。

　万战森严细柳营　　信威独许汉将军
　谁知袖隐屠龙剑　　却把蒿枝箭䇿勋

　　举。雪峰普请。搬柴次。路逢一僧。峰飏一束藤于地。(千钧弩发)僧拟取。(把髻投衙)峰遂踏倒。(为人须用杀人心)归遂举似长生云。我适来踏着这僧。(乞儿见小利)生云。和尚代这僧。入涅槃堂始得。(贼过后张弓)峰休去(软如绵硬似铁)。

　　拈云。这僧贪观天上月。失却手中桡。致令雪峰无礼。当时见他飏下藤束。便云。净地上不得狼籍。拟议劈胸便搂。何故。国霸有谋臣。

　　颂。

　飏下山藤设意深　　嗅乌喙药祸沾身
　脚跟未断红丝线　　智鉴难逃明眼人

　　举。香严侍立沩山次。沩问云。闻子在先师会下。问一答十。问十答百。是否。(折箸搅沧溟)严云不敢。(全身陷铁围)沩云。我不问汝问一答十。问十答百。父母未生以前。道将一句来。(要穷圆泽意。须到葛洪川)香严返复搜寻。无启口处。(消得龙王多少风)乃云。望和尚慈悲。为某甲说。(苍天中更加怨苦)沩云。我若为汝说。他日悟去。决定骂我。(炼铜为胆铁为心。小心人难得)严云。今生更不参禅。做个长行粥饭僧去。(只恐不是玉。却较些子)遂卜南阳遗趾居焉。(不到乌江不肯休)一日扫地掷瓦。击竹作声。忽然大悟。(莫将鹤唳。误作莺啼)乃云。一击忘所知。(笑破他人口)更不假修持。(脚下泥深三尺)动容扬古路。(何曾梦见)不堕峭然机。(正好吃棒)处处无踪迹。(堆山积岳)声色外威仪。(重重。圭角)诸方达道者。(癞儿牵伴)咸言上上机。(谁恁么道)乃望沩山。炷香作礼云。和尚当时。若为某甲说。何得有今日。(乞儿拾得席。消得龙王多少风)沩山闻得。乃令仰山去勘。(贼须贼捉)仰到问云。闻师弟。击竹有省。试为我说看。(相牵入火坑)严云。去年贫未是贫。今年贫始是贫。去年贫尚有卓锥之地。今年贫锥也无。(巧尽拙出)仰云。师弟会得如来禅。祖师禅未梦见在。(低声低声)严云。我有一机。瞬目示伊。若也不会。却唤沙弥。(万里崖州)仰云。且喜师弟。会祖师禅(便喝　掩面而出)。

　　拈。尽底扫除穷活计。要渠赤手立生涯。不无沩仰父子。点检将来。也是怜儿不觉丑。香严悟去。闭目食蜗牛。

　　颂。

　爝火初经一线开　　宝盘终日自萦回
　也知物理关人事　　历尽崎岖心始灰

　　举。真园头问良山。家贼难防时如何。(殷勤送别潇湘岸)山云。识破后不为冤。(金刚杵打铁山摧)真云。识破后如何。(乐则同欢)山云。贬向无生国里。(擘开太华手。须是巨灵神。天堂未就。地狱先成)真云。莫便是他安身立命处也无。(头上着枷。脚下着杻。赚却一船人)山云。死水不藏龙。(尽力扶不起)真云。如何是活水里龙。(举拂子。看看)山云。兴波不作浪。(何曾梦见。莫吓我)真云。或遇倾湫倒岳来时如何。(且缓缓。只闻人作鬼。不见鹤成仙)山下禅床扭住云。阇梨莫教湿却老僧袈裟角(尽力跳不出。棺木里瞠眼)。

　　拈。作家相见。一拶一挨。平如镜面。险似悬崖。头头具生杀之机。着著有出身之路。明眼人前。未免如虫御木。

　　颂。

　荒废人家命蹇迍　　行年在坎鬼临身
　烧钱远送他方去　　转祸来为五福神

　　举。雪峰一日谓玄沙云。备头陀。何不遍参去。(掘窖深埋)沙云。达磨不来东土。二祖不往西天。(虾跳不出斗)雪峰肯之(面皮厚多少)。

　　拈。众中总道。玄沙如龙马驹。奔轶绝尘。不受控制。殊不知。被雪峰芒绳缚定。至今无出身之路。

　　颂。

　幼小勤书懒出门　　春风花柳自村村
　芳心不被笙歌引　　时把唐虞子细论

　　举。定上座参临济。问如何是祖师西来意。(太平休整闲戈甲)济下禅床擒住云。道道。(利剑斩虚空。万象鸣剥剥)定拟议。(闭目食蜗牛)傍僧云。定上座。何不礼拜。(与贼过梯。捧上不成龙)定礼拜。忽然大悟(朝打三千。暮打八百)。

　　拈。临济如排百万迷魂之阵。只要褰旗斩将。若不得傍僧。几成虚设。虽然如是。衲僧门下。岂止笑三十年。

　　颂。

　剪酥蹙锦上林花　　晓怯春寒不放开
　蓦听一声挝羯鼓　　檀心远送异香来

　　举。晏国师赴鼓山。雪峰云。一只圣箭子。射入九重城里去也。(误将鱼目作明珠。怜儿不觉丑)孚上座云。渠未在。(疑杀天下人)峰云。渠是彻底人。(锢鏴着生铁)孚云。待某与伊勘过。(脚上刀梯)国师云。九重城里去。(开眼堂堂入镬汤)孚云。忽遇三军围绕时如何。(知君不是金牙作。争敢弯弓射尉迟)国师云。他家自有通霄路。(脚下泥深三尺)孚云。恁么则离宫失殿去也。(千圣觅无踪)国师云。何处不称尊。(头上着枷。脚下着杻)孚归谓雪峰云。圣箭子折也。(桀犬吠尧)峰云。渠语在。(尽力扶不起)孚云。这老冻脓。终是有乡情(伎穷也伎穷也)。

　　拈。孚上座不战屈人兵。煞人不眨眼。因甚向雪峰面前。倒戈卸甲。会么。(良久云)攻乎异端。斯害也已。

　　颂。

　白发将军坐碧油　　教婴儿打百花毬
　被人驰马拏将去　　犹把兵书说未休

　　举。定山与夹山同行次。定云。生死中无佛。则无生死。(黑牛卧死水)夹山云。生死中有佛。则不迷生死。(癞马系枯桩)二人不肯。同上大梅。人事了。夹山便问。未审二人见处。那个较亲。(截耳卧街)梅云。且去明日来。(心急马行迟)山明日上问。(记剑刻舟)梅云。一亲一疏。(别宝撞着瞎波斯)山云。那个亲那个疏。(低声低声。墙壁有耳)梅云。亲者不问。问者不亲。(金刚杵打铁山摧)夹山住后云。我当时在大梅处。失却一只眼。(只堪忍笑不堪陈)雪窦拈云。夹山殊不知。在大梅处。换得一只眼(为蛇𦘕足不成龙)。

　　拈。有佛无佛。一亲一疏。(以拂子𦘕云)山僧为汝。尽情裂破了也。且道。还出得生死也无。(喝云)清平世界。切忌讹言。

　　又拈。大梅老汉。得处瞒盰。用处儱侗。引得许多葛藤。当时若解主丈用事。将这两个汉。倒卓屎坑头。使知衲僧门下。道佛一字。嗽口三年。有甚有无生死可辩。具眼者荐取。

　　颂。

　飞骑将军入虏庭　　枪旗未动死生分
　战酣驰入中军寨　　且听元戎议赏勋

　　举。石头因药山问。三乘十二分教。某甲粗知。常闻南方直指人心。见性成佛。实未明了。望和尚慈悲指示。(掘地觅青天。弃却甜桃树。㳂山摘醋梨)头云。恁么也不得。不恁么也不得。恁么不恁么总不得。汝作么生会。(八角蒺藜当面掷　迷魂阵夺元戎)山伫思。(髑髅着地)头云。子因缘不在此。江西见马大师去。(推过又争得。平地挤人落险崖)山至祖处。复如前问。(幽州犹自可。最苦是新罗)祖云。我有时教伊扬眉瞬目是。有时教伊扬眉瞬目不是。(上林花万朵。轻付［豆］娘儿)山有省。便礼拜。(头上着枷。脚下着杻)祖云。子见个什么道理。(将虾钓鳖)山云。某甲在石头时。如蚊子上铁牛。(甚处得这消息来。秤锤有什么汁)祖云。汝既如是。宜善护持。(苍天苍天。面皮厚多少)法云秀云。石头好个无孔铁锤。太似分付不着人。(说什么无孔铁锤。直是金声玉振)大沩智云。说什么石头时。如蚊子上铁牛。只今又何曾吐得出。(直饶吐得。堪作何用)沩山果云。前箭犹自可。后箭射人深。药山直饶悟去。已落第二月。(好箭只是无芒。射中草人。有甚么用处。折也折也)　五祖东山道。只见波涛涌。不见海龙宫。可谓尽美矣。点检将来。只解扶强。不能扶弱。法华狗尾续貂。试下一转语看。药山当时。若是个汉。但只吃果子。莫管树曲录。著然别有生涯。

　　拈。石头马祖。向洪波浩渺处。金钩抛月。铁网铺云。要打冲浪锦鳞。惜乎药山。这里翻身。那边点额。当时待他恁么道。但云。大好直指。拂袖便行。非惟坐断二老舌头。亦免挂后人唇吻。具眼者辨取。

　　颂。

　笼养翎毛不记名　　春来巧弄百般声
　临风放出丹山凤　　多谢箫韶奏九成

　　举。药山久不上堂。(古墓深深埋暗箭)院主白云。大众久思示诲。(烂泥有刺)山云。打钟着。(皂旗闪闪阵云排)主打钟。(火牛鞭起夺齐城)众才集。药山便归方丈。(倒携无柄帚。六合扫胡尘)主随云。既许示诲。因甚一言不措。(甲不开仓)山云。经有经师。论有论师。争怪得老僧(笑杀人。龙头蛇尾。百花帽子布缠腰。赖有推托处)。

　　拈。雪窦道。可惜药山老汉。平地吃扑。尽大地人扶不起。而今还有为药山。出手底么。若有。也须救取雪窦。又众中道。药山闭门屋里坐。祸从天上来。殊不知。院主。虽得一场荣。刖却一双足。

　　又。药山虽解随机应变。争柰通身泥水。笑倒傍观。当时若知主丈用事。非惟令行院主。直须一众万里崖州。

　　颂。

　九曲明珠素蕴藏　　走盘时见发寒光
　当阳拈出还收拾　　瞎眼波斯自着忙

　　举。药山示众云。我有一句。待特牛生儿。只向汝道。(铁索锁长江。岂知鱼变化)时有僧出云。特牛生儿。只是和尚不道。(倒用司农印)山唤侍者点灯来。(闭目食蜗牛)僧便抽身入众。(虎斑终不是人斑)。

　　拈。药山老汉。向千圣顶𩕳。辊出百花毬。直是不形文彩。争柰这僧。机如掣电。眼似流星。等闲一击百杂碎。待点得火来。片帆已过东海。

　　颂。

　钩饵深抛五十牛　　鲸鳌吞海误吞钩
　急须身逐洪波去　　暗织沧溟一片愁

　　举。僧问药山。平田浅草。尘鹿成群。如何射得主中主。(不劳弓矢力。遍界髑髅干)山云看箭。(费力不少)僧便作倒势。(绵裹蒺藜)山云。拖出这死尸。(相随来也)僧𨁝跳便出。(新扌泥弹子。便作走盘珠)山云。捏泥团汉。有什么限(鬼去挂桃符)。

　　拈。药山平地吃攧。尽大地人扶不起。致令琅邪道。贼出关门。家中叫屈。当时待他问。平田浅草。尘鹿成群。如何射得主中主。拈主丈和声便打。岂不为天下宗匠。何故。雕鹗在秋天。大地狐踪灭。

　　举。僧问药山。学人有疑。请师决。(折箸搅沧溟。把髻投衙)山云。晚间来。与汝决。(暗藏机陷虎。难免自伤身)至晚上堂。众集定。山云。今日要决疑僧在么。(计较成也。发过砒霜不杀人)其僧便出。(不到乌江不肯休)山下床把住云。大众这僧有疑。与一推。便归方丈　(草绳弄活不成蛇。用尽自己心。笑破他人口)。

　　拈。药山决疑。大似嚼饭喂婴孩。不顾傍观者丑。这僧若是个汉。待他道晚间来与汝决。便抚掌大笑而出。非惟把断要津。亦免药山伤锋犯手。

　　举。遵布衲作殿主。浴佛次。药山云。汝只浴得这个。还浴得那个么。(含元殿里觅长安)遵云。把将那个来。(樊哙踏鸿门。危亡全不顾。又云俭)山休去(杀人可恕。无礼难当)。

　　拈。二尊宿。各出一只手。沐浴金躯。正眼看来。只成恶水相泼。若是那个。何曾动着。何故。云在岭头闲不彻。水流涧下太忙生(又云隔)。

　　举。世尊一日。见文殊在门外立。乃云。文殊文殊。何不入门来。(平地推人落险崖。是何心存)殊云。我不见一法在门外。何以教我入(头上漫漫。脚下漫漫)。

　　拈。七佛之师。将谓有多少奇特。元来在鬼窟作活计。当时若是个汉。待世尊道。何不入门来。遂抚掌呵呵大笑。管使这老汉。开口了合不得。

　　举。文殊三处度夏。(入水见长人。三盏酒妆公子面)迦叶欲摈出。(知心能几人。一枝花插美人头)才近椎。见百千文殊。(年衰鬼弄人)尽其神力。椎不能举。(买石得云饶)世尊问云。汝欲摈那个文殊。(醉后添杯)迦叶默然(袖藏花坞月。恐泄玉楼春)。

　　拈。诸方尽道。迦叶当断不断。返招其乱。殊不知。世尊文殊鼻孔。总在这老汉手里。何故。齐之以礼。又云。尽法无民。

　　举。大集会上。来天下狞恶鬼神。吾灭后。护拥正法。(不知祸起萧墙内。虚筑防胡万里城)若有一人不到。令四天门王。飞热铁轮追之。(抑逼人作么)有一魔王。谓世尊云。瞿昙瞿昙。我待一切成佛竟。我然后发菩提心。

　　拈。释迦老子。市漫天铁网。只图打凤罗龙。只这魔王。也不易得。既解裂网而出。惜乎羽力不全。又遭缠杀。当时即向道。乍可永劫沉沦。不求诸圣解脱。非惟象头檀特。枯木重荣。亦使黄面瞿昙。退身三舍。

　　又举。天衣道。何者是佛。何者是魔。还有辨得底么。举了呵呵大笑云。有甚么难辨处。有甚么奇特处。若是咬人师子。岂露爪牙。惜乎大集会上。更无一人。具天然气概。平白赢他一着。当时若有个挺特汉。他道。瞿昙瞿昙。我待一切众生成佛竟。我然后发菩提心。只向道。只闻人作鬼。不见鹤成仙。(或云。将谓将谓。元来元来)非惟教伊隐身无路。亦使天下鬼神。唾面而散。何故。邯郸学唐步。

　　举。达磨云。我本来兹土。(作任么)说法救迷情。(笑破他人口)一花开五叶。(司空见惯)结果自然成(可知道)。

　　拈。缺齿老胡。可谓秦无人。一年一度。洪纤长短。谁不开花。谁不结果。须要节上生枝作么。遂顾左右云。这里还有祖师么。拽主丈下座。

　　举。临济云。我在先师处。三度吃六十主丈。如蒿枝拂相似。而今更思一顿。谁为下手。(铁网漫空。贫儿思旧债)有僧出云。某甲下手。(赤身挨白刃。探骊龙颔扶明珠)济拈主丈度与。(鸩鸟落毛)僧才接。济便打(犯着商君令。分身两处看)。

　　拈。临济施陷虎之机。惜乎这僧。只知逞俊。不解番身。遂致落他深阱。当时若是个汉。待他道。而今更思一顿。谁为下手。只向道。活棒不打死汉。直饶临济全机。未免退身无路。

　　举。世尊拈花。迦叶微笑。

　　霜风括地扫枯荄。谁觉东君令已回。唯有岭梅曾漏泄。一枝先向雪中开。

　　举。殃崛救产。我自贤圣劫来。未曾杀生。

　　绿萝窗底枕肱时。梦绕华胥客路迷。听得烟村一声笛。醒来元是住居西。

　　举。那吒太子。折肉还父。折骨还母。

　　九十芳春日。游蜂竞采花。花归蜜房尽。残叶落谁家。

　　举。大士讲经。

　　道冠儒履佛袈裟。弄鬼精魂却有些。多谢宝公勤照拂。双梼枯尽再生花。

　　拍板门槌伎俩穷。人前遍要辱宗风。驴鸣狗吠成狼籍。瞒得梁王屈宝公。

　　举。吾不见时。何不见吾不见之见。

　　十年不作抓棱梦。一旦来从帝苑游。召对金鸾酬一问。布衣脱下便封侯。

　　举。居一切时。不起妄念。

　　春有百花秋有月。夏有凉风冬有雪。莫将闲事挂心头。便是人间好时节。

　　举。少林面壁。

　　竺干逴得屠龙技。袖隐神锋入海南。弄巧不消人一笑。九年面壁好羞惭。

　　举。二祖安心。

　　平白将身入草窠。折娘生臂冻驴腰。一年一度嵩山雪。雪有消时恨不消。

　　举。三祖忏罪。

　　通身红烂业非轻。血染千山草木腥。一阵西风卷黄叶。月华如水满空庭。

　　举。韩文公见大颠。问佛法省要。

　　幽赏春华到𦘕桥。金丝拖柳锦翻桃。临风不识东皇意。却听流莺舌弄娇。

　　举。五祖再来。

　　身后身前不丈夫。钁头边事想含糊。不知费几苍松机。换得渠侬破钵盂。

　　举。六祖传衣。

　　不依本分去担柴。负石黄梅验作家。半夜三更设分晓。和糠舂出古菱花。

　　举。文殊令善财采药。

　　拈。善财信手拈来。文殊当面[恪-口+(彰-章)]合。色香美味。非不完全。遇明眼人。快须收抗。何故。陈橘皮。(或云)万病丸。

　　举。阿育王。问宾头卢尊者。亲见佛来。亦预一数。

　　拈。实谓古今罕闻　又云。不易不易。

　　举。十七祖问童子。风铃鸣耶。子云。非风铃鸣。我心鸣耳。祖遂印可。

　　拈。大小祖师。用心不臧。何故。见人落井。将桶子盖头。

　　举。罽宾国王。斩师子尊者。

　　拈。尊者好一颗九曲明珠。惜乎只作豌豆粜却。罽宾虽乘快便。争柰白折一只臂。

　　举。文殊问疾。论不二法门。维摩默然。

　　拈。大士默然。直得山河大地。草木藂林。情与无情。共转根本法轮。非惟文殊。赞叹不及。任是古今佛祖。竞出头来。亦无启口处。美则美矣。点检将来。也是持钵不得。

　　举。障蔽魔王。一千年。不见金刚齐菩萨。

　　拈。金刚齐。瞒障蔽魔王即得。衲僧门下。吃棒趁出有分。何故。两手扶犁水过膝。

　　举。七贤女游尸陀林。

　　拈。圣女作么作么。认驴鞍桥。作阿爷下颔。引得诸姊。束手堕悬崖。帝释既知善说般若。因甚三件物。会么。自从掣得金鳌后。更不晴江理钓丝。

　　举。城东老母。与佛同生。不愿见佛。

　　拈。城东老母。太煞老婆。既不柰何。与渠同生。何用苦苦作么要好。日日香花夜夜灯。教渠自知惭愧去。何故。见怪不怪。其怪自坏。

　　释迦老子。可谓贵买贱卖。他既不要便休。何苦亚渠作么。遂顾左右。召大众云。还见释迦老子么。自云。在这里。乃云。无事提瓶挈水去。

　　举。盐官问座主。华严有几重法界。主云。略有四重。广则重重无尽。官提起拂子云。这个是第几重。主良久。官云。思而知虑而解。鬼家活计。日下孤灯。果然失照。

　　拈。举诸方拈提了。乃云。诸方老宿。只解扶强。不能扶弱。殊不知。这僧良久。华严法界。如帝网交罗。重重摄入。说甚么第几重。会么。但见皇风成一片。不知何处是封疆。

　　举。达磨谓门人曰。时将至矣。汝自各言所得。

　　拈云。三千弟子鸳行立。一一呼来教顺朱。

　　达磨大师。如弄棚头傀儡。虽则语言进退。雍容可观。殊不知。用尽自己心。笑破他人口。

　　举。僧问曹山。抱璞投师。乞师雕琢。曹云不雕琢。僧云。因甚不雕琢。曹云。须信曹山好手。

　　拈。黄阁帘垂。难传信息。紫罗帐合。暗撒真珠。曹洞家风。可谓绵密。子细看来。犹欠大人相在。山僧即不然。忽有问抱璞投师。乞师雕琢。即向道。侍者寮吃茶去。忽然瞥地。鹞子已过新罗国。

　　举。云门问僧。甚处来。僧云。岳山来也。门云。老僧不曾与人葛藤。僧珍重便出。门唤云。近前来。僧近前。门云。去。径山拈云。葛藤不少。

　　拈。得也得也。

　　举。雪峰示众云。雪峰门下。不得咳嗽。时有僧。咳嗽一声。峰云作恁么。僧云伤风。峰云伤风即得。

　　拈。雷声浩大。雨点全无。

　　举。洞山示众。秋初夏末。东去西去。直须向万里无寸草处去。石霜道。出门便是草。

　　拈。一人平地上险崖。一人险崖中平地。点检将来。总欠一着。万里无寸草。出门便是草。支筇寂寞中。望断无人到。

　　举。李殿撰问雪窦云。三教中。那个㝡尊。窦起身侧立。撰云。有口何不道。窦云。对夫子以难言。

　　拈。三教谁尊。侧身而立。当门不用㘽荆棘。对夫子以难言。贼贼。

　　举。忠国师。问紫璘供奉。佛是什么义。奉云。是觉义。师云。佛曾迷否。云不曾迷。师云。用觉什么。奉无对。

　　拈。不因樵子径。争到葛洪家　又。家无小使。

　　举。忠国师云。语渐也返常合道。语顿也不留眹迹。大慧喝一喝云。寐语作什么。遂举拂子。复弹指云。径山即今举拂弹指。若向这里觅眹迹。入地狱如箭射。

　　拈。寐语不少。

　　举。归宗因僧问。如何是佛。宗云。我与汝道。恐汝不信。僧云。和尚诚言。焉敢不信。宗云。只汝是。僧云。如何保任。宗云。一翳在眼。空花遍界。僧于此有省。

　　拈。归宗为人。虽无迂曲。点检将来。大似嚼饭喂孩儿。当是个汉。待他道。只你是。便掩耳而出。教这老汉。开口了合不得。

　　举。清原令石头。与大慧通书。乃云。回来与汝鈯斧子。住山去。

　　拈。大小石头。虚张意气。既不求诸圣。不重己灵。因甚却求鈯斧子。会么。折得荷花浑忘却。空将荷叶盖头归。

　　举。盘山将顺世云。莫有邈得吾真否。或呈顶相。皆不契。普化云。某甲邈得和尚真。山云。何不呈似老僧。化打筋斗而出。山云。这汉向后。掣风颠去在。

　　拈。将谓普化邈真。元来只呈死伎。何故。手脚俱露。

　　举。水潦自从一吃马师踏。直到而今笑不休。

　　拈。我当时若见。便与拦胸扭住云。笑则不问。唤什么作一毫头。待渠拟议。更与一踏。

　　举。香严示众云。若论此事。如人在百尺悬崖。口咬树枝。手不攀枝。脚不踏枝。下有问西来意。若不答他。又辜他问。若答又恐丧身失命。正恁么时。如何。时有虎头上座云。树上问即易。未上树时。道得一句来。严休去。

　　拈。香严用尽平生伎俩。如边底小将。排得个阵。依稀偃月。仿佛长蛇。将谓折冲千里。殊不知。被虎头上座。不动烟尘。等闲一击。星罗云散。坐致太平。虽然如是。诸人毕竟。知得香严落处么。(良久云)帘幙垂垂花影转。一壶春色满楼台。

　　举。黄檗上堂。众集定。以主丈。一时打下。却招大众。众回首。檗云。月似弯弓。少雨多风。

　　拈。着死急。

　　举。赵州洗钵。

　　拈。赵州觌面无私。就地撮将黄叶去。这僧当机得路。入山推出白云来。只如东山谓无为泰云。你只知路上事。且不知路上滋味。诸人又作么生会。莫守寒岩异草青。坐却白云宗不妙。

　　举。南泉云。不是心。不是佛。不是佛。

　　拈。过得龙门。风涛更恶。

　　举。赵州路逢婆子。赵州问云。甚处去。婆云。偷赵州笋去。州云。忽遇赵州时如何。婆与一掌。赵州便休。后东山拈云。婆子可谓。去路一身轻似叶。

　　拈。东山虽为出气。犹涉人情在。说甚么一身轻似叶。殊不知。这婆子。被赵州草绳缚定。至今求生不得生。求死不得死。具眼者辨取。

　　举。外道问佛。昨日说甚法。(云云)昨日定。今日不定。

　　拈。不是任公子。徒劳话钓竿。

　　举。僧问睦州。灵山还有蛇否。州云者丘引。云门代山。白骨连山。

　　拈。睦州斗劣。云门斗胜。山僧志微力弱。不能恁么得。待有问灵山还有蛇否。(将主丈撺下。举手作怕云)阿爷阿爷。

　　举。国师因僧请益。国师云。直下应难会。寻言转更赊。若言佛与祖。特地隔天涯。其僧不会。遂问侍者。者云。和尚恁么道。犹隔天涯在。国师闻得。乃唤侍者问云。你为这僧。恁么道那。侍者云是。国师遂打出院。

　　拈。国师父子。激扬铮铿。一期可观。争柰蚌鹬相持。俱落渔人之手。

　　希叟和尚广录卷第五
卍新纂续藏经第 70 册 No. 1390 希叟绍昙禅师广录


　　希叟和尚广录卷第六

　　题

　　题樗寮书金刚经板

　　善现一生。向虚空里作活计。引惹瞿昙。拏空撮空。妄生穿凿。樗寮居士。觑见败缺。展虚空纸。大书款案。连累平人。板行末运。俾泥真空者。去其静胜。守顽空者。脱其桎梏。如鸟飞空。不留眹迹。若知端的。空不生花。倘涉意思。又从序分。说大脱空去也。

　　题手轴罗汉

　　这一火落。极难描邈。类虎欠斑。似龙无角。从前恶迹是人知。活戾天台与南岳。神通游戏。野马追风。习定观空。困鱼止烁。藂林规矩一星无。丘壑襟怀休举着。石烂松枯。略无知觉。谩说亲曾见佛来。悔不慎打头一着。错错。

　　题灯首座送行轴后(天童堂司。梅侨首座。石鼓受业)

　　无传首座。烂游湖海。秋赋式微。群公乘间。得肆其谤。或谓太白峰前。法战不胜。罚钱出院。凌辱宗风。或谓惠云堂上。机思迟钝。触瓢堕地。方解转身。巧语无根。煞人可恕。谤则谤了也。但责情三十棒。至竟无人动着。待石鼓一挝。恶声远播。藂林必有动心骇目者。为之赏音。

　　志侍者送行轴(用天童西湖三十景。为题)

　　衲僧家。折主丈头。尽乾坤大地。不消一劄。瓦解冰消。何止西湖风月。太白烟云。醯鸡瓮天。分甘桎梏。今观此轴。虽善辟宏智古佛眼。返孤山处士魂。欲觅行踪白云万里。

　　题初上人。老融牛轴

　　善画无规。真牧无迹。放开线路。柳烟披拂。汀草蒙茸。本地风光。一何欠少。若作境会。当仁徒费精神。具正眼看。老融无下手处。

　　题莹净头贺颂。并和轴后

　　衲僧家。千圣头边。胡屙乱撒。玉山不能痛与扫除。随后狼籍。求予助臂。垃圾转多。使识者见之。宁免掩鼻而过。

　　题月岩颂轴后

　　平如镜面。险似悬崖。拶透重关。犹存光影。机先有路。鹘眼迷踪。若是步步登高底人。终不向明白里讨。

　　题玉上人诸祖真迹

　　先哲书问往来。字字句句。无非根道。纵涉世谛。细味之。如庖人趍市。于海岸渔家。巨口细麟。皆吾脍炙中物。然与实相。不相违背。故历代宝之。以为大训。岂似今时恣祝鮀佞。欺诳百端。习成魔业。玉上人。珍藏数帖。皆禅门负大名宗匠。笔力遒劲。辞语幽深。正眼观之。起必死疾。计优波离室。必无晋人斥。儿辈贱鸡为诮焉。秀峰其宝之。

　　为毒庵杨居土。题彭侍郎真迹(讳大雅)

　　(彭云。湛寂明妙。独立不变。与太虚为体者。谓之性。混沌开先。造化后出。与太极为蒂者。谓之命。动静阖辟。循环错综。与天地为机者。谓之心。见于四时。形于万端。与性命为用者。谓之情)。

　　性命心情。体蒂机用。待制彭公。为八面敌。故能纶巾羽扇。坐碧油幢。折千里遐冲。立万世勋业。今观妙画。英气逼人。死诸葛走生仲达。可以并案。非草书愈头风。子彰髑髅血馍糊。祛疟鬼者。同日而语。毒庵其宝之。

　　题卢石屏。住护国送行轴后

　　群贤妙唱。字字句句。有活人眼。非石屏卒难承当。虽然碧桃洞口。春色烘人。大有人迷路在。遇指津时。寒拾风颠。堤防冷笑。

　　题王逸老草书心经

　　般若真空。语言道断。心行处灭。不容拟议于其间。因甚有许多络索。直饶四无碍辨。穷尽玄微。切莫草书谩我。

　　为石壁长老。题应庵诸祖真迹后

　　锅子大小。杓柄短长。诸老家私。尽情吐露。就中些子誵讹。浑动不着。若点检得出。诸方知这一络索。总是嚼饭喂儿。隔屏骂妇。不直一笑。其或未然。时难且与同香火。岁晚须知各户门。

　　径山悟侍者。求跋了庵颂轴

　　一句子。超百亿。脚未跨门。参天荆棘。若更待菜叶随流。泥牛入海。竖拳勘证。低头而入。总成未了公案。要知不涉机思。直造大休歇地么。悟侍者诺。到家了也。紧闭柴门。打一觉睡。

　　题大觉真迹

　　大觉赴紫泥之诏。对使者焚龙脑钵。法道愈尊。䇿勋僧史。真万世鼎彝也。满谓气食万牛。凛然有不可犯之态。今观此帖。字画端诚。语辞卑逊。略无一毫尊崇气味。视今炙手权门。歃血盟里胥者。以位自骄。令人呕秽。

　　为记行人。䟦书圆觉经后

　　大光明藏。墨聚万重。圆觉妙场。泥深三尺。老瞿昙。出身无路。诸菩萨。没脚重渊。口款既招。欲隐弥露。记行人。从头写过。锓板流通。俾不了义人。了此一段义。若于纸上推寻。连累行人。负鞍㗸铁。离此别求。同黄面老儿。入犁泥狱。

　　题袁平叔𦘕鬼百戏图　(墨魁)

　　瘦蹇不嘶。熊痴绶步。百样乔䊋。千般社舞。猎猎旌旗蔽野云。呦呦鼓笛填村路。不减朱陈嫁娶图。中有些儿奇怪处。不是小道人。亦非假胡女。副墨子曲尽形容。中阴身终难共语。髑髅识尽喜犹存。阴风历历鸣神树。败缺了也。穷鬼子穷鬼子。

　　题李伯时。𦘕净梵王抱太子。谒大自在庙天王。王见即礼拜图

　　小𤺊儿真捏怪。人见憎鬼见怕。累老爷怀抱不知。断慈母恩情忒煞。(生七日。母死)竺国威狞独大天。名自在何尝自在。纵饶伊具三头六臂。展尽神通。蓦劄相逢。终不免五体翘勤。深深下拜。

　　题鬼踢弄图

　　驾险凌危。曳弓放弹。弄鬼精魂。打乔杂绊。笛吹梦蕻竹喧轰。鼓打虾蟆皮紧幔。虚空踢出脚尖头。妙处不知谁解看。说与渠魁。请高着眼。

　　为昌州月上人。题草虫图

　　草木精灵。羽毛群族。非翻身异类。会无情说法者。难邈其真。虽然。且道龙眠想入马腹中。庄周梦为蝴蝶。是真耶非真耶。问褚先生管城子。

　　舜侍者请题兰亭帖

　　唐临兰亭禊事帖。世取妙刻为贵。于死生亦大矣。少有味之者。故真赝所不分。呜呼崇山峻岭。茂林修竹。心画灿然。多作境会。使右军更生。宁免一字三叹。

　　清虚和尚语录序

　　石田去后。其道方行。盖其平日。以气自负。纵霹雳火。镕烹金炉。妙密钳锤。非绕指柔。不入煅炼。灰飞烟灭。痴绝校其书。拊几长叹曰。噫世无碧眼胡。虽天衣不能施其巧。清虚善学柳下惠。剔锢疏泥。钝铁。脱胎换骨。火明文武。橐鼓风雷。清彻虚凝。色含百炼。顽铜钝铁。悉为改容。湖海咸知。不待录其术。方鸣也。惜乎毕工太速。不克终其志。遗灶犹存。当有寒灰发𦦨。跃冶不祥者。以观其续。止啼黄叶。予无取焉。

　　俊侍者。将别山四会语录。归日本板行。求予序引

　　圆照老人。佩临济正传之印。五据要津。印破天下衲僧面门。如春雷启蛰。飞龙升天。惊蛇窜草。各适所安。别山深入阃奥。搭无文印。古篆分明。六合云奔。千林气肃。辨龙蛇眼。隐不容丝。唾结砒霜。语含鸩毒。天王为之竦骨。狮子听之落威。宝公因之死心。长庚拱之失色。恶声贯耳。充塞大唐。俊侍者。不能防身远害。更将恶蘖。航海东归。予恐日本国中。流殃肆毒。累及无辜。酖味丧躯。贻无穷恨。故作序引。以冠其首云。

　　䟦

　　䟦天童别山和尚语录

　　别山四会语。如断鳌立极。无一毫倾侧处。贵令大地人。安家乐业。若知端的。坐致升平。苟涉迟疑。未免被毗蓝转却。

　　䟦石桥写圆悟心要

　　妙圆悟以之。毛锥颖悟石桥以之。熊掌与鱼。二者兼得。上人宜以天厨禁脔。十袭珍藏。必有䑛鼎知味。三咽三叹。为之沃心。

　　䟦钝庵密庵帖

　　老宿言。钝庵与云卧。歃血论盟。誓不应世。晚念法门衰替。戏伸怒臂。振颓纲于云海亭前。铁网漫空。麟凤龟龙。皆归笼络。密庵以破沙盆。换正法眼。清庙之器。为之改色。大张佛日应庵之道。若揭日月。岂小补哉。谛观二帖。丁宁不倦槌拂。善裁阃外威权。如卧龙划苦肉计。使公瑾奏赤壁功。若合符契。德琏监寺。需予着语。明镜绘像。染污清明。亟卷而还之。庶无诮焉。

　　䟦大慧帖

　　大慧以天纵之资。熏风南来。空华翳目。错认诸佛出身处。后于海涌峰前。阅华严第七地。发明殃掘摩罗救产难因缘。峻机电卷。雄辩潮奔。世无婴其锋者。今观妙帖。举方山待时而鸣。激砺后人。勿求速效。如帝网交罗。重重摄入。真护法城。壁立万仞。非不动步。遍游十三华藏界。百亿香水海者。所能睥睨。夜光可市。求此实难。了沂其宝之。

　　䟦禅会图

　　禅既强名。会亦妄立。一火无知。打棚杂剧。百样乔䊋诳世人。千般怪语瞒天日。若是本色行家。不打这般鼓笛。𦘕影图形转弗堪。藂林千古成狼籍。不狼籍。留与仁禅遮破壁。

　　䟦枯山语录后

　　每忆侍先师。与即庵于玉几涵秋。获听语秀岩时事。如金翅擘海。直取龙吞。不知沧溟之深浅。篆铭心腑。几四十年。今观枯山六会拈提。真克世其家。碧落碑无赝本。惜江湖掩明晦德。惟以中兴汉业称之。痛哉。死诸葛走生仲达。世岂无执董狐笔者。奋为直书。年月日䟦。

　　䟦天童净和尚墨迹。诸老䟦后

　　太白死句中有活句。诸老活句中有死句。死活向上有事在。拟议寻思。吴元济不待夜入蔡州城。已被擒捉了也。具透关眼者。切忌扫雪求迹。年月日。

　　䟦破庵和尚墨迹(无准和尚䟦后)

　　凤山攘羊。龙渊证之。已是笑破他人口。更添乳窦灶仓。耳语鼎鼎。是什么人家。年月日䟦。

　　䟦送元东山。造藏经。归蜀颂轴

　　一生看经不识字。总十二部为一句。犹带元字脚在。蜀罹羯胡肆酷。一大藏教。片纸不存。欲求元字脚。了不可得。东山未离文字相。赪肩万里。一力担回。意使蜀人。复见古道颜色。不减经归白马。僧到赤乌。群英着语。以旌其行。可谓助桀为虐。前途忽遇臭老婆点破。切不得向穷诸玄辩处。倒戈卸甲。

　　䟦新众寮颂轴

　　山僧入院后。见众寮颓圮。难以安龙象。乙丑丁旱。鸠四山余材。架数椽以庇风雨。初无奇特。群贤作偈褒美。何异与丑妇浓涂朱粉。帚𦘕蛾眉。非使效颦。反令成鬼。急卷还之。免贻识者之诮。

　　䟦北涧和尚自赞灵照颂(南康璋禅人请)

　　丹霞庞老总妖人。不减狞争蛊毒神。灵照专行禁邪法。相逢便捋鬼头巾。

　　䟦永明惟心诀(何山注)

　　心已强名。诀从何来。永明剜肉作疮。何山隔壁猜谜。急急将来付丙丁。大丈夫儿休拟议。如拟议。三级浪高鱼化龙。痴人犹戽夜塘水。

　　舜首座书语录。求䟦

　　鸦臭当风立。目之者掩鼻而过。舜首座蓄之何为。急丙丁。无贻我丑。

　　䟦正宗赞

　　庚戌岁。予首众冷泉。有客携唐画十六应真。请上方痴绝老人长赞。师命分作。因为效颦。蒙师褒美。以是柏庭友于。求赞祖像八九。后数年藏六灵鹫放山室。力疾续为之。如蚁撼树。是不量其力也。一时消遣。岂谓江湖传录。颜汗沃襟。无著惭惶处。欲毁不能得。文质侍者。乳窦相从。诗吟小艳。扇破犀牛。颇禁磨琢。水流云散。各天一涯。朅来巘云深处。出示求䟦。野狐涎唾。视之恶心。急令屏弃。若于纸笔未形时。赞毁不及处。照见古人肝胆。方知此录。鹦鹉吃煎茶。

　　䟦张魏公亲书心经

　　紫岩先生。以经天纬地之材。羽扇纶巾。䇿勋帷幄。调鼎余暇。侍母秦国太夫人。趍圆悟室。潜鞭密炼。真金绕指。汗血奏功。致使薰风南来。凉生殿阁。揭示诸佛出身处。拈花慧命。一缕系千钧。断而复续。大功不宰。岂小补哉。慨想典彝。斗山仰止。今观亲书心经。妙画龙翔凤翥。英气逼人。三沐三薰。不忍去手。倘非妙悟真空。洞万物表。岂能照破空生败阙。夜光可市。求此实难。上人其宝之。

　　䟦禅会图

　　吾祖之道。得人即兴。失人即亡。自昔圣贤。为内外护。譬如琵琶琴瑟。必资好手。乃发至音。凤凰麒麟。出以其时。方为上瑞。今观此轴。主法者皆僧中龙。问道者皆人中杰。至若翁妪幼艾。提篮拄钁。茅舍团栾。说无生话。视死生为游戏。非真实履践。安能及此。慨望风规。令人颡泚。亦不知其为𦘕也。岂雏道人。趍炎禆贩。悬羊卖狗。戕贼法门者。同日而语。因各为之赞。敬题其上。如将五采。黼黻太虚。丛林岂无具获麟笔削重为。

　　䟦天宫可都正重刊辨正邪经

　　镜重磨净发光。金百炼柔绕指。黄面老人。无大人相。反累他人。伤锋犯手。何不明窗下安排。何故。见怪不怪。其怪自坏。

　　清侍者。求䟦密庵与宁侍者法语

　　千圣顶𩕳。父母未生。啮镞灵机。烛天光彩。若非智眼洞明。卒难透见。密庵当阳揭示。譬如禹门霹雳。桃花浪暖。变化鱼龙。皆承烧尾之力。于中开遮纵夺。作活破家。邪法难扶。鬼门贴卦。清侍者莫惜淬倚天长剑。一洗祅氛。为宁侍者雪屈。善学柳下惠。叔世中流一壶。当刮目以俟。

　　颂

　　漩翁

　　和泥合水几经春。只贵随流转得身。白浪堆头深掘窖。老来偏解活埋人。

　　黑山

　　佛祖仰望不及处。暗昏昏地悄巍巍。放开闪电光中路。拶着全身陷铁围。

　　双溪

　　朝宗正派竞分支。那个源头肯放低。堪笑截流人不荐。从东过了又从西。

　　云溪

　　一从锁断清波路。密影重重布𦘕桥。着脚不知深浅处。定应攧折瞎驴腰。

　　兀庵

　　身同枯木倚寒岩。铄尽玄微没许般。只么守些呆怛怛。从教壁倒与篱坍。

　　谦翁

　　具通方眼放眵盲。争肯先人一步行。穷四部洲求逊让。看来不出老先生。

　　龙渊

　　未施爪距㸕风云。玉鉴光寒不染尘。昨夜寒涛轻蘸月。赚他无限抉珠人。

　　古岸

　　乾坤未剖立雄基。雪衮寒涛日打围。脚下尽教浮逼逼。直通一路与人归。

　　无见

　　色尘销尽眼头空。着得须弥山万重。不似灵云存鉴觉。被桃花换主人翁。

　　浒眼

　　万派奔流触断崖。涡漩一窍绝安排。渊深彻见灵源底。里许如何着得沙。

　　大用

　　二三四七恶机关。互逞辞锋斗热瞒。不必山僧一弹指。尽情贬向铁围山。

　　无尽

　　老胡移种觉园花。五叶联芳次第来。恼乱春风没休日。一枝开了一枝开。

　　樵隐

　　斫得块柴担不起。和云飏下枕头边。梦魂不涉人间世。肯把黄梅破钵传。

　　石壁

　　一方峭峻绝安排。立处还同万仞崖。卢老倩人书不得。春日濈濈长莓苔。

　　假庵

　　穿凿虚空幻架或。从来共住不知名。笑他借位明功底。错认檐头雨滴声。

　　瓢泉

　　当阳剖破劫壶来。见彻根源眼有沙。临际爷爷得一杓。葛藤浸烂又萠芽。

　　栖岩

　　拗折瘦藤枝。靠倒险崖句。佛祖谩寻踪。无你凑泊处。

　　休征

　　击碎轩辕镜。焚烧黄石书。瘦筇春力健。带月访樵渔。

　　雪崖　(二)

　　壁立千寻度玉风。绝扪摩处有行踪。草鞋踏出毗卢印。见得分明隔万重。

　　空花翳眼没根茎。平白谁知太险生。穷一色边须撒手。且无玄路与人行。

　　西窗

　　格样亲传鼻祖家。短檐时见夕阳斜。虽然巨辟通方眼。牛过依前露尾巴。

　　愚翁

　　聪明点尽若盲聋。没变通时有变通。漏得黄梅无底钵。笑开老眼醉春风。

　　镜堂

　　非明非暗亦非台。万像从教影现来。刚被老胡书破壁。没尘埃却有尘埃。

　　虚叟

　　千圣机尘一洗清。心渊绝滓自灵明。白头谩说无功用。种得空花结果成。

　　元叟

　　构得先天那一机。胸中字脚没星儿。直从千圣头边坐。不许儿孙取次知。

　　平山

　　一镜面铺非刬削。且无高下与人争。拟从顶𩕳寻玄路。着脚须防有赚坑。

　　浒眼

　　一生逐浪与随流。未见根源未肯休。孔窍不知深几许。临崖看着使人愁。

　　疏山塔　(二)

　　衲僧毛病没星星。刚被傍人授记成。万壑松涛撼明月。隔溪误认倒屙声。

　　活被人埋汝水濆。新丰一曲杳无闻。可怜娇舞曹家女。不嫁春风嫁白云。

　　惺惺石

　　主人翁已强安名。何待区区唤一声。坐得石头穿透底。依然打个不惺惺。

　　古桃

　　仙苑春风几奏名。三千年实结初成。曾将一点枝头血。换却灵云两眼睛。

　　煨芋

　　粪火香凝午梦初。烂煨黄独替春蔬。山童急把柴门掩。只恐闲云引诏书。

　　送雪窦圆兄归疏山

　　锦镜浓妆蜀样花。没尘埃处惹尘埃。好归说与曹家女。已是当堂打破来。

　　送椿兄之蒋山(径山法语。有卖虚空之说)

　　老倒凌霄彻骨穷。强书白契卖虚空。要将刀尺分长短。须向钟山问宝公。

　　送如兄见枯椿

　　枯椿一语错流传。碍塞平人万万千。百杂碎时须跳出。莫教坐在法身边。

　　送明兄之天童(径山火后)

　　古蛮丝褁块焦桐。色带凌霄劫火红。送与天童弹一操。风前月下滴丁东。

　　送清兄见天童。并扣石溪

　　前宝公兮后宝公。分身说法在玲珑。访寻不用论宾主。十二面门元一同。

　　送杰兄归子云墨池(径山有东坡墨池)

　　凌风倒握瘦藤枝。来探坡仙浣墨池。染污一身难洗雪。到家莫使子云知。

　　送悦兄归篆江省母

　　万叠秾阴衬落花。一江流水篆纹斜。娘生面目无遮护。见得分明始到家。

　　石溪自雁宕避难。回天童巢云

　　苍鹰俊翼倦摩霄。岩下深云稳寄巢。且放愁狐双眼闭。恐惊群鹭宿寒梢。

　　雁峰削玉锁层阴。仿佛梅阳瘴面春。回首揭天挝毒鼓。声冤何止十三人(回)。

　　贺阡辨山。退双林赴金山

　　双梼定起月三更。倒跨金鳌戏八纮。袖褁门槌恶剌剌。德云不敢占先行。

　　贺天童心首座

　　懒织蒲鞋罢养亲。入蟭螟眼鼓烟尘。只将打发云门手。更与玲珑接一人。

　　送东川本之太白(本乡有低头佛)

　　万松关险路萦纡。门掩深云窄有余。佛过低头不妨得。且图人见额边珠。

　　送人住云卧接待庵

　　云卧遗风仰正传。接人全在钁头边。临机不用闲忉怛。自有春山蕨竖拳。

　　送俊兄归桃源省母

　　故国胡尘蔽不开。拏舟深入武陵家。野桃花映娘生面。莫学灵云眼着沙。

　　疏山送道州如矮归湘西(善写真)

　　笔头俊逸眼头亲。邈得疏山矮子真。落雁图边轻展看。谁云不是道州人。

　　疏山送日兄归玄沙

　　疏山觅得曹家女。娇舞西风不解羞。归与谢郎称万福。免教红烂在渔舟。

　　悼时愚庵主

　　诏书飏在破床头。高枕松根睡觉休。啼尽山禽惊不醒。萝囱空锁暮云愁。

　　送镜兄之虎丘

　　虎岩老虎太威狞。平地拏人死复生。背却西风行一转。髭须倒捋两三茎。

　　采蕨

　　拨云寻蕨到层峰。荆棘林中有路通。拈起一拳全杀活。漏篮无底贮春风。

　　烧笋

　　稚子相呼脱锦衣。饷春不减首山蕨。翻身跳入炉中浴。透得山僧啮镞机。

　　刈茆

　　百草头边活路通。险崖机透几千重。长长短短𠜂除了。收放全归掌握中。

　　划柴

　　纷纷枝叶乱如麻。不惜从头与一划。惊起铁蛇忙窜草。樵歌声彻老卢家。

　　寄紫箨茶。与虎丘石溪

　　箨龙㗸味噀春英。香入萝囱午梦清。笑汲新泉烦陆羽。责图尊宿眼增明。

　　寄贺天童灭翁和尚　(二)

　　老饕八十再生牙。烂嚼虚空吐出滓。点检玲珑岩下草。枝枝叶叶是昙花。

　　接人筹室肯雷同。用活兵机不犯锋。把定牢关轻放过。一人标记一株松。

　　写华严求偈

　　衲僧用处得能乖。肯向龙宫鼻嗅来。黑墨浓磨涂白纸。重重无尽杂花开。

　　古樵

　　七佛已前曾卖弄。分明一块烂枯柴。老卢不解担当得。火种只今无地埋。

　　无闻

　　缺齿胡僧戏剧多。打虚空鼓唱巴歌。山河大地连声笑。不柰聋人耳朵何。

　　天童送鉴少瞻之江心

　　东谷生涯彻骨贫。烦君说与了师兄。一从凤宿龙巢后。宝殿无人步月明。

　　天童送深兄归湖州

　　采樵深入万松关。踏破烟云几朵山。担折蓦知柴束重。掉头归唱月弯弯。

　　送祐兄之仰山

　　仰山活业苦无多。畬片荒田种粟箩。去与一锄翻到底。听渠叉手道如何。

　　净慈送拱侍者。之天童。参天目

　　无孔铁锤三五百。(大川语)烹金炉里铸成来。就将一个轻抛掷。击得玲珑窍子开。

　　明月谷血书华严。蒙恩宣入内庭

　　一回𡎺破娘生指。血染春风开杂花。香喷龙王宫殿满。胡僧嗅得鼻头喎。

　　平溪

　　一片寒光湛不流。古今谁解觅源头。东西虽有地如掌。未许南泉闲牧牛。

　　古柏

　　不识威音劫外春。错将西祖意瞒人。纷纷多是寻枝叶。谁向枯椿透法身。

　　涌溪

　　平地忽翻千尺浪。吞空沃日势滔滔。截流机峻无人荐。谩说荼陵踏断桥。

　　泉山

　　接得灵源正脉亲。险崖机里解翻身。莫教倒岳倾湫去。浸杀茫茫大地人。

　　巨源

　　元无一滴鼓波澜。发得头来海样宽。举棹迷踪知几许。桃花误作武陵看。

　　竹房

　　三茎曲与两茎斜。径直门风八字开。拟向翠微寻路入。知他赚却几人来。

　　舜兄南山为僧。后归东林

　　新生白额眼光摇。肯向南山恋旧巢。背踏西风行一转。人惊不过虎溪桥。

　　缘兄求住不得。乞语

　　磬峰小小陷人坑。始道平夷又险生。不是不容轻插脚。要伊别讨路头行。

　　送老闻归安公

　　楼至一双粗脚踪。分明弄假却成真。去将锹子从跟刬。免踏春泥惑乱人。

　　送悟侍者。归天台葬父

　　不学那吒拆肉还。小沙弥有恶机关。一拳𡎺杀深埋了。倒卓天台作寿山(高沙弥同寺)。

　　现上人字空甫求语

　　二十玄门尽扫除。太虚寥豁月轮孤。翻身直透威音外。着得狂花翳眼无。

　　蓬维那号鳌山。求语

　　掣断任公子钓轮。波腾岳立几千寻。曾郎梦觉方惊险。撒手悬崖死却心。

　　安兄号不动。求语

　　万牛挽不回。轮槌击不破。者样顽石头。世间无两个。

　　破衲

　　通身百杂碎。谁解成褫得。鸡足紧收藏。当来问弥勒。

　　太虚

　　廓然寥豁绝边垠。一点云生翳眼尘。真达不疑融万象。更须知有路翻身。

　　送僧归岳麓印传灯

　　袖舞秋风尾瘦藤。南归岳麓看传灯。先寻古殿经行处。唤醒当年吃攧僧。

　　古衲

　　半肩寒拥片残云。七佛相传直至今。破碎不堪提掇得。朝阳正好下金针。

　　月翁

　　午夜光浮玉兔胎。行空无迹镜奁开。老僧不在明白里。向未生前相见来。

　　化冬果

　　黄檗树头生蜜果。趁书云节要拈提。舌头具眼百杂碎。抹过庞翁向上机。

　　懒翁

　　口生白醭怕开言。几度抬身又困眠。佛法从教陈烂却。权衡不在老夫边。

　　老农

　　畬田击壤乐年丰。不与儿曹戏剧同。问着羲皇已前事。钁头倒把舞春风。

　　行者智猷求偈。之天童

　　太白峰前古镜台。没尘埃却惹尘埃。担头飏下烂柴橛。快与当堂打破来。

　　葛坡

　　滋蔓年来愈更深。一刀截断了无因。不知大道陵迟处。绊倒几多忙走人。

　　讷翁

　　纵悬河辩诳痴愚。理尽辞穷口嗫嚅。卒急未能谈吐得。相看摩捋白髭须。

　　送辩兄归松江

　　听清猿罢啼烟霞。声色纯真未到家。一曲吴歌归棹稳。松江雪点白苹花。

　　玄峰

　　极尽幽微裂万差。天然鸟道绝安排。欲穷顶𩕳翻身句。妙密中防有险崖。

　　题披云亭

　　大地黑漫漫。日月久韬□。山藤聊一挥。神与境相会。八纮净无尘。万象镜中翳。天外出头看。笑擘阑干碎。

　　继净头归天衣故里

　　归访荆溪旧钓蓑。看长空雁影沉波。临风一扫无踪迹。净地岂容人放屙。

　　一翁

　　独立坤维老作家。心无二用裂千差。自从行道威音外。见着枯椿几度花。

　　节夫(忠论师求诗)

　　一生坚守居延操。历尽间关见老成。菊噀晚香松傲雪。短筇扶瘦日寻盟。

　　延庆化禅观地平

　　屏息诸缘入定时。脚跟下事烂如泥。睦州片板轻担出。禅病蠲除不用医。

　　山叟

　　不识红尘有利名。闲听幽鸟静看云。羲皇世上无穷乐。曝背茅檐䇿几勋。

　　危峰

　　石头机路难栖泊。险布还同万仞崖。到顶方知天下小。草鞋跟断更须挨。

　　铁钉

　　恶钳锤下翻身去。个个当阳要出尖。钉得虚空无缝罅。有完全有不完全。

　　石灰

　　炉鞴亲从锻炼来。十分[石*肴]硬亦心灰。盖空王殿承渠力。合水和泥做一回。

　　磉石

　　锤凿工夫见十全。润时知雨玉余温。看渠负载檠天柱。个个无非硬脚跟。

　　板黄

　　良工采得木千章。如㭊旃檀片片香。黄面瞿昙承盖覆。抛砖打瓦又何妨。

　　瓦

　　脚尖踢出烂泥团。妙在陶轮转处看。盖覆虚空无渗漏。从教头上黑漫漫。

　　定庵

　　云尽风休万籁沈。柴门深锁绿萝春。石床昼静跏趺稳。百鸟㗸花不见人。

　　筠溪

　　虚心中有箭锋机。妙密谁云立处危。大道陵迟全劲节。香严一击未忘知。

　　月岩

　　平如镜面险如崖。光境俱忘裂万差。这里无伊蹲坐处。空生徒自惹天花。

　　爱山

　　酷将嗜好片闲心。散作千岩万壑春。𢬵得一生看不足。险崖句里要翻身。

　　见湖心老僧。暑夜发书。因成口占

　　八十山翁夜发书。援毫气蹙汗流珠。自怜一把清闲骨。家火无端炼得枯。

　　朴庵

　　确实行藏与古俦。略无半点诈明头。竖粗拳验方来眼。未跨门时见便休。

　　因事书座右

　　促膝寒囱淡话时。告休说是与论非。须知世路风波恶。百匝千重设祸机。

　　雪牛

　　堕在虚凝一色边。完全头角不完全。溪东西岸难收放。纯白何妨露地眠。

　　即翁(心上人)

　　万象森罗等印心。了无一物可亲疏。大梅坐此成窠窟。到老何曾解转身。

　　石井

　　打硬工夫构得深。方知水底有红尘。放开一线路头滑。落赚几多明眼人。

　　照知客求无碍

　　捉得蓬蒿箭一枝。等闲射透五须弥。千重百匝机先路。破的初无抵滞时。

　　江西宝兄乞东际

　　当阳一路没途程。剖破藩篱即觉成。震旦心宗凌灭尽。到家犹自隔重溟。

　　隐山

　　触战蛮征一扫空。和云占断最高峰。单提破钁头边事。佛祖当机不见踪。

　　契庵

　　语言道断转玄枢。千圣机关尽密符。接向上人通一路。拳头竖起莫嫌粗。

　　维石

　　一路机先滑似苔。葛藤窠里出头来。等闲击着火星迸。霍得大唐人眼开。

　　寄华严赜讲师

　　半生不睹德云翁。悬想经行在别峰。破一微尘相见了。揭翻华藏十三重。

　　送勉华严见本师

　　秦望山前撞老爷。一拳打得鼻头喎。衲僧气息都忘了。无复寻香嗅杂华。

　　一水鹊。独立沙上缩头。边有烟草

　　衰草汀烟寂寞秋。忍寒孤立懒盟鸥。江湖风味骎骎恶。得缩头时且缩头。

　　㑃云

　　出头天外便纵横。谁信无心个样生。捩调不从龙驾御。要渠西去却东行。

　　为月上人颂秋潭

　　白苹香细桂华清。彻底无痕漾水晶。刚被寒山心点污。至今照影欠分明。

　　丈亭道者干缘。求颂

　　破钁头边用得亲。入廛不拨万机尘。牢关劄断三江口。要被随波逐浪人。

　　南桥

　　渡驴渡马已多时。踏断何妨入水泥。瞻部洲人争弄险。要渠知有截流机。

　　古岩

　　揭示先天那一机。孤危不立自孤危。悬崖撒手人无数。石烂松枯总不知。

　　璞庵

　　含藏一片玉连城。三度亲曾献楚庭。未跨门时琢雕了。春风深锁绿萝扄。

　　哭栅石壁

　　心镜交光十四年。谁知失照髑髅前。春风梦绕福城路。忍听乱啼花坞䳌。

　　涌泉阁

　　肆无碍辩若悬河。尺水能兴万丈波。平地无端立层级。登高人少逐流多。

　　送载上人往天童更依

　　教眼年深似拍盲。金篦刮了膜重生。说天童有翳睛药。妙手轻轻点即明。

　　天童德大师。火后妆五百罗汉𦘕。五十三参。建净发库。砌松行。求纪其实。二偈赠之

　　南询五十三知识。辊入天台五百牛。总被东山涂污了。驴腮马颔得人羞。

　　剃得头光快活生。万松影里唱歌行。脚头脚底通霄路。平处孤危险处平。

　　冢间

　　湖山倒影水吞空。鸥鹭忘机万境融。不用深深埋暗箭。活人全在死人中。

　　古源

　　七佛相承寿脉深。只图入水见长人。截流机有青波路。天下滔滔谁问津。

　　梦庵

　　肱枕萝囱饱黑甜。华胥游遍鹤蹁跹。不思议境全机路。何待逢人竖起拳。

　　自得

　　宝山有宝费搜寻。何似形山宝最亲。左右逢原好收取。丝毫全不假他人。

　　无庵

　　销铄玄微万境空。㗸花百鸟谩寻踪。莫教顽坐精灵窟。门锁乱云千万重。

　　北山

　　占断幽都立孤危。周遭密布险崖机。翻身斗里深藏稳。斫额人多到顶稀。

　　竹囱

　　密叶筛金点碧沙。月和梅影冷移来。香严瓦砾徒抛掷。门锁重阴击不开。

　　返照轩

　　灵根豁达绝纤尘。只贵回光见得亲。日斜半囱梅弄影。客程犹有未归人。

　　石庵(永上人)

　　[石*肴]硬工夫做十全。牢关深锁绿萝烟。险崖机峻无人透。几见春山蕨竖拳。

　　送舜侍者见万寿退耕和尚

　　湖山深处侍巾瓶。错认频呼小玉声。急掩耳待寻活路。司南车在阖闾城。

　　放山室。送芳上人。见净慈偃溪和尚

　　南山鳖鼻虽无毒。触着依前解丧身。不信当头揩痒看。浑钢底也没全人。

　　净妙室。为竹院可都正说

　　一尘不立所依亡。脱体灵明自放光。巨辟三玄三要语。接人无力下禅床。

　　贤首灯侍者。求无尽

　　灿发心灯耿夜台。一花开了一花开。普光明殿重重见。端的传从七佛来。

　　松上人求古林

　　秀擢威音劫外春。灵根盘结几何深。挺生临济清凉树。尽大地人来息阴。

　　松州

　　一道阴凉自古来。依稀临济手亲㘽。枝枝叶叶垂清露。点得一城人眼开。

　　别源(贤首传上人)

　　不续曹溪正脉。支分一派朝宗。弘满清凉窟宅。春雷变化鱼龙。

　　月涧

　　即虚明处发灵源。坐在沉沉湛湛边。勇退截流机路活。揭翻光影未生前。

　　昌侍者求斯道

　　一念平常裂万差。觉斯民处贵无邪。古今错透长安路。狼藉春风一径花。

　　空华严号明海

　　一片虚凝鉴古今。持蠡难测几何深。十三华藏重重现。照彻微尘古佛心。

　　蓬州如行图僧。求偈

　　懒受神仙不死方。弃蓬莱入野僧房。莫教错下风幡语。头被傍人剃得光。

　　赠净书状

　　不学寒山落韵诗。翻身来透祖师机。碓头舂出非台镜。错受黄梅半夜衣。

　　禅房十事

　　蒲龛

　　百匝千重包褁。未免黑山里坐。古今多少生盲。引得全身入草。

　　纸被

　　通身不挂寸丝。单明一色边事。要知结角罗纹。径问床分枕子。

　　禅板

　　要成片段工夫。须是全身倚靠。虽然只见一边。未许睦州担荷。

　　蒲团

　　百草头边荐得。何妨打块成团。直下千差坐断。无心犹隔重关。

　　拄杖

　　格外藂林选出。生缘不在天台。虽然乌律卒地。力扶多少人来。

　　拂子

　　才得柄霸入手。便要呵佛骂祖。还他本色真㯶。不比寻常谈麈。

　　钵盂

　　做处全无渗漏。用时开口向天。尽大地人饫饱。只图个不知恩。

　　戒刀

　　恶钳锤下番身。未必锋芒发露。不惟斩得猫儿。也解煞佛煞祖。

　　香印

　　要识分明古篆。一槌打得完全。烧炷旃檀牛粪。衲僧鼻孔[木*?]穿。

　　痒和子

　　既就良工雕琢。何妨出手扶持。抓着衲僧痒处。赏伊一枚荔枝。

　　横江(回向彻上人)

　　素练翻花浪拍堤。声前声后截流机。青波路险无人透。芦苇风生白鸟飞。

　　南山(平江南知客)

　　寿岳名标自古今。万年松矮翠成阴。东篱采菊悠然见。珍重渊明眼有筋。

　　贺洪锦溪出世雁山能仁

　　诸方口里水漉漉。一滴何如龙鼻头。涨起春溪新濯锦。触崖翻瀑浪花浮。

　　冷泉二月雷惊蛰。烧尾金鳞化作龙。拖去鼻头涓滴水。洗清雁宕几千峰。

　　团垸俞大夫

　　结凤团花巧施设。黑漫漫地转希奇。做教底板坚牢着。自有傍人彩𦘕伊。

　　王鞔鼓

　　鼓两片皮谩自己。一回拈出一回新。揭天声响疑涂毒。自有临风侧耳人。

　　矮道者

　　身如椰子口宏开。看尽诸方鬼戏来。放一头低人不识。疏山师叔是同胎。

　　邻峰艮上人

　　四十余年别故乡。梦魂时复到藏王。春风九曲溪头寺。花翻霞柳弄黄。

　　短筇扶瘦扣烟萝。款问东山瓦鼓歌。老倦不能讴唱得。隔窗幽鸟语尤多。

　　琏监寺

　　烹金炉里脱胚腪。妙斫初无斧凿痕。汝质自成瑚琏器。我侬甘作破沙盆。

　　曾把杨岐破屋撑。闲骑驴子弄蹄行。犯寒踏月慈溪上。冷笑梅兄太瘦生。

　　日本澄上人

　　扫尽机缘万法空。澄潭不许卧苍龙。翻身踏断来时路。家在海山云外峰。

　　日本然上人

　　横担楖𣗖走诸方。佛祖玄关路转长。放下身心归故隐。金乌依旧出扶桑。

　　奔趍客路困尘泥。蚁梦方酣蝶梦飞。赖有啼䳌知此意。一声声劝不如归。

　　化城山主化田

　　古柳堤边展化机。要人一饱便忘饥。谁将夺食驱耕手。𢬵却良田种蒺藜。

　　人我担

　　骨露皮穿未肯休。冥机蛮触战蜗牛。一肩人我都担了。遍界从教是髑髅。

　　慧禅人

　　翠织岷峨锦绣春。堪嗟扑扑蔽胡尘。金鸡㗸粟余殃在。谁继神驹踏杀人。

　　从禅人

　　临济阴凉树已枯。片无霜叶拥禅趺。儿孙不解浇培得。玩作山门境致图。

　　宁藏主省师兄。求语(橘州石桥亲乡人)

　　橘州文学石桥书。妙画雄才举世无。宗说俱通心眼活。奇哉老蚌出双珠。百年凛有遗风烈。行处同途不同辙。痴翁真得虎头痴。月峰清照峨嵋月。分飞雁影各东西。几对秋风叹离别。去去吴天净如洗。淡墨联书形字义。且教人道渠侬。好对难兄与难弟。

　　缘侍者之浙右

　　一本潼川花瑞菜。全蜀知名谁不爱。夜雨丛凝色染蓝。春风花噀香如麝。不知何处得灵根。㘽遍牛头山后前。古佛低头看不厌。声闻鼻孔被渠穿。上人携种游江浙。味与首阳薇不别。伏虎岩前清客尝。老饕嚼断娘生舌。余香分饷老芝峰。仿佛家园小摘同。此去零星休卖弄。珍藏大作苏陀供。

　　观知客归葬亲。求语

　　道人观方知彼去。入门要验宾中主。吃一杯茶即转身。谁能掉舌论今古。危机俊逸旱雷轰。苍鹰折翅猎狗烹。老明觉举手加额。韩大伯敢搀先行。秋深拨草天台路。灵骨要寻亲父母。破钁头边掘窖埋。断猿哭月风号树。

　　律宗玉维那三人。礼石佛求语

　　老倒南山犯真律。三生凿破寒岩石。不立名中强立名。弗狼籍处成狼籍。儿孙膝下有黄金。拨草瞻风远访寻。三拜起来发一叹。方知老子错留心。天真自性佛不管。顽石头边讨甚碗。费尽钳锤多破绽。乌藤紧捉从头看。

　　妙恩侍者求语

　　一奁春锦斗鲜明。较古菱花越样清。照影不应呼小玉。至今湖海客关情。

　　又省师

　　逴得诸方恶毒些。归寻刻骨旧冤家。深深掘窖都埋了。翻铁面皮谁识爷。

　　鄱阳恭上人求语

　　番阳风鼓浪千寻。彻底探穷不顾身。塔主连声呼莫莫。截流机峻恐惊人。

　　灵叟小师。悟垓侍者。求语

　　碧落一碑无赝本。非草非真非隶篆。镜㨾渝江彻底清。字义炳然人少见。灵叟珍藏岁月深。南来吴越人争寻。瘗鹤铭辞匪同调。寒山诗句非知音。纷纷问字谁亲切。勾不成勾丿不丿。争得卢公赛子云。一肩担荷柴冲折。临行密付阿谁边。妙处休云子不传。索性扫除元字脚。义天云净月孤玄。

　　简州性上人求语

　　春山杜䳌啼。苦劝人归去。声碎竹林风。血染花梢雨。我老无家可得归。萝窗睡饱云黏衣。山童推枕破残梦。报道有僧开竹扉。何方圣者来寻讨。解包飏下青龙钞。便欲庭前纵火焚。净地岂容狼藉了。问渠何日离飞来。两月奔驰未到家。好劝急归休歇去。春风落尽武林花。

　　周上人求语(简州)

　　忆昔周当仁。手握金刚杵。愤气向南方。誓灭诸魔子。老婆蓦劄点三心。走入龙潭恨转深。扫荡家私无一窖。胡挥白棒到平人。牧闲冷坐思高躅。断弦争得鸾胶续。扣门听得简州人。倒屐相迎几折足。略寒温外问来端。叉手丁宁觅指南。未举纸灯明说了。隔窗春鸟语绵蛮。

　　西山净土庵。奉寄具足孤松老师

　　闻道虚空曾解讲。信疑往决西山亮。烟雨溟蒙藓石温。六藏影迹难寻访。小径披榛扣竹扉。道人一见笑掀眉。布衲横肩瘦如削。口持密语没停时。云櫩扫榻延居夏。白莲香散东林社。涧水松风说苦空。不资中有生清泰。殷勤寄问老孤松。具足门中有正宗。灼然嫌佛不肯做。凤栖不在梧桐树。

　　　　戊辰四月初五。辞东皋。

　　希叟和尚广录卷第六
卍新纂续藏经第 70 册 No. 1390 希叟绍昙禅师广录


　　希叟和尚广录卷第七

　　题

　　为叔向题坐禅虾蟆　(下有白莲)

　　一从识得性分明。懒作春池鼓吹声。闲把六根门锁断。白莲香散水风清。

　　题直夫牛图

　　三三五五戏平芜。踏裂春风百草枯。莫写沩山僧某甲。恐人误作祖师图。

　　题老融猿　(枝上坐。举手扪果)

　　危坐禅枝冷。机含毒果深。直饶扪摸着。未必死偷心。

　　题圆泽图

　　月下骑寒犊。三生事细论。已遭人点检。休弄鬼精魂。

　　题拗缰牛

　　垄树冥冥日向西。苦贪芳草不知归。牧童尽力拽得转。在在暝烟深翠微。

　　坦老求题真歇宏智竹庵。同游雁山酬唱。真迹轴后

　　天生三个老冤魔。狭路相逢没柰何。□把肚肠搂抉看。曲于四十九盘多。

　　题放山堂

　　一击牢关八字开。石头机路滑如苔。危分险布知多少。排闼从渠辊入来。

　　杜甫骑驴游春□

　　客路如天远。吟身太瘦生。无家归未得。䇿蹇傍春行。

　　李白醉骑驴图

　　酒渴思鲸饮。金鸾早退朝。醉身扶不起。压折老驴腰。

　　题秋堂四兰

　　风　　指玉弹晓。喙檀噀春。倏尔生妒。阴飙不仁。

　　晴　　湘英整佩。楚衣告纫。羲黄荐馥。辨辨疑真。

　　雨　　纷披佩玉。仆委苔痕。檐花写恨。难拈楚魂。

　　雪　　幽石封白。深林掩芳。隐德不耀。何矜色香。

　　题兰蕙

　　色淡而清。节香而贞。隐德不耀。咀华含英。君子同其芳洁。写真不堕丹青。宜乎孕潇湘幽楚之灵。

　　一茎四花。挺然㧞萃。其臭如兰。其标如芷。檀喙簇烟而不繁。劲节疾风而不倚。是以昂山。有山林轩昂之志。

　　题四兰

　　风

　　深藏岩谷里。初不要人知。苦是香难掩。春风得意吹。

　　晴

　　喜晴弹玉指。林下见幽人。楚楚湘灵样。肌肤不染尘。

　　雨

　　佩玉半零乱。繄谁吊楚英。醉香魂未返。愁听打蓬声。

　　雪

　　一再荒林雪。全身掩薜萝。直饶埋没得。争柰鼻头何。

　　题秋堂四兰

　　风

　　灵均侈山林之乐。薄笼绡裤。幽放檀心。娇舞春风身醉香。力难扶也。

　　晴

　　久居深林幽寂中。虽隐德不耀。遇春阳姁妪。笑弹玉指。十倍精神。所虑楚俗尚芳。纫而为佩。使不克终。其天矣。

　　雨

　　娥英吊舜于九疑。泣泪如雨。佩玉零乱。半委尘泥。愚恐离骚九歌。曲尽其哀。香魂冷而卒难拈也。

　　雪

　　大雪申威。万木摧拉。独能擢芳于凝冱中。虽百折不委。非素有所养。宁不为外侮凭凌者欤。

　　为丘桂岩司门。题和靖雪后看梅图

　　破晓湖山入𦘕时。短篷摇雪傍疏篱。一心只在梅花上。冻损吟身也不知。

　　元晖山水图

　　簇簇烟林挂酒帘。山藏古寺寂无僧。瘦筇便欲幽寻去。隔岸小舟呼不应。

　　为张良臣知府。题梅图

　　一篷春雪泛西湖。不觉和身入𦘕图。千古暗香疏影在。谁云骨冷不容呼。

　　山水图

　　招提依约在烟萝。酒旆风微拂钓蓑。欲税云林归卜隐。山灵应笑赚人多。

　　为友于题水禽(一水鹊独立沙上。俯。头边有草)

　　衰草汀烟寂寞秋。忍寒独立懒盟鸥。江湖风味骎骎恶。得缩头时且缩头。

　　一雪姑。立败荷上

　　浙浙西风肃杀时。枯荷余得折残枝。疾风凌雨多翻覆。只处姑姑立处危。

　　拱秀阁

　　万叠遥岑绿打围。晓寒空翠泼禅衣。幽禽唤起萝窗定。闲看春云带雨归。

　　为圆雪崖。题待月(边有芭蕉)

　　终日忙忙继月明。要看杜撰八阳经。直饶读到流通分。未必芭蕉着耳听。

　　为行可维那。题子陵钓台

　　七里滩头古木阴。眼空寰海老垂纶。无端钓得刘文叔。却把羊裘污俗尘。

　　题许由弃瓢图

　　视尧天下一瓢轻。厌听风梢历历声。飏下不须频顾恋。始终存取隐沦名。

　　礼大梅塔

　　即心即佛已随邪。况与庞翁乱撒沙。茅舍从兹混尘迹。老梅羞放雪中花。

　　题荷衣沼

　　绿荷亲制蔽穷身。池面香风噀古今。百万军藏藕丝孔。岂知绵密度金针。

　　为元首座纸灯船

　　轻轻点着发光寒。这里停桡舞棹难。明暗路岐都照破。放行初不犯波澜。

　　题佛迹岩

　　一度𢬵身透险崖。石头机路滑如苔。脚跟点地不点地。立处何曾踏实来。

　　礼香山汤禅师　(祖师眼。时开合)

　　寂寞空山宴坐时。千钧重寄一丝危。直饶双眼频开合。着处由来不自知。

　　送绵袄。与东冈

　　罗纹结角见踪由。翻着从教刺眼休。线路放开绵密密。瞿昙踢出脚尖头。

　　寄贺钱𡼝荐福东林和尚

　　烹金炉去杳无踪。沉影愁看雁过空。出手与渠重结了。未应碧眼是顽铜。

　　钱王活业付东林。古墓埋藏暗箭深。机正发时谁中的。空山落日几惊心。

　　法身边事会多时。端的枯桩弗用疑。无柄铁锤轻击碎。心花粲发不萠枝。

　　悼云泉老师

　　夺得犀牛便跺跟。苹洲玩月角生纹。翻身入海无消息。惊散沙鸥白鹭群。

　　贺友山。新建东皋接待

　　分袂南湖十数春。近闻华构䇿奇勋。钵从金粟抟香饭。僧自东皋接水云。柔玉新拳春坞蕨。懒黄新缕晓溪芹。定应容我分陈榻。曝背晴檐醉夕昏。

　　礼云门千岁塔

　　越山清绝无尘翳。不到胡僧取次埋。辄莫更加千岁寿。也须和骨洗将来。

　　梅窗

　　溢目湖山看不足。引清吟有此云房。檐牙挂月横疏影。隙眼通风度暗香。夜掩只疑和靖宅。晓开争看寿阳䊋。兰兄矾弟休相怜。斗室难为纳众芳。

　　隐秀

　　触战蛮征总不知。乐羲皇世遁嘉肥。馨香静掩芝兰室。文采深藏锦绣机。伴野僧眠嵩少石。汲蒙泉煮首阳薇。箪瓢饫味氵贫趣。争得红尘染着衣。

　　竹云

　　春锦千绷玉万竿。岚光翠裛渭川寒。油然已作从龙势。只恐仙陂化蛰难。

　　王庵和刘府教

　　鹿眠芳草印春庭。月挂萝窗晓半扄。白发老僧偏爱客。忍寒同看换鹅经。

　　游九峰

　　攀石扪萝入杳冥。凌虚潜觉胆魂惊。阴崖攧瀑瑶花碎。枯叶翻霜锦树荣。汲水僧归龙洞去。采薇人踏虎踪行。风流二老遗音在。度曲松涛万壑清(九峰橘州)双涧奔流战玉龙。浮屠云锁翠千重。只将一疏传天下。大觉驴年识九峰。

　　清凉礼先师遗像

　　白云迷谷雪铺阶。老倒清凉眼着沙。若问普通年远事。三千里外摘杨花。

　　兴化寺

　　门照双池镜样明。东西廊喝寂无声。紫罗帐里机玄密。虽有珍珠撒未成。

　　焙经

　　老胡监本诳人天。开口无非吐黑烟。五热炙身甘自受。要翻元款待驴年。

　　为惟翁题。非𦘕图

　　误入蓬壶影里游。论盟白鸟下沧洲。吞波岛屿鳌身黑。映日楼台蜃气浮。门逆潮开喧海市。网㳂堤晒簇渔舟。晦明晴雨时时别。难把王维腕力收。

　　登金峨峰顶

　　拨开空翠上危颠。路绕羊肠石齿尖。到顶方知天下小。攀高似取世人嫌。碧连蓬岛云千叠。冷照东溟镜一奁。归去松窗伴禅老。此山佳致话无厌。

　　为圣俞颂橘岩

　　洞庭秋晚半青黄。须待霜林熟自香。不向悬崖亲撒手。认皮作火错承当。

　　闻竺寺迎号服。因成口号

　　丝管纷纷鼓乱挝。两山迎接赐衣来。白云恐污山翁耳。重锁柴门不放开。

　　祖庭秋晚日增悲。见得芙蓉便展眉。不与狂花争琐细。淄川缘有拒霜枝。

　　六言山居

　　野菜花飞胡蝶。古藤枝挂清猿。闲倚柴门看倦。枕肱高卧云根。

　　积雪封无过路。乱云堆满空庭。我也谁能扫得。掩关且读残经。

　　盘石新封翠藓。破龛重绕青萝。唤起惊回残梦。月筛林影婆娑。

　　粉芋头煨软火。懒黄菁煮沙瓶。饭后乌藤用事。小奚忙启岩扄。

　　石涧霜凝松粉。竹篱雪点梅肤。春到山家日远。愧贫管领全无。

　　晓迳旋除榛翳。午厨要款邻僧。童子扫云归晚。忍饥趁扌娇藤。

　　香雾晓垂帘幕。幽禽春弄笙簧。谁料贫无一物。迩来富敌君王。

　　两耳炉焚柏子。一拳不养菖蒲。客至莫谈尘事。略寒温外跏趺。

　　得失心无半点。圣凡机裂千差。终日山禽聚集。且无个去㗸花。

　　香醉人寻梅坞。马嘶声度云坳。急把柴门深掩。从教小外推敲。

　　悼芳洲忏首

　　不忍萤窗赚一生。翻身义虎顶头行。金篦刮尽空花膜。喜得天台教眼明。

　　烟渚春融岸碧绡。采兰人竞唱离骚。曲终翻作无生调。听着愁魂似雪消。

　　送剡源讲师。住华亭延庆

　　三周讲得坠天花。法眼无瑕却有瑕。切莫朱泾访船子。一桡摵碎泼生涯。

　　依愚谷韵。悼无已

　　中金蚕毒好埋冤。家丑难将岁月论。冷地思量吃亏处。咬牙不觉把龈吞。

　　雪真珠布满阶庭。急把杨岐破屋撑。死伎穷时机路活。倒骑驴子弄蹄行。

　　末后苏州作断□。手头活弄死蛇条。暗遭一口通身烂。累合城人哭几朝。

　　定侍者奔乃师丧。诸公以偈。乃求题其后

　　五逆从前恨阿爷。几思吞并老尸骸。无端更被人撺掇。愤愤扶锹去活埋。

　　送径山圆兄乱后归乡

　　故国烟尘惨甲兵。劳生终日望升平。军持带得龙渊水。归去何妨一洗清。

　　和曹泰寓省元。潇湘八景(卜算子)

　　潇湘夜雨

　　秋气肃苍梧。暝色昏南斗。芦岸渔灯隐映明。人醉松醪酒。

　　忽听打蓬声。梦入无何有。晓看娥英竹泪痕。愁结肠回九。

　　洞庭秋月

　　一曲翠奁开。西子䊋清腕。帘卷西风倚岳阳。送目湘江远。

　　静夜宴婵娟。大白浮金碗。皓影凌灵玉佩寒。零乱瑶田满。

　　烟寺晚钟

　　幂幂挂晴丝。薄暮分多景。僧听疏撞昼定回。翠湿禅衣冷。

　　楼隐碧云深。鲸吼修林静。立遍危□句未成。月镂青萝影。

　　渔村落照

　　远浦钓帆归。鸥狎争飞逐。江势吞空灿暮霞。饱玩心无足。

　　浊酒醉儿孙。共唱沧浪曲。簇簇茅檐暝色昏。移棹芦湾宿。

　　平沙落雁

　　绿褪水痕枯。淘见金星殒。一片平铺塞样寒。纵目无穷尽。扑捷起芦藂。小泊程难准。古字书空淡墨横。翼倦迟还紧。

　　远浦帆归

　　身似白鸥闲。湖海寻盟去。津树冥蒙水印空。仿佛瀛洲路。

　　十幅饱西风。隐见舟行处。家在芦花古岸外。樯泊江天暮。

　　山市晴岚

　　一坞□耕桑。酒旆风斜亚。宿雨初收翠霭浮。买断春无价。

　　门巷麹尘迷。黄鸟啼冈柘。大小谁家旧隐居。古壁蜗涎涴。

　　江天莫雪

　　江气结层阴。冻损砂禽翼。天巧缤纷六出花。一□琼瑶色。

　　着水旋销镕。入夜还堆积。好是孤舟独钓翁。新把渔蓑饰。

　　挽颜伯涯制斡(约上雪豆。喜种桐爱菊。疾不及赏。坐化)

　　握手论盟二十年。瘦筇曾约上危巅。雪崖未遂同观瀑。玉沼何期促孕莲。桐叶成阴愁引月。菊花无酒冷含烟。细看新补东林传。十八贤中又一贤。

　　送节操翁住阎寺(庵中□)

　　早年教海已驰名。破衲青灯究一经。不借虚空开口说。肯教顽石点头听。宸奎锡命旌梅坞。丹桂飘香供柏庭。指日白云禅坐稳。献花无地着山灵。

　　南杨判镇。以诗问安。次韵

　　拙养自林泉。鏖战惊蛮触。心灰百念寒。虐𦦨肯停蓄。猗欤子云翁。惜我如龟玉。无复献楚庭。终期毁于椟。

　　寄梅墟陈提干

　　齿履登临乏款延。薰风报谒郁蓝天。拂尘未下云檐榻。采宝新归海国船。乘兴□□迷柳下。搜吟□梦到梅边。何时握手东林社。重结三生未尽缘。

　　怀樗寮

　　半生鱼佩解黄金。泉石郊垌得趣深。幽兴发时闲副墨。俗尘捐处静观心。圣贤炉冶镕声色。妙密工夫铿古今。遐想莲居驰梦远。未应轻易到瑶林。

　　挽王知县(号觉非居士。坐右铭云。廉勤莅官。清贫守节)

　　东晋风流继令名。家传真本换鹅经。廉勤自得官中趣。贫节亲书座右铭。民感庥仁忘赴壑。子明诗礼为趍庭。疾风谁料摧梁木。猿鹤悲鸣不忍听。

　　听叫居亲求语

　　幼把儒冠飏壁根。朅来巾侍乳峰僧。吟诗清苦规寒子。舂碓辛勤慕老能。锦镜闲看花琐碎。瀑崖戏击玉棱层。惜分阴语宜鞭䇿。望汝来挑暗室灯。

　　仁座主。自西山来。求语

　　灯窗苦读觉身臞。暂握筇枝访野夫。爱竹劲思持玉节。看梅闲共数银须。西山月冷归招隐。南岳风清欲步趍。灵利莫教人指去。且教船子老江湖。

　　赋梅

　　雪边春信到衡茅。谁遣梅兄慰寂寥。秀气一枝抽嫩玉。寒英五叶剪生绡。月移疏影窗前挂。风递清香竹外飘。几许吟魂招不返。急催兰弟读离骚。

　　　　灵叟小师。

　　赞

　　布袋(握杖)

　　握藤枝驼布袋。转脑回头。使些奉化。逢人谩说觅文钱。乞儿乞儿。败缺了也。

　　达磨

　　远离竺国见梁王。五鬼临身讨苦噇。面面相看言不识。秋风一苇急横江。

　　灵照女(把笊篱。边有钱)

　　几对丹霞斗活机。恶心肠有老爷知。笊篱舀得春风满。不直分文卖与谁。

　　渔篮妇

　　短裳褰起露珠珍。云𩯭慵梳惑乱人。弄得篮中鱼再活。禹门未必解翻身。

　　大慧禅师

　　薰风南来。凉生殿阁。诸佛出身。开口即错。错错。赢得衡梅十七年。驴前马后无归着。

　　慈林讲师顶相

　　气宇兮春温。风标兮凛然。律虎出林兮。裂破开遮持犯。经龙搅海兮。探穷顿渐偏圆。句法清新兮。吟彻山庄梅竹。胸襟妙蕴兮。包罗丘壑风烟。友缙绅兮。非权门炙手。荷佛法兮。思重负[身*赤]肩。煨芋香兮。无心收涕。卧云深兮。岂意朝天。邈真容兮。明镜绘像。付箕裘兮。神珠藏渊。夫是之谓慈林克家之子。真鸾胶而续弦者也。

　　达磨(折芦渡江)

　　殚千金产学屠龙。袖隐吹毛不露锋。洎见真龙元不识。郎忙航苇去无踪。

　　布袋(肩丈拖袋。回头看小儿捉衣)

　　楖栗横肩拖布袋。回头转脑小儿嬉。休言兜率宫中事。已被渠侬捉败伊。

　　别山和尚真(为瑞净头赞)

　　严冷面皮。软顽肠肚。对同参唱菩萨蛮。与行家说无义语。纵苍鹰搏物机。辟狮子翻身路。医衲僧病。下天王补心圆。移睹史宫。换长庚大火聚。虽潜行密用处。鹘眼迷踪。点检将来。也是果州饭布。

　　布袋(为吴省元)

　　内院不肯安居。长汀分甘落泊。主丈不解拈提。布袋徒然倚托。肚中计较百般。要睡何曾睡着。睡得着。铁奉化人须软脚。

　　天台三隐(寒山执卷笑。拾得腰挂门钩。一手帚。一手竖指。作讲说势。丰干立后。作扣齿势)

　　门钩弗解开扄。笤帚不能扫地。解说杜撰文书。背后有人切齿。将谓寒山听信他。不知笑里暗藏刀。

　　佛鉴禅师顶相

　　奸豩顽蛮。更加白㑃。文武火煨石要香。麻皮头缠人必倒。五处开场弄活机。是龙升天蛇窜草。千不合万不合。凤口山前。乞指路头。被老破庵凌辱不少。至今忘却来时道。

　　大慈环峰和尚(福州人)

　　肚肠深用白粘贼。翳睛药定。沧海舶指南针。出智门莲花。换人鼻孔。握大慈苕帚。扫世烟尘。忘忌讳。绝疏亲。病在膏肓加蛊毒。直教石佛汗通身。

　　观音(杏叶光相。踏莲华)

　　百八摩尼杏叶光。圆通门户日开张。度生莫恃莲舟稳。恶浪狂风自着忙。

　　丰干

　　加纱挂头何规矩。眼要看经不识字。差般差样掣风颠。硬作斑猫骑作虎。道是弥陀。有何本据。闾丘太守。似苏州子。

　　大川和尚

　　面皮刮得霜。脊梁生铁铸。活弄恶机关。真本奉化子。据南山白额落却威。锁冷泉清波无透路。㝡无端是不近人情。把断贯索。倒悬佛祖。四海禅流恶见渠。任妙手僧繇𦘕得全真。且无安着处。

　　达磨

　　一苇横江。九年面壁。直指单传。人信不及。面对梁王言不识。(咦)泥团乱抛掷。

　　布袋

　　靠布袋坐。听岩瀑笑。手把轮珠。数个什么。内院抛离岁月深。(哑)忘却来时道。

　　对月了残经

　　是甚经。欠翻译。用尽心看不出。看得出。月挂松梢。烟笼藓石。

　　朝阳穿破衲

　　死铁针。无鼻窍。眼昏花穿不过。穿得过。云拥禅衣。风生木杪。

　　达磨

　　远泛鲸波入大唐。廓然无圣触梁王。九年冷坐精灵窟。怕见嵩山下雪霜。

　　石室和尚(万寿应岩请)

　　面孔得人憎。脑中秋月皎。做处没瘢痕。用时成要妙。见明极透出夜明帘。依圆照烂煨文武火。几处移场弄险机。电卷风旋人绝倒。夫是之谓石室道人。前身后身。一梦两觉。

　　草衣文殊(手持经卷)

　　被发袒肩。全身入草。是真文殊。何须恁么。手里底拈不出。觑不破。七佛之师。败缺不少。

　　观音(小儿坐莲叶中。恩侍者请)

　　随类分身万百千。真圆通境落谁边。小儿戏剧无人会。万顷沧波一叶莲。

　　世尊(乞食归。主丈安地。两手拄颐坐眠。弘藏主请)

　　雪岭曾经苦。勤行七佛仪。持钵不得食。诈道不闻饥。六环锡重。无力扶持。飏下拄颐眠一觉。梦中消息许谁知。

　　寒山拾得(一题诗。一磨墨)

　　国清窃得残羹饭。也学人前弄竹篙。欲写断崖无活句。心如秋月待如何。

　　面皮顽恶发蓬松。磨墨元来也不中。冷看他人书淡字。不知污得布裙浓。

　　达磨

　　竺干窃得屠龙伎。袖隐神锋入南海。暨见真龙元不识。九年面壁好羞惭。

　　布袋

　　破布囊。无一窖。靠着便酣眠。全不知天晓。若言弥勒分身。你且莫来呼我。

　　朝阳穿破衲

　　断线无蹊。折针缺鼻。提得完全。金乌西坠。

　　对月了残经

　　五教三乘。之绕葛藤。一言道尽。玉兔东升。

　　小师写真请赞

　　眉似帚粗。面如漆墨。人道慈悲。谁知恶毒。蒿篱关猛虎。宽处有威。笔管养苍龙。直中藏曲。喜臧仓沮。不遇鲁侯。忍伯夷饥。不食周粟。

　　布袋

　　驼布袋。握藤枝。一肚皮恶毒。好使你门知。转脑回头望阿谁。髯公知此意。冷笑贼风吹。

　　赞延庆谦山主寿像　(庵居孔圣坊)

　　谦德有光。慈心摄物。等冤亲不与较量。混尘俗初无间隔。熙熙然气融冰谷之春。汪汪乎胸吞云梦之泽。乐羲皇世。含饴弄孙。下陈蕃榻。倒屐迎客。眼睛头烨烨光明幢。脚跟下尘尘清泰国。卜邻陋巷。慕孔圣人获麟作传之风规。摵碎明珠。有郁山主骑驴过桥之标格。诚所谓入廛垂手。我自调心。继百世凛然。见古道之颜色。

　　赞禅会图　(八段)

　　丹霞见庞居士。灵照敛手而立

　　放下菜篮。深深敛袂。瞒得丹霞。难瞒自己。恶机关被老爷知。赤土涂牛你赏伊。

　　居士问马祖。不与万法为侣(边有芭蕉)

　　万法本空。与谁为侣。道得十成。难为共语。饶伊一口吸西江。也是芭蕉深夜雨。

　　团栾说无上话　(边话竹石)

　　夙世冤憎。聚头合脑。面面相看。说个甚么。低声切莫使人知。竹石无情须笑倒。

　　居士看日。灵照先化去

　　这豆娘儿。短头折脚。弄鬼精魂。搀先一着。看日庞公监本呆。深深好与一坑埋。

　　庞婆报儿。儿即倚锄立化

　　小姝先行。老爷踵去。无意奔丧。急寻死路。哭煞孤孀这老娘。钁头边事难分付。

　　李翱见药山

　　天本藏云。瓶元贮水。不会看经。那堪指示。寄语唐朝李相公。只须着眼听松风。

　　裴相国参黄檗

　　大小痴禅。对谈甚底。背后人听。不能夺耳。切莫求安古佛名。当头便触贤侯讳。

　　吕洞宾见黄龙

　　铛煮乾坤。粟藏世界。纵得长生。终成败坏。不是黄龙盖覆伊。太阿补履岂如锥。

　　为昌州月上人。赞布袋　(作嚏势)

　　主杖不能倚靠。稳跨布袋打坐。莫怪喷嚏不成。鼻孔元来无窍。

　　为元西堂。赞船子。(手把钓车)谢三郎戴笠(披蓑。半身赤肉)

　　千钧重寄一丝轮。三寸离钩抑逼人。莫道踏翻船便了。夹山未必是金鳞。

　　雨笠烟蓑体露风。只传渔业当心宗。当时过得飞猿岭。不到通身是烂脓。

　　严阳　南泉　泉大道　船子

　　未透赵州关。看牛事转繁。死蛇弄不活。只好踏船翻。

　　赵州问牛迹　圆泽扣角　政黄牛　平田婆

　　这畜从来恶迹多。角尖头也解狂歌。桥边白鹭惊拳听。急杀耕田臭老婆。

　　代赞罗汉(刘知府。以武洞请十六罗汉。献孟少保生日。见痴绝求赞。方丈令分赞此)

　　(桧一。数峰　罗汉一手持经。看题目。一手执经带。下有一奴子。炷香鸣磬)。

　　古桧含烟。青山展𦘕。题目分明。何须管带。待你炷得香来。鸣磬一下。蹉过了也。

　　(葛藤一树。罗汉执拂。坐山窟中。前有香花。下有一童子。执轮碾物。一人执瓶看内)。

　　靠葛藤椿。握龟毛拂。绝学无为。黑山鬼窟。直饶瞥转机轮。眼里闻香。耳中观色。我且问。瓶内底是何物。

　　散圣

　　猪头和尚

　　手把猪头不自噇。面前背后鬼分赃。重重败阙无人识。赢得涂糊老定光。

　　蚬子和尚

　　除了捞波一窖无。逢人谩说走江湖。鰕针取你性捞捷。不到得拏龙颔珠。

　　郁山主

　　落魄茶陵少见闻。进竿头步与谁言。明珠打得驴腰折。不信阇梨个样村。

　　政黄牛

　　一生孤苦窃诗名。沉醉风烟两眼青。黄犊不曾知稼穑。引渠吟得瘦竛竮。

　　普化

　　大悲院里趁村斋。卒死无人出地埋。捏怪凌空摇木铎。春风处处露尸骸。

　　端师子

　　爪牙虽弄未全真。驳绿斑厘着一身。彩好不曾哮吼得。听闻将谓吓村人。

　　言法华

　　心迷几被法华转。狂发罗斋走帝宫。对圣十三呼不正。无端咄咄强书空。

　　泉大道

　　赤身跳入毒龙潭。血战知他死几番。诤撰出来噇钵酒。郴州六月火云寒。

　　船子

　　心含恶毒气炎炎。倒捉粗桡管甚天。打得夹山撺入水。趁无入见急翻舡。

　　丰干(坐树下。举指作说话势。闾丘相对而笑。虎在边。睡)　寒拾(握苕帚。指月笑语)

　　冷坐松阴指顾谁。说无义语放憨痴。多方引得闾丘笑。彩好斑斑睡不知。

　　笑里藏刀语诈淳。握生苕帚鼓烟尘。谩将心污秋潭月。未必渠侬肯比伦。

　　出山相

　　六年雪冻不死。见明星便说悟。走出山来一窖无。被人唤作赤须胡。

　　半夜逾城。六年栖雪。饿得眼花。冻得骨折。死伎穷时走出山。儿孙开眼被渠瞒。

　　肩袋过水布袋

　　这汉一生弄险。爱向风波里辊。肩个布袋截流。脚下不知深浅。劈箭机先。路通一线。

　　靠布袋。看髑髅。不开口笑

　　笑不露唇。见不透脱。布袋靠得虽牢。髑髅枯眼再活。若要活奉化。肚肠尽情拈却。

　　靠袋睡

　　自与尘劳交辊。肚里千机万变。虽然靠布被头。疑你睡得未稳。

　　弄尽千般死伎。布袋全身靠倚。寻思总是虚花。不如打觉瞌睡。

　　靠布袋。常思惟

　　赤骨律穷。单靠布袋。子细思量。大有事在。平地要升兜率天。你这汉是颠是騃。

　　布袋

　　驼布袋。放痴憨。回头一笑。捏怪千般。走遍长汀人不识。诳言弥勒示人间。

　　驼布袋笑訚訚。智无一两。肉重千斤。转脑回头等个人。率陀归路远。满面是埃尘。

　　臭布囊。无一窖。靠着便憨眠。全不知天晓。若言弥勒分身。你且莫来呼我。

　　杖挑布袋。冷笑訚訚。肚皮无窖。眼里无筋。走长汀等个人。败阙了也。贼精贼精。

　　横挑布袋压乌藤。笑里藏刀极可憎。铁奉化人浑是铁。如何容得这般僧。

　　布袋肩驼冷笑时。肚肠恶毒是人知。重重败缺难遮掩。犹自回头望阿谁。

　　朝阳

　　破襕衫。闲抖擞。穴鼻针。穿不透。穿得透。日出扶桑。朝朝如旧。无丝线拽不断。尽力提撕。日势稍晚。驴年成片段。

　　拶得当阳线路通。大千捏聚一针锋。不堪提掇堪提掇。破绽全无始见功。

　　待月

　　破故纸堆钻不透。可怜业识日茫茫。末梢一段无分晓。犹待虾蟆口放光。

　　末后句。如何举。眨得眼来。月圆当户。何曾知落处。

　　末后句。忒分晓。眼无筋觑不破。觑得破。心月孤圆。千差一照。

　　寒拾磨墨题岩

　　国清窃了残羹饭。也学人前弄竹篙。欲写险崖无活句。心如秋月待如何。可怜拾得。侧望徒劳。墨有消时恨不消。

　　天台三圣图(寒山两手执卷。拾得一手握幕。一手指点。相顾作商量势。丰干倚杖。立其傍)

　　满地埃尘弗扫除。无端商校泼文书。灼然主丈能行令。不到丰干放过渠。

　　四睡

　　人无害虎心。虎无伤人意。彼此不关防。何妨打觉睡。

　　曹溪六祖大师

　　辛州飏下两肩樵。又被黄梅石坠腰。虽得栽松衣钵在。暗思追逐几魂销。

　　达磨渡江

　　圣谛义中犹不识。透清波路想应难。九年鬼窟深藏拙。却被神光冷眼看。

　　观音大士

　　足下青莲花半敷。倚岩危坐手轮珠。普门真境难描邈。刚被人传入𦘕图。

　　鱼妇观音

　　不归小白花岩住。越样梳䊋诳世人。无底篮虽提得活。禹门未必解翻身。

　　布袋

　　臭布囊。有甚底。才倚靠。便瞌睡。不知何日下生。屈数尚余一指。浣盆浣盆。我识得你。

　　紧捉布袋头。片时放不下。用尽恶机关。难瞒铁奉化。重重败缺几曾知。犹自回头望阿谁。

　　赤脚走红尘。道是真弥勒。买弄臭皮囊。大地无人识。无人识。急急回头。已迟八刻。

　　布袋浴江图

　　柳烟幂幂浪𥻘𥻘。脱体无依尚染尘。辊得通身是泥水。小儿戏剧诳谁人。

　　无端平地鼓波澜。揭露娘生赤肉团。瞒得娇痴儿女子。溪头杨柳树难瞒。

　　为周上人。赞观音

　　小白山头花弄影。潮音洞口浪翻空。圆通门启无人入。闲把轮珠立晓风。

　　为缘知客求赞

　　不假闻思修。巨辟圆通路。更拟问如何。数珠木槵子。

　　赞出山相

　　六年冻得瘦竛竮。走出山来眼未醒。白折金轮翻不转。谩言半夜见明星。

　　赞痴绝像

　　醇乎醇。没机心。撮茎草作翳眼药。煆黄丹成绕指金。发汾阳怒骂。伤人语恶。中曹源蛊毒。刻骨冤深。扫狐兔露苍鹰牙爪。咬猪狗添老虎精神。是师真非师真。僧繇描不得。阁笔几沉吟。

　　资教请赞遁山尧讲师真

　　冷面刮霜。碧瞳点漆。依凤岩。便有一受即了之资。见恍庵。妙入三谛圆融之崖。启玄关。洞奥义。得心应手。如轮扁斫轮。去科目。扫难疑。绝意亡言。似少林面壁。说金錍。转圆石千仞之崖。符郡帖。起苍龙九渊之蛰。五会播扬大教。胸襟流出波澜。一心治格太平。瓦砾化成金碧。般门得百尺围树。正期作广厦之梁。北溟鼓九万里风。岂料折垂天之翼。典籍笔耕[烈-列+夥]矣。遗与后昆。齿珠火浴完然。验在今日。夫是之谓柏庭克世其家。凛凛风标。瞻之意销。仰之魂失。

　　赞华长老真(姓陆。早听天台。后参思老。住净土。晚归归隐庵圆寂)

　　华胄兮天随故家。清名兮应庵再来。穷教兮佛陇精华。逃禅兮苏州思呆。爱梅兮冰雪襟怀。结茅兮泉石亭台。搜吟兮西湖巧裁。好客兮东合大开。乐归隐兮百鸟㘅花。尸净土兮九莲夺胎。瞻遗像兮瑶林琼树之葩。挺孙枝兮雕梁𦘕栋之材。作是赞兮无乃绘太虚之五采。点明镜之纷埃。

　　赞国清灵叟和尚真入北□祖师会

　　貌古神清。气融性漫。用无准麻皮头。瞎临济正法眼。瘗焦山鹤。不假蓬尘。缚丰干虎。只消钱贯。八怪七乔。十马九乱。趁入群牛队里行。一年一度教人看。

　　小佛事

　　为吕县尉孺人。陈氏下火

　　雨歇梅梢翠霭浓。湖山簇簇水溶溶。娘生面目无遮障。见得分明隔万重。

　　共惟。殁故厶人。闺门玉洁。林下风清。读陈子昂郁蓝天上之书。克从父训。诵吕蒙正铁马营中之句。不厌夫贫。专精事酷爱捐金。勤险齐家绝无嗜味。一女赘乘龙之婿。屏开孔雀褥隐芙蓉。二男育翔凤之孙。栖稳高梧立残玉石。处宗族咸称仁美。和气袭人。守孤孀惟慕洁贞。秋霜凛节。满谓树北堂忘忧之草。岂期孕西方极品之莲。玉箫声断。乘鹤驭之翩翩。宝镜尘蒙。怅鸾台之寂寂。七十二年死生梦断。千百亿化男女相忘。虽云去路分明。须要当机指示。(以火炬。打一○相)这里见得彻去。方知道。静极光通达。寂照含虚空。却来观世间。犹如梦中事。月上女依涅槃而住。同辙不同途。城东母随诸佛而生。同途不同辙。正恁么时。且道。孺人陈氏。末后一段光明。毕竟从何发焰。还相委悉么。二十四番风信急。立看红焰簇冰花。

　　为行者居聪下火

　　聪明黜尽若盲聋。没变通时有变通。胁下黄梅无底钵。憨憨终日醉春风。家私荡尽。彻底贫穷。生死岸头高着眼。南山烧火北山红。

　　岳林贯翁和尚下火

　　妙悟真空。安居内院。道从慈氏亲传。名到长汀愈显。一拳分背触。本色住山翁。三处斩痴顽。真正吹毛剑。八十余年展化机。千圣玄枢辘辘转。翻身得路。生死情空。百炼精金柔绕指。更须入火奏全功(悟空受业)。

　　为回副寺下火

　　力扶古洞家风。出了几回冷汗。虽然贵卖生姜。不落时人功干。厥功既奏。一死何妨。真金柔绕指。入火转增黄。

　　为淳副寺下火

　　淳乎淳。没疏亲。高悬因果鉴。本色卖姜人。生涯荡尽。死款供申。急把刈禾镰飏下。电光石火笑翻身。

　　为居果法公下火

　　五十八年。知因识果。香积厨。嗞味遍尝。瑞岩山。名次做了。不得黄梅破钵传。冷看塞雁长空过。瞥转生机。掀翻死货。八月风高野火红。戴角铁蛇惊钻草。

　　为净饭头下火

　　亲从上方来。缀钵盛香饭。分饷毗耶离。毛孔香云满。扫除百病。莹净一新。生死去来无朕迹。如火与火金博金。

　　为宏监寺秉炬

　　杨岐破屋欠支撑。三脚驴儿亦孏行。赖有山翁伸老臂。宏开门户憩劳生。大功未纪。死款先成。百炼精金柔绕指。更须入火与重烹。

　　为份掌财秉炬(曾充直岁)

　　渤涂直岁。寺基掌财。网市利不求龙断。开荒田先务烧畬。无星秤较锱铢。丝毫不忒。破钁头埋佛祖。深浅无差。掀翻死货。别立生涯。石火电光机路活。涅槃生死等空花。

　　和直岁下火

　　拈起破钁头。开田说大义。拟议掘坑埋。谁管伤和气。生涯荡尽。死眼豁开。铁蛇头戴雪。窜入火中来。

　　枢阇梨秉炬

　　妙转玄枢。精持密语。虽契圣凡情。尚迷生死路。直饶金铎响凌空。未是阇梨到家句。到家句急荐取。(以炬打一○相云)疾焰过风。无你栖泊处。无你措足处。

　　为行者居玉下火

　　出家十余年。槽厂身闲逸。玉石未区分。风幡难辨的。番身得路。生死情空。莲开火焰里。拂拂散香风。

　　为胡头巾下火(每月集众念佛)

　　羞唱胡笳曲乱人。巧穿玉线度金针。能裁鲁直𢕟云顶。善打林宗折角巾。俨峨冠耸人瞻视。翻新样出自胸襟。更有一般奇特处。月勤念佛聚乡邻。一生能事。九品收因。点发性空三昧火。紫金台上自焚身。

　　为刘郎下火

　　昔年同坑入天台。游遍神仙洞府来。半路抽身归净域。欢迎人捧紫金台。弟兄思恋。子女悲哀。不忍丘山埋玉树。攒殡瞥过五年华。今逢涓吉做好安排。拭目烹金炉上看。秋风吹绽宝莲花。

　　桂典座下火

　　八十有余年。烂游香积国。检点桂花包。咬破黄梅核。调羹煮木札。验衲僧舌头。肩锄入菜园。见古道颜色。扫除死伎。拨转生机。疾焰过风人不荐。火蛇头带雪花飞。

　　起骨

　　有漏笊篱。无漏木杓。信手拈来用得着。枯骨压出汁。滋味完全。髑髅解放光。眼睛圆活。活活。一阵春风生桂枝。草鞋断乾坤阔。

　　为[冰-水+能]朝奉陈安人入圹

　　雪霁千峰缀烂银。广寒宫阙样翻新。玉箫声断乘鸾去。疑是仙游返旆人。恭惟某人。处心恺悌。赋性慈仁。霓贯胸襟。浩养轩昂气宇。风生林下。靓妆散朗精神。武纬文经。擢海上名公之秀。冰清玉洁。得闺门列女之贞。慕孔圣人。趍庭教子。效陶侃母。截发延宾。发万斛舟。异宝尽归于汤网。构千间厦。寒儒大芘于尧民。幼岁加鞭。研穷书史。㐫年发帑。赈济孤贫。女归宁。端的来仪之凤。儿干蛊。无非抱送之龄。琴瑟谐和于家室。隅官小□于乡邻。并驾金台净国。敷九莲之晓。双埋玉树佳城。融万壑之春。生平了事。今日收因。更得瑞岩重指示。无阴阳地好藏身。(某人)要知无阴阳地么。(抚棺云)虎踞龙蟠遗荫远。儿孙寿禄等松椿。

　　为石宅掩圹(枢都寺乃母)

　　天生石女㝡精灵。不负关雎窈窕名。七十八年残梦破。野梅挥泪湿春庭。(某人)闺房钟秀。妇节冰清。截发效侃母延宾之志。断机推轲亲教子之情。监本女流。惟贞惟洁。度僧榜样。难弟难兄。婿乘龙。将见门阑喜色。儿干蛊。克谐宗党欢声。幼岁得治家之体。晚年勤念佛之诚。五福具享阎浮报满。九莲开修净土功成。莫谓藏身无影迹。龙蟠虎踞卫佳城。尽终尽始。畅快生平。既然如是。且道安厝后福庇儿孙一句。又作么生。(抚棺云)石崇敌国非为富。玉佩金襕始是荣。

　　为时典座起骨

　　未出母胎时。烂游香积界。丧尽目前机(□云)这个依前在。入火不焚。溺水不坏。走盘珠影无留碍。

　　为日本觉兄起龛(觉上座)

　　脚头未跨船舷。参遍大唐诸祖。明知觉所觉空。未解同生同死。(附龛云)这里见得亲。别有翻身路。海山点碧无重数。

　　为元街坊下火(失度牒)

　　赤脚走红尘。全身入荒草。本命元辰都失了。掀翻海岳觅无踪。(以火炬。打○相云)只这星儿是甚么。(元街坊诺)不得唤作火。

　　为印西堂锁龛(号松庵。涂毒小师)

　　亲闻涂毒声。不挂毗卢印。入草寻人事已休。一庵高卧松萝影。死生梦断。凡圣情空。(以锁作势云)金锁玄关又一重。

　　为妙兄入骨

　　妙尽依亡。不存鉴觉。合土和灰。髑髅眼活。便恁么去。掘窖深埋。狼籍秋香一院花。

　　为璋上坐锁龛

　　铁蒺藜儿。面门抛掷。碎死生关无朕迹。贱似圭璋贵似尘。浑仑擘破成狼籍。不狼籍。钩锁连环。刀挑不出。

　　为显上人下火

　　涅槃心。生死义。显晦无殊。圣凡一致。见得分明用得亲。火烧荆棘三千里。

　　为宗上人锁龛(暂到)

　　宗眼明。偷心死。未跨灵山门。已会翻身句。瞥转一机。机机顿赴。关空锁梦无回互。

　　古航入骨

　　大梅山中留不住。小朵峰前推不去。而今去住两无依。直下死中明活句。穿过髑髅。扫除玄路。灵踪不在猿啼处。

　　皎浴主起骨

　　翠巘云收。碧潭月皎。脱体无尘。浴个什么。平便恁么。平地上死人。不恁么。髑髅前失照。机先有路直如弦。(皎浴主还知么)出门便是草。

　　为云净人入骨(天台周氏子)

　　白云万里。青松几树。笑咏寒山诗。借宿周家女。死伎穷丰骨露。(智云智云)大有着你处。

　　为麟西堂起龛

　　死住山心。活通方眼。得路便行。了无羁绊。千圣玄关错踏翻。五色祥麟步天岸。

　　为达兄起骨归葬

　　息心达本源。迥超生死岸。石火丧全机。髑髅开活眼。便恁么去。不离途中。藏身无影迹。家在海门东。

　　为灵鹫庄忏首锁龛

　　妙得天台旨。盘珠影不留。死生聊一戏。定慧绝双修。到这里。说甚庄周梦蝶。蝶梦庄周。牢关俱锁断。云散一天秋。

　　为雪航庵主讲师。转骨归葬

　　罢讲雨花筵。粪火煨山芋。荡尽圣凡情。巉然丰骨露。瞥转一机。扬尘簸土。灵踪不在猿啼处。雪航雪航。更须进步。

　　与灵鹫猿下火

　　红树栖云。古藤挂月。捷影一飞。清吟三叠。直下息攀缘。死生心路绝。无复经行异类中。(掷炬云)火聚何妨参胜热。

　　为清凉日东山入骨

　　临济清凉树。东山瓦鼓歌。就阴休歇小。接响听闻多。死生根断。棚八声消。和骨和腔更换了。何妨辊入葛藤窠。

　　为灯上坐入骨

　　灿发心灯。辉腾今古。触着髑髅干。点即偷心死。死中活。头枕衡山。脚踏北岳。

　　为灯首座入塔

　　点发心灯。瞎人天眼。当暗中有明。当明中有暗。揭翻明暗路岐。犹是弄光影汉。毕竟如何。烁破髑髅无朕迹。背阴山子向阳多。

　　净上人起龛

　　净洁无根。更加磨炼。直须照破娘生面。(拊龛)打破镜来。与汝相见。鉴觉双亡死眼开。脚根拽断红丝线。

　　资寿莹大师下火(三十岁。铁牛坐下)

　　某人。辛勤三十年。炼行将晶莹。力透铁牛机。未跨末山顶。翻身得路。彻底惺惺。生死牢关百杂碎。倒骑玉象火中行。

　　为因讲师。亲书天台口义入塔

　　佛垄眼睛。天台骨髓。流出胸襟。盖天盖地。不是刮膜金篦。亦非拭疮故纸。三千一念细平章。掘窖深埋亦放光。

　　为达老入塔(无限)

　　真达不疑。太虚寥廓。凡圣性空。死生梦觉。直下髑髅双眼活。无栖泊处堪栖泊。

　　为湘南叟下火

　　百城烟水罢南询。归织蒲鞋养老亲。活业扫空呈死伎。潇湘夜雨正愁人。揭翻玄路。密透金尘。不须参胜热。(𩗺炬云)化火自焚身。

　　为行者居奇下火

　　老奇年登七十八。悟得庖厨真妙诀。袖藏露刃冷含霜。细切清风。薄𠜱明月。善煮东山木札羹。酸饀无皮浑是铁。咬破方知百味全。验尽衲僧三寸舌。昨朝飏下破铅刀。撒手便行心路绝。心路绝。火里乌龟头戴雪。

　　为彬典坐下火

　　某人。质野文史。非关汝事。煮木札羹。伤盐费醋。昨朝死伎穷。直下寻归路。寻归路。蓦直去。家家门前火把子。

　　为定侍者下火

　　扯破犀牛扇。参方伎俩穷。那伽常在定。死水不藏龙。揭翻活路。千圣迷踪。百炼真金柔绕指。更须入火奏全功。

　　为逢知客下火

　　古今眼正辨龙蛇。蓦劄相逢便吃茶。活业用穷呈死伎。火官头上转风车。

　　为成道相。开光明

　　正觉山前错见星。至今盲视不分明。无端累瞎傍人眼。(以笔。作点势)玉乳何妨为点睛。

　　为说法相。开光明

　　说五俱轮入草行。岂知口里黑烟生。为人眼目且如此。(以笔。作点势)点一盲教引众盲。

　　妆金刚。开光明

　　堕在佛数。金褁烂泥团。卓立门风。脑后抽生铁。总彰文采全彰。已是眼中着屑。去却屑。(以笔。作点势云)一段光明。毫端点发。

　　希叟和尚广录卷第七(终)
