卍新纂续藏经第 70 册 No. 1383 无准和尚奏对语录


　　No. 1383

　　径山无准和尚入内引对升座语录

　　侍者　了南了垠　编

　　绍定六年七月十五日。
皇帝御修政殿引见师领本寺僧众山寿毕。提举都知太尉张延庆引见祝
皇帝寿。师捧香云。根同天地。秀发山川。薰霭宝炉。瑞腾沙界。恭为祝延
皇帝陛下圣躬万岁。万岁。万万岁。指七金山为寿山。巍巍不动。以四大海为福海。渺渺无穷。长居北极之尊。永作中天之主。金枝玉叶。育秀腾芳。八表归仁。万邦入贡。

　　都知太尉云。请长老敷演。

　　乃奏云(臣)僧(师范)。一介庸衲。生于西蜀。浪游湖海。今四十年。于道无闻。每切自愧。夙生何幸。两蒙
睿旨。扫洒庆元育王。而至双径。自去年八月领职。与四方衲子朝夕禅诵。仰报
圣恩。不谓于四月二十一日夜。适遭回禄。然休咎莫逃乎数。实亦(臣)僧薄祐所致。即诣
朝廷俯伏待罪。
圣恩宽大。未忍诛戮。旋即获奉
圣旨。降赐度牒一百道。再荷
宸恩。别赐度牒五十道。下本寺重新建造。恩大如天。未知图报之所。切惟本山乃
高宗皇帝临幸之地。
朝廷第一祈祷去处。建造寺宇。实难稽时。尚赖
圣恩。早得圆就。不胜幸甚。

　　在昔祗园精舍亦罹此厄。唐宜律师尝问韦陀尊天曰。世尊无量福海。当说法时。十方诸佛．诸大菩萨．诸天龙神悉皆毕集。是谓㝡吉祥地。㝡殊胜处。何得有此厄耶。韦天答曰。此南天王天乘大愿力。当重新此寺。是以爇之。今
陛下宠加锡赉。重新径山。得非
陛下广大圣心。与南天王天愿力等无有二。然此广大之心不离日用。游刃万机。区别邪正。剖决是非。丝毫无隐。如明镜当台。物来斯照。无一法不从心之所现。
陛下全此心以活天下。天下咸服。广此心以化万邦。万邦来朝。推此心以崇佛法。佛法乃兴。纯此心以行仁孝。仁孝乃至。此(臣)僧区区效野人之芹。所陈若此。言语无伦。冒渎
圣聦。下情不胜恐悚战汗之至。即奉
圣旨赐金襕袈裟。谢
恩毕。仍赐坐僧众同斋。斋毕。又谢
恩下殿。

　　午时宣诣
恭圣仁烈皇太后几筵殿升座。
皇帝垂帘。师升座。拈香云。三昧海中流出。非木非烟。九重天上颁来。最尊最贵。恭为
恭圣仁烈皇太后上资
仙驭。伏愿佛国三千金世界以遨以游。仙家十二玉楼台爰居爰处。遂就座垂语云。灵山的旨。少室真风。一言未剖。四海流通。莫有共相激扬底么。

　　时有僧出众云。不知大海深多少。直把丝轮探一回。

　　师云。看脚下。

　　问云。昔年和月下瑶池。来为人间作母仪。宴罢广寒归路稳。至今厚德播坤维。正恁么时。愿闻提唱。

　　答云。大千沙界尽沾恩。

　　进云。天人群生类。皆承此恩力。

　　答云。有水皆含月。无山不带云。

　　进云。记得西天国王为母仙游。涕泪悲泣而白佛言。使母命可延者。当以世间一切等物延之。此意如何。

　　答云。通身俱放下。触处见慈容。

　　进云。世尊为说微妙上法。且微妙上法作么生说。

　　答云。山河大地放光明。

　　进云。国王欢喜顶戴奉行时如何。

　　答云。须是过量人。方明过量事。

　　进云。只如和尚今日被旨
举扬宗教。与昔时相去几何。

　　答云。众星皆拱北。万派尽朝宗。

　　进云。恁么则我
皇太后不劳弹指。转身成佛去也。

　　答云。天真自是黄金骨。不必旃檀入细雕。

　　进云。消息已蒙师指示。向上宗乘事若何。

　　答云。人人仰面看。

　　进云。
孝宗皇帝问佛照禅师道。世尊六年雪山。所成者何事。　圣意如何。

　　答云。王言如丝。其出如纶。

　　进云。佛照禅师对云。将谓
陛下忘却。还谛当也无。

　　答云。雪山高映黄金殿。

　　进云。大小佛照禅师因什么被此一问。直得尽情吐出。

　　答云。圣主面前岂容藏覆。

　　进云。昔日君臣庆会。何异如龙得水。似虎靠山。

　　答云。古今榜样。

　　进云。今日千载会逢。可谓月印澄潭。风生万壑。

　　答云。此话已行遍天下。

　　进云。正当恁么时。感恩一句作么生道。

　　答云。海阔山高未易言。

　　进云。林下衲僧无以报。只凭早晚一炉香。

　　答云。直须恁么。

　　复有僧出问云。几筵殿上宝炬开。花香散九天。愿闻法要。

　　答云。须弥顶上击金钟。

　　进云。恁么则今日得闻于未闻去也。

　　答云。普请证圆通。

　　进云。记得世尊拈花。迦叶微笑。此理如何。

　　答云。泥牛吼处山河静。木马嘶时日月明。

　　进云。饮光亲承祖位。达磨直指人心。二千余载流传。未审所传何事。

　　答云。阖国咸知。

　　进云。恁么则始信普通年远事。不从葱岭带将来。

　　答云。朦胧睡眼开。邻鸡已三唱。

　　进云。只如今日和尚恭为
皇太后追崇。举扬所说何法。

　　师竖拂子云。只凭此个真消息。上荐仙游快乐天。

　　进云。记得
皇太后赞观音大士云。大士具定相。应现不可量。作么生是大士定相。

　　答云。描也描不成。𦘕也𦘕不就。

　　进云。祇劫清净观。天人快安隐。安隐处作么生。

　　答云。尘尘无向背。念念不思议。

　　进云。乃至作幻像。如如契本真。且幻像与本真。是一是二。

　　答云。南天台。北五台。

　　进云。补陀出世间。若人恭敬礼。如何是出世间事。

　　答云。不离世间相。

　　进云。只这一赞。高出古今。与观音大士同一受用。且
皇太后即今居何国土。

　　答云。九莲开合处。百宝自庄严。

　　进云。还许学人道个诸佛出身处也无。

　　答云。今日当阳。正好拈出。

　　进云。九天澄万籁。一月印千江。

　　答云。好个消息。

　　复有僧出问云。夜来一雨润乾坤。全露真如不二门。

　　帝苑法筵今大启。灵山一会俨然存。正恁么时。请师提唱。

　　答云。杲日当空。香风匝地。

　　进云。恁么则凤阁龙楼多瑞气。金阶玉殿拥祥光。

　　答云。特地好乾坤。

　　进云。记得须菩提岩中宴坐。帝释雨花时如何。

　　答云。马头偏向富门多。

　　进云。帝释何得雨花。我见尊者善说般若。又作么生。

　　答云。满口嚼冰霜。

　　进云。高山流水知音听。叶落知秋作者谙。

　　答云。伯牙与子期。不是闲相识。

　　进云。须菩提云。我于般若未尝说一字。毕竟是说耶。不说耶。

　　答云。舌柱梵天。

　　进云。帝释云。尊者无说。我亦无闻。是名真说般若。此理如何。

　　答云。仁者见之谓之仁。智者见之谓之智。

　　进云。今日和尚恭对几筵。举扬般若。上荐
皇太后仙游。与须菩提所说是同是别。

　　答云。西天梵语。此土华言。

　　进云。上严　太后超三界。仰祝
皇图亿万年。

　　答云。如是。如是。

　　师云。大道之源。万物之母。虚空莫能喻其广。沧溟未足较其深。可以昭日月之明。可以益山河之固。量包众善。体育群灵。德敷寰宇。犹春在百花。明赞政机。如镜临万像。一周事毕。不守故常。得意生身。随方任运。正恁么时。
恭圣仁烈皇太后且道向什么处去。音乐动摇仙子队。彩云缭绕梵王家。(臣)僧(师范)适来得觐
清光。蒙赐金襕。又蒙赐斋。感荷
圣恩。莫知报称。兹者再奉
圣旨。恭对
皇太后几筵升坐。举扬如来正法眼藏。涅槃妙心。伏蒙
陛下为佛法故。
圣驾俯临。但(臣)僧(师范)林野疏拙。语言荒芜。有渎
圣聦。尚容事毕俯伏谢罪。

　　然此一段因缘实为希有。昔闻大舜之至孝。今见陛下之能行。自非深得圣人之心。兼造佛乘之妙。何以臻此。自古帝王留神此道者非一。不敢备举。有如
唐代宗。亦尝宣召本山国一祖师。每加礼敬。适遇天寒。　代宗以销金龙袖覆其顶。后竟以龙袖为帽。至今祖师遗像俨然犹存。又如
圣朝太宗皇帝。深悟空宗。一日。幸大相国寺。见僧看经次。帝问曰。看什么经。僧曰。仁王护国经。帝曰。既是寡人经。因甚在卿手里。僧无语。后来佛海禅师代以经卷作执笏势云。圣躬万福。

　　真宗皇帝尝颂西来之旨。云。初祖安禅在少林。不传教法只传心。后人要悟真如性。密印由来妙旨深。自非洞明教外之宗。岂易得此。
仁宗皇帝尝召大觉琏禅师升座。君臣酬唱。至今育王宸奎璨然。
英宗．神宗．哲宗皆召净照禅师．佛国禅师于寿庆殿．福宁殿．慈德殿升座。至今续灯具载。
高宗皇帝亦召圆悟禅师升坐。有颂云。大福德人修。大福德人受。善因招善果。种谷不生豆。语虽朴野。不妨径直。　孝宗皇帝尤击节禅关。每召诸山无卢十余人。如佛海禅师．别峰．密庵．水庵．自得诸禅师。皆蒙圣眷。佛照禅师五宿观堂。尝谓佛照曰。朕心与佛心通。佛照对曰。直下更无第二人。帝曰。自古帝王英雄者多。信此道者少。如梁武帝亦未彻在。佛照奏曰。当面蹉过达磨。当时君臣问答。金声玉振。实谓自古罕闻。

　　仰惟
陛下以佛法为心。以仁孝为治。
圣明天纵。深造至理。以故一时大臣皆皋夔稷契。三教并崇。至于草木昆虫皆蒙
德泽。(臣)僧固不敢望前辈。然亦勉摅管见。仰承
陛下纯孝之意。前所谓如来正法眼藏。涅槃妙心者。即非他心。乃人人具有之心。上自帝王。下至黎庶。莫不咸具此心。所以释迦世尊昔在雪山。夜睹明星。忽然契悟。叹曰。奇哉。奇哉。一切众生具有如来智慧德相。但以妄想执着不能证得。于三七日中思惟如是事。无启口处。寻念过去佛所行方便力。于是起道树。诣鹿苑。说三乘十二分教。满龙宫。盈海藏。见众生根器纯熟。末后遂于百万众前拈起一枝花。以青莲目顾视大众。众皆默然。独迦叶破颜微笑。世尊云。吾有正法眼藏。涅槃妙心。分付摩诃大迦叶。自后迦叶传阿难。阿难传商那和修。以至西天二十八祖。此土六祖。而后分两宗。列五派。莫不以心传心。如水与水。至于显大机。彰大用。涌出超宗越格之妙。与一切人解粘去缚。㧞楔抽钉。使人人明自心。见自性。直到安乐之地。然此心能建立一切法。无一法不从心之建立。所谓谁能出不由户。何莫由斯道也。是道也。不可须臾离。可离非道也。至于左右逢原。岂有他哉。然三教圣人同一舌头。各开门户。鞠其旨归。则了无二致。惟禅宗乃教外别传。超出语言情识之表。谓之无门之门。须得其门而入。若果入得无门之门。则尽大地无不是门。方能出入卷舒。得大自在。

　　只将上来举扬一言一句。一问一答。契佛契祖。契圣契凡功德。恭为
恭圣仁烈皇太后上助
仙游。仰惟
皇太后始居中殿。至处东朝。崇信佛乘。深悟教理。神机独运。慧性圆明。来示母仪。去登果位。伏愿仙乐凌空上升于兜率。金莲捧足即证于菩提。复耀慈光。保佑邦国。恭愿
皇帝陛下寿山增峻。福海弥深。荡荡无为。元元自化。中宫皇宫皇妃满宫天眷伏愿千祥并集。万善咸臻。秀育元良。益隆国本。(臣)僧辄罄丹诚。更举一则因缘。记得
神宗皇帝为慈圣光献皇太后上仙。斋千法师于庆寿殿。宣十方净因禅院净照禅师升座。时有僧问。太后仙游。今在何处。净照禅师曰。月落不离天。(臣)僧借水献花。辄成一颂。声前得句盖乾坤。的的无私妙不痕。碧落磨铜见秋色。桂轮高洁镇长存。冒渎
圣聦。下情　　无任激切屏营之至。下座。

　　皇帝大悦。厚加锡赉。谢恩下殿。

　　径山无准和尚入内升座语录(终)

　　No. 1383-A 径山无准禅师行状

　　粲无文撰

　　师讳师范。号无准。生于蜀之梓潼雍氏。九岁依阴平山僧道钦出家。经书过目成诵。而又喜阅宗门语要。师兄澄道印有声讲席。每以机缘诘之。师应答如响。尝因诵经次。遽问曰。看什么经。

　　师举卷曰。如是经。印惘然。

　　师一日以女子定话问印。印以义训解释。师笑而已。

　　绍熙五年十月。登具戒。即欲南询。母何氏病笃。师刲股救疗。明年次成都。坐夏正法。首座老尧。瞎堂高弟。道行四川。师请益坐禅之法。尧曰。禅是何物。坐底是谁。师受其语。昼夜体究。一日。如厕提前话。有省。

　　六年秋。次荆南玉泉寺。有言老宿者。尝参大慧。觉老宿。见琏穷谷。师周旋二老间。多获其言论风旨。明年辞去。见保宁全无用．金山奇退庵。退庵问曰。远来何为。

　　师曰。究明己事。

　　退庵曰。生死到来时如何。

　　师曰。渠无生死。

　　退庵曰。参堂去。

　　久之。游四明。依育王瑞秀岩。时佛照禅师居东庵。印空叟分座。法席人物之盛。为东南第一。如觉无象．康太平．渊清叟．琰浙翁．权孤云．嵩少林辈皆在焉。有老深首座者。蜀人。久病。师为执侍汤药。深平生惟一喝用事。佛照问疾次。谓深曰。深首座何不下一喝。深却喝。

　　佛照曰。犹作主宰在。

　　頋谓师曰。何处人。

　　师曰。剑州人。

　　佛照曰。带得剑来么。师随声便喝。

　　佛照笑曰。者乌头子也乱做。师年方二十。而临机不屈类如此。

　　贫甚。无资剃发。故佛照室中常以乌头子目之。空叟尝指师谓众曰。范年方二十。更二十年未可量也。已而绝钱塘。见岳松源于灵隐。往来南山。屡入充肯堂室。栖迟此山六年。游吴门。谒万寿修无证。

　　时先破庵住西华秀峰。遂往依焉。堂僧十余辈。皆饱参宿学。有纯颠者。于入室次。横机不让。破庵打至法堂。且欲逐出。师解之曰。禅和家争禅亦常事。何至如此。

　　破庵曰。岂不闻道。我肚饥。闻板声要吃饭去聻。师闻其语。不觉白汗浃背。

　　无何。辞往华藏。依演遁庵。三年。复还灵隐。破庵居第一座。斋余同游石笋庵。庵之道者请益曰。胡孙子捉不住。乞师方便。

　　破庵曰。用捉他作什么。如风吹水。自然成文。师于侍傍。平生碍膺之物不辞而去。

　　约斋张公镃以广惠新创。请破庵开山。师偕往。执侍三年。散席。同登径山。又三年。破庵过天童扫密庵塔。偕师绝红。逮其赴穹窿。师留天童。依观息庵。俾归藏司。不就。破庵退穹窿。归径山。师往省候。破庵迁寂。付密庵法衣．顶相。师不受。惟领圆悟墨迹及密庵法语。既举丧。遂访旧友岩云窠于穹窿。与首众云窠迁瑞光。复居板首。

　　无何。泉高原有四明梨洲命。高原谓人曰。范首座肯往。吾当一行。不然。虽兜率内院。不往也。师遂与俱。四明诸山以仗锡为高绝。而梨洲距仗锡又二十里。寺在绝顶。高寒荒落。非人所居。师婆娑其上。三年如一日。麻麦粟豆仅给日食。而未尝有饥色。

　　既而以台雁未到。拉月石溪同游至瑞岩。时云窠领住持事。留分座。忽夜梦伟衣冠者。持把茅见授。翌日。明州清凉专使至。师以倦游。力拒其请。适数僧来访。自言旧业清凉。幽䆳深靖。古称小天童。寺之护法者。茅其姓。灵异甚着。师省前梦。乃易书受请。入院。见所谓伽蓝神。衣冠人物与畴昔所梦无异。升堂开法。一香供破庵。真借庵时寓育王。以师开堂语举似秀岩。秀岩惊异曰。始终作家。且曰。之人也。清凉不可久留矣。

　　三年。京师诸禅以焦山举师。密院劄奉化津遣。师不赴。再劄。乃行。期年。迁雪窦。三年。被旨移育王。又三年。嵩少林散廗径山。朝命以师补处。抵京师。见丞相史卫王。卫王曰。径山住持。他日皆老宿。无力葺理。众屋弊甚。今挽吾师。不独主法。更张盖第一义也。明年寺毁。先是师梦有烈丈夫授以明珠二十一颗。莫知谓何。及寺焚。则四月二十一日也。师逆知其数。不动容变色。安众行道。如无事时。

　　是年七月。有旨入内。　上御修政殿引见。师奏对详明。　上为之动色。赐金襕僧伽黎。仍宣诣慈明殿升座。　上垂帘而听。　上谓大参陈公贵谊。留心内典。以师所说法要示之。陈公奏云。简明直截。有补圣治。乃赐佛鉴禅师号并缣帛．金银钱．香合．茶药等。侍僧各赐金帛。有差仍降银绢僧牒。俾助营缮。宠光锡赉。由佛照以来。未之有也。

　　三年寺成。又六年复毁。师不惊不变。不徐不亟而多助云至。荆湖制师孟侯珙蜀之思播二郡。与夫海外日本。皆遣使委施。不数年。寺宇崇成。飞楼涌殿如𦘕图中物矣。去寺四十里。筑室数百楹。接待云水。堂殿楼观。凡丛林所宜有者悉备。皇帝亲御宸翰。赐额曰万年正续。市良田九千亩。奏其徒以甲乙主之。正续西数百步。结庵一区。为归藏所。上建重阁。秘藏后先所赐御翰。敞室东西偏。奉祖师与先世香火。遇始生日。为饭僧佛事。以赞冥福。盖自狂鞑犯蜀。师之先祀遂绝。天性至爱。有不可解于心者。　上闻而嘉叹。赐扁圆照。详见待制李公心传所记。

　　洞霄介临安在。衲子登山者。必抂道过之。县市丛脞。食息无所。旧有保锦废寺。师葺新之。买田具㸑。至者如归。绍兴初。立国钱塘。北马骈集。至无所容。以浙西濒湖。草泽为牧。荡马政废。许有力者围而为田。赋税加民田三之一。端平。更化廷臣言事者。以围田多隐胃。复行经界。京师豪贵家举不免寺之广陵一庄。悉指为围。师诣阙敷奏。有旨特免。径山虽在万山间。而樵薪不给炊爨。旧募民入山樵采。辍其半以酬力役。四山濯濯。实由于此。师置田千亩。立局收掌。取直庸工。贷山林斧斤之厄。且植松种杉数百万。补其形胜。

　　淳祐戊申秋。寺再成。师筑室明月池上。榜曰退耕。乞老于朝。而旧疾适作。涉春不愈。三月旦升堂示众曰。山僧既老且病。无力得与诸人东语西话。今日勉强出来。从前所说不到底。尽情向诸人面前抖擞去也。遂起身抖衣云。是多少。十五日。集两班区画后事。亲书遗表及遗书十数。言笑谐谑如平时。

　　或告以末后大事。和尚宜作主宰。师曰。才作主宰。便不是也。其徒以遗偈为请。师笑曰。我未捡韵略在。医者诊视次。师谓之曰。汝未识者一脉在。

　　十八日黎明。索笔书偈。侍僧以纸笔至。师曰。第一句道什么。

　　僧云。此是第二句。

　　乃执笔疾书云。来时空索索。去也赤条条。更要问端的。天台有石桥。移顷而逝。停龛二七日。遗表上闻。　上遣中使降香赐币。四月一日。归正续。二十日。奉全身塔于圆照。

　　治命也。师风神闲暇。襟度夷旷。宽而不弛。明而不察。无厉声恶色。有徒数百辈。视之如路人。端居丈室。无异玩兼味。澹然如常僧。吴民好施。频年持钵不下十数万。既付主事。不规规焉。计其出入。或负之亦不较。处逆境大变。雍容恬适。略不经意。寺之再火也。师坐喝石岩。诸力负行李。中途发钥。挟出过半。师目击之。终身不道其姓名。尝小出。臧吏失职。为有力者负其所重。后得其人。其徒执而讯之。师曰。吾无是物也。纵不问。炎火方烈。众皆诘责延燎主名。师适见之。遽告曰。若固在是耶。急逸去。主事见执则不尔恕矣。三门右趾建层阁。上安万佛。下敞僧寮。费以数十万。大风一夕而仆。师归自外。众谓不堪其忧。师则曰。犹幸倾覆之早。加以数年。安僧其下。其不伤人乎。宽仁大度率类此。

　　幼不嗜学。闲居未尝执卷。鼓鸣众集。肆口而说。多不病繁。少不病简。不为险辞怪语。簧鼓后学。平夷而峭峻。简明而圆活。如转丸于千仞之冈。纵横高下。无影迹可寻。踞座筹室。迅机痛快。破山截流。至于随病与药。能曲施方便。常曰。合掌问讯。总识得伊来处。不录过。不没善。不受谮。愬不执法厉众。是以天下之士归之如市。融火煽虐。万瓦灰飞。虽露坐檐宿。不忍舍去。故其得人。视同时诸老为最盛。

　　异时主径山者。有道如大慧老人。曾不十岁。师大坐方丈垂二十祀。年谷屡登。有众如海。虽两丁大厄。而旋复旧贯。呜呼盛哉。昔人谓前辈言行不见传记。后世学者无所矜式。盖当时门人弟子之罪。其朅来径山。间侍师座。师不鄙其愚。凡其家世之本支。出处之次第。师友之渊源。详以见教。某窃听绪余。佩服惟谨。因恩晓莹之状浮山圆鉴。寂音之传石门云庵。起居言动。纤粟不遗。其师生之义。浮于翰墨。暇日因叙次所闻以付侍史。为他日大书深刻张本。晚学不文。固不敢上班前辈。然义理之在人心。古今天下无二揆也。

　　此录旧板已漫灭者。命工重刊。置于龟山金刚禅院。伏愿
佛种不断。世世建光明幢。祖印亲传。人人开无尽藏。

　　应安庚戌季夏　天龙东堂比丘　妙葩　题。
