卍新纂续藏经第 70 册 No. 1387 剑关子益禅师语录


　　No. 1387-A 剑关禅师语录序

　　曹溪之传。马驹散天下。莫盛于李唐。此师则蜀珍也。其后。始有德山圭峰出焉。至我

　　朝中兴。则圆悟尤盛。尔来扬历五山。有若痴绝无准诸老。皆表表于时。余虽闻其语。而不及识其人。乙丑。剑关入闽来玉融。相求于溪上。余方外友虽多。而识蜀人。则昉乎此。挹其容峨峨然。听其言洒洒然。了畅而通明。则南宗之学也。豪特而亢爽。则西州之气也。来往语移时。若有意于余者。心甚奇之。每惜其匇匇而去。无何。闻已示寂矣。为之咨嗟累日。转臂三霜。却未知此录已刊之怡山矣。庚午秋。泽兄。乃以寄似。虽三持杓柄。诸作俱在。锋棱峭峻。霜凛芒寒。杀活纵横。无所捞摸。真风穴杨岐种子。但室中机缘。恨不一见。偈赞拈诵。亦不应止此。岂传者遗落不具耶。抑此老弃掷不留耶。因为之乱曰。禅本无觉。非觉无见也。道本无言。非言无传也。因言而觉。则此编之传足矣。若背觉而迷言。则是甜是苦。皆为毒药。虽多奚以哉。剑关。名子益。剑州人。法子崇泽也。今主席乡之庆成。咸淳庚午重九日。中大夫新除秘阁修撰提举建宁府武夷山冲佑观林(希逸)书。

　　No. 1387-B

　　剑关法兄。袖藏匕首。不立孤危。铁额铜头。望风乞命。今虽亡矣。芒刃霜寒。䑛蜜之者。各宜照顾。淳已南至。雪峰弟惟一拜手书。

　　No. 1387

　　剑关和尚语录

　　目次序隆兴府兴化禅寺语录隆兴府云岩寿宁禅寺语录福州西禅怡山长庆禅寺语录小参拈古颂古法语偈赞小佛事

　　剑关和尚初住隆兴府兴化禅寺语录

　　侍者　善珙　德修　编

　　师。于嘉熙三年正月入院。

　　指三门。我此一门。初无关键。半合半开。东扇西扇。虽然。千闻不如一见。

　　踞方丈。不行喝不行棒。负命衲僧。不钓自上。

　　山门疏。一字不着画。八字没两丿。文彩甚分明。何待重饶舌。

　　江湖疏。行不到处行一步。说不到处道一句。径山诸公。见义勇为。灵隐师伯。拔剑相助。且道。节文在甚么处。眼睛里听取。

　　拈法衣。黄梅夜半。鸡足峰前。承虚接响。互相热瞒。益上座。只今瞒你诸人去也。遂搭衣。

　　提纲。伏虎嵓高。风生万壑。青龙水急。浪涌千寻。古佛门庭。八字打开。第一义谛。炽然宣说。新长老。到这里。通身是口。通身是舌。更说个甚么即得。未免只据见成公案。举似诸人。俊快底承当得去。便见三边肃静。四海晏清。块雨条风。民康物阜。正恁么时如何。道泰不传天子令。时清休唱太平歌。

　　举三圣道。我逢人即出。出则不为人。兴化道。我逢人即不出。出则便为人。

　　拈云。大众。还知二大老落处么。亚夫金鼓从天落。韩信枪旗背水陈。

　　当晚小参。(问答不录)长剑倚天。锋铓不露。三贤莫辨。十圣那知。(竖主杖云)看看。锋铓露也。寒光射斗。劲气凌霜。逢佛杀佛。逢祖杀祖。尽大地人。谁敢正眼觑着。这里莫有不顾危亡。向刃下翻身底么。(卓主丈)放过一着。

　　复举。马大师令僧驰书往径山国一祖师处。一发缄。乃见一圆相。遂于圆相中。下一点封回。忠国师闻得乃云。钦师犹被马师惑。

　　拈云。马大师用尽平生伎俩。到国一面前。不消一点。因甚南阳却道。钦师犹被马师惑。(良久云)人必自侮。国必自伐上堂。㝡初句向上机。瞿昙不会。达磨不知。知不知。雨余千嶂碧。春水一溪肥。

　　观静二维那至上堂。一槌便就。瞒瞒盰盰。不假一槌。无端无端。毕竟如何。忙里工夫闲处觅。闹中消息静中观。

　　中秋上堂。天上月圆。人间月半。明眼衲僧。见似不见。见么。(掷下拂子)盏子扑落地。楪子成七片上堂。向上一路。千圣不传。未曾拟议。早隔大千。所以。雪峰辊毬。禾山打鼓。仰山插锹。地藏种田。虽然。短绠那汲深泉。

　　至节上堂。去年今日逢冬节。扑头扑面迎霜雪。今年冬节又来临。屋角梅花弄晓晴。(拍膝)笑它鲁史谩书云。

　　上堂。与么寒。何处避。冰棱上。深雪里。有来由。没巴鼻。丹霞烧木佛。院主眉须堕。

　　上堂。(拈拂云)信手拈来。万选万中。轻若鸿毛轻。重似丘山重。(掷拂云)虽是死蛇。也要活弄上堂。四九三十六。夜眠如露宿。银海眩生花。玉楼寒起粟。翻笑二祖立雪谩齐腰。活埋一片无瑕玉。

　　上堂。昨日雨。今日晴。桃花开口笑。无处觅灵云。今日莫有不钓自上者么。(良久云)掩彩杀人佛生日上堂。二千年前。通身是垢。二千年后。满面埃尘。直饶九曲黄河水。洗到驴年也不清。

　　谢首座藏主秉拂上堂。泼天声价陈睦州。咬人火急瞌睡虎。行不到处行一步。道不到处道一句。德山临济眼𥉌眵。棒喝交驰无所措。兴化忍俊不禁。(卓主丈)随例赫日光中飞白雨。(蓦召大众)照顾湿却袈裟角。

　　上堂。世事悠悠。不如山丘。卧藤萝下。块石枕头。所以许由洗耳。巢父饮牛。又有底道。何不餔其糟而啜其醨。随其波而混其流。这一队担板汉。能收不能放。能放不能收。且如何是全收全放底句。(以拂击禅床)大鹏展翅盖十洲。篱边燕雀空啾啾。

　　端午上堂。(举拂子。召大众云)还见么。名不得。状不得。脱胎换骨方。起死回生诀。信得及底。不消一服。诸病顿除。脱体安乐。何必善财重采药。

　　中夏上堂。一日复一日。眨眼过半夏。兴化老无知。钵盂安柄𣠽。引得四海参玄人。三三两两聚头。商量这个话。阿呵呵。六月卖松风。人间恐无价。

　　请监收上堂。欲明此道。须遇其人。其人既遇。十倍收成。且道。是那个道字。(良久云)明破即不堪重九上堂。秋未霜。菊正芳。千朵万朵香吐蕊。三枝两枝金样黄。不作世谛流布。亦非佛法商量。九月九日是重阳。

　　上堂。怪得深夜寒。破晓清霜重。双涧水无声。千峰云欲冻。这里冷湫湫。那边热哄哄。不知那个得便宜。惭愧杨岐老冻脓。

　　谢西堂首座藏主上堂。(竖拂云)格外提持。斗转星移。智藏不会。海兄不知。叵耐睦州担板汉。教坏临济小𤺊儿。(拍床云)此意明明说向谁上堂。见见之时。羯谛羯谛。见非是见。波罗羯谛。见犹离见。波罗僧羯谛。见莫能及。菩提萨婆诃。(蓦召大众云)还见释迦老子么(便下座)上堂。天寒地冷。昼短夜长。死灰拨尽。没可商量。昨夜三更月到窗。

　　上堂。作无所作。为无所为。灰头土面。带水拖泥。恁么要见兴化。快须照顾两茎眉。

　　上堂。如来禅只在口皮边。祖师意不过方寸地。因甚十个五双。知似不知。见如不见。(良久云)只为太近圣节上堂。正法轮轻拨转。日出中天。云开岳面。如优昙花时一现。

　　上堂。有一人。在百尺竿头。阔行大步。口不能言。有一人。在万人丛里。骂雨呵风。足不能履。且道。那个优。那个劣。(卓主丈云)分浴佛上堂。佛身长三尺。杓柄长三尺。佛身长丈六。杓柄长丈六。佛身长无量百千万亿那由他由旬。此之杓柄亦复尔。青龙将底报深恩。随例香汤灌顶门。

　　旧住至上堂。玄沙不出岭。拄杖生根休用剪。保寿不渡河。钵盂无柄不须安。只如善财童子。于觉城东际。受文殊教。游历百一十城。参五十三善知识。末后于弥勒楼阁弹指声中。还有这个消息也无。(乃云)苏嚧苏嚧。

　　六月望上堂。酷暑炎炎何处避。不在镬汤炉炭里。北窗一枕黑甜余。细听松风杂流水。

　　谢首座藏主秉拂。上堂。一见便见。天回地转。宗通说通。风虎云龙。只如百丈被马祖一喝。因甚三日耳聋。(良久云)闽蜀同风上堂。日可冷月可热。众魔不能坏真说。且作么生是真说。屋头泉溜响无休。砌下寒蛩声更切。

　　上堂。一日复一日。一秋复一秋。从头屈指数。屈指又从头。乌飞兔走几时休。(召大众云)莫有不随世态炎凉底么(拍禅床下座)修桥上堂。得路塞路。过桥断桥。不拘两岸。不滞中流。直饶你会得步行骑水牛。我更问你。空手因甚把锄头。

　　上堂。冬前冬后。沙飞石走。时节到来。不容袖手。兴化虽无驱风走电之谋。也要应个时候。(卓主丈云)一九二九。

　　谢维那知客副寺典座上堂。十声槌下定纲宗。送去迎来事一同。竖百横千有通变。笊篱无柄舀春风。

　　上堂。般若锋。金刚𦦨。觌面当机。突出难辨。(竖拂云)见么。春风一阵来。落花飞片片。

　　黄龙宁首座至上堂。忆昔玉几时。分赃不合火。今日蓦相逢。依然众恁么。不恁么。睦州檐板。云门脚跛。

　　住隆兴府云岩寿宁禅寺语录

　　侍者　慧澄　锐彰　编

　　圣节上堂。心如虚空不可量　圣君寿量亦如是。(卓主丈)将如是法报皇恩。天上人间更无比上堂。一夏九十日。半月已过了。有问蜡人冰。鼻孔仍依旧。(遂展手云)我手何似佛手上堂。是句亦刬。非句亦刬。德山焚䟽钞。临济烧禅板。堪悲堪笑。一对无孔铁锤。驴年梦见正法眼。

　　上堂。古佛心即于今。春风浩浩。春雨霖霖。(击床云)高山流水少知音。

　　佛涅槃上堂。法身充塞太虚空。出没何曾有定踪。独许波旬知此意。半偷欢喜半槌胸。

　　上堂。时节既至。其理自彰。井井秧浮绿。村村麦弄黄。半窗山月白。一枕竹风凉。笑倒山前邓八郎。

　　谢藏主维那侍者。上堂。进以礼退以礼。录得语一篇。不在纸衣里。所以智藏被马师涂糊。克宾遭兴化钝置。千古之下。挂人唇齿。恩大难酬。痛入骨髓。捡点将来。玄沙道底。

　　解夏上堂。觉性海中。圆无不融。闻时富贵。见后贫穷。穷则变。变则通。(掷下主丈)草鞋狞似虎。主丈活如龙。

　　中秋上堂。十五日已前明似镜。十五日已后曲如镰。正当十五日。(以两手捺膝云)无人知此意。令我忆南泉。

　　重九上堂。秋江清。秋月白。登高双眼空。独步乾坤窄。只手未曾举。黄菊已盈握。好彩从来奔龊家。随分一盏茱萸茶。

　　修后架上堂。东司头粪坑上。臭气薰天。如何近傍。一屙便了底。痛与一锥。的的卓卓底。三十主丈何故。有功者赏。

　　上堂。常光现前。壁立万仞。(以拂划一划)者里一划划断。别有一条捷径。明眼人。因甚落井。

　　游宝山睹佛顶舍利。兼访九莲兜率归。上堂。亲从宝山来。收得宝山宝。(举拂云)一片玉无瑕。千峰云脱帽。九莲峰畔无处藏。兜率宫中卒难讨。归来打鼓普请看。(掷下拂子)盘走珠兮珠走盘至节上堂。(拈丈云)六阴既穷。群魔自殄。一阳来复。吾道大亨。主丈竖。十方世界一时竖。主丈横。十方世界一时横。(卓一下云)兵随印转。将逐符行佛成道上堂。未入山时。气冲牛斗。出得山来。衣穿露肘。更言午夜见明星。不知面皮厚多少。

　　因雪上堂。六出花飞。无地卓锥。填沟塞壑。绝毫绝厘。嗄。忽惊卷尽青山去。又喜重携春色归。

　　上堂。至玄至妙。至奥至微。不可以识识。不可以智知。与么会得。咈㖃啒㖀。不与么会。凤林吒之。

　　正旦上堂。主丈生根劫外春。斩新拈出示诸人。(以主丈划一划云)擘开华岳千峰秀。放出黄河一派清。

　　福州西禅怡山长庆禅寺语录

　　侍者　心宁　慧恭　编

　　师。于咸淳元年五月入院。升座拈香。祝
圣罢。(问答不录)乃云。圣谛第一义。高不可仰。深不可窥。无上妙觉心。大包天地。细入无间。诸佛亲证。而无所得。百姓日用。而不知。金鸡啼处露堂堂。青凤舞时明历历。向这里负荷得去。灵山一会。总在目前。堪报不报之恩。共助无为之化。还委悉么。天上有星皆拱北。人间无水不朝东。举孝宗皇帝问佛照禅师云。世尊雪山六年。所成者何事。佛照奏云。将谓　陛下忘却。臣僧今日借水献花。辄成一颂。问处分明答处亲。太平天子太平臣。等闲喝散千峰雪。此土西天一样春。

　　留两班上堂。现成公案。了无迁变。入得门来。一见便见。左顾则狮子颦呻。右盻则象王回转。灵山一会俨然存。捏聚春风成一片。

　　上堂。九十长期。三分过二。觉海浪平。铁舡无底。寒山子水牯牛作么生。切不得道。大家在这里。

　　上堂。伏暑未收。金风渐作。弹指声中。门开楼阁。诸人还见弥勒么(乃垂下一足)重九上堂。菊花黄。茱萸香。时节既至。其理自彰。且如何是自彰之理。德山低头归方丈。鹅湖骤步入僧堂。

　　黄檗寂囱和尚至。上堂。作家相见。啐啄尤乖。达士相逢。握鞭回首。捡点将来。已落第二。且道怡山今日与檗山如何相见。(弹指云)了腊八上堂。六载雪山修。几乎没合杀。半夜睹明星。和盲勃睟瞎。更言。奇哉大地一切众生。具有如来智慧德相。但以妄想执着。不能证得。若据衲僧门下。当甚臭皮袜。

　　谢虚庵首座秉拂上堂。语底默底不是。非语非默亦非。虚庵有一转语。用处绝毫绝厘。众中或有个汉出来。以指夹鼻。又作么生支遣。只向它道。三十年后。清平渡水。

　　上堂。春已过半。百花兢芳。有些佛法。如何商量。(拍床云)千言万语无人会。又逐流莺过短墙上堂。(拈主丈召大众云)有主丈与主丈。击木无声。无主丈夺主丈。敲空作响。还见芭蕉和尚么。(靠主丈云)莫妄想。

　　佛涅槃上堂。瞿昙色相紫金容。雨后青山插半空。觌面当机如不荐。桃花依旧笑春风。

　　上堂。定本无门。从何而入。坐断两头。中亦不立。没可把。绝承当。风来一阵芰荷香。

　　干会节上堂。举僧问寿山。年多少。山云。与虚空同年。僧云。虚空年多少。山云。与寿山同年。颂云。虚空年与寿山同。答处由来在问宗。但见皇风成一片。不知何处是疆封。

　　上堂。六月中三伏节。到处去到处热。还有不热者么。(嘘一声下座)上堂。世尊不说说。迦叶不闻闻。两个无孔铁锤。打就一合乾坤。众中或有个出来道。我会也我会也。怡山敢保。枣子浑仑吞。

　　上堂。直下是直下是。赚杀人疑杀你。(以拂子指上云)上是天。(指下云)下是地。疑个甚么。(良久云)参上堂。昆山求玉。玉不在于昆山。赤水寻珠。珠岂藏于赤水。益上座。空奋双拳。尽虚空界内。恒河沙数。一一撮来。无有不是宝者。因甚么。主丈唤作主丈。拂子唤作拂子。(良久云)莫谩人好元旦上堂。律管吹灰。勾芒布令。六国风清。九天云静。有般汉不知时节。更出来道。如何是新年头佛法。只对它道。伏惟欢庆。

　　佛涅槃上堂。二月十五。瞿昙灭度。文殊顿足普贤悲。外道拊掌波旬舞。(拍床云)甜瓜彻蒂甜。苦瓠连根苦。

　　上堂。识得一。万事毕。佛法飏在它方。世法拈靠一壁。有问奇特因缘。立秋已过五日。

　　中秋上堂。(竖拂子云)此段光明。辉天鉴地。灵山错话。曹溪错指。雾暗云屯兮。历历常明。地陷天崩兮。也只如是。(掷下拂子云)赚杀你上堂。有一则语。久欲拈出。未动舌头。遍界狼藉。且作么生收拾(便下座)上堂。腊月二十五。一曲重新举。唱寡兮和稀。韵高兮调古。堪悲堪笑。老东山。谩说豆子山前打瓦鼓。

　　结夏小参

　　宗乘一唱。三藏绝诠。祖令当行。十方坐断。天无四壁。地绝八荒。一切处圆觉伽蓝。一切时平等性智。以此九旬禁足。以此三月护生。大家水乳和同。同入大光明藏。众中或有个裂裂挈挈棒打不回底。出来道。长安虽乐。不是久居。又作么生支遣。(良久云)不因紫陌花开早。争得黄莺下柳条。

　　是句亦刬。非句非刬。断贯御飞龙。佛来也打。祖来也打。簸箕抬鹞子。岂不见。药山问石头。三乘十二分教。某甲粗知。尝闻。南方直指人心。实未明了。乞和尚慈悲指示。款出囚口。石头云。恁么也不得。不恁么也不得。恁么不恁么总不得。折节搅黄河。药山伫思。不快漆桶。石头云。子因缘不在此。江西见马大师去。知子莫若父。药山至马祖处。复如前问。熟处难忘。祖云。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。也不较多。药山于是有省。遂作礼。已迟八刻。祖云。见个甚么便礼拜。山云。某甲在石头处。如蚊子上铁□□□□□□□□□□□如是。宜善护持。面□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□觉海。倘或不然。此去西天十万程。

　　解夏小参

　　解开布袋结头。蛟龙得云雨。掀翻平等性智。雕鹗在秋天。转一步万象点头。垂一机千波竞注。全生全杀。全主全宾。去无所从。来无所住。青龙门下。司空见惯。应是寻常。衲僧面前。不妨许你东去西去。去则不无前途。或有人问。毕竟作么生祗对。(拍禅床云)若无举顶拔山力。千里乌骓不易骑。

　　得路便行。难逢快便。见机而作。盘里明珠。转辘辘活鱍鱍。便是八臂那吒。也遏捺不住。汝等诸人。一夏在这里。每日长连床上。衲帔蒙头。心灰口醭。七村里土地相似。还知有这个消息也无。有则兴化赠以之中。倘或未然。还我九十日饭钱来。

　　冬至小参

　　以思无思之妙。费力不少。返观灵焰之无穷。一冬二冬。思尽还源。鼻孔依前在口边。性相常住。冬至寒食一百五。理事不二。山是山水是水。真佛如如。莫将鱼目作明珠。沩山划窠书朱。兴化顺朱填墨。莫有未言先领未举先知底么。有则出来。大家证据。其或未然。我且问你。真佛在什么处。

　　真正举扬。法堂前草深一丈。古德恁么道。早是入草了也。还有共相证据底么。有则许你融五岳混沧溟。移南辰转北斗。未为分外。设若未然。长裙短袖。抹土搽灰。大家随例贺书云。管甚堂前草浅深。

　　智不到处。信口便道。地转天回。行不到处。信脚便行。崖崩石烈。有个汉。口不能言。足不能履。如一片顽石相似。直是无你理会处。无你提掇处。一向死葛怛地。只恁么过。且道。一阳来复。君子道长。小人道消。于它分上。还有消长也无。(良久云)三生六十劫节届书云。日南长至。一点无风。千波竞起。争如兴化这里。脱粟淡黄齑。饱后和衣睡。更说甚么以马喻马之非马。以指喻指之非指。今冬也如是。来冬也如是。纵经百千万劫。也只如是。(拍膝云)堪笑当年老玉泉。赫赤布裈无换替。

　　除夜小参

　　道不可学。学而得之非实学。禅不可参。参而得之非实参。从空放下。两手撒开。机境顿忘。心法双泯。直下如大火聚。如太阿剑。近之则燎却面门。觑之则丧身失命。禅之与道。境之与心。向甚处着。正恁么时。只如七十二候。二十四气。还管带得它也无。(卓主丈云)且置是事。

　　祖师心印。七凹八凸。向上一关。通途共辙。晨昏不禁。今古一如。来者自来。去者自去。岂不见。古者道。已透关者。掉臂径去。未透关者。从关吏问可否。似这般底。岂堪共语。设使机先领旨。句外明宗。石火里争衡。针锋上夺路。更须升兴化堂。入兴化室。见兴化人。始得。见即见了。且道。新年头。还有佛法也无。(拍禅床云)山因底事亦头白。柳到几时方眼青。

　　旧岁已去。爆竹声中留不住。新岁复来。秤锤落地也生芽。明得去处。便知来处。来处既明。更须知有先天后地。不动不变。超佛越祖底一着子。始得。(竖拂云)见么。到江吴地尽。隔岸越山多。

　　迎新送故。总是平常。佛法有无。陈年旧话。(竖主丈云)惟此一事实。要且没可把。孤迥迥。峭巍巍。露裸裸。赤洒洒。四序不能迁。通身无缝罅。不问佛来也打。祖来也打。魔来也打。四方八面来四方八面打。或有个汉出来道。总不恁么来时如何。(卓主丈云)洎合放过。

　　拈古

　　鲁祖。见僧来便面壁。南泉云。我寻常向伊道。直须向佛未生已前究取。尚不得一个半个他恁么驴年去。

　　师云。王老师恁么道。且道。是肯它。不肯它。(良久云)会么。言迹之兴。异途之所由生也。

　　宝峰问岩头。与么与么作么生会。头云。不恁么不恁么。又作么生。峰云。是平实语。头云。腰带无钩结。峰云。作么生。头云。上腰不得。峰云。是平实语。

　　师云。恁么恁么。拔剑搅龙门。不恁么不恁么。阵云横海上。为甚么却成平实语。莫言咫尺浑无事。咫尺人间事不同。只如岩头道。腰带无钩结。上腰不得。又作么生。棋逢敌手难藏行。琴遇知音政好弹。

　　严阳尊者问赵州。一物不将来时如何。州云。放下着。阳云。既是一物不将来。放下个什么。州云。放不下。檐将去。遂于言下大悟。

　　师云。人人只知严阳于赵州言下悟去。殊不知檐一檐惺惺。换得两箩淈𣸩。且道。轻重如何。(良久云)檐折方知。

　　古德云。譬如牛过窗棂。两角四蹄俱过了。因甚尾巴过不得。

　　师云。人无远虑。必有近忧。

　　沩山寄镜与东平。平接得示众云。道是沩山底。又在东平手中。道是东平底。又是沩山寄来。道得即留取。道不得即扑碎。众无语。遂扑下。

　　师云。沩山好一面镜。惜乎分付不着人。东平虽善品题。要且扑它不破。

　　新罗僧参天仙。方近前。仙把住云。未离本国。道将一句来。僧无语。仙便推出云。问你一句。便道两句。

　　师云。大众尽道。天仙以强凌弱。殊不知纳败愈甚。这僧如何。元不离新罗。

　　福州卧龙球禅师。因僧问。去却仆从。便请相见。龙云。眨上眉毛看。僧云。不恁么时如何。龙云。山北去也。

　　师云。临机应变。无蹲坐处。则不无卧龙。借乎。未能斩钉截铁。或有人问兴化。去却仆从。便请相见。只向它道。家无小使。不成君子。

　　厖居士问石头。不与万法为侣者。是什么人。石头以手掩其口。又问马祖。祖云。待汝一口吸尽西江水。即向汝道。

　　师云。大众。二大老。一等是垂手为人。宁免入泥入水。要见厖公么。也只是个俗汉。

　　三平问大巅。不用指东划西。请师直指。巅云。幽州江口石人蹲。平云。此犹是指东划西。巅云。若是凤凰儿。不向那边讨。平便礼拜。巅云。若不得后语。前话也难圆。

　　师云。三平上门上户疾如风。磨牙利齿猛如虎。当时若不是大巅深辨来端。安得这汉脑门着地。

　　乾峰示众云。举一不得举二。放过一着。落在第二云门出众云。昨日有人。从天台来。却往径山去。乾峰云。典座来日不得普请。

　　师云。一人高高峰顶立。一人深深海底行。且道那个在前。那个在后。(拍膝云)贼贼。

　　临济侍德山次。山云。我今日困。济云。寐语作么。山拟拈棒。济便掀倒禅床。

　　师云。二大老。如毒龙搅海。金翅腾空。捡点将来。二俱弄险。

　　廓侍者问德山。从上诸圣。向什么处去。德山云。作么作么。廓云。来点飞龙马。跛鳖出头来。山休去。明日浴出。廓过茶与山。山遂抚廓背云。昨日公案作么生。廓云。这老汉。今日方始瞥地。

　　师云。背手抽金镞。翻身控角弓。不无廓侍者。争奈老德山。有当断不断不招其乱底剑。虽然宁免旁观者哂。

　　颂古

　　赵州访茱萸

　　心手相忘。二俱得妙。箭箭中的。未脱窠臼。脱窠臼。好手手中呈好手。

　　芭蕉示众。你有主丈子。我与你主丈子。你无主丈子。我夺你主丈子

　　多处添些已是讹。少处减些还是诳。几多着眼看机轮。谁知不在机轮上。

　　僧问赵州。狗子还有佛性也无。州云无

　　狗子佛性无。铁舡水上浮。顺风帆未挂。已过洞庭湖。

　　岩头才跨德山门。便问。是凡是圣。山便喝。头便礼拜

　　钝如出匣吹毛剑。快似坚刚百炼锤。直下低头礼三拜。得便宜处落便宜。

　　僧问智门。莲花未出水时如何。门云。莲花。出水后如何。门云。荷叶

　　出与未出。莲花荷叶。老倒智门。舌头无骨。

　　赵州勘婆

　　尽道赵州勘婆子。不知婆子勘赵州。有意气时添意气。不风流处也风流。

　　六祖风幡

　　不是风兮不是幡。活人只在笑谈间。面前坦坦平平路。背后重重叠叠山。

　　香严击竹

　　抛砖引玉老香严。打着南边动北边。听事不真钟作瓮。至今千古错流传。

　　灵云见桃花

　　拨草瞻风寻剑客。桃花一见便忻然。直饶真到不疑地。放下更参三十年。

　　地藏栽田

　　地藏栽田博饭。大似饥过心荒。听它三三两两。佛法浩浩商量。杓柄那知有短长。

　　仰山摘茶

　　撼树良久。好手手中呈好手。得用得体。一不成兮二不是。三十主丈放渠侬。大似贼过后张弓。

　　法语

　　泽长老出世庆成需语

　　泽长老。英杰者流。荷负杨岐重担。为众所喜。余自江西来主斯席。见其稳重。一言半句。皆不妄发。卓然自有立志。私窃喜曰。此慈明会中再来人也。未几。果为庆成而出。临别袖纸需语。余曰。我宗无语句。亦无一法与人。只贵眼亲手办。直下承当。向未举已前。领览得去。方知老僧无说。汝亦无闻。无说无闻。是真般若。非惟觑破空生败阙处。亦乃自得受用。至于执佛祖柄。倒行逆施。与一切人。开方便门。示真实相。无施不可更有一事不可不知。庆成山中。一队小果声闻。一个个点胸点肋。自谓。浑钢打就。生铁铸成。知它是果有所证耶。果无所证耶。新庆成到日。一一为我从头按过。至祝。至祝。

　　偈赞

　　出山相

　　捏双拳。衣露肘。谓悟明星。有甚分晓。本为修行利济人。谁知变作不唧𠺕。

　　观音

　　杨柳枝头。琉璃瓶里。一滴浑无。千波兢起。步步金莲衬足生。何曾踏着自家底。

　　哑子观音

　　赞者舌秃。𦘕者口哑。篮里锦鳞。愈增高价。

　　维摩

　　俗气不除。病在一默。扁鹊卢医。医你不得。

　　达磨携履

　　赤双脚。携只履。自东自西。谁不识你。最难掩是当门齿。

　　布袋

　　布袋横拖。肚皮捺下。行货有些。没人酬价。拊背觅钱真奉化。

　　寒山把蕉叶执笔

　　吟诗吟未就。执笔且搜枯。欲写芭蕉上。依前一字无。

　　拾得携苕帚

　　往来双涧路。脚下起尘埃。苕帚忙忙扫。何曾扫得来。

　　灵照女

　　家业尽抛离。㳂街卖笊篱。胸中无限意。不许老庞知。

　　朝阳

　　者边才补了。又见那边穿。不觉日又夜。争教人少年。

　　对月

　　黑豆忙忙数。教休不肯休。幸然明似镜。何用曲如钩。

　　佛鉴和尚

　　雨过五峰。云横玉几。日面月面。只这便是。道是佛鉴。舌拄梵天。道非佛鉴。眉毛拖地。更言两对君王三奉诏旨。看来元是阴平界上雍师波。谁不识你。

　　自赞庆成长老请

　　怡山顶不露。上有通天窍。事事总不知。虚明肯自照。个样藞苴川僧。如何描邈得就。庆成讦露人前。早是外扬家丑。不用别举话头。我手何似佛手。

　　礼开山伏虎祖师塔

　　羊肠知几折。行尽水村村。扪壁穿云栈。攀萝过石门。寻踪知虎在。绕塔见师存。他日重来地。松枝拂藓痕。

　　绵州昙上人求语上径山

　　解唱东山瓦鼓歌。不知节拍有誵讹。要教声响如当日。快向凌霄走一遭。

　　祥侍者化供

　　祥禅为众下山来。七十高僧笑满腮。袖里金锤曾未动。千门万户一时开。

　　偶成

　　那得工夫过一关。从空放下绝追攀。松风不入是非耳。竹迳肯通人我山。有问对谈惟莫莫。无心袖手只闲闲。忽闻枝上灵禽语。似笑山翁痴复顽。

　　一上人之径山

　　一处才通处处通。凌霄突兀对青龙。道途不涉㝡亲句。只在平常日用中。

　　钦禅人之天童

　　兴化三门开两边。聚头噇饭不谈禅。天童有问其中事。收割今年胜去年。

　　传上人之径山

　　佛祖不传希世宝。千人万人觑不破。五峰相见索看时。切忌倾出一栲栳。

　　全上人之仰山

　　集云峰下四藤条。千载谁知恨未销。去去全身檐荷得。石龙依旧碧岧峣。

　　祖典座往南岳

　　寂寞相从恰四年。不曾谈着祖师禅。杖藜七十二峰去。点破蒲湘水底天。

　　化夏供

　　兴化年来彻骨贫。口生白醭面生尘。不知那个无思算。来饱无心闲道人。

　　赠月蓬相士

　　月蓬岩下电。相心不相面。剑关不露锋。向甚处相见。

　　小师慧清游山

　　行脚不遇人。不如屋里坐。那事本现成。何须外边讨。东行西行。蓦忽筑着脚指头。定笑玄沙错认橘皮唤作火。

　　题瑞云峰

　　山行百折路重重。到顶回头眼界空。但觉衲衣冰样冷。不知身在瑞云峰。

　　题幽林寺

　　幽林卓锡地。香火续深禅。但见树迷户。不知头顶天。云开青嶂耸。瀑溅雪珠悬。一脉来何处。曹溪万丈渊。

　　谢东禅月湖以诸祖偈颂见示

　　家贫路富鼻辽天。各立门风辱祖先。争似太平无事客。长伸两脚放憨眠。

　　小佛事

　　佛鉴忌拈香二

　　捏拳头上。作女人拜。老倒杨岐。不勘自败。青龙今日一炉香。一任时人话短长。

　　有些臭气。没些巴鼻。你不识我。我不识你。因甚今日脑门着地(遂插香云)美不美乡中水。

　　为开元毒海和尚秉炬

　　庚申八月是谁生。眼上眉毛八字横。乙丑六月是谁灭。鼻孔辽天高突兀。机轮拽转上头看。毒海波澜彻底干。六月炎炎飞片雪。真实道人行履别这个。是毒海和尚末后所供口款。怡山一一为花擘了也。且道。如何是移身换步转位回机底一句(以火把打图相云)闪电光中转法轮。正法眼藏驴瞎灭。

　　德善净头下火

　　衲僧臭气苦无多。炙地熏天谁敢触。尽情并荡急翻身。六六不成三十六。正与么时。不思善不思恶。如何是德善净头父母未生已前本来面目。(掷下火把云)照顾火烛。

　　彻侍者入塔

　　火后茎茆。目前包裹。若非彻证根源。要且觑它不破。觑得破。多子塔前迷逢达磨。

　　悟藏主火

　　迷悟两忘。药病俱遣。八面玲珑。不拨自转。面门拶着火星飞(掷下火炬)脑后依前欠一椎。

　　和上座火

　　了事禅和。只消一个。掀翻本地风光。生死罕关抹过。才与么便不与么。昨夜三更失却牛。天明起来失却火。

　　小师慧灯火(能接果木)

　　四十有九年。所成者何事。能回寒谷春。会接无根树。计穷力尽。忽抽头。失脚踏翻生死路。有佛处急走。无佛处莫住。(举火把云)老僧末后赠汝这一段光明。是谓大夜之明灯。昏衢之慧炬。

　　剑关和尚语录(终)
