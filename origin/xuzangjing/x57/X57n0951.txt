卍新纂续藏经第 57 册 No. 0951 天竺别集


　　No. 951

　　天竺别集卷上

　　天竺寺忏主慈云大师　敕谥法宝大法师　述

　　住持传天台教观五世法孙慈明大师(慧观)重编金刚般若经序普贤观经序救拔𦦨口经序阿弥陀经劝持序南岳禅师止观后序六妙门后序方等三昧行法序法华三昧仪勘定元本序天台教观目录(并序)天台教随函目录(并序上黄供奉书附)指要钞序武林山兴圣院结界相序

　　金刚般若经序

　　叙曰金刚般若经者粹极无碍之理慧也厥致有三曰实相曰观照曰文字三者异容而同体皆般若也非相由也非相含也不可离也不可合也苟不分而分则经曰不可思议智境实相也不可思议智光观照也不可思议智炬文字也实相也者经之体也观照也者经之宗也文字也者经之用也宗所以导万善会无相臻乎极者也用所以荡万惑豁神悟尽乎际者也体则不然中道自居安安无迁寂含众妙廓周无边故能为万物资始也圣人即一而修三即三而达一成斯曰波罗蜜居斯曰秘密藏广矣大矣不可得而思也但悲夫生生著有取空笼槛异系莫知自出故众圣合符七会鹫头七会祇树一会他化一会露地凡四处十六大会斯经预祇树也为刚杵为利钁碎二死之邪山凿无明之磐石极五眼而洞视彻三智之融照持四句胜三河之施导三檀等十方之空信根未深闻功狂乱信哉斯言也梁真谛引六种金刚以谕经旨犹为执笔者所讥今见首轴署八神四萨埵愿文梵偈首尾安杂神咒引三十二段碎而割之虽欲赞扬翻为污渎今并削而去之。

　　普贤观经序

　　序王曰兹经即法华醍醐之继唱也古者法王知几而作用无常道时而后言四十余年大车未脂羊鹿殊轨谓权不可终用故受之以实于是光飞他土华纷上天畅久默之怀演一乘之道以无量义为前序彰既离而必合用今经为总括明妙契而须行由是能仁善逝指会实于鹫峰次补当来请入门于重阁俾今之有大根性乐思佛道者不远而复焉信哉斯文实法华三昧之正轨也昔天台智者初受之于南岳行之于大苏勤之于道场证之于方便总持炳发乐说泉涌然后仪范帝庭黼黻像运统三利之业终二严之备实从是而立也夫由道而至者必踵于先达虽千里始于投足吾必知其至矣且无惑焉今东掖山本如法师庶几先觉澡心三昧顾寂灭之道放圣贤而行谨信存诚九旬申盟讲法华妙典修普贤妙忏佩说行之戒逃数宝之讥仍刻板印是经一万卷有能终身日读一卷者或多卷者跪以施之俾读之然后知道知道然后知行知行然后知至知至然后教人自一人至千万人自千万人形于无尽矧今之首我万计其所转教又不知若干永永之下可得而思耶大哉读持者是持佛身是持佛眼是持佛藏操佛法印印一切法成大涅槃是人具大沙门功德是人应受一切人天供养是为法塔应遥向礼者也时天圣二年龙集甲子春二月望日序。

　　救拔𦦨口经序

　　事有简而易从者物有微而大济者功有倍而召速者三者斯经备焉且陈一器之食咒之七返鸣指以施之咒亦不过数句此其易从也彻穷泉包九野尘沙莫数焰口之鬼皆甘嗜实腹此其大济也夫报应之理统论三世其业广而醇者谓之顺现即感延龄此其召速也法王之制坦然明白可举而行矣夫一抟之食一句之水有用无匮闻之者不能不惑苟推功神咒理归不测又何惑焉夫龙一鳞虫耳得一渧之水散之六虚以为洪流况至圣至良之神咒穷法界之至变者也焦腹矩口沉幽动劫仰天无诉非慈仁恻恻为心者展臂一惠虽一餐其可得乎大哉博施济众真斯谓也何必云尧舜病诸且能恕己之饥渴于彼之饥渴虽劳亦为况简而易从也经曰如供百千俱胝佛者非直显其功大抑亦戒令慎重而后施之必也重心则现招五果五果者一曰寿二曰色三曰力四曰辨五曰安昭然在文不复委引信夫一粒克于彼五福隆于此其犹影响焉讵有勤善闻斯而不迁者也一经凡两译此本八十三行一字合九百八言即三藏不空所翻也但加四如来及四真言为异用者存略任意官坊俗务不暇广行直诵变食一咒于理已足实叉一本但一咒而已事备施食正名不复烦叙也。

　　阿弥陀经劝持序

　　此经文句虽约与大本意同上圣赴缘广略异耳依正主伴于是备焉愿行方轨有加诸说辞简义博讽易功多良在兹矣初则广赞依正引物忻求次则六方引同敦勉生信三则举难况易使闻者知归第一广赞依正者初赞次劝修愿行佛告长老下标立所赞彼土何故名为极乐下先赞依果即珠网丽天琼林矗地(一)池流八德莲吐四光(二)天乐韵于六时裓华散于亿刹(三)化禽演于道品风树传于法音(四)舍利弗于汝意下广赞正报先赞化主相好八万举光明以遍收功德喻沙言寿命以统括成佛十劫简过未以释疑(已上化主)又舍利弗下赞眷属声闻虽众皆发大心菩萨云多率居补处生者咸归于定聚趣涂即预于阿鞞(已上眷属)次众生闻者下劝修愿行先愿次不可以少善根下修行一日等者正在用心之厚薄不在责时之久近宜遵一心不乱其人临命终下明得果我见是利下结劝次如我今者下第二六方引同敦勉生信先引同次于意下劝信亦是劝持如我今者下第三举难况易五浊得道为难净土修行则易并如文请先熟寻节段然后诵文则起尽有伦功不虚弃如或清晨静夜收视听以端居口诵心游荡神明于幽极氛累斯涤净境弗迷广舌劝持岂不然也。

　　南岳禅师止观后序

　　止观用也本乎明静明静德也本乎一性性体本觉谓之明觉体本寂谓之静明静不二谓之体体无所分则明静安寄体无不备则明静斯在语体则非一而常一语德乃不二而常二秪分而不分秪一而不一耳体德无改强名为万法之性体德无住强名为万法之本万法者复何谓也谓举体明静之所为也何其然乎良由无始本觉之明强照照生而自惑谓之昏无始无住之本随缘缘起而自乱谓之动昏动既作万法生焉捏目空华岂是他物故云不变随缘名之为心随缘不变名之为性心昏动也性明静也若知无始即明而为昏故可了今即动而为静于是圣人见其昏动可即也明静可复也故因静以训止止其动也因明以教观观其昏也使其究一念即动而静即昏而明昏动既息万法自亡但存乎明静之体矣是为圆顿是为无作是如来行是照性成修修成而用废谁论止观体显而性泯亦无明静豁然谁寄无所名焉为示物旨归止成谓之解脱观成谓之般若体显谓之法身是三即一是一即三如伊三点如天三目非纵横也非也异也是谓不思议三德是为大般涅槃也呜呼此法自鹤林韬光授大迦叶迦叶授之阿难阿难而下灯灯相属至第十一马鸣鸣授龙树树以此法寄言于中观论论度东夏独淮河慧文禅师解之授南岳大师南岳从而照心即复于性获六根清净位邻乎圣斯止观之用验矣我大师惜之无闻后代从大悲心出此数万言目为大乘止观亦名一乘亦名曲示心要分为二卷初卷开止观之解次卷示止观之行解行备矣犹目足焉俾我安安不迁而运到清凉池噫斯文也岁月辽远因韬晦于海外道将复行也果咸平三祀日本国圆通大师寂照锡背扶桑杯泛诸夏既登鄮岭解箧出卷天竺沙门遵式首而得之度支外即朱公(頔)冠首序出俸钱模板广而行之大矣哉斯法也始自西传犹月之生今复东返犹日之升素影圆晖终环回于我土也因序大略以纪显晦耳。

　　六妙门后序

　　天台智者禀受南岳思禅师三种止观一曰圆顿二曰渐次三曰不定此六妙门即不定止观也谓随其根性六门互修渐顿迭进取益为断故以不定为目昔瓦官初说道俗䬸禀蒙益者众且略言事验者隋大中大夫蒋添玫仪同公吴明彻皆习此息法脚气获除梁方茂身觉轻举况大乘密益乎噫习禅法者斯为要道修证户牖可举而行也。

　　方等三昧行法序

　　山门教卷自唐季多流外国或尚存目录而莫见其文学者思之渺隔沧海方等三昧行法者皇宋咸平六祀日本僧寂照等赍至虽东国重来若西干新译载披载沃适奉醍醐切念方等至尊禁法严密苟不克由圣范事出师心岂惟招无益之诃抑亦负余殃之责南岳师躬行七载理洞其微位净六根言符先佛大师咨询有在况发总持垂此典谟足可绳准今时或坛场延袤形像巍峨行法则半任臆裁律范则全用心匠纵谓七众阶节宁逾上首之科虽曰像多无妨要符表法之便将恐未除故业更贻新戚染衣增垢良用悲夫然此行法六篇后二不载者修行备在百录止观受戒具出本经存篇目者令知行法有始终也。

　　法华三昧仪勘定元本序

　　圣教浸远文句舛错由传者浮昧若不校其同异明示得失日增月甚遐丧真味法华三昧仪者天台大师瓦官亲笔盖止观第三三昧所指别行即其文也若夫启迪后学为时所宗破障坏魔入佛境界与夫文殊普贤并驱宝辂游方至极者实惟斯渐矣患其稍易旧章或亡精要且十科行轨理观为主傥一以误九法徒施有于坐禅观法加成五句者今列示之文云为因心故心为不因心故心为亦因心亦不因心故心为非因心非不因心故心(元文)为非非因心非非不因心故心(近加)且山家凡立句法用观只但至四未委五句出自何文又当推捡之际第五句下准何为境如何用观辅行自云彼别行文但推四句故今文中广修众观犹是历事而正观一门全今四句岂应疑误彼之大体哉而复辄引经文系乎卷末滥回粗注错其篇内细碎之失莫得而举也故今直勘元本刻板印行庶几先制而今而后求三昧者欲传斯文请固存此序用以区别。

　　天台教观目录(并序)

　　皇祖有训以天台命家总括群经诞敷八教引五时五味以次其说使顿渐有序施开成务原始要终实昭明乎大化然后说三种止观教人安心牢笼万行巧适物宜虽三不同同御大车到于凉池大哉自我丕教东渐于夏近二千载以大总持作师子吼妙尽佛意者始一人而已按别传曰智者说法三十余年不畜章疏安无碍辨契理符文挺生天智世间所伏有大机感乃为著文奉来撰净名疏暨觉意三昧六妙门禅法界次第小止观法华三昧仪自余皆高座口授而已尝曰说次第禅门一年一遍若形章疏可五十卷大庄严寺法慎私记初分得三十卷国清寺灌顶治定作十卷(慎本不存)说法华玄义圆顿止观半年各一遍若着章疏各可三十卷灌顶私记此二初分各十卷改圆顿为摩诃止观唯法华经疏顶二十七于金陵听受六十九于丹丘添削十卷成文题为文句又智者停瓦官八载讲大智度论而不云有记章疏省唐开元岑法师于智者坟前刻石柱云大智度论疏二十卷尝询诸先达未见其文复于丹丘灵石寺演涅槃百句解脱为万句不传后世为灌顶叹息自余诸杂疏论莫能悉举皆备书于后除智者笔削及法慎禅门余皆顶禅师于法轮之下其受若海其传如瓶凡教观章句总一百五十九卷皆智者所说也又取灌顶禅师著述大涅槃疏等凡二十三卷湛然禅师等述释签等凡五十有七卷三师合凡二百三十有九卷尽取题目刻诸琬琰用存不朽自三师之外唐宋已还宗山家者述作颇众既未辨其详略不敢辄预及日本送到目录非三师所述皆所不取

　　时　皇宋天圣七年　七月五日刻石法华玄义十卷法华文句十卷摩诃止观十卷禅波罗蜜十卷维摩玄义五卷金光明玄义一卷金光明文句三卷菩萨戒疏二卷法华次第三卷观音品别行玄义二卷观音品义疏二卷观无量寿佛经疏一卷金刚经疏一卷请观音经疏一卷四教义四卷小弥陀义记一卷法华三昧仪一卷四念处四卷观心论一卷方等忏仪一卷觉意三昧一卷修禅六妙门一卷禅门口诀一卷

　　(已上七十六卷智者说圣朝新编入大藏)。涅槃经玄义二卷涅槃经疏十卷(印本开十八卷)观心论疏二卷国清百录五卷智者别传一卷

　　(已上二十卷章安顶禅师撰同入大藏内)。法华玄义释签十卷法华文句记十卷止观辅行传弘诀十卷(印本开十五卷)维摩略疏十卷(略大本疏文)维摩广疏记六卷止观大意一卷金刚錍一卷止观义例一卷

　　(已上四十九卷然禅师撰同入大藏已上三师共计一百四十五卷入藏)。智度论疏二十卷仁王般若疏二卷(今在日本国)弥勒成佛经疏五卷弥勒上生经疏一卷释一切经玄义一卷坐禅止观一卷观心释一切经义一卷五方便门一卷七方便义一卷一二三四身义一卷七学人义一卷般舟证相行法一卷法门仪一卷禅门要略一卷禅门章一卷杂观行一卷入道大旨一卷

　　(已上四十一卷智者说今阙本)。三观义二卷四悉檀二卷四种三昧义一卷释二十五三昧一卷六即义一卷释十如是义一卷如来寿量义一卷

　　(已上九卷智者说今参入大部)。维摩玄疏二十八卷净土十疑论一卷小止观一卷观心食法一卷观心诵经法一卷观心十二部经义一卷

　　(已上三十三卷智者说其本现存但不入大藏)。八教大意一卷南岳记一卷天竺寺真观法师传一卷

　　(已上三卷顶禅师撰阙本)。始终心要一卷华严骨目一卷授菩萨戒文一卷涅槃后分疏一卷止观文句一卷观心诵经记一卷法华三昧补助义一卷方等忏补阙义一卷

　　(已上八卷然禅师撰除补助仪始终心要止观文句其本现存余皆亡之)。

　　天台祖承记(事出付法藏传)

　　传续莫大焉存存乎道绵绵其化犹日月之嗣照故圣人顺可久之道广无方之益贤林将游乃顾命饮光曰汝传吾大法观机设教无使坠焉饮光曰诺于是乎结集三藏行　皇觉之训二十余年最后法付阿难阿难付商那和修修付鞠多多付提迦多多付弥遮迦迦付佛陀难提提付佛陀蜜多多付胁比丘胁付富那奢奢付马鸣鸣付毗罗罗付龙树树付提婆婆付罗睺罗罗付僧佉难提提付僧佉耶奢奢付鸠摩罗䭾䭾付阇夜那那付盘䭾䭾付摩奴那那付鹤勒夜那那付师子比丘始迦叶终师子二十三人皆祖述三藏之教非别有传也今天台所承自第十三龙树为高祖由者龙树造无畏部出中观论高齐间慧文禅师依中观得道口授南岳思禅师南岳传天台智者智者兼用法华三昧旋陀罗尼开拓一家教观户牖不与他同法传章安灌顶顶传缙云智威威传东阳慧威威传左溪(法讳同圣祖)左溪传荆溪湛然自龙树至荆溪凡九世夫德业内充犹钟鼓于宫声闻于外奇表异迹各焕乎本传呜呼荆溪既没法网渐散嫡承遂息后人皆讲训而已或曰何涉西祖乎曰总二土者略有三意一为显所传自金口故二为示一家祖龙树故三为惩后代妄树名故俾其观斯位尊任重列绍四依昏庸其可继乎。

　　天台教随函目录(并序)

　　西域传佛教者凡有二宗一曰法相二曰法性法性者远承文殊龙树近禀青目清辨依般若等经中观等论而为祖述也法相者远嗣弥勒无著近踵法护难陀依深密等经瑜伽等论以为宪章也所以经论翼张性相角立者由乎时机不同法药有异耳傥因言以契理识月以忘指复何性相分其宗乎然而法性之义宏远深诣非肤受速成者所能知也故西域记云唐三藏奘法师初遇龙树宗师欲从其学彼令服药求长生方能穷究奘念本欲求经恐仙术不成辜我宿愿遂不学此宗乃学法相矣元魏高齐间有慧文禅师因探大藏得龙树智论一心三智之文于是依论立观口授南岳慧思禅师思授天台智者智者因法华三昧发旋陀罗尼凡所说法初无章疏皆悬节经文直谈佛旨柔音一震群听咸服立五时八教判释西来一切经籍罄无不尽大抵法华为极谈诸经为兼畅又说三种止观为依教起行之门修心复性之道有门人灌顶法慎者多闻强识随讲载笔记诸善言为一家之陈迹矣唯净名经疏炀帝请撰殆入灭法付灌顶顶撰涅槃经疏观心论疏等盛行于世法付缙云智威威付东阳慧威威付左溪禅师(法讳同圣祖)左溪传荆溪湛然当二威之时但以止观缄授而已逮左溪权与说释至于荆溪乃广制章记辅翼教观是则一家若以龙树为高祖至荆溪则九世矣以智者为始祖至荆溪即六世矣遵式叨生台岭滥预桑门刳心尝习于斯宗白首敢言于精业志愿此教编入大藏俾率土咸益天禧三年会　相国太原王公(钦若)出镇钱唐因以宿志闻于黄合遂许陈奏事未果行翛焉薨逝至天圣纪号干当玉宸殿高班黄(元吉)以兹法利上闻天听　皇帝　皇太后体尧仁以覆物奉　佛嘱以护法爰择梵侣精校于真筌旋系竺坟广颁于秘藏切虑此教各有部帙相扶者有卷轴别伸者若编之非次则读者难明今总而录之各从其类仍于题目之下粗述其意俾发函展卷与记文对看如法华玄义须对释签他皆放此然此教文虽部逾于数十而卷不满二百三世佛法一家义宗总括要举亦已备矣览之者适足以解疑释结贯道达微又何俟服药长生然后为学者哉。法华玄义十卷释签十卷法华文句十卷法华文句记十卷

　　玄义者唯解首题统明五时广辨八教出世大意蕴乎其中若晓斯义则七轴之文思过半矣至于经疏题云文句者盖以疏句分节经文也故荆溪云以由释题大义委悉故至经文但粗分章段题云文句良由于此随部各有荆溪之记犹五经之有正义也。摩诃止观十卷辅行传弘诀十五卷(释上本文)止观大意止观义例(示看读者大节)

　　止观者乃定慧之异名即法华之行门也前玄义文句皆明佛世当机得益之事纵有托事附法观心之文非部正意今止观正是智者说己心中所行法道自行因果化他能所无不具焉荆溪以辅行释之元本十卷后人开为十五卷耳荆溪又因员外李华欲知止观纲要故述大意又为初学于大部难解及破邪师异谈故作义例唐翰林学士梁肃尝师荆溪删止观为六卷文虽简要而修习之相多有疏阙如览者知之。禅波罗蜜十卷(亦名次第禅门)修禅六妙门一卷

　　今家有三种止观一曰渐次二曰不定三曰圆顿渐次则解顿行渐不定则解顿行或顿或渐圆顿则解行俱顿此三止观对根不同行相虽殊俱依圆理而为宗本前摩诃止观即圆顿也今禅波罗蜜即渐次也修禅六妙门即不定也据别传云大庄严寺法慎私记禅门初分得三十卷尚未删定而法慎终章安灌顶治定为十卷。维摩经玄义五卷维摩经略疏十卷维摩经广疏记六卷四教义四卷

　　准法华文句记云净名前玄义总有十卷因为晋王着净名疏别制略玄义(今五卷是)乃离前本为三部别立题目谓四教义六卷(今见行四卷恐后人合六为四)四悉檀两卷三观义两卷(四悉三观参入大部今无别行)维摩经疏先有广本二十八卷后人患其文多故荆溪略为十卷言繁则剪带义则存故广本罕传略本盛行矣疏记六卷犹对广疏未暇治定然师云亡虽指文少殊亦释义宛合。金光明玄义一卷金光明文句三卷金光明天王护国道场仪一卷

　　玄义文句此释北凉三藏昙无谶译四卷经文藏中合部虽有此文由品目隔杂其四卷别行未曾入藏护国道场仪者即遵式纂集本经并国清百录义净新译行用之法以备人王祈福之仪也事出圣教文非臆说故编附之。别行玄义二卷别行义疏二卷

　　此释法华普门一品昔昙无谶游化䓗岭来至河西王沮渠蒙逊有疾以告于谶谶云观音与此土有缘乃令诵持所患即愈于是此品别行部外智者特释岂无意乎然法华文句虽亦已解之但彼为知章此为知微耳。涅槃玄义二卷涅槃经疏十八卷

　　此释北凉昙无谶译宋本谢康乐将慧观慧严二法师治定加品成三十六卷皇朝新入大藏章安顶师用智者义意释此治本其疏文亦曾荆溪再治。观心论一卷(亦名煎乳论)观心论疏二卷

　　智者造论凡有二意一者为诸学徒随逐累载空无所获者令绝言置文观心入道二者为外诸四众脱能信受亦可传之论约观自生心起三十六问而云若于观心答此无滞者当知此人即是五品弟子中初随喜品人疏文一一申释以验章安观行明矣。菩萨戒疏二卷观经疏一卷弥陀义记一卷请观音经疏一卷四念处四卷法界次第三卷法华三昧仪一卷方等忏法一卷觉意三昧一卷禅门口诀一卷

　　此皆智者所说其中法界次第及法华方等二忏仪觉意三昧亲自撰集余并章安所记既各可披究故兹总列。金刚錍一卷智者别传一卷国清百录五卷

　　金刚錍者乃荆溪申涅槃佛性之义以救世人无情无性之弊也别传之与百录盖是大师始终化迹故故章安集而纪之庶几后昆知先祖之德善也据别传云大师尝于金陵瓦官寺八年讲大智度论又因陈少主请于太极殿讲仁王般若此等并有记录今皆亡之唐时有日本国僧最澄多取教卷往于彼国惜乎诸说今无得而闻焉。

　　上玉宸供奉黄(元吉)进天台教部随函目录手状

　　沙门(遵式)祇肃致讯玉宸供奉(执事)近令小师(了净可久)斋书上达不审迩日体候何似想符多福(遵式)以教门事多干尊抱卒言谢不及兹者撰得天台教部随函目录一卷此有二缘故须制此文一为教文入藏恐铨排失次疏记不相附近后人看读不知其类二为后人看读不循部类全成无益止如辅行一记全释摩诃止观若异处各看殊不知旨今若得此文发函启卷文义相须如指诸掌如览儒经正义安可异处他皆放此欲上告供奉闻　圣听奏呈此文乞随函各着一卷如此则教文入藏不徒设也然遵式虽怀此意其如裁量进否一计供奉愿利益天下远及万古遵式十有余载经理天竺山寺只为传持大教更无一念他图其如外护檀越不可一日无之此际遭逢供奉如得父母之莫异也遵式年老能得几何只为岁寒与后次传教者作外护良图意在正教宣行令佛种不断故雪山童子为半偈捐躯宣扬利深信矣今供奉宿植善根身近至尊深信佛法焉知不是诸佛付嘱而来耶又岂非宿发大愿而来耶护法之功出大般涅槃经不可卒具此者(了净可久)恐伊不熟庶事望供奉以骨肉见待每事指南不以形迹为碍幸甚也其如山门所求好事乞供奉深挂融抱栖依栖依遵式近采拾寺之左右古今灵迹各赋一咏以纪名目虽词无可取谨此写呈所贵供奉览之熟于天竺景物如旧游之莫异矣遵式为阙人写公状起居直染手削眼昏书字不谨伏惟仁慈宽恕为幸不宣天竺寺沙门遵式手状上　玉宸供奉。

　　指要钞序

　　大教隆夷存乎其人诸祖既往玄化几息时不可以久替必有间世者出焉四明传教导师礼公实教门之伟人也童子受经便能思义天机特发不曰生知之上性者乎及进具禀学于宝云通师初预法席厥父梦其跪于师前师执瓶水注于口中其引若泉其受若谷于是乎天台大教圆顿之旨一受即了不俟再闻师谓之曰子于吾言无所不达非助我也逮师殆灭公复梦贯师之首擐于左臂而行嘻得非初表受习若阿难泻水分瓶之莫二也后表传持操师种智之首而行化也淳化初郡之乾符寺请开讲席诸子悦随若众流会海繇是堂舍侧陋门徒渐繁未几遂迁于保恩院焉法华止观金光明诸部连环讲贯岁无虚日尝勖其徒曰吾之或出或处或默或语未始不以教观权实之旨为服味焉为杖几焉汝无怠也大哉若夫被寂忍之衣举大慈之室循循善诱不可得而称矣释签十不二门者今昔讲流以为一难文也或多注释各陈异端孰不自谓握灵蛇之珠挥弥天之笔岂思夫一家教观殊不知其启发之所公览之再叹岂但释文未允奈何委乱大纲山隤角崩良用悲痛将欲正举舍我而谁遂而正折斯文旁援显据绰有余刃兼整大途教门权实今时同昧者于兹判矣别理随缘其类也观道所托连代共迷者于兹见矣指要所以其立也至若法华止观纲格之文隐括错综略无不在后之学者足以视近见远染指知味易不云乎通天下之志定天下之业断天下之疑实此一二万言得矣式霟同学也观者无谓吾之亦有党乎取长其理无取长其情文理明白谁能隐乎云也。

　　武林山兴圣院结界相序

　　佛法住世由乎戒律戒律住世由乎僧也夫坏色其衣应器其食表刹其居非戒律无以为释氏之子也衣之有品制食之有正命居之有界相三法备矣始可防身口之患修定慧之道若乃饱食软衣逸居而无教者先儒耻之况释子乎兴圣院者乃武林表刹之奇趣也鹫岭耸于空界龙泓达于海际游之者无道俗无春秋翛然一来使其虚襟凝睇有忘归之色沙门智伦公考槃是院多历年所以智者教为谈柄以弥陀观为行门请业之徒亦已众矣尝念所居之地未结界相凡说戒自恣等法无得而行焉天圣六年戊辰冬十一月三十日集明解毗尼者指垣墙定标杙竹法以结之既羯磨之有成信劫烧之不坏准南山云结界已当榜示显处使后来者无有疑滥故大界之与净地悉书其相悬诸绀宇或曰踞大乘者修寂灭行以大圆觉为伽蓝讵假乎局此方隅结是体相以自系属乎今曰不然夫圆觉之说宅心之境也羯磨之设摄僧之戒也大士非舍僧戒唯取心境而已经不云乎菩萨示现安居过三期日随往无碍奚尝以放荡之迹为寂灭之行乎今之人厌小节而欣大用者吾以为何必方袍然后圆觉大集所谓无戒满世伤如之何遵式忝居南邻见托为序故直笔其梗概云耳。

　　天竺别集卷上
卍新纂续藏经第 57 册 No. 0951 天竺别集


　　天竺别集卷中

　　天竺寺忏主慈云大师　来谥法宝大法师　述

　　住持传天台教观五世法孙慈明大师(慧观)重编圆顿观心十法界图上王丞相(钦若)十界心图颂大悲观音栴檀像记并十四愿文观世音菩萨除七难感应传依修多罗立往生正信偈往生西方略传新序释华严经贤首菩萨赞佛偈十六观经颂念佛三昧诗(并序)日观铭慎箴(附)为檀越写弥陀经正信偈发愿文

　　圆顿观心十法界图

　　<PIC>X57002701.gif</PIC>

　　圆顿观心十法界图序

　若人欲了知　　三世一切佛　　应观法界性
　一切唯心造

　　修观之道曰从行曰附法曰托事唯三而已今观心图者从行之正轨也准夫止观二十五法为方便十乘十境为正修者固非于此能备若其日用之际以十界德过升沉鉴我心曲虽[糸*系]𩬊不能自逃其迁善改过之要乎慈云法师示我以观心之图研味法喜心乎不忘置诸座隅足以自警而未见兼人之益乃复命工形诸篆刻用广流行庶几乎仰承于师志也。

　　皇宋天圣元年九月既望太原王钦若序

　　窃闻
其广不可涯高不可盖长不可寻将盈而虚将晦而明虽边而中微妙深绝叵得而思议者惟心也天台师闻诸于灵山证诸于三昧知其寂默非数所求而强以数数于非数依法华作十界百界三千权实以明诸性非合也非散也自然而然曰诸法实相使人易领也然后示之一念空三千皆空一念假三千皆假一念中三千皆中成圆三观观圆三谛以明诸修大智也大行也不运而速曰白牛大车使人顿入也故得自因至果不移一念坐道场成正觉降魔说法度众生入涅业而能事毕矣用龙树偈因缘即空即假即中会而同之十法界者何也十统诸法也三谛为界也何者谓佛以中为法界者也菩萨以俗为法界者也缘觉声闻同以空为法界者也地狱鬼畜修罗人天同以因缘生法为法界者也空假中者虽三而一也十界者亦一而十也故使互含一复具九如帝珠交映成百法界也一因缘一切因缘一空一切空一假一切假一中一切中良由于此三千者复何谓也成界之法者也有其十谓如是相如是性如是体如是力如是作如是因如是缘如是果如是报如是本末究竟等斯总也十法在佛为中为实为常为三智为五眼为十力为四无畏为不共法在菩萨为假为权为荣为常为万行为四摄在二乘为空为权为三脱为四枯为无漏为涅槃在凡夫为倒为惑为漏为盖为缠为集恼为生死斯别也统彼百界乃成千法复播诸百界为三世间成三千法耳百界三千一也与夫一念非前后也非相含也统之有宗会之有元必归乎不思议三谛无量三法三德密藏矣嘻一念心法既然引而同之彼彼佛法彼彼众生法咸然也经曰如心佛亦尔如佛众生然心佛及众生是三无差别斯之谓欤既知是已当观日用凡起一念必属一界即照此界为九为佛九则随情偏起谓之无明佛则称理圆观谓之大慧九界之念并非佛界之心方是是非鉴矣非则照之令是是则护令成行经曰诸佛解脱当于众生心行中求行于非道能达佛道斯之谓也然则目虽在面反临鉴以正容心实由中要藉缘以董虑神灵潜密照之或难识相纷驰捡之非易故今引心于外绘彼升沉之像存志于中观我是非之变然后䇿心内照正道由明题为圆顿观心十法界图于一心字派出十界复引墨迭贯方之联珠表一界界展转具九成百法界仍以日起行相书之左右览者欲深于性请详诸序欲熟于修当观诸图状。

　　佛界

　　若人因读圆满修多罗及闻善知识所说起净信心信己一念三道之性即三德性苦道即法身烦恼即般若结业即解脱法身究竟般若清净解脱自在一究竟一切究竟般若解脱亦究竟一清净一切清净法身解脱亦清净一自在一切自在法身般若亦自在即一而三即三而一非纵非横亦非一异法身常住余亦常住乐我净亦如是是则常乐四德秘密之藏遍一切处一切诸法悉是佛法既信是已以境系心以心系境心境念念相续不断必见法性设未相应当依一实无作四谛起四大誓无可求中吾故求之依前苦道即苦谛发一誓愿未度者令度烦恼及业即集谛发一誓愿未解者令解苦道即法身即是灭谛发一誓愿未涅槃者令得涅槃烦恼即菩提即是道谛发一誓愿未安者令安四弘不入当巧安心如是次第具修十法必入五品六根及分证位名佛法界。

　　菩萨界

　　若观根尘一念为迷解本迷故则有十界苦集悟故则有四圣道灭缘此无量四谛起无量誓愿未度者令度未解者令解未安者令安未涅槃者令得涅槃善巧度生慈眼视物所集福业与众生共如是起一念者名菩萨法界。

　　缘觉界

　　若根尘念起则了之从无明生生故有行行招名色乃至老死三世相续如儛火轮因缘本空幻化不实求自然慧乐独善寂观空心重耽住寂定虽得道果不慕化人复有观物荣落悟世非常开空得道名为独觉如是行者名缘觉法界。

　　声闻界

　　若根尘因缘随有一念依色心故苦由烦恼故集厌苦断集非对治如何遂依四谛修十六观三十七道品如救头然由四善根得入无漏四沙门果证二涅槃会偏真理不得佛法不慕化人如獐独跳不顾后群如此一念名声闻法界。

　　天法界

　　若其念起多忻天乐笃其善心希于来报斋戒纯净饭食沙门造立塔寺及佛形像书写大乘济惠贫病于十善法止作具修自然成性或关禁六根使六情不荡六尘不入得欲界禅及色无色定身心寂静三业调良如此一念名天法界。

　　人法界

　　若其念念以五常立德五戒修身于国惟忠于家惟孝谦损居众中正存诚推德于人引咎向己尊上䘏下给孤济贫惭愧是怀慈和为性深信因果崇重三宝精修斋戒建立塔寺但希世乐无舛出心贪惜自身恋着眷属是名人法界。

　　阿修罗界

　　若其念念虽好修善布施斋戒而多猜嫌狐疑进退所修福业多为胜他见人修善情多嫉忌贡高我慢珍己轻人欲彼归从不耐谦损如䲻高飞下视外扬仁义内无实德众前谈论引长于我不循理正不愧贤能如此行心是阿修罗界。

　　饿鬼界

　　若其念念无惭无愧贪求无足悭吝鄙惜不施一毛克削于人裒归于我见人布施傍起遮障见人得利心生热恼性多谄曲常起邪见人前正容屏处放恣破斋犯戒恣贪饮食不信罪福不信因果不信三宝不孝所亲是名饿鬼界。

　　畜生界

　　若其念念耽湎五欲贪多眷属日增月甚而无厌足曲理枉物断不以公非法取财动不由义秪图利己不恻孤贫明贪他财鲁扈抵揬市易负直公行劫夺不忠不孝无贤无愚不信因果不信三宝痴騃无耻现同畜类是名畜生法界。

　　地狱界

　　若人亲近邪恶师友及性自作恶起增上心念念相续造上品十恶谓杀盗淫妄言绮语两舌恶骂贪嗔邪见友五逆罪犯四重禁污禁行人沽酒醉乱于君父师长不思恩德横生热恼挫抑贤能党比不肖乃至破塔坏寺烧灭经像谤毁大乘断学般若谤无诸佛破戒受施用三宝物偷僧祇物如是众恶无不遍作起于外道断常诸见破正因果三世之法乃至习十二种恶律仪法一者屠儿二者魁脍三者养猪四者养鸡五者捕鱼六者猎师七者网鸟八者捕蟒九者咒龙十者狱吏十一者作贼十二者常为王家捕贼及养蚕等业如上等辈死堕阿鼻大焦热等八大地狱行火途道名地狱法界。

　　偈曰。

　三界无别法　　一切唯心造　　是故于日夜
　当自勤观心　　心欲起诸恶　　速灭如救然
　心欲起诸善　　爱护如珍宝　　行恶虽少顷
　未来受苦长　　为善向菩提　　永证常乐果

　　装彩十界状貌法则

　　凡装彩十种心光及世界状貌者佛界作金色菩萨界作五色缘觉声闻二界作青空色天作上白色人作白色修罗作黄色饿鬼作青色畜生作赤色地狱作黑色唯十种人如常颜色余地皆作空色。

　　观此图者当得一一着精彩而知中善恶业缘受报好丑显著矣。

　　慧林　大虚　一空　谨记

　　圆顿观心十法界图(终)

　　上王丞相(钦若)十界心图颂

　　无象无名杳莫寻强将名象测幽深凭斯会解还相背舍此他求转自沉鹫岭殷勤亲付嘱龙门恺悌好知音仍闻挂在高堂上误杀来人错认心。

　　大悲观音栴檀像记(并)十四愿文

　　贤劫第四如来能仁氏入大般涅槃凡一千九百四十九载腾兰度汉大法东渐凡九百三十三载僧会来吴道隆江表凡七百七十一载太岁己亥巨宋仁孝皇帝即位之三祀方帝之钦明文思光宅天下亲族授民上下咸帙儒释之典偕务进修岁四月四明沙门遵式刻檀写像曰　大悲观世音菩萨惧晦于后世手题记云幸哉式也出家学道值　天台智者所说妙悟法门其法门大略直指身心而为密藏所宗之教即法华涅槃醍醐之唱所修之行即摩诃止观圆顿之门凡一言一理皆囊括权实偏圆小大三世佛法蕴乎其中高尚之宾畴不蒙泽式久学于四明晚还天台因手集请观音仪十科即摩诃止观第四三昧法也每身行此法罔有敢怠若自兼人必藉其力矣钦哉大圣人以无为之利利厥我躬我将引躬之利利于他人夫利之道要也莫盛乎明感召以诱之格仪像以告之赞　皇国以绥之敷正教以规之四者备矣可以臻于无为焉肇十有四愿赞　国敷教以冠篇首感召仪像其愿次之按金棺嘱累经严一净场按十一面经以无隙白栴檀木用雕像身按佛顶经七首六臂按大悲经捉宝印宝经仙桃莲华杨枝澡瓶逮写已像长跪为座顶载莲华承接圣足䃀金为墨书宝箧印经洎消伏毒害咒三章内于香幢以实已像之腹若乃观像法门者已像表具缚之蕴即如来藏此世音境也菩萨像能观人也七首大者观世音种智也余六波罗蜜也圆修之度种智为导皆名首也又首具多根七觉也大首即念觉总于余六乃居中也宝印宝经别表自行境智也莲华仙桃因果上冥也杨枝澡瓶定慧下化也华总四十一叶圆真因也桃唯四实常乐果也杨枝拂动慧也瓶水澄静定也二足慈悲也经曰大慈大悲游戏五道游足也足下莲华者总四十二叶通表因果二地无缘慈悲之所依也华下宝云者显慈悲相也云阴而雨阴除热拔苦也雨润泽与乐也故居已像之顶即所覆泽众生也齿发之细皆作法门冠佩之严咸表万德不复曲记也比丘宝蟾书金字经遇灯给像资调居士沈净月刻像相貌章净修洪净德余净信须像财物像始成立于大法堂间召郡僧百许人落景至且奉行经法请　观音而证之。

　南无十方三世佛　　南无本师大牟尼
　南无西方安乐刹　　阿弥陀佛十力尊
　南无过去无数劫　　彼世世灯观世音
　诸佛慧眼第一净　　以不二相观三界
　如实见我归命礼　　成就大愿护众生
　南无一切法宝海　　无边无尽解脱门
　南无总持功德藏　　三世十方诸佛印
　消除三障无诸恶　　五眼具足成菩提
　未来际劫誓修行　　普使众生获无畏
　南无文殊普贤尊　　一切智行圆满海
　金刚藏及金刚手　　得大势等诸大士
　声闻辟支贤圣众　　愿以慈眼普瞻视
　我今南无赞三宝　　为欲深游大悲海
　南无大悲救厄者　　昔曾值佛观世音
　入彼如来所入门　　故佛授与同名号
　从闻解脱六尘缚　　如声度垣不能碍
　由斯遍入微尘国　　普现微尘自在身
　一一身宣总持句　　施与众生无畏法
　是故娑婆世界中　　皆号为施无畏者
　我昔经中值密言　　能除三障名消伏
　佛称功德难思议　　故我常持不敢忘
　誓向当来大劫海　　遍将此句救诸苦
　为求大士加持力　　故造栴檀持咒形
　烁迦罗首金色容　　具足七数端严相
　母陀罗臂百千福　　次第有六捉持异
　贝多叶经并宝印　　华果澡罐及杨枝
　无隙白檀雕所成　　一一皆合契经造
　及状我身长跪地　　顶戴吉祥安乐人
　观世音名依定实　　必闻我今发大愿
　牟尼经像比丘僧　　愿住世间常不灭
　护持国土与众生　　普令摄取菩提愿
　三宝神咒天龙等　　大悲感应大誓力
　一切同护圣尊仪　　犹若金刚常不坏
　如是成就十四愿　　悉为菩提及含识
　南无闻名救厄者　　南无世间慈悲父
　南无施我无畏力　　南无令我满诸愿
　闻名见身心念者　　南无一切无空过
　我今次第说所愿　　尊应一一遍垂听(
　一护国土愿　　二三四护三宝愿　　五六七护众生愿　　八未来护法愿
　九至十一本菩提愿　　十二至十四护香像愿)

　　第一愿者

　　我所造像为护皇国正法明王圣体康悆天祚永久慈临万国哀济四生妃后诸宫忠心奉事福祉所资长守荣乐诸土辅相百司五等保国安民翼赞万世四海被化惇信明义祥风甘雨泽物以时合穗连瓜膺期表德然后树信三宝植善三田国哲朝贤推物就理不诬正教归向有在劝助明王同扬佛法广兴塔像深奉大乘君子德风万姓悦伏率于上下崇正绝邪五福施民六度济物举国清乐如净佛土。

　　第二愿者

　　牟尼像法大千界中所有诸佛菩萨声闻辟支一切形像舍利等塔悉愿住世常不灭坏此国所有阿育王塔伊陀王像吴中二像陶侃瑞像如是等名闻塔像愿常住世间仁王贤相信心守护为国之宝率用福祐光赞道德山泽聚落有胜塔像由来隐没愿时出现若有信心适欲造立便值好缘亟获成就常使塔庙庄严国界普能增长念佛三昧令人天炽盛恶道减少。

　　第三愿者

　　牟尼佛法三乘教藏遍诸国土显扬不没所流布处下至一偈一句天龙八部勤力守护为除障难于其有经卷处常作吉祥令其境界一切丰乐设有灾难侵国害民愿诸菩萨即出其境讲读经卷令消难却敌使国君辅相及国人民一切正信悉护佛法广写经卷令正法久住为度苦海舟船。

　　第四愿者

　　阎浮比丘全戒缺戒下至无戒多闻少闻下至无闻普皆安隐不逢国难信施资给园林居处具戒多闻者愿速证道迹无戒无闻者愿自愧耻进学僧业若有破戒不耻愿国王大臣信心檀越不见其过于持于毁逆行顺行等心爱护设犯国式若须法治不辱于市似可原宥愿王者慈释若国有庆会及时封拜愿度人出家用助国祥令三宝不断。

　　第五愿者

　　为诸著有众生皆谓如来实入涅槃正法减少于佛教卷情疏念薄于正因果不如理信愿令此等无信众生常值善友诲示正见深奉大乘如实了知佛不灭度不随世相无有生死所言涅槃者如来永寂舍诸结惑功德智慧清净满足更无所作名为涅槃而诸罪众生见有去来非如来事三宝常住长夜照明何以知然大云经云如来不涅槃真法无有灭如来不思议法僧亦复然当闻是语正信修行常乐见佛身身生处不堕恶道。

　　第六愿者

　　为诸着空众生拨略因果但行无碍于诸戒律忽为小道放心破毁无片畏惧自作教他谈为要行相承滋蔓翳坏眼目相将堕苦愿令此等断种之人遇真善知识诲以正慧乘戒并务涅槃梵网大乘实相而勖浮囊草系五分法身小大咸尔六波罗蜜安阙尸罗二足世尊宁无戒度如是知已当习正行速满二严。

　　第七愿者

　　愿我从今始心至未来际所在之处常能教导一切众生学诸明点尽舍恶习修行善业设己毁禁教修忏悔怖畏恶道不遑宁处示其方等诸大乘法令其服行破裂三障设更不信固守愚迷自大我慢增修众恶我愿终不暂舍是人生生相随教令正信犹如净藏化导严王一切悉令成得佛道。

　　第八愿者

　　愿我从今牟尼像法之世造像发愿守护佛法尽未来际佛佛像法将已衰微皆于彼世造大悲像发大悲愿守护三宝令得久住法灯还炽照破长夜犹如佛日所化正等以是因缘宁于一日舍千万身一一身分碎如微尘为护法故终不疲猒何况其余有所吝惜但惜无上道终不爱身命忍受诸苦事皆为化众生。

　　第九愿者

　　愿我此身安隐修道离诸缘障正法无难国土丰乐常居林野乐独寂静纳衣菜食随分知足常畏信施如御疆敌常离眷属如远大怨常保禅慧如护珍宝常弃诸恶如去弊疾法衣锡杖御魔甲兵绳床香罐资道调具舍此之外更无所贪习俗生常愿莫相近嗜欲名利永非我从毁赞虚响犹风过耳安忍违从志全道业。

　　第十愿者

　　愿我常读大乘常讲大乘念大乘事思大乘义行大乘行心心相续不忘大乘常忆普贤广大行海常思妙德平等慧海常念观音起大悲海常念弥勒行大慈海所作恶事皆不成就所修善业一切和合行愿所资身安心利烦恼渐薄观朗止静善知通塞安隐至道于善不著于恶不随十法成乘行步平正疾至道场智愿满足。

　　第十一愿者

　　愿我此身常悔诸业命终不以恶因缘故还生此间及八难处设有恶业应堕恶道愿三宝护念及誓愿力延至未来无生忍地宁于一业无数倍偿不敢为劳今有二缘愿速命终生安乐国一者像季浇风净戒难护一水一食或犯尸罗何况余耶惧毁禁戒堕苦时长妨修道业二者欲速成就度生因缘若至彼国见佛悟道成辨事速有此二缘愿速往生满菩提愿。

　　第十二愿者

　　我所造大圣香像凡身手臂足捉持履载华果罐枝冠缨缯佩皆具表一切法门若修性若境智自行因果化他定慧六度四等乃至齿发悉作法门傥少合圣心愿加慈力令此妙像犹如大士亲所分身流化无极天上人间愿常影响普使有缘七难三毒悉由是灭三十三身十九说法悉由是感三宝四谛由是显现光被万有为种为熟为解脱因令五道空虚生源枯竭若有恶心毁我圣像是则毁观世音身亦毁未来佛身亦毁一切正法是人真实断三宝种众生大怨夺一切乐与一切苦于大暗夜灭他灯炬于深巨海坏他船筏亦是刖人之足剜人之目掷之沟渎世间之恶无过之罪宁杀父母百千万身杀父母者自身受罪若毁此像殃累一切经云令闻大悲名号人譬如天子法臣护亦如诸天奉帝释违逆此咒起不善现身白癞脓血流后堕地狱长夜苦若人闻此毁谤重罪慎勿一念生不信心况复毁坏。

　　第十三愿者

　　我已像腹中宝箧印经及消伏毒害破恶业障六字章句三陀罗尼于宝香幢中自然常放光明彻照十方一切佛刹愿诸佛世尊如经所说随我此像所在方处常能随逐于一切时以神通力及誓愿力加持护念一切如来金刚之藏帝释诸天昼夜三时下来供养一切神仙昼夜三时歌咏赞叹若有有情于此形像种植善根必定于佛菩提得不退转乃至应堕地狱者若于此像一礼拜一旋绕必得免离地狱重苦如此像者一切毒害不能加逼设欲毁者即是侵毁一切佛心佛顶佛眼佛身佛舍利聚佛正法藏一切毁已亦复违逆诸天诸仙诸龙二十八部一切鬼神当愿世人闻佛此说深信毁损获罪无量疾止恶心即生正信爱护供养如己身命等无有异。

　　第十四愿者

　　我所仰请北方薛室噜末拏摩诃啰阇也摩诃室利提弊及摩诃药叉一切眷属守护我像常在世间广作利益若人暂时礼拜尽心供养者诸天圣众即为彼人降大吉祥珍宝官荣眷属寿命一切满愿若恶人恶兽恶鬼恶龙乃至雀鼠蚊䖟欲侵毁者药叉众急于电光即兴救护慎勿令损如毛末许善护众生一切心念令于我像不起刹那不信之心起不信者得极恶报以是因缘当以慈心常守护之慈心护者即是善护一切众生亦是善护一切佛心一切正法一切菩提一切善根亦复如是若我此像化世缘尽当愿薛室啰末拏摄往天界守护供养弥勒像法还复来此乃至佛佛亦复如是。

　　南无佛陀南无达磨南无僧伽南无大悲观世音菩萨摩诃萨我已具发此十四种愿三宝大悲当证知我令一一愿悉获成就使三宝常住法施无尽誓于未来一一诸佛像法之世为护法故造无畏像发清净愿如今不异所造之像一一不灭经生累世积满十方无间隙地我亦不休佛出世尽然后乃息若佛众生无有尽时我造像发愿终不可尽以是因缘重说伽陀赞叹大悲救世医王令诸众生常起正信伽陀曰。

　大悲大名称　　吉祥安乐人　　我已建胜像
　我已发胜愿　　守护牟尼法　　令其久住世
　牟尼久修得　　寿命不可量　　为诸罪众生
　假言有灭度　　正法及像法　　次第而减少
　众生痴所盲　　实谓有斯事　　譬如日天子
　昼夜绕须弥　　愚人不了知　　谓日有出没
　明暗生忧喜　　作务有兴息　　于彼日光王
　实无如是事　　三宝照世灯　　常住非明灭
　为顺痴众生　　状似有来去　　我欲破颠倒
　生彼正信心　　一切当了知　　佛法僧常住
　南无观世音　　能施无畏者　　常在娑婆界
　救此苦众生　　我今重赞叹　　增长菩提愿
　天耳最清净　　听我伽陀句　　妙相金色光
　七首相耀映　　犹如七金山　　巍峨峙高汉
　是故我顶戴　　超世无比身　　眉毫如七月
　照耀真金聚　　交辉光洞然　　遍照十方刹
　是故我顶戴　　除热清凉光　　修眉覆长目
　渌沼碧莲芳　　慈善力所熏　　瞻仰情无足
　是故我顶戴　　等视众生者　　平臆光灼然
　师子兽王相　　珠璎交乱光　　如星纷碧落
　是故我顶戴　　慈心宽广相　　百福庄严臂
　金色光旋转　　圆满极柔软　　犹如象王鼻
　是故我顶戴　　㧞除三有苦　　足底如奁平
　千辐轮净好　　百千万光明　　庄严普照耀
　是故我顶戴　　常游五道界　　如是无边相
　一一慈善熏　　功德海盈满　　光焰照无极
　是故我顶戴　　福聚海无量　　身香净微妙
　犹如莲华聚　　众生蒙熏者　　身柔善心起
　是故我顶戴　　妙戒久修身　　善哉观世音
　慧光破诸暗　　善哉神通王　　德香熏一切
　是故我顶戴　　具足二严尊　　十方诸如来
　各坐师子座　　莲华叶形舌　　频婆果色唇
　赞叹大悲者　　深广功德海　　穷劫不能尽
　普门自在业　　示现十方界　　一一身无边
　悉救诸有苦　　急难诸怖畏　　孰不蒙垂护
　是故我顶戴　　世间慈悲父　　愿我立胜像
　等我神通身　　常住无动坏　　如金刚最胜
　普令瞻礼者　　一切皆吉祥　　破碎三障苦
　悉获超世乐　　我请多闻天　　守护妙香像
　愿加大悲力　　令彼天欢喜　　吉祥功德主
　能成就众事　　昼夜隐天形　　愿同坚守护
　药叉大威德　　行世间无畏　　当为众生故
　愿同坚守护　　所有善功德　　胜分常奉施
　北天诸眷属　　及室利提鼻　　一切咸欢喜
　名满菩提愿　　若有人中王　　辅相诸官属
　及清净士女　　暂见我胜像　　一切随所求
　福慧及长龄　　悉获满诸愿　　大地可倾翻
　日月宁不运　　虚　　空乍有形　　阻碍人行往
　大悲观世音　　无不随人愿　　南无佛法僧
　南无大悲尊　　一切归命礼　　惟愿哀摄受
　我已略赞叹　　无畏神通聚

　　观世音菩萨除七难感应传

　　第一火难

　　经云若有持是观世音菩萨名者设入大火火不能烧应验传云僧名法力上谷运麻于空野遇火初因疲极小卧比觉火势已及因举声称观未得称世音应声火灭此例甚多略示一验尔天台疏云果报火恶业火烦恼火焚烧三界称观世音皆得解脱。

　　第二水难

　　经云若为大水所漂称其名号即得浅处应验传云昔刘澄随费淹往广州至官亭遭风澄母及两尼声声不绝唱观世音忽见两人挟船遂获到岸澄妻在别船及他船皆没而不济也余验皆然天台云果报水恶业水烦恼水漂荡一切称其名号皆得解脱。

　　第三罗刹难

　　经云若人为求金银等宝入于大海黑风漂堕罗刹鬼国若有一人称观世音名号是诸人等皆得解脱应验传云外国百人泛海向扶南遇风漂堕鬼国彼鬼欲尽取人食之船众怕怖皆称观世音其中有一小乘沙门不信观音不肯称名鬼遂索此沙门独欲食之沙门怖故遽称亦得免脱天台云果报罗刹恶业罗刹烦恼罗刹皆啖行人功德之身若称名者皆得解脱。

　　第四刀杖难

　　经云临当被害称观世音名号彼所执刀杖寻段段坏而得解脱应验传云晋太原高简犯法临刑一心归命钳锁不复见处刀斫刀折绳绞寸断后遂卖妻子及卖自身起五层塔用答悲济也天台云果报恶业烦恼三毒悉名刀箭称观世音皆得解脱。

　　第五鬼难

　　经云若大千国土满中夜叉罗刹欲来恼人闻其称观世音名者是诸恶鬼尚不能以恶眼视之况复加害高僧传云沙门僧融尝劝一家受菩萨戒毁废祭祀将其神物入三宝用后僧融道行店宿方就坐禅忽见一鬼将领无数鬼卒皆甲冒刀矛时鬼以胡状对融而坐责曰汝何谓鬼神无灵圣耶乃处分鬼卒拽下融一心存念观世音忽见一神金甲丈余手执金刚杵以拟鬼众一时逆走鬼之甲胄化为灰粉天台云果报鬼恶业鬼烦恼鬼称观世音皆得解脱。

　　第六枷锁难

　　经云若有罪若无罪杻械枷锁捡系其身称观世音名者皆悉断坏即得解脱应验传云山阳人姓盖名护系狱当死三日三夜称观世音心无间息即眼见观音放光照之锁脱门开寻光而去往二十里遂获免脱天台云果报枷锁恶业枷锁烦恼枷锁若称名者皆得解脱。

　　第七怨贼难

　　经云若大千国土满中怨贼众商人闻称其名故即得解脱应验传云僧慧达为饥贼所捕关在栅中择肥者先食而慧达情急一心称名余人稍尽唯达并一小儿及次拟明日达竟夜称念犹冀一感向晓贼来取之忽见一虎从草透出诸贼走散虎因啮栅作吼而去达将小儿因而得出走叛得免天台云果报怨贼恶业怨贼烦恼怨贼劫功德宝杀慧命者称观世音皆得解脱。

　　其有多淫多嗔多愚痴者常念恭敬观世音菩萨便得离痴等具如经说普劝世人凡有一物怖畏急难若产难病难毒蛇狼虎蛊药等难但当一心称其名号决定免脱唯除不信者若称名时必须专切取感应为期不得一念生于疑虑天地宁可翻覆日月卒可回转观音救难决定不移。

　　依修多罗立往生正信偈

　　(若人能诵持此偈得三种利益一得常持诸大乘经首题名字二得增长净土信心三令闻者深信净土若遇临终者高声诵一返二返然后劝令念佛)。

　稽首西方安乐刹　　弥陀世主大慈尊
　我依种种修多罗　　成就往生决定信
　住大乘者清净心　　十念念彼无量寿
　临终梦佛定往生　　大宝积经如是说
　五逆地狱众火现　　值善知识发猛心
　十念称佛即往生　　十六观经如是说
　若有欢喜信乐心　　下至十念即往生
　若不尔者不成佛　　四十八愿如是说
　诸有闻名生至心　　一念回向即往生
　唯除五逆谤正法　　无量寿经如是说
　临终不能观及念　　但作生意知有佛
　此人气绝即往生　　大法鼓经如是说
　一日一夜悬缯盖　　专念往生心不断
　卧中梦佛即往生　　无量寿经如是说
　昼夜一日称佛名　　殷勤精进不断绝
　展转相劝同往生　　大悲经中如是说
　一日二日若七日　　执持名号心不乱
　佛现其前即往生　　阿弥陀经如是说
　若人闻彼阿弥陀　　一日二日若过等
　系念现前即往生　　般舟经中如是说
　十日十夜六时中　　五体礼佛念不断
　现见彼佛即往生　　鼓音王经如是说
　十日十夜持斋戒　　悬缯幡盖然香灯
　系念不断得往生　　无量寿经如是说
　若人专念一方佛　　或行或坐七七日
　现身见佛即往生　　大集经中如是说
　若人自誓常经行　　九十日中不坐卧
　三昧中见阿弥陀　　佛立经中如是说
　若人端坐正西向　　九十日中常念佛
　能成三昧生佛前　　文殊般若如是说
　我于众经颂少分　　如是说者无穷尽
　愿同闻者生正信　　佛语真实无欺诳

　　疑者曰观此偈有十念下至一念生信乐者乃至但作生意知有佛亦生彼国又有七七日至九十日念佛方乃得生岂非净土是一何故修因顿异释曰净土虽一生者自殊无量寿经总分三辈十六观经开作九品若更细分亦应无量又疑曰下品等辈修因既浅应有退堕释曰不然但九品华开有迟速去佛有远近得道有利钝而生彼者例皆不退经云其有生者悉住正定之聚又云众生生者皆是阿鞞跋致此言不退十疑论中有五种因缘故不退一者阿弥陀佛大悲愿力摄持故不退二者佛光常照故菩提心常增进不退三者水鸟树林风声乐响皆说苦空闻者常起念佛念法念僧之心故不退四者彼国纯诸菩萨以为良友无恶缘境外无鬼神邪魔内无三毒等烦恼毕竟不起故不退五者生彼国即寿命永劫共菩萨佛斋等故不退况此恶世非但阙此五缘抑乃恶友知识声色醉乱魔鬼滥真寿命短促五种皆恶妨恼修道浩劫空过愿熟思之愿熟思之或曰一切法本无生无灭平等空寂何用强劝舍此求彼释曰若云求生西方以为取舍乖平等理者汝还作彼执此岂不乖理耶若转计云我亦不求生于彼亦不求生于此者则是生断灭见金刚般若经岂不谈空佛诫须菩提云汝莫作是念发菩提心者于法不说断灭相真解空者即于因缘法中了生无生性灭无灭性非谓断无为不生灭也中论云因缘所生法我说即是空不云灭无后空也维摩经云虽知诸佛国及与众生空而常修净土教化诸群生或曰净土在心何须外觅随其心净则佛土净岂用迢然求生他方净土耶释曰子又不善心土之义也将谓我心局在方寸便见西方夐在域外苟如此者又云何说心净则佛土净耶华严云心佛及众生是三无差别佛法既遍心法亦遍若各有方面何谓无差又云游心法界如虚空虚空岂有分隔若了一念心遍一尘亦遍十万亿刹咫步之间岂在心外世人若谈空理便拨略因果若谈自心便不信有外诸法岂唯谤法亦谤自心殃坠万劫良可痛哉妄造是非障他净土真恶知识也无量寿经云佛告弥勒菩萨诸天人等无量寿国声闻菩萨功德智慧不可称说又其国土微妙安乐清净若此何不力为善念道之自然宜各勤精进努力自求之必得超绝去往生安乐国横截五恶道恶趣自然闭升道无穷极易往而无人其国无违逆自然之所牵何不弃世事勤行求道德可得极长生寿乐无穷极。

　　往生西方略传新序(此依元本刊板近时别行印本稍有添削请知)

　　维西方净土者琼林宝网珠阁瑶池超亿刹于玉毫耀千光于沙界诸佛同赞群贤所宗遍吉曼殊咸愿生乎其国天亲弥勒皆誓往于彼方大圣尚然况常徒者也至若散因定业少善多福截五道而长骛腃九品以高升直到萨云无复退转故彼佛本愿云设我得佛十方众生至心信乐欲生我国乃至十念若不生者不取正觉唯除五逆诽谤正法(五逆者出佛身血破和合僧杀阿罗汉杀父杀母也)今既幸无逆罪不谤大乘岂有愿求而不遂也况复十六观经云下品下生者具足诸罪四重五逆谤方等法地狱火现十念称佛地狱猛火化清凉风即生彼土斯则又许逆罪之辈十念得生况无者乎推此而言宜各自信凡愿生者无不遂心故天台智者临终赞曰四十八愿庄严净土华池宝树易往无人火车相现一念改悔尚得往生况戒慧熏修行道力故实不唐捐又本愿云十方众生闻我名号系念我国回向欲生若不果遂者誓不成佛又应校量业行久近者十念信乐尚生彼国况复一日生信乐者况复一月一年一生而信乐者耶又应校量灭罪轻重者一念灭八十亿劫生死重罪(重罪者即前五逆也)一念称佛灭罪既尔况复十念所灭罪耶况复一日一月一年一生念佛所灭罪耶重逆尚灭况轻罪乎又应校量念佛功德比余善根优劣之相者经云若人以四事极好之物供养三千大千世界满中阿罗汉辟支圣人所得福德不如有人一合掌一称南无佛陀如彼大千圣福假使百分千分百千亿分算数譬喻皆所不及一称佛名者功德无量一称佛名功德尚尔况复十念佛者况复一日一月一年一生念阿弥陀佛者所得功德耶复次应知念佛之人现世安隐众圣守护离诸灾厄且近校量今时风俗竞祭鬼神求其福祐望得安隐信邪杀命造罪结冤必无福庆而可利人虚招来生地狱罪报易曰积不善之家必有余殃杀生害命祖承祭法非一朝一夕岂非积不善耶殃咎何疑也若言杀生非不善者古今帝王何故仁慈化世胜残去杀禽鱼遂性令登寿域咸称善耶然祭祀之法天竺韦陀支那祀典既未逃于世论真俗流之罪经周公虽称事神不达汇征之道仲尼焉能事鬼盖迷六趣之源老经既混于九流庄子未移于百氏唯释宗所辨曲尽其理天趣在上人居其次修罗处中鬼畜斯下今以人事鬼其犹俯首就足抑君奉民何逆之甚也又鬼有邪力事之既久物党方类死堕其中世其迷哉且三界大师万德慈父归之者罪灭向之者福生诸经具说若能暂归三宝受持一佛名者现世当获十种胜利一者昼夜常得一切诸天大力神将河沙眷属隐形守护二者常得二十五大菩萨如观世音等及一切菩萨常随守护三者常为十方诸佛昼夜护念阿弥陀佛常放光明摄受此人四者一切恶鬼若夜叉若罗刹皆不能害一切毒蛇毒龙毒药悉不能中五者一切火难水难冤贼刀箭牢狱枷杻横死枉死悉皆不受六者先所作罪皆得消灭所杀冤命彼蒙解脱更无执对七者夜梦正直或复梦见阿弥陀佛胜妙色像八者心常欢喜颜色光泽气力充盛所作吉利九者常为一切世间人民恭敬供养欢喜礼拜犹如敬佛十者命终之时心无怖畏正念欢喜现前得见阿弥陀佛及诸圣众持金莲台接引往生西方净土尽未来际受胜妙乐诸有智人请观念佛所获现世福利功德岂同世人祠祀之法现无福利未来受苦耶又复当信一切大乘经典皆赞西方庄严净土劝令往生若华严方等般若法华涅槃诸部诸经皆示行相及赞功德又诸菩萨天亲龙树皆各造论称赞净土又此方诸法师禅师各造论著疏光赞西方道安法师往生论六卷慧远法师造观经疏一卷天台智者造十疑论观经疏弥陀经疏各一卷道绰禅师撰安乐集三卷善导和尚立五会教劝人念佛造观经疏一卷二十四赞六时礼文各一卷怀感法师得念佛三昧造决疑论七卷慈愍三藏撰净土慈悲集三卷慈恩法师造弥陀经疏二卷镇国沙门澄观造观经疏一卷有谁闻此众圣称扬敦劝往生而不信乐除及不肖人痴瞑无智者斯更复引自古及今西天东夏道俗士女往生高人三十三条显验之事具示将来诸有贤达愿共往生也。

　　释大方广佛华严经贤首菩萨赞佛偈

　又放光明名见佛　　此光觉悟将终者
　令随悟念见如来　　命终得生其净土
　见有临终劝念佛　　及示尊像令瞻敬
　俾于佛所深归仰　　是故得成此光明

　　此二偈者前四句赞佛放光其光名为见佛能令临终者见佛往生后四句赞佛修此光明之因其因者只是劝临终人念佛并示其佛像故成佛时得此光明今广施此偈者盖劝深信者凡遇眷属及一切人临命终时先于床前安置佛像令彼眼见及劝令念佛若痛苦所逼或先无信心不肯念佛者亦须种种方便劝令称佛下至十念得灭重罪生佛净土此一利益不可思议若劝得一人生净土纵自不修行亦令得生佛国况当来成佛能放光明照一切众生临终见佛也多见世人为恩爱故聚头哭泣不思救度苦哉苦哉名为恶知识也恩爱所牵堕落恶道无解脱期世间有五种人不肯念佛一者先无信心二者恋着财宝三者不舍妻子四者自惜身命五者罪业所障死堕地狱愿早觉悟。

　　十六观经颂

　韦提重礼请能仁　　愿说西方净报因
　十六观兼三净业　　修之即得往生身

　　日观第一

　正坐面西想日轮　　见日欲没如悬鼓
　见已闭目开目间　　皆令明了心坚住

　　水观第二

　次作水想见西方　　一切皆为净土水
　既见水已想成冰　　皎然映彻琉璃地

　　地观第三

　琉璃宝地正观时　　谛了分明极乐国
　八种清风鼓乐音　　苦空无我无常曲

　　树观第四

　四观宝树七重行　　宝叶华敷妙宫殿
　宝幢幡盖影重重　　十方佛国于中现

　　池观第五

　五想净土七宝池　　池中水有八功德
　宣流念佛法僧名　　妙宝莲华千万亿

　　总观第六

　众宝国土宝楼阁　　宝树更兼池间错
　此个总观若成时　　名为粗见彼极乐

　　华座观第七

　七想莲华妙台座　　广大弥陀愿力成
　作此想时心不乱　　定当极乐国中生

　　佛菩萨像观第八

　诸佛如来法界身　　遍入众生一切想
　智者当观此想心　　是心即佛菩萨像

　　无量寿佛身观第九

　无量寿佛金色身　　光明普照群生类
　勤修智者系心观　　诸佛现前同授记

　　观音观第十

　观音菩萨紫金身　　眉间毫相七宝色
　流出光明满十方　　光中化佛无数亿

　　势至观第十一

　次观势至菩萨身　　量等观音无有异
　但于肉髻宝瓶中　　盛众光明现佛事

　　普往生观第十二

　端想身生极乐界　　莲华合闭身居内
　华开见佛满虚空　　水鸟树林宣法偈

　　杂往生观第十三

　重想弥陀二菩萨　　神通变现事如前
　杂沓观成无量福　　定生安养奉金仙

　　上品上生观第十四

　慈心不杀持众戒　　读诵大乘方等经
　修行六念回向愿　　临终化佛悉来迎

　　上品中生

　不必受持方等经　　解第一义明因果
　紫金台现命终时　　自见身于台上坐

　　上品下生

　深信因果奉大乘　　但发无上菩提意
　以此功德回愿生　　生已当住欢喜地

　　中品上生观第十五

　受持五戒八戒斋　　修行诸戒回向愿
　命终生彼闻法音　　应时即得阿罗汉

　　中品中生

　若人至心一日夜　　持戒持斋无破缺
　以此功德回愿生　　七日华敷成记莂

　　中品下生

　孝养父母行仁义　　临终复遇善知识
　广说弥陀大愿因　　屈伸臂顷生彼国

　　下品上生观第十六

　若人虽不谤尊经　　造众恶业无惭愧
　临终遇劝念弥陀　　生彼十劫得初地

　　下品中生

　若有众生犯众戒　　盗取僧祇三宝物
　临终遇劝念弥陀　　一念顷间生彼国

　　下品下生

　有作五逆十恶业　　应堕地狱受诸苦
　临终遇劝念弥陀　　决定超生于彼土

　　念佛三昧诗(并序)

　　叙曰念佛三昧践圣之妙道凡揭厉于法流者何莫由斯矣晋慧远师化浔阳集贤辈垂之为际极之轨琅瑘王齐之泊群贤皆为念佛三昧诗远为序皇宋丙申沙门遵式会四明高尚之宾百余人春冬二仲一日一夜萃宝云讲堂想无量觉行汉魏经壬寅既废适台之东山忽思俄成故事惜无述焉乃拟晋贤作诗寄题于石垂于后世也(诗四章章八句)。

　万感外形骸　　俨然虚堂寂　　明毫冠群彩
　幽神资始绩　　妙象非夙预　　俗览岂良觌
　祈之会入微　　清玩心无怿　　金肌昧真见
　八音愚正闻　　玄空了无托　　至涉宁有勋
　森罗会都寂　　长空销积氛　　良哉此达观
　局士安与云　　融怉回曲照　　熙如鉴中象
　谛览无遗心　　虚求非滞想　　追梦忘始终
　通幽宛如往　　藉此会神姿　　逍遥期西赏
　鉴极玄想孤　　动静如为区　　大象讵形仪
　大方谁廉隅　　正赏不隐括　　妙践无回迂
　心澄遍知海　　粲粲黄金躯

　　日观铭(并序)

　　天禧四年太岁庚申春二月癸未朔十有三日乙未耆阇飞来峰之南古天竺寺宋沙门遵式于寺东岭香林洞侧造日观庵成乃题石作日观铭(出十六观经)。

　具彼曜灵　　心乎葵倾　　蒙汜余丈　　六龙辍行
　如鼓在悬　　如壁之英　　敛目作对　　累念主成
　赫赫圆象　　惚恍中生　　履霜坚至　　存乎着明
　导想向方　　戒神遐征　　室其在斯　　故面长庚

　　慎箴(附)

　习蓼忌甘　　服组恶白　　揭日揭月　　既毁既厄
　赤城四难　　朱陵四择　　斯石有泐　　斯言是赫

　　为檀越写弥陀经正信偈发愿文

　稽首十方佛　　弥陀圣中尊　　方等修多罗
　一切法宝藏　　观音及势至　　大地菩萨僧
　我以诚信心　　刻板并印造　　阿弥陀经卷
　及以正信偈　　旋造各一万　　施四众受持
　偈以发信心　　经以资读诵　　若有每日中
　至少诵三卷　　年诵千八十　　十年万八百
　况复多诵者　　及历多年数　　如是积功德
　自然生佛前　　我此万卷经　　随所流布处
　极少得一人　　诵持生净土　　我愿承此力
　决定生彼国　　况复于多人　　人亡经复在
　展转相传授　　是名无尽灯　　灯灯相照耀
　破生死长夜　　显出佛菩提　　究竟悉同生
　常寂光净土　　持此清净福　　回向奉君亲
　我国圣帝王　　及圣后圣位　　仁寿各万年
　覆育群𣱉类　　我父母眷属　　怨亲非怨亲
　咸承胜善根　　同生安养国

　　卷中
卍新纂续藏经第 57 册 No. 0951 天竺别集


　　天竺别集卷下

　　天竺寺忏主慈云大师　来谥法宝大法师　述

　　住持传天台教观五世法孙慈明大师(慧观)重编为王丞相(钦若)讲法华经题摩诃止观义题答王丞相(钦若)问天台教书答王知县书千顷院众请净知大师开讲疏请沈三郎雕大悲香像疏授学徒崇矩论师计请讲辞诫弟子本融阇梨天竺寺僧思悟遗身赞(并序)承天晓阇梨真赞遐榻铭(并序)嘱弟子哀送书绅天竺寺十方住持仪别立众制凡入浴室略知十事纂示上厕方法

　　为王丞相(钦若)讲法华经题

　　将释妙法莲华经大章分二初总消题目次别释经文题目乃标尽一经文相乃广敷题旨故知若了首唱则自可识下文此题法喻双标通别共立今且先陈妙法次解莲华妙即褒叹之辞法即权实之法良由法性清净权实虚融卷舒于不二之场消息于说三之域三草二木咸沾一雨之滋七善五乘等受大车之赐功高诸部化毕一期然后发众生宿植之因显如来久成之果本迹深绝故立妙名所言权实法者权谓诸法即是百界三千实即诸法咸中无非实相今且就事分别略有三种权实之法言三种者一者佛法权实二者众生法权实三者心法权实佛法乃让果人极证高绝难窥众生乃境界实繁渺弥安测心法则刹那一念现前可观今就心法论权实者即现今对境介示心生十法界顿圆千性相具足不从缘有不自修成性自空中三谛融绝以千性相名之为权权即空中名之为实所言一念具十界千法者谓佛法界菩萨法界缘觉法界声闻法界天法界人法界修罗法界畜生法界饿鬼法界地狱法界一一法界有依有正有法有人皆具千性相体力所成界界互含乃千性相因果具足假实依正净秽交参生佛色心体相纷杂炳若鉴分于万象皎如海印于森罗极三际而不穷包十方而无外华严疏云一即一切因果历然一切即一咸同无性十方刹海自他不隔于毫端十世古今始终不离于当念故净名芥子能吞四海之横流华严微尘实具大千之经卷一念无念杳尔难寻一心诸心自然圆备法性法尔非情所知三谛性名非言可述问一念至促诸法至多为心与法俱为心将法异答心与诸法不可思量心与诸法非俱心与诸法非异俱即如囊贮物异即似体生疣须知即法论心是法无前无后非纵非横苟其不然何名心妙问前云佛法高绝难窥及乎置佛论心何以却论佛界答前之正论极果所以推高今是克示心因性具佛界良以果隔难显因通易知故约一念心因圆具十法界法问佛界与佛性之名有何同异答此则一往似有通别佛性乃圆通十界佛界乃局在一方还须界界互通方为穷理尽性问佛性理通十界地狱三途云何名佛性耶答天台所谈佛性与诸家不同诸家多说一理真如名为佛性天台圆谈十界生佛互融若实若权同居一念一念无念即了因佛性具一切法即缘因佛性非空非有即正因佛性是即一念生法即空假中在理名三因在果名三德圆妙深绝不可思议名心法妙也上来略谈妙法两字其次欲解莲华文义稍长此日台旆临筳恐烦尊听。

　　摩诃止观义题

　　所举摩诃止观即天台智者己心妙证圆顿佛乘举行之枢妙目为止观存梵音之兼富复号摩诃泛宗一代之圆经的指法华之妙部广开顿解亘涉六章克示圆修历陈十境妙观明白揽十法以成乘宝所坥夷驾大车而进趣然则章门浩渺即座难陈既其文义交通提纲可见诚谓牵纲目动振领毛随何者正观则一部文心妙境乃十乘行体若了斯旨众义泠然所言妙境者妙即褒叹玄微境即诸法实相境不称妙未异权乘妙不容粗何名绝待故泛论诸法尽是大车曾不间于色心亦何分于情器大品则色香中道华严则尘刹遮那良由万法虚融故得一尘圆遍然若克论修观必观先约内心心境若融则十种明心首示则三科简识为正观白牛之妙运作道品宝炬之庄严合百界以无遗曜千如而顿在故使一家谈理百代未闻若非修性自他不具彰其德用未收生佛依正不足显彼圆融故今观一念阴心须分三种境相一者理性境二者修德境三者化他境言理性则一念性体万法顿圆百界色心无毫𨤲而不具三千因果无针芥而修成不谈迷悟之端岂涉晦明之变故彼净秽一一色心若秦鉴之顿彰犹帝珠之互现若一念无念则诸法皆空苟亦非空则诸法咸假空假不二法尔常中语境则三谛宛如论理则三因具足故荆溪云三千即空性了因三千即假性缘因三千即中性正因空假中本从境称正缘了复受因名应知若对修成三此则但名性一若修性开九此则正是性三不然何以照性起修使万行咸成无作由修显性了三德全异有为普现色身顿应法界念念三业化化无穷若非三千空假中安能成兹自在用问荆溪释此一文特引阐提不断性善诸佛不断性恶意何所显答对修研性意显性常善恶二途不出十界修恶之极莫若阐提修善之穷岂过诸佛二人论性善恶俱存性善且对阐提性恶且论诸佛二人不二三千理均故得阐提有成佛之期诸佛有无谋之化金刚錍云阿鼻依正全处极圣之自心毗卢身土不离下凡之一念不达此意徒说唯心岂同熏种梨耶神通应物者也二明修德境者盖约三千性净三谛体冥二执元无百非本绝为我众生久惑性计万端遂谈一念无生四句离著然立此修境略有四意一者谓示三千三谛性境本空虽四性无生而三千常住二者为显事虽顿具性本自然若非照性明修妙理无容自显三者虽三千而常寂虽二空而不无与夺双忘事理清净四者为彰生境通为九法之依虽立双修之名而但成于妙境然此四意初二多从空假后二唯在于中前既约性德具三修德具三亦尔问此中三者得约了因开三意否答据顺二空顿忘四性专以推捡为能多以荡着为用对后化他即是开三成九此之离合但就性论既是圆顿性三何妨约三开九况将行体更无异途如不思议境境即是观即斯意也第三化他境者忘惑则四句俱寂赴机则四悉繁兴盖由法性虚通语默未之有碍真如无住自他以之同时故理虽无名应众名而逗物境虽无相垂众相以赴缘涌若珠玉照同宝鉴盖是即中之假方应用以无穷虽假而空乃运为而常寂若身若说不离三因若自若他宁乖一性经云善能分别诸法相于第一义而不动又云不起灭定而现诸威仪皆斯义也问此中方明妙境何以便说化他答既许一念三千三千何所不摄刹那百界何所不该既知界界互通感应自然斯立性德一念既尔果满百界亦然念念三业交参身土互现非由性具果用何施故令自行化他显成妙境意在兹也。

　　答王丞相(钦若)问天台教书

　　右(遵式)启伏以五月二十四日奉蒙　相公顾问天台智者立教及解经消文义旨与今古诸师孰为优劣遵式座间略具口对又承　台旨令逐要录上并须词意分明可见者(遵式)出性愚鲁略于天台本教粗继讲读尚未辨菽麦况古今人师各求佛意着在文藉皆非常人也然则若以天台意旨往望似未可齐既其各自命家安能咎己春池竞宝各谓琉璃之珠寒谷吹律不无禾黍之秀校之阳春真物必无双得者也天台智者灵鹫亲闻大苏再悟南岳印其证相是发总持神僧授其法门兼垂影响南岳手持如意躬临法席叹曰可谓法付法臣法王无事者也又曰纵令文字之师千郡万众寻汝之辨莫可穷矣于说法人中最为第一且南岳位净六根凡有所说皆是先佛之经智者示居五品即是如来受用观二师所说即是佛说无二无别以人验法自足立信矣。

　　智者于法华判教中云前代诸师或祖承名匠或思出袖襟虽阡陌纵横莫知孰是然义不双立理不两存若深有所以复与修多罗合者录而用之无文无义不可信受遂广征十家谓南三北七即江南三师河北七师虽通依顿渐不定以为教相判释经论或开为四时或张为六宗有但为二相有混作一音异论纷然众制锋起智者破之则南北俱坏取之则三七或存皆文旨炳然览者如鉴具如法华玄义第十卷语人则盛破光宅余者望风语法则偏难四宗他皆失据今略引天台四教与四宗比决亦粗见优劣按维摩玄义问曰天台四教义与他人四宗同不答曰若人问四谛与四大同不此云何答(此言四数虽齐其旨大远非问也)今家不傍四宗立教者略出三妨一者四宗名义言方似滞谓彼不依四不可说用四悉檀说是以言则成滞也二者细寻研核义似不便彼以三假为不真宗三假是世谛见世谛未得道何得以此立宗成论明见空得道何不以空为宗彼又以不真宗为通教真宗为通宗何故不真俱名教不名宗真宗名宗不名教且教无宗而徒设宗非教以何会故不便也三者四宗明义若比古今实为富博一家住望摄佛法意彼大有所阙今天台采诸经论立四教义一教各有四门四教合十六门即是十六宗明义也今将彼四宗对今十六门足见彼之所阙何者彼因缘假名两宗似与今三藏教空有二门相参犹阙昆勒门及非空非有门也不真宗似与今通教有门相参犹阙三门也彼真宗似与今别教有门相参犹阙三门也四宗对今家前三教十二门尚阙八门圆教四门彼所不明若四教共论彼阙十二门又护身法师于四宗上如法界宗为五宗又似与今圆教有门相参犹阙十一门耆阇法师又加为六宗彼常宗还似与今别教有门相参彼圆宗还似与今圆教有门相参彼真宗似与今通教空门相参犹阙十门况今一一四门又各摄无量法门如小乘五百声闻各说身因是五百门秪是三藏三门所摄余三门亦然净名三十二菩萨各说入不二法门乃至八千菩萨不出圆教四门之意又推此校量彼大有所阙且直指教门名数不齐大略如上若更细论诠旨彼又恐不同也今家四教一一四门门各八义理教智断行位因果八义束定生灭无生无量无作四教旨趣坥然明白毫发不滥岂同四宗立名无准索据无文又况今通教因果通后别圆别入圆等教理相入及所通之理四四谛七二谛五三谛随情智等彼不闻名况有其义故法华玄文约顿渐不定三义判教观二门乃云今辨信法两行明于教观各作三意大该佛法历前诸教无有一科而不异诸法师也若欲修禅学道历前诸观为法行人说安心法无有一科与世间诸禅师同也诚哉其言信不诬矣已上略对四宗五宗六宗校量一家法门大概如此若遍引诸家广论优降卒不可备。

　　又承　台旨问及讲法华经至第几卷至何处文(遵式)对曰至第二卷火宅喻品诸子索车文遂略口具索车大意。

　　台旨又云智者消文与诸师及慈恩宗优劣可略录一二不(遵式)对曰秪此所陈索车之义古人与天台二家消文足见优劣便可录呈今先录古师一二对智者释义次别引慈恩基法师正破天台一义还用天台被破之文与彼并决是非故须别引。

　　先录古师索车及明车体合二条。

　　经云时诸子等各白父言父先所许玩好之具羊车鹿车牛车愿时赐与。

　　第一出古解索车者古人秪许二乘有索车义不许菩萨索车彼谓二乘已断惑已出宅外至许车处是故有索菩萨未断未证犹是凡夫故无索义遂作难难令菩萨心无索义其第一难云二乘出三界外至许车处故索果车菩萨未断惑未至许车处那忽索车已下九难语虽异端意不出此避繁不录。

　　第二天台疏总斥曰观其诡累三藏设此十难管见一斑都非大体私释曰言其古人诡诈累叠秪于三藏一小乘菩萨不断不索成此十难殊不知有通别圆三教菩萨索不索之大体也疏正解曰今当为尔分别说之自有不断惑不索车三藏菩萨是自有断惑索车通教菩萨是自有亦断惑亦不断惑亦索车亦不索车别教菩萨是自有非断非不断非索非不索圆教菩萨是私释曰初句似许三藏一种菩萨不断不索纵有此许然彼十难义亦自坏何者为彼难意都不许菩萨有索车之义今纵许一仍更有三谓通别圆有索不索彼不闻名况知其义次疏中又于四教上一一各作四句四四十六句对障除未除机动便四教俱有索义此则三藏菩萨虽未除障其如机动不得不索则便古人十难无一句可取何优劣之有也。

　　次更录车体文略评诸家优劣者夫大车之喻彰一经之正体乃开显之大纲久秘之至谭三周之共显迦叶僧首于兹而获悟空生上圣由斯而述领傥立理不当其失非轻观古诸师无一可取故此略录。

　　经云尔时长者各赐诸子等一大车其车高广众宝庄校等。

　　第一征六家明车体义兼略随后评失次出天台正解初光宅师取佛果尽智无生智为车体仍以待昔为高广妙乐记主评光宅此义有五失一者因乘无体乘何而出(由彼秪云佛果二智不知因缺所乘)二者名滥小乘果尚须索(此二智同二乘所得二乘尚须索车佛果如何为体)三者以用为体能所不分(智是照理之用指用为体颠倒何甚况下文自有白牛譬智能所何分)四者待昔无绝开权不成(今经具论待绝二妙绝待正在开三成一故名绝待待昔为高广秪得相待开权不成正违经意过莫大焉)五者摄法不遍以隔下凡(今家明等赐无间于三恶岂局于果智)别教尚无尽智之语况复圆耶秪自智名尚未于大况为大体耶光宅尚示况他人乎更复重列诸师次庄严师取因总万行为体上求为高下化为广评曰此师取因又阙果体况行是车上具度上求下化四教皆然何足显此次一师不取功德唯取智慧为体次一师取福慧共为体次一师取有解为体有解有运故无解无运义故不取次一师取大乘实慧方便为体亦取有运意已上六师理虽多端其过一揆与而为论并是车上具度夺而为语并用昔日藏通权教智慧功德望今部意既都无体具度何在。

　　第二天台师正出车体者先总斥古师次今家正出初斥古曰诸师释佛乘之体而竞指车上具度何异众盲触象诤其尾牙次正出体曰诸法实相正是车体众宝庄校皆万行修饰耳消文作三意初明车体高广次释白牛运驾三释又多仆从具此三法方成一车运载资成到究竟地何者若车从赐边应用果地三德释之高广大车即法性法身德也驾以白牛即能导般若德也又多仆从即资成解脱德也三法一体非纵非横不并不别不可思议之佛乘也此乘微妙非遍而遍横周法界之边际非深而深竖彻三谛之源底故知法界之语不遗阿鼻之色心三谛之言何独二乘之理行故妙乐记释子等中云且云本习应遍诸法一物不与不名等赐所谓色心逆顺依正行理因果自他解惑小大福慧故知等赐秪是开彼三乘六道无非一如一一如无不遍摄遍具遍入一切众生谁无四方道场之分谁不理有大车具度苟不然者何以开佛慧于众生示衣珠于醉士指此开示义当赐与又经有车等子等心等三意车且据佛法子是众生心等二处以事故分三以理故称等华严云心佛众生三无差别其致一也此则等彼十界方名大车无法不具方名等赐岂同古师无一可据优劣之意已足可见更略释妨显理者问若以果佛之法赐与众生众生受赐只合顿齐妙觉何故开显之后有居相似观行名字等位者答若论法等何待受赐然后方齐净名云一切众生本涅槃相不复更灭本菩提相不复更得菩提涅槃岂非果法众生本齐何俟今赐应知今赐须指解行若果若理虽有赐义还成未赐故今文明子等中有通子别子通子即一切众生皆是吾子此指正因佛性未结缘者而名为子既无缘了但成理赐通收为子别子者曾结缘者也了因则不遗一句一偈缘因则无间低头举手皆成佛道且论结缘亦非容易如大通下种中间成熟今日方脱磨界为墨点土为尘指尘为劫于今犹有住声闻地者乃是至后值余佛方信经云其智慧门难解难入斯言有在世人才闻即心是佛便自端拱不肯修行谓己均齐如此即佛秪是众生还即众生但是理等故也故天台凡释即佛即涅槃等语以六位明即故初后不二灼然是佛六故凡圣不滥迷悟甄分言六即者一理即佛二名字即佛三观行即佛四相似即佛五分证即佛六究竟即佛此六义事理具足因果两备学圆顿者足可依凭免增上慢经云乘是宝乘游于四方直至道场六即义也古师二义毕。

　　次第二别录慈恩基法师破天台义以天台引大智度论释法华佛住之义故彼有妄斥然非谓彼师秪此一短非是天台独此一长特是取其最近事义及浪斥之文览之易见者也。

　　经云住王舍城耆阇崛山中。

　　第一录彼释经住义及破文疏曰第四所游他处也游化居止目之为住住者居止游处之义居止在山游化城中佛依此中游化安处古人因此有解圣天梵佛等住住名虽同义意全别语䆳义幽之处曾不属心名同义别之文虚张援据此为未可也(已上具写彼文)第二引天台消文者凡作四释一因缘释二约教释三本迹释四观心释第一因缘释者即四悉檀利益因缘也自有四番疏云住者能住所住所住即是忍土王城能住即四威仪住世未灭此则世界因缘释住也又住者住十善道住四禅中此即为人因缘释住也又住者住三三昧对治因缘释住也又住者住首楞严即是第一义因缘释住也(云云)第二约教者三藏佛从析色门发真无漏住有余无余涅槃通教佛从体色门发真住有余无余涅槃别教佛从次第门入住秘密藏圆教佛从不次第门入住秘密藏次判粗妙者前三佛住能所皆粗后一圆佛能所俱妙次开粗显妙者今经开前三粗成圆一妙能住所住唯一妙住也第三本迹解者三藏佛应涅槃慈悲垂迹生身住世通佛誓愿慈悲扶余习住世度众生作佛事别圆佛皆慈悲薰法性愍众生故垂应法界当知四佛住本佛住以慈悲故住忍土王城威仪住世是名迹住此且约体用权实本迹消文也第四观心释住者观住于境或住无常境或住即空境即假境即中境故名为住须对三教次第及圆不次第三观论住义也评曰住义正出大智度论天台引用亦非自立论云住者四仪住世(今文世界一释)复有三种一者天住即今文十善二者梵住今云四禅(今为人悉檀释)三者净住今云三三昧皆名异义同(今对治悉檀释)论又云布施持戒善心为天住四无量心为梵住三三昧为圣住圣即净住论又有四住天梵圣佛住也如佛住者即今文首楞严住(第一义悉檀释也)此师不曾读大智论此是彼论释住正文只见天台此释不究所出便妄斥云古人因此有解圣天梵佛等住住名虽同义意全别语䆳义幽之处曾不属心名同义别之虚张援据寻此斥意殊为孟浪略书五失一不究所自妄斥大论释住正文论言义意全别二不善论旨论明以梵圣等释佛住有二意一从通以趣别二将胜以摄劣言从通者从广之狭也从胜者佛住王城必摄欲色及三果等彼师既不知文安能知义三不知佛住处及所住法抑同凡夫住山城而已言住处者普贤观云其佛住处名常寂光安得不肯今家约首楞严释佛住耶所住法者经云佛自住大乘如其所得法定慧力庄严以此度众生又安得不肯今家约圆等教明佛住耶四不知释文都失大益今家四悉四教四本迹四观心凡十六法门释此住字彼但得世界事相一悉檀意凡失十五门却斥云虚张援据应未可也五经隐妙乘其过莫大斥云语䆳义幽之处曾不属心今问法华一部从妙字已去讫于而退何语不䆳何义不幽经云初中后善其义深远其语巧妙岂令佛住之语之义不䆳不幽耶又反此而验是兹幽䆳谁不属心耶若直事解经文言佛住王城识字者皆知何劳笔墨徒如翻沓邓艾文谈此师不读天台别传南岳叹云文字之师千群万众寻汝之辨莫能穷矣岂是一人觊觎耶应知陀罗尼菩萨能演说一句一偈至于一月四月乃至一岁诸所说法随其义趣皆与实相不相违背又安同常人述名相而已其余大体文义不协莫可悉举谨录诸师毕。

　　次更略录天台立教户牖释经方法永异诸家止观第七云又今有十意融通佛法一明道理寂绝亡离不可思议即是四谛三谛二谛一谛无谛随情智等或开或合若识此意权实道理泠然可见二教门纲格匡骨盘峙包括密露泾渭大小即渐顿不定秘密藏通别圆若将此意声教开合化道可知三经论矛盾言义相乖不可以情通不可以博解古来执诤连代不消若得四悉檀意则结滞开融怀抱锁折拔掷自在不惑此疑彼也四若知谬执而生塞着巧破尽净单复具足无言穷逐能破如所破有何所得耶五结正法门对当行位修有方便证有阶差权实大小贤圣不滥增上慢罪从何而生六于一法门纵横无碍纶绪次第亹亹成章七开章科段钩锁相成生起可爱八怗释经文婉转绣媚总用上诸方法随语消释义顺而文当九翻译梵汉名数兼通使方言不壅十于一一句偈如闻而修入心成观观与经合观则有印印心作观非数他宝唯翻译名数未暇广寻九意不与世间文字法师共亦不与事相诸禅师共一种禅师唯有观心一意然或浅或伪余九意全无此非虚言后贤有眼者当证知也(已上录文)一家说法无滞者唯依十中初意明理不可说多用涅槃生生等四句不可说及诸经有不可思议等句随时引用既存理寂灭次依十中第三四悉檀意赴缘立说无说而说说则离过亦用涅槃四句文后复云有因缘故亦可得说言因缘者即是四种悉檀利益因缘也何名悉檀多解不同且依南岳师云悉是汉音檀是梵语悉之言遍檀翻为施即是如来用四种法遍施众生也何等四法一者世界悉檀得欢喜益二者各各为人悉檀得生善益三者对治悉檀得破恶益四者第一义悉檀得入理益文出释论义甚该博论云四悉檀摄八万法藏十二部经如来一化形声两轮此四罄摄前三属事后一属理此事理四法起一切教起一切观若一往直对起四教者世界起三藏教为人起通教对治起别教第一义起圆教一一教复各具四悉方成一教又教教四门门门四悉一一门各依四悉起诸观行故云起一切观所以教门殊途异说皆出自大圣四悉赴机适时利益古人不了连代诤论良由迷悉檀意也既知四悉因缘可说故随机立种种理依理设种种教故十中第二意即有渐顿等八教生焉第四意秪是约观破执第五意秪是教观行位第六秪是四辩无碍说有伦贯后之四意在文可见细寻十意粗识天台教门户牖消释露布用此临文思过半矣恭惟　太保相公宿受　佛记寄踪辅相转大力轮护持正法遵式忝承　顾问识见暗短集录非要伏惟　台慈俯赐　鉴览幸甚幸甚谨状。

　　天禧四年六月日天竺寺传天台教观沙门遵式状

　　答王知县书

　　遵式学浮图究心者也浮图示物了性者也性心之体也心性之相也究心了性号浮图也迷体执相号众生也心性一也体相非二也孰乎无心有心者孰不可同性也心性者何也心空无相者也终日求之心了无得也故浮图顺之说一切法空荡然无物以示其性也矣又心性者何也心亦有相者也能具诸法往无不造者故浮图顺之说一切法是有虽空能象以示其性也矣又心性者何也心能不偏居乎中道者也盖不可以有无偏得心者故浮图顺之说一切法皆实中道不空不有以示其性也矣性本不异三即一也一亦不一一即三也盖全三之一也全一之三也究而言之乃亡其三一也存之者照也亡之者遮也亡照一也盖不可得而思议也故浮图云无有定法而可得也繇是浮图之说虽广不逾𤙹𤙹虽多同归于性也故云了性者浮图也迷心者众生也(浮图即佛陀也今人从略止云佛耳)或静夜闲坐依而照之见佛不远达性非遥但识己心遍了诸法岂在地求矣若其然者形疏道密常得面会噫世有不信浮图者还谤己心临池唾影不觉毁面尔拟更他论恐乱正谈遵式白。

　　杭州千顷众请净智大师住持开讲疏

　　教将东被先寄其人罗什以译梵成华使言如佛口智者乃约经敷义以理尽佛心一家之八教既扬二京之百氏息唱邈哉大化自此而彰微言在兹诚由善继先圆照大师祖承哲匠仪范真从惟岁敷扬待人嗣续逮乎比首之夕薳有东壁之照神足智公大师幼从落䰂长自发蒙孔鲤虽无于异闻颜子素称于好学事多默识义出生知加以碧云暮入之声诗彩笔梦传于丽藻宜荷乃师之寄广来求我之蒙方今王道平平淳风荡荡荐扬大教用祝　丕图谨疏。

　　请杭州沈三郎(净月)雕大悲香像疏

　　伏以优陀瑞相刻雕本自于天人陶侃灵仪裁制信非于凡手故得金姿俨若月面宛如永作百代之方猷长与群生之依怙伏惟别驾方腾上国早别余杭毗首天生于人间须摩提化于像末愿移玉趾暂届丹丘无见多辞须谐恳请谨疏。

　　授学徒崇矩论师讣请讲辞

　　咨尔钦若承意将光烈于乃祖泽润于来学是弗由名闻而丧志焉昔者圣人之化世也务在佛乘非缘小道时既未可不获而赞三五矣及其大机道契始诰多方咸会一实所以通乎不二者盖示一切众生中佛之知见也谓以十界十如权实之理为所示法也以不二平等大慧具足五眼名佛知见也我之既尔彼彼咸然依正莫殊初后不二十方唯一斯之谓欤故其经曰法华其所由修入曰摩诃止观我天台智者志在斯经行在止观承之于南岳传之于章安章安传二威二威传二溪七祖之后禅慧者寡不复的授但散传讲说而已矧今之时多怨难信汝将转说于亲里也勖哉被忍为衣人慈为室处空为座身远众恼口寡世论意防轻慢慈心授人是曰三轨是谓四行名安隐说也若遇好机当直显示一尘一念理性三千即空即中三谛具足三智无减即念而示令识种性念体周遍圆具诸法显体德量秪此妙性三因为言三千即空性了因也三千即假性缘因也三千即中性正因也既了一念当示止观十境妙种咸然一一十乘随境照性以性了境使一一心境咸成三德勤勤点示令今后世妙位可阶设遇多疑怯者当于一实作安慰说咸令进趣何哉怯生死者宜赞法空畏二乘者说如来藏惮勤苦者谈性缘了计自然者说修显性是则内不乖实外应物机闻者心喜名安慰说若谓不知根性问津可识此亦名但以大答亦曰随宜为说若都无益勿恼众生但用归戒致人天道俟善知识后后得度能如是者乃可说法名吾法子反此非吾徒焉吾今授汝香炉如意手书诫辞一秉一挹心体吾意善护自他勿令断种祥符六年二月十有一日授尔辞。

　　诫弟子本融阇梨

　　勖哉融也汝吾法子解以正心行以端己内明外识万人师轨解或迂疏行近浮伪心劳日拙万人所弃无长于己无短于人推喜于物引恶于身以义以信可止可振从容中道何悔何吝德动物貌则可行教忍衣是被空座是效三轨在躬大车崇崇自运运他其疾如风践之既勤德必有邻念兹在兹是用书绅。

　　宋钱唐天竺寺僧思悟遗身赞(并序)

　　思悟法生之子也天圣三年春属予以智者教求冢宰王公(钦若)闻于　上天编次大藏悟曰此非常之事也自隋至今殆四五百载前贤未图罔或不艰愿将助矣乃绘千手像诵千眼咒誓曰事果当焚此身事未行王公薨悟乃益勤无荒弃蚤莫明年既遂八月二十一日乃答誓薪尽尸在郁多覆体俨如其生众咸异乃纯积香木予祝载焚之久乃坏於戏悟俗姓徐父居钱唐幼舍南新县欣慈院出家既受具宿习萌发好游讲席聚学辨问精义入神信法兼进每诵咒身出舍利所𦘕像亦如之日求如市暨灰场三岁信者往往尚获乃喜之作赞六年九月九日始刻石赞曰。

　悟也吾徒　　荷法捐躯　　其𦦨赫赫　　其乐愉愉
　逮火将灭　　俨如加趺　　逮骨后碎　　璨如圆珠
　信古应有　　今也则无　　芳年三十　　真哉丈夫

　　承天寺晓阇梨真赞

　大哉有象　　本乎无情　　风姿月彩　　挺世炳灵
　文行着美　　教观持馨　　天何丧我　　复之杳冥

　　遐榻铭(并序)

　　昔之人择美槚以造榇登瑕丘以标城图贤像于寿藏宴良宾于长室余生五十有九岁知在不永乃造棺以待之目为遐榻盖取诸若安[寢-爿+(攸-ㄆ)]乎永夜非善祝于长龄也复于早暮寄斯禅坐庶观无常以助正道情见乎辞铭曰。

　贵贱兮归于斯　　贤愚兮混于斯
　豪势兮颓于斯　　金玉兮弃于斯
　骄奢兮彻于斯　　恩爱兮诀于斯
　庆昨朝兮荣会　　吊今日兮穷离
　咨夜壑兮云逝　　奋晨风兮告迟
　捐浮生焉若此　　顾人事矣堪悲
　束一冠之皓发　　周万计之载驰
　吾年五十有九　　方事此以待之
　时过目以肃虑　　亦悼俗以与辞
　柏椁外愆孔子　　千㲲内愧牟尼
　存道不雕不饰　　免俗不陋不卑
　寄禅坐于朝夕　　俟启手以安尸

　　嘱弟子哀送

　　夫生之者父成之者师食之者君故使事之如一矣孔子丧诸子服丧三年毕诀而去哭尽哀而子贡独庐家上凡六年而后舍况夫出世之师训我以三学之学生我以法身之身食我以涅槃之食此三者皆极于孔教君父师之义万万矣故金轮剜千炬雪山投百骸以酬半偈良以厚于斯也比见以落簪佩禁者哭诸[寢-爿+(攸-ㄆ)]横经就业者哭诸[寢-爿+(攸-ㄆ)]惟之外斯虽近礼吾窃所不取矣夫儒以传体为亲释以嗣法为适未可独厚于手祝而辄薄于心授欤仲尼犹曰才不才亦各言其子况吾徒也故吾之弟子无间于内外使其左右服勤至死咸一贯耳必奇鉴者然之吾其亡宜削俗请从东林释氏丧仪凡弟子不服不哭苟移哀于道必至矣准梵网经明诲若和尚阇梨亡灭之日及三七日至七七日皆应讲说大乘经律斯佛语也但能退居励行起寒泉凯风之思修香火斋戒之福幽显兼益奚则乖于孝欤吾祖天台将灭诫无哭泣及改服焉仍勖死后为吾忏悔(见别传及遗旨)噫吾从祖也会葬之夕不得以果食广延道俗当行道作无常呗以送之唯应封树悬幡以永标帜今从吾欲凿原丈许下棺复土于坎载筑载封平地而止殖蒿覆上免土墩妨樵采耳。

　　书绅

　　知白汝知日之所为害善之法偏宜远之损恶之道益其用之口无自伐心无自欺勿抱内蠹勿扬外仪欲人之誉畜己之私杀义之始陷祸之基自恃其德必有余讥自矜其达必有余非眷属集树汝宜远之利养毛绳汝宜畏之择而思之惩恶之余何则是宜清香一炷红莲数枝口勿辍诵意勿他思安禅礼像其则勿亏量衣节食其志勿移造世文笔如佛诫之说人长短如法慎之纵对宾侣口勿多辞频惊光影坐勿消时芭蕉虚质非汝久期莲华净土是汝真归俾夜作昼勤而行之。

　　天竺寺十方住持仪

　　吾早观钱唐寺宇数百无一处山家讲院诸法师多寄迹他寺主客相妨师徒系属因相触恼讵免屡迁于时域心便欲创置乃遍访名迹唯古天竺寺遗蓝尚在隋大法师真观所造便讲法华次法侁法师道标法师皆讲华严法华徒近千数则知其地素宜传唱唐中和寺废拱木森然徒仰前修有心无力自大中祥符八年乙卯旋建舍宇略可安存便闻讲席于今十有七载廊庑尚缺无何齿发凋落知死非遥将来讲人焉知吾志虽有王来作十方传教住持然其隆替存人聚散依法傥人无规矩摄众何言众若不存法将谁寄及至尘生高座苔覆修廊牵复无门空嗟来口故立制数章冀存长久愿将来法主秉而行之各念因佛出家依法得住反坏佛法非魔而谁静霭引肠但恨弗能护法常啼破骨岂非志在闻经况乎　遗嘱勤勤忍违于慈诲长夜杳杳忍灭于法灯固宜一哉其心牢秉正法后后相属灯灯继明苟心之不欺则天龙幽赞。

　　天圣八年岁次庚午正月十五日沙门　遵式制法主既德学博富堪可为众依止必先忍衣被体无遣声利破心慈室安人无使恚慢当念然后空座则虚心等说功报两忘苟三轨失御于中十过遂形干外法流致壅何莫由斯(禅法律三师不过出观心论)。法师虽内专三轨外无十过若其徒众数起恼乱亦妨讲说当常行五事以肃外缘一者摄僧财法均平观以净戒务在进修此则名极好摄亦名僧安乐住二者莫置房舍深僻处令德行者居之堂内僧不得无故入主事头首等房舍违者对众罚仍须法主频行按察勿使起过三者差僧出外并缘化切在慎选无使有辱教门四者严禁吊庆及以别请余时约束无使频出城市此皆置患之门五者勖众不得互相背说长短及他人好恶同一师学法无殊途或领解不同当就师决择不得私诤。诸来投出家者祇许法主一人得度余一切不得度亦不得寄籍他寺及带领外怅行者入寺听学其法主所度除先在寺者此后并须年二十已上者已还不得受设有豪势及檀越知识家送眷属子息出家年幼者悉不得受经云不得畜年少弟子沙弥小儿亦不乐与同师此非正是弘经者之明诲乎及年五十已上者亦不应受。法主所度徒弟唯有三事一者入堂听学二者僧事营福三者持诵焚修俱𢡢者给与祠部任从所适勿令在寺其习学营福持诵者复须察其所由有但作名目庇身在寺察得实者仍须驱出其素有勋劳今或老病即终身在寺勿令他适除犯堂制及在外别有过失轻者罚重者出一准堂制治之不得以功庇过更置滋彰一法主频须抚爱辅赞住持者随其劳役合与房舍仍诫众僧勿无辜触恼主事除前人𢤱悷不调有恼众者当罢其主执别求能者或老病不任随众食者当以常住物供给勿令有乏堂中僧有病亦然。法主所度行者尽为供众学习般若余复何用凡来者多是贫乏当隆寒盛暑夙兴夜寐衣被不足袜履不供理须众僧分减衣钵而供济之今后僧若在寺若次请所得施利无管多少并十文抽一入库内并[出/(企-止+水)]卖糠碎麸滓等钱并入供行者用仰首座维那同收掌一处不得权时借贷与人凡出入上历封锁同着字每至春冬各给与钱壹贯文足给剩者留备后阙欠者现前僧敛添令足(同僧利者尽敛莫违)。不得畜养马牛驴骡晓鸡猫犬伤慈违戒计损非少并不得买置田庄裁种桑柘停货出息出入计秤烧尸相冢种种恶求虽欲供僧岂悟邪命大凡法主及辅佐者以慈为本无令损僧害物彼我无益。讲堂内床榻诸殿堂供具此并三宝受用法物不得杂用多见圣前花果盘盂等私将筵席待宾供僧等用深为不可其常住倚卓碗器等一事已上并置怅目法主亲自捡校令前后主事逐一交点破损者令前次人修补全破者填备新置者旋增怅历不得私昧并诫房舍受用床倚众物并须爱护一则损施二则破坏十方僧物其诸殿堂浴室等处各置簿历交代一准常住。此寺素是灵迹多官僚远客无择高下一种承迎凡百供待务在周旋并点捡仆驭茶饭卧铺令足常令知客僧看直不得一事阙失或客入寺知客失候余僧见者急往迎接请升堂命坐后报法主知事等无令阙失一此寺当法主之位务在行教非徒然也须备有德有解堪为轨范虽有德解须备福缘纵备福缘须善勖众德解不全则四方不归亦将何训物缘寡则学人不附福鲜则百一不供众慢则日致弊滥有一于是化导不行况二三四耶当人须自量可否否则举贤者而求退若不自知逊仰众僧举过请退更不肯者仰告公令退不得各惜面情坐看张败非佛弟子非听法人是佛法旃陀罗耳既退不能请能者代之不得请异宗讲者备如　来文。

　　别立众制

　　解行二科学者所志岂在他制然后乃勤后生无知于己德学事同公役既不获已须行严治略示条件后旋增损。晨朝礼佛十念讽经堂头鸣小钟子二十下内须起洗漱毕钟绝都维那时复巡案犹卧不起者七拜至众集磬绝后到者七拜至一半到二七拜金阙一番二十拜一昏黄礼诵参后小磬绝不到者七拜余同前此上下二番礼诵众若未敢潜却者二十拜。集众看读鸣钟子二十下并须毕集如后到罚七拜中间及全阙准礼佛例未打随意前却二七拜。开讲点读实有缘并有疾当须亲白知上座都维那直日随阙一人不白七拜若俱不白辄自寝伏者四七拜除卒重病者得寄语上下座并告都维那知如受嘱不告者准病者罚。卧病经一日已上瘥后并须先白首座都维那直日参堂随阙七拜全阙三十拜。礼佛看读随有急缘求免一番先抽同利钱十文二番二十文仍须白知首座都维那直日或随阙及全阙准诵罚。堂内吃粥食匙筋相触钵鸣作声喧众犯者一七拜。堂内例皆不得接对语话及议论教文如有请对当出堂外犯者二七拜。堂内不得非时于床位上吃果食犯者三七拜斋后犯者一百拜。堂内僧如有外客相访不得于堂内及床位待宾犯者三七拜。堂内僧往别床位坐三十拜卧者出寺。堂内僧须回避上座都维邪及外处宾客不得无礼及僧堂前后架诸处不得语笑喧杂高声犯者二七拜。直日维那粥食二时须为施主如法鸣槌念诵至等供了专在圣僧右肩立接食侍奉失者七拜。凡普请处不到及先退者二七拜。堂内僧欲出园上及邻近寺院须将所为事上白首座都维那直日方得去如不白檀去者三七拜随阙者准礼诵罚。堂内僧有缘请宿出外一宿先纳同利钱十文并牌子到堂司方可给与假如一宿经二宿者罚一百文。请假入城并须廨院止宿上历仰主事十日一报如往别处止宿者罚五十拜再犯一百拜三犯出寺寺内僧共相骂詈者同罚被骂不应一罚一不罚相打者同出寺被打不报者一出一不出。寺内僧盗他物划时送官或盗物不多情愿在寺轮罚者对众决二十竹篦自负衣笼出寺。

　　已上条件各共禀行勿令有犯夫高翥者何患于虞罗潜渊者宁畏乎筌网藉缘进业得益良多依众立身宜知庆幸仰首座都维那专守行用无使有违。

　　凡入浴室略知十事一至门外当先敛容轻手揭帘勿使有风。二回避尊宿上座脱着当知处所勿使失仪。三挂净衣当于高笐触衣当安低处焙衣不得抄炉中火使灰焰飞飏不得抖搌作声焙净衣当安高处触衣当须低畔仍须让上座勿以湿衣统上盖却有妨余人。四不得杂语笑至浴处不得高声索唤并大咳唾坐知上下以巾覆身仍不得将触衣挂中障板上勿使灰皂污溅狼藉当以杓盛灰置䯗间及置凳上勿令灰皂污滴汤槽中。五不得互相揩洗当用巾布把两头磨背或用木手磨身勿搪二边邻坐不得淋洗巾等滴槽中兼不得堂中洗衣。六洗脚及下分当以一手执杓一手揩洗遥灌汤灰勿令污触洗已当二三返灌洗触手令净方可更互执杓。七浴将讫不得起立以汤灌身汤水讫先以净巾覆身旋起旋覆勿令裸露。八出时入时当密覆身不得以疏薄衣覆下分仍开闭门帘勿使作声。九出入鞋履勿使拖拽作声着自履讫当送众履安元处兼覆身湿衣不得带水于床前。十着衣时当用余衣先覆上分却背身着内衣并裙讫却净手后着上衣或失衣履当徐缓访觅不得高声或傍人误着当善言索出门当轻手放帘勿使鼓风作声。

　　仰准上细详依而行之不得有旷仍知沙弥童行不得参僧同浴。

　　纂示上厕方法

　　夫众生形累秽污之事于　大圣之金言出群载之玉牒后生粗行尚不肯从致自招𠎝贻苦难脱今依南山并三千威仪等纂示方法一十五条请各详行。一觉欲出入须早作意不得临时失仪欲大小便当行时不得道上为上座作礼亦莫受人礼当低头视地而行。二须知揖手把瓶不得垂手。三至厕边知有尊宿当且避之。四至厕边先须弹指三下或謦欬作声无人方入已有人弹指不得相逼。五多人住处若厕外有人待急纵未了且须出厕。六上已正住弹指乃踞正踞中不得一足前一足后不得令身倚或夜间黑闇当用厕篦于孔中向前后划令知长短阔狭正不正等。七随上下以渐褰衣不得太高令身裸露须敛衣不得使垂圊中不得大咽呼致使面赤当直视前不得顾听不得低头视圊不得视阴不得以手持阴。八不得涕唾厕壁四边板上及槽溜中。九不得持筹划壁作字用筹了当安板孔中不得余处。十洗净了随手方便把瓶当六七度用水洗若比丘不洗净得突吉罗罪不得于僧座具上坐及礼三宝设礼无福。十一用水不得濽湿不得太费用水不得使前手着后手。十二脱着触履不得安净鞋履常所踏处或触履不净当洗令净。十三磨手洗净用黄土三四度当用澡豆细灰皂角亦不得用灰土处狼藉当须令扫治。十四常具厕筹灰土水皂等不得令阙设见少欠当语直日主者若自手取为善。十五见厕内外狼藉须常洗扫令净拭手布不净当洗令净又僧祇律云大小便已不用水洗而受用僧座具床缛得罪又摩德勒伽云不洗大小行处不得礼拜除无水处若为非人所嗔水神所嗔或为服药等则不犯又三千威仪经云不洗净礼佛者设礼无功德又杂譬喻经云有一比丘不弹指来大小便濽污于鬼面上魔鬼大恚欲杀沙门持戒魔鬼随逐伺觅其短不能得便既知此事上厕须謦欬作声。

　　天竺别集卷下(终)

　　圣宋绍兴辛酉仲秋圆日刊板
