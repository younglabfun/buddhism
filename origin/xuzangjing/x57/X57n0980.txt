卍新纂续藏经第 57 册 No. 0980 四教仪注汇补辅宏记


　　No. 980-A 天台四教仪注汇辅宏记原序

　　天台四教仪集注一编。入藏流通旧矣。特以文约义丰。非广搜经论以阐发之。新学何以深入堂奥耶。辅宏记者。相传山家后嗣。集而记之。所以辅弼集注。而宏扬教观者也。又曰扶宗记。惜沿今不登梨枣。秘之讲座。珍逾龙藏。遂致传写者句读脱阙。字画乌焉。盖一展卷。而指不胜屈矣。予自乾隆丁丑构兹记。癸巳乃得。复获抄本仪注注。暨诸先德集注标本。于是抽闲四载。欣然废寝忘餐。汇成十卷。更其题曰注辅宏记。方思精密重编。公诸同志。以成秉教必要之书。何期草始就。而双目损明。岂夙生之少植欤。抑因缘时节之尚有待欤。留赠后贤。详加参订。以付梓流通。庶几尽未来际。俾见闻者。共得游于三德之秘藏也夫。

　　大清乾隆四十四年岁在己亥七月哉生明比丘示三氏性权谨识

　　No. 980-B 辅宏记补订序

　　如来一代时教。始自道场。迄乎双树。其间顿渐权实之部。偏圆半满之谈。于法华而开示佛之知见。乃大畅其本怀。夫所谓佛之知见者。一念三千空假中不思议绝待之妙法也。宗此者。谓之圆宗。解此者。谓之圆解。修此者。谓之圆修。证此者。谓之圆证。法华偈云。佛子住此地。则是佛受用。常在于其中。经行及坐卧。意不在兹乎。迨迦叶十三传。而有龙树着中论。译之震旦。北齐文师读之。悟因缘即空假中一偈之旨。以授慧思。思师以授智者。智者大师契法华三昧。发旋陀罗尼。创立两种四教。判定一代五时。诚所谓一家教观。统摄龙藏者也。继之者。章安顶。缙云威。东阳威。左溪朗。荆溪然。而天台若教若观之书。于是乎大备。荆溪而下。承之者。兴道䆳。至行修。正定外。妙说琇。高论竦。常照寂。惟远通。法智礼。而教复称中兴矣。法智而下。绍之者。南屏臻。从谏辨。车溪卿。宜翁观。元实印。佛光照。子庭训。东溟日。普智碍。天竺慧。东禅翁。百松觉。无尽灯。灵峰旭。旭师。灵峰一枝之始祖也。作阄祷于佛。得台宗焉。传之者。苍晖晟。警修铭。履源洪。素莲珠。道来成。成师于灵峰为第六世。嗣子嗣孙。今皆分座诸方矣。方成师之讲法武林也。曾授富春单子华藏。以一心三观之要。单子淹通贤首慈恩诸家。尝究西来大意。一夕闻虫声。乃深悟。有颂云。促织促织。汝太饶舌。露冷风凉。声声啼血。故其谈教也。语语从胸襟流出。不偏不泥。贯达诸宗。雄辨若云。所向无滞。殆有获于辨才三昧者欤。单子有门人曰钱子伊庵。潜心内典。与余方外交。嘱较辅宏记补订一书。间有一二损益处。钱子均采入焉。噫。禅林胶理。即而藐修。讲师竞多。闻而拨观。如斯流弊。于今尤甚。曷不玩味乎。兹集。而知不思议绝待之体。境观一如。解行兼进。以速到一切智海。免为增上慢人。不亦庆快平生也哉。钱子书成。而单子已卒。索序于余。余惟是集之由来。及利导后贤之意。钱子述之详矣。故特序台宗授受之源。以公来哲。俾知闻风兴起云尔。

　　龙飞嘉庆二十一年岁在丙子仲冬长至日比丘仪润氏源洪书于武林苕上真寂精舍

　　No. 980-C 辅宏记补订自叙

　　四教仪集注辅宏记者。逸其名。讲师传为帐中秘。余受之华藏单先生。继得示三氏补注于元如师。卒得绍昙上人辨讹于源洪师。皆释仪注之要书也。余慧劣遇艰。复乏净财。翻阅删辑者。迨二十余遍。晨夕祈三宝加被。五载而订定。制聚珍字。盘勉成之。自丙子五月十有二日首事集印。越十一月朔后三日。日在长至而告成。其间较定舛讹。赞襄乃事者。则源师力也。或有问曰。子禀单传于曹溪。何复杂研夫诸教。今尤汲汲焉流通台家之辅宏记者。何欤。余笑曰。宗门运水搬柴。粗言细语。皆西来意。于经论何独不然。然理则顿悟。乘悟并销。事须渐除。应次第尽。子将谓一悟即佛。无事熏修耶。初祖不立文字。而属二祖以楞伽。子独未之闻耶。矧吾侪浅知肤见。三毒勃如。其敢毁木叉拨修多罗。作师子虫耶。且余尝闻诲于华藏先生矣。佛法东流。迄今繁衍者天台。而外标直指者。厥有达磨。阐法界者。厥有贤首。成唯识者。厥有慈恩。余如净宗。密宗。律宗。斯诸祖者。悉大悲为心。各开方便门。以作如来之使者也。然简偏圆。辨邪正。知病识药。应病授药。横竖该罗。教观美备。可以评衡诸家之权实。希一生之登住者。则莫如天台。其习焉而全不奏功者。非空言无补。即一暴十寒。或方便正修境乘之阙漏。非天台咎也。然就天台一家论之。智者。章安。荆溪。四明。诸著述。文富而义玄。幽䆳汪洋。目眩神骇。兼之一家立义。旨各有归。如借用地论教证四种。妙玄借成二意。而辅行借成三意。别行横学无作四门。位浅只应但中。而释签谓附彼教。如斯异同。难以枚举。自四教仪集注。后先叠出。为之括大纲。通旨趣。而后学者。易以抽摘其端倪。是则台宗集佛法十二部之大成。而仪注又为台宗三大部之锁钥。岂不重哉。夫仪注重则阐发仪注以宣扬教观者亦重。辅宏记一编是也。仪注搜引大小乘经论。奚啻百十部。虽有备简。节义。诸书。犹未周且尽。斯记。则详录其引词。疏通其文义。末学钝根。苟能繇斯记以会台宗。其于偏圆邪正。诸家权实之故。了如指掌。夫然后以此自行。即以此化他。将此深心奉尘刹。是则名为报佛恩。此昔所闻于华藏先生。而殷然流通之微意也。若夫灵峰之言曰。四教仪出。而台宗晦。殆有激焉。而为之辞。无烦余之置啄也。

　　大清嘉庆二十一年丙子十一月长至日武林三宝弟子钱伊庵谨叙

　　辅宏记补订凡例旧题标天台四教仪集注辅宏记。示师于辅宏记上。更加一注字。今仍删之。于记下。加补订二字。定名之意。见卷首。记本辑载周详。示师复增十分之三。今研记中。有于义未确者。或烦重非要者。删之。于示师增注亦然。每节次第于仪文前列科题。则低二格。若仪文。则另起一行。而高列高格。其【■原注】上标阴文。次集注。则加一【□注】字。而前空一字。其【□原注】上标阳文。间有原注与集注文连义合者。即不分标之。次记文上。加一【■记】字。记有所遗。乃录示师之所补。别加【■补】字。补仍未畅。再参诸疏以备考。上加【■备】字。庶文不相滥矣。示师抄本外余复得集注标本。未识何师所录。故但加有师标云四字。余如灵耀师节义。天溪师备简补遗。集注问答。绍昙师集注辨讹。义有当采均为增入。而各载其题名。楞严寺藏版。首列悬科。今删之。示师记本。另增贴科。然分科者。为识章节大纲。若过细科。则失于烦碎。故今科从总。刻本集注。所见有三种。互有舛讹。至辅宏记抄本。相沿舛误亦多。今虽校勘。仍虑未周。后检校有得实者。乞为改正。于诸解谬处亦然。唯记中引经论等。或因文句冗长。略为节录。或因旨趣深玄。略添助语。集内似此不少。勿以不见经论原文为斥。将来别部引用。亦弗引兹刻为证。今刻。用聚珍盘集字印成二百部。以为流通前茅。见者珍之。如有刻版因缘。则诸图仍宜挂线。而依原图付梓。

　　No. 980-D 新刻天台四教仪注汇补辅宏记缘起

　　原夫佛祖之道。乃定慧而已矣。定非观无以深入。慧非教无以深明。有教无观则罔。有观无教则殆。教受傅训。观由己行。训乃文字般若。行即观照般若。然后堪证实相般若矣。且如我
始祖智者大师。灵山夙闻。大苏妙悟。降天魔于华顶。转法轮于瓦官。纵无碍辨。称性宣扬。依本迹二门。开待绝二妙。诠显妙经。而有玄义。文句。止观。世称台宗三大部焉。畅尽如来出世。大事因缘。罄无余蕴。第以文博义渊。后世学者。皆望洋而叹。于是赖有高丽国师。妙录文精一轴。命名四教仪。辑三大部之要纲。为大藏教之引钥。傥能酣醉仪文。便可洞悉度生法药。所谓尝一粟而众昧具存。睹一沤而百川俱在也。然而文约义丰。尚难措瞩。叨有南天竺之集注十轴。可谓详且备矣。呜呼。时丁末运。黠慧凄漓。不有性权法师之汇补辅宏记者。而集注虽详。犹不足观也。以是知辅宏记者。诚法门之最要书也。大有裨于教观者。惜乎素未寿枣。学者罕亲。如光绪甲午夏。我　太祖敏公老人。演集注于龙华讲堂。众集二千余指。有是书者。仅惟五六。尚是嘉庆间聚珍之本也。宝逾龙藏珍而秘之。余诸同志。欲觅而不获。欲睹而无书。(闲)虽朽钝。受润有年。原欲念报祖恩。亟令绣梓。自愧赋性愚蒙。欠谙酬应。安心澹泊。乏术点金弗获已掩颜吐舌。敢报檀那。且喜法缘在兹。一举克遂。奈旧本蔓莚。句读未煦。若不少为疏调。初学披读维艰。迩来赴讲不暇。虽间以澄神游涉。频续频荒。其间行列编科。分眉分目。颇遂陋志。屈指三秋。若道完性权法师未了公案。则吾岂敢。

　　时
大清光绪二十三年岁在丁酉春王月既望

　　天台嫡裔后学比丘谛闲书于瓯江古头陀山妙智禅寺之惺寂堂

　　新刻辅宏记凡例是书乃大藏纲宗。台家心髓。大师说大部于隋。观师录心宗于吴。岗师述集注于元。示三师获辅记于乾隆丁丑钱居士制聚珍于嘉庆丙子。迨至于今。始能殃梓告成。嗟乎。说经难。着经尤难。而刊印流通。亦未敢擅言其易。愿同志者。毋得以为轻忽可尔。辅宏记者。相传谓台宗后嗣。集而记之。惜乎逸其名。弗克显标记主耳。是书旧题。标天台四教仪集注辅宏记。示师于记上加一注字。伊庵居士删之。复于记下加补订二字。兹者摄别从总。唯目之谓仪注汇补辅宏记耳。记本辑载周详。示师复增十分之三。居士补订时。重烦者。删之。未已者。补之。今所刻者。凡遇仪文。俱列科判。注文。记文。皆另起一行。仪注二文。咸列顶格。设二文中有原注者。仍用小字附入二文之下。若注文。首加阳文注字。而记文。则低一格。以是释二文之辞。故宜尔也。则首列阴文记字。然示师所补之文。仍标阴文补字。居士备考之文。亦标阴文备字。如是。则来学开卷了然。如视诸掌。𠁼庵居士所得标本补入之文。仍用有师标云四字。余如旧例(云云)。楞严寺藏板。首列悬科。居士删之。示师贴科。余所未睹。然分科者。原为易识章节大纲。居士厌烦删去细科。以予之钝目瞩之。似未堪略。今依仪本旧判。少加详易。增补文前。愿同志者。垂赐鉴原。𠁼庵嘱云。如有刻板因缘。则诸图仍从挂线。兹宜从命。故将直说转画成图。俱照集注参正。古疏随文科目。多不俱提。如一科分三。但标首科。今亦从之。奚敢逞能别调耶。古德标科楷式。巧用干支。以别科目层次。今亦承用。以是书章节繁叠。二十字未足为标。复用号码之数。依次标科。实欲从流觅源者便。非露拙也。以章节科中。虽大科分几。或子科复分。每科之下。但标其初。未曾俱列。今于记前另设略科提纲者。以为索本讨源之便耳。(不肖)少而乏读。智不逮人。况未遍亲高哲。富玩古疏。今刻是书。唯遵前印疏理文节次第。未敢擅自移易。虽编科参梓。少有所补。一一俱依备简补遗。掉直文面而已。注既十轴。记亦十轴。今疏理记文。仍分十轴。以其页数过多。订本甚厚。恐翻阅者未便。故剖之为某卷上下。庶几可以薄订矣。盖为珍重佛法。非敢擅易也。赐览高贤。幸垂谅我。

　　

　　No. 980-E 天台四教仪注汇补辅宏记卷首

　　时教图

　　<PIC>X57067401.gif</PIC>

　　妙乐。顿等四教。是此宗判教之大纲。藏等四教。是一家释义之纲目。若消诸教。但用藏等其文稍通。若释法华。无顿等八举止失措。

　　释签。依如来藏同体权实。大悲愿力。随顺物机。不获已而用。既机宜不同。致法有差降。从一实理。施出权理。权实二理。能诠教殊。故有四种差别教起。

　　【■备】注释经论。只须长行直解。故玄签文句止观等书。均少图式。惟四教仪集注。作图甚多。今本仍依仪注图式写入。以俾学者易焉。

　　△初释图中时教之意。

　　【■补】部首旧列有时教图。首标如来藏心。不特明一家教部宗源。即如来一代教观。知惟心具。开卷了然。故今先明图。以明如来之教。依理而起也。理者何。即众生心。夫众生现前介尔之心。一念三千。即空。假。中。不可思议。当体绝待。无可诠显。姑作一圆相表显之。然此心体。何名如来藏。如来。果人之号。藏者。含藏之义。众生之心。含藏佛果。智慧德相。故作圆相。以表因心果觉。无欠无余也。依此起教者何。如来睹明星悟道时。叹曰。奇哉。众生具有如来智慧德相。但以妄想执着。不自证得。是以兴慈运悲。依如来藏诠中实理。而起圆别二教。以度迷中利钝之机。又依如来藏偏真权理。而起藏通二教。以度迷真利钝之机。此化法四教。从理起也然如来惟以一佛之知见。咸令众生。开示悟入。意在法华之纯圆。只缘机器未堪。最初兼一别教。是为第一时华严之顿。大机虽悟。小机未闻。于是脱珍着弊。但说三藏。令二乘革凡成圣。是为第二时渐初。次至方等。弹偏斥小。叹大褒圆。对半明满。四教俱说。令二乘密得通益。是为第三时渐中。次至般若。融通淘汰。转教付财。带通别二。正说圆教。令二乘密得别益。为第四时渐末。于此四时中。如来一音演说。众生随类各解。互相知者。名不定。不相知者。名秘密。此化仪四教。从理起也。至法华。开权显实。咸令开佛知见。乃畅本怀。次说涅槃为未熟人。名捃拾教。亦为末代钝根。名扶律谈常教。追说四教同四味施权。追泯四教。同法华显实。与法华既同时味。总为非顿。非渐。非秘密。非不定之化仪。从理起也。至于藏教。成生灭真俗二谛。通教。成无生真俗二谛。别教。成无量隔列三谛。圆教。成无作圆融三谛。虽四种不同。皆如来化法所摄。莫不从理起也。以是知如来藏心。体也。五时八教。用也。盖从体起用。正显心具之微旨也。问。如来藏。乃无明阴妄心。世尊觉满。藏理已显。所起时教。应云从真如理上而起。何以标如来藏耶。又心佛众生。三无差别。何以独标心耶。答。一家明理。就迷就事而论。不同他家。及与山外。【■备】他家。指台宗外各宗法师。山外。指台宗内背宗各师。如四明之徒。净觉师等是也。以清净真如。离妄立真山家。即妄全真。开初心圆观也。山外隔历。近乎别教。佛祖统记内详辨。【■补】理指清净真如。若指此理。祇齐今家别教。非究竟说。山门立义。所以超诸家者。正由此也。又一家纲格。不出解行。解。则诸佛。众生。色心。依正。趋举一法。无非此理。行。则的指内心。玄文云。佛法太高。生法太广。于初心为难。观心则易。今云如来藏心。意欲学人举纲挈要。依教以起观也。苟能洞了此图。则一家教部。性修解行。思过半矣。胡可去哉。【■备】立图本意。似将一代时教。括入一图。使人了然易明。今加以性具各解。与来哲有裨。存之。华藏老人曰。藏教。灭俗显真。故真谛无俗。俗谛无真。为不平等之真俗。通教。具体色真俗二谛。不知中谛。别教中谛。与真俗隔历不融。惟圆教。一中一切中。一假一切假。一空一切空。即三即一。遮照同时。此为佛知见矣。图中收归三谛者。以前皆判教相。非证莫了。必须修三观。证三谛。始免数宝之讥。意深哉。

　　△二释图下原引之文。

　　【■备】初引妙乐。示判释纲目者。前四时中。顿等四教。可知。法华非顿者。明非隔渐之顿。正是会渐归顿也。故以顿等四教。为此宗判教之纲。既定纲已。后以藏等四教。详释五时。用顿等化仪之义。故为纲目。若消下。谓前四时。未经开显。但用藏等。各论当部。不举从顿施渐。会渐归顿。及秘密不定等大纲。犹可消通。若释法华。无顿等八。则五时之化仪难彰。偏圆之化法莫辨。相待。绝待。义俱不显。举止之失措也。宜哉。次引释签。明起教者。如来藏理。本一中实。但小机思息化城。令证偏空。谓之权也。虽分权实。理元是一。故曰同体。我佛依此。而起大悲。乃为实施权。不获已而用也。然既随机立法。则从实出权。已分真中之殊。复因诠真。分藏通。诠中。分别圆。故成四种差别也。

　　△次释序分二初序题。

　　天台四教仪集注序。

　　【■备】此玉师序集注所由作也。

　　△二序文。

　　天台四教仪者。实教门之要道也。

　　【■补】天台大师。以两种四教。判释如来一代。所说五时圣教。开本迹十妙。说止观十乘。依之修者。得道如林。大师灭后。章安大师。结集广本。有望洋之叹。高丽法师。于广本中。略录判释仪式。曰天台四教仪。由是学者。易得纲要。故玉岗师。标美乎序首也。仪注曰。教者。通指如来一代大藏也。教为入理之门。故曰教门。

　　自昔至今。注释者众。或略而不备。或博而太繁。矧又节去正文。但标初后。苟非精诵者。莫之能阅也。

　　【■补】昔指宋开宝间。至于元之元统时。三百余年。注释者。有苕溪。玄粹师。备释二卷。神智从义师。集解三卷。舜江弘济师纪要三卷。其间更有注作。故云众也。略者。文简而理不周。博者。辞紊而意不切。此集注所由作也。初后者。初。谓一节首。后。是一节末。谓但标每节首末之文也。背文。曰诵。对文曰读。但标每节前后。苟非熟诵者。莫能翻阅。何以导进新学哉。

　　今集诸部之文。注于其下。将无便于披览者欤。其间一二与诸家有同异者。盖述所闻于先德。非任胸臆也。若夫文末正修。初乘观法。文虽简略。理亦备焉。

　　【■补】诸部。谓采集经论及一家教部之文。言同异者。如释题之从通。分天台如来两种仪式。及文义二通。乃至辩同体。异体等。与诸家有异也。先德。指净慈志云师等。蒙润。南屏八世。桐州之孙。学法古源。承嗣竹堂。此书。既集诸部成文。及述先德所谈。故非胸臆说。罔欺后学也。若文末示观。意在起行。务从圆门深入。故于正修。唯明圆行。文虽敬纸。一念三千。空假中理已大备矣。夫一念三千。即佛知见。山家精髓。教观纲要。佛佛手授。祖祖心传。唯此而已矣。今但略举初乘者。十法成乘。以不思议阴境。为今正观。可摄下九故。

　　诸新学人。究心于兹。忘言忘思。筌罤俱掷。奚以是为。然能尔也。则无适而不可。亦岂离是云乎哉。

　　【■补】初则依言开解。继则行起解绝。设有毫发当情。即以四性推破。推之既久。情念自尽。圆具之理。一旦豁然。回超言思之表。是为不思议境。此惟观智所证。故曰忘言忘思。盖理既圆悟。如得鱼而忘筌。获兔而弃罤也。是。指仪文也。适。往也。

　　【■备】人能精研仪注。则于性。修。事。理。因果。自他。融会洞彻。由是集之约。以窥大本之广。复括大本之广。以归是集之约。依教二利。取舍自在。无往不可。然契理忘言之人。益知教观纲宗。不离是集。故序末深致意焉。噫。斯道之不明久矣。禅宗。不立文字。而目为毒海。教家。不务禅观。而逞彼唇枪。惟我玉师。阐解行同途之旨。揭性修一契之源。非斯人。吾孰与归。源师引藕益师语。作问答云。四教仪出。而台宗晦。如执死方医变症。此意如何。答。藕师䇿进学人。广探大部。不可守此自隘也。仪注一书。使初学者从约至博。为教观基址也。

　　时元统甲戌夏五。南天竺白莲华沙门蒙润谨序。

　　【■补】此纪时也。元统。元。顺帝年号。南天竺。杭州山名白莲华庵。在天竺玉几峰侧。传云。法师讳蒙润。字玉岗。海盐人。年十四。依舅古源师。授天台止观诸书。即了大意。源师寂。事竹堂传师嗣焉。出世主海盐之当湖德藏。迁杭。上演福。下竺。诸刹。后居白莲庵。专修念佛三昧。著有四教仪集注十卷行世。辩讹云。夏五。出春秋。不言月者。史阙文也○逸叟云。余。久欲发明圆图序注。不藏法侄。持憩师讲录来。乃芟繁存要。附于辅宏记前。以惠后人。示三师云。余自乾隆丁丑。觅辅宏记。癸巳方得原记。错误者。录较补正。其间旁引仪注。注及先德细标训释。更其题曰。注辅宏记。仅成稿耳。圆图序注。乃云栖憩西文所述。陶径逸叟。复加删补。为素莲老大师所珍藏。今复得之。汇入注辅宏记前。将非尽善也夫。

　　【■备】憩师圆图序注。详加删润。原本复有释此题玄义一篇。所判体宗用教。勘非切要。故删之。

　　No. 980

　　天台四教仪注汇补辅宏记卷一之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△将释此文总分为二。初释题二。初标注题。

　　天台四教仪集注。

　　【■记】初标题。天等四字。标大师所立之教。仪字。乃谛师略录之文。五字原题。又为润师所集。注。即注题也。名集注者抄集典章。注解要义也。盖大师。纵无碍辩。说教观诸书。其词丰。谛师。录大部文心。成一卷仪式。其文约。润师。复集诸文。而加注之。乃有十卷仪注行焉。

　　南天竺沙门蒙润集注。

　　【■记】次标人。天竺。应云印特迦罗。此翻月。有东南西北中。五天竺国。

　　【■补】然此。非印度之南天竺。隋。真观师。于杭州龙井。立精舍。名南天竺。后玉师居之。以成集注处也。沙门。解本卷。

　　【■记】师。取法雨润彼群蒙意立名。法华云如彼大云。雨于一切。如其种性。具足蒙润是也。

　　【■备】注家题。乃记者所标。记者厥功最伟。惜轶其名氏无从考列篇首。辅宏者。拟附止观辅行传弘而立。谓博搜详记。以辅成集注。弘传利物也。示三师。讳性权。住武源集福院。遍抄汇补。勤苦累载。传法支派。亦未及备考。今题。标辅宏记。及列示师汇补下。特加辅宏记三字者。不敢没记者苦心也。较订者。虚衷细较。删冗阐真。订成以备考定也。

　　△二释仪题。

　　天台四教仪。

　　【■记】初标题。此有通别二义。天等四字是别。盖西土有龙猛四教。东土有光宅四教。苑公四教。晓公四教。玄签判教章广明。今云天台四教。是别题也。仪字是通。如补助仪。放生仪等。通以此立名。

　　【■备】言龙猛四教者。即龙树菩萨。以阿含小乘为有门。大品般若为空门。深密等诸大乘经。说有谈空。互相无碍。为亦有亦空门。中论等说一切法。皆即空之有。是非有。即有之空。是非空。互泯互融。即第一义。为非空非有门。光宅四教者。以羊车比声闻。鹿车比缘觉。牛车比菩萨。白牛车。拟大乘菩萨。唐。元晓公四教者。一。三乘别教。谓四谛缘起经等。三乘共学。内二乘未明法空。是别相故。二。三乘通教。般若深密经等三乘共学。于中说诸法空。即是通相。三。一乘分教。梵网经等。不与二乘共学。名为一乘。于中未显法之周普。名为随分。故名一乘分教四。一乘满教。如华严经等。具明法界圆融周普故。苑公四教者。即唐贤首。藏公弟子苑公。因宝性论有四种众生。不识如来藏立四教。一。迷真异执教。谓凡外迷真。广起异执。二。真一分半教。谓二乘。如不变随缘二义。但得随缘。不得不变。故名一分。于随缘中。唯说生空。不说法空。故名为半。三。真一分满教。谓初心菩萨。但得不变。不得随缘。故名一分。于不变中。双辨二空。故名为满。四。真具分满教。谓菩萨具随缘不变二义。显真实理。识如来藏故。

　　【□注】天台。山名也。天者。颠也。元气未分。混而为一。两仪既判。清而为天。浊而为地。此本俗名。且依俗释。台者。星名也。其地分野。应天三台。故以名焉。如辅行一(上十七)。

　　【■记】颠者顶也。高无上也。元气未分为太极。清浊已判为两仪。所谓气之轻清。上浮者为天。气之重浊。下凝者为地。是也。此从儒释。若据佛经论。光洁。自在。神用。名天。又身胜。乐胜。名天。如三卷天道中释。星者。散也。二十八宿。列位布散。各有分属之野。故云分野。其地既上应三台之星。故山亦以天台名焉。

　　【□注】此山即大师栖身入寂之所。盖以西方风俗。称名为尊。此土避名为敬。故以此处显其人也。复以人命家。则天台为宗矣。今题意在焉。

　　【■记】此明大师始终缘着此山。故以此命题。辅行云。西方称名为尊。如子之名。兼于父母。佛当生彼。预设此仪。使慕德称名故也。此方避名为敬。故以所居。显其人也。

　　【■备】辨讹曰栖身。应云栖真。以大师避世守玄故也。律中。西土亦以避称为敬。如曰。不得称二师名。人问。当示一字。若更问。当曰义因缘故。名某甲。又根本有部。乞戒词曰。我因事至。说邬波䭾耶名。邬波陀耶。名某甲。古师准此。故有上某下某之称。至佛菩萨。万德洪名不讳者。如此土称谥号无异。又当别论也。予。按阿难陀。罗睺罗。皆名非谥。然律中。有是词避称之。义亦有之。双存可也。

　　【□注】四教者。别文明化仪。化法。有乎八教。今但言四教者。以通名立题。义摄两种。盖非化仪无以判。非化法无以释。一书之旨。莫越于斯。教者。圣人被下之言。亦诠理化物为义。

　　【■记】今题标四教者。谓顿等。化仪四教。藏等。化法四教。虽有仪式方法之殊。总不出四字通名也。盖如来一代时教。化仪以判定。化法以分释。故题以四字通名。摄两种四教也。被下之言为教者。佛菩萨大悲益物。言普被于当时。教普被于后世也。诠理化物为义者。谓鉴机谈理。转化物心。故化仪。有顿诠渐诠之别。化法。有诠真诠中之殊。四教义云。此四通言教者。以诠理化物为义。大圣于四不可说。用四悉檀赴缘而说。说能诠理。化转物心故也。

　　【□注】问。或约化仪立题。乃据签文。化仪四教。文义整足。任运摄得三藏等四为证。或谓颁宣藏等。以为顿等。谓化仪无体。又谓顿等四教。古师亦用。藏等四教。起自天台。以此为化法立题。今何以从通名耶。

　　【■记】此料拣从通立题。

　　【■备】设问有三。一谓四教之题。的约化仪。盖据释签。解秘密不定中云。且寄三法。以出其相。何者。以此顿。渐。不定。三法对秘密故。则化仪四教。文义整足。任运摄得藏通等四故也。二谓四教之题。的约化法。盖据辅行。明判教文云。如来权巧。善达物机。颁宣藏等。以为顿等。可知藏等化法有体。顿等化仪无体故也。三谓四教之题。在天台。的约化法。盖化仪四教。古师亦用。妙玄云。南北地师。通用三种教相。一顿。二渐。三不定。华严为化菩萨。如日照高山。名顿教。三藏为化小乘。先教半字。名有相教。十二年后为大乘。说五时般若。乃至常住。名无相教。此等俱为渐教也。别有一经。非顿。非渐。而明佛性常住。胜鬘光明等是也。此明偏方不定教。此之三意。通途共有。惟藏等四教。天台独创。故以化仪立题。有滥古之讥。以化法立教。有专家之美故也。今从通名何耶。

　　【■补】任运者。如顿。则摄别圆。渐。则摄四教。颁宣者。谓颁布宣扬。颁宣藏等四法为渐。颁宣圆别二法为顿。颁宣藏等同听异闻。为不定。互不相知。为秘密。故化仪无体。

　　【■备】释签。寄顿渐显露不定三法。以出其相者。秘密说法。其相难出。故寄三法。对秘密而夹出之。则秘密之相可知。而四教整足。妙乐云。秘密不传。降佛以还。非所述故。因后叙出。乃可传耳。又古师。但立不定等三种。今云四教亦用者。以显露秘密二种。同属不定摄也。偏方二卷解。

　　【□注】答。化仪。化法。有体无体。或彼此相摄。文各有意。皆不为此立题而设。况古师所立顿等。与今不同。故妙乐以题等藏等。为天台一家判释之纲目。今此一书。既明判释。立题四教。岂偏属乎。

　　【■记】化法二句。牒辅行意。彼此相摄。牒签文意。各有意者。

　　【■补】签以玄文。但举顿渐不定。对显秘密。故不举藏等。辅行颁宣藏等。以为顿等。申用教意。显教门纲格。不举顿等。是知二文。各有攸归。皆不为此立题设也。古立不同者。妙玄云。南北师。通用三种教相。如日照高山。名顿等。签曰始自华严。终至法华。皆有顿义。显露中。唯除鹿苑。余部。皆有顿故。名顿教。不定。亦复如是。乃至明鹿苑初成。亦有顿义。况诸经部。

　　【■记】南北诸师。通用三种。所立不定者。专指胜鬘。及金光明。今家判。味味之中皆有不定。如玄文云。一时。一说。一念中。备有不定。不同旧义。专属二部也。是知大师。不独创化法四教。即所定化仪。良亦回与古殊。故妙乐云。顿等四教。是此宗判教之大纲。藏等四教。是一家释义之纲目。今仪文。既判释俱明。宜从通名立题矣。

　　【□注】仪者。天台一家四教判释仪式也。文末既云。自从此下。略明诸家判教仪式。显今一书。明判。明释在乎天台。岂可谓如来施化次第仪式耶。

　　【■备】此下既明诸家判教仪式。此仪字。的指大师判释仪式。显然矣。此恐将今仪字。误作如来施化仪式而释。故辨定之。

　　高丽沙门谛观录。

　　【■记】次标人。师讳谛观者。三谛。三观。境智一如。乃宗圆教观行立名也。通惠录云。吴越。钱忠懿王。因阅永嘉集。同除四住。此处为齐句。问韶国师。师曰天台国清寺。寂师。必解此语。王。延寂师至。问之。师曰。此智者妙玄中文。时遭安史兵残。近则会昌焚毁。教藏残阙殆尽。今高丽阐教方盛。全书在彼。王。慨然使高丽。高丽君。敕僧谛观。报聘天台教部。还归中国。观至。禀学寂公。天台教观。至是重昌矣。观探索大本。略出四教仪二卷。其上卷。明一家判教立义。下卷。明南北诸师宗途异计。后孤山师谓。上卷词旨简要。学者资之。可了一化大纲。下卷乃破斥古师。可缓。是以但行上卷也。

　　【■补】统纪云。观师制四教仪。人无知者。螺溪亡后。故箧放光。启视之乃四教仪也。由是盛行。同除四住。解九卷。

　　【□注】高丽。东夷国名。沙门。此云勤息。谓勤行众善。止息诸恶故。

　　【■记】众善。不出三学。诸恶。不出三毒。所谓勤修戒定慧。息灭贪嗔痴是也。

　　【■备】若论圆观。一念三千。即空假中。一破一切破。一立一切立。一究竟一切究竟。何善不行。何恶不息。此最上根勤息也。

　　【□注】又沙门复以释为姓者。始于晋安法师也。后。增一阿含来此土云。四河入海。同一咸味。四姓出家。皆名为释(文)。

　　【■记】此兼解沙门通称释也。道安云。剃发染衣。绍释迦种。当以释命姓。后增一下证成。四河者。阿耨达池中。东殑伽河。入东南海。南信度河。入西南海。西缚刍河。入西北海。北徙多河。入东北海。即此土黄河之源也。四姓。一刹利。翻田主。爱民治国。王者之类。二婆罗门。翻净行。道学居贞之类。三毗舍。即商贾种。四首陀。即农人种。西域记云。自余杂姓。难以详载。族姓殊者。有四流焉。又开元录。引弥沙塞律云。汝等比丘。杂类出家。皆舍本姓。同称释子。既符经律。遂为永式。

　　【□注】显性录以四句拣云。一是沙门。非释子。出家外道。二是释子。非沙门。在家释种。此王种之释也。三是释子。是沙门。两土之僧。此四姓出家。通称为释。四非释子。非沙门。两土之俗。四句拣之无遗矣。

　　【■记】今虽通引。意在证成第三句也。

　　【■补】显性录。孤山圆师。解金刚錍明无情佛性。故称显性。

　　【■备】外道亦不合沙门勤息之称。今姑贴作出家说。

　　【□注】或谓。是释子是沙门。乃释种出家。且梵土余种出家。及此土之僧。皆称沙门释子。为何句收耶。

　　【■记】此单辩第三句。先出异辩。且下。诘破意。以释种出家。始称释子沙门者。请判两土之僧。非第三句收。当何句收耶。由是一诘。异家默伏也。

　　【□注】录。谓观师抄录台教纲要也。

　　【■记】举纲。而众目自张。抄要。而全文可委。

　　△二释文大科分三。初叙时教法义散广二。初正叙二。初立能判主。

　　天台智者大师。

　　【■记】法藉人宏。教从人立。故首标立教之祖。

　　【□注】拾遗记云。天台。栖真之处。智者。隋主所称。大师。群生模范。亦帝王大臣所师也。

　　【■记】天台栖真者。发隐云。师以梦符手接。瑞感钟鸣。魑魅望德而消。梵僧从空而礼。宏经螺水。示寂石城。缘着天台故也。隋主所称者。炀帝为晋王时。授菩萨戒竟。王言。吾师传佛法灯。宜称智者。是也。大师群范者。显扬论云。经言大师者。能善教诫。声闻弟子。应作。不应作事。名大师。又能化导无量众生。证苦集灭道。故名。又能摧灭邪秽外道。出现于世。故名。是则唯佛乃称三界大师。今称大师者。良由四众攸仰。如佛出世故。请观音疏钞云。大者。褒美之词。师者。教人以道之称。古者。解行可轨。名为大师。智者。是当时模范。故称也。帝王。大臣如陈后主。隋文。炀。二帝。仪同沈君理等。

　　【■备】大师先梦山顶。有僧招手。申臂至于山麓。接引令登。后入天台。见佛陇南峰。徘徊留意。其夜宿于定光之草庵。咸闻钟声。光。舞手长吟言。但闻鸣椎集僧。是得住之相。忆昔招手相引时否。别峰华顶。独往头陀。后夜大风拔木。魑魅千群。安心空寂。自然散失。师讲净名。袁子雄见梵僧数十。手擎香炉出。

　　△二明所判法二。初总标。

　　以五时八教。判释东流一代圣教。馨无不尽。

　　【■记】我佛慈悲。普化十方。遂得圣教。流传震旦。至智者大师出。以五时八教定解。不蔓不漏。罄尽其旨。正是书所录之文。故先总标也。

　　【□注】五时八教。本是如来所说之法。大师依义立名。

　　【■备】如来观机演化。时不愆期。教无滥设。故因时施教。本是如来说法之仪。唯意旨幽深。非四依大士。孰能测其端绪。大师亲见灵山一会。俨然未散。获旋陀罗尼。即四依中之初依。故能依圣义。以立五时八教也。

　　【□注】用此判释一代圣教。故云以也。

　　【■备】五时八教。本如来说法之仪。今加一以字。则成天台解定仪矣。

　　【□注】然上天台智者。乃能判能释之人。东流圣教。乃所判所释之法。五时八教。乃判释之仪式也。

　　【■备】此于判释。而分三别。以能属人。以所属法。以时教属仪。欲后学临文了然也。

　　【□注】盖天台准法华意。判释诸经。如签文云。判释准乎部教。部教之义。唯在法华。

　　【■备】大师亲证法华三昧。故准法华释定诸经。如五时。化仪四教中。处处引用信解品中语是也。节义曰。释签。无判释准乎部教之文。但法法皆有此意。如境妙中言。若不约教。不知教妙。若不约部。不知部妙等意。略撮于此耳。

　　【□注】判。谓剖判。释谓解释。

　　【■备】化仪乃总纲。宣剖判。化法乃方法。宜解释。

　　【□注】妙乐云。顿等。是此宗判教之大纲。藏等。是一家释义之纲目。

　　【■记】大纲乃目之总处。故喻化仪。以定一化总教。网目乃网之别眼。故喻化法。以释诸经别义。

　　【□注】如以化仪。判华严为顿。以化法别圆解释。乃至判法华为非顿非渐。以纯圆独妙解释。

　　【■备】五时判释详解见下。

　　<PIC>X57068001.gif</PIC>

　　【■记】下文详释时教。文义散广。故总示之。

　　【□注】东流者。佛法自西而流东也。

　　【■记】汉。明帝时。摩腾。竺法阑。始来震旦。由是佛法广流东土。

　　【□注】代者。更也。如来五十年说法为一代。今以五时八教。判释无遗。

　　【■记】如来说法。虽时长教广。今以五时八教判释。独契佛旨。更无遗议。非天台。吾谁与归。

　　【□注】若尔。妙玄何云。柰苑之前。不预小摄耶。须知妙玄约时破古。谓说提谓经时。乃未转法轮已前。未有僧宝。故破古师。不应于鹿苑前。别立提谓为人天小教。若约法收经。则如四教义云。三藏。明世间布施。持戒禅定。即是人天之教。并正因缘所生善法。此已为三藏所摄。故先达云。约时破古。不当五时所收。约法收经。义当三藏所摄也。

　　【■记】此料拣提谓经谓柰苑前所说。提谓经应在小乘摄。妙玄云何柰苑前小预小乘摄。

　　【■补】既不预小摄。则不属八教。既在柰苑前。则不属五时。得毋收法不尽耶。

　　【■记】须知下。是答辞。如妙玄约时破古中。引释论云。初从波罗柰。终至般泥洹。凡说小乘法。结为三法藏。从成道至双树。凡说大乘。结为摩诃衍。柰苑之前。不预小乘摄。何者。尔时未有僧宝故也。

　　【■备】虽系人天世间善论。未转小乘出世法轮。不当以提谓。定立初时小教。盖佛以转法轮为时。故不预小摄之言。专破旧立初时之谬也。若约法下。申明台宗正判。应归三藏。以提谓经说戒善功德故。故引四教义三藏世间施戒禅定作证先达下。明台宗先德解释。可解。

　　【■记】古有齐朝隐士刘虬。立五时教。初人天教。即提谓经。二。有相。即阿含。三。无相。即般若。四。同归教。即法华。五。常住教。即涅槃。

　　【■备】本节问辞。即将柰苑前不预小乘语。按以台宗五时。若有遗漏。故有此难。统纪云。树神知佛七日坐定未食。五百贾客过。有二大人。提谓。波利。诣神请福。神曰。佛在水边。先奉食。二人和蜜麨上佛。佛授三归依。复为说五戒。其归依僧。曰归依未来僧。

　　△二别列二。初五时二。初征起标名。

　　言五时者。一。华严时。

　　【■记】如来初成正觉。称法界性。说华严经。欲令众生。悟入法界也。

　　【□注】从经题立时。虽历七处。八会。新经九会。只是一经。

　　【■记】释从题立时之义。处会下解。

　　【□注】因行如华。庄严果德。

　　【■记】以万行因华严。一乘果德。

　　【□注】具云大方广佛华严经。此人法譬三具足立题。更有单三。复三。

　　<PIC>X57068101.gif</PIC>

　　【■记】阿弥陀。翻无量寿。又翻无量光。佛为能说。阿弥陀为所说。皆果人。单人立题。涅槃。翻大灭度。是法。解见下。单法立题。梵网。大梵天王有网罗幢。红光互射。彩色交辉。重重珠影。涉入无尽。佛观是幢。因说世界无量无边。犹如网孔。佛说教门。亦如是。单喻立题。文殊。是人。翻妙德。若见佛性。即具三德。不纵不横。名妙德。般若是法。解见下。人法立题。妙法莲华。解见下。莲华。因果同时。以比妙法权实一体。法喻立题。如来。解见下。狮子吼。比如来说法。谓一音普被。异类等解。魔外倾心。所谓狮子吼。无畏说。百兽闻之皆脑裂。人譬立题。大方广佛华严经。谓极虚空之可度。体无边涯。大也。竭沧溟之可饮。法门无尽。方也。碎尘刹而可数。用无能测。广也。离觉所觉。朗万法之幽䆳。佛也芬披万行。荣耀众德。华也。圆兹行德。饰彼十身。严也。贯摄玄妙。以成真光之彩。经也。大方广法也。佛。人也。华严。喻也。具足为题。

　　【■补】十身。一。菩提身。菩提。翻道。谓佛成等正觉身。二。愿身。指从兜率来。乘愿度生说。三。化身。谓随类化现应机说。四。力持身。谓神力持真身之全身。化身。及舍利之碎身。永久不坏。五。相好庄严身。谓证得微尘相好实报身。六。威势身。指魔外威伏边说。七。意生身。随自他意。处处受身。意有所往。身即随到。度脱有情。八。福德身。指福德具足故。九。法身。法性周遍法界以为身。十。智身。妙智圆明。决了诸法真光。一真法界也。

　　【□注】旧经。晋译五十卷。或六十卷成。新经唐译八十卷成。若龙宫三本。上本有十三千大千世界微尘数偈。一四天下微尘数品。中本有四十九万八千八百偈。一千二百品。下本有十万偈。四十八品(今但有三十九品如释签十八)。

　　【■记】旧经。晋。安帝时。佛度䟦陀罗。翻觉贤。于扬州谢司空寺。翻梵本三万六千颂。成晋经五十卷。或六十卷。新经。唐永隆间。日照依晋本。译出入法界品。两处脱文。证圣元年。实叉难陀。翻喜学。重翻日照所成。兼补诸阙。成八十卷。仍脱文殊按善财顶之文。贤首。将日照所补。安喜学脱处。遂得文续义连。然斯二经。皆十万偈中之略。以译未尽故。龙宫三本。文殊。与阿难海。于铁围山结集。护法神收入龙宫。龙树菩萨。亲往龙宫。见上。中。二本文广。非人力所持。唯以下本诵回。流传人间。今但三十九品者。指唐译品数。旧经。七处八会。新译。加普光明殿一会。第一。摩竭阿兰若六品。一。世主妙严。二。如来现相。三。普贤三昧。四。世界成就。五。华严世界。六。毗卢遮那。第二。普光明殿会六品。一。如来名号。二。四谛。三。光明觉。四。菩萨问明。五净行。六。贤首。第三。忉利天会说十住。有六品。一。升须弥顶。二。须弥顶偈赞。三。十住。四。梵行。五。发心功德。六。明法。第四。夜摩天会说十。行。四品。一。升夜摩。二。升夜摩偈赞。三。十行。四。十无尽藏。第五。兜率天会说十向。三品。一。升兜率。二。升兜率偈赞。三。十向。第六。他化天会说十地。一品。第七。重会普光明殿说十地胜进行。十一品。一十定。二。十通。三。十忍。四。阿僧祇。五。寿量。六。菩萨住处。七。不思议法。明佛果德。八。相海。九。随相光明功德十。普贤行。十一。如来出现。第八。三会普光明殿说六位。一品。谓离世间。第九。逝多林会。说入法界品也。

　　【□注】旧立四种华严。祖无显文。考大师。荆溪。之意。则有约时。约处。约理。之不同。约理。则曰法界。约处。或曰寂场。约时。曰三七日。或时长尽未来际。何得认此名言。便谓华严有四种之别。且其间于义有妨。不应以后分时长华严。而为寂场。又不应将通五时中。通教之义。为时长也。

　　【■备】旧以寂场。时长。尽未来际。法界。立为四种华严。考大师。荆溪意。惟约时。约处。约理。之不同。约理。曰法界。约处。曰寂场。约时。曰三七日。或时长尽未来际。何得认此约时之名言。反将时长。及尽未来际。分立二种。加以法界。寂场二种。谓有四种别耶。且其间下。辨讹云。不应以后分时长为寂场句。按旧译华严。善财南询言。不离寂场。新译言。不离遮那座前。既后分皆言不离。应与经语融会。又不应将五时通后之义为时长句。按妙玄说华严时节长。今闻般若。即能得入。签说。一。以法界为华严。二以时长通至于后。既大师。荆溪。皆以义通为时长。应与祖语融会。予读所辨。甚有见识。玉师。以三约破旧四种。义已成立。且其间下二段。本属余意。今顺玉师意。备一解曰。旧既约时而立二种。不应抹去三七当分。专立后分时长。以摄寂场也。至五时通后为义通。齐至般若为文通。微有区别。不可以义通之时长。即为文通之时长也。

　　【■记】妙乐言。所诠无外。名法界。宗镜言。法界者。即一心之总名。万法之归趣。寂场。解本卷。三七日。如谓初七日。说前五会。以经首言。始成正觉三处。皆言不起前故。二七日。说十地等。以经初言。婆伽婆成道未久。第二七日故。第九会在三七日后说。有舍利弗祗园等故。此据菩提流支。约不坏前后相言也。

　　【■补】统纪言。旧以寂场。时长。尽未来际。法界。列为四种华严。又分前三属事。后一属理。此积代之弊。今论其义。只有三名。一。谓寂场。妙玄。引方便品。始坐道场。三七思惟。佛最初顿说是也。以首品。至三十六品。为前分二。谓时长。妙玄。引法性论。钝根三处入法界是也。三十七品去为后分。三。谓尽未来际。文句言。华严未席。始开于渐。妙乐说。此且寄娑婆一期设化。用通今意。应知华严尽未来际。即法华经常在灵山。何殊十方。更互主伴。虽有三名。而所说经。无非华严。所诠理。无非法界。此统纪破旧之词也。统纪复说时长。通三处者。谓般若华严海空。法华佛慧。涅槃莲华藏海。是也。

　　【■备】志师。以三七思惟。收归寂场。则时。处。似未分。

　　【□注】问。华严时长。为至何时。答。如妙乐云。义当转教时也。经家。取后分部类相从。结归前分华严部内。此即通五时文通之类也。若般若。明华严海空。及日若垂没余辉峻岭。与夫莲华藏海。通至涅槃之后。此于他部明华严义。不可结归本部。乃通五时中。义通之类。非时长也。

　　【■记】转教。解本卷。后逝多林一会。部类相从。结归前分华严部内。是为五时文通。般若华严海空者。妙玄云。华严。别但在初。通则至后。故历劫修行。华严海空。法华会四佛慧。即是通至二经。又像法决疑经云。或见报身莲华藏世界海。为千百亿释迦牟尼佛。说心地法门。乃至日出。先照高山。日没亦余辉峻岭。故莲华藏海。通至涅槃后。以像法决疑。是涅槃结经。当知上说。乃他部明华严义。不可结归本部。是通五时中之义通。非华严文通之时长也。

　　【■补】后分时长。指逝多林一会。文殊从逝多林出。舍利弗语六千弟子言。汝等见文殊威德相好等。乃至文殊语诸比丘。汝等善能成就十种大心。句记言。至般若来。方可得云。令诸比丘成十大心。此乃义当转教时也。又统纪言。由历劫修学般若。今发空智得入法界。观华严藏海。皆毕竟空。

　　【■备】辨讹言。非时长。当改曰非文通。私谓。文通。义通。均有时长之义。但文通时长。齐至般若。义通时长。尽未来际耳。

　　二。鹿苑时。说四阿含。

　　【■记】小机于顿无益。故佛隐胜现劣。不动寂场而游鹿苑。保任劣机。权证小果。

　　【□注】从处立时。说经虽多。同一处故。

　　【■补】说四阿含。不局一处。且指初转法轮处言。

　　【■备】辨讹曰。同一处三字甚局。当知诸佛始化。皆在鹿苑。故以立时。

　　【□注】乃如来昔生垂化之地。缘如辅行上(七)。

　　【■记】辅行引大论曰。波罗柰王游猎。见二鹿主。一是释迦菩萨。一是提婆达多。菩萨鹿主告王。若以供馔。当差次送每日一鹿。王。善其言次当达多群中。有母鹿。白其主言。我分当死。而我怀子。子非死次。屈垂料理。主怒言。谁不惜命。次来但去。母至释迦主所。具白。主言。若我不理。枉杀其子。若非次差。后次何遣。惟我当代。王。怪问。群鹿尽耶。主言。但有滋茂。为彼群鹿。归告于我。我悯之故。是身不久。必不免死。慈救苦厄。其德无量。王说偈言。我实是畜兽。名曰人头鹿。汝虽是畜生。名曰鹿头人。以理而为人。不以形为人。我从今日始。不食一切肉。我以无畏施。亦可安汝意。以是因缘。知是释迦昔生垂化之地也。

　　【□注】群鹿所居。故名鹿苑。从树为名。亦名柰苑。二仙所居。亦名仙苑。

　　【■记】柰苑。地多柰树故。仙苑。婆裟言。佛出世时。有阿罗汉大仙于彼处。已住。今住。当住。佛不出世。辟支佛住。无辟支佛。五通仙住。二仙。或是阿罗逻。迦兰。二仙。

　　【■备】辨讹言从树者。指苑为树。非指柰也。犹言波罗柰之林苑耳。二仙两字。恐荆溪一时便写耳。以郁头。蓝弗。二仙。在摩竭提国。不在此苑。今注。虽引成文。似须改言仙人堕处。以五百仙人。空中闻音乐生染。失神足堕此处。

　　【□注】阿含。翻无比法。

　　【■记】谓圣人智慧。分别法义。莫可比并。

　　【□注】妙玄十初云。增一。明人天因果。中。明真寂深义。杂。明诸禅定。长。破外道。而通说无常。知苦断集。证灭。修道。

　　【■记】报恩经言。为诸天世人。随时说法。集为增一。劝化人习。为利根众生。说诸深义。名中阿含。学问者习。说种种随禅法。是杂阿含。坐禅人习。破诸外道。是长阿含。分别功德论曰。阿难复思惟。契经文义混杂。宜当以事理相从。大小相次。第一增一。次名曰中。第三名长。第四名杂。以一为首次至十。随事增上名增一。中者。不大小长短等事。处中道也。长者。说久远事。历劫不绝。本末元由。事经七佛圣王七宝也。杂者。诸经断结。难诵难忆。事多杂碎。令人喜也。然经虽四。所诠同是无常。何则。世间有漏苦果。由惑业集因所感。出世间无漏寂灭。由正助道品所得。众生不知苦。故不断集。不慕灭。故不修道。故世尊段段说。一切行无常。不久住法。速变易法。不可倚法。欲令知苦断集。慕灭。修道也。

　　【■补】真寂深义者。无见思虚妄。曰真。离生死迁流。曰寂。乃出世法。故曰深义。长破外道。明正因缘生法。破邪。无二种因缘。

　　三。方等时。

　　【■记】小机保证偏真。故佛广启褒叹之方。等施弹斥之法。令羞劣慕胜也。

　　【□注】广谈四教。均被众机。说经既多。处亦不一。故约法立时也。

　　【■记】四教并谈。曰方。三根普被曰等。处亦不一。如王舍城。舍卫国。灵鹫山。泥连河等。

　　【□注】若普贤观称方等者从理得名。如释签六(十五云)此以理等。名方等典。若止观二(六云)四门入清凉池。曰方。所契之理。曰等。此约行理合论。今是生酥调斥之方等。义应属事。

　　【■记】四门。即有门空门等。

　　【■备】统纪言。旧释方等立名。但分事理。未尽其义。今为委释。光明经言。读诵大乘。方等经典。光明玄云。方等之教。通于三乘。新光明经言。欲生人天。欲得四果。支佛。欲得佛。皆应忏悔。灭除罪障。安处方等续遗记云。方等之名有二义。若大经从酪出生酥。譬修多罗出方等。此约第三时。名方等。即被一乘四教机。若普贤观称方等。乃直明圆理。今以所引。恐谓同普贤观从理立称。故引三乘忏悔文定名。的从部教。不专事理也。按旧立论。有三说。一。从事。大经从修多罗出方等。无量义经。次说方等。释签生酥。调斥方等。光明经。读诵大乘方等。光明玄。方等教通三乘。此皆指第三时教。二。从理。普贤观经。此方等典。是诸佛眼。三。事理并通。止观曰。般若有四种方法。谓四门入清凉池。方也。所契之理平等大慧。等也。故第三时准四明立义。的从部教定名。不专事理也。今玉师。以统纪方等。从部教说。部教兼于事理。不若以生酥调斥。乃佛化事。从事立名也。然旧立三说内。观经方等从理。调斥方等从事。并同。今注方等从事理一解。亦小异。以四门入池属行。故曰此约行理合论辨讹言。生酥调斥。何曾离理。若单属事。似离理外别有事方等。且觉方等部。有收经不尽之难矣。私谓化事断不离理。玉师且顺旧解。重调斥边。判属于事。亦不至有难词。来哲虚心融会可也。调斥者。调停三乘之心。令得通益。诃斥焦芽败种。令心慕大。

　　说维摩。

　　【□注】具云维摩诘所说经。人法立题。此云净名。亦翻无垢称。

　　【■记】凡夫染有。二乘染空。菩萨染中。皆不得净名。居士二边不着。中道不安。虽处居家。不着三界。示有妻子。常修梵行。如莲华出水。不为所溷。故净名名焉。此据迹释。若据本。乃金粟如来现身。万恶尽消。众善溥会。净亦不可名。于不可名中。以净名名也。无垢。即净。称。即名。

　　思益。

　　【□注】具云思益梵天所问经。网明菩萨答。

　　【■记】经曰。过东方七十二恒河沙佛土。国名清洁。佛号日月光明如来。有菩萨名思益。由我佛宣说寂庄严光明。遂放是光。普照十方佛土。故思益梵天来此土。说偈赞佛。兴端请益。网明以佛身相。超千万日月光明为问。故佛放光。思益梵天来。与诸菩萨互相问答。然经明文殊等行。迦叶空生诸圣。皆有酬唱。今独指网明者。发起是经故也。

　　楞伽。

　　【□注】翻不可往。

　　【■记】楞伽。城名。在摩罗那山顶。华严论云。其山下瞰大海。上大下小。无路可上。城乃众宝所成。光映日月无门可入。而此山城。为摩婆罗大夜叉王所据。具大神通者。方能升往。喻自觉圣智境界。非言思可到。非寂嘿可通。惟不思议者证入也。

　　楞严三昧。

　　【□注】楞严翻健相。三昧。翻调直定。亦云正心行处。

　　【■记】智论云。楞严。秦言健相分别。谓知诸三昧行相多少深浅也。菩萨得是三昧。诸烦恼魔。及魔人。无能坏者。调直定。四教义云。通言三昧。名调直定。真谛三昧。离爱见为调直。俗谛三昧。以称机为调直。中道三昧。无二边曲为调直也。正心行处。智度论云。一切禅定摄心。皆名三摩提。此言正心行处是。心无始来。常曲不端。得正心行处。则端直也。源洪师言。大佛顶首楞严经。翻一切事究竟坚固。当智者时。经尚未来。此指首楞严三昧也。

　　金光明。

　　【□注】金。即法身。光即般若。明即解脱单法立题。

　　【■记】玄义言。金光明。分即三德。皆约性体。具金光明真实名义。谓法性可尊可贵。当体名金。寂而常照。当体名光。大悲益物。当体称明。

　　【□注】玄文顺古。复约譬喻一释。格他譬法不周。

　　【■记】此因玄文。复约譬释。故今释之。玄文明古有三家释题。一。数论家。金。比法身。光。比般若。明。比解脱。大师破曰。数论但明真应二身。若以二释三。于论不便。若取经文。无处明三德。若便作义解。何义不通。而独譬三德。既违己论。又不会经。非今所用。二。地人言。金质有光明之能。如法性从体起用。自有般若解脱之力。但作体用二义。不须分光明异也。大师破曰地论幸明三佛。三佛释题。于义自便。而弃三身。从体用者。则非论义。若新旧两本。并说三身。不道体用。亦违己论。复不会经。进退何之。非今所用。三。真谛三藏言。金光明。譬三种三法。谓三身。三德。三位也。譬三身者。金体真实比法身。光用能照。比应身。明能遍益。比化身。譬三德者。金。有四义。一。色无变。二。体无染。三。转作无碍。四。令人富。比法身常乐我净四德。光。有二义。一。能照了。二。能除暗。比般若照境除惑。明有二义。一。无暗。二。广远。比解脱众累永尽。普益有缘。譬三位者。金性先有。如道前正因位光融体显。如道中了因位。明无瑕垢。如道后缘因位。大师破曰。三三之释。三义不了。且有三过。一。因缘不通。二。有乖圆别。三。不称法性。破已而即顺之。约譬释言。当知金光明三字。遍譬一切横法门。乃称法性无边之说。遍譬一切竖法门。乃称法门甚深之旨。方合经王一切遍收。此义渊博。且寄十种三法为初门。谓三德。三宝。三涅槃。三身三大乘。三菩提。三般若。三佛性。三识。三道。此之三法。该括始终。甚深无量。是谓约譬一释。格他不周也。拾遗记言。譬喻一释。为诸师解金光明。为世物象用。譬如来深法。诸师虽用譬显法。其实不知法相圆融。随名局解。故不能遍喻诸法。大师欲示金光明海。无法不备。无法不融。故顺之。以金光明三字。为譬具足。比佛所游。是则略而十种。广则一切法门。一一互融。皆不思议。此乃格他譬法不周。广显性体圆具诸法是也。

　　【■补】记中以二释三。己宗则坏。于论不便。此破违宗。若取经文。无处明譬三德。此破乖经。因果不通。因与果相违也。十种三法者。三道。苦。惑业。三宝。佛法僧。三身。法报化。三涅槃。一性净。即实相。二。圆净。即惑净理圆显。三。方便净。即善巧净。三德。法身。般若。解脱。三菩提。一。真性菩提。以此真性为道。二。实智菩提。即能照之智。三。方便菩提。谓善巧化用自在。三佛性。一。自性住佛性。谓真如自性常住。二。引出佛性。谓性由修显引出。三至得果佛性。谓证得果位显发。三识谓七识。八识。九白净识。又一。真识。谓真心。二。现识。变现根身世界。三。分别识。三大乘。一。理乘。谓理性。二随乘。即智随理运。三。得乘。即得果。自解脱。得机。令他解脱。三般若。一。实相。即实体。二。观照。即照智。三。方便。善巧化用。

　　【□注】其如经题。是法非譬。

　　【■记】或谓。大师既顺古以喻显法。何又自立附文当体二种释题。故今释之。如记言。虽然顺古以喻显法。其如经题是法非譬。故后自立附文。当体三种解释。斥彼推喻疏远。依经就法。方为亲切。斯由大师。深解法性。具金光明真实名义。究竟成就也除法性外名言。皆无实义。是金光明三种法门。举一即三。全三是一。非一非三。而三而一。不纵不横。绝思绝议。是秘密藏佛所游处也。

　　【□注】又不可以被利钝机。双存法譬也。

　　【■记】此遮双存以被二机。

　　【■补】遮双存者。玄文问。旧言此经说譬得名。云何矫义而依文耶。答非今就文。而害于譬。若苟执喻复害于文。义有二途。应须两存。故前言义推疏远。依文亲近。记曰。如此用譬。虽无经据。存之有益。二不偏废。汝专执譬。弃亲逐疏。我今双存。亲疏俱得。如玄文言。钝根以譬拟法。利根即法作喻。故经言。甚深法性。安住其中。即于是典。金光明中。而得见我。释迦文佛。又空品言。为钝根故。起大悲心。盖钝根守指守株。宁知兔。月。利人悬解。不须株指也。又记言。佛说兹典。既被二根。故通经者释题。亦须二说。赴其利钝。复贬从喻。如守株指。褒依法者。悬解兔月。不须株指。足见不许释譬微意。玉师恐后人不了以法比二说为定旨。故揭出言。其如经题。是法非譬。复恐以被利钝为证据。故又言不可以被利钝机。双存等也。

　　胜鬘等经。

　　【□注】具云胜鬘狮子吼一乘大方便方广经。

　　【■记】波斯匿王。召女胜鬘。回国见佛。女说偈言。如来现世间。普为群生。出亦应悯我等。宜速降此间。说毕。如来现身令见。又说偈赞佛。及种种法。如来印可。故有是经也。方便有三。一。为实施权。曲巧方便。二。理本无言。假言而言大方便。三。权实无滞大方便。初。如一佛乘分别说三。是也。二。如诸法寂灭相。不可以言宣。以方便力故。为五比丘说是也。三。如涉有未始迷空。观空不遗于有。即佛方便知见波罗密皆已具足。是也。今是后二种。又经言。若如来随彼所欲而方便说。即是一乘。一乘者。即第一义。方广狮子吼见前。

　　【□注】胜鬘夫人。即舍卫国波斯匿王女。末利夫人所生。为逾阇国王妃。

　　【■记】梵语摩利室罗。翻胜鬘。相好胜母故。波斯匿。翻和悦。王多仁慈故。末利。翻鬘。

　　四般若时。

　　【■记】由前方等。二乘虽发心乐大。故习犹坚。夫欲淘汰执情。必须空慧之水。故有般若时。

　　【□注】从经题立时。般若。翻智慧。智慧轻薄。即五种不翻之一也。

　　【■记】有分别。名智。无分别。名慧。又根本。名慧。后得。名智。今以智慧双易般若者。显权实一体大慧也。五不翻者。一。秘密不翻如诸陀罗尼咒。二。多含不翻。如婆伽梵含六义。三。此方无不翻。如阎浮提树。四顺古不翻。如阿耨菩提。自古存梵。五。生善不翻。如般若尊重。智慧轻薄。为人生善。仍存般若也。

　　【■备】记中分解智慧。亦一往言之。弗泥也。

　　说摩阿般若。光赞般若。金刚般若。大品般若等。诸般若经。

　　【□注】摩诃。翻大多胜。以多含故不翻。

　　【■记】非小乘故大。诠显十八种空。乃至八万四千波罗密故多。一切诸佛菩提。皆从般若中出故胜。多含不翻。亦五不翻之一。

　　【■备】记解大多胜。约般若部说。其实含多义。

　　【□注】光赞经云。于是世尊从其舌本。悉覆佛土。而出无数百千光明。照三千界。其光明中自然而植金莲华。其莲华上。各有诸佛讲说此经。光。即光明。赞。即讲说。即大品上帙。

　　【■记】此可配于三种般若。谓从其舌本悉覆佛土。即实相般若。实相遍覆法界也。出光明照三千界句。即观照般若。观照。照察万有也。其光植金莲华。华上有佛说经。即文字般若。文字般若。从大悲心流出也。

　　【■备】配合出记者新意。

　　【□注】金刚。从喻立名。以金中精刚。能断难断。喻般若断疑荡相。亦名小般若乃大部六百卷中。第五百七十七卷。

　　【■记】海中有宝。名金刚。最坚利。坚故。不为诸物坏。利故。能坏一切物。以喻般若。能断难断之惑。不为无明烦恼所坏。

　　【■备】源洪师言。名小般若句。疑集注便引。盖藏中原有小品十卷。对摩诃名小。存俟后定。此有六译。今流通本。姚秦鸠摩罗什译也。

　　【□注】大品。辅行五上(七)云。大品凡列法门。无不皆以五阴为首。

　　【■记】大品言。声闻依四念处行道。菩萨初观色。乃至一切种智。章章皆尔。故辅行言。此是引证。依经义以明十境。通能覆障。五阴为初故。大品及大般若。凡列法门。皆以五阴为首。五阴。只是念处境耳。

　　【□注】等诸般若经者。谓等于小品。放光。仁王。天王。文殊问般若等。

　　【■补】统纪言。大品般若四十卷。按藏经目录言。摩诃般若三十卷。光赞十卷。龙树用此本。作智度论百卷。智者依此论。作疏二十卷。今在高丽未至。是知摩诃。光赞。皆即大品也。又统纪曰。若放光金刚等十经。皆晋宋间译。唐。装法师始翻出大般若六百卷。当知前十经。皆重翻也。天台诸部所引。正大品中义。是罗什翻。十经者大品。光赞。小品。大明度胜。天王。文殊问。金刚。七部均罗什译。道行。竺朔译。新道行。支谶译。放光。晋罗义译。

　　【■备】统纪十经。仁王不在其列。又统纪曰。四教仪列般若诸经名。总别重出。难于分别。盖摩诃。即大品。此指摩诃大品重出也。私谓。集注大部六百卷中句。亦系便写。以六百卷乃唐所出。不须引用也。

　　五法华涅槃时。

　　【■记】二乘于般若会。领知法门。故说法华开四时权。显一乘妙。然有漏网机。及横来众。未闻前教。岂解佛乘。更说涅槃。重为捃拾。普令证归佛慧。故二经同为第五时。

　　【□注】从经题立时。以此二经同醍醐故。

　　【■补】妙玄曰。醍醐众味之后。涅槃称醍醐。此经名大王膳。故同也。

　　【□注】具云妙法莲华经。妙名不可思议。法即十界十如权实之法。莲华譬上权实法也。

　　【■记】法华有三本。晋译。名正法华十卷。秦译。名妙法莲华七卷。隋译。名添品妙法华八卷。今是秦本。妙名不可思议者。言语道断。心行处灭也。十界。谓四圣六凡。莲华譬者。莲华。因果同时。喻妙法权实一体。

　　【■补】妙法即实相。十如者。如是相。相据外而可别。如是性。性据内而不改。如是体。主质名体。如是力。功能名力。如是作。构造为作。如是因。习因为因。如是缘。助因为缘。如是果。习果为果。如是报。报果为报。如是本末究竟等。初相为本。后报为末。所归趣等。为究竟等。一法界。具十如是。十法界。具百如是。又一法界。具九法界。则有百法界千如是。

　　【□注】涅槃。具云摩诃般涅槃那。此云大灭度。大。即法身。灭。即解脱。度。即般若。即三德秘藏也。

　　【■记】大者。称体而周。法身德。体遍十方也。灭者。无缚所累。解脱德。灭除二种生死缚也。度者。破无明障。般若德。照破五住无明也。

　　△二结立异名。

　　是为五时。亦名五味。

　　【□注】结也。五时。在大部中。或作五味列。故云亦也。五时说法颂云。阿含十二方等八。二十二年般若谈。法华涅槃共八年。华严最初三七日。

　　【■补】今明别义。故引孤山五时说法颂。

　　【■备】教观纲宗。引玄义言。五味论别。别有齐限。论通。通于初后。章安言。人言第二时。十二年中。说三乘别教。若尔。过十二岁。有宜闻谛缘度者。岂可不说。人言第三时三十年中。说空宗。般若。维摩。思益。依何经文知三十载也。大论言。须菩提于法华中。闻说举手低头皆得作佛。是以今问退义。若尔。大品。法华。前后何定也。智者。章安。明文若此。今人尚传阿含十二方等八之说。乃至别五时者。约一类最钝声闻。具经五番陶铸。方得入实。然此别五时法。亦不拘定岁月日时。辨讹言。五时颂局甚。然古所以病此者。以见法华有二十年除粪之言。遂谓方等。亦有藏教。故判方等八。以阿含自有成文。言是十二年前也。又见经中有二十年中。执作家事。复经少时之言。便判般若为二十二岁也。私谓。玉师引颂非不知通五时义。与章安所破。但泥别。而不知通者。不同。今既。论别时前后修短。于无次第中。当有次第。故引之耳。若结集家收归本部。此属文通。来哲固不可泥定年分。亦不可以通难别也。记中五时。收经。结经等说。存俟后考。

　　【■记】五时收经鹿苑收四阿含等诸小乘经。方等。除四时外。通收诸大乘经。般若。会收诸部般若经。法华。收无量义。及普贤观经。涅槃。会收大涅槃。及像法决疑经。华严。会收华严梵网经。若论五时结经。则华严会。以梵网为结经。鹿苑。以遗教为结经。方等。以璎珞为结经。般若。以仁王为结经。法华。以普贤观为结经。涅槃。以像法决疑为结经。如来说法五十余年。谈经三百余会。今颂该括无遗也。

　　【■补】有本般若收诸般若经。及无量义经。法华收法华。并普贤观经。又言般若。以无量义为结经。

　　天台四教仪注汇补辅宏记卷一之上

　　天台四教仪注汇补辅宏记卷一之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二八教二。初总列八教名二。初据今文通。列教名三。初正列。

　　言八教者。顿。渐。秘密。不定。藏。通。别。圆。是名八教。

　　【□注】初总标。不从渐来。直说于大。时部居初。故名为顿。中间三味。次第调停。鹿苑。破邪立正。方等。引小向大。般若。会一切法。皆摩诃衍。故名为渐。

　　【■记】中间三味二句。总喻渐相。别则鹿苑。破外道之邪。立内法之正。方等。引恋空滞寂之小。向智求悲度之大。般若。会八十一科之法。同入第一义谛之乘。自小至大名渐。八十一科下解。

　　【□注】不思议力。同听异闻。互不相知。名秘密教。

　　【■记】同听一音。异闻诸义。此不知彼所闻。彼不知此所闻。名秘密。

　　【□注】闻小证大。闻大证小。得益不同。名不定教。

　　【■记】若宿于渐。有顿种者。今闻小。得大益。若宿于顿。有渐种者。今闻大。得小益。功推于教。名不定。

　　【□注】经论律三。各含文理。条然不同。名三藏教。

　　【■备】经藏法本义。律藏灭恶义。论藏无比法义。各有文理。包含摄持。名三藏教。

　　【□注】三乘共行。钝同三藏。利根菩萨。通后别圆。故名通教。

　　【■记】藏教。以谛。缘。度。分属三乘。通教。三乘同观无生四谛。同修体假入空。观十二缘。同观六度。若钝根。见偏空。近同三藏。利根兼见不空。远通别圆。名通教。

　　【□注】独菩萨法。别前藏通。次第修证。别后圆教。故名别教。

　　【■记】涅槃经言。苦集灭道。各各因缘。皆有无量。是菩萨法。非二乘知。别前藏通也。别行记言。时长行远。次第隔历。故受缘理断九之讥。别后圆教也。名别教者。

　　【□注】教理智断。行位因果。满足顿妙。一切圆融。故名圆教。

　　【□注】四教义曰。圆义有八。一。教圆。正说中道。言不偏也。二。理圆。中道即一切法。理不偏也。三。智圆。一切种智圆也。四。断圆。不断而断。无明惑断也。五。行圆。一行一切行也。六。位圆。从初一地。具足诸地功德也。七。因圆。双照二谛。自然流入也。八。果圆。妙觉不思议三德之果。不纵不横也。满足顿妙者。满故。三一相即。无有缺减。足故。圆见事理。一念具足。顿故。体非渐成。妙故。三谛不别。总之一切圆融也。据下文。则曰圆伏。圆信。圆断等。名圆教。

　　△二喻显。

　　顿等四教是化仪。如世药方。藏等四教名化法。如辨药味。

　　【■记】化仪如药方者。随宜说法。如医士按病制方也。化法如辨味者。知诸根性。如辨药性味也。

　　【□注】化仪。化物仪式。化法。化物方法。

　　【■记】辅行言。化仪。敷置引入。化法。教门法则。

　　【□注】义例五云。顿等四教。是佛化仪。藏等四教。是佛化法。

　　【■补】荆溪以辅行中文难明。复以七种义例明之。

　　【■备】辨讹曰。仪。法。出自大师。当引八教大意等书。不必引义例也。私谓。引亦无妨。然此说。有益来哲慎择之慧。

　　△三结指。

　　如是等义。散在广文。

　　【□注】广文一家教部。即下文广本也。大本即法华玄义。

　　【■补】广文。广本。统指一家教部。大本。则单指玄义。

　　△二依广本略录纲要二。初总标所依。

　　今依大本略录纲要。

　　【□注】今家所录。通依一家广文。如文末云。谨按台教广本。

　　【■记】此证今文通所依也。

　　【□注】的依大本玄义。如云请看法华玄十卷。

　　【■记】此明今文的所依也。

　　△二别示纲要。

　　初辨五时。五味。及化仪四教。然后出藏通别圆。

　　【□注】此明今文抄录之法。化仪属部。故与时味兼明。化法属教。故后别明也。

　　【■记】部。所以判教。故与时味兼明。教。所以释义。须先判教已方依教释义。义有缓急。文有前后。乃抄录分章法也。

　　△二别释八教相二。初化仪四教分四。初正明四教四。初顿教三。初总标。

　　第一顿教者。即华严经也。

　　【□注】此判部属顿。

　　从部。时味等得名为顿。

　　【□注】此释出属顿所以也。部唯约法。时兼法譬。味专约譬。

　　【■记】部唯约法者。华严是圆顿法。时兼法譬者。经言。如日初出。先照高山。释言。曰譬佛。光譬说教。照物。譬被机。高山。譬别圆。众味专约譬者。即从牛出乳。

　　【□注】最初说大。时味俱初。故得顿名。

　　【■记】此正释华严名顿。

　　【□注】此下所谓如来等。约部判顿。此经中云下。约时判顿。涅槃云下。约味判顿。后准法华判也。

　　【■记】约部时味。列次判顿可知。后准法华判。谓后信解品下。乃准法华。判华严拟宜也。

　　△二别释三。初约部判二。初明部教。

　　所谓如来初成正觉。在寂灭道场。四十一位法身大士。及宿世根熟天龙八部。一时围绕。如云笼月。尔时如来现卢舍那身。说圆满修多罗。故言顿教。

　　【□注】如来。乘如实道。来成正觉。文句九(十一)。

　　【■记】此指二身中。真身也。成论言。乘如实道。来成正觉。名如来。乘者。法如如智。实者。法如如境。道。是因。觉。是果。若单论乘者。如如无所如。单明实者。如如无能如。境智和合。则有因果。照境未穷。名因。尽源。为果。道觉义成。即乘如实道。来成正觉。此真身如来也。以如实智。乘如实道。来生三有。示成正觉。即应身如来也。

　　【□注】初成正觉。三七日说大化之始。故曰初成。离邪。曰正。背妄曰觉。

　　【■记】三七说大化始。是随机说。诸经论。明初时说法不定。普曜经。密迹经。皆曰二七日说三乘。法华过三七日。方说小乘。四分律中六七。兴显行经七七。五分律八七。智论五十个七日。则知随机见闻。得益不同。故如来初时说大说小。应现时分亦异。今华严是被大机。故三七说。大化正觉。藏。依生灭。通。依无生。别。依无量。圆。依无作。若华严本部。当以别圆判。然别地以上。证道同圆。佛是果人。离偏小邪妄。证圆妙正觉。一觉一切觉。无觉无不觉。言穷虑绝。不坏假名。故曰始成正觉也。

　　【□注】寂灭道场。寂五住烦恼。灭二种生死。得道之场。故曰道场。即摩竭提国。阿兰若处。处随法转。名寂灭场。

　　【■记】五住。谓见一切住地。欲爱。色爱。无色爱。三住地。无明住地。二种生死。谓分段变易。生死是苦果。烦恼是集因。前四住。感分段果。后一住。感变易果。寂灭。乃究竟大寂灭处。佛于此得大寂灭道。故曰道场即。摩竭提国阿兰若处。

　　【■补】摩竭提。翻不害。劫初以来无刑害故。至阿阇世王。截指为刑。后自啮指痛。复息此刑。佛成道其地。故吉兆预彰。

　　【■记】阿兰若翻寂静处。七佛与人作则。皆依阿兰若处成道。

　　【□注】四十一位。圆教住行向地等觉。别地已上。证道同圆。

　　【■记】住行向地等觉。如九卷释。此四十一位破无明惑。应判圆教。别地同圆者。如八卷解。若华严疏明。一海月等十菩萨同生众共配初发心住。二执金刚神。三身众。四足行。五道场。六主城。七主地。八主山。九主林。十主药神。已上如次配十住。十一主稼神。十二主河。十三主海。十四主水。十五主火。十六主风。十七主空。十八主方。十九主夜。二十主昼。已上配行。二十一阿修罗王。二十二迦楼罗。二十三紧那罗。二十四摩睺罗伽。二十五夜叉。二十六龙。二十七鸠槃茶。二十八乾闼婆王。二十九月天子。三十日天子。已上配向。三十一忉利天王。三十二夜摩天。三十三兜率天。三十四化乐天。三十五他化天。三十六大梵天。三十七光音天。三十八遍净天。三十九广果天。四十大自在天王。已上天王配地。四十一师子座众。配等觉。更有四十二眉间众。配妙觉。

　　【■备】记中四十一位。据华严所列配位。然注。乃指经前列众。不必泥定。

　　【□注】四念处云。华严后无等觉者。乃部中谈位。不可以此而难。今文。经前列众也。

　　【■记】四念处。释别教中言。华严初无十信。后无等觉。恐人举此以难。故明今文说有等觉。乃指经前列众。又清凉疏问明品已下三品。别明十信。十忍品已下四品。别明十顶。当知顶即等觉。清凉钞言。等觉因位之极。称为顶位。

　　【□注】法身大士。破无明惑。得无生忍。舍生身已。居实报土。受法性身。故曰法身。上求下化。建立大事。故曰大士。

　　【■备】不了第一义谛。是谓无明。第一义谛。乃圆家一空一切空。无生理也。以无生理。忍可于心。名忍。破一分惑。得一分忍。显一分法身。乃舍分段身之生。离同居方便之土。而居实报土。受法性身。名法身焉。行契佛行。是上求。化如佛化。是下化。此自利利他大事。惟法身菩萨能之。故名大士。

　　【□注】宿世根熟。佛化众生。种熟脱三。时时不废。谓种在久远。熟在宿世。脱在今日。

　　【■记】玄文言。佛设教元始。巧为众生作顿渐不定显露种子。中间以顿渐五味。调伏长养而成熟之。又以顿渐五味。而度脱之。并脱。并熟。并种。番番不息。大势威猛。三世益物也。今是大乘根熟众生。

　　【□注】天龙八部。天龙别名。八部。总称。总别兼举也。天(一)龙(二)。夜叉(三)。乾闼婆(四)。阿修罗(五)。迦楼罗(六)。紧那罗(七)。摩睺罗伽(八)。人非人等。总结八部。

　　【■记】梵语提婆。此翻天。三界二十八天也。那伽。翻龙。守天宫持地。注雨等龙也。夜叉。翻勇健。亦名暴恶。飞空。飞行守天城。池门。阁。等也。乾闼婆。翻香阴。不啖酒肉。唯香资身。是天主幢倒乐神也。阿修罗。翻无端正。迦楼罗翻金翅。紧那罗。翻疑人。似人。而头有角。亦天伎神也。摩睺罗伽。翻大腹行。即大蟒神腹行者也。原佛道济百灵。慈育万有。三乘归投八部翼卫。余无此德。故无八部也。

　　【□注】龙鬼等得预法会者。乘急戒缓故。大师准涅槃经云。于戒缓者。不名为缓于乘缓者。乃名为缓之文。遂开乘戒四句。

　　【■记】涅槃经又言。菩萨于此大乘。心不懈怠。是名本成。为护正法。以大乘水。而自澡浴。故菩萨虽现破戒。不名为缓。智者取此乘急戒缓之文。于止观中开成四句也。本成者。本所受戒。如本不失也。

　　<PIC>X57069001.gif</PIC>

　　【■补】文句言。若通论戒乘。一切善法观慧。皆称戒乘。人天五乘。即是其义。道共等戒。悉是通义也。今就别判三皈。五戒。十善。八斋。出家律仪。乃至定共。能防身口。遮恶道果。得人天报者。名戒。闻经生解观智。推寻谛缘度等智。能破烦恼。运出三界者。名乘。大品言。有相之善。不动不出。无相之善。能动能出。是也。若戒乘俱急者。下品戒急。报在人道。持小乘急。以人身于藏教时。见佛闻法。严持中乘。以人身于通教大乘。乃至带方便诸大乘经时。见佛闻法。若持上乘。以人身。于华严法华等教。及诸教中圆见佛闻法。列为同闻众也。若中品戒急。报在欲天。若持小乘。以欲天身。于藏教时。见佛闻法。余持中上乘。如上说。若上品戒急。加修禅定。报在色无色界。持小乘急。以色无色界天身。于三藏中见佛闻法。余持中上乘。如上说。二。戒缓乘急者。三品戒皆缓。报在三途。若小乘急。以三途身。于三藏教中。见佛闻法。余如上说。三。戒急乘缓者。有戒。受人天身。无乘。佛虽出世说法。不见不闻。舍卫三亿家。及诸不见闻者。三界乐着诸天等。是也。四。戒乘俱缓者。受三途报。不见佛不闻法也。

　　【■记】华严疏钞言。一。乘缓戒急者。事戒严峻。三种观心不开。以得戒故。人天受生。或随禅梵世。耽湎定乐。世虽有佛说法度人。于此类无益。设得值遇。不能开解。二。乘急戒缓者德薄垢重。烦恼所使。是诸事戒。皆破理观。乘急。信解诸法。戒缓。命终堕恶道中。于诸乘中随何乘急。强者先牵。若一乘急。即闻华严等。三。乘戒俱急者。具持众戒理事无瑕。于诸妙法。观念相续。即于今生。便应得道。若未得道。此业最强。必升善处。若一乘急。即于人天身。闻华严。四。乘戒俱缓者。失人天报。无得道期。展转沉沦。不可度脱。是则乘戒。岂得偏向乎。设有偏志者。宁偏于乘也。

　　【□注】如云笼月。月喻教主。具智断二德。初一至十五。谓之白月。智光渐增。故譬智德。十六至三十日。谓之黑月。邪光渐减。故譬断德。

　　【■记】准华严钞。月有四德。合佛三法。明是智德。暗是断德。清凉是恩德。应器周故。亦是恩德。今取黑白。喻智断二德也。如大经月爱三昧。光色增长。譬十五智德。摩诃般若。光色损减。譬十五断德。无累解脱。又言月性常圆。实无增减。因须弥山。故有亏盈。不增而增。白月渐着。不减而减。黑月稍无。法身亦尔。因无明故。约如论智。如实不智。约如论断。如实不断。无智而智。般若渐明。无断而断。解脱渐离也。据华严梵行品。月体喻法身。月光喻十五智断。谓三十心。为三智断。十地。为十智断。等妙二觉。为二智断。合有十五智断也。

　　【□注】尔时如来。指丈六身。即境本定身也。

　　【■记】辅行言。止观见佛相好。一一文中。皆言若见如来者。皆以三藏如来而为境本。于色相上四机所见不同。故名境本定身也。

　　【■补】三藏如来老比丘相。即境本定身。境。是所见之境。本。为应机之本。定。乃一定之身。如言只一金刚土台成道。四机各见不同。生灭机。见劣应身。无生机。见带劣胜应身。无量机。见报身藏尘相好。无作机。见法身如虚空相。虽机见不同。只是丈六一定身也。

　　【□注】现卢舍那身。现。即现起。卢舍那。翻净满。谓诸恶都尽。故净。众德悉圆。故满。自报。亦翻光明遍照。他报。亦名尊特。亦名胜应。

　　【■记】净满者。障净为先。德满为后。如言万恶咸消。众善普会也。梵网经疏言满净者。德满为先。障净为后。所谓富有万德。荡无纤尘也。光明遍照指为他报者。若据慈恩三藏释。则言身光智光。内外照故。目于报身。通自他二报佛也。尊特有上中下三品。今指下品。从丈六身。现起千丈舍那也。胜应。如来应身相好。有胜劣不同。今指胜者。华严佛有殊胜相好。对劣名胜也。

　　【□注】新译华严云毗卢遮那。妙乐九(二十七)破云。近代翻译。法报不分。二三莫辨(文)。

　　【■记】新译。即唐实叉难陀译。卢舍那品。译为毗卢遮那品。如来名号品中。或名卢舍那。译为或名毗卢遮那。清凉疏言。毗。即遍也。卢遮那。光明照义。应言光明遍照。今按所释名义未尝非。但未明言教主是报身耳。盖遮那。法身佛。舍那。报身佛。释迦牟尼。应身佛。又以二身言之。遮那。真身。舍那。胜应。牟尼。劣应。胜劣均名应身。是名二身也。华严教主。乃舍那译为遮那。则以法身为报身。法报不分也。又以真身为胜应。二三莫辨也。文句破言。自古经论。许有三身。若毗卢与舍那不别。法身即报身。一切众生。无不圆满。法身有说。众生亦然。若言果满方说。满从报立。若言不离。三身俱然。何独法报。又生佛尚且无二。岂唯三身。若论三身。法定不说。报通二义。应化定说。若其相即。俱说俱不说。若但从理。非说非不说。事理相对。无说即说。情同妙契。诤计咸失是也。

　　【■补】按毗卢遮那。言遍一切处。卢舍那。言光明遍照。牟尼。言能仁寂默。

　　【□注】然华严教主。经疏诸文。或云释迦。或云舍那者。盖是释迦现起舍那故也。而净觉谓。本是实报土身。应下二土。故解谤破云。汝执藏尘为尊特相。树下之身有此相否。故升须弥山顶品云。尔时世尊。不离一切菩提树下。而上升须弥。向帝释殿。岂非华严是千百亿应身所说。此身既被别圆之机。见是尊特。何须独指华台受职身耶。(文)盖指千百亿应身中之一身所说。

　　【■记】此辨净觉师偏说。以定从劣现胜正意。

　　【■补】净觉云。药师。净名。观经之相皆应身。不可指为法身。唯华严藏尘相好。为尊崇奇特。以相多故也。凡八万四千。三十二相。皆从此实报尊特之身。应下二土。应八万四千。似方便。应三十二。似同居。准此。则彼意指华严。藏尘相好为证得奇特。不知华严十华藏世界微尘相好。是应机现起。即如来现起他受用。十地菩萨所被机也。故四明作解谤破云。汝执藏尘为实报尊特相。我且问汝。华严菩提树下三十二相之身。有此奇特相否。若谓是有。何言三十二相是应下。何言华严是实报身。故知华严非本是实报身。三十二相。亦非应下明矣。盖树下身未被别圆机时。本无奇特相。若被别圆机。则于此身现起尊特。故不可谓本是实报土身也。以华严教主是现起身。故言不离一切。而上升须弥。向帝释殿。上升。即现起义。岂非华严是千百亿应身所说耶。华台受职者。即实报土身。若约所依。名实报身。以称中道法性理。感真实果报土也。若约所证。名华台受职身。华台表法界理。故报身卢舍那佛坐华台。若应身释迦。但坐莲叶。如签言。只以入实名华台。以内心入实。故外处华台。玄文言。始见我身。初闻一实。已入华台。皆指所证。为华台也。受职者。谓报身初坐千叶莲台宝华王座时。十方诸佛。齐放白毫来灌其顶。受法王职也。但此身有证得相。有现起相。净觉所执是证得相。四明所定是现起相。故破言。何须独指华台受职身耶。盖指下。注家断定四明意。统纪言。四明约机约教以定身者。是树下生身。现起尊特。应别圆机。正合妙玄释迦最初顿说。释迦是生身。说顿是舍那。亦合四教仪。如来现卢舍那身说法之言。

　　【■备】净觉背宗因缘。统纪内载。须者往检。辨讹曰。盖指千百亿至所说句。虽约一阎浮提而论。但意似局。私谓。四明是千百亿应身所说句。恐有未见千百亿之难。故玉师复申明一身也。辨讹又曰。实报土身应下二土之言。本四明妙宗钞语。以经中八万四千相好。大师判为真法身观故。钞言。然此色相。是实报身。应同居土。而特名法身者。为成行人圆观也。后料拣中问。尊特既是他受用报。须入地住方见。今八万相。似位能见。验非尊特。合是生身。答。地住。分证论见。地住以前。相似论见。斯乃如来以实报身应下二土。(云云)当知四明此言。因他问意。谓地住以上。舍生身已。入实报土。方见尊特。今圆行人。在相似位。处同居土。焉能见之。故答言。如来应下使见。而净觉反宗破言。华严藏尘相好是尊特。是实报应下。观经八万四千相好。是生身非实报应下。故解谤言。汝执藏尘为尊特相。树下之身有此相否。若言有。应下义不成。若言无。何故华严有上升须弥等文耶。足见藏尘尊特。是释迦现起。应下之义不成矣。而八万四千尊特不然。此由圆观行人。台像圆观既成。所见佛身。必非同居生身。实报土身。方是其境。故如来。以实报应下同居。而使见之。非入实报。方能见也。然钞中乃是破立方便。非是下二土所现诸身。皆从实报应下也。况钞虽言以实报应下。亦即于同居现起。此义当知。即华严从树下释迦境本现起。其义亦然。但华严现身说经。观经应行人现相。其义稍异。思之可知也。又复现起应下。义亦不殊。如华严从境本发起。观经从三十二相常身常相发起是也。故四明言。有须现者。即为现之。则知应下。义不殊也。今但知是净觉语。不知出四明恣情纵破。故略述此。

　　【□注】月堂云。境本定身。则是释迦。机感见相。乃是舍那。此即释迦境本定身。现起舍那尊特也。上品相好。下品尊特。二现言之。正当须现。

　　【■记】四明约教。分三品尊特。谓法华三十二相。相相无边。即法身上品尊特。观经八万四千。中品尊特。华严丈六发起舍那。下品尊特。又约相海分三品。谓华藏尘相。上品相海。八万四千。中品相海。三十二相。下品相海。次即言上品相好。下品尊特。此二皆现起相。故曰二现言之。正当须现。

　　【■补】下品尊特。以兼别机。须当现起。方有不能。即劣显法。如法华微妙净法身。具相三十二也。月堂法师。讳询。字谋道。依圆辨琛。以正所学。统纪曰。准解谤说尊特身。有须现。不须现之分。故须现。如梵网华严及观经等相多身大。不须现。则以力加。令于劣身。不取分齐见三十二相。即无有边。以知丈六。是法界故也。

　　【□注】圆满修多罗。约圆实部主说。释签云。华严顿部。正在圆真。兼申别俗。

　　【■备】八卷曰。圆。以不偏为义。又言。无有缺减。名曰圆满。法华言。唯佛与佛。乃能究尽诸法实相。即圆实也。兼申别俗句。乃文义未能截断。顺带引之。非本节引用正意。

　　【□注】修多罗翻契经。圣教之都名。若十二部中。直说法相者。名修多罗。今非此意。

　　【■记】契经者。以经通教理。教能契理。理能契机也。圣教都名者。据经藏释。通名修多罗。若十二部中。名修多罗者义局。故拣之。

　　【□注】故言顿教。结部属顿也。

　　【■记】此先结部属顿。下约教说。

　　△二明机教三。初机教兼权。

　　若约机约教。未免兼权。

　　【□注】机是所被。教是能被。机有别圆。教兼权实。

　　【■记】由所被之机有异。故能被之教亦兼。

　　【□注】辅行曰。约部约味。得名为顿。部内之教。教仍兼渐。

　　△二双示圆别二。初为利机说圆教。

　　谓初发心时。便成正觉等文。为圆机。说圆教。

　　【■记】晋译华严梵行品言。观一切法。如幻如梦。如影响化。菩萨如是观者。以少方便。疾得一切诸佛功德。常乐观察。无二法相。斯有是处。初发心时。便成正觉。知一切法。真实之性。具足慧身。不由他悟。今引二句。以明圆也。

　　【□注】此释能兼之圆。如后释。

　　【■记】后九卷言。初发心者。初住名也。便成正觉者。成八相佛也。

　　【□注】等文者。等于三无差别之文。

　　【■记】晋译如来林菩萨偈言。心如工画师。画种种五阴。一切世间中。无法而不造。如心佛亦尔。如佛众生然。心佛及众生。是三无差别。

　　△二为钝机说别教。

　　处处说行布次第。则为权机。说别教。

　　【□注】此释所兼之别。凡经文处处所说。行列排布恒沙法门。历劫修行次第之义。皆别教也。

　　【■记】贤首品言。菩萨住在三昧中。种种自在摄众生。悉以所行功德法。无量方便而开诱。或以供养诸如来。或以难思布施门。或以头陀持戒门。或以不动堪忍门。乃至言八万四千诸法门。诸佛以此度众生。所谓行列排布恒沙法门也。又言。或一念顷。修普贤行。而成正觉。或须臾顷。或一时。或半月。乃至不可说不可说劫。修普贤行。成正觉。此历劫修行次第义也。

　　【□注】今文欲显部中机教兼权。故指经中别圆各说显文为证。若别圆间说。及分圆即别。融别即圆。义非一概也。

　　【■记】签文曰华严所明位行。不出别圆。始从住前至登住来。全提圆义。从二住至七住。文相次第。又似别义。于七住中又辨一多相即自在。至行向地。又明次第别义此证别圆间说意也。若其间分圆即别。融别即圆者。乃圆融不碍行布。行布。不碍圆融。故以义非一概总结。

　　【■补】光明玄记言。闻说三身。具乎三德。失意者分隔。即别。得意者互具。即圆。融别即圆。分圆即别也。

　　△三双结二约。

　　故约部为顿。

　　【□注】此结从部为顿。

　　约教名兼。

　　【□注】此结部中机教兼权。

　　【■记】双结部教。

　　△二约时判。

　　此经中云。譬如日出。先照高山(第一时)。

　　【□注】晋译华严三十五。宝王如来性起品。文有四照。合法有五。

　　【■补】晋译性起品曰。譬如日出。先照诸大山王。次照一切大山。次照金刚宝山。然后普照一切大地。日光不作是念。我当先照诸大山王。次第乃至大地。但山有高下。光有先后。如来亦复如是。成就无量无边法界智光。先照菩萨。次照缘觉。次照声闻。次照决定善根众生。随应受化。然后普照一切众生。乃至邪定。又唐译出现品言。譬如日出。先照须弥等诸大山王。次照黑山。次照高原。然后普照一切大地。乃至如来。亦复如是。常放无碍智慧光明。先照菩萨等诸大山王。次照缘觉。次照声闻。次照决定善根众生。然后一切众生。乃至邪定亦皆普及为作未来利益因缘。令成熟故。

　　【□注】今家约义引经。但作三照。又复义开平地为三。用对涅槃五味。妙玄一(六)释签一(十七)。

　　【■记】妙玄曰如日初出。前照高山。厚植善根。感斯顿说。良由小不堪大。亦是大隔于小。此如华严。约法被缘。缘得大益。名顿教相。约说次第。从牛出乳相。次照幽谷。浅行偏明。当分渐解。此乃小隔于大。大隐于小。约法被缘。名渐教相。约说次第。名酪味相。次照平地。影临万水。逐器方圆。随波动静。示一佛土。净秽不同。示现一身。巨细各异。一音说法。随类各解。恐畏欢喜。厌离断疑。神力不共。故见有净秽。闻有褒贬。嗅有薝卜不薝卜。华有着身不着身。慧有若干不若干。此如净名方等。约法被缘。犹是渐教。约说次第。生酥味相。复有义。大人蒙其光用。婴儿丧其睛明。夜游者伏匿。作务者兴成。故文曰。但为菩萨说其实事。而不为我说斯真要。虽三人俱学。二乘取证。具如大品。若约法被缘。犹是渐教。约说次第。熟酥味相。复有义。日光普照。高下均平。若低头。若小音。若散乱。若微善。皆成佛道。不令有人独得灭度。皆以如来灭度。而灭度之。具如今经。若约法被缘。名渐圆教。约说次第。醍醐味相。当知华严之譬。与涅槃义同。释签言。初文五味者。还约华严日照三譬。开为五味。然五味转变。只是一乳。三照不同。只是一日。今演华严平地之譬。以对涅槃后之三味。虽数不等。其义宛齐。又涅槃以牛譬佛。乳从牛出。譬佛初说大。乳出已后。其味转变。犹成分譬。义立五味。又华严日譬于佛。光譬说教。日无缘慈。非出而出。众机所扣。非照而照。故使高山。幽谷。平地。不同。同禀教光。终归等照。故用两经二义相成。

　　【■备】恐畏欢喜等。即四悉檀。解二卷。大人蒙光。签曰。菩萨大人。蒙般若光。诸法之用。二乘。如七日婴儿。若视日轮。令眼失光。名丧。外人暗证。如夜游。菩萨利他。如作务。

　　【□注】别行义疏记云。彼经预叙一代始终。故立譬云。犹如日出。先照高山。次照幽谷。后照平地。今家义开平地为三。对于涅槃五味(文)。

　　【■记】此引以证成三照对五味之义。

　　【□注】日譬于佛。光譬说教。照物譬被机。高山譬别圆众。此譬兼于机应也。

　　【■记】佛必感机应而说。故喻兼机应。如言佛不出世。万古长夜。及至出现。光明遍照。极于幽暗。悉皆大明。所以日譬佛也。光从日出。譬教从佛说也。物得日光能消长。机禀佛教有损益。所以照物譬被机也。高山卓出余峰。别圆超越藏通。所以高山。譬别圆众也。

　　【■备】此节应列于首。以消本节仪文喻意。然后引晋译华严等文气似贯。

　　【□注】若释签用两经二义相成者。旻智行云。若不用涅槃五味。则不显华严演三成五。若不用华严三照。则不显涅槃后之四味。皆从牛出。

　　【■备】此明释签用两经二义相成。复引旻师语以证。

　　【□注】旧谓今家合四为三。而诸文直作三照引经。何尝云合四耶。

　　【■补】旧谓合四为三。指统纪列三照五时五味图中。特标言妙玄合四为三。意谓玄文合经中次照一切大山。次照金刚宝山。为幽谷一照。以成三照。故言合四为三。其实玄文。准经立义。而作三照。并无合四之语也。

　　【□注】又有以经中。譬如日月。出现世间。乃至深山幽谷。无不普照之文。谓是经文合四为三。殊不知此文。只是照幽谷也。

　　【■记】经指华严。由此文连四照五合文后。便谓合四为三。以前四照为三合。足此一文为一合。为四合也。殊不知下。出正意。谓若以此文为合四。经应颂出。既经但颂前文四照五合。则知此一节文。只是照幽谷也。

　　【■补】谓经文合四为三。亦指统纪列图后。引经四照以证。又于四照文末引经云。譬如日月。出现世间。乃至深山幽谷。无不普照。特注云。玄文合大山宝山为幽谷。其文出此。岂非谓诸节经文。乃是合四为三文耶。但前言旧谓。此言又有是玉师回护意。以统纪于今家甚有功。然恐后莫辨。故点明之。

　　【■备】统纪合四为三。以经有高山。大山。宝山。平地。四种。玄文作三照。恐遭诘难。故引深山幽谷无不普照。以证玄文合大山宝山为幽谷。其文出此。固属别字微意。玉师以合四为三。妙玄无显文。不必泥定合四也。故于后相成图中。以约义引经释之。记中以前四照为三合。足此一文为四合。及经应颂出等所解甚拗。研集注意亦未然。或旧有此说。存俟考定。

　　经文四照　　　约义引经但作三照

　　三照五味相成图

　　<PIC>X57069501.gif</PIC>

　　【■补】决定善根众生。乃事六度菩萨。三僧祇决定成佛。故曰决定。广修六度。名善根。而未断惑。且名众生。然华严合法文中。列次照声闻后。普照一切众生前。佛意。只以一类伏惑行因菩萨。为决定善根众生。本不明是菩萨属何教也。玉师既判属三藏。理应四照内。牵入中间两照。或以中间两照。但对声闻缘觉。则普照大地。亦应只对一切众生。以譬中言。然后普照一切大地。法中言。然后普照一切众生。正相敌对。如谓普照义宽。故可牵入大地之下。若尔。今家取日照平地。止对后三时。又如何消通耶。据理既上牵入普照下。应入于平地下。既牵入幽谷上。应入于中间两照。不惟令人易明。且与经义相合也。或言以未断惑。牵入平地。不住凡夫。牵入幽谷。此乃臆度。恐未符经义也。

　　【■备】三照五味图。统纪已列。然经曰。先照菩萨。次缘觉。次声闻。次一切众生。牵线中应缘觉在先。声闻在后。始与经符。统纪图内。列大山宝山。牵入声闻在先。配幽谷。缘觉居次。配平地食时。将决定众生配禺中。复将决定众生注明藏菩萨。其中缘觉声闻。与经倒列。一也。菩萨根利二乘。蒙照应在先。经虽不开藏菩萨。应摄在二乘内。或摄入先照菩萨中。今判决定众生乃藏菩萨。友致利根后照。二也。缘觉菩萨利于声闻。乃下牵配入平地。三也。玉师仍以决定众生。乃藏菩萨。但配入平地。究为未妥。故同缘觉。改牵幽谷。而声闻缘觉。虽分配大山宝山。依旧与经倒列。总由善根众生是藏菩萨。其势必须声缘菩萨挨顺而列矣。辨讹曰当以缘觉居先。声闻居后。私谓。清凉师疏钞。黑山配缘觉。高原配声闻。大地内合配决定。不定。邪定。三聚众生。则决定一聚。通指因中正定众生。惟经中系与缘觉声闻一连之文。似当合入幽谷。一切众生乃至邪定。紧对普照大地句。研两然后字。界限自清。故别作图说。以备参考。黑山配缘觉等义。疏钞广明。须者往检。又节义言。准经。应缘觉在先。今依三车次第。故先列声闻。大地中开出决定众生者。此是事六度菩萨。以未断惑。且让二乘高出一头。但名众生。而其心行已大。虽未断惑。同是鹿苑三乘。故牵入幽谷。一切众生。通指十界之机。未起宏誓愿行之人也。私谓。新作图说。依节义意。判决定属藏菩萨亦通。但不可泥定众生二字。谓须合入大地。以佛亦称尊极众生也。图说中不列旁追二诱等者。此图本明华严三照。以对涅槃五味。如此图说。于义已足。且旁追等。专指一类小机。备历五时者言。今华严三照。统论大小众机。不必夹入旁追等喻配合。如以时味义富。亦可备列。俾无疏漏。来哲再定之。缘觉声闻。对凡夫则为大机。故合入一切大山。决定善根。有金刚宝义。故合入金刚宝山。一切众生机众。先后得益不定。先即食时。次禺中。后正中。故开亦无碍。所对时味。但可取相生次第。如下所引无垢藏王一节经意也。

　　<PIC>X57069502.gif</PIC>

　　△三约味判。

　　涅槃云。譬如从牛出乳。此从佛出十二部经(一乳味)。

　　【□注】牛譬于佛。乳譬于教。释签云。此五味相生之文。在十三卷圣行品末。佛印无垢藏王菩萨竟云。譬如从牛出乳。乃至醍醐。譬如佛出十二部经。乃至涅槃。

　　【■补】大经无垢藏王言。诸佛菩萨。成就智慧功德。实不可说。我意犹谓。故不如是大乘经典。何以故。大乘经典。能出生阿耨菩提。佛言。譬从牛出乳。乳出酪。酪出生酥。生酥出熟酥。熟酥出醍醐。佛亦如是。从佛出十二部经。从十二部经出九部修多罗。从修多罗出方等典。方等出般若。般若出大涅槃。

　　【□注】十二部经颂曰。长行重颂并授记。孤起无问而自说。因缘譬喻及本事。本生方广未曾有。论议俱成十二名。广如大论三十三。

　　【■记】大论言。诸经中直说者。名修多罗。授记者。众生三乘六趣九道中受记。诸佛法欲与众生授记。先皆微笑。无量种光。从四牙出。从上二牙出者。光照三恶道。得遇斯光。闻说法者。身心安乐。得生人中天上。从是因缘。皆得毕苦。从下二牙出者。上照人天。乃至有顶。此诸光明。复至十方。遍照六道。作佛事已。还绕身七匝。若记地狱。光从足下入。记畜生。从腨入。饿鬼。从䏶入。人道从脐入。天道胸入。声闻口入。辟支眉间入。若记作佛。光从顶入。佛欲受记。先现此相。然后弟子发问。一切偈名祇夜。六句。三句。五句。多少不定。亦名祇夜。亦名伽陀。优陀那者。名有法。佛必应说。而无有问者。佛略开问端。如佛自说无我无我所。是事善哉。一比丘白佛言。云何是事善哉。佛告比丘。凡夫人未得无漏道。颠倒覆心。故于无我无我所。心大惊怖。若佛弟子。闻好法者。欢喜奉行。无颠倒故。不复更作如是等。杂阿含中广说尼陀那者。说佛本起因缘。佛何因缘说此事。修多罗中有人问故。为说是事。毗尼中有人犯是事。故结是戒。一切佛语缘起事。皆名尼陀那。阿波陀那者。与世间相似柔软语。如是语经者。如一狮子。来礼佛足。佛告比丘。是师子。毗婆尸佛时。依婆罗门。来至佛所。大众之中。以听法故。无共语者。即发骂言。秃辈。与畜生何异。恶口业故。九十一劫。堕畜生中。此人尔时。即应得道。以愚痴故。自作生死长久。今于佛所。心清净故。当得解脱。如是等经。名为出因缘。何名因缘。是事之本名因缘。本生经者。过去世时。菩萨身为赤鱼。自以其肉。施诸病人。如是等无量本生。多有所济。名本生经。广经者。名摩诃衍。所谓般若经。华手经。法华经等。如是等无量阿僧祇诸经。为得阿耨多罗三藐三菩提。故说。未曾有者。如佛现种种神力。众生怪未曾有。所谓佛生时。如是等无量希有事。论议经者。答诸问者。释其所以。又复广说诸义。如佛说四谛。何等为苦圣谛。所谓生苦等八种苦。广解其义。复次佛所说经论议。及摩诃迦旃延所解经。乃至像法凡夫人所解经。亦名优波提舍。

　　【■备】祇夜。伽陀。分别见下节。此依大论录出其文。

　　【□注】华梵名义。具如妙玄六。

　　【■记】妙玄言。修多罗翻契经。即长行。祇夜。翻重颂。和伽罗。翻授记。伽陀。即孤起。优陀那。翻无问自说。尼陀那。翻因缘。阿波陀那。翻譬喻。伊帝目多伽。翻本事。阇陀伽。翻本生。毗佛略。翻方广。阿浮陀达摩。翻未曾有。优波提舍。翻论议。此十二种俱称部者。各有类从也。

　　【□注】此十二部经。通论。大小各具十二部。

　　【■记】解深密经。明菩萨依十二分教。修奢摩他。瑜伽论言。佛为声闻。一一具演十二分教。

　　【□注】别而言之。小乘让三存九。小乘灰断。无方广经。说必假缘。无无问自说。虽有授记。作佛者少。此以小九望大三也。玄文又以大九望小三者。谓大乘根利。无因缘。譬喻。议论。之三也。又以大一望小十一者。谓小乘但让广经一部耳。

　　【■记】小让三者。妙玄言。小乘灰断。无如意珠身故无广经。又言。小乘根钝。说必假缘。少无问自说。虽有授记。记作佛少。大无三者。涅槃经云。护大乘者。受持九部。谓因缘中。取因事制戒。于譬喻中。依为诱引。于议论中。约非了义也。又小有十。瑜伽论言。无方广者。大乘说如来是常。一切众生皆有佛性。正理为方。包富为广。又理融无二。亦名为等。声闻所无也。

　　【□注】释签云如上所说。一往赴机。据理应以通说为正。

　　【■记】玄文云。通语大乘。何得无此三耶。又曰。小乘亦有记莂六道因果。阿含授弥勒当作佛记。亦有自唱善来。即无问自说。又声闻中以法空为大空。空。即方广。故以通为正也。

　　△三引证二。初引经征起二。初引经。

　　信解品云。即遣旁人。急追将还。穷子惊愕。称怨大(唤等)。

　　【□注】譬喻周中。四大弟子。具领五时。今领华严文也。

　　【■记】法华。有法说喻说因缘三周。今正喻说周文也。

　　【□注】即遣说华严教以拟宜也。约教。理为所依。智为能遣。教为所遣。约人。师弟相望。佛为能遣。菩萨为所遣。

　　【■记】初约教明遣。教依于理。以理为所依。而智必照理鉴机。方有说故。以智为能遣。教为所遣。次约人明遣。可解。

　　【□注】旁人约教。理智为正。说教为傍。约人。化主为正。菩萨为旁。

　　【■记】教依理而用智说。故以理智为正。菩萨从佛转法轮。故约人为傍。

　　【□注】谓加被四菩萨。说四十位。法慧。说十住。功德林。说十行。金刚幢。说十向。金刚藏。说十地。是四菩萨。说此位时。并云佛力故说。故名为遣。然加被四菩萨者。一表旁追义便。二彰主伴互融。

　　【■记】加被有二。显加具于三业。冥加但与智令说。第二会普光。七重会普光。八三会普光。九会入法界。但有冥加。余五会皆冥显二加。然冥未必有显。显必有冥。心冥至极。故感佛加。经言。以三昧力。感十方诸佛现前也。四位各说。经明法慧菩萨。入无量力方便三昧。故佛告言。由汝所修诸善根力。令汝入此三昧。说十住法。功德林菩萨入。善思惟三昧。故佛告言。以汝思惟一切行愿力故。令汝入此三昧说十行法。金刚幢菩萨。入智光三昧。故佛告言。由汝智慧清净。令汝入此三昧说十向法。金刚藏菩萨。入智慧光明三昧。故佛告言。以汝胜智力。令汝入是三昧。说十地法也。并言佛力故说者。法慧告天帝言。此义甚深。难说难知。虽然。我当承佛威神力。而为汝说。故名为遣也。一表傍追义便者。即遣正傍追义。二彰主伴互融者。谓果主因伴。递互相望。重重无尽。弥显圆融。

　　【■备】主伴互融。此华严事事无碍宗旨。顺带引耳。辨讹曰。虽言互融。但可以果主果伴。果主因伴。因主因伴互论。不可以因主果伴说也。

　　【□注】急追将还。直将大教拟宜小机。故云急追。昔有大种。故曰将还。况复性德本有。

　　【■记】如来于大通智胜佛所。为沙弥时。曾与六百万亿恒河沙众生。结圆顿种子。今成正觉。直将大教拟宜。为急追。昔有大种。今说大教。为将还。又无漏性德。本来具足。今熏其本有。故言将还。

　　【□注】穷子。无大乘功德法财故。

　　【■备】体色即空假中。不起灭定。现诸威仪。是大乘功德法财。今灭色趣空。不穷何待。

　　【□注】惊愕。文句六(二十一)云。纵昔曾发。废久不忆。卒闻大教。乖心故惊。不识故愕。

　　【■记】此释惊愕也。二乘向小已久。今卒然闻大。与其现习相乖。茫然不识。故生惊愕。

　　【□注】称怨大唤。文句六(二十一)云。小乘以烦恼为怨。生死为苦。若劝烦恼即菩提。即大唤称冤枉。若闻生死即涅槃。即大唤称苦痛。

　　【■记】小乘以苦集。为劳为患。以道灭。为修为慕。则烦恼为怨。生死为苦。明矣。华严发明烦恼即菩提。生死即涅槃。是以所厌。为所修。所患。为所慕。岂不称怨唤苦耶。

　　【□注】等者。等于我不相犯。何为见捉之文。

　　【■记】约法。谓我本不求大。何意用大化我。

　　△二征起。

　　此领何义。

　　【□注】征此信解品文。为领何等之义。

　　△二答释所领。

　　答。诸声闻在座。如聋哑等是也。

　　【□注】答出华严拟宜也。谓有耳不闻圆顿教。故如聋。有眼不见舍那身。以不见故。不能赞叹故若哑。

　　【■记】此引经以证聋哑也。华严入法界品言。上首诸大声闻舍利弗等。在逝多林。皆悉不见如来神力等。亦复不见难思菩萨境界。何以故。善根不同故。本不修习见佛自在善根。本不得诸菩萨眼所知境界。以是因缘。诸大声闻不见不知。不闻不入。虽在林中。不见佛大神变。所谓日月辉天。盲者不见。雷霆震地。聋者不闻是也。

　　【□注】问。妙玄十(廿三)云。华严初分。永无声闻。今何云声闻在座耶。答。华严不入二乘人手。声闻若闻华严。则非声闻。故不可云有。若据华严。拟宜小机。其最钝根。具经五味。故不可云无。是则显对则无。拟宜则有。今四大弟子。领解如来拟宜之时。故云声闻在座也。所以摩诃迦叶。却叙小机蒙大拟时。迷闷躄地。若聋哑文。出经后分。妙玄云。后分则有。后分状当聋哑。况前分耶。故别行疏记云。以后显前。机未堪大。

　　【■记】显对则无。拟宜则有。断定二乘。不闻华严。而如来拟宜。非无声闻。如文句言。即遣旁人。疾走往捉。是劝门拟宜。穷子惊愕。是劝门无机。强牵将还。是诫门拟宜。穷子自念无罪。以至闷绝躄地。是诫门无机。今据拟宜说。故言声闻在座。出经后分。指华严入法界品文也。准不思议境界经云。舍利弗五百声闻。皆是他方极位菩萨。今在逝多林会。迹示声闻。据华严经。文殊逝多林出时。舍利弗语比丘言。汝等且观文殊。相好威仪等。观舍利弗语辞。示现未能悟故。状当聋哑。以此义有二。一者。显如聋哑。二乘人于三七日中不闻说法。但见嘿然。二者。状当聋哑。释签云有耳不闻。显如聋者。眼不见故。不能赞叹。义如哑者。玄文所云。前分永无声闻。据显见三七默然者说。后分则有。据状当不闻不见者说。但后分尚然。况前分耶。别行疏下。证成前分机未堪大。

　　【■备】统纪云。三七是拟机者。人无异论。然玄文云。于彼初分。永无声闻。后分则有。虽复在座。如聋如哑。故神智义。据玄文非之曰。初分永无。何所拟哉。今二义释之。一初分永无。乃如来拟宜之化意。二后分则有。状如聋哑。乃如来拟宜之化事。化意者。方便品云。始坐道场。三七思惟。签云。约大机。则寂场之时。约小机。则成已思惟。未说之时。妙乐云。小见三七停留。大睹始终无改。是也。化事者。文句云。华严末席。始开于渐。妙乐引经云。佛在逝多林。舍利弗不见如来自在庄严。不见诸大菩萨眷属。无智眼能见。亦不能赞叹。此即如哑等文。于彼末会。即当渐初。今考祖言。聋哑。皆指在后分。渐初。明是鹿苑十二年中。例如妙玄谓。方等弹诃。应在十二年前。则知逝多林末会。正是拟宜之事。以由声闻。先习小乘。未堪闻大。状如聋哑。故假净名以激进之。是则拟宜弹诃。俱在十二年中。无可疑者。四教义以聋哑在华严。弹诃在方等。此但约部中而论。其实未为正意。私谓。统纪引祖言。聋哑皆指后分。固是。但小见停留。显如聋哑。见即在座。前分亦通。并可说为拟宜无机化事。至聋哑在华严。弹诃在方等。此乃判别五时。以分说法次第。若鹿苑。亦有拟宜。弹诃。似通五时义也。

　　【□注】昔慧觉谓。前分乃有根性声闻。此则不可。若云声闻根性。义亦有之。如下文云。所谓二乘根性。在华严座也。

　　【■记】旧说前分声闻。乃有大乘根性。故虽在座。如不见有也。此则下。正遮出正。

　　【■补】玉师意。以声闻必回小向大。方可言大乘根性。最初三七。安有此类也。故曰不可。

　　【■备】二乘。据下文。应言三乘。有师标云。慧觉谓根性声闻者。意以前分虽无小人声闻。必有大人声闻。如法华真如声闻等。不知法华开显。故言汝等所行。是菩萨道。以佛道声。令一切闻。乃真如声闻也。华严前来未说。又未开显。岂有大人根性声闻耶。私谓。初句似指显对者言。故不可。次句指拟宜者言。故有之。慧师传检统纪。

　　△二渐教三。初总标。

　　第二渐教者。此下三时三昧。总名为渐。

　　【□注】次顿之后总明三渐者。寝顿施渐也。

　　△二别释三。初鹿苑四。初约部判二。初寝顿施渐二。初对机示处。

　　次为三乘根性。于顿无益。故不动寂场。而游鹿苑。

　　【□注】三乘。乘。以运载为义。声闻以四谛为乘。缘觉以十二因缘为乘。菩萨以六度为乘。运出三界。归于涅槃。

　　【■记】此对机设部教也。谛缘度解下。藏教所乘虽异。同出三界。同断见思。入有余无余二种涅槃也。

　　【□注】根性。辅行云。能生为根。数习为性。

　　【■记】根有出生义。性以熏习成。

　　【□注】于顿无益。此三乘人。于华严座。不信不解。是故如来。不动寂场。而游鹿苑。此显双垂两相。二始同时也。

　　【■记】华严出现品曰。一切二乘。不闻此经。何况受持。又言。设有菩萨于无量劫。行六波罗密。不闻此经。或闻而不信。不解。不顺。不入。不名真实菩萨。故列于非器也。不动寂场而游鹿苑者。如来神力不共。随机应现。寂场说顿教之始。即鹿苑说渐教之始。非前非后。故言双垂两相也。

　　【■补】统纪言。诸文所论。初顿后渐。是化缘施设仪式。今说大小双应。方尽鉴机度生之意。

　　△二以喻显身。

　　脱舍那珍御之服。着丈六弊垢之衣。

　　【□注】此明寝大施小。化仪次第也。

　　【■记】此即信解品。遥见子身。羸瘦憔悴。即脱璎珞细软上服。严饰之具。更着粗弊垢腻之衣。乃至以方便故。得近其子。等文。

　　【□注】约佛意。则寝法华之实而施权。据化仪次第。则寝华严之顿而施渐。

　　【■记】华严之圆即法华之实。我佛本意。欲令众生。开示悟入一乘实相而已。根器未堪。故施权也。

　　【□注】处说不动而游。衣论脱珍着弊。文互显耳。然若不明不动而游。无以见二始同时。不明脱珍着弊。无以见寝大施小。此文。曲尽如来妙应。无谋设化之相也。

　　【■记】二文互显。不可脱一。始曲尽佛之妙应也。

　　【□注】舍那胜应尊特。智定庄严。故譬珍御。丈六劣应生身。忍生法恼。故譬弊垢。盖法譬双明也。

　　【■记】尊特。首楞大定种智大慧。而自庄严。劣应生灭之身。则为蚊虱有情。寒暑无情。之所逼恼。

　　【■备】有师标曰。妙乐。忍有情恼为生忍。忍无情恼为法忍。大论言。忍诸恭敬供养。及诸烦恼淫欲。为生忍。忍其恭敬供养。及嗔恼欲法。为法忍。

　　△二息大施小二。初垂世成道。

　　示从兜率降下。托摩耶胎。住胎出胎。纳妃生子。出家苦行。六年已后。木菩提树下。以草为座。成劣应身。

　　【□注】此明小始也。本是圆佛。垂为三藏初成之相。故云示也。兜率。翻知足。此天有内苑。外苑。菩萨居内苑而降神也。然在六欲梵世七天之中。以佛常居中故。

　　【■记】兜率陀。翻妙足。或译睹史陀。翻知足。受欲知足故。佛地论名喜足。最后身菩萨于中教化。多修喜足故。楞严明。此天不接下界诸人天境。乃至劫坏。三灾不及。唯内苑可尔。故菩萨居之。佛常居中者。大论言。若于下地生。命短寿终时。佛未出世。若于上地生。命长寿未尽。佛出世时过。惟兜率天寿。与佛世出时会故。复次佛常居中道故。兜率于欲天梵天中。上三下三。于彼天下生中国。中夜降神。中夜出国。行中道。得菩提。中道为人说法。中夜入无余涅槃是也。

　　【□注】从彼下生托摩耶胎。摩耶。翻天后。净饭王之后也。妙乐云。一切诸佛。皆不在余二贱姓故。尚尊贵时。在刹利。尚多闻时。在婆罗门。又浊难调时。在刹利。清易调时。在婆罗门(文)。

　　【■记】大论云。菩萨末后身从天上来者。乘上道故。又从天下时。种种瑞应。又人敬重天故。论又云。菩萨将欲下生。先观生处。唯迦毗罗婆国。净饭王后。能怀后身菩萨也。下引妙乐。释明刹利。乃帝王种族。为世尊贵。婆罗门。是通博净行。为世多闻。又刹利有势能调劫浊。婆罗门无诤。得调时清。诸佛随时所贵。即于中生。今释尊世。正尚尊贵。又当劫浊。众生刚强难化故也。

　　【□注】托胎。菩萨自有胁入。正慧托胎。小乘见乘白象。贯日之精。大乘见乘楞檀楼阁等。

　　【■记】大论问人以垢心。有相续入母胎。一切邪慧相应。云何菩萨正慧入母胎。答。菩萨忆念不失故入胎。中阴中住。知中阴中住。入胎时。知入胎。歌罗逻时。知歌罗逻。乃至出生时。知出生是也。小乘见者。如大庄严经云。化作白象。降神母胎。又须菩提偈言。其形如白象。四足有六牙。来入母胎时。如游园观想。是也。大乘见者。华严经云。毗卢遮那菩萨。已从此没。生于人问。净饭王家。乘栴檀楼阁。处摩耶夫人胎是也。

　　【■补】象。是象王。有大力用。表菩萨能荷负众生也。贯。表析空观。日。表偏空理。以二乘修空观。齐己分量见也。栴檀楼阁者。表色心无碍。身土互融。以菩萨修中观。齐己分量见也。

　　【■备】辨讹曰。白象贯日。出普曜经。属大乘。乃大小乘共见也。存考。补中象王楼阁等解。亦存考。

　　【□注】住胎。若小乘八相。合住胎在托胎内。今示小始垂化事迹。非正明八相也。

　　【■记】小乘八相。解见七卷。住胎。今带说。

　　【■补】因果经云。菩萨在母胎。晨为色天说法。日中为欲天说法。晡时为鬼神说法。夜三时。亦如是。

　　【■备】辨讹日。小乘中住胎无说法事。故不开。私谓。不开。当依七卷小乘不谈常住解。

　　【□注】出胎。四月八日。右胁降神。出瑞应经。

　　【■记】瑞应经云。自夫人怀妊。天为献供。不享王厨。四月八日。从右胁生。即行七步。举右手曰。天上天下。唯我独尊。三界皆苦。何可乐者。是时天地大动。宫中尽明。梵释天神。于空中侍。四天王接置金几。以天香汤。浴太子身。身黄金色。三十二相。光明彻照。极佛境界。莫不大明。天降瑞应。三十有二。一者。地为大动。丘墟皆平。乃至第三十二。树神人现。低首礼侍。此时疆场左右。莫不称奇叹未曾有。是出(胎相)。

　　【□注】纳妃有三。一瞿夷。二耶输。三鹿野。

　　【■记】十二游经云。菩萨妇家。姓瞿昙氏。舍夷长者。名曰水光。其妇母名月女。生女时。日将没。余明照其家。因名瞿夷。是第一夫人。若第二夫人生罗云者。名耶惟檀。即耶输。父名耶施长者。第三夫人名鹿野。父名释长者。

　　【□注】生子即罗睺罗也。佛出同居。示同人法。

　　【■记】大经四相品迦叶问。何缘复衲耶输。生罗睺罗。乃至当知如来。未度诸结大海。佛告迦叶菩萨。示现如是无量神通变化。一切众生无能测量。汝今云何能知如来习近爱欲。生罗睺罗。善男子。我已久住是大涅槃。示现是也。

　　【□注】出家。时年十九。二月十五日夜半。乘天马逾城。

　　【■记】大庄严经云。菩萨自思烦恼旷野。生死河中。若不修行。终难出离。于众睡后。即呼车匿。备马去来。帝释开门。四王捧足。释梵引路。诣大仙林。取剑落发。又有说。太子见老病死。回宫思惟。欲免是苦。其夜见诸妃女。状若死尸。愈加起厌。又见四天王在窗隙中。报出家时到。遂即开窗。靸天白马逾城。到䟦伽婆仙人林中剃发。

　　【■备】辨讹曰。乘宫中马。天捧马足。故曰天马。非天上之马也。私谓。统纪亦同。然记中靸天白马一说。则异想机见不同耳。

　　【□注】苦行须六年者。文句七(十九)云。但诸佛道同。为缘事异。释迦。苦行六年。草生攒䏶。至肘不觉。诸天哭唤。动地不闻。移座得道。弥勒。即出家日成道。彼佛十劫。犹不现前。非根有利钝。道有难易。缘宜赊促。应示短长耳。(文)辅行云六年苦行。所以伏见。为调外道。过其所行。(文)颂云。十九逾城六苦行。五岁游历三十成。说法度生五十年。是则共当八十寿。

　　【■记】经云。十方诸如来。同共一法身。一心一智慧。力无畏亦然。此道同也。事异。以三佛别明。谓释迦至象头山。同外道食麻麦六年。草蔓生延蔟聚于䏶。至臂节。亦莫觉。诸天见眷属日减。痛哭叫唤动地。修世禅故。亦复不闻。及太子自思苦行。非真解脱。吾当受食成佛。故移座成道也。弥勒下生经。佛言。四海渐减。三千由旬。是阎浮地。长十千由旬。广八千由旬。平坦如镜。种种庄严。城中有大婆罗门主。名妙梵。婆罗门妇。名摩提婆。弥勒托生为父母。身紫金色。二十二相。身长千丈。胸广三十丈。面长十二丈四尺。肉眼见千由旬。常光四照百由旬。穰佉王奉七宝台。施弥勒。弥勒施婆罗门。见其毁坏。修无常想。出家于龙华菩提树下。树茎枝叶。高五千里。即以出家日得道。彼佛十劫者。法华经云。大通智胜佛。十劫坐道场。佛法不现前。是也。准此则知释迦缘事宜赊。故苦行六年。辅行引大论云。外道苦行。或三月。半岁。一岁。无能六年。日食一麻一麦者。又言。佛若不行六载苦行。呵其非道。无人信受。以苦行过人成佛。呵其苦行。人皆信受。或问。颂言。十九出家。三十成道。梵网经言。七岁出家。三十成道。何也。答。发隐云。大圣示现。有何常规。有言太子入檀特山修道。始于阿蓝迦蓝处三载。学不用处定。知非。便舍。复至郁头蓝弗处三载。学非非想定。知非又舍。后至象头山。同外道食麻麦六年。受食成佛。是则颂言十九出家。三十成道。共十二载。正与三处修道岁数同。然与颂言五岁游历。又似有异。仍当以示现无常规释也。

　　【■补】统纪曰。瑞应。因果。本起。大论。并云十九出家。四阿含。出耀经。和须密论。并云二十五出家。当何所从。今以八十寿。除五十载说法。定取梵网。无相三昧。宝藏经等。三十成道。除六载苦行。定取荆溪。二十五出家。合宝藏经。二十五出家。三十成道之说。若约前后义定。有二事可证。一者。出家后六年苦行。取成道之岁数合。二者。将出家时指妃腹曰。却后六年。汝当生子。后于成道岁。果生罗睺。未曾有经云。太子逃至山泽。勤苦六年。得佛还国。贤愚经云。出家六年苦行。得一切智。又普耀经云。父王闻太子得佛六年。令优陀那往请。言阔别以来。十有二年。又言佛还国。罗云问讯。群臣疑太子捐国十二载。何从有子。此等经文。皆约出家六年成佛。又经六载还国。以上统纪文。至孤山颂。五岁游历。或指阿蓝三载。郁头三载。

　　【■备】源师曰。梵网经七岁出家。岁字。古有作年字解者。甚妙。然合下句三十成道。则当以二十五出家为准。总之如来示现。既无常规。又西域诸邦。纪岁时日。或有参差。流传结集。不无同异。更复翻译难齐。阙疑而已。后贤不必于此辨论见长也。辨讹曰。草生攒䏶等。出观佛三昧海经。因入灭意定。故不闻不觉。此属后教。若三藏菩萨。既伏惑行因。则不能入灭受想定。须引三藏佛本行经为妙。但彼无草生攒䏶等事。又本行经。菩萨入不动三昧。即第四禅。以息不行。知他心法。下不知上。天谓命终故哭也。私谓。草生等语。今注乃引文句用也。

　　【□注】木菩提树。菩提。翻道。佛于树下成道。故名道树。草座。因果经说。帝释化为吉祥童子。以草施佛。坐以(成道)。

　　【■记】因果经云。释提桓因化人。执净软草。菩萨问。汝名何等。答曰。吉祥。菩萨欢喜。我破不吉。以成吉祥。汝草可得否。吉祥授草发誓。成道愿先度我。菩萨结跏趺坐。如过去诸佛坐法。誓言。不成正觉。不起此座。

　　【□注】木树草座。皆表三藏诠生灭故。

　　【■记】草木。春生夏长。枯冬落故。

　　【□注】劣应。对大乘胜应。判为劣也。

　　【■记】胜应。即大乘菩萨他受用身。劣应。丈六身也。

　　△二应机设教。

　　初在鹿苑。先为五人。说四谛。十二因缘。事六度等教。

　　【□注】五人颂曰。頞鞞䟦提并俱利。此三属在父之亲。陈如十力母之亲。初转法轮先度此。

　　【■记】此颂出释签。法轮。一运转义。文句言。以佛心中。化他之法。度入他心。名转法轮。二摧碾义。辅行言。以四谛轮。转度与他。摧破结惑。如王轮宝。能坏能安。法轮亦尔。烦恼怨坏。安住谛理也。初转。婆娑云。转法轮有二种。一在自身。二在他提。身菩树下。是自身转法轮。波罗奈国。随他身转法轮。以他身中。初转法轮。故言初也。先度五人者。鹿苑有三番度人。法数言。初为陈如。说四谛得道。次为额鞞。䟦提。说布施生天福乐。同证果。三为迦叶。俱利。如前说。皆得圣道。

　　【□注】文句五(五)云。问。何故初为五人转法轮。答。人先见谛故。人是现见故。人为证故。佛所行事业。与人同故。诸天从人中得善利故。人中有四众故。

　　【■记】婆娑言。人先见谛。天在后故。人是现见。天非现见故。人以为证。不以天为证故。佛所行事。与人同故。诸天亦从人中得善利故。人中有四众故。

　　【□注】妙乐五(三十一)云。问虽涉五。意正在人。故皆以人答(文)。

　　【■记】问中虽但涉五人。意实通为一切人。

　　【□注】若唯就五人。应有三意。妙乐一(十六)云。一酬释尊行因本愿。二赴五人本愿先悟。三报今日侍奉之劳。

　　【■记】释尊行因本愿者。妙乐云。歌利王割截时。佛发愿。得道。先度之。歌利王。即陈如。又辅行言。佛昔饥世。化大鱼。木工五人。先斫肉。佛誓先度也。五人本愿者。妙乐云。迦叶佛时。九人学道。五人未得果。誓释迦法中。最先开悟也。今日侍奉者妙乐云。太子学道。父遣五人追侍。得道。先为说四谛也。

　　(法华文句五)。

　　<PIC>X57070201.gif</PIC>

　　【□注】摩男。长子之通称。以摩诃翻大故。俱利。斛饭王之长子。䟦提。甘露饭王之长子。故皆称摩男。

　　【■记】教乘曰。四王有八子。一净饭王二子。一悉达。二难陀。二白饭王二子。一调达。二阿难。三斛饭王二子。一摩诃男。二那律。四甘露饭王二子。一䟦提。二提沙。文句摩诃俱利。即教乘摩诃男。

　　【■备】辨讹曰。按摩男。男字。亦梵音。故有处言摩诃纳也。䟦提。诸经皆言甘露王次子。私检大藏一览。引起世因本经言。净饭二子。一悉达。一难陀。白饭二子。一帝沙。一难提沙。斛饭二子。一阿尼娄驮。一䟦提梨迦。甘露饭二子。一阿难陀。一提婆达多。是䟦提生父。亦属不同。但仪文准签。释摩男是陈如。以为佛最长子。故称摩男。则摩男当为长子之通称。并非臆说。即法数引为甘露长子。当亦有所本。其诸经不同之处。想如前说。流传结集翻译之故也。

　　【□注】释摩男。即陈如也。如四姓出家。同名释氏。佛初成道。最先得度。在一切人天罗汉之前。如妙乐一(三十七)引分别功德论曰。佛最长子。即陈如也。

　　【■记】妙乐云。拘邻。最初见佛道相。在一切人天罗汉前。故称释摩男也。如妙乐下。引证。论言。五百罗汉。各有所便。或智慧。或神足。或辩才。或福德。或守戒。或知足。或说法。各据第一。论先兄后弟者。拘邻最长。须䟦最小。故最长子。即陈如也。

　　【□注】谛缘度三。具在下文。五人是声闻。只应说四谛。今通举鹿苑所说之法也。

　　【■记】下文。指下藏教。

　　【□注】事六度者。三藏教。谈实有事。不即理故。

　　【■记】大品明六度有二。一有所得心行六度。二无所得心行六度。今事六度。即有所得心。行不具足。六度也。

　　△二约时判。

　　若约时。则日照幽谷(第二时)。

　　【□注】旧译华严出现品云。譬如日月出现世间。乃至深山幽谷。无不普照(文)。

　　【■记】此约时也。

　　【□注】辅行一上(二十八)云。幽谷者。山川之幽䆳也(文)。

　　【■记】䆳。深也。

　　△三约味判。

　　若约味。则从乳出酪。此从十二部经。出九部修多罗(二酪味)。

　　【□注】从乳出酪。盖譬如来施教次第。从顿施渐。相生之义。若约机者。浓淡在焉。

　　【■备】此约味也。从顿施渐。为相生释。约小机转凡成圣。如转乳成酪。为浓淡释。

　　【□注】如下文云。一者但取相生次第。二者取其浓淡。

　　【■备】详解见二卷。

　　【□注】从十二部出九部。亦且相生。其实。九部从佛出也。

　　【■记】相生之言。出涅槃圣行品。今亦且论相生。从十二出九也。其实从佛所出。经言。我此九部法。随顺众生说。是也。

　　△四准经判二。初引经征起二。初引经。

　　信解品云。而以方便。密遣二人。(声闻缘觉)形色憔悴。无威德者。汝可诣彼。徐语穷子。雇汝除粪。

　　【■记】此准法华判也。信解品言。尔时长者。将欲诱引其子。而设方便。密遣二人。形色憔悴。无威德者。汝可诣彼徐语穷子。此有作处。倍与汝直。若言欲何所作。便可语之。雇汝除粪。我等二人。亦共汝作。

　　【□注】而以方便。方。法也。便。用也。善用其法。逗会众生。亦善巧之谓也。

　　【■记】善以权宜。巧逗众生。是方便义。

　　【□注】密遣。文句六(二十三)云。初拟大乘云即遣旁人。表一实谛。一大乘教。一菩萨人。今明方便隐实为密。指偏真为遣。约教隐满字为密。半字为遣。约人。内秘菩萨行为密。外现是声闻为遣。约化仪。寝大施小为遣。小不测大为密(文)。

　　【■记】此引华严即遣。对释本文密遣。表一实谛者。五时除阿含。俱明实谛。今但指华严。兼别说圆。为一实谛也。一大乘教者。即华严圆别教也。一菩萨人者。即一类大机菩萨也。今明下。正释密遣。约方便。则以实为所隐。故为密。偏真所指。故为遣。妙乐云。今明密遣者。覆实。名密。用小。为遣也。约教者。满字顿教。隐而不说。为密。半字渐教。用以说示。为遣也。约人者如经言。是故诸菩萨。作声闻缘觉。是也。约化仪者。说法施小为遣。小机不测为密也。

　　【□注】二人。文句六(二十三)云。四大弟子齐己分领。不涉菩萨。故言二人。约法。是因缘四谛。约理。是有作真俗。约人。是声闻缘觉。(文)今且约人。

　　【■记】四大弟子齐己分领。安住声缘。故言二人。因缘即生灭四谛。有作真俗者。析色空。是有作真。理外所有。是有作俗也。

　　【□注】形色憔悴。文句六(二十三)云。二乘教中。不修相好。但说苦空无常不净。即形色憔悴。又(二十五)云。内怖无常。曰憔。外遭八苦。曰悴(文)。

　　【■记】妙乐言。百劫所种。虽在小论。不在二乘。故无好形色。

　　【□注】无威德者。无有十力四无所畏故。

　　【■记】十力者。一是处非处力。知一切因缘果报定相。从如是因缘。生如是果报。不生如是果报。悉知之。二业智力。知一切众生。三世诸业诸受。三定力。知诸禅三昧。四根力。知众生诸根上下。五欲力。知众生种种欲乐。六性力。知世间种种性。七知处道力。知一切道至处相。八宿命力。知一世乃至百千世。姓名。苦乐。寿命长短等。九天眼力。见众生生时死时。善道恶道等。十漏尽力。自知我生已尽。不受后有也。四无所畏者。一一切智无所畏。于世出世间诸法。尽知尽见。如佛言。我是一切正智人。故得安隐。得无所畏。二漏尽无所畏。惑业死生俱尽。如佛言。我一切漏尽。故得安隐。得无所畏。三说障道无所畏。说彼魔外障蔽圣道之法。如佛言。我说障法。故得安隐。得无所畏。四说尽苦道无所畏。说能尽众苦之道。如佛言。我所说圣道。能出世间。能尽诸苦。故得安隐。得无所畏。出大论。

　　【□注】汝可诣彼。徐语穷子。文句六(二十四)云。即以小教拟小机也。大教明理直实。故言疾走往捉。小教明理纡隐。故言徐语。(文)雇汝除粪。雇。赁也。文句六(二十四)云。除苦集之粪。取道灭之价(文)。

　　【■记】苦集能染污真性。如粪秽。道灭能通会空理。如得价。谓得涅槃一日之价也。纡。曲也。

　　△二征起。

　　此领何义。

　　△二答释所领。

　　答。次顿之后。说三藏教。二十年中。常令除粪。即破见思烦恼等义也。

　　【□注】二十年中。用八忍八智断见。合为一无碍一解脱。用九无碍九解脱断思。总成二十。(经中更有两处明二十年)若住二乘位。转大乘教。名为于二十年中执作家事。从有二乘之机。而来感佛。故云自见子来。已二十年。皆取二乘各有十智。

　　【■记】一断见。九断思。总有十种无碍。十种解脱。成二十。见思。解下藏教。经明两处二十年者。不颂般若时。佛命转教菩萨。故言二十年中。执作家事。意明二乘领命转教时。密破别惑见思。故言二十年也。一颂法华时。叙父子别会久近。故言自见子来。已二十年。意明二乘之机。自来感佛。取立二乘之名。故言二十年也。十智。仁王经疏言。一法智。即欲界系法中无漏智。欲界系因中无漏智。欲界系法灭中无漏智。为断欲界系法道中无漏智。及法智品中无漏智也。二比智。于上二界无漏种智中。约四谛辨。四种无漏智。如上法智中明。但有法比之殊也。三他心智。欲色二界系现心心数法。及无漏心心数法少分。四世智。知诸世间有漏智慧。亦名等智。凡圣同有故。五苦智。观五阴苦空无常无我也。六集智。有漏法因。因集生缘观时无漏智。七灭智。尽灭妙出观时无漏智。八道智。道证迹乘观时无漏智。九尽智。见苦已及修道已等智。论曰。我见苦已。断集已。证灭已。修道已也。十无生智。见苦已。不复更见等也。

　　【□注】见思烦恼。分别曰见。贪爱曰思。止观八(初)云。昏烦之法。恼乱心神(文)。

　　【■记】迷理起分别。名见。对境起贪爱。名思。其体昏烦。其用恼乱。

　　【□注】此破见思。答上除粪。粪能染污。故以譬之。谓污染真理也。

　　△二方等五。初约部判。

　　次明方等部。净名等经。弹偏折小。叹大褒圆。

　　【□注】次明方等部等。判部收经也。

　　【■记】此约部判也。方等为能收。净名等经为所收。

　　【□注】弹偏等。明部意也。收经虽广。净名有弹斥功。特标为首。弹偏折小叹大褒圆。妙乐四(三十六)云。今家八字。判尽经理。谓折小弹偏。叹大褒圆。(文)释签十(二)云。如观众生品。即是叹大。称叹文殊净名。即是褒圆。故令小根。耻小慕大(文)。

　　【■记】净名明菩萨。如幻。如水月。如化人。烦恼如灭度者。受身而观众生。又明菩萨。行四无量。又明依无住本。立一切法。签文指为叹大。又维摩言。文殊不来相而来。不见相而见。文殊言。若来。已更不来。若去。已更不去。来者。无所从来。去者。亦无所至。所可见者。更不可见。此乃作家相见。觌面相呈。乃至入不二法门。文殊以言遣言。维摩以无言遣言。盖以言为糟粕。非遣言无以得其醇。遣言犹言。非嘿然无以会其极。签文指为褒圆。正令耻小慕大也。

　　【□注】须弹斥者。盖为小机执真保果。取证入灭。故才证小果。便堪弹斥。未必须在十二年后。后因维摩。示疾毗耶。佛令弟子。诣彼问疾。故皆述昔被诃。辞不堪往。此是述昔诃。乃密弹也。若当座诃。如礼座去华等也。

　　【■记】维摩经有二诃。如弟子品。佛遣弟子问疾。皆述昔诃。辞不堪往。舍利弗言。忆我昔坐树下。维摩言。不必是座。为晏坐也。不于三界。现身语意。是晏坐。不起灭定。现诸威仪。是晏坐。不舍道法。现凡夫事。是晏坐。乃至不断烦恼。入于涅槃。是晏坐。如是坐者。佛所印可。时我世尊。闻语默然。不能加报。故我不任。诣彼问疾。是谓述昔诃乃密弹也。礼座者。经言。舍利弗见室中无有床座。念诸大众当于何坐。维摩言。仁者为法来耶。为床座耶。乃至夫求法者。不贪躯命。何况床座。既问文殊。何等佛土。有好上妙功德。成就师子宝座。文殊言。东方度三十六恒河沙国。世界名须弥相。佛号须弥灯王。其座高八万四千由旬。严饰第一。维摩现神通力。彼佛遣三万二千师子座。入维摩室。乃至文殊与诸菩萨上人俱坐。当自立身。如彼座像。其得神通菩萨。即自变形为四万二千由旬。坐师子座。新发意菩萨。及大弟子。皆不能升。维摩语舍利弗。为须弥灯王如来作礼。乃可得坐。于是舍利弗等。作礼得坐。去华者。经言。天女以华散诸菩萨大弟子上。华至菩萨。即堕。至大弟子。便着不堕。一切弟子。神力去华。不能去。天问舍利弗。何故去华。答言。此华不如法。是以去之。天曰。弗谓此华不如法。是华无所分别。仁者自生分别耳。诸菩萨华不著者。已断一切分别想故。譬如人畏时。非人得其便。如是弟子畏生死故。色声香味触得便也。已离畏者。一切五欲无能为也。结习未尽。华着身耳。习尽。不着也。此当座(诃也)。

　　△二约教判。

　　四教俱说。藏。为半字教。通别圆。为满字教。对半说满等。故言对教。

　　【□注】四教俱说等。明部中用教也。盖以大斥小。逗大逗小。须四教故。四教俱说。方等说三藏者。一为弹斥之本。二为横来之机。

　　【■记】横来机者。未经阿含会。未闻生灭四谛。不证真理。故须说藏教。

　　【□注】如释签云复有渐中。初入小行。及俗众室外。说无常道。

　　【■记】此引以证上横来之机。净名佛国品。佛说随其心净。则佛土净。舍利弗念。佛为菩萨时意岂不净。而娑婆不净若此。佛言。我此土净。而汝不见。于是佛以足指按地。即时三千大千世界。珍宝严饰。如宝庄严佛。无量功德宝庄严土。及佛摄神足。世界还复如故。求声闻乘。三万二千诸天及人。知有为法。皆悉无常。远离尘垢。得法眼净。八千比丘。不受诸法。漏尽意解。是为初入小行也。俗众室外说无常道者。净名方便品。长者现疾。国王大臣。长者居士。婆罗门。及诸王子。并余官属。皆往问疾。维摩因以身疾广说。如言。诸仁者是身无常。无强。无力。无坚。速朽之法。不可信也。为苦所恼。众病所集。乃至是身如毒蛇。如怨贼。如空聚。阴界诸入。所共合成。是也。

　　【■补】净名本无室内室外显文。今谓不能入大乘室。义同室外。

　　【□注】辅行十(二十四)云。方等旁用三藏。正用三教。以斥二乘。合二乘人。密成通益。不语菩萨者。转成衍中人也。

　　【■备】辨讹曰。菩萨复转成衍中人句。出玄签会本二下。但今既言弹偏。则藏菩萨亦在其中。况复转成之事。或方等。或般若。其不转者。则般若后。亦仍有之。似不可局于方等。定转成衍。私谓。方等弹斥。似专指二乘小机受化。具历五时者言。如论法华八相授记。则二乘似皆菩萨机也。然玄签转衍之文。自具深意。

　　【□注】对半说满。以满斥半也。故虽兼斥大。正在斥小。释签引大经云。譬如长者。唯有一子。心常爱念。将诣明师。惧不速成。寻便将还。以爱念故。昼夜殷勤。但教半字。而不教诲。毗伽罗论。良由其子。力未堪故。毗伽罗论。翻字本。谓世间文字之根本。即满字也。若合喻者。半字。谓九部经。毗伽罗论谓方等典。即满字也。

　　【■记】大经如来性品。佛言。说初半字。以为根本。持诸记论。咒术文章。诸阴入法。凡夫之人。学是字本。然后能知。是法非法。乃至半字义者。皆是烦恼言说之本。满字者。是一切善法言说根本也。毗伽罗论。如辅行言。此论是字本。河西言。世间文字之根本也。典籍音声之论。宣通四辩。诃责世法。赞出家法。言辞清雅。义理深䆳。虽是外论。而无邪法。将是善权大士所为。故今以譬方等经。

　　【■补】毗伽罗。光明记言。此翻记论。婆尼尼造。

　　【■备】兼斥大。不独指转衍之菩萨说。如下引殃掘经。文殊亦被诃也。

　　【□注】此据方等以大斥小。故以衍门三教之满。而对三藏之半。若文句云。无方等所对之三者。乃显法华部妙。唯一圆乘。不同方等对三之圆也。

　　【■记】若文句下。谓法华纯圆独妙。无复兼但对带。故方等对三之圆。望法华纯圆不同。

　　△三约时判。

　　若约时。则食时(第三时)。

　　【□注】即华严照平地中初食时也。(辰时)毗罗三昧经。有四食时。早起。诸天食。日中。三世佛食。日西。畜生食。日暮。鬼神食。今是诸天食时也。

　　【■记】此约时也。毗罗三昧经言。食时四种。旦天食。午佛食。暮畜生食。夜鬼神食。佛断六趣因。令同三世佛。故曰午是法食时。十诵律言。唯天得过中食无罪。经以旦为天食时者。清旦之气。取于清故。若以支配。则寅卯辰。旦时。巳午未。中时。申酉戌。暮时。亥子丑。夜时。今方等即寅卯辰时。

　　【■备】辨讹曰。食时当约人中而论。不约天上也。私谓。一日三餐乃人每日之初食时。然早起天食。见经亦可配合。

　　△四约味判。

　　若约味。则从酪出生酥。此从九部出方等(三生酥味)。

　　【□注】约教论相生。约机论浓淡。既耻小慕大。如烹酪作生酥。

　　【■记】此约味也。净名经。迦叶言。我等何为永断善根。于此大乘已如败种。一切声闻。闻是不思议解脱法门。皆应号泣。声震大千。一切菩萨。应大欣庆。顶受此法。说此语时。三万二千天子。皆发菩提心。此所谓耻小慕大。如烹淡酪作浓酥也。从九部修多罗出方等。为相生。

　　△五准经判二。初引经征起二。初引经。

　　信解品云。过是已后。心相体信。入出无难。然其所止。犹在本处。

　　【□注】过是已后。过鹿苑三藏之后。即今方等也。心相体信。父子互相。体悉信顺。子信父故。得果不虚。父信子故。闻大不谤。

　　【■记】此准法华判也。文句言。于藏教得涅槃价。此既不虚。今为菩萨说大乘法。亦复不虚。子信父也。佛知此等。见思已断。闻必不谤。无漏根利。闻即生信。父信子也。

　　【□注】入出无难。文句六(二十九)云。由是见尊特身。闻大乘教。名此为入。复被诃斥。犹见丈六。说小乘法。名此为出。大小入出。皆无疑难也。(文)释签三(二十三)云。不同畏惧王等之时。故云无难(文)。

　　【■记】畏惧王等。信解品云。尔时穷子遇到父舍。住立门侧。遥见其父。踞师子床。宝几承足。诸婆罗门。刹利居士。皆恭敬围绕。乃至穷子。见父有大势力。即怀恐怖。悔来至此。窃作是念。此或是王。或是王等。非我佣力得物之处。不如往至贫里。肆力有地。衣食易得。乃至疾走而去。此则疑难之际。今既体信。故无难也。

　　【□注】然而修空观。用事识。见生身。住权理。修中观。用业识。见尊特。住实理。今二乘人。虽修空观。入见尊特者。由业识故。盖事业二识。为见相之本。故解谤云。入见尊特。功由业识。教未开故。且住草庵。

　　【■记】此明二乘见尊特之所以也。妙宗言。相起之本。其本乃是权实二理。空中二观。事业二识。就此分之。则生身尊特。如指诸掌。金光明疏言。丈六身佛。住真谛。丈六尊特合身佛。双住真中。尊特身佛。双住俗中。法身佛。住中道。此依二理。故有二佛。众生二识。有二观因。故感二佛。盖事业下。释明二乘。由业识见尊特之故。起信论云。言二识者。佛用有二种。一者依分别事识。凡夫二乘。心所见者名应身。以不知转识现故。见从外来。取色分齐。不能尽知故。二者。依于业识。谓诸菩萨。从初发意。乃至菩萨究竟地。心所见者。名报身。身有无量色。色有无量相。相有无量好。所住依果。亦复无量。种种庄严随所示现。即无有边。不可穷尽离分齐相。随其所应。常能住持。不坏不失。如是功德。皆因诸波罗密等无量行熏。及不思议熏之所成就。具足无量乐相。故说为报。据此。则知事业二识。为见相之本。故二乘由业识见尊特也。解谤下。证释。意明法华开权。则废草庵。既未论开。正处权理。故住草庵。身为客作。但由业识之功。见尊特池。

　　【■备】事识见生身。业识见尊特。亦一往分耳。其实见生身时。亦用业识。由二乘不知有七八二识。不达境由心现。但用前六识心分别。故曰用事识也。见尊特时。亦不废事识。但约已断见思。离分别故。已闻大法。渐纯熟故。尔时具惑。唯是无明。则所用。亦是业识。不专定修中观也。又二乘本是退大取小。过去曾修中观之种得见尊特也。光明记言。如来以法界用。随顺众生事业二识。现报应身。应身。是生身。报身。是尊特身。及法性身。依事识者。但见应不能睹报。以其粗浅。不穷深故。依业识者。既睹报亦能见应。以知真如。起二用故。应知真如之用。现佛相大。有三品。一华严谈相好数。有十莲华藏世界微尘。二无量寿经。明八万四千相好光明。三此经。及法华。般舟等。三十二相。八十种好。此三品相既是真如全性之用。若多若少。皆无边际。故悉称海。无非尊特。然有通局。以藏尘八万。局业识见。其三十二通事识见。名生名应。若业识。即无有边。不可穷尽。离分际相。名尊特属报身也。为见相本者。以事识。乃见丈六相之本。凡夫不达唯心。未离分别。但以思议比量之智所感见者。名应身。见从外来。取色分齐。不能尽知也。业识乃见尊特相之本。谓诸菩萨。能了唯心。已离分别。就以不思议现量之智心所见者。名报身。相好无边。离分齐相也。

　　【□注】犹在本处。犹居罗汉果。保证真空也。

　　【■记】文句云。虽复得闻大乘。谓是菩萨事。非己智分。不肯回小向大。犹居罗汉。不言未来当得作佛。故犹在本处。

　　△二征起。

　　此领何义。

　　△二答释所领。

　　答三藏之后。次说方等。已得道果。心相体信。闻骂不嗔。内怀惭愧。心渐淳淑。

　　【□注】已得道果。真空灭寂之道。小乘罗汉果也。

　　【■记】真空寂灭。拣非第一义寂灭。小乘罗汉。拣非菩萨大罗汉果。

　　【□注】闻骂不嗔。妙玄十(十八)云。恣殃掘之讥。任净名之折。

　　【■记】妙玄云殃掘之经。弹斥非常。分明余教。释梵四王。及佛弟子。乃至文殊。皆被诃斥。释签引殃掘偈云。云何名为一。谓一切众生。皆以如来藏。毕竟恒安住。云何名为二。所谓名与色。此是声闻宗。斯非摩诃衍。云何名为四。所谓四圣谛。是则声闻宗。斯非摩诃衍。一切诸如来。第一毕竟常。是则大乘谛。非苦是真谛。云何名为五。所谓彼五根。是则声闻宗。斯非摩诃衍。所谓彼眼根。于诸如来常等。具如止观七引。乃至增十。亦复如是。如是等文。弹诃声闻。明于常住。最为显著。余如彼经。任净名折者。如述昔诃。当座诃。验知二乘。已尽结使故不嗔也。

　　【□注】内怀惭愧。释签云。谓受弹斥。令叹大自鄙。即其(益相)。

　　【■记】领受弹诃。是愧己。叹大自鄙。是惭人。

　　【□注】心渐淳淑。密得通益也。

　　△三般若五。初约部判。

　　次说般若。转教付财。融通淘汰。

　　【□注】次说般若等。明部意也。转教融通。约法。付财淘汰。约喻。所以令其转教菩萨。意在二乘领知法门。故曰付财。二乘本所不知。但谓加被令说。故曰转教。妙乐七(二十)云。于佛即是付财。二乘自谓加说。故般若中云。岂声闻人。敢有所说。有所说者。皆是佛力。由机未转。且言被加(文)。

　　【■记】此约部教也。以须菩提解空。舍利弗智慧。佛于般若会。以不共般若空慧。加被二人。教大菩萨。意在二乘。领知众物。贯统法门。名为付财。其如二乘。不会佛意。无希取一餐之念。但言佛被。令我说耳。故曰转教也。如大品言。佛告须菩提。汝当教诸菩萨般若波罗密。时诸菩萨等念。须菩提自以智慧说般若耶。为是佛力。须菩提知诸摩诃萨大弟子诸天心念。语舍利弗。敢佛弟子有所说。有所说法教授。皆是佛力。佛所说法。法相不相违背。是善男子。学是法。得证是法。佛说如灯。舍利弗。一切声闻辟支佛。实无力能为菩萨说般若波罗密是也。

　　【□注】般若会一切法皆摩诃衍。故曰融通。以空慧水。荡其执情。故曰淘汰。

　　【■记】般若示知八十一科诸法无非摩诃衍。故曰融通。然执法之情。二乘未尽。即以摩诃空慧之水。涤荡之。故曰淘汰。八十一科见下。

　　【■补】签曰。以圆斥三。及圆斥藏。即圆融为融。以三教斥藏。即融通为融。今乃三教融通之融也。

　　△二约教判。

　　此般若中。不说藏教。带通别二。正说圆教。

　　【□注】此般若中等。部中用教也。不说藏教。光明记四(三)云。诸部般若。广示衍中三教空慧。复以三藏为助道观。又仁王般若。说四无常偈。恐其吝国。正助合行。

　　【■记】空慧之机。有闻持义持。若义持利。闻持钝者。则不广谈四种空相。唯说即边一种空慧。若闻持利。义持钝者。则为广谈空相。既以三藏为助道观。则非正谈。故可言不说也。仁王下。约正助合行证释。普明王为班足所获。王言。愿听七日。饮食沙门。许之。法师为说四偈。第一无常偈云。劫烧终讫。乾坤洞然。须弥巨海。都为灰飏。天龙福尽。于中凋丧。二仪尚殒。国有何常。二苦偈云。生老病死。轮转无际。事与愿违。忧悲为害。欲深祸重。疮疣无外。三界皆苦。国有何赖。三空偈云。有本自无。因缘成诸。盛者必衰。实者必虚。众生蠢蠢。都如幻居。声响皆空。国土亦如。四无我偈云。识神无形。假乘四蛇。无明保养。以为乐车。形无常主。神无常家。形神尚离。岂有(国耶)。

　　【□注】带通别二。正说圆教。此约圆实部主而说。盖一代教。主意在圆。若辅行十(二十四)云。般若傍用通教。正用别圆。加于二乘。密成别益。(文)释签三(二十三)云。前于方等。义已成通。故至般若。唯须此二。明不共者。说部意也(即不共般若意也。正用别圆)。

　　【□注】意虽不共。犹有方等新受小者。至此须通。亦有衍门傍得小者。是故兼用。(文旁用通教)此皆部中用教意也。

　　【■备】若辅行下。玉师引释。以杜后难。谓般若带通别。正说圆者。辅行傍用通教。正用别圆等文。如何消释耶。释签下。证释。谓辅行所说。即释签已有方等成通之义。正用别圆。以有新受傍得之机。故须傍用通教。是辅行释签之文。皆部中用教之意。谛观师正用圆教之语。约圆实部主而说。意各有在。两不相妨也。集注问答云。方等横来之机。是藏教小乘。衍门傍得小者。乃是通教。以通教正化菩萨。傍化二乘。故云衍门傍得小者。

　　【□注】共部。释签云。诸部般若。以但不但二种。中道不共之法。与二乘共说。例方等部。非无此义。以方等经多顺弹诃。共义稍疏。般若于菩萨。则成共说(此据三根解源)。

　　【■记】共部者。但不但中。例前方等。非无与二乘共说义。以方等经。多顺弹诃。如净名经室包乾象。手掷大千。借座灯王。请饭香积。种种难思之法。虽对二乘面说。但意在弹诃。令耻小慕大。故共说义稍疏。而般若正用别圆。则成共说也。三根解源者。妙玄云。三人入智不同。如大品。明非漏非无漏。初人谓非漏是非俗。非无漏是遣着。何者。行人缘无漏生着。如缘灭生使。破其着心。还入无漏。此一番二谛也。次人闻非漏非无漏。是非二边。别显中道。中理为真。又一番二谛也。又人闻非漏非无漏。即知双非。正显中道。中道法界。力用广大。与虚空等。一切法趣非有漏非无漏。又一番二谛也。签释云。非无漏是遣著者。无漏无著。由行者着心缘之。今破其着。故名为非无漏也。又云。漏无漏。本是通法。为成接义。故云双非。空不空。本是别法。一切法趣。本是圆法。于一一法。三人取解不同。故约漏等。以示解源也。为成接义者。以别接通。以圆接通也。解见七卷。

　　<PIC>X57070801.gif</PIC>

　　【■备】集注问答。问。般若既以但不但中法。与二乘说。故部名共。云何约教。唯通名共。答。约部。则二酥时。二乘亦闻但不但中名共。华严聋哑名不共。约教。则别圆菩萨法。故不共。通则三乘同行。故共。然约部名共。于教仍是不共。以虽闻而无心希取。故共犹不共也。又问。约部论共。虽通方等。既顺弹诃。得名共否。答。被弹而生耻慕。由闻共说之功。即被弹处。全成共说。虽共义稍疏。得名共部。

　　△三约时判。

　　约时。则禺中时(第四时)。

　　【□注】禺中。说文云。日在巳。曰禺中。

　　【■记】此约时也。统纪言。禺亦作隅。日影在中之边(隅故)。

　　△四约味判。

　　约味。则从生酥出熟酥。此从方等之后出。摩诃般若(四熟酥味)。

　　【□注】约教。生熟二酥相生次第。约机。则二乘心渐通泰。自知萤火。不及日光。敬伏之情。倍更转熟。如从生酥。转成熟酥也。

　　【■记】此约味以显教之相生次第。机之渐渐纯熟也。可以意知。

　　△五准经判二。初引经征起二。初引经。

　　信解品云。是时长者有疾。自知将死不久。语穷子言。我今多有金银珍宝。仓库盈溢。其中多少。所应取与。

　　【□注】长者。喻如来。世间长者。具十德。如来。具十号。

　　【■记】此约法华判也。长者十德。文句言。一姓贵。二位高。三大富。四威猛。五智深。六年耆。七行净。八礼备。九上叹。十下归。如来十号者。一。佛从三世真如实际中生。二。功成道着。十号无极。三。法财万德。皆悉俱备。四。十力雄猛。降魔制外。五。一心三智。无不通达。六。早成正觉。久远若斯。七。三业随智。运动无失。八。具佛威仪。心大如海。九。十方种觉。所共称誉。十。七种方便。而来依止。

　　【■备】集注十号。正如来十德。非授记莂之十号。

　　【□注】有疾者。法身无病。随机权示也。自知将死不久。文句六(二十九)云。有机则应为生。机尽应谢为死。今化机将毕。应谢非久也。多有金银。文句六(二十九)云。金。即别教理。银。即通教理。大品所明真谛。不出此二。而言多有者。理则非多。约种种门亦得言多。(文)妙乐七(十九)云。大品有圆。何故但云不出通别。答。一者。但语通别理。已摄余二。论能诠教。必须具四。今且从理。故云不出此二。二者。二乘至此。多成通别。亦且言之(文)。

　　【■记】多有者。如如之理。一亦不立。但约种种能诠之门。故所诠之理亦不妨言多。如空非十八。约破十八法得名也。妙乐下问中。以经有圆难。答有二意。一约理。意明言通该藏举别摄圆。教名分别。必当区分。无生。先论。生灭。无量。后演。无作。自渐至圆。必须具四。是则今文从理含摄也。二就机。意明二乘修得。类有旧新。若从竖来之众。已经乳酪生酥。般若直成别益。若横来机。未受弹诃。至此令得通益。虽说三教。今且从机得益边也。

　　【□注】珍宝者。文句六(二十九)云。劝学中明。一切法门皆是珍宝。(文)仓库盈溢等。文句六(二十九)云。仓是定门。即百八三昧。库是慧门。即十八空境也。通别两种定慧仓库。包藏一切禅定智慧。无所缺少。内充外溢。故云(盈溢)。

　　【■记】百八三昧。十八空。大论。法数。广载。辅行曰。破十八有。言十八空。对百八散。言百八定。此中通别定慧。配仓库可知。内充约体。外溢约用。

　　【□注】其中多少者。说于般若。则有广略二门。略则为少。广则为多。自行为取。化他为与(文)。

　　【■记】大品云。知色如相。知受想行识。乃至知一切种智如相。如是能知一切法略广相。大论云。广者从八万四千法聚已来。无量佛法。略者。乃至小品中一品。一品中一段。又略者。知诸法空。无相。无作。无生灭等。广者。诸法种种。别相分别等也

　　△二征起。

　　此领何义。

　　△二答释所领。

　　答。明方等之后。次说般若。般若观慧。即是家业。空生身子。受敕转教。即是领知等也。

　　【□注】般若观慧。妙玄十(十八)云。大品或说无常无我。或说于空。或说不生不灭。皆历色心至一切种智。句句回转。明修行法。(文)即观慧义也。

　　【■补】回转者。如说无常等已。即云当依无常无我修学。乃至说不生不灭已。即云当依不生不灭修学。此能观法。色心至一切种智。即所观境。

　　【□注】家业。长者宅。为大乘家。诸珍宝。为不思议业。妙乐七(二十)云。前云付财。今云付业。财从所营。业即造作。皆是菩萨。修德三因之作业也。名异义同。故得互举。

　　【■记】不思议业。指圆教一乘具足不思议心法。修德三因者。经明了义心王。为正因。缘因者。十六王子覆讲闻法。今日解者是也。今日闻法作佛。名真子。为了因也。

　　【□注】空生身子。须菩提翻空生。解空第一。舍利弗。翻身子。亦云鹙子。智慧第一。

　　【■记】须菩提初生。库藏悉空。故言空生。经明佛从忉利。下阎浮提。须菩提念。此大众虽复殊特。皆归无常即了法空。作是观时。即得道证。故佛言。观诸法空。是为见佛法身。得真供养。供养中最。故称解空第一。身子。取身端意。鹙子。舍利弗母。身端眼净。如鹙鹭。连母得名。智慧第一者。在胎已令母辨胜舅。八岁登座。十六国议论无双。七日中遍达佛法。故佛云。一切众生智。唯除佛世尊。欲比舍利弗。智慧及多闻。于十六分中。犹尚不及一。

　　【□注】受敕转教。受如来之敕命。转教菩萨。即加被说也。以空慧为入道之主。故加二人。辅行六上(十二)云。凡言加者。加于可加。须菩提空。与般若空。相应相似。是故佛加。令其说空。般若是智慧。故亦加身子。所以但加此二人也(文)。

　　【■记】非空不能荡相。非慧无以发明。故加二人。大论问。佛不自说。况诸菩萨胜声闻。何故令声闻为诸菩萨说。答。众见佛身。过须弥山。心皆惊怖。各念云何从佛闻法。故命声闻为大众说。

　　【□注】领知。妙乐二(十八)云。被加为奉命。所说名领知。名说为领。无别领也。(文)此是熟酥益相。得此益已。义成别人。净名疏云。大品二乘。已有入假之义。(文)观音玄记上(十二)云。声闻转教。密破尘沙。(文)大品会法(八十一科皆摩诃衍)不会人(而无希取一餐之意)。

　　【■记】大品会法。亦说知意。八十一科。谓色。心。五阴。十二入。十八界。四谛。十二因缘。十八空。六度。四智也。无希取者。信解品云。尔时穷子即受教敕。领知众物。金银珍宝。及诸库藏。而无希取一餐之意。然其所止犹在本处。下劣之心。亦本能舍也。

　　△三总结。

　　已上三味。对华严顿教总名为渐。

　　【□注】总结渐中三味。

　　天台四教仪注汇补辅宏记卷一之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷二之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱六𠁼庵较订

　　天台嫡裔比丘谛闲编科参梓

　　△三秘密教三。初标名。

　　第三秘密教者。

　　【□注】隐密赴机。互不相知。故名秘密。释签一(二十三)云不定与秘。并皆不出同听异闻。但互相知。互不相知。以辩两异(文)。

　　【■补】同听异闻者。净名云。佛以一音演说法。众生随类各得解。或有恐怖。或欢喜。或生厌离。或断疑。斯则神力不共法是也。但彼彼互相知者。名不定。互不相知者。名秘密以辩两异耳。三界可怖。即世界悉檀。欢喜。即为人。厌离。能治于恶。即对治。断疑见理。即第一义。

　　【□注】若不堪于显露入者。须秘密说。

　　【■备】谓如来说法时。机有不堪显露说者。于此是显。于彼是密。或彼此俱密。故须密说。以秘密。应贴互不相知论也。

　　【□注】今对前顿渐显露即明秘密。若大本中先明不定。对前顿渐定教为次第也。此据说相次第虽尔。秘密不定。遍前四时。初无前后。具足应云秘密不定。显露不定。今皆略标。

　　【■记】今先秘密而后不定。大本先不定而后秘密。当知俱顺其便。下明秘密不定。除法华闻显。遍前四时。元无前后。

　　【□注】然秘密之名。起自龙树。如释签一(二十一)引大论释大品经。诸天子叹云。我见阎浮提。第二法轮转。今转似初转。问。初转少。今转多。云何以大喻小。而言似耶。答。诸佛法轮有二种。一者显。二者密。初转。声闻见八万及一人。诸菩萨见无量阿僧祗人得二乘。无量阿僧祗人得无生忍。无量阿僧祗人发无上道心。行六波罗密。阿僧祗人得初地。乃至十地。一生补处坐道场。是名为密。(文)故知初见八万一人。属显露摄。秘密者。如次明之。

　　【■记】此明秘密之名所自。初二句。直示起自龙树。夫龙树乃西天第十三祖。圭峰言。豪贵家生。通四韦陀。天地图谶。诵尽阎浮经论。自谓一切智人。欲谤佛经。大龙愍之。接入龙宫。一夏。但诵七佛经目。方知佛法深妙。悟已还出。化国王婆罗门外道无数。造论数十部。此秘密名。出彼所造大论中也。诸菩萨见下。别释秘密。其中见得二乘。藏教人也。得无生忍。通教人也。发无上道心别教十信也。行六波罗密。别之住行向也。得初地乃至十地之。别十地也。一生补处。别之等觉也。坐道场者。别之妙觉佛果也。

　　△二解释。

　　如前四时中。如来三轮不思议故。或为此人说顿。或为彼人说渐。彼此互不相知。能令得益。

　　【□注】如前四时中。指秘密教横在四时。别无部帙。三轮光明记一(三十)云。身业现化。名神通轮。口业说法。名正教轮。意业鉴机。名记心轮。三皆摧碾众生惑业。故名为轮。下地不测。亦名三密。

　　【■补】法数言。身名神通轮者。谓佛说法。先现神通警动众生机情。令生正信也。口名正教轮者。谓佛说法。令众生翻邪归正。依教修行也。意名记心轮者。谓佛说法。先以意轮鉴知根器利钝。演说无谬也。车轮有摧碾之用。以譬如来三轮摧碾众生烦恼惑业也三密者。大论云。如来身口意三业或现通或说法。或思惟。皆非菩萨之所思议。故名三密。一身密。谓如来处大会中。众见佛身。或黄金色。或银色。或杂宝色。或长丈六。或长一里。乃至现大神变。皆不可思议也。二语密。谓佛说法时。或一里外闻佛音声。或十百千万里外闻佛音声。又一会中。或有闻说布施。有闻说持戒等。各各随身所闻。皆不可思议也。三意密。谓佛常处寂光。凡思惟观察。皆不可思议也。三业皆非诸菩萨等之所思议。故言不测。

　　【□注】或为此人说顿等。妙玄先约顿渐三说相对。次约说默相对。各有三义。谓此座。十方。多人。一人。及俱三相对。

　　<PIC>X57071101.gif</PIC>

　　【■记】三中云。此记文义加者即签文言。既俱默俱说。互不相知。名之为密。何妨俱顿互不相知是也。

　　【■补】初文于彼是显二句。乃玉师据释签之义而加也。二中如前。一方既尔。余方亦然等文。亦玉师所加。三中记文义加者。乃签文所加。

　　<PIC>X57071102.gif</PIC>

　　【■记】义加者。此说默相对图中。初二两对。玄文未出。释签曰。文略耳。既言俱默俱说。理合如前顿渐三法相对。故此图依义加补也。然妙玄下文曰。各各不相知。互为显密。虽复如此。未尽如来于法自在之力。但可智知。不可言辩。应知如来三轮不思议化。难以测度。今略判成秘密不定耳。

　　<PIC>X57071103.gif</PIC>

　　【□注】如释签云。不定与秘。并皆不出同听异闻。但有互相知。互不相知。以辩两异。

　　<PIC>X57071104.gif</PIC>

　　【■记】声闻见八万得法眼净。不见八万悟大。然在声闻。非不定教相。是显露摄。若对菩萨所见。则成秘密。如图示。

　　【■备】有师标曰法眼净。乃十六心眼。智。明。觉。见断惑也。十六心。解下藏教。

　　【□注】此以般若对鹿苑说。即鹿苑中密说般若。义该三教。故云诸菩萨见等也。

　　【■备】此释图示大论叙相。初句总判即鹿苑中。下别指密相。义该三教者。已记前文可知。

　　<PIC>X57071105.gif</PIC>

　　【□注】此约鹿苑。闻小证大而说。如签云。酪中虽无二别。不妨以八万及一人。以辩定不定也。

　　【■备】此判成显露不定。非秘密也。作此判者以下料简故。

　　<PIC>X57071106.gif</PIC>

　　【□注】此以法华涅槃对鹿苑说。即鹿苑中密说圆常。与法华涅槃悟入是同。如别行玄记云。若八万诸天获无生忍。故云密去。又大疏云。利根人于三藏中宜闻常住。即闻得解。如初转法轮时。八万诸天得无生忍。乃是密教意。据此。岂可谓同听生灭耶。

　　【■记】此判释图示显密相对。初一句总判。次二句指闻圆常。如别行下指证利人密去。大疏下指证八万得忍也。别行玄上云三藏中二意。于利根密去。于钝根成酪。记释言。三藏但小。故无显露得大益者。若八万诸天获无生忍。故言密去。二乘方破见思。故但成酪。今但证释密教中利根密去也。又大疏曰。常住者。此非全是六度菩萨。应曰利根于三藏中宜闻常住。闻即得解。如初转法轮时。八万诸天得无生忍。最下既然。例余亦尔。乃密教意。大疏指涅槃疏。据此下准意。反结鹿苑密闻圆常。故云岂可谓同听生灭耶。

　　【□注】问。鹿苑会上。只一八万诸天。何故诸文。或定不定。显密有异耶。答。如来赴机难思。祖师释义非一。据诸天得法眼净。即显露定教。如云声闻见八万是也。据闻小证大。即显露不定教。如云八万诸天得无生忍是也。若曰密闻圆常。即秘密教。如云利人密去是也。经意多含。不可一准。然八万诸天既是利根。密为正意。盖于三藏中宜闻常住故也。

　　【■记】此节料拣诸文说教。定与不定之有异也。据诸天下之文。是释显露定教。指大论以证据。闻小证大下之文。是释显露不定教。文中举玄签为证。若曰密闻圆常下之文。是释秘密教。指别行玄记为证。

　　【■备】又签。问。何妨法华。亦与诸教。十方一席。互为显密。而云法华是显。非秘密耶。答。十方容有。一席定无。

　　【□注】且秘密教何以得传。如妙乐一(十八)云。秘密不传。降佛已还。非所述故。尚非阿难能受。岂宏教者所量。(文)盖因后叙出。故可传耳。如妙乐云。阿难非不传秘。赴机之秘非所传耳。故秘密所用。全是显教。是故传秘。祇名传显(文)。

　　此料简秘密也。初二句直问秘密得传所以。如妙乐下。举阿难以况人师不能传秘。所谓秘密非器不传也。盖下。直答可传之故。如妙乐云下。明阿难不传秘义。以赴机之秘。唯佛与佛乃能传耳。是故人师传秘者。但名传显也。

　　【■备】此秘密教。虽系如来化仪。然赴机之秘。惟佛与佛能之。降此。如阿难尚有未能。况后学耶。

　　△三结名。

　　故言秘密教。

　　△四不定教四。初标名。

　　第四不定教者。

　　【□注】盖一类机。宿世于顿有渐种。于渐有顿种。故今闻小证大。闻大证小。推功归教。教名不定矣。如大经置毒。发毒。大论八万诸天得无生忍等。皆不定义。

　　【■记】大经佛言。善男子譬如有人。置毒乳中。乃至醍醐。皆悉有毒。乳不名酪。酪不名乳。乃至醍醐。亦复如是。名字虽变。毒性不失。遍五味中。皆悉如是。若服醍醐。亦能杀人。实不置毒。于醍醐中。妙玄谓。此譬两用。一。通约渐顿明不定。处处皆得见佛性也。二。约行明不定。行人心行。譬乳。实相智。譬毒。毒能殒命。智破无明。久远劫来。说实相毒。置于凡夫心乳。毒慧开发。不可为定。或初味发。或后味发。不得次第往判。故言置毒乳中。乃至醍醐。遍五味中。悉有杀义。

　　【□注】古师以金光明等。别为一缘。名偏方不定教。今家不然。一时。一说。一念之中。备有不定。

　　【■记】此指古明今如妙玄云。一时一说一念之中。备有不定。不同旧义。专判一部。故释签明南北诸师。通有渐顿不定。不定者。专指胜鬘。及金光明。不同今家判义。味味皆有不定。

　　【■补】妙玄曰。南师。以金光明。胜鬘。楞伽。殃掘。之流。以别为一缘。为偏方不定教。以不定于顿。不定于渐故。偏方者。清凉疏谓大体而言。渐中。先小后大。说小时。不妨说大。如十年宏律。不妨私室时说大乘。故曰偏方不定。胜鬘。初云波斯匿王与末利夫人信法未久。既言未久。明是初说。金光明。既非第一顿教。又非第二渐中。末后明常住。明是不定是也。会玄云。偏方者。非正所说。名偏。方者。法也。即偏法也。或偏者。傍也。说小时。傍说大故。

　　△二解释。

　　亦由前四味中。佛以一音演说法。众生随类各得解。此则如来不思议力。能令众生。于渐说中。得顿益。于顿说中。得渐益。

　　【□注】一音者。通大小因果。当分跨节。显之与密。定与不定。今是不定一音。该乎大小。是果人所用。

　　【■记】此释一音而有五双。今是下。明是不定一音。大小者。谓小乘。一音说四谛。五人闻人语。诸天闻天语。大乘。佛以一妙音。遍满十方界。众音悉具足。法雨悉充满也。因果者。谓下地以一音。令他闻一法。约位。即圆信。别地前。佛以一妙音。随类各得解。即别地。圆住。当分。成今经相待义边。跨节。成今经开权义边。

　　【■备】小乘一音。应指说小教时。佛但一音说法。各各领解不同。大乘一音。应指说大教时。佛但一音说法。各各领解不同也。因人一音。应指藏通别圆四教诸菩萨等。果人一音。应指四教果头佛说。原记以圆信。别地前。为因人。以上为果人。或有所本。俟再考定。当分者。说前四时教。依教领解。是当分。妙玄云。跨节者。若开方便门。示真实相。即向身。是圆常身。向法。是圆常法。向理。是真实理也。显。密。定。不定。下解。今是显露不定一音。故该乎大小。惟果人所用也。

　　【□注】于渐说中得顿益。妙玄云。虽说四谛生灭。而不妨不生不灭等。释签云。此指鹿苑。虽施于渐。不起于顿。

　　【■记】此以鹿苑对华严论不定也。妙玄下。正释生灭即渐。不生灭即顿也。释签下。转释。谓。如来不起华严之顿。而施鹿苑之渐。则鹿苑渐中。具有华严之顿。是故于昔有顿习者。今虽闻渐教。而能得顿益也。

　　【□注】于顿说中得渐益。妙玄云。虽高山顿说。不动寂场而游鹿苑。释签云。此指顿后渐初。不动于顿。而施渐化。

　　【■记】此以华严对鹿苑论不定也。妙玄下。正释。谓如来初成正觉。演大华严。如日初出。先照高山。是故高山为顿说也。既云不动寂场。而游鹿苑。是为于顿说中得渐益也。释签下。转释。谓华严顿教之后。阿含渐教之初。乃是不动于顿。而施渐化。其如众生不了渐中有顿。是故但于顿边得渐益也。

　　【□注】若方等般若。虽为菩萨说佛境界。而有二乘智断。此二时中。俱有小果。新得旧得。如常所明。

　　【■记】此以方等般若之说大。对鹿苑论不定也。谓为菩萨说佛境界。即垂顿教。而有二乘智断。即得渐益。寻常所明二时中小果者。谓新得。即方等中新受小者。及般若衍门傍得小者也。又有一类横来之众。未得通益。至是二时。名为旧得小果者。是也。

　　【■备】横来之机当是方等新得。被弹斥者。方等旧得也。衍门傍得。是般若新得。妙玄一云。虽三人俱学。二乘取证。此指般若旧得也。

　　【□注】虽五人证果。不妨八万诸天得无生忍。此重指渐初对般若说。前文约法。此中约人。

　　【■备】此复以鹿苑初渐。对般若论不定也。前华严鹿苑对论。乃约顿渐二法。此中鹿苑。方等。般若。同是渐教。故约人对辨也。

　　【■补】约法不定在教。约人不定在机。

　　【□注】当知即顿而渐。即渐而顿。

　　此劝知顿渐相即也。谓顿乃即渐之顿。渐乃即顿之渐。渐外无别顿。顿外无别渐。唯其即顿之渐故。所以令其于顿有渐种者。闻大得小益也。唯其即渐之顿故。所以令其于渐有顿种者。闻小得大益也。

　　△三结名。

　　如是得益不同。故言不定教也。

　　此结不定教名也可解。

　　△四合明二教只是化法。

　　然秘密不定二教。教下义理。只是藏通别圆。

　　【□注】上指四时为秘密不定之部。今明部中之教。故此二教。以藏等四教。为当体体。真中二理。为所依体。

　　【■记】此指上明今。如辅行云。顿等四教。是如来不思议力。布措藏等。盈缩调停。成熟物机。破邪立正。引小归大。废偏显圆。会权入实。故有诸部相生。是知秘密不定。以藏等四。为当体体也。又藏等诠理。不出真中。故真中二理。为秘密不定所依之体也。

　　【□注】如妙乐一(十九)云。不定秘密。义各含四。显之与密定与不定。相对论故。

　　【■记】此证释上义顿渐二教。均显均定。秘密不定二教。一密一不定。既对顿渐而论。故各含藏等四教。

　　△二结前生后二。初结前四教齐文。

　　化仪四教齐此。

　　【□注】此以法华相待之意。判前四时。不出顿等八教。意显法华。超八教外。出四时表。

　　【■记】此释结教齐前四时也。盖相待论判。故判前四时不出顿等八教。意显法华非顿。非渐。非秘密。非不定。无复兼。但。对带。超八教外。出四时表。乃五时极唱。最后极谈。纯圆独妙之教也。

　　【■备】超八教者。经曰。久默斯要。不务速说。直至四十余年之后。非顿也。正直舍方便。但说无上道。无二亦无三。非渐也。九界咸开。无不成佛。非密也。今正是其时。决定说大乘。非不定也。既非化仪四教。即超化法四教。以开显圆。非隔历圆也。

　　【■备】辨讹曰。若言超八教外。则两种四教。有摄法不尽之难。然此。亦对前四时而言超耳。开显之圆。不同前来隔偏之圆。会渐归顿。异前拟宜兼权之顿故云超耳。虽超而即。何摄法不尽之有。

　　【□注】故释签一(十六)科玄文云。初明八教以辨昔。次约今经以显妙。

　　【■补】此证上判粗显妙。谓昔于四十年前。所说之法。而以八教辨之是粗。今即是法华。既出教之外。显是绝待之妙也。八教者。签言。初五味。次不定。三秘密。即八教也。五味。即顿渐。渐中开四。并不定等二。即为八也。次明今经显妙者。如玄文言。今法华是显露。非秘密。是渐顿。谓开渐显顿也。非渐渐。谓非法华前渐中之渐也。是合。非不合。合。是会之别名。开显之圆。故云是合。不同诸部之圆。故云非不合也。是醍醐。非四味。是定。非不定。如此分别。故此经与众经异也。

　　【□注】若释签一(十七)云。秘密横被。无时不遍者。此约方等对前二时为言。老彼问辞自见。

　　【■记】此通释签。秘密无时不遍之文。

　　【■补】释签曰。问。华严鹿苑。大小永隔。才说方等。同座并闻者。何耶。答。若以秘密横被。无时不遍。若约横论竖。则隐显在机。私谓。释签言秘密横被。无时不遍者。言通义别也。此但指三时中。不通第五。何以知然。考彼问辞。只约前三对说。意谓岂前二时。大小相隐。而有秘密。当知方等。四教相对。亦有秘密。故言无时不遍。此约味味横论。若约此横以论三时之竖。前二味大小相隔。隐也。方等同闻。显也。此乃在机。非关教也。

　　【□注】又释签十(二十四)云。五味则一道竖进。味味有半满相成。复于味味皆有秘密。及以不定。(文)盖约五味对半满。以论相成。故玄文云。虽复俱游。行藏得所(俱游论相成行藏论用舍)。

　　【□注】华严唯满不半。乃至法华废半明满。半有成满之功。非谓味味各有半满。又云。味味皆有秘密不定者。此且据前四时为言。或显密相成。则以昔时秘密不定。成今法华。是显。非秘密。是定。非不定矣。

　　【■备】此通释签味味皆有秘密不定之文。今先通味味半满相成。以比知皆有秘密之文。不可泥解。盖乳等五味。自华严至法华一道竖进。然此五味中均有半满相成者。如玄此云。今明五味。不离半满。半满。不离五味。五味有半满。则有慧方便解。半满有五味。则有方便慧解。权实俱游。如鸟二翼。虽复俱游。行藏得所。若华严顿满。大乘家业。但明一实。唯满不半。于顿成乳。三藏客作。但是方便。唯半不满。于渐成酪。方等弹诃。半满相对。以满斥半。于渐成生酥。般若领教。带半论满。半为二乘。满为菩萨于渐成熟酥。法华付财。废半明满。若无半字方便调熟钝根。则亦无满字。开佛知见。于渐成醍醐。是则半有成满之功。所以如来殷勤称叹方便者。良以半有成满之功也。意在于此。非谓味味各有半满也。若泥定味味有半满之语。则华严唯满不半。及法华废半明满等。如何消通。故以味味半满。比知味味皆有秘密不定者。且据前四时置毒发毒。皆得会入醍醐而言。或约显密相成说者。则以昔四时之秘密不定。成今法华之是显。非密。是定。非不定。更了然显明矣。

　　【■记】俱游者。涅槃经曰。鸟有二种。一名迦邻提。二名鸳鸯。游止共俱。不相舍离。乃至选择高原。安处其子。然后随本安稳而游。如来亦复如是。化无量众生。令住正法。乃至所作办已即便入于大般涅槃。

　　【■备】今以譬五味半满相成之意。行藏论用舍者。谓华严用满。鹿苑用半。乃至法华废半明满。如鸟之行藏也。

　　【□注】妙玄六(二十)引大论云。余经非秘密。法华是秘密者。释签七(十三)云。非八教中之秘密。但是前所未说为秘。开已无外为密。

　　【■记】此释法华是秘密义。大论嘱累品云。般若非秘密法。法华说阿罗汉受决作佛。大菩萨能受持用。如大药师。以毒为药。是文正明法华秘密。今何谓说法华是显非秘耶。释签下。明论说法华是密意。正所谓久默斯要。不务速说者。秘也。开昔所说。总成圆妙者。密也。是则上云法华非秘密者。谓非八教之秘密也。经经皆尔。岂可以龙树别意。通害诸经乎。故法华是秘密非秘密。盖各有取义耳。

　　△二生后四教俱非二。初明法华开显非四教摄四。初开显二。初正明三。初总明今昔二。初开权显实。

　　次说法华。开前顿渐。会入非顿非渐。故言开难显实。又言废权立实。又言会三归一。

　　【■注】妙法难解。取喻莲华。莲华。华果同时。妙法。则权实一体。故有迹门三喻。本门三喻。

　　【■记】实相妙法譬莲华者。妙玄云。华有多种。例法有粗妙。狂华无果。喻外道空修梵行。无所克获。一华多果。喻凡夫供养父母。报生梵天。多华一果。喻声闻种种苦行。止得涅槃。一华一果。喻缘觉一远离行。亦得涅槃。前果后华。喻须陀洹却后修道。前华后果。喻菩萨先藉缘修。生后真修。皆是粗华。不得为喻。莲华多奇。可譬妙法。为莲故华。华实具足。可譬即实而权。华开莲现。可譬即权而实。华落莲成。莲成亦落。可譬非权非实。如是等种种义便。故以莲华喻妙法也。末二句。示有本迹六喻。如下图示。此初约部教也。

　　<PIC>X57071501.gif</PIC>

　　【■记】迹门为实施权者。经云。知第一寂灭。以方便力故。虽示种种道。其实为佛乘是也。开权显实者。经言。开方便门。示真实相是也。废权立实者。经言。正直舍方便。但说无上道是也。本门从本垂迹者。经言。我实成佛已来。久远若斯。但教化众生。作如是说。我少出家。得三菩提是也。开迹显本者。经言。一切世间。皆谓今始得道。我实成佛已来。无量无边。那由他劫是也。废迹立本者。经言。诸佛如来。法皆如是。为度众生。皆实不虚。是也。

　　【■补】天台分法华为本迹二门。从序品。至安乐行十四品。约迹门显实。从涌出品。讫经十四品。约本门显实。以今一代化事为迹。久远最初成道为本。本如所依处。迹如所行路。

　　【■注】妙名一唱。待绝俱时。故相待论判。出前三教四时之上。绝待论开。复能开前令皆圆妙。今文但云开者。盖上既云化仪四教齐此。则显法华出前四时。况复下文历部拣教。即是判也。然待绝二妙。妙体无殊。约义而论。开为正意。

　　记此释能开之妙。初二句。总示待判绝开。今文下。明但开不判。然待下。释开为正意。言妙者。相待妙。绝待妙也。然相待时。即绝待时。故曰俱时。此节释开前顿渐开字也。法华具相待论判。绝待论开二意。今但论开者。以开为正意。下文历部拣教即是判者。指华严时一权一实等文。待绝二妙体本无殊者。玄文云。乳教中圆。与今圆不殊。方等般若中妙。与今妙不殊。故顿部一妙。则与法华无二无别。诸味圆教。本自圆融。然而约义。则有兼但对带之粗。必当开显令妙。故曰开为正意。

　　【■补】相待论判者。待前四时粗。显今一乘妙也。出三教四时上者。以昔诸经兼但对带。不若法华纯圆也。绝待论开者绝前诸粗。无可形待。以法华之妙。有绝粗之功。所以论开。妙外无粗。粗即是妙。如经言。决了声闻法。是诸经之王。指二乘所行。是菩萨道。更无余乘。直显一实。故曰开前令妙等也。然此二妙。缺一不可。若非相待以判。则不显法华超过之说。若非绝待以开。则不知法华妙一切法。

　　【□注】凡论开权。有约部。约教。约界。约理等。今云顿渐者。乃约部通开。顿渐是权。属前四时。非顿非渐是实。即今法华。又三即是权。一即是实。故以开废会三而结云。故言开权显实等也。

　　【■记】此释所开部教。初一行总示权实有四。谓约部。约教。如次。约界者。开九界之广。显佛界之高。故云九界咸开无不成佛。约理者。开生灭无生无量之机显无作之实。故云开方便门。示真实相。今云下正明开部。谓一顿三渐皆权。法华不务速说。故非顿。但说无上道。故非渐。此即是实也。又三下。明开部中之教。谓藏通别既权。故当开之废之会之。圆教既实。亦当显之立之。以归于一也。

　　【■备】辨讹引统纪载集解曰。四时三教。咸为所开。不同华严聋哑。故非顿。不同三时次第。故非渐。今经开显。无不成佛。故曰会入非顿非渐。

　　【□注】开者。发也。拓也。昔不言三是方便。故方便门闭。今言三是方便。故方便门开。废者。舍之别名。开已俱实。无权可论。义当于废。约法。乃开时即废。约喻。必义须先开。若约理者。开废俱时。开时已废故也。

　　【■记】此释开废。

　　【■备】昔权隐实故闭。今于权见实。知是如来方便之力。于一佛乘分别说三。方便门开也。废则权即是实。二乘所行是菩萨道。无权可论也。然约佛化法。既开于实。即座于权。约喻。则华开莲现。义须先开。若约实理。理绝先后。即开即废也。

　　【□注】或谓。今文开废会三。准彼玄签第一。对于四一。义虽无妨。但在彼不对。其文则重。在今但作结上开部。义似稍允。盖法华部开废会三。法应尔也。如下文云。总开会废前四味粗。

　　【■备】此拣异解玄签对四一者。玄序曰。荡化城之执教。废草庵之滞情。签判是教。开方便之权门。示真实之妙理。签判是理。会众善之小行。归广大之一乘。签判是行。上中下根。皆与记莂。签判是人。盖以废会等三。合上中下根。而对四一。然在彼不对。文似重说。今文无须对于四一。但作结上开部。义允常也。

　　【■记】下曰。来至法华。总开废会前四味粗。令成一乘妙。故作结上义为当。

　　【□注】旧于开权。有同体异体之辨。然约所开法体。及能开之妙。佛意边论。皆同体也。但所开机情。在昔执之为异。故不得不开。如释签云。法本自妙。粗由物情。但开其情。理自复本。又玄文云。开昔之异。显今之同。故开机情。的开异体也。

　　【■记】此辨同体异体。如释签云。有谓圆与三教。彼此历别。言开权者。开此三教之异体也。若今圆与昔圆无二无别是同体者。则不须开。此约教别与之意也。有谓不但开异体。亦开同体。此约部通夺之意也。然今论所开法体者。即前四味所谈藏通别之法也。能开之妙者。即今法华纯圆之妙法也。然佛意边皆同体者。经言。诸佛世尊。以无数方便演说诸法。是法皆为一佛乘故。故同体也。但所开机情。执为异者。如迦叶言。世尊往昔说法既久。我时在座身体疲懈。但念空无相无作。于菩萨法。游戏神通。净佛国土。成就众生。心不喜乐。此执异之情。须开也。下引释签玄文。证机情边论的开异体也。

　　【■备】翻译名义集法宝众名章中。有同异体辨。

　　△二权实名通。

　　言权实者。名通今昔。义意不同。

　　【□注】权。谓权谋。暂用还废。实。谓实录。究竟指归。昔有偏圆自他权实等义。今有为实施权开权显实等义。义不同也。在昔权实各趣。在今权皆趣实。意不同也。妙乐十(三十三)云。权实之语。非独今经。相即之言。出自于此(文)。

　　【■记】此释今昔权实义意不同。如志师云。前之三教。权实不即。大小相隔。法华权实不二。权即是实。实即是权。此义不同。昔经权实。随顺机宜。悉檀逗会而已。今经为实施权。意在于实。开权显实意在于权此意不同也。妙乐云。诸经说权智者。权不即实。致令教法皆非自在。诸机不融。故教主别尔。诸经明实智者。是权外实。故破疑不遍。不及此经说施权意。已破诸惑。故言即实而权。况复今经。本为显实。有疑皆断。故曰即权而实。所以权实。非独今经。相即。出自于此。

　　【■备】偏圆自他。谓偏圆相隔。自行化他等义也。

　　△二列昔权实二。初总指顿渐隔异。

　　谓法华已前。权实不同。大小相隔。

　　【□注】此下释出今易权实。义意不同。文初约部通开。故以顿渐为权。法华为实。此拣昔日部中之教。有权有实。然在昔实妙权粗。在今开粗即妙。方显义意不同也。今且先明昔之权实。故曰谓法华已前。权实不同等。

　　【■记】文初约部。故法华非顿非渐。名一实。前四时顿渐部帙。通名为权。此则拣昔部中之教。有权有实。如华严一实兼一权等。然昔教权实粗妙。两分不同。今经。粗即是妙也。今且下。先明昔之权实。为下开显之本。

　　【□注】权实约偏圆。大小约半满。亦可权实约法。大小约人。在昔之时。皆有此义。

　　【■记】此释权实大小之义。而有二对也。一理喻一对。谓偏小之理为权。圆满之理为实。半字喻小。满字喻大。二人法一对。谓三乘教法为权。一乘教法为实。诸佛菩萨为大人。声闻缘觉为少人。又辅行释大小半满言。先须分别通途言之。谓大小者。或指衍中三教因人。或指藏教三乘之人。大中大者。或指三教果头人。或指圆教因位人。或唯指圆极果人。小中大者。或指三藏菩萨人。或唯指于佛果人。大小既然。半满亦尔。

　　【□注】然文意正明昔部权实。而复明大小者。须知权通偏教。而未的显权中三藏小机。历前四时。与大相隔。直至法华。方得入圆。故论权实。复明大小。虽明大小。不出权实。如下(文)云。重举前四时权。盖指此小机也。

　　【■记】此释复明大小之意。初二句。推意牒文。须知下。劝辞。权通偏教者。谓通其藏通别之三教。既是如来权巧垂示。故可称偏也。权中三藏小机者。的指历前四时之钝根也。法华入圆者。舍利弗言。今日乃知真是佛子。五百弟子言。我今乃知实是菩萨等也。故于权实之外复明大小。则义方周足矣。

　　△二别列昔日粗妙二。初明顿部二。初隔异非本怀。

　　如华严时。一权一实(圆实别权)各不相即。大不纳小。故小虽在座。如聋若哑。是故所说法门。虽广大圆满。摄机不尽。不畅如来出世本怀。

　　【□注】一权一实。释权实不同。大不纳小。释大小相隔。今此正当大隔于小。故小虽在座。如聋若哑。释签一(十一)云。华严。大机尚隔于别。小机被隐。一向不闻。是故但立顿大之名。不立一乘独妙之称。非佛本怀。良由于此。华严顿大。尚非本怀。况复鹿苑。故三藏教首。及以部内粗尚未周。故妙号都绝。方等般若。比说可知(文)。

　　【■记】此明华严顿大之教。若对法华尚隔于别。又以小不闻大。不立一乘独妙之称。故不畅佛本怀也。三藏为首者。三藏为四教首。乃浅中之浅。岂可称妙。及以鹿苑会上。部内所诠即通之粗。尚且未周。况圆教之妙。故妙号都绝。都绝者对不绝而言。以乳。及二酥。若约部通夺。则非本怀。如约教别与。亦容有妙。故未都绝也。

　　△二粗法须开显。

　　所以者何。初顿部有一粗(别教)一妙(圆教)一妙。则与法华无二无别。若是一粗须待法华开会废了。方始称妙。

　　【□注】所以者何。此征起释出不畅本怀之意。皆由在昔不能开粗显妙。故此以下历部拣教。明判明开。

　　记此征释意。谓初顿部等文明判。须待法华等文明开。

　　【□注】初顿部等。于此别明顿中粗教。须待开会者。以时人谓华严胜故也。

　　【■记】此判华严一粗。时人。指宏贤首宗法师。华严钞云。法华疏叹身子三请。云余经无此殷勤之请。唯华严解脱月菩萨。请金刚藏。可为连类。而彼因人。请于因法。此请佛慧。故亦不同。今番法华。劣于华严。谓彼是一家请。此是三家请。彼是声闻请。此是菩萨请。彼唯三请。此有五请。彼唯因人请。此有佛请。便谓华严胜于法华。故释签云。自古弘经诸师不晓佛意。见华严事广文长。菩萨致请。谓华严加胜法华。近代已来读山门教者。仍有此说。人师但以请主胜劣相形。不曰法华观智胜此。而近代匠者。以教体谓胜法华。岂非误耶。是故今文判后。遂开其一粗。以显法华独妙绝圆也。

　　【■备】此指古师华严钞。非清凉师之疏钞也。辨讹曰。此是观师破的之论。荆溪云。佛说华严。一不摄小机。二不开权。三不发迹。故未畅本怀。清凉从荆溪习学。故解华严时。全将法华开显圆意会入。如玄谈以教起因缘为初。即言如来为一大事因缘出现于世。欲令众生开示悟入佛之知见。释妙严品初。始成正觉。即将法华久成之意点入。处处将开显圆会入。始末皆然假若法华不来此土。则释此经者。全昧开显。何能转粗成妙乎。私谓华严经文。亦微逗一二语发迹。但不若法华明显全彰。故荆溪判为未发迹也。清凉大师既知开显。疏华严理合如斯。来哲但当以精研教观为务也。

　　△二判三渐。

　　次鹿苑。但粗无妙(藏教)次方等。三粗(通藏别)一妙(圆教)次般若。二粗。(通别)一妙。(圆教)。

　　【□注】此约相待判前部中粗妙也。

　　此断文判前三渐可知。

　　△三今经独妙二。初开昔部二。初开偏粗成妙。

　　来至法华会上。总开会废前四味粗令成一乘妙。

　　【□注】此开前四味重中三教之粗。成今一乘妙也。且昔部中三教权人。来至法华。一向须开。若三教权果。本是圆果。岂可更开令成圆佛。若对机之权。亦不妨论开。如云开丈六垢衣等也。

　　【■记】初一行。明开粗教成妙。统纪云。开前四味粗。会前四味粗。废前四味粗。故冠一总字。曰开会废也。前四时两教二乘。三教菩萨。人教理行。差别之粗。至今法华。咸皆微妙。故云成一乘妙也。且昔部中下。明开粗人成妙。言三教权人。一向须开者。以其所禀粗教既开。故其能禀粗人亦当开也。盖由依粗教修行。作能造至三百四百由旬而已。终未能至宝所故。所以一向须开也。三教权果不开者。妙玄云。何处别有四教主。各各身各各口说也。当知只隐其无量庄严之身。现为文六身耳。若开方便门。示真实相。即向身是圆常身也。

　　【■补】对机之权论开。如云开垢衣等者。妙玄云。体化他之权实。即自行之权实。如垢衣内身。实是长者。体自行化他之权实。即自行之论。如一切治生产业。皆与实相不相违背。一色一香。无非中道。况自行之实而非实耶。

　　△二开昔圆成妙二。初本融故妙。

　　诸味圆教更不须开。本自圆融。不待开也。

　　【□注】且昔部中。三教既开。昔部中圆。还须开否。故下即云诸味圆等也。以今圆昔圆。二圆不别。此约教别与也。

　　【■补】此明昔圆本妙。初一行。举偏问圆。次故下。答。末三句。断释昔圆本妙不开。统纪云。在昔圆顿不须更开者。华严。心佛众生三无差别。大集。染净一切融通。净名。不思议毛孔含纳。思益网明。无非法界。般若。诸法混同无二。此等圆理。与法华佛之知见。无二无别。岂可更开耶。

　　【□注】若妙乐云。圆人初心。须闻开显诸法实相者。盖昔圆人。义有两向。名字初心。谓圆隔偏。闻佛开权。隔偏情泯。非开圆体也。若观行去已入实者。但论增进。如经拣众云。除诸菩萨众。信力坚固者。是也(信力五品坚固十信)。

　　【■记】此释圆人初心须闻开显之文。两向。谓昔圆隔偏今圆不隔。故名字即人。由闻开权。隔偏情泯。如经下。引证。信力菩萨。即观行位。已圆伏五住。坚固菩萨。即十信位。已破见思尘沙。故此但论增进也。

　　【□注】又妙乐云。今经是圆。复须开显者。盖显法华中圆。非但出前四时。复须开显诸教也。

　　【■记】此引释法华是圆。复须开显之文。谓法华纯圆独妙。非但迥出四时。又能开显顿渐诸教。今成圆妙。

　　△二唯今称妙。

　　但是部内兼但对带。故不及法华纯一无杂。

　　【□注】正判昔部属粗。除鹿苑外。虽皆有圆。以兼等故。不得称妙。粗人细人。二俱犯过。此约部通夺也。

　　【■记】此释成昔圆部粗。谓华严兼一粗。方等对三粗。般若带二粗。是故昔圆犹可思议。不得称之为妙。故其粗人。有隔细过。不及纯圆独妙也。

　　【■备】补遗曰粗人细人。此句出大论。粗人则粗罪。细人则细罪。今借以比用。

　　【■补】所兼之粗固有过。即能兼之妙。不能令粗成妙。亦有过。

　　【□注】释签一(十)云。始自华严。终至般若。虽名不同。但为次第三谛所摄。今经会实。方曰圆融(文)。

　　【■记】此证释昔粗今妙。次第三谛者。真谛扫荡。俗谛建立。中谛双遮非真非俗。次第造修。三谛不紊。昔时部帙。为其所粗也。圆融三谛者。真俗中三。同时相即。不前不后。绝思绝议。今经开会一切诸法。故云方曰圆融。

　　【□注】是故文初。约部通开。须云开前顿渐等也。

　　此结申文开权之意。

　　△二显今部二。初能开得名。

　　独得妙名。良有以也。

　　【□注】如上相待论判。绝待论开。约教别与。约部通夺。翻覆抑扬。方显法华出诸教上。部圆教圆。妙绝群经。出世本怀。于此畅矣。故即引经四一为证。

　　【■记】此承上文顿部一粗一妙等。相待论判也。来至法华总开成妙。绝待开论也。别与通夺。见上。

　　【■备】辨讹曰相待为翻。绝待为覆。别与为扬。通夺为抑。

　　△二引证纯一。

　　故文云。十方佛土中唯有一乘法。无二亦无三。(教一)正直舍方便。但说无上道。(行一)但为菩萨。不为小乘。(人一)世间相常住(理一)。

　　【□注】以纯一故。独得妙名。故引一以显妙。盖一即妙也。

　　【■记】辅行言。四一名出光宅。今家和旧。亦作四一。旧言果一。今曰理一。若无理印。则同魔说。旧言因一。今言行一。因语则单。行通因果。人教二一。与旧不殊。

　　【□注】十方佛土等。据其同者而言。亦约佛意也。一乘法者。部圆教圆故。无二亦无三者。约数。则无通教半满相对之二。无三藏之三乘。无有余乘。即无别教。及圆入别也。约部。则无般若所带之二。无方等所对之三。方等之藏。则摄鹿苑。二酥之别。则该华严。唯一佛乘。故云教一。

　　【■记】此释教一。十方佛土有二意。一。据其同者而言。谓虚空无边。世界诸佛国土亦复无边。其中化导。各随机宜。或以一乘而被下。或以三乘而应诸。今云十方佛土。据其同演一乘法者言也。二。约佛意。谓诸佛本意唯以一乘佛道。王于所化之土也。无二无三。有二释。一约教。通教。通前藏教之半。通后别圆之满。今经独妙。绝诸对待。故无半满相对之二也。今经但为教大菩萨。故无声闻弟子。无三藏之乘也。别教。但为积行菩萨。及一类圆机入别。历劫修行。次第行布法门。今经圆修圆证。故无别教及圆入别之余乘也。二约部。今经非对非带。故无方等所对之三。般若所带之二也。又方等之藏摄三藏。二酥之别摄华严。可解。

　　【■备】辨讹曰。据其同者句。似更有不同者矣。私谓。佛意则无不同。今论机边。集注特加此语。如古然灯。尚不说法也。辨讹又曰。一乘法。应释言纵有施权。无不显实。故言唯有一乘耳。无有余乘。准经偈中无无有余乘。而疏长出者。乃反文。以释唯有一乘句。补出别教。长出应指长行。

　　【□注】正直舍方便。但说无上道者。文句五(五)曰五乘是曲而非直。通别偏傍而非正。今皆舍彼偏曲。但说正直一道也。(文)疏据说边属教一。今据道名能通。故属行一。

　　【■记】此释行一。谓五乘是如来曲巧随宜之说。而非正直之谈。又令二乘断烦恼。而证菩提。离生死。而得涅槃。皆是曲而非直矣。通别偏傍等者。谓通教。旁为二乘。别教。偏为菩萨。故云偏傍而非正。今经舍彼通别之偏。五乘之曲。但说纯圆。正直一道。即无作之妙行也。或谓疏释此文为教一。今何言行一。故云疏据说边属教一。以圣人言说名教故。今从道有能通义。故属行一。以行趋进。与道能通。其义同也。

　　【□注】但为菩萨者。约佛意。但为菩萨。据昔方便。谓教化三乘。今此同一菩萨人。故云人一。

　　【■记】此释人一。谓约佛实意虽复说三乘。但为化菩萨。然据昔日以权巧方便。说谛缘度法。化上中下人也。然而在昔可有三乘人别。在今同一菩萨因人也。

　　【□注】世间相常住者。十界依正隔历差别之相。名世间相。以即理故。皆常住也。若乃情见。生灭迁流。廓尔情忘。诸相常住。常既即性。非常无常。言偏意圆。斯之谓矣。学者于此。宜解会焉。

　　【■记】此释理一。谓若四圣若六凡。若国土之依。若众生之正。彼彼殊形异状。名世间相。似即理故。相皆常住。是则鸟鸣花笑。风动尘飞。法法亘古亘今。头头无迁无变。所谓有佛无佛。性相常住也。然道眼观之乃尔。若乃情见分别生灭。则国土成住坏空。众生生老病死。皆由妄惑。故有迁流。故云一翳在目。空华乱坠也。若能即解。即行。返闻自性。一旦廓尔情忘。诸相常住者。

　　【■备】谓根不逐境。境不牵心。根尘脱粘。分别不起。旋转妄流。复归真性。性既寂然相亦常住。刹刹尘尘。法住法位。而于法住法位中。无相即相。相即无相。非相非不相。非住非不住。言思路绝。遮照同时。方证诸相。真常住理。当于灵光独耀。回脱根尘。绝后再苏时证之。忽自契悟。非思量分别所能解也。此与宗门悟境相同。故古云但尽凡情别无圣解也。若法华文句。则以佛生皆以如为位。皆以如为相。故世间相常住。记中则以清浊波。与湿性不异。同以湿性为波。故皆以如为相。同以波为湿性。故皆以如为位释之。

　　【■记】夫常无常。是两头语。而此中道理性常住之常。不在两头。乃非常非无常。双遮之中道也。若以言论。言有则失无。论此则遗彼。若以意会。举边则摄中。思内则该外。故知言偏。而意圆也。总之言求。则头头错过。智会。则法法露呈。故宜忘情泯。解冥会之可耳。末二句劝解可解。

　　【■补】会义有三种世间。一正觉世间。二众生世间。三器世间。此三当体是理。理性本无生灭。故一一无非常住。一一无非法位。但众生迷闇。不能觉知。于常住中。妄见生灭。于真如中。妄见迁流。故世间相虽常住而不知也。唯我大觉世尊。坐于道场。如实知已。于不可说。离诸戏论。寂灭理性。能以方便。说此理一。既三世间相皆常住。故理是一也。问。悟此理性。名为正觉世间。以顺性故。性相俱常可也。迷此理性。而为众生世间。既迷性故。性虽本常。相未必常。云何众生器世间相。亦常住耶。答。若冰与水。同以湿为性。湿常冰亦常。复如醉见屋转。屋本不转故也。一切众生。但有理常。闻而能解。为名字常。念念体察无间。名观行常。粗垢先落六根清净为相似常。豁然开悟。证四十一位真因。为分证常。圆满显发。无欠无余。为究竟常。

　　【■备】辨讹引管标曰。诸法以如为体。达此如体。三际不隔。十方无碍。双离八倒。即性真常。言偏意圆者。谓意出于常无常之外。又举一常。则该乐戎净。故意圆也。

　　△二斥非。

　　时人未得法华妙旨。但见部内有三车穷子化城等譬。乃谓不及余经。盖不知重举前四时权。独显大车。但付家业。唯至宝所。故致诽谤之咎也。

　　【□注】当代宏教之人。未解法华开权绝待微妙旨趣。但见经中有三车等喻。乃谓不及华严等经。盖不知三车等喻。乃重举昔日之权。意在指权即实。故举三车。显大车。穷子。付家业。化城。至宝所。不知此意。故有谤法之愆也。

　　【■记】此总释当代弘教之人。三车。乃昔日之权。意在今经开之即实。故重举三车。穷子。化城。以显今是大车。今付家业。今至宝所也。

　　【■备】辨讹曰。三车等。等字。指七喻出法华论。凡喻必约权实明施开等。以显一化。方在其数。有云九喻者。非。

　　【□注】三车。羊车。譬声闻乘。鹿车。譬缘觉乘。水牛车。譬菩萨乘。即鹿苑三乘也。

　　【■记】此明三车譬法。如经云。若有众生。从佛世尊。闻法信受。殷勤精进。欲速出三界自求涅槃。是名声闻乘。如彼诸子。为求羊车。出于火宅。若有众生。从佛世尊。闻法信受。殷勤精进。求自然慧。乐独善寂。深知诸法因缘。是名辟支佛乘。如彼诸子。为求鹿车。出于火宅。若有众生。从佛世尊。闻法信受。殷勤精进。求一切智。佛智。自然智。无师智。如来知见。力无所畏。悯念安乐。无量众生。利益天人。度脱一切。是名大乘。菩萨求此乘故。名为摩诃萨。如彼诸子。为求牛车。出于火宅。

　　【■备】自然慧。文句云。从十二因缘门入。此门本有。非佛天人所作。名自然慧。如睹花开落而悟道也。科注云。声闻不能化他。如羊不顾后群。别行疏云。支佛譬鹿。犹有回顾之意。百松讲录云。一切智者。即内外法。无不晓了。此是因中所修。佛智。是果上所克之智。即三藏果头所得。自然智。是后施化所起之智。以其能因机说教。机教称适故。无师智。以小乘所明。但得一佛化世。更无有能为佛之师者。十六智见。十力。四无所畏。法数内广明。讲录又云。譬牛者。牛有久久运重之力。皆化他之功也。

　　【□注】化城。文句七(十八)云以神力故。无而欻有。名之为化。防非御敌。名之为城。(文)譬真谛涅槃能防见思也。

　　【■记】此明化城譬法。如经云。如彼导师。为止息故。化作大城。是为无而忽有名化也。净名疏云。佛法如城。能为行人防非御敌也。真谛涅槃者非第一义谛大涅槃。以大涅槃。非化作故。不专御敌。理性即故。具众德故。且此真谛涅槃。但离虚妄见思。名为解脱。其实未得究竟解脱。故以化城譬之也。然此化城一喻。乃为定性人说。论言。实无。为有增上慢人。以世间有漏三昧。三摩拔提。实无涅槃。而生涅槃想。如是颠倒。取对治此。故为说化城喻也。见思解四卷。

　　【□注】宝所。譬寂光。大经中名宝渚。

　　【■记】此明宝所譬法。盖寂光乃诸佛所依真净土故。故以五百由旬宝所譬之也。宝渚者。即德王品明第七功德中。指四法作涅槃因。一亲近善友。二专心听法。三系念思惟。四如法修行。释第二专心听法中云。譬如估客。欲至宝渚。不知道路。有人示之。其人随语。得至宝渚。多获珍宝。一切众生亦复如是。欲知善处。采取道宝。不知途中通塞之处。菩萨示之。众生随已。得至善处。获得无上大涅槃宝。以是义故。听法因缘。则得近于大般涅槃。宝所宝渚梵音楚夏耳。

　　【□注】前四时权。且三车等。指昔三藏三乘。而云重举前四时权者。须知三周开显。藏圆相对。虽正开小机。然举昔之权。则该四时。又此小机。历前四时。名四时权也。妙乐五(十三)云。立一开权之言。于今乃成二意。一者腾昔施权。二为显实之所。不指所开。无由说实。况指权是权。知非究竟。既显实已。权全是实(文)。

　　【■记】此释重举前时之言。初一行牒妨。谓前四时。通名为权。且经中。三车等譬。乃指昔日三藏之三乘。而今文云。重举前四时权者。何也。须知下。释明如来。法华会上以法说。喻说。因缘说。三周开显。皆以藏乘圆教相对。括经大意。虽正开小机。然举昔日之权。则能该于四时。此约教释也。又三藏机。今来法华。已历前之四时。故三车等譬。而仪文谓是重举前四时权。此就机释也。妙乐下引证。一腾昔施权者。腾。以发挥为义。谓发挥施权之意也。二显实之所者。谓法华显实。即显昔权是实也。不指所开无由说实者。法华方便。是体内之权。夫欲说实。只在开权。故身子三请。如来三止。末后乃曰。诸佛随宜说法。意趣难解。如我以无数方便。种种因缘。譬喻言辞。而为说法。是法非思量分别之所能解。唯有诸佛乃能知之。乃至云。诸佛如来。但教化菩萨。诸有所作。常为一事。唯以佛之知见。示悟众生。是也况指权是权。知非究竟者。舍利弗言。尔时心自谓。得至于灭度。而今乃自觉。非是实灭度。是也。既显实已。权全是实者。舍利弗言。佛以种种缘。譬喻巧言说。其心安如海。我闻疑网断。是也。

　　【■备】今注三乘。历前四时一卷。则曰菩萨转衍。当知与夺之意皆可通也。

　　【□注】诽谤。释签十(三)云。当知法华。约部。则尚破华严般若。约教。则尚破别教后心。(文)人不见之。故致诽谤。

　　【■记】此释诽谤。谓以部言之。法华是纯一无杂。故破华严。般若。谓之兼带。以教言之。法华独得妙名。故破别教后心。谓是真因。末二句。结迷致谤。谓法华不及华严等经也。

　　【■备】天溪集注问答。问。别地证道同圆。云何尚破别教后心。答。此与别教地上地前。约教。约行。二种教证。绝不相涉。的指别教妙觉。是圆教二行。废彼之高。就此之下。故谓之破。

　　△二约时显妙。

　　约时则日轮当午。罄无侧影(第五时)。

　　【□注】十界咸开。无不成佛。如日方中。无处不南。

　　【■记】此约时也。开九界即佛界。皆以如来灭度。而灭度之。如日方中。睿法师语。

　　【■备】辨讹引中云。只应开九界。今曰十界者。对机之权。亦须开耳。辨讹又云。如别教妙觉。只是圆家真因。是故佛界。亦须开耳。

　　【□注】周礼用一尺五寸土圭。立八尺之表。夏至午时。以测日影。求地之中。以建国。

　　【■记】周公欲求地中以营王城。故以土圭测影。得颖川阳城。于是建都。郑康成曰。土圭长尺有五寸。夏至日。立八尺之表。其影适正。与土圭等。谓之地中。

　　【□注】宋。严观二师与太史何承天。用此法。测日影以定中国。表北得影一尺五寸。与土圭等。地上余阴一寸。天上万里。则知天竺方为地中。今云罄无测影。据天竺说。

　　【■记】梁传云。东海何承天。以博物著名。乃问慧严曰。佛国用何历。严曰。天竺夏至日。日正中时。竖晷无影。所谓天中。于五行土德。色尚黄。数尚五。八寸为尺。十两。当此土十二两。建辰之月为岁首。及讨核分至。推校薄蚀。顾步光景。其法甚详。宿度年纪。咸有条例。承天无所措难。后婆利国人来。果同严说。于是用法测影。以定中国也。郑司农言。凡日影于地。千里而差一寸。当知阳城。盖就此土自为中耳。既有表影。岂非余阴耶。况此土东垂大海边义彰矣。成光子曰。中天竺。东至震旦。五万八千里。南至金地国。西至阿拘遮国。北至小香山阿耨达。亦各五万八千里。则知彼为中国矣。故竺法兰对汉明帝言。迦毗罗卫者。大千之中也。慧严。慧观。禀学什公。见僧史。

　　【■备】辨讹曰。翻译集引郑司农言。千里差一寸。签言。万里皆误。又此约南北论里数。不约东西论。

　　△三约味显妙。

　　约味。则从熟酥出醍醐。此从摩诃般若出法华(五醍醐味)。

　　【□注】释签一(十九)问。彼经自以醍醐譬于涅槃。今何得以譬于法华。答。一家义意。谓二部同味。然涅槃尚劣。何者法华开权。如破大阵。余机至彼。如残党不难。故以法华为大收。涅槃为捃拾。若不尔者。涅槃不应遥指八千声闻。于法华中得授记莂。见如来性。如秋收冬藏。更无所。作。(文)。

　　【■记】此约味料简法华譬醍醐也。涅槃如来性品云。是经出世。如彼果实。多所利益。安乐一切。能令众生。见于佛性。如法华中八千声闻。得受记莂。成大果实。如秋收冬藏。更无所作。以是证知法华为大收也。更无所作者。如云约理无所作究竟理也。约教无所作。闻此教已。更不他闻也。约行无所作。修此行已。更不改辙。如是等种种无所作义。略而言之。随智妙悟。得见经体也。

　　【□注】然彼经本无出法华之语。今约义说。故但云此从摩诃般若出法华。

　　【■记】盖般若领知家业。法华付与家业。其义顺次。故言从摩诃般若出法华也。

　　△四引证二。初引经证释。

　　信解品云。聚会亲族。即自宣言。此实我子。我实其父。吾今所有。皆是子有。付与家业。穷子欢喜。得未曾有。

　　【□注】文句六(三十一)云。十方法身菩萨影响者。为亲族。影响之众。多是释迦昔日同业。并共如来于二万亿佛所共开化之。于其即是伯叔之行。故用此为亲族。(文)。

　　【■记】此准法华判也。亲族有五等。一亲族。即十方法身菩萨影响。是释迦伯叔之行。二国王即部中尊权为王。教即部内教主为王。三大臣。即等觉。四刹利。即登地。五居士。即三十心。今是初一等亲族即弥勒等诸大菩萨为亲族。不同旧人以分身诸佛为亲族也。

　　【□注】此实我子。我实其父。结会父子。文句六(三十一)云实从我受学。实是我子。从我起解。是我所生。我实曾于二万亿佛所。常教大法。故我实是父(文)。

　　【■记】经言。尔时佛告舍利弗。吾今于天。人沙门。婆罗门等。大众中说。我昔曾于二万亿佛所。为无上道故。常教化汝。汝亦长夜随我受学。我以方便引导汝故。生我法中。是则二万亿佛。即六十小劫中所值二万亿日月灯明佛也。常教大法者。即以佛说大乘经名妙法莲华。教菩萨法。是也。

　　【□注】吾今所有。皆是子有。正付家业。文句六(三一十)云一切大乘。万德。万行。故云所有。(文)又如来藏子性不殊。故云皆是子有。当知如来所有。即子本有。

　　【■备】所有即子有者。佛所有不出万行。万德。而如来藏生佛不殊。故即子有。既子皆本有。在如来。即是付与家业。在穷子。即是欢喜得未曾有也。

　　【■补】万行万德者。妙乐云。所付般若。有共不共。不出因果。因为万行。果为万德。又子有者。如来修中所显。即众生性中本具也。

　　△二征领所以。

　　此领何义。答。即般若之后。次说法华。先已领知。库藏诸物。临命终时。直付家业而已。譬前转教。皆知法门。说法华时。开示悟入佛之知见。授记作佛而已。

　　【□注】临命终时。灵山唱入涅槃时也。

　　【■记】此释临命终时。谓如来出世本怀。普令众生作佛。今此经授三根记。是为付法王家业故。将付家业。而先唱灭也。如经云。如来不久当入涅槃。佛欲以此妙法华经付嘱有在。如人付家业而终也。

　　【□注】譬前转教。皆知法门。文句六(三十一)云。追指昔日大品领教。所委有广略般若。共不共法。是汝所知。即汝所有。故法华但明佛之知见。更不广说一切行相也(文)。

　　【■记】此释前譬转教皆知法门。谓多说为广。少说为略。但不但中。是不共法。与二乘说。名共法。昔为所知今为所有。是故法华更不重敕领知。直明开示悟入佛知见也。

　　【□注】开示悟入。文句四(十三)约四意消之。一约四位(住行向地)二约四智。(道慧。道种慧。一切智。一切种智)即上圆位。能契之智也。三约四门。四约观心。妙乐五(四)云。约智。约似。唯圣方开。约观。约门。乃通名字。不妨高位。不弃众生。(文)又二纸云。若作余释。为令之说徒施佛之知见安在(文)。

　　【■记】此释开示悟入。谓法华论明证不退地。今作四位释。论知如来能证实。今作四智释。论明不知究竟处。今约四门释。论明同义。今作观心释。此判明四意也。妙乐解言。不退。即开示悟入。皆念不退。佛所证得为智释者。论言。除一切智。更无余事。以同义释观者。即论言。二乘法身平等。更无差别。若无观心。云何知同。以不知究竟处者。处。是所通。二乘不知。今为令知。知即是门。门为能通。故作四门释。又文句云。开者。即是十住。破无明。开如来藏。见实相理。示者。惑障既除。知见体显。法界众德。显示分明。悟者。障除体显。法界分明。事理融通。更无二趣。入者。事理既融。自在无碍。流注任运。从阿到荼入萨婆若。此约四位释也。一道慧。见道实性。实性中得开佛知见也。二道种慧。知十法界。诸道种差别解惑之相。一一皆示佛之知见也。三一切智。知一切法。一相。寂灭。寂灭。即悟佛知见也。四一切种智。知一切法。一相寂灭相。种种行类。无不皆知。入佛知见也。此约四智释也。一空门。一空一切空。即开佛知见也。二有门。一有一切有。即示佛知见也。三亦有亦空门。一切亦空亦有。即悟佛知见也。四非空非有门。一切非空非有。即入佛知见也。能通则四。所通则一。开示悟入是能通门。所知所见是所通理。此约四门释也。观于心性三谛之理不可思议。此观明净。名开。虽不可思议。能分别空假中心宛然不滥名示。空假中心。即三而一。即一而三。名悟。空假中心。非空假中。而齐照空假中。名人。是为一心三观。分开示悟入之殊也。妙乐下。判释四意。谓十住已上。方能开示悟入佛之知见。是故约圣位。圣智。而释。名字位人。亦得依门修观。当能开佛知见。故约四门观心而释。如此则佛知佛见。上不妨于高位。下不弃于众生。若作余释者。妙乐云。知见佛境。若作余释。为令之说徒施。佛之知见安在。故一家释义。依经顺论。契行得理。若深张地位。凡夫非冀。何益凡小者耶。为令徒施者。谓经中为令众生开示悟入之言无用也。余释。文句会本卷十广明。须者往检。

　　【□注】佛之知见。佛知。即一切种智。具足三智。佛见。即佛眼。具足五眼。亦名真实知见。若通途被开。其不在座。展转为说。或在界外。亦得闻之。或佛灭后敦逼令信。乃至久远。四恶粗智。人天世智。若不开之。则佛之知见永埋四趣。长没人天。若别开者。则在座得益。当机妙悟。得受记者。

　　【■记】此释佛知见体。谓三智。即一切智。知空。道种智。知俗。一切种智。知中。此三智。具足三观一心之妙知。故曰佛知。五眼。一肉眼。见近不见远。见前不见后。见昼不见夜等。因有色质障碍也。二天眼。修禅定而得。远近。前后。内外昼夜。上下。皆见。以无色质障碍也。三慧眼。观一切法空。四法眼。观一切诸法。能知能行。谓因行是法。得证是道。亦知众生种种方便门。令修证也。五佛眼。具前四眼之用。无不见知。以其如实知见。亦名真实知见也。若通途下。明通开。授记品言。余诸声闻众。亦当复如是。其不在此会。汝当为宣说。嘱累品佛言。于未来世若有善男子善女人信如来智慧者。当为演说此法华经。使得闻知。为令其人。得佛慧故。若有众生。不信受者。当于如来余深法中。示教利喜。又如常不轻远见四众。故往礼拜赞言。我不敢轻于汝等。汝等皆当作佛。乃至受人打掷。犹高声唱言。我不敢轻于汝等。汝等皆当作佛。此敦逼令信也。所以通开者。不欲佛知见永埋四趣。长没人天也。若别下。别开。在座得益者。即法华会蒙益者皆是也。当机妙悟者。即身子等于昔三乘之权。悟今一乘之实也。

　　【■备】四恶粗智。即指四趣。

　　【■补】界外者。即方便土也。如因缘周言。我灭度后。复有弟子。不闻是经。不知不觉菩萨所行。自于所得功德生灭度想。当入涅槃。我于余国作佛。更有异名。是人虽生灭度之想。入于涅槃。而于彼土。求佛智慧。得闻是经是也。

　　【□注】授记。圣言说与曰授。果与心期曰记。若通途记。如法师品初。八部四众。三乘之类。在座闻佛。一句偈者。皆与授记。当得菩提。乃至灭后。闻一句偈。亦与授记。若别记者。如迹门别授应身记。本门授法身记。又总与七百。别与劫国名号等(记五百也)。

　　【□注】妙乐四(二十六)云。二乘且与八相记者。更令与物结净土缘。菩萨已于多劫利物。随熟随脱。不假八相浅近之记。二乘不尔。是故须之(文)。

　　【■记】此释授记。梵语和伽罗。此翻授记。又翻受记。受决。受莂也。从佛与。名授。从机得。名受。审实不虚。名决。授劫国号。名莂也。蒙佛诚言。许当得果。劫国决定。远近记莂。则大欢喜。故从圣言说与记事。而名授记也。通记者。法师品云。药王。汝见是大众中。无量诸天。龙王。夜叉。乾闼婆。阿修罗。迦楼罗。紧那罗。摩睺罗伽。人。与非人。及比丘。比丘尼。优婆塞。优婆夷。求声闻者。求辟支佛者。求佛道者。如是等类。咸于佛前闻妙法华经一偈一句。乃至一念随喜者。我皆与授记。当得阿耨多罗三藐三菩提。又如来灭度之后。若有人闻妙法华经。乃至一偈一句。一念随喜者。我亦与授阿耨多罗三藐三菩提记。辅行云。此法华经中。邪见严王。五逆调达。畜生龙女。败种二乘。皆悉得记作佛。此通记也。迹门别授应身记者。谓三周说法。三根弟子领悟。各各别记作佛。如法说周。授身子记云。当得作佛。号曰华光如来。喻说周授摩诃迦叶记云。当得作佛。名曰光明如来。须菩提。当得作佛。名曰名相如来等。本门授法身记者。分别功德品云。世尊告弥勒。我说是如来寿命长远时。六百八十万亿那由他恒河沙众生。得无生法忍。乃至复有八世界微尘数众生。皆发阿耨多罗三藐三菩提心。故文句云。分别功德品。总授法身记。已上约本迹二门。对明别记也。又总下。唯就迹门明总别记。五百弟子授记品云。余诸声闻众。亦当复如是。此总与七百记也。又偈云憍陈如比丘。当见无量佛。过阿僧祇劫。乃成等正觉。常放大光明。故号为普明。其国土清净。菩萨皆勇猛。佛寿六万劫。正法住倍寿。像法复倍是。法灭天人忧。其五百比丘。次第当作佛。同号为普明。乃至皆如上所说。此别与五百劫国名号等记也。妙乐下。证释声闻菩萨授记浅深。

　　【■备】二乘因中利人未普。故先与八相记。更令与物结净土缘。菩萨多劫利物。不假浅近记也。辨讹曰。期者期限。观彼心行。记彼得果久近。曰根与心期。

　　【■补】与物结净土缘者。辅行云净佛国土者。谓与众生。作净土因。处处结缘。众生机熟成佛。名净佛土。结缘时。名净土因。故净名云。菩萨取于净土。皆为饶益诸众生故。如云布施是菩萨净土。菩萨成佛时。一切能舍众生来生其国。结缘时。以布施摄。成佛时。地多珍宝。诸能摄者。同生其土。而受五种布施化益。由摄生时。有五差故。所谓人天。及以四教。一切诸行。无非菩萨净土之行。故有四土。横竖摄物也。不假浅近者。文句云。浅近之记。初住已行。非菩萨所欣。菩萨所欣。乃是圆极妙觉远记耳。故寿量品中。始从发心讫一生。乃得妙因斯满。极果顿圆也。总与七百。别与五百者。合为一千二百也。

　　天台四教仪注汇补辅宏记卷二之上

　　天台四教仪注汇补辅宏记卷二之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二明涅槃泯会非四教摄四。初示意二。初双标。

　　次说大涅槃者。有二义。

　　【□注】佛出净土。不说涅槃。即以法华为后教后味。如灯明迦叶等。

　　【■记】此明净土。谓灯明佛不说涅槃者。如法华经云。佛说是法华。令众欢喜已。寻即于是日。告于天人众。诸法实相义。已为汝等说。我今于中夜。当入于涅槃。迦叶佛不说涅槃者。如大经云。迦叶佛时。一切众生。悉知如来。终不毕竟入于涅槃。常住不变。虽有是典。不须演说。是也。故玄文明本寿命涅槃妙中云。久远诸佛。如迦叶灯明等。皆于法华即入涅槃。义推本佛。必是净土净机故也。

　　【■补】诸佛道同。为缘事异。如多宝佛。但施权教。不须显实。故不说法华。而即涅槃。当来弥勒。只有龙华三会。尚不说小。大论明须扇多佛。弟子未熟。便入涅槃。更留化佛。住世半劫。说法度生。古然灯佛。放光十二劫。竟无识者。总不说法。是知诸佛出世。不定五时。今言佛出净土。不说涅槃。从多分说。又涅槃玄记云。若约扶律为涅槃者。则唯秽土。若约圆常。为涅槃者。则净秽皆说。乃约事理。而分说不说也。

　　【□注】今佛熟前番人。以法华为醍醐。更熟后番人。重将般若淘汰。方入涅槃。复以涅槃。为后教后味。

　　【■记】此明今佛须说涅槃也。前番人。指大通佛世曾熏大种者。后番人。指方等时新熏大种者。是故为熟前番人。则以法华开会之。熟后番人。重将空慧而淘汰之。后说涅槃而捃拾之。即如大经云。今世众生。无有智慧。多诸疑网。信根不立。世界不净。一切众生。恒谓如来。无常迁变。毕竟入灭。是故如来演说此经。以为后教后味是也。

　　【■补】前番人者。妙玄曰。法华八千声闻。无量损生菩萨。即是前熟果实。于法华中收。后番人者。妙玄云。若五千退席。人天被移。皆是后熟涅槃中收也。说法华后重将般若淘汰者。妙玄曰。为此义故。经云从摩诃般若。出大涅槃。即后番次第义也。

　　【■备】后番人宜依补中解。节义云。智论空生问。法华一称佛名。皆成佛道。般若不退品中。又有退不退之说。故问菩萨。于法华得授记莂。为复毕定不毕定。以此证法华后。更说般若淘汰。结集家。结归前分般若部内。在第四时耳。

　　△二双释二。初捃拾残机。

　　一为未熟者。更说四教。具谈佛性。令具真常。入大涅槃。故名捃拾教。

　　【□注】一为未熟者即五千起去。人天被移者。

　　【■记】此释二义科也。即法华方便品五千增上慢者。从座而去。宝塔品如来三变净土。容受分身诸佛。与欲同开宝塔。人天等众。悉皆被移。置于他土。是皆圆机未熟者也。

　　【□注】更说四教。法华废竟。今经复用。故云更说。而具追说追泯两种四教。妙玄二(二十一)云涅槃圣行品。追分别众经。故具说四种四谛施权。德王品。追泯众经。俱寂四种四谛。(文)开权。即四不可说也。释签三(十三)云。追者。退也。却更分别前诸味也。泯者。会也。自法华已前诸经皆泯。此意则顺法华部也。至大经中更分别者。为被末代故。大经中。具斯二说(文)。

　　【■记】此释更说四教。圣行品追说者。疏略记曰。若言若是逼迫相去。即有作圣谛。若曰解苦无苦而有真谛去。即无生圣谛。若从苦有无量相去。则是无量圣谛。此三种四谛。悉是菩萨观境。菩萨住于大乘大般涅槃者即无作谛慧。能所合论。备有四种。是知圣行品具说四种四谛。乃施权也。德王品。佛言。生生亦不可说。不生生不可说。生不生不可说。不生不生亦不可说。今但指此四不可说。以明俱寂四种四谛也。谓生生不可说。寂生灭四谛。生不生不可说。寂无生四谛。不生生不可说。寂无量四谛。不生不生不可说。寂无作四谛。此开权也。释签下。引大经具二说意。谓涅槃经一为未熟人。更说四教等。如本节。二被末代。解见仪文下节。

　　【■备】退者。复退举前四。时分别四教。

　　【□注】具谈佛性。令具真常。涅槃经首。广开常宗。令一切众生。皆知常住佛性。入秘密藏。止观云。涅槃寄灭谈常。辅行云。寄应迹灭度。谈法身圆常。

　　【■记】此指释也。初二句。释具谈佛性。长寿品云。如来长寿。于诸常中。最上最胜。所得常法。于诸常中。最为第一。如诸常中。虚空第一。如来亦尔。于诸常中。最为第一。诸药中。醍醐第一。如来亦尔。于众生中。寿命第一。是为广开常宗也。令一切下三句。释令具真常。谓一切众生。迷昧佛性真常理。皆住秘密藏外。是故如来演说真常。令其皆知佛性。入秘密藏中。秘密藏者。疏云。正法微妙。不可思议。绝名绝相。众生不解。名秘密。法界包含。摄一切法。用不可尽。名藏。故经云不纵不横。不并不别。是秘密义。三法具足无缺。是藏义。止观下。证释。如经云。如来两足自知常无常。涅槃时。一足黑黮。一足光净。净表法身常住。黑表应迹无常。故云寄应迹灭。谈法身常也。黮。音断。黑也。应迹。在世八十年。老比丘身也。

　　【□注】捃拾。释签一(十九)云。法华开权。如已破大阵。余机至彼如残党不难。故法华为大收。涅槃为捃拾(文)。

　　【■记】此释教名捃拾也。观音玄记云。渐化已来。法华入者。望前已钝。复有未入。待至涅槃。法华犹利。然法华破大阵。涅槃收残党。法华为刈获。涅槃是捃拾。大化之功在灵鹫。余机未尽故至双林也。捃君上声。

　　△二逗留末代。

　　二为末代钝根。于佛法中。起断灭见。夭伤慧命。亡失法身。设三种权。扶一圆实。故名扶律谈常教。

　　【□注】二为末代钝根。妙玄十(二十一)云。涅槃临灭。更扶三藏诫约将来。使末代钝根。不于佛法中。起断灭见。广开常宗。破此颠倒。令佛法久住(文)。

　　【■记】此释为末代钝根也。谓如来于涅槃会上。临灭度时。垂无缘慈。起同体悲。更扶三藏。诫约将来。其意为何。盖使末代钝根众生。于佛法中不起断见。云云。能使之不起。谓广开圆常之宗。破此断灭之倒。无常倒惑若破。真常佛法得住也。

　　【□注】起断灭见。一者破戒。拨无因果。断见。二者说于无常。灭见。

　　【■记】此释起断灭见也。谓一切性遮禁戒。乃趋极果之正因。结道场之妙业。三世诸佛咸说。十方菩萨皆学。二乘圣人兢兢约束。末代凡夫。心心放逸。不唯破诸禁戒。而且拨无因果。此起断见也。一切诸佛法身常住。亘古亘今。不迁不变。妄谓生灭无常此起灭见也。

　　【□注】夭伤慧命。无戒门也。亡失法身。无乘门也。若常途论。自报慧命。理体法身。在众生不减。诸佛不增。以迷背故。夭伤亡失。今此为无乘戒两门。以致慧命法身。夭伤亡失。意与常途。自不侔矣。

　　【■记】此释夭伤亡失也。谓常说。自受用报身。以慧为命。如曰一切种智为首。乃至定慧为足。又说清净法身。以理为体。如曰佛真法身。犹若虚空。弥纶万有。囊括十虚。三世悉在。十方普周。非色非心。离性离相。无生灭。绝去来。以真如妙理为体。然此法身慧命。圣凡平等无有增减。诸佛悟之向之。所以早登彼岸。众生迷之背之。所以沉沦生死。所谓迷之之故。夭伤慧命。背之之故。亡失法身。常途如此论也。今谓以无戒门故伤慧命。以无乘门。故失法身。则非常途意矣。

　　【□注】设三种权。扶一圆实。辅行三下(二十一)云。彼经四教。皆知常住。本意在圆。权用三教。以为苏息。实不保权。以为究竟(文)。

　　【■记】大经追谈四教之机。虽未行即。而能解即。故皆知常住。

　　【□注】扶律谈常教。释签云。以彼经部。前后诸文。扶事说常。若末代中。诸恶比丘破戒。(戒门)说于如来无常。(乘门)及诵读外典。则并无乘戒。失常住命。赖由此经扶律说常。则乘戒具足。故号此经为赎常住命之重宝也。

　　【■记】此释教名扶律谈常也。彼经然后扶事说常者。谓扶戒律事。说法性常也。如经中佛为迦叶菩萨明金刚密迹。以金刚杵。拟盗听说戒之沙弥。谓是化人。为欲驱遣破戒毁法者。令出众故。又如来于毁法者。作驱遣羯磨。诃责羯磨。置羯磨。举罪羯磨。不可见羯磨。灭羯磨。未舍恶见羯磨等。如是降伏。为示诸行恶之人有果报故。又云。我灭度后。有持戒比丘。见坏法者。即能驱遣。惩治诃责。得福无量。若善比丘。见坏法者。置不诃责。当知是人。佛法中怨。而能驱遣者。是我弟子真声闻也。又云。懈怠破戒。毁正法者。国王大臣。四部之众。应当苦治。能有如是修习此业者。得寿命长。乃至常住于世。无有变易。是等诸文。皆明扶律而兼说常也。又经云。善男子。应当修习佛法及僧。而作常想。若于三法。修异想者。当知是辈。清净三归则无依处。所有禁戒皆不具足。终不能证声闻缘觉菩提之果。若能于是不可思议修常想者。则有归处。此等经文。皆说常而兼扶律也。若未代下。明无乘戒。谓恶比丘破戒。无戒门也。说如来无常。及读诵外典。无乘门也无乘门故。亡净法身。无戒门故。失常住命也。赖由下明经功能。谓由此经扶律。故得戒具。由此经谈常。故得乘足。由乘足。则法身不失。由戒具。则慧命不殇也。故号下。赞经功力可知。羯磨翻作法。

　　【□注】如释签三。引经应有单复二义。所言复者。谓乘及戒。若言不许畜八不净。此是戒门事门。若说如来而不毕竟入于涅槃。及遮外典。此是乘门理门。(此扶律谈常意也)所言单者。唯约戒门。彼经扶律。律是赎常住命之重宝。(以律助常意也)四念处三(二)云。若别圆有法身慧命。何须赎命。赎命。意在藏通灰断之命。令得法身常住也(文)。

　　【■记】此明签文引经用义。复者下。总指乘戒释复义。若言不许等者。指经燡戒。经云。若有比丘。唱如是言。涅槃经中。制诸比丘。不应畜奴婢牛羊非法之物。如来先于异部经中。说有比丘。畜如是等不净之物。某甲国王。如法治之。驱令还俗。即不许畜之文。八不净者。经邪正品广列。而不分数。按善生优婆塞经云。一畜田宅。二种植根栽。三贮积谷粟。居店求利。四畜奴婢人民。五畜眷属群畜。六畜金银财宝。七畜象牙金银刻镂诸宝大床。锦被氍氀。八畜铜铁釜镬等也。若说如来而不毕竟涅槃等者。指经释乘。如梵行品云。为未来世。诸恶比丘。畜不净物。为四众说。如来毕竟入于涅槃。读诵世典。不敬佛经。如是等恶。现于世时。如来为欲灭是诸恶。令得远离邪命利养。如来则为演说是经。是扶律谈常意也。言外典者。即外道毗陀论。毗伽罗论。卫师论。迦毗罗论等诸书。一切咒术。医方技艺。日月薄蚀。星宿运变。图书谶记等经。是也。已上释复义。所言单者下。唯约戒门释单义。如释签问云。法华既已显实。涅槃何复施权。答。涅槃重复施权者。正显是赎命之重宝也。四念处下。引证赎命。然此文先有问云。藏通云何得入涅槃中修学耶。答。涅槃扶律而说。故名赎命。若别圆有法身慧命。何须赎命。赎命。意在藏通灰断之命。令得法身常住也。问。三藏生灭慧。云何赎成常住慧。答。今涅槃引藏通中昔日灰断。不明佛性。今俱引见佛性。不同先日等文。是知涅槃已见佛性。今但扶律而说。不破于戒。正是今赎常住慧命也。

　　【■备】节义云。原注以律助常意句。应移令得法身常住也下。文义俱足。又如来毕竟入于涅槃句。据四相品曰。我之阎浮提示涅槃。亦不毕竟入于涅槃。梵行品曰。定不毕竟入于涅槃。应添一不字即足。如义例云。乃是双证。以涅槃为寿。是证谈常。非助不前。是证助常。文极清楚。又辨讹曰。以律助常。应在重宝句下。示师则移戒门事门句下。依辨讹为顺。再俟后定。氍氀。音巨吕。

　　【■补】据上文为末代义。此四念处引证似拘。以赎藏通断命。与末代起见等不同。想玉师因赎命义。便引耳。

　　【■备】想即下节重扶三藏。结归为末代意。故引之。

　　【□注】既扶律说常。则以律助常也。如义例云佛化。尚以涅槃为寿。况末代根钝。非助不前。

　　【■记】此明扶律谈常意。恐谓教名扶律谈常。为当以律助常。以常助律耶。故示云以律助常也。如义例下。证助常意。文曰。次用涅槃者。虽依法华咸归一实。末代根钝。若无扶助。则正行倾覆正助相添。方能远运。佛化尚以涅槃为寿。况末代根钝非助不前。故扶律谈常以显实相也。

　　【■补】谓如来在世教化。尚以涅槃扶律谈常。为常住寿命。亦律不可少。况末代根钝。非戒律助行。不能前进。而律岂可少耶故须以律助常也。

　　【□注】然上云设三种权。扶一圆实。何故结云扶律谈常。且三权俱律耶。须知上明经中具用四教则以偏助圆。后以乘戒两门重扶三藏之意。结归为末代钝根。故云扶律谈常也。

　　【■记】此料简结归之辞。谓前以三教。助后圆教。故曰设三种权。扶一圆实。后恐末代钝根。并无戒乘。故以乘戒两门。重推三藏。故结曰扶律谈常。是则上下文各有意也。

　　△二同异三。初时味论同。

　　然若论时味。与法华同。

　　【□注】妙玄十(二十一)云。然二经教意。起尽是同。如法华三周说法。断奠声闻咸归一实。后开近显远明菩萨事。涅槃亦尔。先胜三修(常乐我)斥劣三修。(苦无常无我)断奠声闻入秘密藏。后三十六问。明菩萨事(文)。

　　【■记】此三将时味教对辨。明与法华同时科也。法华前十四品明迹门。三周说法。断奠声闻咸归一实。后十四品明本门。初略开近显远。动执生疑。后广开近显远断疑生信。以授法身之记。明地涌诸菩萨事。涅槃亦尔者。如寿命品佛言。汝等比丘。云何而言有我想者。憍慢贡高。流转生死。汝等若言我亦修习。无常。苦想。无我想。是三种修。无有实义。我今当说胜三修法。苦者计乐。乐者计苦。是颠倒法。无我计我。我计无我。是颠倒法。不净计净。净计不净。是颠倒法。无常计常。常计无常。是颠倒法。有如是等四颠倒法。是人不知。正修诸法。汝等比丘于苦法中。生于乐想。乃至于无我中。生于我想。世间有常乐我净。出世间亦有常乐我净。世间法者。有字无义。出世法者。亦有字有义。何以故。世间之法。有四颠倒。故不知义。所以者何。有想颠倒。心倒。见倒。以三倒故。世间之人。乐中见苦。常见无常。我见无我。净见不净。名颠倒法。以颠倒故。世间知字。而不知义。何等为义。无我者。名生死。我者。名如来。无常者。声闻缘觉。常者。如来法身。苦者。一切外道。乐者。即涅槃。不净者。有为法。净者。诸佛菩萨所有正法。是名不颠倒。以不倒故。知字知义。若欲远离四颠倒者。应当知是。常乐我净。是为以胜三修。斥劣三修。断奠声闻入秘密藏也。又寿命品迦叶菩萨。说偈问佛。有三十二偈。其间开数不同。今依河西为三十四问。前十九偈正作三十四问。后四偈请答。而玄文列三十六问。乃依开善所开数。以河西面对梵文。口决昙谶也。签曰。法华以本迹二门。为初后二分。初则开权显实。断奠声闻。后明本门增道损生。重更辨前开权化主久远成佛。涅槃正说。开为四段。初纯陀品去。明涅槃施权。断奠三修。二长寿品去十四品。明涅槃义。三现病品去五品。明涅槃行。四师子吼品去三品。明涅槃用。故知初已断奠声闻。后但明涅槃义用。是二经起尽同时也。又有明二经。三义是同。一开权同。法华开三教权。显一乘实。涅槃点浅劣三修。即常乐我。二谈常同。法华云。是法住法位。世间相常住。涅槃云。墙壁瓦砾。皆具佛性。三寿量同。法华谈过去寿命。久远寿量。涅槃谈未来之寿。金刚不坏身。是二经时味相同也。补遗引发源问。何故但修三。答。空滥果证。今明修义。故且不言。既增减由机。故三四皆可。

　　△二部有小异。

　　论其部内。纯杂小异。

　　【□注】妙玄十(八)云。涅槃犹带三乘得道。此经纯一无杂。涅槃更不发迹。此经显本义彰。妙乐七(十九)约十六意拣。(云)云。

　　【■记】此释部内纯杂小异。即引妙玄云者。盖涅槃设三权扶一实。故带三乘得道。法华明三权。显一实。故纯一无杂。又涅槃会上大众咸信。是以更不发迹。法华从地。涌出权小生疑。是以显本义彰。故其部内纯杂小异也。况指妙乐十六意拣者。台家明义。多处说之。无烦广辨。欲重论者。更述大猷。判味同时。而有部异。约理。名别咸归常住。约机。彼称捃拾。约法。彼存三权。论意。彼带律仪。语证。彼兼小果。受益。彼无广记。说时。长短永殊。谈常。过未不同。论譬。大阵余党。现瑞。表彰各别。破执。难易不同。领解。远近迹乖。述成。被根不等。用治。生死不同。付嘱。有下有此。得十六意。准此略知。事异意同。不可失旨。失期同异。讲授殊难。是为十六意拣之文也。

　　【■备】有下有此。有下方。有现众也。

　　△三引常经证。

　　故文云从摩诃般若。出大涅槃。

　　【□注】故文云等。别行义疏记云。彼经就般若部后分。结撮五味次第也(文)。

　　【■记】此释所引经也。盖法华具彰执权之机。已破大阵。然须涅槃收其余党。故于法华后复谈般若。调伏其心。令于涅槃得醍醐味。故曰就般若后分。结撮五味次第也。

　　【■补】法华已前是般若为前分。法华已后是般若为后分。以结集为一部。判第四时。

　　△三时合。

　　前法华合此经。为第五时也。

　　【□注】前法华等者。今经时味既同法华。故此文中更不别立时味。但云前法华合此经。为第五时也。

　　此释二经同第五时也。

　　△四料简二。初问。

　　问此经具四教。与前方等部。具说四教。为同为异。

　　【□注】妙玄十(二十三)云。问。涅槃追说四。方等正开四。别教复有四。若为分别。

　　【■记】此对方等料拣也。别教十住。修生无生。十行。修无量。十向。修无作。十地。证无作。故别教复有四。余解在下。

　　△二答。

　　答。名同义异。方等中四。圆则初后俱知常。别则初不知。后方知。藏通则初后俱不知。涅槃中四初后俱知。

　　此复引妙玄问之答辞云。

　　【□注】答。涅槃当四。通入佛性。别教次第。后见佛性。方等保证。二不见性(文)。

　　【■备】答中涅槃下。明涅槃中四俱知。通入佛性也。别教下。答别教后知佛性。即所云初不知。后方知。然妙玄单就别教说。不属涅槃。不属方等也。方等下。明方等四中。保证之藏通。初后俱绝分也。按别教问答。注引妙玄带出。仪文无此意也。下注中。今以涅槃追说等文。方依仪文与方等拣。

　　【□注】今以涅槃追说四。与方等中四对拣答。名同义异。四教名同。知常不知常异。

　　【■记】此断今文答辞。先总答。

　　【□注】圆则初后俱知常。初心。名字知。五品。观行知。六根。相似知。住上。分证知。妙觉。究竟知。

　　【■记】此圆贴方等。说前后俱知也。六即。解见圆教。

　　【□注】别则初不知后方知。初。即地前人也。辅行三下(廿九)云。别亦知中。今言不知者。前三不知圆理故也。(文)若妙玄四(三十一)云。别教初心即知常住者。但中常住耳。后。即登地人也。若得意者。回向薄知。

　　【■记】此释别初不知也。别教地前。未闻一中一切中圆理。故不解圆常。下引辅行文证。盖止观明前三教。未被法华会时。尚不解圆。何况入圆。故辅行明别亦解中。而止观言不知者。谓前三教皆不解圆理故。若妙玄别教初心即知常住者。亦指但中常住非圆常也。至别教登地证道同圆。故能解不但中。又别向位。智转行融。虽未能透彻。亦薄解圆理。故云回向薄知。

　　【□注】藏通则初后俱不知。观音玄记上(十二)云。凡言别圆初后知常。盖知人法不可灰断。藏通反是。故曰不知。

　　【■记】此释藏通初后俱不知也。观音玄云。若云惑尽人法永无。斯是小乘亦称权教。若言惑尽人法不灭。斯是大乘亦称实教。下接凡言别圆。初后知常云云。又止观引经难云。大经谓。阿罗汉不解三宝常住不变者。所有禁戒亦不具足。不得声闻之道。此意云何。释云。罗汉自力。不应知见常住。譬如天眼未开。不见障外。不闻他说。亦不能知。罗汉佛眼未开。又不闻佛说。那得自知常住。故法华云。于自所得功德。生灭度想。若遇余佛。便得决了。又云。声闻缘觉。不退菩萨。亦不能知。当知不闻。则不知也。经称知者。齐知己理。真谛无为。亦是于常。一相无变。故华严云。诸法实性相。常住不变异。二乘亦皆得。而不名为佛。以常住语通。得作此释。若不作此释者。三藏不说大乘常住。声闻那得具声闻道。具禁戒耶。故知藏通。初后皆不知圆常也。

　　【□注】涅槃中四初后俱知。辅行三下(二十二)云。彼经四教皆知常住。本意在圆。(文)观音玄记上(二十七)云。涅槃四教虽俱知常初心用观。不无差别。藏通且须顺于二谛。别初心人未即圆法(文)释签二(二十八)云。涅槃解即而行不即(文)。

　　【■记】此释涅槃中。初后俱知。初引辅行证四教俱知。次引观音玄记。明涅槃四教用观有别。

　　【■补】藏通须顺二谛者。谓藏通之机虽知圆理。然初心修观。且顺实有幻有而修。若别教初心虽解圆常。修观之时。仍顺次第。故云未即圆法。释签下引证。由解即故。所以四教皆知常住。而行不即故。所以初心圆观。不无差别也。

　　△三料拣时味二。初问定意趣。

　　问将五味对五时教。其意如何。

　　△二答释所以二。初约相生三。初标立。

　　答。有二。一者。但取相生次第。

　　△二喻显。

　　所谓牛譬于佛。五味譬教。乳从牛出。酪从乳生。二酥醍醐。次第不乱。

　　【□注】南本涅槃第十三卷圣行品中。无垢藏王菩萨。对佛称叹涅槃教胜。佛印可竟。佛言。譬如从牛出乳。从乳出酪。从酪出生酥。从生酥出熟酥。从熟酥出醍醐。醍醐最上。佛亦如是。从佛出十二部经。从十二部经出修多罗。从修多罗出方等。从方等出般若波罗密。从般若波罗密出大涅槃。犹如醍醐。(文)是则五味对教。出自于佛也。

　　【■记】圣行品疏云。从佛出十二部经者。经指华严。华严最初。是十二部。修多罗者。即三藏中一藏。物不堪大。即为说小。方等弹偏折小。叹大褒圆。般若三乘同闻。专归一实。引小归大。接偏成圆。及住方便。未证小果。许其通学摩诃衍道。大般涅槃尊极之教。已住小果。斥废三修。说胜常乐。若尔。何不说法华。法华破小果。灭化城。引入宝所。与涅槃同。又迦叶如来。二万灯明。皆说法华。以为极唱。不说涅槃。今释迦。恶世垂迹。宜以异名。显于常乐。两教同极。不言法华。意在于此。是则下约味对教。结出于佛也。

　　△三结成。

　　故譬五时相生次第。

　　【□注】相生。释签一(十九)云。此五味教相生之文。在大经圣行品末。(文)此约教论相生也。妙玄十(十八)云。渐机于顿未转。全生如乳。三藏中转革凡成圣。喻变乳为酪。即是次第相生。为第二时教。不取浓淡优劣为喻也。(文)此约机论相生也。

　　【■记】此引二文以证机教相生之论也。释签下约教论。妙玄下约机论。不取浓淡优劣为喻者。酪浓乳淡。而淡者味劣。浓者味优。今但五味相生次第。不取浓淡优劣为喻者。祇是小机于华严如乳。非酪浓于华严也。

　　△二取浓淡三。初下根三。初标显。

　　二者取其浓淡。

　　【□注】义例六云。五味。唯喻一代五时浓淡。(文)盖言经文相生虽显。意取浓淡。以譬涅槃教胜。即约教论浓淡也。

　　【■记】此引释也。义例云。经中惟譬五道不同。佛性不变。五味。惟喻五时浓淡。浓淡虽殊。皆从牛出。此喻教也。

　　【□注】今文教论相生。机论浓淡者。令易显故。其实约机约教。皆具二义。此明今文所约。亦一往言之耳。若克实论之。皆具二义也。

　　△二正释。

　　此则取一番下劣根性。所谓二乘根性。在华严座。不信不解。不变凡情。故譬其乳。次至鹿苑。闻三藏教。二乘根性。依教修行。转凡成圣。故譬转乳成酪。次至方等闻弹斥。声闻慕大耻小。得通教益。如转酪成生酥。次至般若奉敕转教。心渐通泰。得别教益。如转生酥成熟酥。次至法华。闻三周说法。得记作佛。如转熟酥成醍醐。

　　【□注】下劣根性。天亲呼为下劣小乘。众香称为贫所乐法。

　　【■记】天亲大乘论释中。明大乘十种胜相胜语。以异小乘。至寂灭胜相胜语中。明六种转。而第五下劣转。谓诸声闻缘觉等。通达人无我故。一向背舍生死。不能利他。故呼小乘下劣也。贫所乐法者。净名香积品。彼诸菩萨问维摩诘言。今世尊释迦牟尼佛。以何说法。维摩诘言。此土众生。刚强难化。故佛为说刚强之语。以调伏之。谓此是地狱畜生等。是诸难处。刚强众生。乃可入律。彼诸菩萨皆曰。未曾有也。释迦牟尼。隐其无量自在之力。乃以贫所乐法度脱众生。法华曰鄙事。涅槃曰伪砾。皆下劣义。

　　【□注】不信不解。非其境界。故维摩疏一(初)引华严云。此经不入二乘人手。垂裕记二(十)云。手以受物。表信力故受法。二乘不闻。从何起信(文)。

　　【■记】垂裕记下。转证手以表信。大论。说信为手。入佛法无漏根力觉道禅定宝山中。自在所取。无信。如无手入宝山中。都无所得也。

　　【■补】大师着净名疏廿八卷。荆溪略为十卷。与前玄疏并行。今已亡。孤山圆着释略疏十卷。名垂裕者。谓垂示其宽裕之义。今亦亡。

　　【□注】慕大耻小得通教益。释签三(廿三)云。谓受弹斥。令其叹大自鄙。即生酥益相。(文)辅行十(廿四)云。密成通益(文)。

　　【■记】此释得通益相也。释签意指净名不思议品。明诸大弟子。礼座受斥之后。复闻大菩萨难思解脱法门。故大迦叶谓舍利弗。譬如有人于盲者前。现诸色像。非彼所见。一切声闻。闻是法门。不能解了。为若此也。智者闻是。其谁不发无上道心。我等何为永断善根。于此大乘。已如败种。一切声闻。闻是不可思议解脱法门。皆应号泣。声振大千。一切菩萨。应大欣庆。顶受此法。若有菩萨。信解难思法门者。一切魔事。无如之何。是为叹大自鄙。即是生酥益相也。辅行下引证益相。

　　【□注】心渐通泰。得别教益。释签三(二十三)云。至般若中。不复同前悲泣之时。故云通泰。又云皆使令知。即熟酥益相。得此益已。义成别人。(文)辅行云。密成别益。(文)盖显二乘人。于法华前不论改观。故云密也。

　　【■记】此释得别益相也。前方等时。二乘之人。闻骂不瞋。但言闻大法门。应当号泣。今至般若。奉命转教。已觉通泰。故不同前悲泣之时也。又如来以共不共般若广略二门。皆使领知。其犹长者。委知家业。是熟酥益相也。以前得生酥益。即成通人。今得熟酥益。义成别人也。谓般若旁用通教。正用别圆。既以别理。加于二乘。故得密成别益也。盖显下申得密益之意。

　　【■补】二乘自利修空。今教菩萨改修假观。乃约秘密边论。

　　【□注】三周说法。法说周。为上根人。作三乘一乘说。身子得悟。譬说周。为中根人。作三车一车说。四大弟子得悟。因缘周。为下根人。作宿世因缘说。千二百声闻得悟。皆授初住八相之记。

　　【■记】此释三周说法也。谓法说周。即方便品开三乘权。显一乘实。舍利弗领悟云。而今从佛。闻所未闻。乃至今日乃知。真是佛子。譬说周。以三车一车之浅。况三乘一乘之深。大迦叶等四人领悟。如迦叶云。不谓于今忽然得闻希有之法。因缘周。即化城喻品。明佛于大通智胜佛所。为十六沙弥。于八万四千劫。为四部众。广说法华经。所化无量恒河沙众生。即今诸比丘。及佛灭后。未来世中。声闻弟子是也。说因缘时。富楼那等千二百声闻领悟。如五百罗汉云。我今乃知实是菩萨。得受阿耨多罗三藐三菩提记。皆授初住记者。欲令与物结净土缘故也。

　　△三结成。

　　此约最钝根具经五味。

　　【□注】最钝根。妙玄十(廿四)云。自有一人历五味。如小乘根性于顿如乳。三藏如酪。乃至醍醐。方得究竟。(文)即最钝根性也。

　　△二中根。

　　其次者。或经一二三四。

　　【□注】其次者。妙玄十(廿四)云。自有利根菩萨。未入位声闻。或于三藏中见性。是历二味。自有方等中见性。是历三味。般若中见性。是历四味。(文)据此。则一味不得入。至于二味。乃至三味不得入。至于四味。皆名次根也。

　　【■补】此释次根不定也。未入位者。未入四果定性根性。大小未定也。若入声闻定性正位。是不能发三菩提心。何以故。以与生死作障隔故。谓二乘灭智灰身。永断生死。不能复入生死益物也。既未入位。或于藏等密闻圆常而见性也。

　　△三上根。

　　其上达根性。味味得入法界实相。何必须待法华开会。

　　【□注】上达根性。妙玄十(廿四)云。自有一人禀一味。如华严纯一根性。即得醍醐。不历五味也。大经云。雪山有草。名曰忍辱。牛若食者。即得醍醐。(文)即上达根性也。前四时中。鹿苑密入。余皆显入。故云味味得入。于法华中。但论增道也。

　　【■记】此释味味得入者。谓鹿苑。有八万诸天。闻转生灭法轮。密证无生法忍。是为密入。若华严方等般若时。皆是显入。来今法华会中。不谓显入密入。但论增道损生也。

　　【□注】法界实相。一体异名。上有味味之言。故重云耳。若辅行云实相。是别理。法界。是圆理。据大经。十千菩萨。得一生实相。(初地同住)是接入别。五千菩萨。得二生法界。(圆教二住)是接入圆。以教判文。理还不异。

　　【■记】此料拣法界实相。名异体同。次释重举意。谓由上文有味味之言。为欲对之。故重云法界实相。二名耳。若辅行下。一段文。乃玉师约义引文。而为点示。非辅行之全文也。

　　【■补】辅行云。大经佛说观因缘智。四种不同。得菩提异。说是语时。十千菩萨得一生实相。五千菩萨得二生法界。章安云。三乘同观第一义谛。智解不同。一生二生。是破无明一品二品。实相是别理。法界是圆理。即利根接入别圆也。四智得菩提异者。谓只一因缘第一义谛。下智观故。得声闻菩提。中智观故。得缘觉菩提。上智观故。得菩萨菩提。上上智观故。得彿菩提。乃是通教之机。通前通后。同观一法而得四种之异也。一生二生是破无明一二品者。通教一真含二中能解。即为别圆所接。然不能定其是别是圆。且据破惑无明多少。以分利钝。次第。一心。而判别圆也。又别家明教。若初地至二地。仍经多劫。时长行远。从无超证之义。若圆家一生。可超十地之阶。况复一二。故一生是别。二生是圆也。实相是别。法界是圆者。以四教义判涅槃文。谓一生实相。是接入别。二生法界。是接入圆也。若克实论之。法界实相。只是一体。原无有异。

　　△四总结纲文。

　　上来已录五味五时。化仪四教。大纲如此。

　　【□注】签云。言次第者。华严初云。于菩提道场。始成正觉。在初明矣。诸部小乘。虽云初成。自是小机。见为初耳。据信解品脱妙着粗。故居其次。大集云。如来成道。始十六年。故知方等在鹿苑后。仁王云。如来成道。二十九年。已为我说摩诃般若。故知在方等后。亦知仁王在大品后。法华云。四十余年。大经云。临灭度时。当知次第有所据也(文)。

　　【■记】此示五时次第也。华严云。世尊在摩竭提国。法菩提场中。始成正觉。华严第一时也。四十二章经云。世尊成道作是思惟。离欲寂静。是为最胜。住大禅定。降诸魔道。故于鹿野苑中转四谛法轮。度憍陈如等五人而证道果。然是小机。见初成道耳。据信解品脱妙着粗之文。鹿苑第二时也。大集序品云。尔时如来成道始十六年。广知众中。多修梵行。悉来大集。堪任受持菩萨法藏。即为宣说。菩萨所行之法。先示诸佛大神通力。为诸菩萨。令知诸佛境界。方等第三时也。仁王般若云。大觉世尊。前已为我等二十九年。说摩诃般若。金刚般若。天王般若。光赞般若。故般若第四时也。法华云。我得阿耨多罗三藐三菩提。从是已来。始过四十余年。大经云。二月十五日。临涅槃时。以佛神力。出大音声。其声遍告。乃至有顶众生。世尊将欲涅槃。若有所疑。今悉可问。为最后问。故此二经。同第五时也。是知五时次第有据矣。

　　【□注】此乃别论次第。通则不然。如妙玄十(二)云。若华严顿乳。别但在初。通则至后。故无量义云。次说般若历劫修行。华严海空。法华会入佛慧。即是通至二经。乃至夫日初出。先照高山。日若垂没。亦应余辉峻岭。故莲华藏海。通至涅槃之后。况前教耶。若修多罗半酪之教。别论在第二时。通论亦至于后。何者。迦留陀夷。于法华中面得受记。后入聚落被害。作结戒缘起。又如身子。法华请主。后入灭。均提持三衣至。佛问。五分法身灭不。答云不灭。(虽云五分不灭终是小乘中意)岂非三藏至后耶。若方等教。别论在第三时。通亦至于后。何者。陀罗尼云。先于王城。授声闻记。今于舍卫国。复授声闻记。故知方等至法华后。般若。别论在第四时。通论亦至初后。何者。始从得道夜。至泥洹夜。常说般若。若涅槃。别论在第五时。通论亦至于初。何者。释论云。从初发心。常观涅槃行道。此则通至于前。若法华。显露。不见通前。秘密边论。理无障碍。故身子云。我昔从佛闻如是法。见诸菩萨受记作佛。岂非证昔通记之文。(文)若论方等。亦通于前。净名略记下之上(初)云。鹿苑理须密说弹斥。又华严中四。何须更论。亦是其例。既其一切俱通初后。岂可方等不通于初(文)。

　　【■记】此示通五时明佛化周圆也。般若华严海空者。无量义云。由钝根菩萨三处入法界。初因般若入法界者。华严时节长。昔小机未入。今闻般若入法界。即华严海空义。则知华严通后般若也。法华佛慧者。钝根菩萨。次从法华悟入法界。名入佛慧。经云。始见我身。入如来慧。今闻是经。入于佛慧。初后佛慧。圆顿义齐。则知华严通后法华也。莲华藏海通涅槃后者。此是玄文。申出经意。以明钝根菩萨。从后涅槃悟入法界。以像法决疑经云。今日座中无央数众。或见佛丈六身。乃至或见报身。莲华藏海。为千百亿释迦佛说心地法门。故玄文申云余辉等也。签云。彼经既有住世无量劫之言。又见报身莲华藏海。说心地法门。知华严通涅槃后也。若修下。明酪教通后。佛世僧。夜行乞食。迦留陀夷。而黑有光。妇见。谓鬼。惊。堕孕。自此佛制。不许夜行。故签云。虽于法华得记。此后犹作结戒缘起。按迦留陀夷。由非时入聚落。俗疑打杀。埋马粪中。出。便入灭。见涅槃。又如身子者。身子入灭。均提持师三衣至。佛问。汝师五分法身灭否。答。不灭。阿难云。彼恒说法教化。故忆此耳。佛言。止。过去诸佛。可非灭耶。而五分不灭。何所忧耶。然虽曰不灭。终是小乘中意。故签云。以无作之业。至未来世。名为不灭。非常住不灭也。则知三藏通至于后也。五分法身者。签云。无作戒名戒身。无漏净禅名定身。无漏慧名慧身。二种解脱名解脱身。一者有为解脱。谓无漏智相应。二者无为解脱。谓一切烦恼无余也。又尽智为解脱身。无生智。为解脱知见。法数云。知。属智知。见。属眼见。即无生智眼。自在照了也。若方等下。明方等通后。签云。言至法华后者。即指王城授记。同于法华。舍卫国记。即指方等通法华后。如陀罗尼经。文殊白佛言。先于王城。已授声闻记。今复于舍卫国。授声闻记。昔于波罗柰授声闻记。我今请问唯佛听许。舍利弗。问文殊。世尊授记得菩提。各于世界。如今世尊。世尊不虚。所言真实。故能第二第三授我等记。知方等通后法华也。般若下。明般若通初后。大品谓。始从得道。通初也。终至泥洹。通后也。若涅槃下。明涅槃通初。谓从初发心。常观涅槃行道之言。出自涅槃经中。而释论举之。以释大品。则知涅槃。通至于初也。若法华下。明法华通初。谓法华显露边。既出前四时之上。故不见有文通前也。若就久默斯要。开粗成妙。谓之秘密。当知此非八教中秘密。乃是无障碍理。故得通初。如身子言。我昔从佛闻如是法。见诸菩萨授记作佛。签曰。通记者。昔日授记。佛意不壅。小乘情隔。自无希取。况约秘密。以记二乘。据斯以论。法华通鹿苑矣。已上引玄文明通五时也。若论下。重明方等通前。谓略记说。鹿苑才证小果。便须密斥。未必在十二年后。又曰。华严中四。何须更论。则方等已在中。故曰亦是其例。又余时既互通。岂等三方等但通后而不通前耶。

　　【■补】净名略记。荆溪作。

　　【□注】然只一五时。论通论别。别则次第。通则互通。并是如来赴机之相。

　　【■记】宜通五时入道。则通五时应之。宜别五时入道。则别五时应之。

　　【□注】但于通中。有文通义通。若文通者。如结集经家。乃取部类相从之文。收通归别。如时长华严。方等陀罗尼等。是也。若义通者。如莲华藏海。通至涅槃之后。与夫日若垂没。余辉峻岭等。是也。此则不可收归于别也。

　　【■记】文通。谓文类相从。故可收归于别。若义通。乃他部明华严义。不可收归于别也。

　　【■备】辨讹曰。时长二字。应改后分。

　　【□注】然非别五时。无以见如来说法次第。非通五时。无以见教法融通。

　　【■记】此结判五时须开通别可解。

　　天台四教仪注汇补辅宏记卷二之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷三之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二化法四教分二。初总标。

　　自下明化法四教。

　　【□注】妙玄十(廿八)云。问。四教名义出何经。答。长阿含行品。佛在负弥城北。尸舍婆林。说四大教者。从佛闻。从和合众闻。从多比丘闻。从一比丘闻。是名四大教。(文)释签(三十一)云。但同有四。非即藏等。亦一往语耳。然教定体。与今不同。(文)妙玄十(廿九)云。月灯三昧经第六。明四种修多罗。谓诸行。诃责。烦恼。清净。私释会之。诸行。是因缘生法。即三藏义也。诃责。是体知过罪。即通教义也。烦恼者。若无烦恼。即无智慧。即别教义也。清净者。既举一净当名。任运有常乐我等。即圆教也。然则四教。在小乘中。有名无义。在大乘中。有义无名。是故今家。影傍经论。立此藏通别圆。则名义备矣。

　　【■记】此释自下化法四教。妙玄问中。总问四教名义。出自何经。若名若义。应有所凭。不然。则出臆见耶。故先总问。答中举长阿含示四教之名者。谓从四圣人边闻。即佛。菩萨。声闻。缘觉。四圣边闻。故名四大教也。释签下。拣名同体异可解。次妙玄举月灯示四教之义者。月灯三昧经云。复有四种修多罗。一。诸行修多罗不可思议。二。诃责有为修多罗不可思议。三。烦恼修多罗不可思议。四。清净修多罗不可思议。私释会者。

　　【■补】章安言。以己意解释月灯四名。会对今家四教。故曰释会。诸行是因缘者。谓诸行乃二十五有也。即一念无明心为因。善恶业行为缘。因缘和合。所生六道。正因缘法。此即藏意者。

　　【■记】以藏诠生灭。明正因缘生法也。既诸行是因缘生法。则缘聚有生。缘散有灭。故是三藏义也。通教体法即空。谓诃责。

　　【■补】是体知过罪者。过罪。即苦集二谛。集。为能报因。是过。苦。为所感果。是罪。既是体达自他过罪。当体无生。如幻如化。是通义也。别教。乃是无量观慧。以破无量见思烦恼。有一切智。破无量尘沙烦恼。有道种智。破无量无明烦恼。有一切种智。故无烦恼。即无智慧。是别义也。

　　【■记】圆教。四德性备。三身体圆。举一即三。言三即一。如举一常德。必具乐我净三。盖法身。必具般若解脱故也。光明记曰。法身配常我。解脱配乐。般若配净。又涅槃疏云。法身配常乐。般若配我。解脱配净。又涅槃四。法身配常。般若配乐。解脱配净我。而经举一清净。任运具常乐我等。是圆义也。是故下。正明天台四教之所由立。名义俱备。如四教义引证。有总有别。别证四教者。如引我心论云。应学修多罗。毗尼。阿毗昙。是佛世时三藏之教。故成论云。我今正欲论三藏中实义是也。证通者。净名为迦旃延解说五义。二百比丘心得解脱。大品经三慧品。明萨婆若智。三乘同得。中论诸法实相。三人共入是也。证别者。净名明以无所受。而受诸受。乃至未具佛法。亦不灭受而取证也。无量义经。明佛说般若华严海空。菩萨历劫修行。即是别文。涅槃明五行。正别教意。智论云。结使有二种。一者。共二乘断。二者。不共二乘断。不共断者。不共般若断于别惑是也。证圆者。华严云。为说圆满修多罗。净名云。诸佛解脱。当于众生心行中求。大品云。欲以一切种智。知一切法。当学般若。法华。多宝叹言。释迦如来。乃以平等大慧。为大众说。涅槃云。复有一行。是如来行。所谓大乘大般涅槃。智论云。三智一心中得。如是寻经讨论。四教义文。处处有之。是为别证四教也。总证者。今家影傍经论。立四教名义。如涅槃。明四不可说。有因缘故。亦可得说。四种之说。以化前缘。是也。又四种转四谛法轮。亦是四教意也。又法华明三草二木。禀泽不同。譬方便说。即三教也。一地所生。一雨所润。譬说最实事。即圆教也。又中论。因缘所生法一偈。通佛四说。如是等四说。随机化物。即四教之异名也。

　　【■备】释签云。但同有四。非即藏等者。但同是四教名。非藏等义。故曰一往语耳。定体与今不同者。以阿含。但真为体。故非引用正意。今家影傍经论句。出四教义。即指总别二证文。辨讹曰。今人谓。今家立四教名。是傍影阿含。月灯。二经而立。此但见文中所引。不见文中所判耳。今家立名。是依大经四种四谛。生生等四句。法华三草二木等文。及中论因缘所生法等偈以立耳。如此。则名义俱备矣。又妙玄复引地论云。一念心具四家释。谓谛家。般若家。舍烦恼家。苦清净家。私释云。约苦谛为初门。修道品令苦清净。即藏意。舍烦恼家者。无相体达为舍。如色是空。以空舍无相而论道品。即通意。般若家者。般若智照诸法明了。恒沙法门皆悉通达。而修道品。即别义。谛家者。谛。即实相理。即圆教约实相修道品也。记中以阿含四大教。分贴佛菩萨声缘说。存以备考。或以梵语毕勒支底迦。此云各各独行。故以贴一比丘名。

　　△二别列四。初藏教三。初列三藏名三。初标列。

　　第一三藏教者。一。修多罗藏。四阿含等经。二。阿毗昙藏。俱舍婆沙等论。三。毗尼藏。五部律。

　　【□注】四教义一初云。此教明因缘生灭四圣谛理。正教小乘。傍教菩萨(文)。

　　【■记】此明三藏诠被。三藏。以㭊法观。观因缘生法。皆由惑业所招。终归磨灭。于是修道。证取寂灭。此理为教所诠。正教二乘。断惑证理。傍教菩萨。留惑度生也。四教义问。佛于三藏初开三乘。大乘最胜。何不以大乘为正。小乘为傍耶。答。鹿苑初转法轮。拘邻五人见谛成道。八万诸天得法眼净。但有小乘得道。未有大乘。故以小乘为正也。又大论云。佛于阿含中。虽为弥勒受记。亦不说种种菩萨行。故以大乘为傍也。

　　【■备】辨讹曰。三藏。皆佛自说。俱舍。婆沙。后人所造。五部律。后人所分。似不应引。然出八教大意。以后人所造。不离佛说。故举此以略为准的也。

　　【□注】修多罗。此云法本。出世善法言教之本也。又翻契经。契理契机也。契理合于二谛。契机符彼三根。观经疏初云。经者训法训常。(文)凡圣之所轨则。曰法。魔外不能改坏。曰常。此释训。经者。由也。经由圣人金口。故言经也。此释义。

　　【■记】法本者。据玄文。世界悉檀说。为教本。为人对治二悉檀。为行本。第一义悉檀。为义本。教本者。金口所说。一言为本。派出无量言教。若人不解。菩萨则以佛教为本。造论通经。令人得道也。行本者。示人无诤法。如教起行。修行入清凉池也。义本者。一句诠无量义。无量句诠一义也。今虽曰言教之本。其实亦含行义二本。以行义不离言教故也。又教本。即闻慧。行本。即修慧。义本。即思慧。故三种为法门之本也。今依四教义曰。修多罗。翻法本。谓出世善法言教之本也。又翻契经者。谓修多罗。共有五译。一翻经。二翻论。三翻法本。四翻线。五翻善语教。智者定曰。且据一名以为正翻。此方儒道之书。皆称为经。遂借彼席经。以目圣教。则双含二义。俱顺两方。借义助名。更加契字。谓契机契理也。摭华曰。契理合于二谛。契机符彼三根。二谛实俗偏真也。观经疏下。释法常二义。如妙玄曰。天魔外道。不能改坏。名教常。真正不杂。无能逾过。名行常。湛然不动。决无异趣。名理常。又训法者。法可轨。行可轨。理可执也。经由下正释经义。教中明有三由。谓教由。行由。理由。教由者。一切经论疏记。皆由圣人金口故也。行由者。一切契理行。相似行。信行。法行等。亦由金口故也。理由者。一切世间。出世间义等。亦由金口故也。今是教由。净名玄云。悉檀致教。由如来心口。故言经也。

　　【□注】阿含。如前。阿毗昙。翻无比法。圣人智慧分别法义。不可比故。

　　【■记】阿含如初卷别列五时中解。无比法者。分别功德论曰。八智十慧。无漏正见。越三界碍。无与等也。

　　【□注】俱舍。翻藏。即包含摄持之义。婆沙。翻广说。亦名五百说。

　　【■记】俱舍论云。由彼对法论中胜义。入此摄故。此得藏名。或此依彼。从彼引生。是彼所藏。亦名为藏。包含摄持者。摄论云。何名为藏。由能摄故。谓摄一切所应知义。无令分散也。翻译名义云。毗婆沙。此云广解。总有三义。谓广说。胜说。异说也。毗尼。此翻为灭。佛说作。无作戒。能灭身口之恶故。即八十诵律也。(文)南山云。毗尼。翻灭。从功能为名。非正译也。正翻为律。律。法也。从教为名。断割轻重。开遮持犯。非法不定(文)。

　　【■记】毗尼翻灭者。如母论云。灭诸恶法。名毗尼。华严玄曰。灭有三义。一。灭业非。即断杀盗淫妄。乃以不犯为毗尼。及灭诤为毗尼也。二。灭烦恼。谓烦恼是发业之本。今为调伏贪等令尽。故世尊制增戒学也。三。得灭果。即无为果。戒经云。戒净有智慧。便得第一道。即持戒之因果也。今明持戒力用为灭者。谓作戒。即戒相。无作戒。即戒体。如三业恭谨。翘勤礼拜。发言求乞。依戒精持。故名曰作。戒体若发。任运灭恶行善。然所发善业。惟天眼能见。不同戒相之有作。故曰无作。能灭身口七支之恶。即戒之力用也。优波离尊者。一夏八十度。升座诵出。故曰八十诵律。南山。指道宣律师。翻律者。刊定记曰。若敌对翻。正称为律。尔雅言。律。法也。故律有二意。一者。诠量轻重。二者。遮制。南山言。断割重轻。即诠量轻重义。开遮持犯。即遮制义。

　　【■补】断。即处断。割。即分割。乃剖决义。如前人犯律。师审其犯缘。前为剖决重轻。犯不犯等。重轻者。五篇戒中前二篇重。后三为轻。开遮者。五篇戒中唯一制者。多分属遮。有二制。三制。多制者。乃如来善应物机。随宜不定。性罪但遮无开。或原情故开。如路行踏杀生草等。无损害心。故不犯。或遇难故开。如命难梵行难等。或是作法故开。如长衣说净得畜。结净地开内煮内宿等。但作法开处多。原情开处少也。持犯者。有作止不同。五篇戒相多属止。则止持作犯。一百羯磨多属作。则作持止犯。毗尼一法。如世典型。故云非法不定。

　　【■备】五篇。即僧残突吉罗等。二制者。即一制后。复再制也。

　　【□注】五部律。如来灭后。上座大迦叶等五百圣人。于毕钵罗窟内。命优婆离结集。名上座部。大众婆尸迦等。一千凡圣。窟外结集。名大众部。此二通称僧祇。即根本也。迦叶。阿难。末田地。商那和修。优波鞠多五师。体权通道。故不分教。后鞠多有五弟子。各执一见。遂分律藏为五部焉。

　　【■记】准禅书。佛以正法眼藏付迦叶。迦叶付阿难。阿难付商那和修。而为末田底迦言。昔佛记曰。佛灭后。五百年中。汝于罽宾国敷宣大法。则末田地。商那和修。应皆是阿难弟子也。商那和修付优波鞠多。鞠多已前传法者。皆具禅法律三藏。自后律教别行。横分五部。传法者。唯传禅门及经论。则知迦叶等五师。但体权行道。而不分律也。妙乐云。佛灭度后一百年间。诸祖持法。所化众生不相是非。但为一部大毗尼藏。即八十诵。一百年后。鞠多有五弟子。各执一见不融。遂分律藏为五。如㭊金杖不失金用也。然五部之分。佛在世时。罗云洗钵失手。㩧为五片。佛言。表我灭后。初五百年。诸恶比丘。分毗尼藏为五部也。㩧音朴。击也。

　　【■备】辨讹曰。命优波离命字。应改推字。此二通称僧祇。乃后人和融之语。因如来经中。偏美僧祇故。又曰。既分上座大众二部。则不可云不分教矣。私谓此二通称。分而犹合也。若五部则不可合矣。

　　<PIC>X57073601.gif</PIC>

　　【■记】疏云。五部律。佛灭后百余年。育王设会。上座他鞞罗。立义摩诃僧祇。大众不同。分为二部。后上座更生二部。谓雪山萨婆多。雪山绝后。萨婆多更集僧祇生三部。谓弥沙塞。昙无德。迦叶遗。就萨婆多僧祇为五部。昔如来预见互相是非。大集经。亦预指五部。宗轮论。则广明分部以为二十也。翻译名义曰。昙无德。亦名昙摩鞠多。翻法密隐覆。即密义。又翻法藏。大集曰。我涅槃后诸弟子等受持如来十二部经。书写读诵颠倒宣说以倒说故。隐覆法藏人名昙摩鞠多。法名四分。萨婆多。翻一切有。计三世有实。三性悉得受戒。大集曰。而复读诵。书写外典。受有三世。及以内外。破坏外道。善能论议。说一切性悉得受戒。凡所问难。悉能答对。人名萨婆多。法名十诵。迦叶遗。翻重空观。大集云。说无有我。及以受者。转诸烦恼。犹如死尸。人名迦叶遗。法名解脱。此有戒本。相同五分。弥沙塞。翻不著有无观。大集云。不作地水火风有相。空虚识无相。人名弥沙塞。法名五分。婆粗富罗。翻犊子。古仙染犊生子故。自后种性皆名犊子。此部计我。非是即蕴。亦不离蕴。而有实我。律本不来。大集云。皆说有我。不说空相。犹如小儿。摩诃僧祗。此翻大众。大集云。广博遍览五部经书。名摩诃僧祗。此有律本。首疏云。总别六部。僧祇是总。前五是别。此僧祇部众。行解虚通。不生偏执。遍顺五见。以通行故。故知是总。遗教三昧经云。佛在世时。众僧唯着死人杂衣。因罗云分卫空还。佛知其宿因。使众僧分律为五部。服色亦五种。令其各随一部中行。遂制仪则。各举所长。名其服色。昙无屈多迦部。通达理味。开导利益。表法殊胜。着赤色衣。非南方正赤。萨婆多部。博达聪敏。导以法化。应着皂衣。非北方正黑。迦叶遗部。精勤猛勇。快摄众生。着木兰色衣。弥沙塞部。思入玄微。究畅幽密。着青色衣。非东方正青。摩诃僧祇部。勤学众经。宣讲真义。以处本居中。着黄色衣。非中央正色。尔后便得大食。斯以五色坏衣。彰五部相。已上示三藏能诠也。

　　【■补】四分。一比丘法。二比丘尼法。三受戒法。四灭诤法。五分者。四分同上。更加僧法一分。法数云。转烦恼如死尸者。谓转弃妄惑如死尸也。

　　<PIC>X57073701.gif</PIC>

　　【■记】图示三藏所诠也。若克性论诠。则经诠三学。律兼戒定。论唯慧学。今据正诠。四教义云。阿含定藏。多明修行法也。毗尼戒藏。正明因事制戒。防止身口恶法也。阿毗昙慧藏。分别无漏慧法。不可比也。此三的属小乘。故法华云贪着小乘。三藏学者。问。如次对当。义理可然。而名乖诠次。答。说时非行时。起教之次。阿含为先。修行之初。木叉为首。又云八正道。以正见正思惟为先。正语等六皆名正。如人行法。眼前瞻路。后发足也。南山云。身口所发。事在戒防。三毒勃兴。要由心使。故今先以戒捉。次以定缚。后以慧杀。理次然乎。通言学者。所以疏神达思。怡情治性。圣人之上务。学犹饰也。器不饰。则无以为美观。人不学。则无以有懿德。乃至云修学三法之用。得证五分之果。

　　【■补】婆娑云。修多罗。亦分别戒慧。毗尼。亦分别心慧。毗昙。亦分别心戒。从多分说也。

　　【□注】四教义云。然此三法。通名藏者。以皆各含一切文理也。

　　【■记】此释三法名藏。然是略引文耳。今具记之。四教义云。三法通名藏者。以含藏为义。但解者不同耳。有言文能含理。名藏。有言理能含文。名藏。今曰三法之名。各是一句。三名各含一切文理。名藏也。

　　【□注】又经通五人说。妙乐一(二十五)云。佛及声闻。天仙化人。下四印定。即名佛说(文)。

　　【■记】此示经通五人说。如观经疏云。题称佛说。简异四人弟子。诸仙。诸天。化人。说也。钞云。若四人说。如来印之亦得称经。言印有二。若小乘经。以三法印印之。若大乘经。以实相印印之。源洪师言。三法。空无相无作也。

　　【□注】律唯佛制。降佛已还不许措辞。如礼乐征伐。自天子出。

　　【■记】律藏胜故。唯佛自说。礼乐等者。此言孟予述孔子论天下之势。以明先王之制。诸侯不得变礼乐。专征伐也。子思曰。非天子。不议礼。不制度。不考文。则须具圣人之德。据天子之位。方可作礼乐。以况降佛已还。不得制律也。

　　【□注】论通佛世灭后。文句九(三)引出矅经云。佛在波罗奈。最初为五人说契经修多罗藏。佛在罗阅祇。最初为那须提说毗尼藏。佛在毗舍离猕猴池。最初为跋耆子说阿毗昙藏。(文)妙乐九(十一)云。故知别有阿毗昙藏。是佛自说。五百罗汉结集。名相续解脱经。后广集法相。乃名为论(文)。

　　【■记】经云。佛在波罗奈。告五比丘。此苦原本。本所未闻。本所未见。广说此法。为契经藏。佛在罗阅祇。时迦兰陀子名须陈那。最初犯律。故说戒藏。佛在毗舍离。见䟦耆子本末因缘。告诸比丘。诸无五畏恚恨之心者。便不堕恶趣。亦复不入地狱中。广说如阿毗昙。妙乐下。证成。又文句云相续解脱经者。是佛自说。故且名经。当佛灭后。阿难所结集者。名修多罗。又云五百集者。初名解脱。后广集法相。乃名为论。

　　【□注】今此三藏。皆是佛说。若云佛说名经。弟子所作名论。一往语耳。

　　此结今释余。初句结今三藏。是佛所说。次一行释余所判。谓一往言之。如止观一上(十八)有造论缘起。须者往检。佛说名经。弟子所作名论。再往言之。佛及弟子。俱说经。俱说论也。

　　△二拣取。

　　此之三藏。名通大小。今小乘三藏也。

　　【□注】通论小衍俱有三藏。今则别指小乘。不可以通难别。故下即引经论。以证别意。

　　【■备】辨讹曰。仪文内于婆沙中。婆沙二字。当曰毗昙。以迦旃延子所造。旧译名八揵度论。新译名发智阿毗昙论。婆沙乃五百罗汉所造。以解发智论者也。不读衍经非大菩萨。是大论责语。以小乘无十八不共法。而迦旃延用十力。四无所畏。大悲。三念处。为十八不共。所以被责。大论意谓。小乘虽无。然不妨用大乘名而释。如三十二相。八十种好。小乘不妨以大乘名相而解。十八不共。例然。

　　△三引证。

　　大智度论云。迦旃延子。自以聪明利根。于婆沙中明三藏义。不读衍经。非大菩萨。又法华云。贪着小乘。三藏学者。依此等文。故大师称小乘为三藏教。

　　【□注】大智度论。释大品经。龙树造。罗什译。九倍略之。百卷成文。亦名释论。智论。大论。

　　【■记】论序曰。论之略本十万偈。三分除二得百卷。以秦人好简。故裁略之。若备释。将千余卷也。又云。论之初品。三十四卷解释一品。是全论。其本二品下。法师略之。取其足以开释文意。不复备其广释。得此百卷。若尽出之。将十倍也。从能释。名释论。从所释。名智论。复从所释经。名大论。

　　【□注】迦旃延子。此云文饰。善赞咏故。大论云。佛灭后百年有迦旃延婆罗门。(文)非佛世之迦旃延也。

　　【■记】文饰者。赞咏文辞。善能修饰也。大论下。指证。二卷文云。佛灭后百年。阿阇迦王作大会。诸大法师论议异故。有别部名字。从是已来。展转至姓迦旃延婆罗门道人。智慧利根。尽读三藏等文。

　　【■备】迦旃延。婆罗门姓。

　　【□注】聪明利根。大论云。迦旃延子辈。是生死人。不读不诵摩诃衍经。非大菩萨。不知诸法实相。自以利根智慧。于佛法中作诸论议(文)。

　　【■记】所作论议。即发智经。八犍度。如婆沙论云。彼迦旃延有利智。三明六通。具八解脱。五百佛所。愿于释迦遗法中。造阿毗昙。于世尊处处教化之中。而立犍度。是彼亦乘愿来作论也。

　　【■备】犍度。翻法聚。以诸法门。各从其类。分为八聚。见三藏法数。

　　【□注】则知天台以小乘为三藏。本乎经论。昔静法苑师毁之于前。清凉观师赞之于后。苑师谓。法华云。贪着小乘。三藏学者。乃以小乘为能别之言。明知三藏不唯属小。天台此名滥涉大乘。特违至教(指法华为至教)。

　　【□注】清凉华严疏云。此师立义。理致圆备。但三藏名。义似少滥。以后三教。亦有三故。所以尔者。良以智论之中。多名小乘。为三藏教。成实论中。亦自说云。我今欲说三藏中实义。故有据。初对旧医戒定慧故。立此三事。条然不同。异后三教。通教。意融三故。别教。依一法性而显三故。圆教。三一无碍故。所以不名小乘教者。此教亦有大乘六度菩萨。三十四心断结。成真佛故(文)。

　　【■记】二师皆贤首宗徒。苑师下。出毁。苑师乃法藏上首。谓经中小乘三藏。乃对大乘三藏以成能别。天台立三藏教名。其过有四。一。滥涉大乘失。以大乘亦有三藏。应名三藏教故。二。大无三藏失。以彼不名三藏故。三。特违至教失。经云。不得亲近小乘。三藏学者。有小乘言明。拣异大乘三藏故。四。有不定失。以小乘诸部。有不立三故。如经量部。但立经律二藏故。又有立五藏。于成实三外。立杂藏。及菩萨藏故。今集注中。但指其第一第二之过也。此毁文。华严疏钞具引。清凉以苑公解。不合经旨。另出疏钞。今注但指其所出二过也。指法华为至教句。乃玉师点释。以佛所说。皆名至教也。清凉此师立义下。出赞。疏钞中文有四节。以通五难。谓上四失之外。尚有第五。云何不立小乘难。言四节者。一。出三藏名之所据。即良以下等文。以通违至教失。及滥涉大乘失。谓大小乘论同立此名。故滥涉之失不在于己。若难言。智论内小乘名。随自宗语。三藏之称。随他宗语。非共名也。今释曰。智论是随他名。成论小乘云何亦名三藏。岂随他宗耶。即由上义。不违至教。以罗什译经。多依智论。小乘三藏。为欲成文。二言双举。小乘之过。不在三藏。但责其小心耳。故诃小乘。不责所诠三藏。以上钞文。今注有据二字。乃玉师所加。成实论亦说三藏者。盖成实论。诃梨跋摩自记曰。诸比丘。异论种种。佛皆听故。我今欲说三藏中实义。是三藏名之所据也。华严钞又云。初对旧医下。二明立三藏所以。四教之初。敌对旧医之三。故须特立三藏。三又迢然不同。故无滥涉大乘。所以偏从立号。亦犹五尘皆色。而色独得总名。故三藏虽通标总名。便为小乘别教。言旧医者。即涅槃新医旧医之喻。旧医喻外道。外道戒定慧者各有二。一邪。二正。外邪戒。谓狗牛等。正戒谓。十善。旧定邪者。九十五种所说鬼神法。或能知吉㐫现神变相也。正者。即四禅。四无量。四无色。发五通也。外慧邪者。因身边见心。发诸邪智。拨无因果等也。正者。即因身边见。发诸世智。说有因果诸善法也。今佛说三藏教。所明戒定慧。即是新医从远方来。晓八种术。如来所说戒者。即五种得戒。发一切律仪。无作有作。五部毗尼也。定者。即依八背舍。八九次第定等。发六神通也。慧者。即生灭四谛。破身边见。六十二见。发真无漏。成十一智三无漏根也。此戒定慧。外道尚不闻名。况有其分。故言初对旧医等。三事迢然不同者。谓上对旧医。下对通别圆教。由不同故。立三藏名。即由此义。诸部多名三藏。从多立名。非不定失。通教意融三下。第三明后三不名三藏所以。即正通大无三藏失。谓大乘虽有三藏。各有融拂等义。故不立名。非无其体。言通教融三者。融至空寂故。法句经云。戒相如虚空。持者为迷倒。若学诸三昧。是动非坐禅。心随境界流。云何名为定。无智无得。方名真智。般若无知。如智双寂等。皆意融三也。言别教依一法性而显三者。以一法性统之。不得迢然有别。一一法门不离法性。故论云。知法性离五欲过。随顺修尸波罗密。知法性无有乱想。随顺修禅波罗密。知法性本有智慧光明。无痴暗故。随顺修般若波罗密。言圆教三一无障碍者。即三而一。即一而三。非唯一体统之。一学之中摄三皆尽。一行尚具一切。何况三耶。所以不名下。四明不名小乘之所以。通第五难。难云。何以不名小乘。强立三藏。招而多失。故今通云。以有大乘。不得名小。三藏教中。亦有菩萨。谓是大乘。自大乘中望之。皆称三藏小乘也。成真佛者。大乘说此断惑成佛。是八相化身。小乘以为实成。故属小教。故涅槃中詺执此实。以为二乘曲见。以上都依疏钞文。条然。华严疏作迢然。

　　【■备】八种术。指苦空等四枯四荣。五种得戒。一善来得。二见谛得。三三皈得。四八敬得。五羯磨得。十一智等。见法界初门。六度。三十四心。六卷释。

　　【□注】释签十(七)云。三藏通大小。何故但属小。今明如法华云。贪着小乘。三藏学者。又大论中处处以三藏对衍。而辨大小。故准此文。以三藏为小。若通论者。小衍二门。俱有三藏。但是通途。非别意也。若唯通途。如何消通。法华大论。具如四教本中广明(文)。

　　【■记】论以三藏对衍。如前仪文引迦旃延子。不读衍经等。

　　【■备】四教义云。通别圆皆说戒定慧。岂非三藏教。答。通说无生戒定慧。一相无相。不同藏教别相异也。又一得不失。从胜受名也。别说恒河沙佛法。异前生灭。圆约真如实相。异藏偏浅。故不成也。

　　【□注】然论别意有三。一。小乘三藏部别故。二。小乘三藏隔异故。三。小乘三藏破旧医故。

　　【■记】小乘三藏别意有三者。一。如上明四阿含等经。是修多罗藏俱舍等论。是阿毗昙藏等。部帙迢然别也。二。如上明经诠定学等。三事不同。是为三藏隔异也。三。如新医戒定慧。对破旧医戒定慧也。

　　【□注】苑师谓。法华以小乘为能别之言。且法华大论皆罗什译。论中既以小乘名三藏教。故至译经二言双举。为成偈文。即别义也。

　　【■记】此专解苑公能别之难。清凉钞中亦言。为欲成文双举。盖法华大论。皆罗什译。论译在先。经翻在后。论以小乘名三藏教。经意岂得不然。而乃谓之能别耶。故至法华以小乘三藏二言双举者。为成四字偈故。即是经别义。非以二言双举。对大乘三藏成能别也。

　　【■备】辨讹曰。即别义三字稍泥。私谓。小乘别义。当如上三意判。

　　【□注】又大论云。佛在世时。无三藏名。法华何云三藏学者。须知三藏之名。起于结集法藏者。故大论云。摩诃迦叶。将诸比丘。在耆阇崛山中集三藏。文殊尸利。弥勒诸大菩萨。亦将阿难集摩诃衍。三藏是声闻法。摩诃衍是大乘法。复次佛在世时。无三藏名。但有持修多罗比丘。持毗尼比丘。持摩多罗比丘(文)。

　　【■记】此更引大论判决。论谓。佛世无三藏名。则说法华时。尚无其名。经中云何有三藏言耶。须知三藏名。起于结集也。故大论下引证。出嘱累品。三藏是声闻法。摩诃衍是大乘法。此两句。是述阿难意。以彼上文言。又阿难知众生志业大小。故不于声闻人说摩诃衍。说则错乱。无所成办。佛法皆是一种一味。所谓苦尽解脱门。此解脱味有二种。一。但自为身。二。兼为一切众生。虽俱求一解脱门。而有自利利人之异。故有大小二乘之别。为是二种人故。佛口所说。以文字语言。分为二种。三藏是声闻法。摩诃衍是大乘法也。复次下。亦嘱累品文。意显虽无三藏之名。而有三藏之义。经家以义定名。故集小乘名三藏教。

　　【■补】摩多罗无翻。约义。应指论言。

　　【□注】是则结集经家既立三藏之名。故译经者作此译耳。故法华云三藏学者。

　　【■备】此结经文相承有本。意以说经时。尚无三藏之名。不当泥经中小乘三藏。为能别之言也。

　　△二教所被机二。初总标三乘根性。

　　此有三乘根性。

　　【□注】此是总标三乘。声闻四谛教。苦为初门。支佛因缘教。集为初门。菩萨六度教。道为初门。又三人亦通谛缘度三。文句七(二十一)。

　　【■记】此释当教有三乘根性。初一句断文。次行半明三人各有入道初门。谓声闻小乘。苦谛为初。观四谛入道。发真无漏。缘觉中乘。集谛为初。观十二因缘发真无漏。菩萨大乘。慈悲宏誓。道谛为初。修行六度。化众生成佛果也。未明互通三乘。文句曰。三人通观十二缘。二乘生灭十二缘。菩萨无生十二缘。又通论四谛。二乘有量四谛。菩萨无量四谛。又六度亦通三人。大品发趣品言。阿罗汉支佛。因六波罗密至彼岸。玄文亦载。

　　【■备】皆合小衍而论通也。

　　【□注】四念处一(二)云。所言三者。其义有八。谓教理智断。行位因果。理三者。声闻理在正使外。缘觉理在习气外。菩萨理在正习外。教三者。声闻禀四谛教。缘觉禀十二因缘。菩萨禀六度。智三者。声闻总相智。缘觉别相智。菩萨总别相智。断三者。声闻断正。缘觉断习。菩萨断正习。行三者。声闻为自修戒定慧。缘觉为自修乐独善寂。菩萨为众生修六度。位三者。声闻住学无学。缘觉住无学。菩萨三僧祇登道场。因三者。声闻带果行因。缘觉望果行因。菩萨伏惑行因。果三者。声闻断正。如烧木为炭。缘觉断习。如烧木为灰。菩萨正习尽。如烧木无炭灰也(文)。

　　【■记】此证三乘根性也。初总标三乘八义不同。理三者。声闻须断尽见思。契真空理。缘觉当兼其习气。证真空理。菩萨树王下。顿除正习。证真空理。在正使等外者。谓真空之理。为见思所覆。断见思方显。故在惑外也。教三者。声闻依生灭四谛轮。知断证修。缘觉依十二缘起门。逆顺观察。菩萨依六度门。三祇百劫。自利利人也。智三者。声闻观诸果。总作苦谛观。观诸烦恼及业。总作集谛观。故以现在总相一门。析色成空。缘觉虽观苦七支。集五支。以自行故。别观三世。别开苦集。故言别相智。以别相一门。析色成空。菩萨为化他故。通依四门。故通以总别相智。于四门析色成空也。断三者。声闻断正。如器中除秽物。缘觉断习。如除器中秽气。菩萨若见。若思。若见思习。则以三十四心顿断也。行三者。声闻自求涅槃。勤修三学。缘觉乐独善寂。自求解脱。菩萨愍念无量众生。故勤修六度万行也。位三者。声闻三果四向。正在研真断妄。名有学。四果罗汉。真穷妄尽。名无学。缘觉唯一远离。名住无学。菩萨三祇百劫登道场也。因三者。声闻初果见道后修道。名带果行因。缘觉不立分果。故望果行因。菩萨不断结惑。名伏惑行因。然缘觉菩萨。因中俱不断惑。一称望果。一称伏惑者。缘觉求自证。菩萨为化他。留惑润生也。果三者。声闻断正如炭。缘觉断习如灰。菩萨断正习尽。如不存灰炭。喻炭灰者。三乘入涅槃同灰断也。

　　【■备】有师标曰。若有佛无佛。理性常住。应理居初。今先教者。如来以教显理。众生由教入理。八义相生可见。

　　△二别显三乘道二。初教法三初示声闻二。初详辨四谛二。初通标。

　　初声闻人。依生灭四谛教。

　　【□注】闻佛声教。故曰声闻。生灭四谛。止观一(十一)云。苦则三相迁移。(生异灭)集则四心流动。(贪瞋痴等分)道则对治易夺。灭则灭有还无。虽世出世。四皆变异。故名生灭。(文)自性不虚。四皆谂实。故名为谛也。

　　【■记】辅行言。三相者。不立住相。以人多于住处起常计故。净名言。比丘。汝今亦生亦老。亦灭。老即是异。此中兼一期之寿。一念之促。二种三相。四心。即四分烦恼。四分必是三相所迁。故言流动。四相虽不相应行摄。即彼烦恼是生等故。为显此中成生灭义。故须以生灭说之。下文道灭。尚成生灭。故此苦集。言生异灭也。贪瞋痴三。不定杂生。名为等分。以实有道。治彼苦集。名曰对治。有苦集时。则无有道。若有道时。能除苦集。故曰易夺。灭则灭有因果。还归无余也。虽分世出世。而皆有变易。故名生灭也。末三句释谛义也。苦集灭道自性。皆实不虚。名谛。谂。深上声。或谓。灭道圣人行因得果。可言审实。苦集虚妄。何名审实。答。此虚妄因果。非虚妄。非不虚妄。故有漏无漏因果。皆悉审实。不可混滥。故遗教经言。日可令冷。月可令热。佛说四谛。不可令异也。妙玄云。自性不虚。故称曰谛。

　　△二别释四。初苦谛三。初征。

　　言四谛者。

　　△二释二。初开总出别二。初标名义。

　　一。苦谛。二十五有依正二报是。

　　【□注】大经云。凡夫有苦而无谛。声闻有苦而有谛。凡夫不见苦理。故言无谛。声闻能见无常苦空。故言有谛。

　　【■记】此引大经释也。大经圣行品。疏言。若旧本。则言凡夫。合声。缘。皆言有苦有谛。新本。开凡夫有苦无谛。二乘有苦有谛。此于二乘而与夺之。旧言苦是境。谛是智。凡夫无智有境。所以唯苦无谛。二乘有少分智。故有苦有谛。光明记言。凡夫有苦无谛者。虽遭大苦。不以为患。以不审谛。知是苦故。声闻有苦有谛者。此当三藏。不了无生。故言有苦。能审知故。名为谛也。

　　【□注】法界次第中(十)云。苦以逼恼为义。一切有为心行。常为无常。患累之所逼恼。故名为苦。谓三苦。八苦等。

　　【■记】此引祖释苦谛名义也。初二句训义。一切下。依义立名。谓一切有为心行。即苦体。为所逼恼。无常患累。为能逼恼。以是得名为苦也。

　　【■补】等。谓等余十苦。百一十苦也。菩萨藏经。有十苦。谓生。老。病。死。愁。怨。及苦受苦。忧苦。痛恼苦。生死流转苦也。瑜伽论有百一十苦。约之不出三八摄尽。故不再出。

　　<PIC>X57074201.gif</PIC>

　　【■记】法界次第云。三苦有通别。别者。三苦。对三受。苦受。从苦缘生。情觉是苦。即苦苦。乐受。乐坏时生苦。即坏苦。不苦不乐受。常为无常迁动。即行苦。通论三受。皆有三苦。三受之心是苦。通从苦缘生。通是苦苦。三受之心。通为坏相所坏。通是坏苦。三受之心。通是起役运动不停相。通是行苦也。

　　【■补】别论欲界具三。色具后二。无色唯行。舍受即非苦非乐之处中苦。

　　<PIC>X57074202.gif</PIC>

　　【■备】辨讹曰后一总七。无复别体句。出大经疏。亦一往之言。据瑜伽论。前五是苦苦。六七是坏苦。第八是行苦。当知行苦。摄得前二。前二。摄不得行苦。则知有别体矣。

　　【■记】八苦。如大经圣行品说。生老二苦。与今文同。病苦。经明身病有五。一因水。二因风。三因热。四杂病。五客病。又有四。一非分强作。二忘误堕落。三刀杖瓦石。四鬼魅所著。心病有四。一踊跃。二恐怖。三忧愁。四愚痴。今图所明死苦。有三种。一业报。二恶对。三时节代谢者。误也。盖经明病苦也。如经云。身心之病。凡有三种。一业报。二不得远离恶对。三时节代谢。生如是等因缘。名字。受分别病。因缘者。风等诸病。名字者。心闷肺胀。上气欬逆。心惊下痢。受分别者。头痛。目痛。手足等痛。是名为病也。又大经明死苦有二种。曰命尽死。外缘死。命尽死有三种。一命尽非福尽。二福尽非命尽。三福命俱尽。外缘死亦有三。一非分自害死。二横为他死。三俱死。又有三死。一诽谤大乘。名放逸死。二毁犯诸佛所制。名破戒死。三舍五阴身。名坏命根死。爱别离苦者。经云。所爱之物。坏离有二。一者人中五阴坏。二者天上五阴坏。如是人天所爱五阴。分别有无量种也。怨憎会苦者。经云。所不爱者。而共聚集。亦有三。所谓地狱。饿鬼。畜生。如是三趣。有无量种也。求不得苦者。有二。经云。一者所希望处。求不能得。二者多役功力。不得果报。五阴炽盛苦者。经指生老病死。爱别离。怨憎会。求不得等苦。总名五阴炽盛苦也。婆沙论言。盛阴有何义。受所生故说盛。谓生受故说盛。受所养故说盛。谓养受故说盛。问。阴与盛阴。有何差别。答。名即差别。谓阴。谓盛阴。又阴。有漏。无漏。盛阴。一向有漏。又阴。染污。不染污。盛阴。一向染污。章安言。今依经文。以五盛阴。是其别体。善恶阴盛。即是苦体。

　　【■补】生苦中所言至终至十月满足也。

　　△二引古颂。

　　言二十五有者。四洲四恶趣。六欲并梵天。四禅四空处。无想五那含。(四洲。四趣。成八。六欲天。并梵天。成十五。四禅。四空处。成二十三。无想天。及那含天。成二十五)。

　　【□注】辅行一下(二十一)云。因果不忘。故名为有(文)。

　　【■记】此总明为有也。如经言。无我无作无受者。善恶之业亦不忘。是则称理。固无作受。据事。因果灼然。所谓三界之内。因之与果。如影随形。如声逐响。毫无差忒。因果不忘。故谓之有。

　　【□注】略云三有。欲色无色。或云九有。三界分九地故。

　　【■记】此略明为有也。言九地者。欲界。五趣杂居地。色界。初禅。离生喜乐地。二禅。定生喜乐地。三禅。离喜妙乐地。四禅。舍念清净地。无色界。空无边处地。识无边处地。无所有处地。非非想处地。是为三界分九地也。解见法数。

　　【□注】国土。名依报。五阴假名。是正报。即苦谛之体。

　　【■备】国土。外四大。五阴。内四大。内外皆苦体也。

　　【□注】四洲。水中可居曰洲。

　　【■记】如下人道中解。

　　【□注】四恶趣。三途加修罗。以修罗一日一夜三时受(苦故)。

　　【■备】辨讹曰。三时受苦。准经应是阎罗。非修罗也。存考。

　　【□注】六欲。希须名欲。六天。各有三种欲。一饮食欲。二睡眠欲。三淫欲。梵王。无想。及五那含。总在四禅。经教别为三有者。为破外道计梵王为生万物之主。计无想无心为涅槃。计五那含为真解脱故。

　　【■记】翻译名义云。外道计梵天。为能生万物之本。梵王亦自己方能为造化之主。是真解脱。佛欲破彼情见。是故别标为有也。无想定得五百大劫无心之报。外道不达。而复计为真实涅槃。佛欲破彼情见。是故别标为有也。五净居中。有摩醯首罗天王处。外道亦复计彼天王能为造化之本。归之而得解脱。佛为别破此见。释之为有。故二十五三昧中。以种种破梵王者。梵王主三千大千。大千品类既多。有种种号。为破其种种故。修种种空。入种种假。见种种中道。如来藏多所含藏。名种种三昧破之也。如空破无想者。此是外道天。实非无想。而计为无想涅槃。以三谛空破也。照镜破那含有者。修熏禅。随禅生此。虽得净色。不知色如镜中像。菩萨知之即空。分别无量像依镜。即本性中道三昧破之。

　　△二揽别成总二。初总示。

　　别则二十五有。总则六道生死。

　　【■注】六道轮转相通。故名为道。

　　【■记】道。犹路也。有能通之义。谓六道众生。轮转四生。循环三界。互相通达。故名为道。如曰。钻马腹。入驴胎。涂炭曾经几度回。或时天帝殿前过。或向阎君锅里来。是也。

　　【□注】辅行二上(二十五)引大论三十三问云。云何六道。复云五道。答。佛去世后。五百年中。部别不同。各回佛经。以从己义。故使修罗一道。有无不同(文)。

　　【■记】此料简五道。六道问中以五间六之故。答中以部帙不同有异。如大论言。五百年后。多有别异。部部不同。说五者。于佛经𢌞文说五。说六者。于佛经回文说六。又曰五道者。是一切有部僧所说。婆蹉佛妒路部僧。说有六道也。今从六道说者。大论言。又摩诃衍中法华经。说有六趣众生。观诸经意。应有六道也。复次分别善恶。故有六道。善有上中下。天人阿修罗。恶有上中下。地狱鬼畜生。不尔者。恶有三果报。而善有二果报。是事相违。若有六道。于义无违。故今从六道者说也。

　　【□注】楞严中。更开神仙一类为七趣。

　　【■记】此示经开七趣引文明证也。楞严经云。复有从人。不依正觉。别修妄念。存想固形。有十种仙。所谓地行。飞行。游行。空行。天行。通行。道行。照行。精行。绝行仙等。是皆人中炼心。不修正觉。别得生理。寿千万岁。休止山林。或大海岛。绝于人境。斯亦轮回妄想流转。不修三昧。报尽还来。散入诸趣。是为七趣。

　　【□注】又六道。不出胎卵湿化四生。俱舍颂云。人旁生具四。地狱及诸天。中有唯化生。鬼通胎化二(文)。

　　【■记】此示四生摄六道也。俱舍论分别世品释言。卵生。鹅孔雀等。胎生。象马等。湿生。虫飞峨等。化生。谓有情类。生无所托。如地狱。诸天。中有等。具根无缺。支分顿生。无而欻有。故名为化。人中卵生者。如世罗。邬波世罗。二罗汉。生从鹤卵。鹿母所生三十子。般遮罗王五百子等。人胎生者。如今世人。人中湿生者。如曼䭾多遮卢。邬波遮罗。鸰鬘庵罗卫等。人中化生者。唯劫初人也。旁生三种。共所现见。而化生。则如龙等也。鬼胎生者。如饿鬼女。白目连曰。我夜生五百子。随生皆自食。昼生五百。亦然。虽皆食尽。亦不得饱等。鬼化生者。鬼本化生。有名无体。可知。

　　【■补】中有者。俱舍言。于死有后。在生有前。中间所得之身。名为中阴。为至余处。说此身名中有。在二道中间故。何缘中有。非即名生。颂曰。死生二有中。五阴名中有。未至应至处。故中有非生。此唯天眼能见。瑜伽言。五阴初起。名之为生。依壳而起。曰卵。含生而爱。曰胎。假润而真。曰湿。无而欻有。曰化。如是四生。内心思为因。外壳胎等为缘。约藉缘多少。而成次第者。卵生具四缘。一业。二父。三母。四暖。是以先说。胎具三。业。父。母。湿二。业湿。化唯一。谓思(业也)。

　　△二别显二。初明六道六。初地狱道。

　　一地狱道。梵语捺洛迦。又语泥黎。此翻苦具。而言地狱者。此处在地之下。故言地狱。谓八寒。八热。等大狱。各有眷属。其类无数。其中受苦者。随其作业。各有轻重。经劫数等。其最重处。一日之中。八万四千生死。经劫无量。作上品五逆十恶者。感此道身。

　　【□注】地狱从处为名。婆沙云。瞻部洲下。过五百逾缮那。乃有地狱。

　　【■记】逾缮那。旧言由旬。大论曰。由旬三别。大者八十里。中六十里。小四十里。今以一逾缮那。四十里。谓此南洲下过二万里。有地狱道。

　　【□注】梵语。释签八(二十)云。元梵天种。还作梵语。及以梵书。(文)辅行七(二十一)云。光音初下。展转出生。是故五天并名梵种(文)。

　　【■记】每劫初时。梵王亲下教导世间。华严疏言。大梵天王。劫初作此书字。以教众生。故西域梵书。千古不易。不同此土。篆隶随时也。辅行引大论言。梵种者。余天人民未有。劫初生时。梵王独。在梵宫寂寞无人。其心不悦。而自生念。此间何以不生人民。是时光音天命尽者。应念来生。梵王自念。此诸天先无。随我念生。我能生此。诸天是时。亦各自念。我从梵王生。梵王是我父也。故但说梵种。

　　【□注】翻彼梵语。成此华言。故云翻也。周礼有象胥氏。通四方之语。东方曰寄。南方曰象。西方曰狄鞮。(音低低之言知也)北方曰译。今翻西语。诸经皆云译者。从通称也。如周礼四官。通称象胥氏。

　　【■记】辅行云。寄等四。皆官名。寄者。能寄寓风俗之异于此。象者。能效象风俗之异于彼。鞮。则欲别服饰之异。译。则辨其言语之异。

　　【□注】苦具。造恶之者。受苦具度。亦云苦器。

　　【■记】正理论曰。捺落。言人。迦。名为恶。人多造恶。堕落其中也。梵语泥黎。乃造恶众生受苦器具。

　　【□注】八寒八热偈云。頞部陀尼剌部陀。寒逼身疱及疱裂。頞哳吒并嚯嚯婆。唬唬婆三皆痛声。六嗢钵罗钵特摩。嗢。(乌没反)第八摩诃钵特摩。青莲红莲大红莲。如次对三种身色。(以上八寒)等活黑绳三众合。嗥叫大叫六炎热。七极热下八阿鼻。此八寒热根本狱(等活斫刺磨捣吹活等。前黑绳绷量。后方斩锯。众合。苦具众至。合党相残。嗥叫。众苦所逼。悲嗥发声。大叫。极苦所逼。大叫称怨。炎热火随身转。热苦难堪。极热。若内若外。自身他身。俱出猛火。互相烧害。阿鼻。或云阿鼻旨。亦云阿毗。成论明趣果。受苦时。命。及形。五皆无间也)。

　　【■记】人寒热狱。大论具记。頞部陀翻疱。寒触身分。悉生疱故。论言。其处积冰。毒风来吹。令诸罪人。皮毛裂落。箸肉断绝。骨破髓出。即复完坚。受罪如初。此人宿业因缘。寒月剥人衣。或劫盗。绝人薪火。或作恶龙。瞋毒忿恚。放大雹雨。冰冻害人。或轻贱谤毁。若佛及佛弟子。持戒之人。或口四业。作种种罪等因缘。堕頞浮陀也。尼剌部陀。翻疱裂。论曰。堕尼罗浮陀。亦如是。然頞浮陀。少时有间。暂时休息。而此尼罗浮陀。无间。无休息时。頞哳吒。即阿罗罗声嚯。嚯婆。即阿波波声。唬唬婆。即阿[喉-(仁-二)][喉-(仁-二)]声。论曰。此三地狱寒风噤颤。口不能开。因其呼声。名狱。嗢钵罗。翻青莲华。钵特摩。翻红莲华。摩诃钵特摩。翻大红莲。论说沤波罗狱中。冻冰浃渫。有似青莲华。波头摩。状如此间赤莲华。摩诃波头摩。是中拘伽离住处。已上八寒狱也。等活者。论言。见等活大地狱中。诸受罪人。各各共斗。恶心瞋争。手捉利刃。互相割剥。以槊相刺。铁叉相叉。铁棒相棒。铁杖相捶。铁串相贯。而以利刃。互相切刽。又以铁爪。而相抓裂。各把身血。而相涂漫。痛毒逼切。闷无所觉。宿世因缘。冷风来吹。狱卒唤之。咄。诸罪人还活。以是故名等活地狱。即时平复。复受苦毒等前。此中众生。以行业因缘。好杀物命。牛羊禽兽。为田产舍宅。奴婢妻子。国土钱财故。而相杀害。如是等种种杀业报故。受此极苦。黑绳者。论言见黑绳大地狱中罪人。为恶罗刹狱卒鬼匠。常以黑热铁绳。拼度罪人。以狱中铁斧。教人斫之。长令短。短令长。方使圆。圆使方。截四支。刵耳鼻。落手足。以大铁锯。解析剸截。破其肉分。脔脔称之。此人宿行因缘。谗贼忠良。妄语。恶口。两舌。绮语。枉杀无辜。或作奸吏。虐暴侵害。如是等种种恶口谗贼。故受其罪。众合者。论言。见合会大地狱中。恶罗刹狱卒。作种种形。牛马猪羊。麂鹿狐狗虎狼狮子。六驳大象。雕鹫鹑鸟。作此种种诸鸟兽头。而来吞啖啮咬。𪙁掣罪人。两山相合。大热铁轮。轹众罪人。令身破碎。热铁臼中。捣之令碎。如笮蒲萄。亦如压油。譬如蹂场。聚肉成堆。积头如山。血流成池。雕鹫虎狼。各来争掣。此人宿业因缘。多杀牛马猪羊。獐鹿狐兔。虎狼狮子。六驳大象。众鸟多相残贼。如是等种种鸟兽故。还受此众鸟兽头。来害罪人。又以力势相陵。枉押羸弱。受两山相合罪。悭贪。瞋恚。愚碍。怖畏故。断事轻重。不以正理。或破正道。转易正法。受热铁轮轹。热铁臼捣。嗥叫与大叫者。论言。此大地狱。其中罪人。见罗刹狱卒。头黄如金。眼中火出。着赭色衣。身肉坚劲。走疾如风。手足长大。口出恶声。捉三股叉。箭堕如雨。刺射罪人。罪人狂怖。叩头求哀。大将军。小见放舍。小见怜愍。即时将入热铁地狱。纵广百由旬。驱打驰走。足皆焦然。脂髓流出。如笮苏油。铁棒棒头。头破脑出。如破酪瓶。斫刺割剥。身体糜烂。而复将入铁阎屋间。黑烟来熏。互相推压。更相怨毒。皆言。何以压我。才欲求出。其门已闭。大声号呼。音常不绝。此人宿行因缘。皆由斗秤欺诳。非法断事。受寄不还。侵凌下劣。恼诸贫穷。令其号哭。破他城郭。坏人聚落。伤害劫剥。室家怨毒。举城叫唤。有时谲诈欺诳。诱之令出。而复害之。如是等种种因缘。受大叫唤地狱罪。炎热极炎热者。论言。热大热地狱中。有二大钢镬。一名难陀。二名跋难陀。以沸碱水满中。罗刹鬼狱卒。以罪人投中。如厨士烹肉。人在镬中。脚上头下。譬如煮豆熟烂。骨节解散。皮肉相离。知其已烂以义义出。行业因缘。冷风吹活。复投炭坑。或着沸灰中。譬如鱼出于水。而着热沙中。又以脓血。而自煎熬。从炭坑中出。投之炎床。强驱令坐。眼耳鼻口。及诸毛孔。一切火出。此人宿世。恼乱父母。师长。沙门。婆罗门。于诸好人福田中。恼令心热。以此罪故。受热地狱罪。或有宿世。炮煮生茧。或生燂猪羊。或以木贯人。而生炙之。或焚烧山野。及诸聚落。佛图精舍等。或推众生。着火坑中。如是等种种因缘。生此地狱中。阿鼻者。论言。见阿鼻地狱。纵广四千里。周围铁壁。于七地狱。其处最深。狱卒罗刹。以大铁锤。锤诸罪人。如锻师打铁。从头剥皮。乃至其足。以五百钉。钉磔其身。如磔牛皮。互相掣挽。应手破裂。热铁火车。以轹其身。驱入火坑。令抱炭出。热沸尿河。驱令入中。中有利嘴诸虫。从鼻孔入。脚底出。从足下入。口中出。竖剑道中。驱令驰走。足下破碎。如厨脍肉。利刀剑槊。飞入身中。譬如霜树落叶随风乱堕。罪人手足。耳鼻支节。皆被研剥。割截在地。流血成池。二大恶狗。一名赊摩。二名赊婆罗。利口猛毅。破碎人箸骨。力逾虎豹。猛如狮子。有大刺林。驱逼罪人。强令上树。罪人上时。刺便下向。下时。刺便上向。大身毒蛇。蝮蝎恶虫。兢来啮之。大鸟长嘴。破头啖脑。入咸河中。随流上下。出则踏热铁地。行铁刺上。或坐铁戈。戈从下入。以钳开口。灌以洋铜。吞热铁丸。入口口焦。入咽咽烂。入腹腹然。五脏皆焦。直过堕地。但见恶色。恒闻臭气。常触粗涩。遭诸苦痛。迷闷萎顿。或狂逸搪揬。或藏窜投掷。或颠仆堕落。此人宿行。多造大恶。五逆重罪。断诸善根。法言非法。非法言法。实言非实。非实言实。破因破果。憎嫉善人。以是罪故。入此地狱。受罪最剧。原注引成论五种无间者。一趣果无间。舍身生报故。谓舍此身。即生彼也。二受苦无间。中无乐故。三时无间。定一劫故。四命无间。中不绝故。五形无间。一人多人皆遍满故。正法念处经言。阿鼻苦千倍。过前七狱故。

　　【■补】八寒八热偈。是苕水粹法师作。頞哳吒。义府言。以寒增甚。口不能开。但得动舌作声。此三。约受苦以立名。如唇动不得。唯舌作声。名頞哳吒。舌动不得。唯唇作声。名嚯嚯婆。唇舌俱不得动。但内振气作声。名唬唬婆。皆痛声也。如次对三种身色者。谓以青。对嗢钵罗。红。对钵特摩。大红。对摩诃钵特摩。此是寒逼其身。乃作青红等色。故如次对也。哳。音劄。绷。音崩。颤。音战。嗢。音屋。浃渫。音接雪。槊。音速。矛也。刽。音桂。细切也。拼。音绷。刵。音二。割也。剸。音团。轹。音立。车践也。笮。音诈。燂。音前。热汤也。磔。音极。裂也。頞。音遏。

　　【□注】各有眷属。其类无数。等活等八狱。各有四门。四门各有四狱。谓煻煨尸粪。锋刃。烈河增。一狱十六。总有百二十八。皆名游增。有情游彼。其苦增故。准妙玄第六云。八寒。亦具百二十八。而正理论等。但云眷属。故俱舍图。热竖寒横。于八寒边。不列游增。更有孤独。鬲子。轻系等狱。遍在江海。山林。空中等处。婆沙七云。南洲。有正有边。东西二洲。唯边无正。北州。边正俱无。三洲人若造重罪。皆来南洲正狱。及东西南洲边狱受苦妙玄六(二十八)云。此正地狱。在地下二万由旬。其傍地狱。或在地上。或在铁围山间。

　　【■记】等治下。热眷属狱。俱舍言。此下过二万。无间深广同。上七捺落迦。八增皆十六。谓煻煨尸粪。锋刃烈河增。各住彼四方。无间各四门。既各有四。上七亦然。十六游增地狱四门。门门有四。东门四者。饥饿。铜镬。多鍑。石䃺。南门四者。脓血。量灰。灰河。铁丸。西门四者。斤斧。豹狼。剑树。寒冰。北门四者。黑砂。沸屎。铁钉。焦渴。又新婆沙言。八热狱。各有四门。一一门有游增狱。有情游彼。其苦增故。次准妙下。寒眷属狱。初二句准妙玄总示。次一句指正理但言眷属。论言那洛迦等。下四趣全。及天一分。眷属中有。并器世间。总名欲界。是为但云那洛迦眷属也。俱舍图。不列寒边游增者。承正理但言眷属意也。更有孤狱遍江林等处者。以孤狱有三。法数言。山间。水中。旷野。三处皆有地狱。婆沙下。示四洲边正狱有无。南本婆沙言。阎浮提下。有正地狱。阎浮提上。唯边地狱。或山上。或谷中。或旷野。或空中。弗婆提。瞿陀尼。唯有边地狱。无正地狱。郁单越。正边皆无。彼是净果报故。问。何故阎浮下。有正地狱。余处则无。答曰。阎浮提人。修善猛利。作不善业。亦复猛利。故有正地狱。余则无。又问。如余洲亦作五无间诸余重业。于何处受报耶。答。于此阎浮提下受也。妙玄下。示此南洲边正狱。如婆沙言。赡部洲下。过五百逾缮那。乃有地狱。又言。地上唯有边狱。又经明铁围两山中间。日月所不及处。名黑暗地狱。然上所言边狱。即眷属狱。

　　【■补】今明八寒八热为大狱。十六游增为眷属狱。与大论稍异。大论谓八热为大狱。八寒冰炎火为眷属狱。鍑。音富。大口镬也。磷。音磨。

　　【□注】轻重。傍轻正重。重者。遍历百三十六狱。中者。不遍。下者复减。

　　【■记】重罪。遍历根本八狱。及百二十八眷属狱。

　　【□注】经劫数等。俱舍云。等活等上六。如次以欲天。寿为一昼夜(人间五十岁。为四天王一昼夜。四天王五百岁。为等活一昼夜。当人间九百万岁。又人间百岁为忉利天一昼夜。忉利天一千岁。为黑绳一昼夜。当人间三千六百万岁)。

　　【□注】寿量亦同彼(等活寿同四天王五百岁。黑绳寿同忉利天一千岁。等活等苦寿。如此。可不畏耶)。

　　【■记】俱舍释论言。四天等六欲天寿。如其次第。为等活等六。捺洛迦一昼夜。寿量如次。亦同彼天。四天王寿量五百。于等活地狱为一昼夜。乘此昼夜。成月及年。以如是年。彼寿五百。乃至他化。寿万六千。于炎热地狱为一昼夜。乘此昼夜。成月及年。彼寿如斯。万六千岁。

　　【■补】人间二百岁。为夜摩一昼夜。夜摩二千岁。为众合一日夜。当人间十四亿。四百万年。人间四百岁。为兜率一日夜。兜率四千岁。为嗥叫一昼夜。当人间五十七亿六百万年。人间八百岁。为化乐一昼夜。化乐八千岁。为大叫一昼夜。当人间二百三十亿万年。人间一千六百岁。为他化一昼夜。他化一万六千岁。为炎热一昼夜。当人间九百二十一亿六百万年也。

　　【□注】极热半中劫。无间中劫全。旁生极一中(难陀龙等寿一住劫)。

　　【■记】俱舍释论言。极热地狱。寿半中劫。无间地狱。寿一中劫。旁生寿量。多无定限。极长。亦一中劫。谓难陀等。诸大龙王。故世尊言。大龙有八。皆住一劫。能持大地。

　　【■备】辨讹曰。寿一住劫。准大论是寿住一劫。以此文依俱舍。然俱舍。明一增一减为中劫。文中旁生极一中者。意言住一中劫。非一住劫也。以住劫则有二十番增减故。私谓。论释言。此小三灾中劫未起。又下文畜生道。言诸大龙王皆住一劫。此处一住。乃倒写也。

　　【□注】鬼日月五百(鬼以人间一月为一日。积日为月寿五百年)。

　　【■记】俱舍释论言。鬼以人间一月为一日。乘此成月。寿五百年。上释八热地狱所经劫数。

　　【□注】頞部陀寿量。如一婆诃麻(婆诃翻篅。贮二十斛胡麻。今俗所用盛米者是)。

　　【■记】俱舍释论言。寒那洛迦。云何寿量。世尊寄喻显彼寿言。如此人间。佉梨二十。成摩竭陀国一摩婆诃量。篅。音然。盛米竹栈。

　　【□注】百年除一尽(假使有人。百年除一粒麻。二十斛尽。名为頞部陀寿)。

　　【■记】俱舍释论言。有置苣蕂。满其中。设复有能。百年除一。如是苣蕂。易有尽期。生頞部陀。寿量难尽。

　　【■补】胡麻。苣蕂子也。此方所无。

　　【□注】后后倍二十(第二疱裂。二十婆诃麻。后之六狱。倍增可知)。

　　【■记】俱舍释论言。此二十倍。为第二寿。如是后后。二十倍倍。是为寒地狱寿量劫数也。

　　【□注】八万四千生死。毗婆沙言。五道各有自尔之力。地狱色断还续。妙乐五(三十)引毗昙云。一切地狱初生之时。皆有三念。知此处是地狱。由某因所生。从某处来。

　　【■记】大经言。诸婆罗门。命终生阿鼻狱。即有三念。一念我从何处来。生即自知。从人道来。二念今生何处。即自知阿鼻狱。三念乘何业缘。即自知乘谤方等大乘经典。不信因录。为国主所杀。而来生此。念是事已。即于大乘方等经典。生信敬心。寻便命终。生甘露鼓如来世界。寿命十劫。今引论明地狱初。生有三念也。又论九言。地狱中。或有能自识宿命者。如经说。地狱众生。作如是念。诸沙门。婆罗门。恒如是说贪欲。见将来过患。可畏之处。是以当断贪欲。我但以不能断贪欲因缘。故今受极处苦痛极恼。问。彼作是念时。为初生时。中时。后时耶。答。初生时。非中从时。以初生时。未受苦痛。若受苦痛。次前灭事。尚不能忆。况复久远。

　　【□注】文句四(三十四)云。初皆正语。若受苦时痛声。不复可分别。妙乐五(三十)云。初入地狱。如本有语。后时但作波波等声。不复可辩。

　　【■记】波波等声。忍寒声也。然初生热狱。亦有语言。后亦难辨。旧杂譬喻经言。昔有六人。俱堕地狱。同在一釜中。皆欲说本罪。一人言沙。二人言那。三人言特。四人言涉。五人言姑。六人言陀罗。佛见之。笑。目连问故。佛言。有六人为伴堕地狱。热汤沸涌。不能再语。各一语便回。一人言沙者。世间六十亿万岁。泥犁为一日。何时当竟。二言那者。无有出期。亦不知何时得脱。三言特者。咄咄。我当用治生。不能自制。意夺五家。分供养三尊。愚贪无足。今悔何益。四言涉者。言我治生。亦不至诚。财产属他。为得皆痛。五言姑者。谁当保我。从地狱出。便不犯禁。得生天乐者。六言陀罗者。是事上头。本不为心计。譬如御车。失道入邪。折轴车坏。悔无所及是也。

　　【□注】文句云。狱卒是变化令见。非众生数。初将罪人。缚至阎王所者。是众生数。若受苦时。非众生数。妙乐五(三十)云有情非情。并是共业所感。而为心变(文)。

　　【■记】此辩狱卒。有情非情。非情数者。正法念经言。阎摩罗人。非是众生。罪人见是众生。手中执持。𦦨然铁钳。彼地狱恶业既尽。命终之后。不复见于阎罗狱卒。以彼非是众生数故。如油炷尽。则无有灯。业尽亦尔。不复见于阎罗狱卒。亦复如是。恶眼恶口。如众生相。可畏之色。皆悉磨灭。如破画壁。画亦随灭。恶业画壁。亦复如是。不复见于阎罗狱卒可畏之色。故知狱卒。但从罪业众生自心感变。故自妄见是众生。实非众生数也。

　　【■备】有。谓有情。指阎罗狱卒。及诸恶鸟兽。菲情。指大小地狱。并刀山剑树等也。然文句中之非众生数。是众生数。除初将罪人。缚至王所者。是众生数。其余受苦时以及妙乐之有情非情。皆是业感所变现也。

　　【□注】众生常为热苦所逼。小狱通寒热。大狱惟在热。四解脱经称为火途。且从热为名也。

　　【■记】小通寒热者。毗昙言。人养六畜。饮饴温清者。在热狱得凉间。寒狱得温间。所谓地狱有等流乐也。大狱唯热者。如言上火彻下。下火彻上。东西四门。皆有猛𦦨。如鱼在熬。脂膏皆尽也。

　　【□注】五逆。杀父。杀母。杀阿罗汉。出佛身血。破和合僧。

　　【■记】若据大乘则加弑和尚。弑阿阇黎。名为七逆。

　　【□注】十恶。身业三种。谓杀盗淫。口业身四。妄言绮语两舌恶口。意业有三。贪瞋痴。

　　【■记】法界次第中言。杀。谓断生命。盗。谓盗他财物。淫。谓非妻妾行欲事。妄语。谓以言诳他。两舌。谓构斗之言间他令乖。恶口。谓恶言令恼。绮语。谓绮侧语辞。言乖道理。贪欲。谓及顺情境。心无厌足。嗔恚。若对违境。心生忿怒。邪见即痴。谓拨正因果。僻信求福。皆邪见痴人。

　　【□注】上品。善不善业。皆有三品。而复有三。如摭华钞。

　　【■记】此释上品不善业。而带及三品善对待说。摭华钞如图示。

　　【■补】摭。音摘。拾其遗义也。孤山释圭峰兰盆疏。

　　<PIC>X57074801.gif</PIC>

　　【■记】凡所作业。不出此三。谓心触境。境对心。心境交接。必落时分。故有三品善不善业。

　　【■补】法数言。一加行心时。加行。即方便。谓人欲作恶。必先起心方便加行。二根本心时。正作恶时。其心决定不可拔动。三后起心时。谓作业已后。复起心缘念所作事。

　　△二畜生道。

　　二畜生道。亦云旁生。此道遍在诸处。披毛戴角。鳞甲羽毛。四足多足。有足无足。水陆空行。互相吞啖。受苦无穷。愚痴贪欲。作中品五逆十恶者。感此道身。

　　【□注】梵语底栗车。辅行二上(二十五)云。畜生者。褚六。许六。向究。三反并通。作褚六音。即六畜也。谓牛马鸡豚犬羊。则摄趣不尽。今通论此道。不局六也。

　　【■记】褚六反。音触。止也。许六反。音旭。养也。婆沙言。畜。谓畜养。向究反。音嗅。谓横生饮食。多以鼻嗅食之。故名为嗅生。褚六音。即六畜也。即郑玄礼记注言。牛马鸡豚犬羊。则摄不尽。今通论也。

　　【□注】旁生。婆沙云。形旁行旁。

　　【■记】婆沙曰。其形傍故。行亦傍。其行傍故。形亦傍。又有言。形傍。身多横住。行傍。心多不正。又刊正言。行行不正。受果报傍。负天而行。故曰傍行。大约此道众生多覆身行故。

　　【□注】此道遍在诸处。婆沙云。遍五道中有之故也。文句四(三十四)云。四天三十三天悉有。而上天所乘象马等。是福业化作。非众生数也。

　　【■记】此释畜道遍在五趣如婆沙论曰。后有说者遍有。故名畜生趣。文句下。示遍天趣。亦准婆沙。明四王天。三十三天。有雁雀象马等。自上亦有雁孔雀等文。问。自上诸天。亦乘象马。今言无者。何也。答。彼天中惟有二足者。如妙色鸟等。余皆无者。盖空居天所乘象马。因彼众生福业因缘故作。非众生数象马形。以自娱乐也。

　　【□注】披毛。如走兽等。戴角。如牛羊等。鳞甲。如鱼鳖等。羽毛。如飞禽等。

　　【■记】此四中。即有四足。多足。二足。有足。无足不同。五道皆遍。婆沙曰。地狱中无足者。如能究陀等。二足者。如鸟鸠罗那等。四足者。如狗等。多足者。如百足等。饿鬼中无足者。蛇等。二足者。鸟鸠罗那等。四足者。有威德象等。无威德狗等。多足者。如百足等。人道可知。天道见上。

　　【□注】水陆空行。此三。是畜生所依处也。妙玄云。陆有三品。重者。土内不见光明。中者。山林。轻者。人所畜养。

　　此释水陆空行也。初句。直释所依处。如正理论云。傍生所止。谓水陆空也。所谓虫鱼鸟兽。种数无穷。山水空陆。境界无际也。妙玄下。别示陆有三品。土内者。如蚯蚓等。山林者。如禽兽等。轻者。即六畜等也。

　　【□注】大论以三类摄畜生尽。谓昼行。夜行。昼夜行。

　　【■记】大论云。畜类有三。谓空陆水三种行。又昼行夜行书夜行。夜。如臬鼠等。昼夜。如蝼蚁等。

　　【□注】互相吞啖。文句四(三十四)云畜生者。多盲冥。盲冥者。无明也。强者。伏弱。饮血啖肉。怖畏百端。四解脱经称为血途。从相啖边为名也。

　　【■记】婆沙曰。有说以盲冥故。名畜生。五道中无明多者。莫若畜生。故恃强吞弱。弱者怖畏百端。行一步。必左右瞻视也。其实畜生是刀途。经从互吞啖边名血途。

　　【□注】中品。其心劣前作已少悔。

　　【■记】较地狱少劣。比饿鬼为胜。

　　【□注】俱舍颂云。旁生极一中(旁生寿量。多无定限。其极长者。亦一中劫。谓难陀龙等诸大龙王。皆住一劫。能持大地)。

　　【■记】即与俱舍释论同。

　　【□注】文句四(三十五)云。劫初时。皆解圣语。后饮食异謟心而语皆变。或不能语。妙乐五(三十)云诸教相中。畜生能言。皆此时也又畜生能飞空。自尔力也。

　　【■记】此引畜生初皆能言也。如杂宝藏经云。佛言。过去比提醯国王。以象伏迦尸王军。迦尸王作是念言。我今如何当得香象。摧伏比提醯王军。时有人言。我见山中有一白香象。王闻已。即募军言。谁能得香象者。我当重赏。时军集众往取彼象。象思。我若远去。父母盲老。不如随顺。往至王所。王言。与其饮食。时象不肯饮食。上古畜生皆能人语。王问。何故不食。象答。我有父母年老眼盲。无与水草。父母不食。我云何食。又言。我欲去者。王诸兵众。无能遮我。顺王来耳。王今见听。我去供养父母。终寿还来。王喜念言。我即人头象。此即象头人也。寻即放象。父母丧亡。还来王所。王欲伐彼国。象言。莫与斗争。听我独往。令彼怨敌。不敢欺侮。无能遮我。便不还者。比提醯王。闻象来至。极大欢喜。语言。即住我国。象曰。不得即住。先许彼王。当还其国。汝二国王。应除怨敌。自安其国。岂不快乎。即说偈言。得胜增长怨。负则益忧苦。不争胜负者。其乐最第一。尔时香象。说此偈已。即便还国。从此已后。两国和好。尔时白象王。今我身是。迦尸王者。今波斯匿王是。比提醯王者。今阿阇世王是。当知上古之畜。能人语也。

　　天台四教仪注汇补辅宏记卷三之上

　　天台四教仪注汇补辅宏记卷三之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱六庵较订

　　天台嫡裔比丘谛闲编科参梓

　　△三饿鬼道。

　　三饿鬼道。梵语阇黎哆。此道亦遍诸趣。有福德者。作山林冢庙神。无福德者。居不净处。不得饮食。常受鞭打。填河塞海。受苦无量。谄诳心意。作下品五逆十恶。感此道身。

　　【□注】辅行二上(二十五)云。梵语阇黎哆。此翻祖父。后生云。祖父者。从初受名。又后生。亦是后生之祖父也。

　　【■记】婆沙言。或有众生。最初生彼道中。名祖父。又言。后诸众生。生彼生处。彼相续者。亦名祖父。

　　【□注】尔雅云。鬼者。归也。尸子曰。古者名死人为归人。又云人神曰鬼。地神曰祇。天神曰灵。又云饥饿。谓饿鬼也。恒被驱使。

　　【■记】此引外书释鬼也。夏禹王。济江。龙负舟。舟人惧禹叹曰。吾受命于天。竭力以劳万民。生。寄也。死。归也。何忧龙焉。自后称死者。为归人也。饥饿等。婆沙论言。有说多饥渴故。彼众生腹如山。咽如针孔。百千岁不闻水声。亦未曾见。何况得触。又言。复有说者。被驱使故。彼恒为诸天处处驱使故。亦名驱使鬼。

　　【■补】鬼者。畏也。谓虚怯多畏。又威也。能令他畏其威故。

　　【□注】此道亦遍诸趣。辅行三下云。此处在阎浮提下。五百由旬。有阎王界。纵广量亦等。是根本处。亦有住阎浮提洲者。有德者。住华果树林。无德者。居不净处。东西二洲亦有鬼。北洲唯有威德者。诸天亦有。随生处形。或居海渚。或在人间山林中。或似人形。或似兽形。

　　【■记】有德住华果者。即主掌华果树林。使不枯瘁。而受奇华茂林之乐。无德居不净者。有二。一有力。主掌其处。二无力。偷啖粪秽。常受鞭笞。东西亦分有无威德二种。北唯威德者。彼地清净果报故。诸天随生处形者。谓四天王天三十三天。唯有威德者也。居海渚山林者。有说阎浮提西。有五百渚。两渚间。有五百饿鬼城。其二百五十有威德者住。其二百五十无威德者住。故尼弥转轮圣王。告御者摩多罗曰。我欲升天。汝可从是道去。使我见诸众生。受恶善报者。尔时圣王从诸城过。见有威德者。如诸天子。天冠。天衣。食甘饮美。各各游戏。而自娱乐。无威德者。露体无衣。以发自覆。手执瓦器。行乞自活也。似人形兽形者。谓有正立者。有旁侧者。或面如猪。或首似牛。如壁上画像是也。已上俱准婆沙对记。

　　【■补】随生处形者。如生南洲。像南洲人形。生天。像天人形。又长阿含言。一切人民所居舍宅街巷。四衢道中。屠儿肆市。及丘冢间。皆有鬼神。无有空者。依人名人。依村名村。一切树木。极小如车轴者。皆有鬼神依止。有师标言。随生处形。谓随何处命终。即作彼形语。评曰。不应作是说。若从无色界殁。生此处。可无形无语耶。应言随所生处。形语亦尔。

　　【□注】不得饮食。重者。饥火节𦦨。不闻浆水之名。中者。伺求荡涤。脓血粪秽。轻者。时簿一饱。加以刀杖驱逼。塞海填河。四解脱经称为刀途。从彼刀杖驱逼为名也。

　　【■记】然饿鬼应名血途。以见清水。为脓血故。而经从彼刀杖驱逼。名刀途也。

　　【□注】下品。正作能悔。故云下品。俱舍颂云。鬼日月五百。以人间一月为一日。寿五百岁。更有三类九种。内障。外障。无障。如兰盆疏。

　　【■记】三类九种。如下图示。内障外障无障者。疏曰。水到化为脓血。是内障。咽如针。腹如瘿。为外障。饮血啖粪烧然。是无障也。又有言。一外障。得遇水时。即见有人执刀杖等障碍故。二内障。口有火炬。或咽如针故。三无障。见河是猛火。或食粪秽。或自割身肉食啖等也。

　　【□注】今水陆施食。正为𦦨口鬼神。婆罗门仙。出生所供。为旷野鬼神。鬼子母等。

　　【■记】佛说焰口经曰。阿难习定。夜见鬼王。口吐火焰。饥火交燃。问是何名。答曰面燃。汝三日中。当堕我类。阿难惊怖。归投大觉慈尊。叙说前因。启请救苦之法。佛告阿难。我念过去。作婆罗门时。于观世音菩萨边。受得陀罗尼。名曰无量威德自在光明如来陀罗尼法。汝若善能作此法者。加持七遍。能令一食。变成种种甘露饮食。即能充足。百千俱胝。那由他。恒河沙数。一切饿鬼。婆罗门仙也。出生偈曰。大鹏金翅鸟。旷野鬼神众。罗刹鬼子母。悉皆得饱满。是也。

　　【■补】统纪水陆者。梁武帝。梦神僧告以作水陆大斋。拔济六道四生。帝即遣迎大藏。创立仪文。三年而成。乃建道场。出生者。有二缘。一者。涅槃经合旋旷野鬼神。毗奈耶。令施鬼子母等。此曹本食肉啖人。佛化之。受戒。嘱弟子随处施食。今斋堂。各各出生是也。此唯出家人行之。二者。𦦨口经。令施饿鬼食。今斋堂别俱小斛。于食毕。众作法既之。或名具小生斛。夜间咒施。此通俗行之。

　　<PIC>X57075001.gif</PIC>

　　【■记】盂兰盆疏曰。鬼有三。一无财。以无福德。不得食故。二少财。少得净妙饮食故。三多财。多得净妙饮食故。复各有三。无财三者。一炬口者。谓火炬炎炽。常从口出。正法念经云。若人贪嫉。枉夺人财。破人城郭。杀害抄掠。得财奉王大臣。转增㐫暴。堕炽然饿鬼中。二针咽者。头大如山。咽如针孔。由破斋夜食。盗窃众僧食故。三臭口者。口中腐臭。自受恶报。以多贪名利。自是非他。赞叹恶人。毁谤贤善故。少财中三。一针毛者。毛利如针。行便自刺。为贪利故。妄行针灸。及刺众生。但为求财。不愈病故。二臭毛者。鬼毛利而臭。自拔受苦。由贩卖畜生。烹宰燖剥。楚痛难堪。地狱罪终。堕斯鬼趣。三大瘿者。咽垂大瘿。自抉啖脓。由嫉妒于人。常怀嗔恨故。多财中三。一得弃鬼。常得祭祀。所弃食故。由罪多福少。少施多悭。弃掷之物。方惠施故。二得失者。常得巷陌所遗食故。以于现财。常生悭着。疑欲失者。而方舍故。三势力者。谓夜叉。罗刹。毗舍阇鬼等。所受福乐。类于人天。或依树林山谷。灵庙空居。形竖而行。属于鬼趣。此等变化多端。由于因地罪福不精。苦乐之因相杂作故。然鬼神一道。多不信者。昔阮修。执无鬼曰。今有见鬼者。言着生。时衣。人有鬼。衣亦有鬼耶。论者。伏焉。此亦不达鬼化为衣。似生时所著服也。然俗虽说有。非悉知有。故俗所说。但见人畜少分。不见余之四道。如孔子曰。生与人事。此尚未知。死与鬼神。我焉能测。则知佛教法。方备明道六之趣欤。

　　△四阿修罗道。

　　四阿修罗道。此翻无酒。又无端正。又无天。或在海岸海底。宫殿严饰。常好𨷖战。怕怖无极。在因之时。怀猜忌心。虽行五常。次胜他故。作下品十善。感此道身。

　　【□注】文句二(二十一)云四天下采花。酝于大海。鱼龙业力。其味不变。嗔妒誓断。故言无酒。

　　【■记】修罗嗜酒。遍采名花酝海。欲成香醪。鱼龙业力。水味不变。嗔妒誓断酒。故名无酒。

　　【□注】无端正。男丑女端。舍脂是也。

　　【■记】男修罗。二十四头千手。其丑可知。女修罗。端正如舍脂。帝释纳为妻。五通仙人。闻其声即失五通。其美亦可知矣。今据男修罗。故名无端正。新婆沙言。素洛。名端正。彼非端正。名阿素洛。

　　【□注】无天。净名疏二(十四)云。此神果报最胜。邻次诸天。而非天也。妙乐二(二十九)云。无天德故(文)。

　　【■记】净名疏释者。此道有天福报。无天德行。妙乐准正理论言。洛素名天。是自在义。无天实德。名阿素洛。

　　【□注】或在海岸海底。辅行二上(二十五)云。世界初成。住须弥顶。亦有宫殿。后光音天下。如是展转至第五天。修罗嗔。便避之。无住处下生此。(文)文句二(二十一)云。鬼道摄者。居大海边。畜生道摄者。居大海底。准此。则知妙玄明或居半须弥山岩窟。应天种摄。妙乐引阿含四修罗。次第住于海底。各于海下二万由旬。以为一宫居。止处殊胜。必兼多福。方得生彼。又楞严经。明胎卵湿化四种之异。属于鬼畜人天。四处所摄。具如彼文。

　　【■记】辅行中明修罗避天。从他化逆数而来忉利。正是第五天。嗔避之故。移住海岸海底。文句中明鬼畜修罗住海岸海底。以正法念经云。阿修罗二种。一鬼道摄。魔身修罗。有神通力。二畜道摄。住大海底。须弥山侧。阿毗昙论言。阿修罗謟曲覆故。鬼道所摄。罗睺阿修罗王。师子生故。畜道所摄。而文句则以鬼道居海边。畜道居海底。准知妙玄明居须弥岩窟住者。天种摄也。言天种者。妙乐言。并是元祖。又大权示现。往缘何定。故有畜修罗。天种摄也。妙乐中引阿含四修罗住处。即婆稚阿修罗。佉罗骞默阿修罗。毗摩质多罗阿修罗。罗睺阿修罗也。各于海下。二万由旬为宫。必兼多福。方得生彼。又于文末检十地经曰。修罗有五类。一。极弱者。住人间山林。西方山大窟深。有非天之宫。二。妙高山北。大海之下。二万一千由旬。有罗睺宫。三。又二万一千由旬。有勇健之宫。四。又二万一千由旬。有华鬘之宫。华鬘此云绮画。以文其身。五。又二万一千由旬。有毗摩质多罗宫。即次第住海底相也。故正法念处经说。多好𨷖诤。怀胜负故。或居众相山中。或居海下。然有大力者。广修福故也。又楞严经言。三界中有四种修罗。若于鬼道。以护法力。乘通人空。此从卵生。鬼趣所摄。若于天中。降德贬坠。其所卜居。邻于日月。此从胎出。人趣所摄。有阿修罗。王执持世界。力洞无畏。能与梵王。及天帝释。四天争权。此阿修罗。因变化有。天趣所摄。别有一分下劣修罗。生大海心。沉水穴口。旦游虚空。暮归水宿。此阿修罗。因湿气有。畜生趣摄。

　　【□注】宫殿严饰。妙乐引长阿含十八云。南洲金刚山中。有修罗宫。所治六十由旬。栏楯行树等。然一日一夜。三时受苦。苦具自来。入其宫中。属四趣者。良有以也(文)。

　　【■记】起世经。说修罗宫殿。城郭器用。降地居天一等。亦有婚姻男女。法式略如人间。今引长阿含释。复言三时受苦。故属四趣也。

　　【■备】辨讹指三时受苦。乃阎罗事。

　　【□注】常好斗战。文句二(二十二)云。毗摩质多生舍脂。帝释纳为妻。后谗其父。遂交兵。脚波海水。手攻善见。帝释以般若咒力。不能为害(文)。

　　【■记】观佛三昧经云。光音天生此地。地使有。欲入海水。洗其不净。堕泥变为卵。八千岁生一女。千头少一。二十四手。此女戏于水。水精入身。八千岁生一男。二十四头。千手少一。海水波音。名毗摩质多。索乾达婆女生舍脂。帝释业力。令其父居七宝殿。纳为妻。婆沙言。帝释纳舍脂者。诸天贪美色。故不为族姓。以舍脂端正无双。故帝释纳之为妻也。瑜伽论言。修罗与天斗时。或断支节。或破其身。或复致死。若伤心断节。续还如故。若断其首。即便殒没。故诸天胜。入修罗宫。尽取其女。修罗胜。便至天宫。取其天酪美味。

　　【■补】天帝释发大愿。持般若波罗密。于虚空中。刀杖自然而下。修罗耳鼻手足。一时脱落。有师标言。又以手摇须弥山。动善见城。常释念般若。上天助之。修罗败入藕孔。

　　【□注】怕怖无极。净名疏二(十四)云。往昔嫉妒恼他。故常多怖畏。(文)猜忌。辅行二上(二十五)云。又嫉佛说法。佛为诸天。说四念处。彼阿修罗则说五念处。佛说三十七品。彼则说三十八品。常为曲心所覆。猜者。疑惧也。诗传云。以色为妒。以行为忌。害贤曰嫉。故知修罗嫉贤忌行。

　　【■记】此释怀猜忌心也。如婆沙言。彼修罗作是念。佛为我等说四念处。必为诸天说五念处。佛为我等说三十七。必为诸天说三十八助道法。以如是謟曲心所覆故。不能得正决定。是为怀猜忌心也。又有说。修罗疑佛助天。佛为说五众。谓有六众。不为说一众。佛为说四谛。谓有五谛。不为说一谛也。

　　【■备】节义云。五念等有二说。一。论中明魔现作佛。为四众说五念。三十八品。及修罗闻说四念。谓佛前为诸天说五念。为我等说四念。谓佛有偏曲。二修罗好胜。增如妄说也。

　　【□注】五常辅行一下(三)云。以慈育物为仁。以德推迁为义。进退合宜为礼。权奇超拔为智。言可反覆为信。内德具备。方成人道。慢强无德。判属修罗。又据善心。仍居下品。外扬五德。本在轻他(文)。

　　【■记】白虎通云。仁者。好生爱人也。义者。宜也。断决得中也。礼者。履也。履道成人也。智者。知也。于事见微知著也。信者。诚也。专一不移也。可反覆者。后可践其言也。慢强无德者。虽外行五常。意在轻他。无内德也。

　　【■备】有师标曰。论问阿修罗。与天不异。今何说善。下分为修罗果报。答。人能出家受戒。以至于道。修罗心多謟曲。以近道难。故在人下。辨讹曰。合宜宜字。准辅行应是仪字。否则犯于义者宜也之解。

　　【□注】十善。对十恶立。谓不杀等。又十。皆有止行二善。如不杀止善。放生是行善等。

　　<PIC>X57075301.gif</PIC>

　　【■记】夫十善对十恶立者。人能知恶招苦。必须息恶行善。方可来世致清升乐果。故十善对十恶立也。止行通称善者。善。以顺理为义。息倒归真。故曰顺理。止则息于重倒之恶。行则渐归圣道之善也。不净慈悲因缘等观。见藏教五停心中解。

　　△五人道。

　　五人道。四洲不同。谓东弗婆提。(寿二百五十岁)南阎浮提。(寿一百岁)西瞿耶尼。(寿五百岁)北郁单越。(寿一千岁。命无中夭。圣人不出其中。即八难之一)皆苦乐相间。在因之时。行五常五戒。五常者。仁义礼智信。五戒者。不杀。不盗。不邪淫。不妄语。不饮酒。行中品十善。感此道身。

　　【□注】辅行二上(二十六)云。梵语摩㝹赊。此云意。人中所作。皆先意思。易曰惟人为万物之灵。礼云。人者。天地之心。五行之端。此亦未知五道故也。婆沙云。五道多慢。莫过于人。又云。五道中能息意者。亦莫过人。(文)法苑云。人者。忍也。于世违顺。人能安忍。

　　【■记】婆沙言。昔王名顶生。王四天下。告诸众生。诸有所作。意当善思。善筹量。善忆念。众生如教。思量忆念。便能工巧作业。以所作先意思故。故名人为意。人为万物灵句。出尚书泰誓篇。易字误。人与天地合德。故曰天地之心。此以理言之也。端。履也。首也。人统五行之全。故曰五行之端。此以气言之也。儒典单就人论。故未知五道也。婆婆下。引释典解人。文曰五道中慢心多者。莫若人。故名人趣。乃至五道中能止息意。莫若人趣。以人能得解脱分善根。能亲近善知识等四法。亦能修行亲近善知识等。四法也。法苑曰。人者。忍也。谓于世间极苦。甘心(安忍)。

　　【□注】四洲。此世界下有三轮。下风。次水。上金轮。金轮之上。有九山八海。须弥居中。铁围在外。中绕须弥。有七金山。七香水海。第七山外。铁围之内。即第八咸海。东西南北有四大洲。四洲土轮。居金轮之上。于四洲边。复有二小洲。具如俱舍。

　　【■记】俱舍曰。安立器世界。风轮最居下。其量广无数。厚十六洛叉。次上水轮深。十一亿二万。下八洛叉水。余凝结成金。此水金轮广。径十二洛叉。三千四百半。周围此三倍。又言。中洲复有八。四洲边各二。又言。瞻部边二洲者。一遮末罗。二筏罗遮末罗。胜身边二洲者。一提诃。二毗提诃。牛货边二洲者。一舍𢮎。二嗢怛罗漫怛里拏。俱卢边二洲者。一矩拉婆。二憍拉婆。此一切洲。皆人所住。

　　【■补】十万为一洛叉。即亿也。俱舍言。第一须弥山。高广各八万由旬。须弥外第一香水海。横广八万由旬。第二双持山。高广各四万由旬。第二香水海。横广四万由旬。三持轴山。高广各二万由旬。四担木山。高广各一万由旬。五善见山。高广各五千由旬。六马耳山。高广各二千五百由旬。七障碍山。高广各一千二百五十由旬。第七香水海。横广一千二百五十由旬。八持地山。高广各六百二十五由旬。第八盐水海。三十二万二千由旬。中有四洲。第九小铁围山。高广各三百十二由旬。诸山入水皆八万由旬。住金轮上。诸海皆深八万由旬。准此。山海四洲可知矣。

　　【□注】弗婆提。翻胜身。

　　【■记】西域记云。东毗提诃洲。旧曰弗婆提。又曰弗于逮。讹也。此云胜。胜南洲故。又翻初。日初出处也。

　　【□注】阎浮提。亦云瞻部。无热池侧。有赡部林。树影高大。其果甘美。依树立名。此方无故不翻。西域记中。翻为秽树。

　　【■记】大论言。阎浮。树名。此洲上有此树林。林中有河。底有金沙。名阎浮檀金。以树故。名洲。此洲有五百小洲围绕。通名阎浮提。西域记言。南赡部旧日阎浮提。又曰剡浮洲。讹也。藏钞言。赡部。此土无相当。故不翻。唯西域记音中。翻为秽树。

　　【■补】非污秽之意。高荫一切。名秽。

　　【□注】瞿耶尼。翻牛货。俱舍钞云。劫初时。高树下有一宝牛。为货易故。

　　【■记】翻译名义云。牛货。亦番取与。藏疏言。以彼多牛。以牛为货也。西域记云西瞿陀尼洲。旧曰瞿那尼。又曰劬伽尼。讹也。节义引长阿含言。西瞿耶尼有大树。名斤提。树上有石牛幢。又以牛羊为货易。故注含二意。

　　【□注】郁单越。亦云俱卢。翻胜处。胜三洲故。俱舍颂云。赡部洲人量。三肘半四肘。(尺八)东西北洲人。倍倍增如次。(东洲八肘。西洲十六肘。北洲三十二肘)唯有北洲人。寿定一千岁。余三。且据极分为言。未必全尔。

　　【■记】翻译名义云。郁怛越。翻胜处。亦言胜生。于四洲中。有情处货。此最胜故。亦言高上。出余三方故。西域记云。北拘卢洲。旧言郁单越。又曰鸠楼。讹也。俱舍颂下。长行释言。赡部人。身多长三肘半。于中少分有长四肘。东洲八。西洲十六。北洲三十二。而一肘长一尺八寸。则南洲身量多有六尺三寸。少分有七尺二寸。东洲身量长有一丈四尺四寸。西洲人身量长有二丈八尺八寸。北洲人身量长有五丈七尺六寸。又颂四洲人寿量言。北洲定千岁。西东半半减。此洲寿不定。后十初叵量。谓后减至十岁。其劫初八万四千岁。又诸处有中夭。除北拘卢洲。则知北洲胜也。

　　【□注】圣人不出其中。不生于彼。而阐化非不居彼。准宝云经。颇罗堕。将弟子六百人住郁单越。八难。三途以为三。人中则有四。一盲聋喑哑。二世智辨聪。三佛前佛后。四北俱卢洲。天上一无想。或指长寿天。受此诸果报。不得于圣化。

　　【■记】此释八难也。若欲不受八难。须习四种轮摧。如成论明菩萨习四轮。摧八难。一生中国轮。摧灭三途。北洲。长寿天难。二修正愿轮。摧世智辨聪难。三植善因根轮摧盲声喑哑难。四近善人轮。摧佛前释后难。故无四轮。未免八难。而北俱卢乃其一也。净名疏。明二种八难。谓凡夫住事八难。二乘住理八难。事即界内八难。理乃界外八难。荆溪言。若欲略明。则有余涅槃中三十心人。为三恶道。住无我法。名为北洲。地前法爱。如长寿天。未有初地十种六根。名诸根不具。地前智浅。如世智辨聪。不穷中理。如佛前佛后。若实报土中。位位相望节节作之。此并障于中道理也。然此且说住事八难。

　　【□注】苦乐相间。辅行四上(九)云。若论果报。南洲为下下。若得值佛。南洲为上上。故大论六(十二)云。阎浮提以三事故。尚胜诸天。北洲不及。一能断淫欲。二识念力。三能精进勇猛。复有书般若。是故诸天下来听法。故大经云。下下因缘故生北洲。乃至上上因缘故生南洲。(文)妙玄六(二十九)云。四天下人。虽果报胜劣。俱有生老病死。同是轻报泥犁(文)。

　　【■记】教说三天下。三种胜南洲。一长寿。二色胜。三地胜。故南洲为下下。佛若出世。唯在南洲。东西但往不生。北洲不生亦不往。此指佛说。故论值佛。南洲为上上也。妙乐曰。佛者劫初无病。劫尽多病。长寿时乐。短寿时苦。东天下富而寿。西天下多珠宝牛羊。北天下无我无臣属。如此时处。不感佛出。八万岁时百年时。南天下人未见果而修因。故知佛出其地。故大论下。引证南洲为上。又教中明南洲有五种胜三天上。及他化天。一勇健。二正念。三佛生处。四修业地。五梵行。然不出大论三事也。大经曰。人业十善。复有四种。一者下。二者中。三者上。四者上上。下因缘故。生郁单越。中因缘故。生弗婆提。上因缘故。生瞿耶尼。上上因缘故。生阎浮提。疏言。十善有四报。在四洲。南洲年命果报最劣。乃下业之果。而言上上者。取修道行善边胜故。

　　【■补】能断淫欲。即梵行也。能得解脱达分。得正决定故。禅中四分。有退住进达。达者。于此定中发见思无漏。能到涅槃。念力。即正念也。谓笃信念力。不见果而能广修因故。三精进勇猛。即勇健也。有师标曰。念力。久远所作而能忆故。勇健。不见果而能广修因故。

　　【□注】五常五戒。常者不易。戒乃防非。仁则不杀。义则不盗。礼则不淫。信则不妄语。智则不饮酒。酒能昏性起过故也。

　　【■记】此释五常五戒也。初二句。明戒常义。次五句。明戒常合对。如提胃经中长者问佛。何故但说于五。不说四六。佛言。五者。是天地之根。太乙之初。神气之始。万物之祖。是故但五。又曰。五戒者。令成当来五体。顺世五常五德之法。愍伤不杀。曰仁。清察不盗。曰义。防害不淫。曰礼。持心禁酒。曰智。非法不言。曰信。此五不可造次而亏。不可须臾而废。君子奉之以立身。用之不暂弃。然是以五戒。顺世五常也。今乃以五常通于五戒。如天台大师言。仁慈矜养。不害于他。即不杀戒。义让推廉。抽己惠彼。是不盗戒。体制规矩。结发成亲。即不邪淫戒。智鉴明利。所为秉直。中当道理。即不饮酒戒。信契实录。诚节不欺。是不妄语戒也。末句。明酒起过。如梵网经言。酒生过失无量。若伸手过酒器与人饮酒者。五百世无手。大论开有三种。一谷酒。二果酒。三药酒。皆不得饮也。又问。出家禁饮。无待论矣。汉书言酒者。天之美禄。所以颐养天下。享祀祈求。扶衰养疾。故有国家者。以酒合欢。以酒成礼。云何世间而得禁饮耶。答。夏禹以前。不闻有酒。唐虞之治。礼备乐和。酒之可戒亦明甚矣。又何论焉。又问。大师戒经疏开不为过患者。何也。答。此正明免于过患者难也。诚使百拜。而祸不侵。无量。而乱不及。文忠。终身不醉。思远。醉胜醒人。能如是者。疏文许开。意有在焉。如其不能。禁绝为上。

　　【□注】又五戒。四性一遮。酒乃遮制。余性是恶。大小乘禁戒。此为根本。止观四(二)云。性戒者。莫问受与不受。犯即是罪。受与不受。持即是善。若受戒。持生福。犯获罪。不受。无福。不受。犯。无罪。(文)辅行四上(三)云。所言性者。即旧戒也。不待佛制。性是善恶。故名为性。又云。五戒者。四性一遮。故俱舍云。遮中唯离酒。为护余律仪。若论制已。性上更加一个制罪。(文)性戒。轮王亦用。遮戒如来所制。五戒十善。开合之异。身三。可见。不妄语。则摄口业四种。酒防意地。则摄意三。

　　【■记】此明五戒四性一遮者。如报恩经曰。优婆塞五戒。四是实罪。饮酒一戒。是遮罪。同结为五戒者。以饮酒是放逸之本。能犯四戒故。如迦叶佛时。有优婆塞。以饮酒故。邪淫他妇。盗杀他鸡。人问。何故尔。答言。不作。以酒乱故。一时能破四戒。虽非实罪。与实罪同也。大小乘戒根本者。法界次第言。犯五戒者。则破五分法身。及一切佛法。以五戒是大小乘尸罗根本。若犯五戒。则不得更受大小乘戒。若能坚持。则是五大施也。止观下。明性受二戒持犯罪福有异。性戒者下。辅行云。料简三学无作有无。初戒无作者。性戒不受。故无无作。若受戒下。辅行言。明受得戒。即有无作故。性罪之上。加违无作出家等戒。无作别生。受得戒已。感发无作。是故持则福等虚空。破乃随破一支一境。举持劝受。加罪遮违。况犯已法除。复本清净。是为受得之戒。与性戒有异。故辅行云。如伐草害畜。俱有违制之罪。作单提悔。二遮俱灭。然于害畜。仍有性愆。故引大论解言。违无作罪同灭。而偿命犹在。是为性受有异也。俱舍下。文言。诸饮酒者。心多纵逸。不能守护诸余律仪。故为护余。令离饮酒也。制已加一制罪者。如大论引经云佛言。若出家人。犯欲则弃。是比丘自誓而犯。是一罪。知佛所制。故而违犯。是二罪是也。性戒下。光明句言。开五戒。出十善。十善是旧法。轮王亦用。亦名性罪。性罪。都是一切罪之根本。则知性戒通为所用也。律明诸余比丘。犯种种罪。如来一一遮制。如礼乐。自天子出。故知遮戒局在如来所制也。末二行。明戒善开合之异。如光明文句云。五戒对十善。杀盗淫。是身三。妄语。摄口四。饮酒。摄意三。俗不能护口。略制一妄语。释论言。说重者是妄语。则已摄三。饮酒。是邪命自活。增益恚痴。出世以智慧为首。生死以三毒为根。若能禁酒。是防止意地三毒。长养出世智慧也。

　　【■备】九山八海形状。及下天道略知而已。故不广录。统纪有三千大千图。须者往检。

　　△六天道二。初总判。

　　六天道。二十八天不同(欲界六天。色界十八天。无色界四天)。

　　【□注】辅行二上(廿六)云。今释典中。所言天者。亦名最胜。亦名光明。(文)文句四末云。天者。天然自然。乐胜身胜(文)。

　　【■记】婆沙言。诸趣中胜故。谓有胜乐。胜吉。善胜。身胜。形体胜。有如是等胜。故名为天。又曰。有说诸天无昼夜。常以光明自照。故曰天趣也。文句下。如正理言。天者。威德特尊。神用自在。又别行钞言。天者名无愁恼。常受快乐故。

　　【□注】二十八天不同。举竖包横也。若统论一佛化境。则有三千大千世界。

　　【■记】若以横论。则欲界忉利一天。即有三十三天。今以竖论也。

　　(三千者。小千。中千。大千也。二禅统一小千。三禅统一中千。四禅统一大千。三千是总。大千是别。总别双举。以别显总也)。

　　【■记】或问金光明经。说诸人王。手擎香炉。供养经时。其香遍布。于一念顷。遍至三千大千世界。百亿日月。乃至百亿非非想天。则大千直至有顶天。今何言四禅统一大千耶。今答。所以尔者。为与长阿含十八。杂阿含十六。正理三十一。及瑜伽。智论。杂集显扬。同意故也。况有云。显扬第一。明三千世界。三灾所坏。故此以四禅统大千也。

　　【□注】俱舍颂云。四大洲日月。苏迷卢欲天。梵世各一千。名一小千界。此小千千倍。说名一中千。此千倍大千。皆同一成坏。(谓一千四洲。一千日月。一千须弥。一千六欲天。一千初禅天。总名小千世界。一千个小千世界。名中千世界。一千个中千世界。名大千世界)。

　　【■记】此段原注。正释前七句颂。而与俱舍长行释颂同。

　　(小千为一二禅所覆。中千为一三禅所覆。大千为一四禅所覆。例此。应云千个初禅为小千。千个二禅为中千。千个三禅为大千。小千如千钱。中千如千贯。大千如千个千贯)。

　　【■记】此段原注准例举譬论释俱舍言。此文易了。总以喻显也。

　　(然以十万为亿。则大千有万亿日月而光明经云。百亿日月。乃至百亿非非想天等者。盖亿有四种。一。十万为亿。中千有十亿。大千万亿。二。百万为亿中千有一亿。大千有千亿。三。千万为亿。大千则有百亿。光明据此数也。四。万万为亿。大千世界但有十亿。又复四禅非想唯一。亦言百亿者。光明记五七云。以下望上言之耳。又恐翻译之讹也。以义净重翻。则无百亿非想之言)。

　　【■记】此段原解。释违光明经云。若据俱舍释违。则言大千有万亿日月。光明经云。大千百亿日月者。盖此方黄帝算法。数有三等。谓上中下也。下等数法。十十变之。中等百百变之。上等倍倍变之。今此三千。若以小数。计有万亿。若以中数。计从千百已上。百变之。则有百亿也。故华严钞云。若以小数者。小数则下等。十十变也。谓十小千为万。百小千为亿。千小千为中千。已有十亿。更一千中千。为一大千。一千中千。即为千个十亿。故为万亿。若约中数者。谓从千已上。方百百变之。谓百小千。方为一万。千个小千为中千。方是十万。十个中千。始为百万。方是一亿。既十中千为一亿。若千个中千。则有百亿。故知论约下等小数。而言万亿。经据中数。故言百亿日月等。

　　【■补】以下望上言者。因下初禅。有百亿须弥等。望上四禅非非想。亦带言百亿也。

　　(又瑞应经云。三千日月。万二千天地之中央者。万即大千谓万亿。二千。即中千小千也。盖言佛生迦维卫国。是三千世界之中央也)。

　　【■记】万即大千下。释明瑞应经文。

　　(须知成住坏空。各二十劫。为一大劫。一增一减。为一小劫。于住劫中二十增减。每一增减。有小三灾。坏于有情住劫尽时。乃有大三灾。坏于世界。经二十劫。空劫成劫。各二十劫。并约住劫数量而论)。

　　【■记】此释第八句颂。

　　【■补】成住坏空。大中小劫。大小三灾。统纪详载。

　　【■备】辨讹云。小三灾坏有情。在住劫论。坏劫中云。十九劫坏有情。乃是空有情也。

　　【□注】业道增寿减。至十三灾现。刀疾饥如次。七日月年止。

　　【■记】此明三小灾起。而此一颂。出论第十二卷十一纸。论释言。从诸有情。起虚诳语。诸恶业道。后后转增。故此洲人。寿量渐减。乃至极于十岁。小三灾现。故诸灾患。二法为本。一耽美食。二性懒惰。此小三灾。中劫末起。三灾者。一刀兵。二疾疫。三饥馑。谓中劫末。十岁时人。为非法贪。染污相续。不平等爱。映蔽其心。邪法萦缠。嗔毒增上。相见便起。猛利害心。如猎师见禽兽。随手所执。皆成利刀。各骋凶狂。互相残害。故说刀兵。又中劫末。十岁时人。由具如前诸过失故。非人吐毒。疾疫流行。遇辙命终。难可救疗。故说疾疫。又中劫末。十岁时人。亦具如前诸过失故。天龙忿责。不降甘雨。由是世间久遭饥馑。多分命终。故说由饥馑故。便有聚集白骨运筹。由二种因。名有聚集。一人聚集。谓彼时人。由极饥羸。聚集而死。二种聚集。谓彼时人。为益后人。辍其所食。置于小箧。拟为种子。故饥馑时。名为聚集。言有白骨。亦有二因。一。谓彼时人身形枯燥。命终未久。白骨便现。二。饥荒所逼。聚集白骨。煎汁饮之。有运筹言。亦二因故。一由粮少。行筹食之。谓一家中。从长至幼。随筹至日。得少粗食。二谓以筹挑故场。得少榖粒。多用水煎。分共饮之。以济余命。然教中说。若人能一昼夜。持不杀戒。未来决定。不逢刀兵灾起。若能以一诃梨怛鸡。即呵梨勒果。此言天主持来。起殷净心。奉施僧众。当来决定不逢疾疫灾起。若能以一抟食。起殷净心。奉施僧众。当来决定不逢饥馑灾起。此小三灾。各经几时。刀兵。唯七日夜。疾疫。七月七日。饥馑。七年七月七日。度此便止。人寿渐增。东西二洲。无根本三灾。有相似灾起。谓嗔恚增盛。似刀兵。身力羸劣。似疾疫。数加饥渴。似饥馑。北洲总无。前说火灾焚烧大千世界。余二灾亦尔。

　　(据瑜伽论。人寿减至三十岁。饥馑灾起。七年七月七日止。减至二十岁时。疾疫灾起。七月七日止。减至十岁时。刀兵灾起。七日七夜止。今俱舍云。至十三灾现者。乃据减劫之极为言也。故自十岁返次送对。则十岁刀兵。乃对七日。二十岁时。疾疫。乃对七月。三十岁时饥馑。乃对七年。则与瑜伽初无异也)。

　　【■记】此会释二论。对次异同。

　　(垂裕记十（十二）引什师云。婆须密。从忉天下生王家作太子。化众人言。我等祖父。寿命极长。以今瞋恚无慧故。至此短寿。是故汝等当行慈心。众人从命。恶心渐薄。此后生子。寿二十岁。如是展转增至八万四千岁也。（文）论增则子年倍父年。则自十岁。增至八万四千岁。论减。则百年减一年。则自八万四千岁。减至十岁。故一增一减。为一小劫)。

　　【■记】此示名小劫。然此一增一减。亦名一辘轳劫。

　　【■备】辨讹云。子年倍父句。或生人倍于父年。取其为信。未必人人如此也。百年减一之言。未详出处。阿含云子年倍父年。增既倍倍而增。减亦半半而减。虽如此言。亦非顿增顿减。如今人寿。较古渐减。故据理以渐增渐减为是。达者详之。

　　【□注】三灾水火风。上三定为顶。

　　【■记】此颂明大三灾起。今明三灾顶处。

　　(二禅。为火灾顶。三禅。为火灾顶。四禅。为风灾顶)。

　　【■记】更不过上。故三皆顶。

　　【□注】如次内灾等。四无不动故(初禅内有觉观。能烧恼心。等外火灾。二禅内有喜受。与轻安俱。润身如水。故遍身粗重。等外水灾。三禅内有动息。息亦是风。等外风灾。四禅无内患。故亦无外灾)。

　　【■记】此二句颂。通明四禅有灾无灾之所以也。此释与论。辞异意同。以论释下三定。先有征云。何缘下三定。遭水火风灾。初二三定中。内灾等彼故。又论称初静虑等。此称初禅等。又论称寻伺。此称觉观。是辞异意同也。又论云。何缘不立地亦为灾。以器世间即是地故。但可火等与地相违。不可说言地还违地。今注中无此征释也。论释第四定。亦先征言。第四静虑。何缘无外灾。彼无外灾。离内灾故。由是佛说彼名不动。内外三灾所不及故。有说彼地。有净居天。故彼不遭诸灾所害。由彼不可。生无色天。亦复不应。更往余处。是则与今注辞义。详略有异也。

　　【■备】辨讹云。准俱舍论遍身粗重下。有由此皆除一句。当注其下。方可销文。否则遍身句。亦不必引。

　　【□注】然彼器非常。情俱生灭故(彼器。即依报。虽云不动。非是常住不坏之法。情即有情正报。彼天宫殿。情生则生。情灭则灭)。

　　【■记】此二句颂。单明第四禅非常住不动也。此释与论意同。以论文言。若尔。彼地器应是常。不尔。与有情俱生俱灭故。谓彼天处。无总地形。但如众星。居处各别。有情于生时死时。所住天宫。随起随灭。是故彼器。体非常住。虽云不动者。以论释有言。由此佛说。彼名不动。内外三灾。所不及故。然非是常住不坏之不动也。

　　【□注】要七火一水。七火水后风(初禅以下。七经火灾。是则七番成住坏空。当七大劫。第八水灾。齐于二禅。又一番成坏。当八大劫。如是初禅已下。七七四十九火。二禅已下。七番水灾。成五十六劫。初禅已下。又七火灾。当六十三劫。六十四劫。风灾坏至三禅也。又火灾兴。由七日并现。劫第未坏时。六日隐在双持山下。世界坏时。后六日渐出。水灾起时。由雨霖注。风灾生时。由风相击。从下风轮。有猛风起。又业力尽随处生风)。

　　【■记】此释颂与论互有详略。论言。所说三灾。云何次第。要先无间。起七火灾。其次定应一水灾起。此后无间。复七火灾。度七火灾。还有一水。乃至满七水灾。复七火灾。此第八番。即风灾起。如是总有八七火灾。一七水灾。一风灾起。何缘如是。由彼有情。修习定因。于上渐胜。故感身寿渐长。初禅寿一大劫。二禅第三天八劫。三禅第三天六十四劫。由是所居亦渐久住。是论释详。而注略也。七日并现者。如七日喻经言。佛告诸比丘。一切有为法。无常变异。皆归磨灭。劫欲尽时。大旱积久。草木皆焦。第二日出。诸小流水皆竭。第三日出。大河亦涸。第四日出。阎浮提中。四大河。及阿那婆达多池。皆亦空竭。第五日出。大海干涸。第六日出。大地须弥山等。皆悉烟出。如陶烧器。第七日出。悉皆炽然。无复烟气。地及须弥。乃至梵天。火皆然满。故俱舍言。此大三灾。逼有情类。令舍下地。集上天中。初火灾兴。由七日现。次水灾起。由雨霖霪。后风灾生。由风相击。此三灾力。坏器世间。乃至微尘。亦无余在。又复应知。三灾既由众生。嗜饮食。好懒惰所致。则僧伽蓝中。当以佛法住持。方能佛法久住。若以衣食而住。则令灾起法灭。吾人安忍法灭。悠扬嗜味。坐待三灾耶。

　　【■备】天溪问答中。问。六日隐双持。何以不坏双持。答。当约众生业力判之。六日不坏双持。乃众生业力未尽也。

　　△二别显三。初欲界。

　　初欲界六天者。一四天王天(居须弥山腹)二忉利天(居须弥山顶。自有三十三天。已上二天。单修上品十善。得生其中)。

　　【■备】补遗曰。正法念经言。第一善法堂天。即帝释。二住峰天。三山顶。四善见城。五钵秘地。六住俱吒。七杂殿。八欢喜园。九光明。十波利树。十一险岸。十二杂险岸。十三摩尼藏。十四旋行地。十五密殿。十六鬘影处。十七柔软地。十八杂庄严。十九如意地。二十微细行。二十一歌音乐。二十二威德轮。二十三月行。二十四婆利。二十五速行。二十六影照。二十七智慧。二十八众分。二十九住轮。三十上行。三十一威德颜。三十二威德炎轮。三十三清净天。

　　三夜摩天。四兜率天。五化乐天。六他化自在天(已上四天空居。修上品十善。兼坐未到定。得生其中)。

　　【□注】俱舍颂云。六受欲交抱。执手笑视淫。初如五至十。色圆满有衣(辅行六上二云。地居形交。忉利以风为事。夜摩抱持。兜率执手。化乐视笑。他化但视文)。

　　【■记】六天有欲。为欲界。此释颂前两句受欲事也。

　　(六欲天化生时。四天王天。如五岁儿。乃至他化。如十岁儿。后则渐长。如其身量。色界初生。身量即成。且具天衣。如梵众生初生。长半由旬)。

　　【■记】此释颂后两句。初生身量。总上所释与论辞语详略有异。以论释言。唯六欲天。受妙欲境。于中初四天王。二忉利天。依地居之天。彤交成淫。与人无别。然风气泄。热恼便除。非如人间。有余不净夜摩天众。才抱成淫。睹史多天。但由执手。乐变化天。唯相向笑。他化自在。相视成淫。世施设中。说相抱等。但为显彼。时量差别。以上诸天。欲境转妙。贪心转捷。故使之然。随彼诸天男女膝上。有童男童女化生。即说为彼天所生男女。次二句。明生天众身量。又释曰。且六欲诸天。初生如次。如五六七八九十岁人。生已身形。速得成满。色相天众。于初生时。身量周圆。具妙衣服。一切天众。皆作圣言。谓同中印土也。

　　【■备】节义言。诸天皆从父母膝上生。或父母卧处生。于女天膝卧处生。只一母。男天膝卧处生。则一父。又源洪师曰。六欲诸天。皆有莲池。凡诸天配夫妇已。共游莲池。见华乳生。男女共摸捏此乳。令乳得阴阳之气。内孕天形。月满华开。形相具足。譬如卵生。要藉父母暖气而成。不同佛国莲华化生也。

　　【□注】四天王天。东方提头赖吒天王。此云持国。护持国土故。居黄金埵。领乾达婆。富单那。南方毗留勒叉天王。此云增长。令他善根增长故。居琉璃埵。领鸠槃茶。薜荔多。王有九十一子。如灵感传。西方毗留博叉天王。此云广目。亦云非好报。亦云杂语。能作种种语故。居白银埵。领毗舍阇。毒龙等。北方毗沙门天王。此云多闻。福德之名。闻四方故。居水晶埵。领夜叉。罗刹。诸处建立天王堂。事见唐天宝元年。如僧史略。

　　【■记】翻译名义言。提多罗咤。翻治国。主乾闼婆。及毗舍阇。乾闼婆。天主幢倒乐神。毗舍阇。啖精气鬼。亦名颠狂鬼。光明疏言。上升之元首。下界之初天。王名提头赖吒。此言持国。又翻安民。毗流离。翻增长。主鸠槃茶。及薜荔多。鸠槃茶。旧曰冬瓜。阴如冬瓜。行置肩上。坐便踞之。薜荔多。言祖父。饿鬼劣者也。光明疏言。王名毗留勒叉。翻免离。今注言王有九十一子。如灵感传者。未详。毗流波叉。翻杂语。主诸龙。及富楼多那。即富单罗。此言臭饿鬼。主热病。光明疏曰。王名毗留博叉。翻非好报。又翻恶眼。亦翻广目。鞞沙门。翻多闻。主夜叉。及罗刹。夜叉。翻勇健。又翻轻疾。飞空捷疾故。罗刹。翻暴恶。又言可畏。乃食人之鬼。光明疏曰。王名毗沙门。索隐言。福德之名。闻四方故。亦翻普闻。佛合掌擎古佛舍利塔。僧史略曰。唐天宝元年。西番五国来冠安西。二月十一日。奏请兵解援。发师万里。累月方到。近臣奏。且诏不空三藏入内持念。玄宗秉香炉。不空诵仁王护国陀罗尼。方二七遍。帝忽见神人五百员。带甲荷戈。立在殿前。帝问。不空对曰。此毗沙门天王。第二子独健。副殿下心。往救安西。其年四月奏。报二月十一日巳时。城东北三十里。云雾冥晦中。有神可长丈余。皆披金甲。至酉时鼓角大鸣。地动山摇。经二日。番寇奔溃。斯须。城楼上有光明。天王现形。怒视蕃师。谨绘图像。随表进呈。帝敕诸道州府城楼。于西北隅。居置天王形像。此四天王。居须弥腹者是。

　　【■补】大论曰。护世四王。各有九十一子。具大威德。皆名曰帝。能护十方。土地城郭。一切鬼神。皆属四王。

　　【■备】记引持国天王。所主毗舍阇。与注不同。

　　【□注】俱舍颂云。妙高层有四。相去各十千(梵语苏迷卢。亦云须弥。此云妙高妙。谓四宝所成。高谓出众山表。始从水际。至山半腹。分为四级。相去各十千由旬)。

　　【■记】此释与论同。论言。苏迷卢山。有四层级。始从水际尽第一层。相去十千逾缮那量。如是乃至从第三至第四层。亦十千量。

　　【□注】旁出十六千。八四二千量(此横广也。旁即是横最下一层。广十六千逾缮那。第二层八千。第三层四千。第四层二千也)。

　　【■记】此释亦与论同。论言。此四层级。从妙高出。旁出围绕。尽其下半最初级出十六千。第二第三第四级。如其次第八四二千也。

　　【□注】坚首及持鬘。恒憍大王众。如次居四级(坚首等三。皆药叉众。大王。即四天王。坚首。最下级。乃至四王。居最上级)。

　　【■记】此明王众居四级也。注释与论。详略之异。以论□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□未有三光。众生福力。感乱风。吹火精。黄金精。二宝作日。日天子所居城郭七重。东西二千里。南北高下亦然。周围八千里。又乱风吹琉璃白银二宝作月。月天子所居宫城七重。东西一千九百六十里。南北高下亦然。周围七千八百四十里。皆大风持。犹如浮云。右转而行。五风者。持。谓有力。能护持宫殿。养。谓能保养宫殿。受。谓含容宫殿转。谓转日月。调。谓调日月寒暑。然此注中五风。名与长阿含。有同有异。经言。又为五风所持。自然运转。一持风。二住风。三动风。四转风。五行风。同异可见也。齐双持山顶者。如长阿含及楼炭经。皆曰日月天子之果报。与四王同。又楞严明四天王。胜藏宝殿。居日月宫。故知日月宫城。高齐双持山也。旋环须弥腹。照四天下者。若据张衡浑天图。则言日如鸡子黄。天如鸡子白。日从东出。渐渐西没。复从土下。入地东出。绕天地转。故言日出扶桑。日入蒙汜。如此方所论。乃以日月竖行也。今是旋绕山腹。周围照四天下也。须弥七金及铁围山下。明九山高广数量。如俱舍颂曰。苏迷卢处中。谓苏。即妙也。迷卢。即高也。次逾健达罗。翻双持。以山顶有二道脊。山能持此故名也。伊沙陀罗山。翻持轴。山峰上耸。犹如车轴。山顶持故。竭地洛迦山。俱舍疏曰。此即西方树名。大疏但依状翻。不出其名。颂疏言。此方亦有名担木山。山上宝树。形似彼故。苏达梨舍那。翻善见。见者称善故。额湿嚩羯拏。翻马耳。山形似彼故。毗那怛迦山。翻象鼻。山形似彼故。尼民达罗山。俱舍疏曰。鱼名也。其鱼嘴尖。山形似故。华严音义言。此言持边山也。七金外边。围绕余六山故。于大洲等外。有铁轮围山。前七金所成。苏迷卢四宝。入水皆八万。妙高出亦然。余八半半减。广皆等高量。是也。末二句。明日月宫城广量。旧曰。日形纵广五十由旬。月形四十九由旬者。乃准楼炭经也。星最小者。一俱卢舍。最大者。十六逾缮那。

　　【□注】俱舍颂云。夜半日没中。日出四洲等。

　　【■记】此二句颂。明日月出没也。

　　(辅行引长阿含二十二云。郁单起夜半。弗婆提日没。阎浮提日中。瞿耶尼日出。经文次第四方遍转而说。彼经又云。阎浮提为东。弗于逮为西。乃至单越为西。于逮为东。以由日月转故。皆谓日出处为东（文）)。

　　【■记】此段原注。引经释颂。于中更引经明四洲互为四方。今记本论释言。日轮下面。颇胝迦宝火珠所成。能热能照。月轮下面。颇胝迦宝水珠所成。能冷能照。随有情业。增上所生。能于根身果华稼穑药草等物。如其所应。为益为损。唯一日月。普于四洲。作所作事。一日所作事。为四洲同时不。不尔。云何北洲夜半。东洲日没。南洲日中。西洲日出。此四时等。余例应知。日行北洲。路有差别。故令昼夜。有增有减。

　　【□注】近日自影覆。故见月轮缺(如新月则西近于日。自影覆东。故见东缺。残月则东近于日。自影覆西。故见西缺)。

　　【■记】此颂明月之盈亏也。注与俱舍释同。论言。世施设中。作如是释。以月宫殿。行近日轮。月被日轮光所侵照。余边发影。自覆月轮。令于尔时。见不圆满也。

　　【■补】近日自影覆句。依会玄引俱舍。则言近日日影覆。以日行稍疾。月行稍迟。行度有异。如月尽时渐近日轮。日光赫奕发辉照彼。映夺不现。乃至对照。或照须弥。不被照时。即全体现也。长阿含言。其城方正。一千九百六十里。高下亦尔。遥看似圆。而实方正。然教中多说。不能具记。即近日自影覆。亦有多说。有言自影者。以月原黑。假日光而明。故月西近日。西边则明。而东边月自影本黑。故不明也。又言。假如月西行近日。则月本低日一由旬。而彼日光照之。故自影则落东边也。如人立日中。日若在东。则影落西也。

　　【□注】忉利。此云。三十三。山顶四角。各有八宫。中帝释殿。昔世三十三人。天帝为主。于摩竭陀国修胜业故。故同生此。

　　【■补】大论曰。昔婆罗门。姓憍尸迦。与三十二人。共修福德。命终。皆生须弥山顶。憍尸迦为天主。三十二为辅臣。

　　【■记】又净名疏言。若此间帝释。是昔迦叶佛灭后。有一女人。发心修塔。复有三十二人。发心助修。修塔功德。报为忉利天主。而助修者。报作辅臣。合为三十三天也。

　　【□注】俱舍颂云。妙高顶八万。(经过八万逾缮那)三十三天居。

　　【■记】此下四颂。明忉利境。论释言。三十三天。住迷卢顶。其顶四面。各八十千。与下四边。其量无别。有余师说。周八十千者。别说四边。各唯二万也。

　　【□注】四角有四峰。金刚手所住(有药义神。名金刚手。执金刚杵。止住其中。护诸天故)。

　　【■记】又论言。山顶四角。各有一峰。其高广量。各有五百由旬也。

　　【□注】中宫名善见(见者称善故)。

　　【■记】此颂帝释宫。又论兼释其量曰。于山顶中有宫名善见。面二千半也。

　　【□注】周万逾缮那。高一半金城(善见外墙。以金为之。高一由旬半。城有千门)。

　　【■记】此颂明宫城。高广形量。小注详于释论。

　　【□注】杂饰地柔软。中有殊胜殿。周千逾缮那。

　　【■记】此颂明城内地殿周量。论释云。其地平坦。真金所成。俱用百一杂宝严饰。地触柔软。如妒罗绵。于践蹑时。随足高下。是天帝释。所都之大城也。于其城中。有殊胜殿。乃诸天朝会之所。如王家之太极殿。名为殊胜者。以其种种妙宝。具足严饰。蔽余天宫。故名殊胜也。面二百五十由旬。故云周千也。是明城中诸可爱事也。

　　【□注】外四苑庄严。众车粗杂喜(城外四苑。一。众车苑。随天福力。种种车现。二。粗恶苑。粗涩战器。天欲战时。刀杖等现。三。杂林苑。杂受欲乐故。四。喜林苑。极妙之境。观者无厌名曰喜林也)。

　　【■记】注释与论互详。论云。城外四面。有四苑庄严。是彼诸天共游戏处。一众车苑。在东门外。二粗恶苑。在南六外。三杂林苑。在西门外。四喜林苑。在北门外。四苑周正。各一由旬。此为外饰庄严大城也。

　　【□注】妙池居四方。相去各二十(苑边有池。去苑各二十由旬)。

　　【■记】此二句颂池也。如论云。四苑四边。有四妙池。中间各去苑二十逾缮那。是彼诸天。共游戏处。诸天于彼。角胜欢娱。有说地者。恐误。

　　【□注】东北圆生树(城外东北。树名圆生。挺叶开华。妙香芬馥。顺风遍满百逾缮那。逆风犹遍五十逾缮那)。

　　【■记】此注释颂望论为略。以论释云。城外东北。有圆生树。是三十三天。受欲乐胜所。耸干上升。枝条旁布。广高量等。百逾缮那。挺叶开华妙香芬馥。顺风熏满。百逾缮那。若逆风时。犹遍五十。有余师云。香无逆熏。义依不越树界。故说逆熏。理实圆生。有如是德。所流香气。能逆风熏。虽风力所遏。然能相续。流趣余方。渐劣渐微。近处便歇。非能远至。如顺风吹。转至余方。为但风熏。别生香气。此义无定。诸师俱许无失。若尔。何故薄伽梵言。华香不能逆风熏。根茎等香亦复尔。善上功德香芬馥。逆风流美遍诸方。据人间香。故作是说。

　　【□注】西南善法堂。(三十三天。时集于彼。议论如法不如法事)单修上品十善。(拣夜摩已上。兼修定故)夜摩此翻善时。亦名时分。时时唱快乐故。

　　【■记】夜摩。新云须𦦨摩。此翻善时分。时时唱乐故。大集云。此天用莲华开合。以明时分。又云。赤莲开为昼。白莲开为夜。以日光不及。故云善时。

　　【□注】兜率。此云妙足。新云睹史陀。此云知足。于五欲境。知止足故。

　　【■记】兜率。内院菩萨居。外院天人居。又佛地论。名喜足。最后身菩萨。于中教化。多修喜足也。

　　【□注】化乐。于境变化。自娱乐故。

　　【■记】化乐。自化五尘。而娱乐。楞严名乐变化。变。谓转变。转粗为妙。化。谓化现。无而忽有。此天娱乐时。自以神力福力。变现种种妙欲娱乐也。

　　【□注】他化自在。欲得境时。余天为化。假他所作。以成己乐。即魔王也。净名云。多是不思议解脱菩萨。住赤色三昧。不取不舍。应为魔王(文)。

　　【■记】大论云。夺他所化。而自娱乐。名他化自在。亦名化应声天。是欲界顶天。假他所化。以成自乐。即魔王也。魔王者。大经疏曰。魔名杀者。波旬名为恶中之恶。住欲天顶。为欲界主也。净名经云。十方无量阿僧祇世界中。作魔王者。多是住不可思议解脱菩萨。以方便力故。教化众生。现作魔王。赤色三昧者。大经明二十五王三昧。破二十五有。得赤色三昧。以破他化自在天有。故也。

　　【■备】辨讹曰。当知他化。为欲界天主。与佛有违。故称魔王。大集经中魔王。别有一天。住他化上。非他化即魔王天也。

　　【□注】未到定。未入根本禅也。止观九(四)云。住欲界定。从是心后。泯然一转。虚豁不见欲界定中身首衣服床铺。犹如虚空。冏冏安隐。身是事障。事障未来。障去身空。未来得发。是名未到定相。(文)然生上四天。自是欲界定力。令从欲天极处为言。云未到定。不必四天皆尔。

　　【■补】此释未到定也。初句。直释定名。谓初禅已上。为根本也。止观下。证释定相。谓端身正坐。调和气息。泯然澄静。身如云影。虚豁清净。乃至犹见有身心之相。是欲界定。若住欲界定。数息为观。以定散乱。从是定心后工夫更进。凝然湛寂。泯然一转。以有相转成无相。忽然虚豁。不见欲界定中身首床服。如太虚空。冏。音迥。光明也。安隐者。以烦恼性障犹在。而事障已空故也。事障未来者。谓能障未来禅定也。又事障者。欲界身首等为能障。未到定禅为所障。今障去身空。欲界垢染色境俱空。未来禅定得发。性障犹在。未入初禅。名未到定相。由其未入根本。名未到定。欲天极处。指他化言。

　　【□注】俱舍颂云。欲天俱卢舍。四分一一增(四分之一。即半里也。初四天王长半里。上五并半里论增)。

　　【■记】此颂明欲天身量也。论释言。欲界六天。最下身量。一俱卢舍。分为四分之一。如是后后。一一分增。至第六天。一俱卢舍半。是也。

　　【□注】人间五十年。下天一昼夜。承斯寿五百。上五倍倍增(四天王寿五百岁。以人间五十年为一日。忉利千岁。以人间百年为一日。乃至他化十六千岁。以人间千六百年为一日)。

　　【■记】此明寿量。论详释曰。人间五十岁。为六天中最下天一昼夜。承斯昼夜。三十日为月。十二月为岁。彼寿五百年。上五欲天。渐俱增倍。谓人百岁。为第二天一昼夜。承斯昼夜。成月及年。彼寿千岁。夜摩等四。如次。如人二四八百千六百岁。为一昼夜。承斯昼夜成月及年。如次彼寿。二四八千万六千岁。双持已上。日月并无。依华开合建立昼夜。如拘勿头。钵特摩等。又依诸鸟鸣静差别。或依天众窹𥧌不同。依自身光明。成外光明事。

　　【□注】法华文句(二十九)云。三光天子。是帝释内臣。如卿相。四王是外臣。如武将。(文)又帝释为地居天主。魔王为六欲天主。虽主欲界。帝释四王。欲行佛法。魔不得制。如感通传。

　　【■记】此分欲界有二天主也。虽魔王所主界宽。帝释所主界局。而帝释四王欲行佛法。魔王终不得制也。如感通传。天人费氏言。一王有八将军。四王三十二将。周四天下。往还护助诸出家人。四天下中。北天一洲。少有佛法。余三天下。佛法大宏。然出家人。多犯禁戒。少有如法。东西天下。少有黠慧。烦恼难化。南洲虽多犯罪。化令从善。心易调伏。佛临涅槃。亲受付嘱令护。不使魔挠。若不守护。如是破戒。谁有行我之法教者。故佛垂诚。不敢不行。虽见毁禁。悯而护之。见行一善。万过不咎。事等忘瑕。不存往失。韦将军。最存宏护。多有魔王子女。轻弄比丘。道力微者。并为惑乱。将军恓惶奔赴。应机翦除。故有事至四王所时。王见皆起。谓韦将军修童贞行。护正法教。是故魔王不能得制也。

　　天台四教仪注汇补辅宏记卷三之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷四之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱六庵较订

　　天台嫡裔比丘谛闲编科参梓

　　△二色界。

　　次色界十八天。分为四禅。初禅三天。(梵众梵辅大梵)二禅三天。(少光无量光光音)三禅三天。(少净无量净遍净)四禅九天(无云福生广果已上三天凡夫住处修上品十善坐禅者得生其中。无想天外道所居。无烦无热善见善现色究竟。已上五天第三果居处。上之一十八天离欲粗散。未出色笼。故名色界。坐得禅定。故得禅名)。

　　此段小注。略显四禅九天。内外凡圣差降不同。并结界禅二名所以也。

　　【□注】妙玄云。正报之身。是清净色。非如欲界垢染色也。十八天。此准上座部立。

　　【■记】此指部释十八天总名也。言上座者。五分律云。上更无人。名上座。毗尼母云。从无夏至九夏。名下座。自十夏至十九夏。名中座。二十夏至四十夏。名上座。

　　【□注】若萨婆多宗。唯立十六天。以梵辅大梵合为一。无别处故。无想广果合为一。身寿同故。若经部宗(佛灭后四百年初。从一切有部复出一部。名为经部。立义准经。不依律论)立十七天。梵辅大梵身量别故。

　　【■记】此示余部。所立天数不同。梵语萨婆多。此云一切有。于佛灭后。四百余年。上座部中。因诤论事。立异部。名萨婆多。彼云。即梵辅天处。有高台阁。名大梵天。如世尊处座。四众围绕。故曰无别处也。故俱舍云。梵王。梵辅。同一天故。辅行云。依有宗。但十六处初禅中。高胜处名梵王。不别立也。无想广果合一者。准瑜伽论。亦不言无想。意以广果中收。由身寿同也。经部者。从说一切有部出。而立十七天者。合无想广果为一。开大梵梵辅为二。以梵辅身量。一逾缮那。大梵身量。一逾缮那半。故顺正理论。第十七天颂曰。此上十七处。名色界于中。三静虑各三。第四静虑八。共十七天也。

　　【□注】上座部中须明十八者。以广果无想。身寿虽同。因果有异。广果以无寻伺为因果。无想以无心为因果。

　　【■记】此申明上座部。立十八天所以也。意谓广果灭寻伺为因。五百劫寻伺不起为果。无想因中修无想定。灭不恒行心心所。果报生无想天中。四百九十九劫想心不行。既因果有异。故须开之成十八天也。

　　【□注】四禅。梵语禅那。此翻为定。摄心专注。不流散故。世出世间。此禅为根本。各有支林功德。如法界次第。

　　【■记】此释通名四禅也。四处总名禅者。准法界次第云。禅是西土之音。此翻弃恶。能弃欲界五盖等诸恶故。或翻功德支林。或云思惟修。今翻为定者。对散而言也。谓摄敛纷飞之心。专注一缘。使不驰流于六尘。散诞于五欲。习之既久。自然成定也。世出世之根本者。法界云。以四无量。八背舍。八胜处。一切处。神通变化。及无漏观慧等。种种诸三昧。悉从四禅中出故。又妙玄云定圣行者。略为三。一世间禅。二出世禅。三上上禅。世禅复二。一根本味禅。隐没。有垢。无记。二根本净禅。不隐没。无垢。有记。根本者。以凡圣外道通修故。世出世法之根本也。大品云。诸佛成道。转法轮。入涅槃。悉在禅中。若能深观根本。出生胜妙上定。故称根本也。隐没者。闇证无观慧。有垢者。地地生爱味。无记者。境界不分明。此有三品。谓禅也。等也。空也。即十二门禅。根本净者。不隐没。无垢。有记。与上不同。此又三品。谓六妙门。十六特胜。九通明等也。二出世间禅者。有四。谓观练。熏。修。观者。九想。八背舍。八胜处。十一切处。练者。九次第定。熏者。师子奋迅三昧。修者。超越三昧。三。出世间上上禅者。即九种大禅。一自性禅。二一切禅。三难禅。四一切门禅。五。善人禅。六。一切行禅。七除恼禅。八此世他世乐禅。九清净净禅。如地持释。法界亦记。今不具记。是则世出世间上上禅。由四禅而起。故称根本也。支林功德见下。

　　【■备】十二门等三藏法数。禅波罗密。均载。有师标曰。大论说。不乱不味。名波罗蜜。此但名禅不名波罗密者。乱有粗细。爱有慢见为细。三毒为粗。一心爱乐为味也。辨讹曰。此翻为定句。恐误。应云静虑。以欲界有虑无静。无色有静无虑。惟色界双备。故禅那别在色界。定通无色。

　　<PIC>X57076301.gif</PIC>

　　【■记】然此图中。但各标名相而已。今具记之。如法界二云。初禅五者。一。觉支。初心在缘。名为觉。行者依未到地。发初禅清净色界法。触欲界身根。心大惊悟。尔时即生身识。觉此色界触。未曾有功德利益也。二。观支。细心分别。名为观。既证初禅功德。即以细心分别此禅定中色法。诸妙功德。境界分明。无诸盖覆。如是功德。欲界所未有故也。三。喜支。欣庆之心。名为喜。发时即有喜生。但分别未了。故喜未成。若观心分别。所舍欲界乐甚少。今得初禅利益甚多。欢喜无量也。四。乐支。怡悦之心。名为乐。发时即有乐。但分别喜动踊心息。则恬然静虑受于触乐怡悦安快也。五。一心支。心与定法一。故名一心。行者初证禅时。乃即着定。而心犹依觉观喜乐之法。故有微细之散。若喜乐心息。自然与定一也。二禅四者。一。内净支。心无觉观溷浊。名内净。行者欲离初禅时。种种诃责觉观。觉观既灭。则心内净。心与净色法相应。豁尔明净也。二。喜支。欣喜之心。名喜。行者初得内净时。即与喜俱发。而喜心未成。次心自庆。得免觉观之患。获得胜定内净。欢喜无量也。三。乐支。怡悦之心。名乐。行者喜踊之情既息。则恬然静虑。受于内净喜中之悦乐也。四。一心支。心与定法一。名一心。行者受乐心息。则心与定一。澄渟不动也。三禅五者。一。舍支。离喜不悔。名舍。行者欲离二禅时。种种因缘诃责于喜。喜既灭谢。三禅即发。若证三禅之乐。则舍二禅之喜。不生于悔也。亦云三禅乐。初生时。是乐三界第一。能生心着。心着。则禅坏。故须行舍也。二。念支。爱念。名念。行者既发此三禅之乐。乐从内起。须爱念护惜。则乐得增长。乃至遍身也。三。慧支。解知之心。名慧。行者既发三禅之乐。此乐微妙难得。若非善巧解慧。则不能方便长养。此乐得遍身也。四。乐支。怡悦之心。名乐。行者发此三禅乐已。若能善用舍念慧。将护此乐。乐既无过。则增长遍身怡悦。受乐安快。此为最乐。若离三禅。余地更无此遍身乐也。五。一心支。心与定法一。名一心。受乐心息。则心与定一不动也。四禅四者。一。不苦不乐支。中庸之心。名不苦不乐。行者欲离三禅。种种因缘诃责于乐。乐既谢灭。则不动之定。与舍俱发。故内心湛然。不苦不乐也。二。舍支。离乐不悔。名舍。既得四禅不动真定。则舍难舍之乐。不生悔心也。亦云证四禅不动定时。不应取定起念。若行舍。则无动念之乖也。三。念清净支。念者。爱念。既得四禅真定。当念下地之过。念自功德方便长养。令不退失。进入胜品。名念。亦云是四禅中有不动照了。正念分明也。四。一心支。心与定一。名一心。既得四禅舍俱之定。舍念将息。念无所依。泯然凝寂。一意在定。如明镜不动。湛然而照。万像皆现。何故四禅。独名不动。以初禅觉观动。二禅喜所动。三禅乐所动。故四禅名真定也。若善巧照了分明。则因此定。发真无漏。有漏外道。无慧方便。入此定时。不坏身色。直灭其心。入无想定。为谓涅槃是为邪倒。支者。派也。瑜伽言。诸静虑中。虽有余法。然此胜故。于修定者。为思量故。遍立为支。

　　【□注】辅行九上(九)引(婆沙)中问。初三何故五。二四何故四。答。自古相承云。欲界五欲为外乱。二禅喜为内乱。初禅治外乱之始。三禅治内乱之始。故各有五。二禅外乱息。四禅内乱息。是故二四。但立四支。

　　【■记】婆沙言。随顺义是支。若法随顺彼地者立支。五支随顺初三。四支随顺二四。复次欲界。是难断难除难过之界。必须牢强对治。故彼对治初禅立五支。第二禅喜。亦难断难除难过。故彼对治三禅。亦五支也。初禅不难断难除难过。故彼对治二禅。立四支。复次为对欲界五种境界爱。初禅立五支。为对二禅五种喜。第三立五支。初禅无五种境界爱。三禅无五种喜爱。故二与四不立五支。

　　【□注】初禅三天。梵者。净也。无欲染故。十八天皆净无欲。此当其首。遍得净名。梵众是民。梵辅是臣。大梵。即王也。劫初先生。劫尽后灭。主领大千。然通论有万亿梵王。唯此是大千之中。王名尸弃。得为大千之王。降此不得。横论。又初禅有语言号令。能统上冠下故也。如法华云。娑婆世界主。梵天王。尸弃大梵。若摩醯首罗。居色界顶。报胜为主。无统王义。以二禅已上。无言语法。是故诸禅。亦各以报胜为主。非统御也。竖辨。具如法华文句。净名疏明。若涅槃疏云。娑婆世界主。正是首罗。又云梵王。只领小千而已。乃古师之说。非今家正意。

　　【■记】佛地论曰。离欲寂静。名梵。具云梵摩。此翻清洁寂静。谓创离欲染。名清洁。得根本定。为寂静。法华疏称高净。大论云。断淫欲天。皆名为梵。初禅当首。偏名净也。次明三天分君臣民。以二禅上。无言语法。故不立王臣。则知初禅。有言语号令统领。故分王臣也。然通论下。此约一佛所化之境。三千大千世界。约横论。有万亿初禅天。万亿梵王。然皆居四方。惟此尸弃。是大千中。主领大千也。尸弃。翻顶髻。王顶上有肉髻。似螺形。亦名螺髻。或曰火顶。以火灾至此故。貌如童子。身白银色。衣黄金色。以禅悦为食也。又下。约竖辨王大千。谓初禅有寻伺。故有语言号令。统上冠下也。问。法华序品。列外护众。谓摩醯首罗。是娑婆世界主何耶。答。摩醯首罗。居色界顶。但二禅已上。既无寻伺。无言语法。故报胜为主。非统御言主也。又尸弃者。此王本修火光定。破欲界惑。从德立名。然经标梵王。复举尸弃。似如两人。依释论正。以尸弃为主。法华举位显名。恐一人耳。又单修禅。为梵民。加四无量心。为王也。涅槃疏云。大自在天。即摩醯首罗。居色界顶。主大千界。十地菩萨。迹现其中也。若法华中。列世界主。梵天王者。此意云何。若言娑婆世界主者。正是首罗。若言尸弃大梵等者。更举二禅等收三四禅梵王耳。又称梵天王。为世界主。私谓。此是大千之中。得为大千之主。降此不得。故知所言梵王。只领小千。乃古师说。非今注意也。

　　【■补】初禅。名离生喜乐地。谓离欲界杂恶趣生。得清净乐。律中喻以巧浴润渍也。

　　【□注】二禅三天。少光。光明少故。无量光。光明转增无限量故。光音。以光当语音故。新译云。极光。

　　【■记】大论云。二禅通名光音。彼天语时。口出净光。有云。彼内无寻伺。外无言语。用光当语。故名光音。瑜伽论称极光净。谓净光遍照。自他处故。

　　【■补】二禅觉观俱离。忧悬不逼。粗漏已伏。称定生喜乐地。谓有定水润泽其心。律中喻以山顶之泉也。少光等者。大论云。心清净优劣。故光有上中下。诸天心清净布施持戒。故身有光明。复有人于暗处然灯。亦供养尊像塔寺。复常修慈。又修念佛三昧。念诸佛光明神德。复修火一切入。又以智慧光明。教化愚痴邪见众生。以是因缘。得心中智慧明。身亦有光。是以昙毗云。诸天报相。身放光明。无别昼夜。报得五通。形无障碍。是知三天论光。义遍前后。三禅论净。其义亦然。大要随位高下。立行浅深耳。

　　【□注】三禅三天。少净。意识嗜乐离喜。而纯乐受故。无量净。净胜于前。不可量故。遍净。乐受最胜。净周普故。

　　【■记】少净离喜而纯乐者。唯识论言。五识相应。适悦受。恒名为乐。但悦身故。意识相应。适悦受。若在欲界。初二静虑。近分名喜。但悦心故。若在初二静虑。根本名乐。名喜。悦身心故。若在第三静虑。若近分。若根本。皆称乐也。近分者。谓未至地。及未至根本也。无量胜前者。谓前仅心净。而此更身净也。遍净周普者。谓前二虽身心清净。未能周普。此天更加物我无二。反于世间。故论曰。三界中遍净为乐。又曰福德遍净也。

　　【■补】吴兴云。地持论。目第三禅为乐俱禅。此定功德。与遍身乐俱发故。前二虽有乐支。为善所障。今灭喜纯乐得名。名离喜妙乐地。律中喻以莲华出地。而未出水。根叶花茎。无不润渍也。问。三禅何故言净。答。大论云。缘净故净。八色是净法。未被练。不得净。今三四禅法起。来触此八色。为作净缘。三四禅等。此是色界极净之色。用此为缘。触八色更净。故言缘净故净。是乐遍身受。故知是三禅中净也。少净者。此乐非境。出于净性恬淡寂静。亦名寂灭乐。非无为之寂灭乐也。无量净。如楞严经云。身心轻安。成寂灭乐。遍净。如楞严经云。世界身心。一切圆净也。

　　【□注】四禅九天。无云者。下虽空居。依云而住。此无云首。特号无云。业疏曰。第四禅上。云居轻薄如星散住。不同下天。如云密合。(文)福生者。修胜福力。方生此天。从因彰名。广果者。凡夫之果。无胜过故。无想者。一期中间。心想不行故。无烦杂。无热恼。善相见。善现相。究竟无极。此五天三果所居。名五不还天。若俱舍旧图。次第而上。若准楞严第九。皆横在四禅中。彼四禅天。独有钦闻。不能知见。如今世间。旷野深山。圣道场地。皆罗汉所住持故。世间粗人所不能见。(文)又色究竟中。有摩醯首罗。此翻大自在天。

　　【■记】开蒙曰。三禅皆依云住。四禅方在空居。此天初得。独名无云。问。何故欲界除下二天。皆名空居。答前言空居。不履地故。此则云气亦无。取意不同也。业疏下。引证。福生。谓具胜福因。方得生也。广果。谓异生善得果报。此天最胜。所有功德。胜下诸天也。无想。唯识论云。因中修彼无想定时。厌患粗想力故。生彼天中。违碍不恒行之心。及心所。但以想灭为首。寿命五百劫。除初生彼半劫。想心尚在。及后退没半劫。想心又起。中间四百九十九劫。想心不行也。无烦杂下。释后五那含天。辅行言。无烦之始得无烦名。伏热恼故。名无热。果易彰故。名善现。见清彻故。名善见。色中无上。名色究竟。又言无烦。无见思烦恼杂也。无热。意乐调柔。离下界见思热恼也。善见者。定障渐微。见极明彻也。善现者。形色转胜善能变现也。色究竟者。色法最极之处。是究竟处也。不迁者。不还人间受生也。俱舍图失考。唐译俱舍颂言。由杂修五品。生有五净居。论言。由杂熏修第四静虑。有五品。故净居唯五。谓下。中。上。上胜。上极。五品差别。故此中初三品心现前。便得成满。谓初无漏。次起有漏。复起无漏。第二品六。三品九。四品十二。五品十五。如是五品。杂修次第。感五净居。应知此中。无漏势力。熏修有漏。令感净居。有言由信等五。次第增上。感五净居。然皆竖论也。楞严横论者。彼四禅天。指福生。福爱。广果。无想也。所以独闻而不见者。盖下天修有漏凡定。此五修无漏圣业。凡圣业异故也。又色究竟下。别明色顶有菩萨住处。如经言。过五净居。有十住菩萨住处。亦名净居号大自在天王。又三乘中。立此为净土。是报身所居。约实。但是十地菩萨摄报之果。多作彼王耳。大论言。此天有八臂三目。乘白牛。执白拂。一念之间。能知大千世界雨滴数也。

　　【■补】三天是凡夫。一无想是外道。五净居。是三果居处。此名舍念清净地。律中喻以沐浴披新净衣。又如密室中灯。三灾不到。由其离内患也。业疏南山宣律师。释羯磨。此言业。

　　【□注】俱舍颂云。色天逾缮那。初四增半半(谓梵众半逾缮那。梵辅一。大梵一半。少光二也)。

　　【■记】颂明色界九天身寿劫量。

　　【□注】此上倍倍增(无量光四。光音八。乃至遍净六十四)。

　　【■记】解释与论同。论言。无量光天倍增二至四。乃至色究竟。增满万六千。是也。

　　【□注】唯无云减三(下遍净天。既六十四。无云。倍应百二十八。身寿但有一百二十五者。谓从变易受。入不变易受难。故各减三。变易。不变易。约三灾坏不坏说)。

　　【■记】无云减三之故。本论释不出。若华严钞明无云。欲成上都数。故减于三。唯一百二十五也。

　　【■备】辨讹曰。既无云入不变易。身寿应增。当如清凉所言。成上都数故减。又诸天身寿。皆举大概。故不妨减。存考。

　　【□注】少光上下天。大全半为劫(少光已上。大全为劫。谓少光二大劫。乃至色究竟。万六千大劫。少光已下。大半为劫。以由身量与寿量等。大梵身既一由旬半。故寿当一劫半。故以四十小劫为一大劫。则六十小劫。成劫半也。梵辅。寿一劫。身一由旬。四十小劫也。梵众身半由旬。故寿半劫。二十小劫也)。

　　【■记】注释。较论为详。论言。少光已上。大全为劫。自下诸天。大半为劫。由此说大梵。过梵辅天寿一劫半。谓成住坏。各二十中劫。六十中劫为一劫半。故以大半。四十中劫。为下三天身寿劫量也。

　　【■补】寿之劫数既尔。身之由旬亦然。应少光已上身量。以八十里为一由旬。少光已下身量。以四十里为一由旬。此约身寿对论如此。若约三灾对论。大全半为劫。亦允合。盖世界成。自上而下。坏。自下而上。故成住坏空。各二十小劫。除却空劫。梵王生成劫初。灭坏劫后。正当六十小劫寿也。自少光二大劫。至光音八大劫。却值七番火灾。又一番水灾。方坏二禅。正当八大劫寿也。如此对来。全半之义。毫无乖失。此以八十小劫。为大全劫。四十小劫。为大半劫。

　　△三无色界。

　　三无色界四天(空处识处。无所有处。非非想。已上四天。只有四阴。而无色蕴。故得名也)。

　　【□注】若厌色笼。修四空定。生四空天。名无色界。

　　【■备】有师标曰。此无色。非毕竟无色。婆娑谓或经二万劫色断。乃至八万劫色断。命终还与色相续故。断有二种。有须臾。毕竟。须臾断相续。毕竟断不相续。

　　【□注】辅行六上四云。从第四禅欲入空处。必作方便。灭三种色。一可见可对色。(色尘)二不可见可对色。(五根四尘)三不可见无对色。(法入少分无表色也)此之三色。并在色界。欲入无色。故灭此三(文)。

　　【■记】灭色入空方便者。先想此身。如甑。如笼。如网。乃至渐空。大论言。如鸟在瓶。瓶破得出。婆娑曰。先应思惟坼上。墙上。舍上。诸空之相。取此相已。假想胜解。观察照了无边空相。以先思惟无边空相。而修加行。展转引起初无色生。又顺正理曰。空法虽与色俱。而其自体不依属色。诸有于色求离者。必应最初思惟彼法。谓虚空体虽与色俱。而待色无。方得显了。外法所摄。其相无边。思惟彼时。而能离也。此明入空方便。灭三种色者。阿毗昙言。一可见。谓色是。二有对。有十。谓五根五尘。若不可见有对。但五根四尘。三不可见无对。谓法处少分。问。香味二想。初禅已离。色声触想。二禅已除。云何言空定灭耶。答。达法师言。香味虽尽初禅。今言灭者。治有四种。一坏对治。谓方便道观下。有漏无常等故。二断对治。谓无碍道。正断下过。三持对治。谓解脱道为首。及后一切无间解脱。持彼无为。不令散失。四远分对治。谓解脱为首。及后一切无碍解脱。远令前障。毕竟不退。今此空定。据第四治也。色声触三。言二禅灭者。二禅已上。乃至四禅当地虽无。得借故也。

　　【■补】方便灭色者。禅波罗密言。应深思色法过罪。以有身色。则内有饥渴。外受寒暑等苦。复次一切色法。系缚于心。不得自在。赞叹虚空无色。则无此过。一心缘空。念空不舍。当度于色难也。五根四尘。根。指五胜义根。唯天眼能见。凡夫不能见。落在浮尘根。如蒲桃朵等。故言不可见。然犹有对。眼根可对色等。四尘。指声香味触。若法入少分者。以四分中之一。故言少分。一心数法。属心。二不相应法。非色非心。三无为法非三聚摄。四无表色。属色。此色不可见。亦无对。无所表彰。名无表。即五尘落谢影子也。

　　【□注】无色界色。小乘空有二宗。各计不同。大众部云。但无粗色。非无细色。妙玄四(六)引毗昙云。无色有道共戒。戒是无作色。以无漏缘通。故此戒色。随无漏缘。至无色也(文)释签四(三十一)云。言无漏缘通者。通九地也。既通九地。岂隔无色。(文)妙乐六(九)云。无色虽无四大造色。定果所为。皆是墙壁。(欲色二界业果所为)三界皆以意识维持。若约诸宗无色。非全无四大色。雅合其宜。(文)(有合门计有色经墙壁譬)此是有宗计有色也。

　　【■记】细色。即定果色。妙玄引毗昙下。证成有色。婆沙问。何故世尊弟子生无色。及无色界罗汉。成就道俱生戒。不成就。定俱生戒。答。有说世俗戒。是缚是系法。是以不成就。无漏戒。不缚不是系法。故成就。有说世俗戒。堕在界中。堕在定中。无漏戒。虽在地中。不堕界中。是故成就。则无色界。有道共戒。无作色故。引妙玄释签证成。既有无作。岂得全无色耶。妙乐下。更引证成。盖文句言。堂。譬欲界。阁。譬色无色界。墙壁譬四大。妙乐言。墙壁譬四大者。应通三界。无色虽无四大造色。然有定果所为之色。皆是墙壁。欲色业果。所为者。黑业白业。欲界报不动业。色界报虽有垢净。不同俱业果也。三界意识维持者。定业二界。皆意识所执持也。若约下。妙乐判明有色合宜。

　　【■补】此有宗引无作色。以显无色界有色。盖有宗谓。道共戒。是色聚摄。道共者。见谛道中。所发无作。与心上胜道俱。故曰道共。以无作为体。无作者。不假造作。任运而发。体属于色。故名无作色。无漏缘通者。无漏即见道八忍八智。此十六心。能断三界见惑。而不漏落三途。故此无漏为能缘。三界苦集灭道谛理为所缘。既遍缘上下八谛。故曰缘通也。

　　【■备】法数引婆娑云。一道共戒。于见道修道位中。不作意持。自然不犯。戒与道俱发。名道共。此戒是初二三果所得。即无漏戒也。二定共戒。谓发得初禅二三四禅定时。不作意持。自然不犯。戒与定俱发。此戒断惑未尽。未出生死。即有漏戒也。

　　【■备】辨讹曰。此中明无色界。须疏明无色着落。不必引空有二宗杂解。妙乐墙壁譬亦不必引。彼释大乘经。此明三藏。大小须分也。私谓。上说修得无色所由。此因便详明无色有定果色。既有二解。必须兼引大乘证明。均属要义。无色着落下有四段分解。非略也。

　　【□注】妙玄引成论云。色是无教法。(此是空宗牒有宗计)不至无色。(此是空宗难有宗也。难云。应不至无色耶。如读教记戒体中辨)此是空宗计无色者也。

　　【■记】读教记未详。若准戒疏言。无教法者。谓戒是色住。无作是假色。亦言无教。非对眼色。发隐言。亦言无教者。亦名无教也。非对眼色者。即非色非心之色法也。

　　【■补】泽山咸戒疏曰。小乘立三聚。谓色。心。非色非心。萨婆多有宗。作。无作。并色为体。注言。初依身口而起。故作戒以色为体。所发善业。天眼能见。故无作戒。亦色为体。成实空宗。作戒。以色心为体。无作。以非色非心为体。注言。业由心起。心是正因。身口为缘。兼缘显正。故作戒色心为体。无作体者。由作初起。必假色心。无作后发。异于前缘。故强目之非色非心耳。若大乘者。但论色心。无第三聚。故作无作戒体。通色通心。有师曰。无教法。即无作色。亦名无表色。不可教示。故有宗谓。无作业。虽属于色。无有相状。不可分别教示。故名无教。空宗牒彼所计。故言色是无教法。无色一句是难。谓汝既言道共戒有色。是无教法。既言是色。则道共戒应不至无色耶。何者。以道共是非色非心。故能通至无色。汝既是色。岂能至无色耶。如此难者。盖空宗亦许道共戒通至无色。但不许道共戒是色。以无色界无色故。是以空宗立戒体。是非色非心聚。故能随无漏缘。通至无色也。

　　【□注】然小乘计有。是不了义。说无色者。乃名了义。大乘反此。

　　【■记】小乘以所证空。谓极处。故推空宗。计无色为了义也。

　　【■备】辨讹曰。然小乘计有。是不了义。上引妙乐。许有宗合宜。复引签文。破其不了。若破其不了。则荆溪许他有过。又引楞严及孤山释。判与小乘有宗义合。此但见荆溪许有宗合宜。不知荆溪释文后。不过旁引有宗。许其雅合。集注不当将大乘经。反合小乘也。私谓。小乘着空。计有不了。遂觉空宗。胜于有宗。是小乘意。许有定果。是大乘意。亦是今注引以证成意。上引签文。并非破其不了。下引楞严。孤山释。乃就大小乘说有。是同边论。存俟后定。

　　【□注】楞严经言。是四空天。身心灭尽。定性现前无业果色。孤山释云。谓无业果色者。显有定果色也。此与小乘有宗义合。若大经云。无色界色。是佛境界。非诸声闻缘觉所知者。此是大乘说有色义也。

　　【■记】大经迦叶言。声闻缘觉若非色者。云何得住。世尊言。如非想非非想天。亦色非色。我亦说为非色。若人难言。非想非非想天。若非色者。云何得有去来进止。如是之义。诸佛境界。非诸声闻缘觉所知。

　　【■补】四空身心灭尽等者。正脉言。初二天全无身境。故曰身灭。后二天七八现行。俱伏不行。故曰心灭尽。定性现前者。明有定果色。无业果色者。依正皆空。圣眼观之。三尺识神。似中有也。是佛境界。非声缘所知者。以声闻经。说所证空。遂谓极处。悉皆无色。大乘实说。界外尚受法性之色。岂此四天惟空空然。故斥二乘非所知也。又中阴经言。无色界天。礼拜世尊。楞严亦曰。无色稽首。仁王经言。无色界天。雨诸香华。阿含说。舍利弗入涅槃。无色界天空中泪下。如春细雨。皆明有色也。又定果色。显扬论。名定自在所生色。谓胜定力故。于一切色。皆得自在。即以定变起五尘境。故论言变身万亿。共立毫端。空量地界也。以上辨有色竟。

　　【□注】空处。禅门六(九)云。此定最初。离三种色。心缘虚空。既与无色相应。故名虚空定也(文)。

　　【■记】三种。即可见有对有三种。

　　【□注】识处。禅门六(十一)云。舍空缘识。以识为处。正从所缘处受名。故名识处(文)。

　　【■记】所缘识处。必带于相。识相无边。名识无边处。

　　【□注】无所有处。行者厌于识处无边。于是舍之。入无所有处。亦名不用处。禅门六(十二)云。修此定时不用一切内外境界。外境名空。内境名识。舍此二境。故言不用处(文)。

　　【■记】止观言。识处谢已。缘无所有法相应。名不用处。即佛。三年就阿蓝迦蓝所习定也。

　　【□注】非非想。止观六(四)引阿毗昙婆娑云。非无想天之无想。非三空之有想。故言非想非无想也。人师云。无想是色天异界。不应仍此得名。就同界识名。前无所有定。已除想。今复除无想。想。无想。两舍。故言非有想非无想。(文)辅行六上。(五)人师尚不许引色无想天。况总引四禅。既是论文。取亦无失。人师释义。亦未全非。今家俱存。故无破斥。(文)止观九(八)云。此定不缘识处。故非想。不缘不用处。故非非想(文)。

　　【■记】人师意谓。无想是色天。与无色异界。故不应依以立名。当依同界之无所有。已除乎想。今复除无所有之无想。立为非想非无想也。辅行下。明止观双存两释之意。论文乃大士本经而造。取亦无失。此存论家释。人师非想依同界不无其义。此存人师释。止观下。此止观正释。

　　【■备】集注问答。总引四禅句。辅行引立世论曰。非如四色。及以三空。故言非想。非无想天。及无心定。故非非想。

　　【□注】只打四阴。辅行五上(二十四)云。蕴之与阴。新旧异译(文)。

　　【■记】唐元奘师。新译曰蕴。旧译曰阴。大论问。既有四阴。云何言非有想非无想。答。是中有想。微细难觉。故谓非有想。有想故。非无想。凡夫谓得诸法实相。是为涅槃。佛法中虽知有想。因其本名。称非有想非无想也。

　　【□注】积聚名蕴。盖覆名阴。积聚有为。盖覆真性。

　　【■记】有为。即色受想行识生灭法。真性。即真如法性。只由无始不觉。遂有诸法积聚盖覆也。

　　【□注】然诸文。或云。四禅八定。或云四定者。辅行九上(初云)若色无色二界相对。则色界名禅。无色界名定。若总以上界望于下欲。则上二界俱名定地。下界为散(文)。

　　【■记】色界思维修故。无色深定胜故。故分禅定二名。

　　△三结二。初结判生死。

　　上来所释从地狱至非非想天。虽然苦乐不同。未免生而复死。死而还生。故名生死。

　　【□注】一往言之。三途唯苦。诸天纯乐。人中苦乐相间。通而言之。天亦有苦。妙玄六(二十九)云。六欲天者。地天。别有修罗斗战之难。通有五衰死相。苦等地狱。色天。虽无下界诸苦。而为色所笼。若命尽时。不乐入禅。风触吹身。唯除眼识。余皆有苦。四空诸天。虽无欲色界等苦。如疮。(空处)如痈。(识处)如病。(无所有处)如箭入体。(非非想)成就细烦恼。(文)及非想有八苦等。

　　【■记】四王忉利二天。别有修罗难者。瑜伽论言。若修罗斗战时。诸天失手。复生。若斩首截腰亦死。六天通有五衰者。涅槃经言。大五衰者。头上花萎。腋下汗出。衣裳垢染。身体臭秽。不乐本座。小五衰者。衣服绝香。身光忽灭。浴滴沾身。本性嚣驰。两目眴动。小五相现。遇胜善缘。犹可转故。大五相现。必定当死。禅经言。于彼恒乐处。衰死二五相。是相及命终。尔时最大苦。方欲恣所乐。五衰忽然至。若见是相时。愁怖不自安。天眼卒便瞬。浴已水着身。一切妙境界。其心不喜乐。千种乐自然。迦陵频伽音。今则寂无声。当知七日死。玉女悉舍去。余天共从事。见已生热恼。命终入地狱。又禅经云。腋下流汗出。衣服卒垢腻。见已大恐怖。是则净业尽。花冠昔鲜丽。而今忽萎热。身体本光泽。一朝顿枯瘁。常所爱乐座。今恶不复乐。是五种相现。当知时死至。是也苦等地狱。禅经言。诸天共器食。随福有差别。见此异色时。心则生忧恼。如是极愁惨。犹如地狱苦。是也。色天命尽时。风触吹身。唯除眼识者。签文无解。从来无确释。有约义通曰。胜禅定者。目力最胜。故命尽风触吹身。五根受苦。而眼识犹不受。又有言。上地眼识。眼起方有。风非眼境。故不受苦。俟再考定。如疮等者。禅门云离四空定。说八种观。如疮。痈。病。刺。无常。苦。空。无我。是也。前四对治事观。后四即是理观。此八有总别。总则用此八法。总观空处定。四阴和合。故有此定。可患无实。别观者。前四对治。观四阴事。谓病。治受。痈。治想。疮。治行。刺。治识。无常等四。即对观四阴理相。谓无常观识。苦观受。空观想。无我观行阴。又有云。观五阴能生诸恼故。如病。有闻病为轻微。故言如痈疽。有人以痈犹或可差。故言如箭镝入体。此为上根说四。若中根说八。下根说十。加痛恼衰坏。忧畏不安。今玄文为上根。以前四对治方法。别观四空也。成就细烦恼者。以四空有三十六品思也。非想八苦者。谓心生异念。名生若。念念不停。名老苦。行心扰扰妨定。名病苦。退定。是死苦。求定不得。名求不得苦。求定不得。必有于障。即怨憎会苦。失定时苦。名爱别离苦。四阴心。即炽盛苦。故三界皆苦也。

　　【■补】十种细烦恼。辅行言。受乃至慧受谓识所受。想谓识所想。行谓法行。触谓意触。思谓法思。欲谓欲入定。解谓法胜解。念谓念三昧。定谓心如法住。慧谓慧根慧力。此之十法。乃无色之爱。无明掉慢。心不相应。诸行苦集。因缘和合。得生于彼。欲入灭定。先灭此等是也。

　　【■备】止观言。识处如痈。无所有处如疮。辅行补言。空处如病。非非想如刺。今仪文空处如疮。无所有如病。然禅波罗密引摩诃衍言。观识处如疮。如箭。观无想处如痴。存考。集注问答。问。风触吹身。何故唯除眼识。答。据俱舍言。眼识通二地。谓欲界及初定。又生二三四定地。若眼识现起。从彼退于下界生。故云。

　　△二结归苦谛。

　　此是藏教实有苦谛。

　　【□注】文句六云。三藏教诠生灭。故云实有也。

　　△二集谛三。初总标名体二。初牒名示体。

　　二集谛者。即见思惑。

　　【□注】集者。招集为义。惑与业俱。能招生死。而今但云惑者。前苦谛中已明善恶业。故即见思惑。示集谛之体也。见者。若云见理时能断此惑。即从解得名。若云见只是假。谓因成。相续相待。三假也。假者。不实为义。即当体受称。

　　【■记】止观云。见则见理。见实非惑。见理时能断此惑。从解得名。又曰。见惑非但从解得名。亦当体受称。称之为假。假者。虚妄颠倒也。

　　<PIC>X57077001.gif</PIC>

　　【■记】外道诸见者。止观言。一单四见。二复四见。三具足四见。四无言见。单四者。执有执无。亦有亦无。非有非无。于一有见复起利钝十使。历三界合有八十八使。余三亦各具八十八使。若历六十二见。见见各具八十八使。乃至历六十二见八十八使。各各百八。又复四见。具足四见。又单复具足外。各各一绝言见亦皆起八十八使。六十二见。百八等。如前说。约佛法。藏。四门生四见。通。四门生四见。别。四门生四见。圆。四门生四见。又四门外。各一绝言见。如是一一见中。各各起八十八使。六十二见。百八等惑。如前说。以上诸见。见理则断也。

　　【■备】辨讹言。既是从解得名。不当列外道佛法诸见。当知见则是惑。而非解矣。私谓。见理则从解。见惑则从名。今从得名边也。辨讹曰。百八见。准校计经言百八痴。大论言百八受。即止观辅行引文。未尝言百八见也。

　　<PIC>X57077002.gif</PIC>

　　【■记】约外道。例前亦应言单复具足各假。并一绝言假。依佛法。复十六假。一一如前说。又于一一假中。复有三假。谓因成。相续。相待也。法尘对意根者。因成。约内外相续。但约内根。相待。竖待灭无之无。横待三无为之无心也。辅行解言。约心。因内因外和合方成。故所生法名因成。念不实故。故前念灭。灭已复生。生者必灭。计能相续。名相续。己待于他。假立于己。相待不实。名相待。若竖待者。意亦如是。约色。四大色身。体全不实。是三假故。前念灭时。假后念续。故名为假。待中亦应具有横竖。待往灭身。名为不身。竖待也。他非我身。名为不身。横待也。约依报。可解。此是三藏随事三假。灭色空也。

　　<PIC>X57077101.gif</PIC>

　　【■记】出止观会本五卷五。

　　<PIC>X57077102.gif</PIC>

　　【■记】辅行引大论言。谓色如去等四句。四阴亦然。合二十句。此计过去也。又计色常等四句。四阴亦然合二十句。此计现在也。又计色有边等四句。四阴亦然。合二十句。即计未来也。一一句下。皆言神及世间。三世六十。并有无二。论释言。凡夫取着。计有神我。计常者。修福灭罪。计无常者。为今世名利。故有所作。亦常亦无常者。只是双计初二两句。故于神我。以计粗细。为第三句。计神粗者。身死无常。计神细者。身死不灭。计双非者。见计第三。二俱有过。何者。常则不灭。犹如虚空。风雨不动。若无常者。则有变动。如雨在皮。则有坏烂。离此二过。以我心故。复说有神神但非常非无常耳。佛言。四皆邪见。此即计神也。世间。即是国土。是故神于世间。亦有四见。言计常者。问言。土若本无。计应有错。世间是有。何故邪见。答。破世间者。破常等想。不破世间。如无目人。以蛇庄严。有目语言。蛇非璎珞。破倒亦尔。现见无常。不得言常。三四两句。准说可知。有边等者。外人求土。不得其始。即谓无终。无始中终。则名无边计有此三。即名有边。如得禅者。计八万劫。三四二句。准此可知。亦有人言。第三句者。八方有边。上下无边。有言。上至有顶。下至地狱。上下有边。八方无边。计神我。如芥子等是。亦有计土。及以神我。互计有无。成三四两句。准此可知。如去等者。如人彼来。去至后世。谓如去。谓先世无来。灭亦无去。名不如去。若谓身死为去。而神不去。名第三句。见俱有过。名第四句。大论甚广。须往彼寻。

　　【■备】五阴大小即离。解见下。于五阴中。一阴四见。成二十。约三世。成六十。以断常二见为根本。成六十二。出涅槃经。辅行亦引。身边摄者。我即身见。大小即离皆边见。辅行乃节取大论。稍有不同。取其明显。句下皆言神及世间者。如论言。是见依色。神及世间。常是事实。余妄语。于受想等四阴。常无常。边无边等。各四句。例此可知。计常者。修福受后报故。计无常者。但为今世。不信后报故。亦常亦无常者。谓神有粗细二种。一微细常住。二现有所作。身死时无常。细神是常。四皆邪见者。但于五众。谬计为神耳。世间。指国土世间。于世间相中。亦有四种邪见。大论问。神。从本已来。无故应错。世间是有。云何同神邪见。答曰。但破于世间起常无常相。不破世间。佛破世间常颠倒。不破世间。何以故。现见无常故。亦不得言无常。罪福不失故。求土不得其始者。求世间根本不得其始也。计八万劫者。过是已往。不复能知。但忆想分别有法。名世性是常故。神如芥子等者。论言。如芥子。如枣。或言一寸。说神是色法有分故。言神有边无边者。有人说。神遍满虚空。得身处能觉苦乐。是名神无边。土及神我。互计有无者。有人言。神世间无边。国土世间有边。或神世间有边。国土世间无边等。名为有边无边。有人见世间有边无边俱有过。着非有边非无边。以为世间实是边见。如去者。如人来此间生。去至后世。亦如是。有人言。先世无所从来。灭亦无所去。有人言。身神和合为人。死后神去。身不去。是名如去。不如去。见去不去有失。是人不能舍神。而着非去非不去也。辅行。土若木无。计应有错者。单就国土问也。身去神不去者。身死变灭为去。神不变灭为不去。大论神去身不去者。身死消灭为不去。神至后世为去。其义皆通。又神王疏言。六十二见。释者不同。且依大论。于色阴说过去。神及世间常。是事实无常等。三句亦然。余阴亦如是。成二十。现在有边无边等。历五阴。亦有二十。死后如去不如去等。亦有二十。成六十。是神与身一。神与身异。成六十二也。

　　<PIC>X57077201.gif</PIC>

　　【■记】辅行引婆娑言。六十五见。即于五阴。各计四为我。所谓色是我。受是僮仆。璎珞窟宅想等。三阴亦然。合我及我所十三句。五阴合为六十五句。故一一阴。初一是我。四是我所。

　　【■补】璎珞。如人有财。仆。属我使。窟宅。如油在麻中等。

　　<PIC>X57077202.gif</PIC>

　　【■记】辅行言。五十校计经。法相稍异诸经。止观引经云。若眼见好色。恶色。平色中。皆有阴有集。乃至意缘法亦然。一根有三种尘。三种有六个阴集。则六根具三十六。三世合有一百八也。辅行言。彼经但立六根各六。虽无三世语。而结言百八。故知约刹那为三世也。既以心意识三。为意地三。故通三世。如言集起名心。筹量名意。了别名识也。又辅行言。若准大论。六根各三受。三受对三尘。三世为百八。此则约果报对三世论。

　　【■补】刹那约心。果报约境。境是果报法也。阴集者。好恶平境名阴。阴上起见名集。有言。阴以阴覆为义。集。以积聚为义。好恶平色。若对于眼。眼为所转。即覆于眼。名阴。阴复聚集。好恶平色。种子于内。名集。眼根既尔。余根亦然。此说存考。

　　【□注】思惑。入修道位。重虑缘真。辅行云。虑谓思虑。见道观真。已发无漏。今复重观。故云重虑。此惑即除。名思惟惑。此从解得名。若云思假及爱惑者。此当体受称。

　　【■记】止观言。称思惟者。从解得名。初见真浅。犹有事障。后重虑真。此惑即除。名思惟惑也。

　　【■备】思惑。具因成。相续。相待。三假。故言思假。爱惑者。法数言。贪爱曰思。谓于外五尘贪爱染着。法界初门。谓之爱烦恼。此当体受称也。

　　【□注】然见惑从法尘起。能障真理。思惑从五尘起。能牵三界。此皆约欲界多分说。细论不拘。

　　【■记】此明见思为障不同。故教中称见惑为理障思惑为事障。然约欲界多分说也。

　　【■补】见惑非但障理。亦能牵生。如言由三复还下。是也。思惑非惟牵生。亦能障理。如言由贪爱故。不见真理是也。辨讹曰。细论不拘句。因集注立上百八见图。故有此言。以上明百八见。不出六根六尘而起。既有见从五尘起。何故言见从法尘。思从五尘耶。私谓不拘者。和会障理牵生而说。

　　△二名异体同。

　　又云见修。又云四住。又云染污无知。又云取相惑。又云枝末无明。又云通惑。又云界内惑。虽名不同。但见思耳。

　　【□注】见修。见惑。见道所断。思惑。修道所断。约能断位。名所断惑也。

　　【■记】初果见道。八忍八智所断。名见惑。二三果思惟修道。九无碍九解脱所断。名思惑。

　　【□注】四住。见为一住。思惑分三。因此二惑。故住着三界。

　　【■记】见一切住地。欲色无色爱三住地。

　　【□注】染污无知。妙乐一(二十四)云。然小乘中立二无知。染污无知。无明为体。不染污无知。劣慧为体。谓味势熟德时数量耳(文)(诸法滋味。损益等势。成熟德用。近远等时。一一等数。大小等量。)。

　　【■备】法数言。染污无知。即见思。无明为体。谓染污真性。无所明了也。不染污无知。即尘沙。劣慧为体。指他人分上见思惑种数多故。如尘若沙。但不能染我真性。二乘智慧狭劣。不能令他断见思。名不染污无知。

　　【■补】不障真理。名不染污。于俗谛不了。名无知。劣慧。即人空智。虽能证空。于诸佛恒沙法门。众生无量根性。皆不能达也。诸法滋味等者。谓于恒沙法门。无量众生。约法。有诸法滋味。约机。有损益等势。成熟德用。约相。有远近等时。一一等数。大小等量。皆非二乘所知。随相论言。轻重冷热湿滑软坚等。名势力。熟者。如食果入腹。变熟不同。德者。草木等威德。或根能出光。或能却鬼。或能除毒等。辅行言。他解不染污。即习气。今家意者。小乘习气即别惑是。

　　【□注】取相惑。三惑皆名取相。观音玄记上(七)云。见思。取生死相。尘沙。取涅槃相。无明。取二边相。今见思。取六道生死之相也。

　　【■备】计生死为实。见思之取相也。照真不了俗。尘沙之取相也。偏于真俗。而不契中。无明之取相也。辨讹言。观师以取相名见思。应作通别两解。别解如文句释大迦叶观心云。即空抖擞取相。止观归大处言。取相障般若。均别指见思。

　　【□注】枝末无明对根本得名。见思以无明为根本。故云枝末。于一切法无所明了。故曰无明。

　　【■记】无明为诸杂染所依。故见思以之为根本。

　　【□注】通惑。对别惑得名。见思通三乘人断。故曰通惑。尘沙无明。别在菩萨所断。故名别惑。

　　【■记】声闻。前后各断见思。支佛。顿断见思。习犹未尽。菩萨。以三十四心。顿断见思习气。故名通惑。

　　【□注】界内惑。对界外得名。见思润有漏业。招三界生。故云界内。尘沙润无漏业。无明润非漏非无漏业。招变易生。故云界外。尘沙则通界内外也。

　　【■补】见思惑为能润。有漏业为所润。惑业为能招。三界生为所招。以见思所润所招。不出六道。名界内惑。唯识有言。诸有漏善不善业。由烦恼障。助缘势力。所感三界。粗异熟果。即分段生死也。尘沙润无漏者。此无漏业。即二乘人之所修空。无相无作是也。但尘沙润业。未考出何经论。非漏非无漏业者即菩萨出假所修之行。以不同六道生死业。故非漏。亦不同二乘耽空业故非无漏。招变易生者。惑业为能招。变易生为所招。由悲愿力。改转身命。无定齐限。名变易。如改粗为细质。易短作长年也。问。改粗易短。何名生死。答。觉知势尽。名为死。入定还资。谓之生。以此惑业。只感界外生死。名界外惑。唯识有言。诸无漏有分别业。由所知障。助缘势力。所感殊胜细异熟果。即变易生死也。尘沙通界内外者此惑在化导边说。如二乘自断见思。不能断他人见思。故望他人见思。多如尘沙。此界内以见思为体也。菩萨若自破无明。未能破一切人无明。及知界外修证果位。故望他人无明。多如尘沙。此界外以无明为体也。

　　【■备】异熟者。所造惑业。异时异世。而成熟感果也。所知障者。知。即觉观因。此觉观不泯。障于法性。不得证入。名所知障。

　　【■备】辨讹曰。无明润非漏句。当先补润亦漏亦无漏业句。存俟后定。

　　△二别释见思二。初见惑三。初标名列使二。初通标名数。

　　初释见惑有八十八使。

　　【□注】法界次第上(七)云。使以驱役为义。能驱役行者心神。流转三界。故通受使名。

　　【■记】小乘不言第八识。故曰心神。

　　△二别列十使。

　　所谓一身见。二边见。三见取。四戒取。五邪见。(以上利使)六贪。七嗔。八痴九慢。十疑(已上钝使)。

　　【□注】身见。于阴入界中妄计为身。强立主宰。恒起我见。诸文或云身见。或云我见。止观十(十六)变列二名。云求我叵得故。则身见破。身见破故。则我见破。(文)辅行五下(九)云。外人计我。如麻豆及母指等。或计遍身。神身四句及一异等。(文)。

　　【■记】宗镜言。我有主宰二义。谓主有自在力。宰有割断力。义同我故。主是我体。宰是我用。又主乃俱生我。无分别故。属第七识我。宰是分别我。有割断义。属第六识我。故主等立。而我见起也。辅行下。示执我之见。大论云。有言神在心中。微细如芥子。名净色身。有言如麦。如豆半寸。一寸。初受身时。最在前受。譬如像骨。及其成身。如像已壮。有言大小随人。身死坏时。此亦前出。又唯识言胜论作者我数论受者我。体常周遍。量同虚空。随处造业。随受苦乐。又无惭外道尼犍子等。执我体常。而量不定。随身大小即有舒卷。又兽主遍出二宗。计我体常至细。潜转身中作诸事业。然九十五种外道。宗计虽多。不出一异等四句。神身。即神我也。一异及四句解前。又一是即阴。异是离阴。

　　【□注】边见。于身见上。计我断常。执常非断。执断非常。随执一边也。

　　【■记】此边见贴我见说。显扬论曰执边见者。谓于五取蕴。执计断常。染污慧为体。上释见中广解。

　　【□注】见取。谓因此见通至非想。信此非余。执劣为胜。

　　【■记】释论言。此于诸见。及所依蕴。执为最胜。能得涅槃清净法。名见取。由互相执胜。而起斗诤也。又辅行曰。于非真胜法中。谬见涅槃。生心取着。皆名见取。若行道时。虽入种种观门。而真明未发。无明不了。便谬计所得。为真为胜。生心取着。皆名见取也。今所言因此见者。谓或常或断等计。因此修持能通非想。非毁余法。执劣为胜也。如外人亦修六妙观。修苦行。稍有轻安。以为到家消息。

　　【□注】戒取。执邪为道。名非因计因。及鸡狗等戒名戒取。

　　【■补】玄签曰。外道亦有天眼。能见鸡狗生天。便受此戒。作生天计。不知鸡等。于彼业谢。往胜因牵生天耳。见牛羊吃草生天。他亦食草。不知牛羊报尽生天耳。释签云。外道计苦行有六。谓自饿。投渊。赴火。自坠。寂默。持牛狗等戒。是谓非因计因。名戒取也有师标曰。昔有外道持牛狗戒。阿难引见佛。白言。愿佛为彼说其果报。佛言。恐生怖畏。不可说之。彼人再四求。佛言。汝若持牛戒。如其牛法。毫不犯者。后得牛中。若小犯者。便入地狱。

　　【□注】邪见。由计断常。不计因果。复计此我。以为自然。冥初世性。世性。即是二十五谛。(一冥初二从觉等如图示)及六谛等。或计从于父母微尘梵天等生。皆名邪见。

　　【■记】不了四谛因果。邪心推度。谓无此理。固执断常邪见。因此断灭出世间善根。乃至世间善根。作阐提行。是为邪见。又有不知业理众生。依世间定力。见人一生好行施者。反生下贱贫喂。彼即思惟世间定无施与。爱养祠祀。此即谤因。复见善者堕三途。恶者。生人天善道。随即思惟。世间定无善感好报。恶感丑果。即谤果也。二十五谛。集注无图。百论文言。从冥初生觉。从觉生我心。从我心生五尘。从五尘生五大。从五大生十一根。以神我为主谛。觉相处中。不坏不败。摄受诸法。

　　【■备】一冥初生觉。二觉生我心。三我心生五唯。谓四色。五声。六香。七味。八触。次五唯生五大。谓九地。十水。十一。火十。二风。十三空。次五大生十一根。谓十四眼。十五耳。十六鼻。十七舌。十八身。十九手。二十足。二十一口。二十二大遗根。二十三小遗根。二十四心平等根。至二十五合为神我主谛。此二十五谛数论师所立名迦毗罗西天第一外道。知八万劫事。以上则不知立。冥谛亦名自性。觉。即智大。我心。即我慢。我思受用自性时。冥性则变成大等。为境所缚。不得解脱。我若不思。冥性不变。即得解脱。名为涅槃。略录唯识论释。六谛。即六句。胜论师立。名卫世。此亦是我所受用。未解脱时。受用六句。离此六句。计为涅槃。

　　【■记】冥谛。金七十论释之。总略为三。处中为四。广为二十五。言略为三者。一自性。二我知。三变异。自性。是第一谛。古称冥性。亦名胜性。未生大等。住自分。名自性。若生大等。名胜性。用尊胜故。智论言外道通力至八万劫外。冥然不知。谓为冥谛。从此觉知初立。名冥谛二我知者。即第二十五谛神我也。三变异者。即中间二十三谛。自性所作。名为变异。故有三位也。处中为四者。本性无变异。一也。大等亦变异。二也。五大。五知。五业。及心平等。共十六但变异。三也。知者非本变。四也。释云性能生大等。故名本。不从他生。故非变异。二大。我慢。五唯。此七亦本。亦变异。大从本性生。故变异。生我慢。故为本。慢生五唯。即五唯尘。五唯生五大。五根。故亦变亦本。三。五大。五知。五业。及心平等一根。但从他生。故唯变异。不能生他。故不名本。四知者。即我知为体。不从他生。亦不生他。故非本非变异。若准百论。五大生十一根。则五大亦本亦变。唯变异中。但十一根也。六谛者。教乘言。一陀骠。翻主谛。五大及时方神意。此主为万物所依故。二求那。翻依谛。谓色等五尘依故。三羯磨。翻作谛。俯仰屈伸。出入去来等。故名作。四三摩若。翻总相谛。谓总相万法如一有故。五毗尸沙。翻别相谛。如森罗万像。各各不同故。六摩波夜谛。谓五尘成就。不相妨碍故。或计从于父母微尘者。如路伽论师。执地水火风极微实常。能生粗色。谓能生极微。为父母微。所生粗色。为子微也。或计梵天等生者。如围陀论师。计从那罗延天脐中生大莲华。华上有梵天祖翁。为万物主。出生一切有命无命物从梵天口。生婆罗门。两臂生刹利。两脚生首陀。两䏶生毗舍也。等者。等诸时散外道。计时生。方论师。计方生。安茶论师。计本际生。即过去时之初际。口力论师。计虚空为因无因论师。计自然生。涂灰外道。计自在天生。宿作论师。计宿世本业所作。为一切因。法数详载。

　　【■备】见取。贴执劣为胜说。戒取。贴非因计因说。身见。贴我我所。妄执为我说。边见。贴身见上计断常说。邪见。贴拨无因果说。邪见最广。此依翻译名义解。

　　【■备】补遗曰。八天子是众生父母。梵王。是八天子父母。韦纽。是梵王父母韦纽。即那罗延天。

　　【□注】贪是己法者爱。即指五见为己法也。

　　【■记】法界言。以迷心对一切顺情境。引取无厌。是贪。历三界五行中十五贪。皆贪使。今的指爱五见为己法也。

　　【□注】嗔。非己法故嗔。

　　【■记】法界言。以迷心对一切违情境。便起忿怒。名嗔。历欲界五行中五恚。即恚使。今的指于非己法边也。

　　【□注】痴。不识见中苦集。

　　【■记】法界言。迷惑不了之心。名为无明。若迷心缘境。随有所起。念念永失。不知惭愧者。皆名痴也。历三界五行中十五痴。即是无明。今的指不识前五见苦集名痴也。

　　【□注】慢。我解他不解。

　　【■记】法界。言自恃轻他之心。曰慢。乃至历三界五行中十五慢。皆是慢使。今的指前五见我解他不解名慢也。

　　【□注】疑。犹豫不决。

　　【■记】法界言。迷心乖理犹豫不决。曰疑。历三界四行十二种疑。并是疑使。今以所见犹豫不决释疑也。

　　【■备】法苑言。四谛修道。名为五行。以见惑中苦集灭道为四行。思惑为一行。邪见与疑非思。故三界四行为十二。贪痴慢。三界见思。具故。三界五行为十五。上界不行嗔。故欲界见思为五行五恚。然今的当贴见说。

　　【□注】利钝。利则造次恒有。钝则推利方生。五钝。亦名见中思。亦名推利思。亦名背上使。利使若去。钝使亦亡。故属见摄。

　　【■记】触着即发。造次恒有者为利。少待而起。推利方生者为钝。五钝下。明钝中思。亦属见摄。辅行言。三种见惑。一俱生见。五钝中有利。如虫兽凡夫。亦能起我我所。即是利从钝背上起。故属钝。二推理见。未发禅来。虽世智推理辨聪。见想犹弱。故十使同属于钝。三发得见。从因定发。见心猛盛。则十使从强受名皆属利也三种思惑一俱生。与形俱生如男女托胎。妄与父母生爱恶心。此是邪思。还归见惑。二依见思。如外道依见而起嗔。此利中钝名背上使。见谛断时。正利去背亦去。三界系思即三界九品思。此名钝使。亦名事障。号正三毒。然辅行意。乃明见思利钝互相摄属。今文但明钝中之思。仍属见摄。若欲会之。辅行俱生思。即此见中思。辅行依见思。即此推利思。背上使也。

　　【■补】毗昙言。利虽有钝。此钝属利。从利使背上起。利使。如刀口。钝使。如刀背。钝使从利使后起。名背上使。

　　【■备】虫兽凡夫起我我所者。止观言。如诸蠕动实不搉理。而举螯张鬐。怒目自大。底下凡夫。何尝执见。行住坐卧。恒起我心。故五钝非无利也。余解。翻译名义详引。

　　△二约界释成二。初通示。

　　此十使。历三界四谛下增减不同。成八十八。

　　【□注】四谛下惑。增减不同。前云集谛虽在惑业。今历四谛者。集是能迷。苦是所迷。又道灭虽是出世间因果。由迷苦集。道灭亦迷。如不识病。亦迷于药。

　　【■补】道灭是惑之正主对。既迷苦集。必然道灭亦迷。故亦有惑也。

　　△二别明二。初欲界。

　　谓欲界苦十使具足。集灭各七使。除身见。边见。戒取。道谛八使。除身见。边见。四谛下合为三十二。

　　△二上界。

　　上二界四谛下余皆如欲界。只于每谛下除嗔使。故一界各有二十八。

　　【□注】此四谛惑。俱舍颂云。苦下具一切。集灭各除三。道除于二见。上界不行嗔。辅行下五(九)问。四谛下惑。依何理教。增减不同耶。答。依阿毗昙。上界不行嗔。无相害故。有善欲故。性寂静故。心滋润故。然止而不行。非能断也。故法华中蜈蚣喻嗔。通三界。妙乐六(三十二)云。小乘中云。上界无恚。非尽理也。

　　【■记】此料拣四谛。各使有无。今先引毗昙。证说上界无嗔。行慈无相害。苦下无嗔。有十善欲。集下无嗔。有禅定。则性寂静。灭下无嗔。有定。而兼到佛僧边闻法。则心滋润。道下无嗔。以上界均定水寂静滋润故。然止而不行下。依大乘断嗔。通三界者。法华云。蜈蚣蚰蜒。毒蛇之类。为火所烧。争走出穴。文句云。厌色界定。出向无色。如毒蛇类。火烧出穴。若尔嗔通三界也。句记释云。色界如穴。厌下如烧。欣上如出穴。前欲界以蜈蚣譬嗔。此中例之。不别分出。既曰蜈蚣。复是无色。故譬彼嗔色界中曰毒虫。即兼蜈蚣。是则上界但不起嗔之现行。非无嗔之种子也。

　　【■备】法华火烧出穴四句。科中判明无色界。故譬无色。同欲有嗔也。

　　【□注】问。何故身边唯在苦耶。答。此见依身。故名身见。依于身见。而起边见。余三非身。故无此见。又见苦断故。故在昔下。四空无色有身见者。虽无粗色。而有细色。所执未亡。即是身见。非想八苦其义可知。

　　【■记】毗昙云。身见边见。唯迷苦谛。以凡夫皆执苦为我故。身见从苦谛生。依身苦报。计断计常。故边见亦迷苦生。杂心论问。何故身边见苦断耶。答。苦处转故。果处转。故见彼则断不远。随至根。此见不随根。故初见谛则断。

　　【■补】身为众苦之本。边见依身而起。故苦处转。果处转。见彼苦谛。则断不远。随至根本无明。非想八苦见前。

　　【■备】辨讹曰。四空无色。有身。见等句。似谓无色界无色。恐无身见。不知余四蕴。亦有身见。不独色蕴也。私谓。玉师非不知四蕴有身见。而四空独指其色者。点人之所易忽也。

　　【□注】问。戒取何故唯在苦道。答。唯彼所起。问。戒取计因。苦谛是果。何故在苦。答。计多苦行。望为实因。故在苦下。非出世道。妄谓出道。是故复于道处能起。集灭异此。故无身见。无身见故。亦无边见。集灭非道。不生戒取。又复戒取。在于苦道二谛下者。本是内道。见苦能断。本外道者。见道能断。故唯在二。

　　【■补】戒取。见苦见道断者。本是内道。但知苦时。不生戒取。故见苦断。本外道者。已生戒取。必断惑见道。方断戒取。故见道断。

　　【■备】辨讹曰。又复戒取等文。此中明四谛下。十使增减不同。四谛乃佛所宣之法。不当反引外道也。私谓。戒取之名。多对外道而立。此段本玉师余意。当以上解为正判也。

　　【□注】此有亲疏之义。孤山作六十四句解(云)云。

　　【■记】解见下。

　　△三结成大数。

　　二界合为五十六。并前三十二。合为八十八使也。

　　【□注】八十八使。且据见惑。婆娑中云。九十八使者。兼十思故也。辅行五下(十)云。以十缠为九十八。

　　【■记】十思。法界言。欲界四。谓贪嗔痴慢。色无色各三。除嗔使为十。辅行引论言。缠八无惭愧。嫉悭并悔眠。及掉举昏沉。或十加忿覆。法数言。悔。谓所作过。不能自安。而成悔盖。覆。谓隐藏所作过。惟恐人知。余可解。

　　【□注】论文所出不同。或名三结。止观云。初果所破。如竭四十里水。功夫甚大。恐闻者生疑。略断三结。(文)谓身见。戒取疑如下图示。

　　【■记】论。指大论。或时为钝。但说断三。是也。止观准大经迦叶问。如来说须陀洹断烦恼。如竭四十里水。云何言断三结。一我见。二非因计因。三疑网。佛言。此三重故。亦摄须陀洹人。一切所断结故。辅行引论言。三结。生惑增上。身见。生六十二。戒取。生一切苦行。疑。于过去一切处生犹豫也。又世尊说断八十八使。及无量苦。名须陀洹。则受化者生忧。何能拔除八十八大树。度八十八大河等。若佛说断三结者。受化者欢喜也。断结之相。准十地经言。非初非中后。论言是断结相。此智尽漏力为初。智断为中为后。答。非初智断。亦非中后。如灯焰非唯初中后。前中后取故。谓取一时。则不能断。三时总取。方能说断。假三时断。则无定性。何者。初若能断。不假中后。后若能断。不假初中。既假三时。故知无性。一一推征。三皆不断。是故经言。非初非中后。由三时无断。方能断结。故论云。前中后取故。论主总取三时。方显三时无断。经论言反。意乃相成。经则约性。论则约相。性相无碍。方能断结。然经论虽明大乘断结相。亦可意会小乘也。

　　<PIC>X57077701.gif</PIC>

　　【■记】节引杂心论曰。凡计罪福。是我所作。不将善恶业因为我。故身见不依集。知集非我。不名迷集。边见依身。亦不依集。亦不将灭道为我。计断计常。亦同。故身边唯苦。若戒取迷苦及道。谓愚人闻说精勤苦行。即谓事中苦身是道。不知勤观苦空。方断生死。身苦非道。故戒取迷苦谛生。或不将身苦为道。直执戒等福行为道。此将集因转将为道。如此戒取。名迷道谛。理实凡愚。不识集因。妄执为道。应是迷集。但彼迷心。不计福行。以为集因方转为道。故不名迷集。不同计苦以为道者将苦为道。故名迷苦。是故戒取迷苦迷道。不迷于集。灭是圣果众生所求。不取惑灭。为道因行。故戒取不名迷灭。若邪见。见取。及疑。此三通迷四谛。邪见谤无因果。该凡及圣故通迷。见取于自身报。取为第一。即迷苦。于事善业计为第一。名迷集。若取梵无想等天为涅槃。名迷灭。于彼戒取所言之道。取为第一。名迷道。故通迷。疑心于诸凡圣因果。不知有无。生疑不决。故亦疑四。上来所明五见及疑。惟迷谛理。不名迷事。以迷理故。还见理断。唯识心要云。迷谛有总别。总。谓十种。皆迷四谛。苦集。是彼六道因依处故。灭道是彼怖畏处故。别谓身边唯迷苦。八通迷四。身边唯果处起。别修空观。及非我观。对治身边。属苦谛故。疑与身边邪三见。亲迷苦理。戒见二取。执彼三见戒禁。及所依蕴。为胜能净。于自他见。及彼眷属。如次随应起贪恚慢。相应无明。与九同迷。不共无明。亲迷苦理。疑及邪见。亲迷集等。二取贪等。准苦应知。然嗔亦能亲迷灭道。由怖畏故。生憎嫉故。迷谛亲疏。粗相如是。与此大同小异。对会可识。

　　【■补】孤山六十四句。闲居编言。苦谛十使皆具足。身见唯缘苦境生。集谛痴业有漏因。灭谛无为无漏果。皆非身见所缘境。边身并及戒禁取。此二随身亦不生。是故集灭除三见。道谛本为无漏因。是故身边亦不起。邪见既拨无圣道。戒取还从邪见生。执取非道为真道。是故则有戒禁取。四谛具足有亲疏。苦下疏三亲有七。执我我所为身见。边见从身计断常。邪见拨无因果法。见取执劣以为胜。禁取于非因计因。疑则犹豫而不决。无明迷暗不了故此等皆依苦等起。是故七惑号亲迷贪嗔与慢三种惑不从苦谛境上起。但缘前七背上生。是故三得疏迷号。集七四亲三种疏。邪见拨无疑犹豫。见取执劣痴迷暗。三疏名目亦如前。贪等只依四法起。灭则三亲四是疏。疏则前三添见取。苦谛是劣执为胜。是故见取得为亲。今灭谛是胜妙法。不可更言劣为胜。但从邪见背上起。执劣为胜名见取。是故灭谛疏有四。亲疏行相悉如前。道八三亲五种疏。亲则痴疑与邪见。疏法望前加禁取。苦谛戒禁则为因。有漏果非无漏道。妄执为因为果故。则有戒禁亲缘起。道谛真因真道故。不可亲缘非因道。但缘邪见起非道。故以戒取属疏法。道灭俱是无漏法。非是执劣以为胜。见取从前亦属疏。但从邪见起其执。总依俱舍如上释。此中少四句。想抄录者。删其非要。又闲居编颂言。从谛生使名为亲。从使生使名为疏。四谛俱疏贪嗔慢。四谛俱亲邪痴疑。身边唯局苦亲使。戒见苦亲而道疏。见取集亲灭下疏。迷谛亲疏义如此。末二句。应改言。集有四亲灭四疏。总于前三加见取。更简明。又苦七亲三疏者。以苦谛五阴法计为身。依身而起断常等见。将苦行以为实因。计非想以为涅槃。将世间果。拨之为无。而皆迷痴不了。犹豫不决。故七日亲。贪嗔慢。由于身边而起。又隔一层。故三曰疏。集以见取。非因计因。邪则将世间之因。拨之为无。痴疑可知。故四曰亲。三疏其义同前。灭以邪见。将出世果拨之为无。痴迷不了。狐疑不决。故三曰亲。道以邪见。则将出世因。拨之为无。痴疑可知。故三曰亲。五疏由迷真道。方执戒取见取为道。故连贪嗔慢成五疏也。

　　△二思惑三。初标名示数。

　　二明思惑者。有八十一品。

　　【□注】此界系思。亦名迷事思。亦名正三毒。异俱生思。及推利思也。

　　【■记】界系者。由此思惑便系三界也。迷事。即事障。对五尘境。憎爱等生。迷在事也。正三毒者。辅行言。思有四。慢入痴摄为三。以非背使。非习气。名正。俱生思。还归于见。推利思。是利上之钝。见谛断时。正利既去。推利之钝思亦去。故此检之。俱生推利。解见前。推利即依见思。

　　【■补】断见得人空智。虽有事中独头相应。了法从缘。不计性实。而于三毒无邪。故曰正。

　　△二约界示体二。初通示九地。

　　谓三界分为九地。欲界合为一地。四禅。四定。为八。共为九地。

　　【□注】九地。所依处得名。欲界同一散地。故合为一。

　　△二列地分品二。初欲界。

　　欲界一地中有九品贪嗔痴慢。言九品者。上上。上中。上下。中上。中中。中下。下上。下中。下下。

　　△二上界。

　　上八地各有九品。除嗔使。

　　△三结成大数。

　　故成八十一也。

　　【□注】于九地中。各有九品贪嗔痴慢。但上八地无嗔耳。

　　【■记】辅行云。以智断惑。智分分明。惑渐渐尽。何啻有九。立教判果。且略为九。

　　【□注】不言疑者。见道已断。理合无疑。

　　【■记】事障虽在。正信必具。

　　【□注】断此惑时。或直缘一真谛。或于四谛中随缘一谛。

　　【■记】释签云。或四谛中。随思一谛。或唯思灭谛。断三界诸品不同。得后三果也。

　　【□注】故止观中云见惑如四十里水。思惑如十里水。大经云。初果所断。如四十里水。其余在者。如毛一渧。

　　【■记】思虽八十一品。对境方生。不同见缘法尘横起故。

　　△三结收集谛。

　　上来见思不同。总是藏教实有集谛。

　　【□注】此惑有为有漏之因。故云实有。上明见惑八十八使。思惑八十一品。乃见思俱开。若云九十八使。乃开见合思。若云四住。开思合见。但云见思俱合义也。或云三漏。(欲有无明)或云四流。(见欲有无明)或云上下五分。妙乐七(十八)云。上五分中。色染无色染。一向唯上。掉举等三(掉举慢无明)虽复通下。不能牵下。(欲界受生)故云上分。言下分者贪虽通上。不是唯上。嗔一唯下。不通于上。余三遍摄一切。见惑虽复通上。而能牵下。故名为下。故俱舍云。由二(贪嗔)不超欲。由三(身边戒取)复还下。纵断贪等(名伏为断)至无所有(贪亦断得非非想)由身见等。还来欲界(文)。

　　【■记】此明见思开合。及见思别名。漏落三界。曰漏。四流。辅行言见流。三界见也。欲流。欲界诸惑。除见及痴。有流。上二界诸惑。除见及痴。无明流。三界痴也。漂流不息。曰流。染贪也。

　　<PIC>X57077901.gif</PIC>

　　(颂曰)

　(身摄边见戒摄取　　邪见元从疑惑生
　四钝皆由利使生　　是故三结摄见尽　　痴起贪嗔二生慢
　举二摄二成欲思　　无明即痴染即贪　　掉举遍三俱定爱)

　　【□注】颂曰。身摄边见戒摄取。

　　【■补】边从身起。故非因计因为戒取。于中必见有所取。即见取。

　　【□注】邪见元从疑惑生。

　　【■记】始而犹豫不决。继即拨无因果。

　　【□注】四钝皆由利使生。是故三结摄见尽。

　　【■补】三结。身戒疑也。此颂下五分见。

　　【□注】痴起贪嗔二生慢。举二摄二成欲思。

　　【■记】此颂下五分欲思。举二。指贪嗔。摄二。指痴慢。

　　【□注】无明即痴染即贪。掉举遍三俱定爱。

　　【■记】此颂上界五分思惑。成论问。掉于上界名结。何故欲界不说。答。彼无粗烦恼。故掉戏明了。又坏定身有力。故为结。断此上分则得解脱。

　　天台四教仪注汇补辅宏记卷四之上

　　天台四教仪注汇补辅宏记卷四之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱六庵较订

　　天台嫡裔比丘谛闲编科参梓

　　△三灭谛三。初标名。

　　三灭谛者。

　　△二示体。

　　灭前苦集。显偏真理。

　　△三拣非。

　　因灭会真。灭非真谛。

　　【□注】法界次第中(十)云。灭。以灭无为义。结业既尽。则无生死之累。故名为灭。妙玄二(二十)云。二十五有。子果缚断是灭谛(文)。

　　【■记】结业。即集。生死。即苦。玄文言。痴惑之本。既无常苦空无我。则无明灭。无明灭故。诸行灭。乃至老死灭。若不燃火。则无烟。名子缚断。无子则无果。灭智灰身。离二十五有。名果缚断。又言若发见思无漏真明。具三十四心断结者。三界九十八使皆灭。以烦恼结使灭故。三界业亦灭。若三界业烦恼灭者。即灭谛有余涅槃也。因灭故果灭。舍此报身。后报不续。名无余涅槃。真灭度也。灭理不虚。曰谛。

　　【□注】观音玄记上(十七)云。灭谛之体。是二涅槃。虽非真谛。能冥于理。故云因灭会真。灭非真谛。因灭苦集。方能会真。非谓此灭。便是真谛。

　　【■记】先问。三藏所谈。灭非真谛。今文依灭起第四誓。那云真谛无为理耶。答灭谛之体。是二涅槃。虽非真谛。能明于理。故曰因灭会真。道是灭因。苦集违理。佛既契真。故成佛誓。观真而发。是所引文。乃释依灭起成佛誓义。今证拣灭非真也。

　　【■补】涅槃。翻灭度。大患永灭。超度四流故。

　　【■备】灭。但功用尽处。若真谛。即下法性自天而然也。

　　【□注】止观一(十二)云。法性自天而然。集不能染。苦不能恼。道不能通。灭不能净。如云笼月。不能妨害。却烦恼已。乃见法性。经言灭非真谛。因灭会真。灭尚非真。三谛焉是。(文)辅行一下(十一)云。当知苦集。但是能覆。不能恼染。道灭能显。而理本净。法性如月。苦集如云。道如却除。灭如却已(文)。

　　【■补】辅行言。法性与真。名异义同。

　　【■备】问。藏教何为真理。曰。枯寂偏空也。

　　△四道谛三。初牒名。

　　四道谛者。

　　【□注】法界次第中(十)云。道。以能通为义。正道及助道。是二相扶。能通至涅槃。故名为道(文)。

　　【■记】正道者。实观三十七品。三解脱门。缘理慧行。及忍智无碍解脱。三十四心真无漏慧也。助道者。得解观中。诸对治法。及诸禅定。皆助道。有余方便。对治诸禅三昧。三十七品等。皆助道也。

　　【■备】下集注言。此道品通正通助。大约止观法。皆正道。二十五前方便。皆助道也。

　　【□注】妙玄二(二十)云。戒定慧。无常。苦空。能除苦本是道谛(文)。

　　【■记】苦本即结惑。

　　△二示体二。初总标广略。

　　略则戒定慧。广则三十七道品。

　　【□注】略则戒定慧。释签三(九)云。道品虽多。戒等摄尽。戒摄三。正语。正业正命。定摄十。四如意足。定根。定力。除觉。定觉。舍觉。正定。慧摄十八。四念处。四正勤。进根。慧根。进力。慧力。择觉。进觉。喜觉。正见。正思惟。正进精。通定慧。念根。念力。念觉。正念。止观七(九)云。念通缘两处。通三学。信根。信力。辅行云。一切诸法。信为本故。(文)广则三十七道品。三四。二五。单七。只八。若六度摄三十七具如辅行七上(二十一)。

　　【■记】三四。即念。勤。足。二五即根。力。七即觉。八即正道。辅行六度摄道者。檀具二觉。谓除。与舍。尸具三。谓正语。正业。正命。忍具四。谓念根。念力。念觉。正念。进具八。谓四勤。进根。进力。进觉分。正进精。禅具八。谓四如意足。定根。定力。定觉。正定。慧具十。谓四念处。慧根。慧力。择觉。喜觉。正见。正思。余有二信。通三十五。一切诸法。信为根本故。

　　【□注】道品者。法界次第中(十二)云。品者。类也。此七科法门。悉是入道浅深之气类。故云道品也(文)。

　　【■备】入道浅深。应指对位相生两种说。

　　<PIC>X57078001.gif</PIC>

　　【■记】当分者。止观言。未必全具道品。方能得道。三四二五。单七只八。当分是道。故曰依念处得道。念处既尔。余品亦然。为当分。相摄者。释论言。念处既摄余品。余品亦摄念处。为相摄。对位者。俱舍颂言。初业顺决择。及修见道位。念处等七品。应知次第增。华严钞曰。初业者。修总相别相念处。此初业位。能照身等四境。慧用胜故。说念处增。顺决择者。暖等四位也。暖法位中。能证异品决择分。殊胜功德。勤用胜故。说正勤增。顶法位中。能持善趣。无退转位。定用胜故。说神足增。忍法位中。必不退堕善根坚固。得增上义。说五根增。世第一位中。非世惑法所能屈伏。得无屈义。说五力增。及修见道位者。修道位中。近菩提位。助觉胜故。说七觉增。见道位中。速疾而转。道行胜故。说八正见增。此对位义同也。据止观言。八正。是见谛位。为第六。七觉。是修道位。为第七。乃是约位。非调停也。今约调停。故以七觉为第六。入正为第七。相生者。论言。闻法已。先当念持。次即勤修。勤故。摄心调柔。调柔故。信等成根。根增为力。次七觉分别。八正道是正行也。有时八正在前。未办名道。已办名觉也。又止观云。如修念处。能生正劝。正勤乃发如意。如意生根。根生力。力生觉。觉入八正。为相生也。

　　【□注】然此道品。通正通助。通大通小。通漏通无漏。亦漏亦无漏。并如止观第七具释。

　　【■记】止观问。道品是二乘法。云何是菩萨道耶。答净名言。道品善知识。由是成正觉。道品是道场。亦是摩诃衍。涅槃云。能修八正道者。即见佛性。名为醍醐。大集云。三十七品。是菩萨宝炬陀罗尼。如此等经。皆名道品。何得独是小乘。又有漏道品。欲界二十二。未到三十六。初禅三十七。皆有漏道品。如乳。三藏道品。如酪。通教道品。如生酥。别教道品。如熟酥。圆教道品。如醍醐。或问。三十七是助道。是正道。答。大论云。是菩萨道。正也。净名云。道品善知识。由是成正觉。助也。又问。三十七品是有漏者。云何言七觉是修道。法华云。无漏根力觉道之财。云何八正在七觉前。答。此应三句分别。一。三十七品皆有漏。二。皆无漏。三。亦有漏亦无漏。大论言。修八正道。得初善有漏五阴。善有漏五阴。即是暖法。暖法之前。尚得修于八正道。云何修耶。谓初师受法系心忆念。名念处。为求此法。勤而行之。名正勤。一心中修。名如意足。五善根生。名根。根增长。名力。分别道用。名七觉。安隐道中行。名八正道。能如是修。得善有漏五阴。当知道品皆有漏也。二皆是无漏者。即是见谛思惟。所行道品。一向是无漏。法华之文。意在此也。从来虽言有漏中。得修八正七觉等。未有文证。而毗婆娑云八正。在七觉后。亦是有漏。亦是无漏。何以故。依八正入见谛即是亦无漏。若八正在七觉前。一向是无漏。此则可解。又亦漏亦无漏即是对位意也。

　　【□注】又小唯正道。大通正助。今是小乘道品。义当相生。

　　【■记】此明通局结归也。谓约小乘七科。皆唯正道。约大乘七科。正助俱通也。今文言小乘之道品。当以相生之义为正也。

　　△二别释详明二。初标科。

　　此三十七合为七科。

　　【■记】准瑜伽杂集。三十七品总有七类。一。对治颠倒道。四念处。二。断诸懈怠道。四正勤。三。引发神通道。四神足。四现观方便道。五根。五。亲近现观道。五力。六现观自体道。七觉分。七。现观后起道。八正道。故科为七也。

　　△二列释七。初念处。

　　一四念处。一观身不净。(色蕴)二观受是苦。(受蕴)三观心无常。(识蕴)四观法无我(想行蕴)。

　　【□注】四念处一(五)云。四者。数也。念者。观慧也。处者。境也。今言四者。人于五阴起四倒故。于色。多起净倒。于受。多起乐倒。于想行。多起我倒。于心。多起常倒。举四倒。故言四也。若相生次第。应言识受想行色。若粗细次第。应言色行想受识。今从语便。故言身受心法(文)。

　　【■记】观慧释念者。同是别境心所。慧观由念得住也。论云。身应多观不净。受应多观是苦。心应多观无常。法应多观无我。何以故。凡夫未入道时。起四颠倒故。破净倒。说身念。破乐倒。说受念。破常倒。说心念。破我倒。说法念也。四法次第者。教中论相生。从细至粗。论除灭。自粗至细。今从语便也。

　　【□注】若迷心不迷色。则数为五阴。若迷色不迷心。则数为十二入。若心色俱迷者。则数为十八界。如婆娑论。俱舍颂云。聚生门种族。是蕴处界义。愚根乐。有三。故说蕴处界(诸有为法和合是聚义。生长门是处义以能生长心心所法。种族。是界义。如一山中。有金银铜铁等名多界等补注十三卷十二纸)。

　　【■记】有为和含是聚义者。是论释颂。以明蕴义。次引经言。诸所有色。若过现未。若内外粗细。若劣胜远近。如是一切。略为一聚。说名色蕴。由此聚义。蕴义得成是也。生长门是处义者。亦论文释颂。以能生长心心所法一句。是论主释词。种族是界义下。亦是论文释颂。又云。如是一身。或一相续有十八类。诸法种族。名十八界。今以等字该之。已上论文。释前半颂也。而后半颂。论释云。所化有情有三品故世尊为说蕴界处三门。或愚心所。总执为我。或唯愚色。或愚色心根有三。谓利中钝。乐有三。谓乐略乐中。乐广。如其次第。佛为说蕴处界三也。补注。神智师释三大部。

　　<PIC>X57078101.gif</PIC>

　　【■记】一色阴。有十四种。谓四大五根五尘。二受阴。领纳所缘。名受。有六种。谓六触因缘生六受。三想阴。能取所领之缘相。名想。有六种谓取所领六尘相。四行阴。造作之心。能趣于果名行。有六种。谓于六想之后。各起善业不善业无动业也。五识阴。了别所缘之境。即六识也。以迷心偏重。故圣教开心为四。出法界次第。

　　【■补】唯识论。以受对前五识。想对六识。行对七识。识对八识。今此不论。弗以唯识所解配合也。

　　<PIC>X57078201.gif</PIC>

　　【■记】惑者。迷色偏重。故大圣开色为十。心但为二也。入以涉入为义。根尘相对有识生。识依根尘。识为能入。根尘是所入。今此十二。通从所入受名也。内六亲。故属内。为识所依。名入。亦名六根者。能生为义。有生识功也。一眼入。眼是四大造色体为十色共成。所谓四大四微。身根微。眼根微。二耳入。三鼻入。四舌入。均四大造色。体为十色共成。但各换一耳鼻舌根微也。五身入。但有九色所成。谓四大四微。身根微。六意入。除诸心数法。但取能知诸法心王也。外六疏。故属外。识所游涉。名入。亦名六尘者。染污为义。色声香味触五入。可解。六法入。有二种。一者心法。除心王。但取相应诸心所法。二非心法。即过去未来色法。及心不相应诸行。三无为法。

　　【■补】法入中无表色属色。心数法属心。不相应行非色非心。三无为。非三聚摄。故不属内色。亦不属外色也。

　　<PIC>X57078202.gif</PIC>

　　【■记】惑者。色心俱迷。圣教俱开为十八也。界。以界别为义。十八法各有别体故。十二入。及前五识界可解。识。以了别为义。六意识界。谓前五生已。传入意识。即以前五为能生。后意识为所生。此意前灭。次识续生。即前意识。生后意识。如是亦脱传受根识之名。皆能生为根。所生为识。今专指所生为意识也。上明蕴处界所摄法。即小乘七十五法。如云内色。外色。无表色。即五根。六尘。十一种色法。心王。即前六识。心所法。明四十六。谓遍大地有十。受。想。思。触。欲慧。命。作意。胜解。三摩地。此十通善通恶。遍一切心。胜解者。于理明了。三摩。云等持。离沉掉。曰等。专注不散。曰持。大善地有十。谓信。勤。舍。惭愧。无贪。无嗔不害。轻安。不放逸。此十。不通于恶。唯是善业。能通至无漏圣道故云大善地。舍者。远离掉举。大烦恼有六。谓痴。放逸。懈怠。不信。昏沉。掉举。此六。依五六七识起。不通于善。唯是恶法。故云大烦恼也。大不善有二。谓无惭无愧。人因此二。则无恶不造。故云大不善也。小烦恼有十。谓忿覆悭嫉恼害恨谄诳憍。此十但依六识而起。故云小烦恼也。不定有八。谓悔眠寻伺贪嗔慢疑。此八通于善恶无记三性。故云不定法也。无记者。不善不恶。无所记录也。粗念曰寻。细察曰伺。不相应。有十四。得非得众同分。无想异熟。无想定。灭尽定。命根。生。住。异。灭。名。句。文也。此十四不与色法。心法。心所法。相应。故众同分。众人形状相似也。无想果报。异世成熟。曰无相异熟。外道所修。曰无想定。圣教所修。受想心灭。曰灭尽定。依事立名。曰名。积字成句诠差别。曰句。为名句依。而能显所表理。曰文。身。即字也。

　　【■备】无为有三。天溪补遗。引俱舍颂云。此中空无碍。谓大虚空。无碍为性即虚空无为。颂曰。择灭为离系。随系事各别。随三界系不同。名事。离一系故。得一择灭。择力所得灭。名择灭。择为断智。推度令灭。故名择灭。非择灭者。颂云。毕竟碍当生。此二类不同。谓根尘缺缘及所证位。诸无知惑。不得续起。名碍当生。如缘一色时。于余诸色。及余四尘。得非择灭为正缘色碍。余色等当不生。故名碍当生。其余法数广解。

　　【□注】观身不净。四念处一(六)云。一切色法。名之为身。内身。外身。内外身。己。名内身。眷属。及他。名外身。若己若他。名内外身。此三种色。皆从前世不净业生。则有五种不净。谓生处。种子。相。性。究竟。

　　【■记】大论言。自身有二种。一身内不净。二身外皮毛爪发等皆不净。复次行者。观死尸䏺胀烂坏。取是相。观自身亦如是相。如是事。我未离是法。死尸是外。行者是内。如见端正女人而心着。即观其身。种称不净为外。知我身亦如是为内。复次眼等五情为内身。色等五尘为外身。四大为内身。四大造色为外身。觉苦乐处为内身。不觉苦乐处为外身。自身及眼等根为内身。妻子田宅所用之物为外身。乃至今当总观内外。谓先观内身。求净不可得。次便观外。复不可得。疑曰。我观内时。于外或错。观外时。于内或错。故内外俱观。亦不可得。然观内观外是别相。一时俱观是总相。总观别观。既皆不得净相。故知三种色。从不净生。此明五种不净。望大论列次有殊。以论列第一种子。二住处。三自体。四自相。五究竟。对此前后可知。

　　【□注】生处者。女人之体是不净聚。虫脓秽恶。合集成立。经十月日。二脏间夹。迮隘如狱。释论云。此身非莲华。亦不由旃檀。粪秽所长养。但从尿道出。

　　【■记】此释生处不净也。大论言。住处不净。谓诸不净物和合。名为女身。内有生脏。熟脏。屎尿不净。外有烦恼业因缘风吹识种。令入二脏中间。如在尿坑中。所谓是身为臭秽。不从华开生。亦不从薝葡。又不出宝山。迮隘如狱者。胎骨经云。婴儿在胎有八种狱。谓婴儿之身。最嫩。母吃热食。如镬汤狱。母吃冷食。如寒冰狱。饱时。如石压狱。饥时。如饿鬼狱。硬食。如刀山狱。行时辛苦。如碓捣狱。坐时。如铁床狱。母若低头。如倒悬狱。

　　【□注】种子不净者。揽父母遗体。赤白二渧。于中而住。是识随母气息出入。是为受身最初种子不净也。

　　【■记】此释种子不净也。大论谓父母以邪念风。吹淫欲火。肉髓膏流。热变为精。宿业因缘。识种子在赤白中住。是名身种。如偈言。是身种不净。非余妙宝物。不由净白生。但从尿道出是也。

　　【□注】相不净者。头等六分。从首至足。纯是秽物。譬如死狗。尽海水洗。洗死尸尽。唯余一尘。一尘亦臭。

　　【■记】此释相不净也。大论亦名外身不净。谓是身九孔。常流不净。眼流眵泪。耳出结[目*(甯-用+冉)]。鼻中洟流。口出涎吐。谷道水道。常出屎尿。及诸毛孔。汗流不净。如是不净。充满身内。如偈言。常流出不止。如漏囊盛物是也。

　　【□注】性不净者。根本从秽业生。托于秽物长养。其性自尔。不可改变。

　　【■记】此释性不净也。大论言自体不净谓从足至顶。四边薄皮。其中所有。不净充满。饰以衣服。澡浴花香。食以上馔。众妙肴膳。经宿之间。皆为不净。如说地水火风质。能变成不净。倾海净此身。不能令香洁是也。

　　【□注】究竟不净者。业尽报终。捐弃冢间。如朽败木。大小不净。盈流于外(文)。

　　【■记】此释究竟不净也。是身投火。为灰。在地腐坏。为土。在水䏺胀烂坏。为水虫所食。一切死尸中。人身最不净。如说。审谛观凡身。终必归死处。难御无反覆。背恩如小人是也。

　　【□注】观受是苦四念处一(七)云。领纳。名受。有内受。外受。内外受。缘内。名内受。缘外。名外受。缘内外。名内外受。又意根受。名内受。五根受。名外受。六根。名内外受。一一根有顺受。违受。不违不顺受。于顺。生乐受。于违。生苦受。于不违不顺。生不苦不乐受。乐受。是坏苦。苦受。是苦苦。不苦不乐受。是行苦。

　　【■记】此释受也。如论言。佛说有二种。谓身受。心受。心受是内。身受是外。又五识相应受是外。意识相应受是内。十二因缘故。诸受生。内六入分生受为内。外六入分生受为外。粗受为外。细受为内。又缘内法为内。缘外法为外。复次一百八受为内受。余残是外受。又言从内六情。外六尘。和合故生六种识。六种识中生三种受。行者观是世间乐受。皆从颠倒生。俱无有实。虽欲受乐。能得大苦。如是观乐受。是坏苦。乐相坏。苦相至即乐极生悲也。观苦受。是苦苦。五阴之身。性常逼迫。又与苦受相应。苦上加苦也。行苦者。有漏之法。四相迁流。常不安隐也。能如是观。则于乐受。不生欲着。苦受不生忿恚。不苦不乐受中。不生愚痴名受念处也。

　　【□注】观心无常者。心。即心王。心王不住。体性流动。若粗若细。若内若外。皆悉无常。

　　【■记】四念处云。心者。心王。例上有内心。外心。内外心。心王不住。体性流动。若粗若细。若内若外。皆悉无常。无奢无促。今日虽存。明亦难保。昔诸比丘谓不保七日。乃至不保一日。佛呵为懈怠。又一比丘言。出息不保入息。佛言善哉。刹那促。时无常。山水溜。斫石光。若不及时。后悔无及。是也。今但略引耳。今准论释言。心王不住者。谓过去已灭。未来不生。现在一念不住。疾故不觉。若心一念住。第二念亦应住。是为常住。无有灭相。如佛说。一切有为法。三相住中。亦有灭相。若无灭者。不应是有为相故知心无住时也。若粗细内外皆无常者。谓是有为法。一切属因缘。故无常。先无今有故。今有后无故。又复无常相。常随逐有为法故。有为法。无有增积故。一切有为法。相侵克故无常。于有为法。心无常最易知。如佛说凡夫或知身无常。不知心无常。若言身有常犹差。以心为常是大惑。何故。身住或十二十岁。是心日月时顷。须臾过去。生灭各异。念念不停。欲生异生。欲灭异灭。如幻事。实相不可得。故知心是无常。名心念处也。

　　【□注】观法无我。四念处一(七)云。法名轨则。有善法。恶法。无记法。人皆约法计我。我能行善。行恶。行无记。若于心王计我。已属心念处摄。若于心数计我。从九心数。一切善数。恶数。通大地数。并属行阴。法念处摄。此等法中求我。决不可得。龟毛兔角但有名字实不可得。若善法是我。恶法应无我。若恶法是我。善法应无我。若无记是我。无记不能起业。但名因等起。因此无记。起善起恶。善恶业。尚非我。因等起。何得是我。当知皆无有我。但是行阴。故经云起惟法起。灭惟法灭。但是阴法起灭。无人无我。众生寿命。虽有法起。亦是颠倒。颠倒者。即是身边二见。

　　【■记】此释法处也。如教中明。法者。有轨持二义。轨者。轨生物解。持者。任持自性。此但约轨物生解义。以释法名。不取任持自性义者。意显法中无我实性可持故也。约法计我者。按定所计之我。必依于法。谓于心王计我上。已观为无常。无实我体。此除开心王。若于心数等者。此正推法无我。于十大地数中除受。以前观受是苦摄。今以九心数中。想。即想蕴。余八。行蕴摄。一切善数有十。谓信。进。念。定。慧。喜。猗。舍。觉。戒。恶数亦有十。谓恚。恨。谗。诳。憍。忿。怒。悭。痴。妒。皆行蕴摄。通大地数者。涅槃狮子吼品疏引数人云。十数并起。为大地通五品。谓善恶无记不共薉污等。成论云。法起十数。义说为十。或言欲界十。居止是十数。谓三途人六天。今观此等行阴法中。求其我体。决不可得。但有龟毛兔角之虚名字。而无实事也。次以善恶无记互夺。观法无我。谓若善法是我。以善夺恶。恶法应无我。以善是恶主对故。若恶法是我。以恶夺善。善法应无我。以恶是善违害故。则互夺两亡。善恶法俱非是我。何得言我能行善行恶乎。若言无记法是我。然无记于法无所记录。则不能亲起作业。但名因等起耳。谓因此无记故。方能起善起恶。是则所起善恶之业。尚非是我。而此因等起之无记。何得是我乎。已上观法无我竟。当知下。指是行阴于中起灭。故经云下。引证此中无我人众生寿命者。谓无生空四相。正与金刚四相义同。金刚四相者。我是自在之名。人为主宰之目。众生者。取续前义。寿命者。取接后名。则以四为人执。故同此中义。大论云。人者。谓于阴界入中。谓我是行人。我者。于阴界入计我我所。若即若离。众生者。于阴界入和合之中。计有我生。寿命者。于阴界入中。计一期果报。若长若短。又法数言。众生于五阴法中。若即若离。计我及我所。五阴是实。名我相。于五阴法中。妄计我是人。我生人道。异于余道。名人相。计五阴众共而生此身。名众生相。于阴法中计我受一期寿命长短。名寿者相。今既知但是阴法起灭。则无人我等计也。已上破我执。下并破法执。或谓既是法起法灭。而法应实有耶。故言虽有法起。亦是颠倒。即是身边二见。谓此五蕴法中。本非有身。而起此见。妄计为身。本非断常。而起边见。妄自执之。为断为常。非颠倒而何。故知由颠倒。而见有法。其实法亦当体全空。则知不但法中无我。而法亦空。今且破我见。故言法无我也。

　　【□注】想行蕴者。止观五(八)云。想取相貌。行起违从(文)。

　　【■记】想。谓取相在心。行。谓于好恶相边。起违从之念。念起念灭。迁流不住也。

　　【□注】念处居初者。一佛嘱。佛将入涅槃。阿难请问。佛去世后。比丘依何修道。佛答。比丘当依四念处行道。二依经。止观五(二)云。大品云。声闻人依四念处行道。菩萨初观色。乃至一切种智。章章皆尔。故不违经。(文)三现前。止观五云。又行人受身。谁不阴入重担现前。是故初观。(文)辅行七上(十二)云。以四念处能为大小观行初门。如来殷勤遗嘱。意在于斯(文)。

　　【■记】此释注中问答也。如大经佛涅槃时。答阿难言。佛灭度后。当依四念行道。二依经下章章皆尔者谓菩萨观不净苦空无我。至于一切种智。皆应先观色故。辅行云。大品凡列法门。皆以五阴为首。三现前下。大论云。五阴粗重常恼。故名担。如佛说五阴是担。罗汉此担已除。名弃担。则知行人阴入。重担现前也。

　　△二正勤。

　　二。四正勤。一。未生恶。令不生。二。已生恶。令灭。三。未生善。令生。四。已生善。令增长。

　　【■记】此释勤者。不惟力勤当以继念为勤也。念智如火。勤力如风。智得勤力。无往不克。瑜伽论曰。于四念住中。惯习行故。已能除遣粗重。了达善不善等。从此无间。于未生善法令生。于已生恶法令灭。

　　【□注】正则不邪。勤则不怠。辅行七上(十二)云。只是于前念处。精勤除恶生善。文从语便。先除二恶。次生二善。据行。必以已生善恶居先。未生善恶居次。并先明灭恶。次明生善(文)。

　　【■记】善恶二法。有通有别。通如大乘。勤观法性为善。实相之外皆名为恶。别则取观中懈怠五盖等为不善。其能对治为所生善也。

　　【□注】止观七(二十六)引十住毗婆娑偈云。断已生恶法。犹如除毒蛇。断未生恶法。如预防流水。增长已生善。如溉甘果栽。未生善为生。如钻木出火。(文)一未生恶令不生。四念处观时。若懈怠心起。及诸烦恼恶法。虽未生。恐后应生。遮信等五种善根。今为不令生故。一心勤精进。方便遮止不得令生也。

　　【■记】此四正断中。名断断。瑜伽论言。断断者。即未生恶法。为欲令彼不现行断。为欲令彼不现前断。为断故断。名为断断。

　　【■备】辨讹曰。若懈怠起句。准法界次第。无此起字。若言起。如何说未生。

　　【□注】二已生恶令灭。四念处观时。若懈怠心起。诸烦恼覆心。离信等五种善根。如是等恶若已生。一心勤精进。方便除断令尽也。

　　【■记】四正断中。名律仪断。瑜伽论曰。律仪断者。即已生恶法。应修律仪。令其断灭不应忍受也。

　　【□注】三未生善令生。四念处观时。信等五种善根未生。为令生故。一心勤精进。方便修习。令善根生也。

　　【■记】四正断中。名修习断。瑜伽论曰。修习断者。即未生善法。由于善法。数数修习。先所未得。能令现前。能有所断也。

　　【□注】四已生善令增长。四念处观时。信等五种善根已生。为令增长故。一心勤精进。方便修习。令不退失。增长成就。

　　【■记】四正断中。名防护断。瑜伽论曰。防护断者。即已生善法。由于已得。已现在前。诸善法中。远离放逸能生善法。住不忘失。修习圆满。防护已生。所有善法。能有所断也。问。何以七科。此四名正勤。及后八名正道。余不名正耶。答。心勇发勤。畏有错误。故言正。行道畏堕邪法。故言正。

　　△三如意。

　　三四如意足(欲念进慧)。

　　【□注】法界次第中(十三)云。智定力等。所愿皆得。故名如意足。

　　【■记】法界言。四念智慧。四勤精进。精进智慧增多。定力少弱。得四种定摄心。即智定力等。所愿皆得。故通名如意。智定力等。能断结使。故断行成就也。

　　【□注】此四属定。六神通中。身如意足。藉兹而显。又通因定生。亦可六通。因兹并发。

　　【■记】身如意有三。谓能到。转变。圣如意。能到复四。一身飞。如鸟无碍。二移远令近。不往而到。三此没彼出。四一念能至。转变者。大能作小。小能作大。一多亦然。种种诸物。皆能转变。外道辈转变化。不过七日。佛及弟子转变自在。无有久近也。圣如意者。外六尘中不可爱。不净物。能观令净。可爱净物。能观令不净也。六通因此发者。如意如上。天眼通者。眼得色界清净色。自地及下地。六道众生诸物。若近若远。若粗若细诸色。无不能照。此有二。一报得。二修得。五道中天眼从修得。非报得。以从常忆念种种光明得故。天耳通者。能闻一切声。天声。人声。三恶道声。云何修得天耳。常忆念种种声故。宿命通者。本事常忆念。日月年岁。至胎中乃至过去一世。十百千万亿世。乃至大罗汉辟支。知八万大劫。菩萨及佛。知无量劫也。他心通者。知他心。若有垢。若无垢。自观心生住灭时。常忆念故得。复次观他人喜相嗔相。怖畏相。见此相已。然后知心。是为他心智也。无漏通者。如来庄严。入一切佛境界经言。无漏者。谓离四漏。以不取彼四种漏故。名远离诸(漏智)。

　　【□注】四正勤是慧慧观不勤。念处不成。反招散动。如风中灯。今修如意。如加密室。定慧均等。欲者希向慕乐。庄严彼法。言彼法者。谓念处境。言庄严者。修希向心。令法端美。凡所修立。一切诸法。若无乐欲。事必疏遗。念者。专注彼境。一心正住。若无一心。观法断绝。进者。唯专观理。使无间杂。无杂故精。无间故进。凡所修立一切诸法。若无精进。事必不成。慧者。止观法界次第。皆名思惟。思惟彼理。心不驰散。当知四法。是入定方便。出辅行七上(十二)㭊玄下(三十六)云。四观神足。心所中慧。以觉察为义。(文)妙乐二(八)云。思是慧数(文)。

　　【■记】谓第四乃五别境中慧。觉察为义。神。即神通。足。即是定。瑜伽论云。如有足者。能往能还。统纪言。法师敬云。依俱舍论。述小乘入道五位。作㭊玄记二卷。以小乘明析空五位。乃㭊中之玄。名㭊玄记。

　　△四五根。

　　四五根(信进念定慧)。

　　【□注】辅行七上(十三)云。修前诸品。纵善萌微发。根犹未生。根未生故。萠善易坏。今修五法。使善根生。故此五法。皆名为根。(文)信者。信于谛理。能生一切无漏根力。禅定解脱。三昧等。然此信根。必依念处。若无信境。根何能生。

　　【■记】此释信也。于四念处谛理。深忍乐欲。如蜂构蜜。如犊思乳。能如是深住净信。便生一切无漏功德。经言。信为道元功德母。长养一切诸善法也。

　　【□注】进者。信诸法故。倍䇿精进。念者。但念正助之道。不令邪妄得入。定者。摄心在正道。及诸助道善法中相应不散。慧者。念处之慧。为定所摄。以观自照。不从他知。

　　【■记】慧者。谓修如意后。慧得定摄。即能照理除妄。惟以不净苦等观法自照。更不从他异缘而别知也。

　　△五五力。

　　五五力(同上根名)。

　　【□注】前不入故。进修五力。令根增长。则能排障。同上根名者。辅行七上(十三)云。问。名同于根。何须更立。答。善根虽生。恶犹未破。复更修习。令根增长。是故此五。复受力名。根成恶破。故名为力。(文)释签一(九)云。信解品云。无有欺怠嗔恨怨言。欺为信障。怠为进障。嗔为念障。恨为定障。怨为慧障。若根增长。能破五障。故名为力(文)。

　　【■记】此释释签引经文以明五障也。欺则忽乱浮疑。不能深忍乐欲。故障信。怠则不能勇悍深造。故障进。嗔则不善心多。不能明记正助之道。故障念。恨则心神郁结。不能泯然摄归念处。故障定。怨则含毒事深。不能觉察谛理。故障慧也。

　　【□注】信力信谛。不为邪外诸疑所动。

　　【■记】诸疑虽多。不必障定。论障定者有三。一疑自者。自念诸根暗。钝罪垢深重。非其人乎。作此自疑。定慧不发。二疑师者。彼人威仪相貌如是。自尚无道。何能教我。作是疑时即为障定。三疑法者。如世人多执本心。于所受法。不信敬受行。若生犹豫。法不染心。今此信根。增长有力。即不为所动也。

　　【■备】三疑古今通病。教中谓。疑自者。当念先世善根何限。精勤忏悔以破之。疑师者。但遵其法。不论其人。如夜行。弊人持灯。不以人故废其照。疑法者。佛无诳语。笃信力行可也。

　　【□注】进力观谛。心无间杂。本求道果。未证不休。念力持谛。破边邪想。不令烦恼之所破坏。定力若成。能破欲界一切诸散。能于诸禅互无妨碍。不同单修根本之相。

　　【■记】定力若成。不但破欲界散。亦不同上地单修之定。以于诸禅定。互无妨碍故。如辅行云。虽用欲界语法。不碍初禅支林。或住初禅觉观之法。不碍二禅内净。或住二禅与喜相应。不碍三禅乐受。或与四禅舍受相应。而能教化一切众生。纵妨四禅。不妨诸定。妨。谓妨碍。碍。谓遮止。纵有因缘不入四禅。不妨一切禅定自在也。

　　【■备】辨讹曰。诸禅互无妨碍。此止观文。彼约圆意。今明藏教。当斟解之。

　　【□注】慧力。能破一切邪外等慧。能破一切见爱等执。

　　△六七觉。

　　六七觉支(念择进喜轻安定舍)。

　　【□注】修前不入。由定慧不调。故用七觉均调之。

　　【■记】念勤。是慧。四足。是定。又得根力。成善破恶。未能入理者。由定慧不调。故以七觉均调之。

　　【□注】觉。谓觉了。支。谓支分。法界次第中(十四)云。无学实觉。七事能到(文)。

　　【■记】实觉者。如实觉慧也。法界云。一择法觉。善能简别真伪。不谬取诸虚伪法故。二精进觉。善能觉了不谬行无益苦行。常勤心在真法中行故。三喜觉。心得法喜。觉了此喜。不依颠倒法生喜。住真法喜故。四除觉。断除诸见烦恼时。觉了除诸虚伪。不损真正善根故。五舍觉。善能觉了所舍境。虚伪不实。永不追忆故。六定觉。发诸禅定。觉了诸禅虚伪。不生见爱妄想故。七念觉。善能觉了。常使定慧均平。若心沉念。用择进喜起之。若心浮念。用除舍定摄之。调和适中也。

　　【□注】止观七(九)云。心浮动时。以除觉除身口之粗。

　　【■记】轻安。即除觉。亦名猗觉。乃猗任自在意。七觉乃入道之要。大论云。若离五盖。专修七觉。不得入禅者。无有是处。

　　【□注】以舍觉舍于观智。以定心入禅。若心沉时。以精进择喜起之。念。通缘两处文。

　　【■记】摄散䇿昏。不使偏落昏散。是念觉。前说定慧调匀。是用七觉所以。今是念觉当体。

　　【□注】辅行七上(十三)云。定慧各三。各随用一。得益便止。无假遍修。若全无益。方趣后品。念能通持定慧六分。是故念品通于两处(文)。

　　【■记】佛说教令修。如医照方教服。着止微加一剂。不痊。方添后药。前支未益。乃用次觉。法虽禀医。行由自己。如得益便已。

　　△七八正。

　　七八正道(正见正思惟正语正业正精进正定正念正命)。

　　【■记】正念。正定。是定。见。思惟。精进。是慧。唯语。业。命。通戒。又前七觉是分别。此八正道正行也。

　　【□注】正。以不邪为义。能通至涅槃。故名为道。

　　【■记】八正。亦名八圣道。出瑜伽论。

　　【□注】正见。修无漏十六行故。明见四谛。

　　【■记】十六行解见五卷。

　　【□注】正思惟。以正思惟。发动此观。正语。以无漏智。除四邪命。常摄口业。住正语中。

　　【■补】八犍度论曰。以邪命作口四恶行。名邪语邪命。以邪命作身三恶行。名邪业邪命。又五邪中。后四皆口业。不必专指贪求利养。凡掉戏等。皆属邪命摄。俱舍言。观象斗等。佛亦立邪命中。邪受外境。虚延命故。

　　【■备】辨讹曰。似不必指后四邪。以彼四种。大论名四邪业。故婆娑言。身口业中。若贪所起。皆名邪命。

　　【□注】正业。以无漏智。除身邪命。住于清净。正身业中。

　　【■记】身邪现奇特等。

　　【□注】正精进。勤修涅槃。善入正谛。正定。正住于理。决定不移。正念。心不动失。正直不忘。正命。以无漏智慧。通除三业中五种邪命。见他得利。心不热恼。而于己利。常知止足。住清净正命。

　　<PIC>X57078801.gif</PIC>

　　【■记】四种别在口业。五种通乎三业。

　　△三结归。

　　已上七科即是藏教生灭道谛。

　　【□注】辅行一下(十一)云。菩提烦恼。更互相倾。故名生灭。

　　△二通论四谛二。初论随机施教胜劣不同。

　　然如前所列四谛名数。通下三教。但是随教广狭胜劣。生灭。无生。无量。无作。不同耳。故向下名数。更不再列。

　　【□注】释签三(八)云。问。何故立四种四谛之殊。答。谛本无四。谛秪是理。理尚无一。云何有四。故知依如来藏同体权实。依大悲力。无缘誓愿。物机所扣。不获已而用。机宜不同。致法差降。从一实理。施出权理。权实二理。能诠教殊。故有四种差别教起。涅槃实后。暂用三权助圆。故须具用偏圆事理。故今引之。以显成证。三偏一圆。界内。界外。各一事理。故成四种(文)。

　　【■记】物机所扣者。释上依大悲力无缘誓愿。由众生根器千差。如来声教万别。如言如来为众生。随机应量说也。从一实理等。解前。界内外各一事理者。藏事。通理。别事。圆理也。

　　【□注】广狭等者。以藏通造六。故狭。别圆造十。故广。藏别不即。故劣。通圆谈即。故胜。于广狭境。各论胜劣。则成四种四谛。迷真有重轻。故论生灭无生。迷中有重轻。故论无量无作。不可作寻常迭论胜劣释也。

　　【■记】谓当以藏对通。别对圆。各论胜劣也。

　　【□注】生灭。妙玄二(二十)云。迷真重故。从事受名。如前释。

　　【■记】前释者。苦则三相迁移等。虽世出世。四皆变易也。

　　【□注】无生。妙玄(二十)云。迷真轻故。从理得名。苦无逼迫相。集无和合相。道不二相。灭无生相。

　　【■记】苦无逼迫者。谓五蕴皆空。岂有空能逼空。集无和合者。谓因果俱空。岂有因空与果空合。历一切贪嗔痴亦如是。道不二者。谓无能治所治。空尚无一。云何有二。灭无生者。法本不生。今则不灭。不生不灭。名真无生。

　　【□注】无量。妙玄云。迷中重故。从事得名。苦有无量相。十法界不同故。集有无量相。五住烦恼不同故。道有无量相。恒沙佛法不同故。灭有无量相。诸波罗密不同故(文)。

　　【■记】苦无量者。谓一法界苦尚若干。况十法界。非二乘所知。谓地狱种种剥割烧煮剉切。不可称计。况复余界种种苦相。菩萨智眼。乃通达也。集无量者。谓无明尘沙见思诸惑若干。道无量者。谓㭊体拙巧。权实正助等。灭无量者。如是方便。能灭见思等。均是菩萨。乃能明了也。又即空。方便若干皆无若干。虽无若干。而分别若干。无谬无乱。又如是方便。能灭见思。如是方便。能灭尘沙无明。又三悉檀分别有若干。第一义悉檀无若干。虽无若干。从多为论。名为无量。

　　【□注】无作。妙玄云。迷中轻故。从理得名。止观一(三)云。阴入皆如。无苦可舍。无明尘劳即是菩提。无集可断。边邪皆中正。无道可修。生死即涅槃。无灭可证(文)。

　　【■记】无作者。皆实相不可思议。四念处释无作四谛云。一念心具十界苦。名苦谛。具十界惑。名集谛。苦即涅槃。名灭谛。惑即菩提。名道谛。所谓即事而中。无思无念。无谁造作。名为无作。

　　△二示二世粗妙因果有异二。初明因果差殊。

　　然四谛之中。分世出世。前二谛为世间因果。(苦果集因)后二谛为出世间因果(灭果道因)。

　　【□注】释签三(八)云。苦集只是世间一切法。道灭只是出世一法。世出世法因果性殊。而因必趣果。因果类异。故使四殊(文)。

　　△二明差殊所以。

　　问。何故世出世前果后因耶。答。声闻根钝。知苦断集。慕果修因。是故然也。

　　【□注】声闻根钝。苦为初门。支佛以集。菩萨以道。通菩萨以灭。别菩萨以界外道。圆菩萨以界外灭。

　　【■记】注中补明四教所修初门。谓声闻根钝。约界内苦为初门。支佛以界内集。菩萨以界内道。此藏教三乘。修生灭谛分利钝也。通修无生空理。故以界内灭。别修无量不思议事。故以界外道。圆修无作不思议理。故以界外灭也。

　　【□注】慕果修因。且据凡位。若初果去。则云带果行因。支佛不立分果。乃云望果行因。

　　【■记】此拣明慕果修因句。唯约声闻凡位说。

　　【□注】四谛果前因后。此且一途。余亦不定。

　　【■记】不定如下示。

　　<PIC>X57078901.gif</PIC>

　　【■记】签云或说世谛。谓苦集。第一义。谓道灭。复有说世谛。谓苦集灭第一义。谓道。评者曰。四是世谛。亦第一义谛。如苦集是世谛。苦空无常集因缘生是第一义。灭是世谛者。佛说如城园林。是第一义者。尽止妙离。道是世谛者。佛说如筏如山如梯如楼。是第一义者。道如迹乘。若四谛尽第一义者。世谛说阴界入。第一义亦说阴界入也。

　　天台四教仪注汇补辅宏记卷四之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷五之上

　　高丽沙门谛观录

　　南天竺沙门蒙润集注

　　清净比丘权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二行位三。初通标。

　　略明藏教修行。人之与位。

　　【□注】道标一教修行之人。及三乘位次。妙玄四(三十二)云。为破行人增上慢心。为消经文引物希向。(文)释签五(二十一)云。若无位次。将何以为见贤思齐。将何以越增上慢罪(文)。

　　【■记】此释通标人位也。盖位者。为显三乘行人修因克果有阶差故。周易云。天地之大德曰生。圣人之大宝曰位。如是则知。若非位次。无以引行人之希向。如妙玄云。诸圣上位。非凡能测。岂可妄说。粗知大意者。为破行人增上慢心。为消经文引物希向也。见贤思齐。出论语。

　　△二别释三。初声闻三。初标位分科。

　　初明声闻位。分二。初凡。二圣。凡又二。外凡。内凡。

　　【□注】凡有四门明位。一毗昙有门。明七贤七圣。二成论空门。明二十七贤圣。三毗勒论明双亦门。四车匿论明双非门。

　　【■记】此明位次有四门不同也。一毗昙有门。明七贤七圣者。四教仪二云。一毗昙有门。即三藏教明正因缘生灭之有。若禀此教。能破十六知见。见阴界入一切有为之法。皆悉无常苦空无我。得世第一法。发真无漏。因有见真。有。即第一义谛之门也。故大集经云。甚深之理不可说。第一实义无文字。声闻弟子憍陈如。于诸法中得实义。此即毗昙论中之所申也。二成论空门。明二十七贤圣位者。四教义云。二成论空门。即三藏教明㭊正因缘假实法。生灭入空。若禀此教。能破假实之惑。见假实空。发真无漏。因空见真。空。即第一义之门也。故须菩提。在石室中。观生灭入空。因空得道。名见法身。恐此是成论所申也。三毗勒论双亦门者。四教仪云。三明有空门。即三藏教明正因缘生灭之有空。若禀此教。能破偏执有无之惑。见因缘有空。发真无漏。因有空而见真。有空。即第一义之门也。此即迦旃延因此入道。故作毗勒论还申此门也。四车匿论双非门者。四教义云。四明非有非空门。即三藏教明正因缘生灭非有非无理。若禀此教。能破有无边邪之执。见因缘非有非无。发真无漏。因非有非无见真。非有非无。即第一义之门也。恶口车匿。因此入道。论文未来此土。有人言犊子阿毗昙申此意也。彼论明我在第五不可说藏中。我非三世。即是见非有。非无为法。即是见非空。此恐未可定用。

　　【■补】因门契理。出三界苦。门。以能通为义也。盖有门。则念念生灭。空门。则三假虚浮。双亦。则有无从容。双非。则有无俱遣。随依一观。可以发真。

　　【□注】后二门大论虽指。论文未度。若空门二十七贤圣者。学人十八。无学有九。四教义二(十七)云。贤人有二。圣人有二十五。(文)凡位不备。今家不用。释签五(二十)具引。

　　【■记】大论云。智者入三种法门。观一切佛语。皆是实相。不相违背。何等是三门。一毗勒门。二阿毗昙门。三空门。何名毗勒门。答毗勒有三百二十万言。佛在世时。大迦旃延所造。若佛灭度后。人寿转减。忆识力少。不能广诵。诸得道人。撰为三十八万四千言。若人入此门。论议则无穷。其中有随相门。对治门等种种法门。乃至不得波罗密多。若入阿毗昙。则堕有中。若入空门。则堕无中。若入毗勒。则堕有无中。又佛垂灭时。阿难问车匿事。佛答恶性车匿。吾涅槃后。心渐调伏。当为说陀那迦旃延经。即双非门也。然论文虽指后二门。而论文未度者。未过来此土也。是则无位可凭。故不准此而明位也。如四教义言。恶口车匿。因此得道。末见论文是也。空门二十七贤圣者。成论第一分别贤圣品。广明行得。乃至后结云。如是九种名无学人。先十八学人。及九无学。是二十七人。名为一切世间福田僧中具足。如下所示。四教义言。次明三藏空门二十七贤圣位者。信法二行即是两贤。在方便道。空门发真。断见惑未尽。行即须陀洹向。见惑断尽。名须陀洹果。空解增明。断欲界思一品。乃至五品。名斯陀含向。断六品。是斯陀含果。断七八品尽。名阿那含向。欲界九品思尽。是阿那含果。阿那含有十一种。带果行向。是阿罗汉向。进断上二界思惟也。若非想九品尽。即是阿罗汉。贤有二。圣有二十五。合有二十七。成论详载。

　　【□注】今依有门。明声闻位者有三意。一凡圣位足。二佛法根本。三符顺教旨。佛法根本者。有门所说。世间诸法。乃是无明。正因缘生。不同外道。邪无因缘生也。又四教义云。大乘经论。破小用小。多取有门。少用空门。故须略出毗昙有门佛法根本贤圣之位(文)。

　　【■记】此明今取有门明声闻位。一。凡圣位足者。谓贤位七。圣位七。二。佛法根本者。谓佛说世谛诸法。以有门为根本故。三符顺教旨者。谓圣教旨趣。允合有门故也。佛法根本者下。别释第二意。谓有门所说阴入界诸法。乃是无明正因缘生者。谓真如为因。无明为缘。无明为因。境界为缘。而有世间诸法生也。不同外道邪无因缘生者。以诸外道。或计万法从梵天虚空等生故。又四教义下。是证释有门是佛法根本。第三卷中问云。两门不度。不可悬判。空门明义胜于毗昙。何故舍胜用劣。答。毗昙虽劣。于空门是佛法根本。故佛去世后。流传利物。且大乘经论。破小用小。多取有门。少用空门。故须略出毗昙有门。明贤圣之位次也。

　　【■备】四教义取有门意。兼得符顺教旨边解。

　　【□注】又二(初)云三藏四门。虽俱入道。而诸经论。多用有门。乃至圆教。多用非空非有门。

　　【■记】此证依有门明三藏位也。四教义云。随教立义。必须逐便。若是三藏四门。虽俱得入道。而诸经论。多用有门。通教四门。虽俱得入道。而诸经论。多用空门。别教四门。虽俱得入道。而诸经论。多用亦空亦有门。圆教四门。虽俱得入道。而诸经论。多用非空非有门。然虽具举四教四门皆可入道。而意别证藏教以有门明位次也。

　　【■备】此正引证顺教旨意。

　　【□注】今不列七圣。直作四果释者。名义显故。

　　此明今文不作七圣列名。或谓既以有门明位。何故但列七贤。不列七圣。直作四果耶。故此释云。以四果之名与义明显故也。

　　<PIC>X57079101.gif</PIC>

　　【■记】此是入假菩萨作四论申四门。授四药。治诸病也。今文为标三藏修行之与位次。注中具出明位。凡有四门。故以图示诸名相也。然有七贤四果名相。下文逐一详解。后二门论文未度。此不必言矣。然空门二十七贤圣名相。似与论文少异。今记之。对阅为便。谓成论二十七贤圣。开果向为三。谓信行。法行。无相行。及初果为四。五。二果向。六。二果。七。三果向。八。三果。于此果中。又开十二谓中。生。行。不行。乐定。乐慧。转世。现。信解。见得。身证。并前七。为学人十八。开无学为九。谓退。护。住。思。死。不退。慧解脱。俱解脱。不坏法也。

　　【■补】空门学人十八至上流者。四教义云。通名学人。以皆研真断惑故也。信行法行者。初向也。萨婆多云。因闻入者为信行。因思入者为法行。昙无德云。位在方便。自见法少。凭闻力多。后时要须闻法得悟。名为信行。凭闻力少。自见法多。后时还须思惟得悟。名为法行。天台远讨根源。久劫听学。久劫坐禅。得为信法种子也。信解。二向也。以凭闻法信力。进趣真解故也。见得。三向也。以思惟力。见法得理故也。身证。三果四向也。以现身即证灭受想定。似涅槃法。故云身证也。家家者。受生处不一。即二向也。一种子。三向也。以欲界九品思惑已断八品。只一品未尽。而命终尚有一生。故言一种子。若不命终。进断一品。即证三果也。向初果者。于十六心中。前十五心无间道时。断见惑未尽是也。得初果者。八忍八智具足。断八十八使尽见真谛也。向二果者。欲界思惑已断五品故。得二果者。断六品思惑故。向三果者。断七八品而不命终也。得三果者。欲界九品思断尽故也。中般者。行人于欲界命终。生到色界。未到之时。即于中阴身发明圣道。而般涅槃。生般者。行人从欲界命终。生于色界。即般涅槃。行般者。生色界已。更能加功用行。断上界思惑七十一品俱尽。而般涅槃。不行般者。生色界已。不加功用行。自然得尽苦际。圣道现前。而般涅槃。上流者。即流行之义。以次第上流色界诸天受生。断七十一品惑尽。方般涅槃。无学九至俱解脱者。四教义云。无学以真穷妄尽故也。退者。俱舍言。谓遇少违缘。便退所得。思者谓退失。恒自思得。护者谓所得。善自防护。住者谓离胜退缘。离胜加行。进者谓具加行。能速达不动。不动者。谓不为烦恼所动。不退者。谓不退失所得。慧解脱者。以缘空直入。不得灭定故。俱解脱者。即带事兼修。得灭尽定也。

　　【■备】有门明位见下。今录空门明位备考。

　　【■备】辨讹曰。图中初果下。应添向字。以信法二行。只在十五心。未到十六心故。应是初果向也。二三果上应添初字。以信解见得真理。方名初果等故。私谓。辨讹所说。合于四教义妙玄等文。然集注乃据俱舍。谓见道中有二圣者。一随信行。二随法行。此至修道。别立二名。一信解。二见至。定判。至补中所言信解二向。见得三向。俟再考定。

　　【□注】此依释签五(十八)列成论二十七贤圣。若辅行准俱舍列。则无身证。故料拣云。何缘身证不预其数。答。无漏三学。是圣者因。择灭涅槃。是圣者果。灭定有漏。不是依因。是故身证。不预其数。

　　【■记】盖释签明教途。故准成论列位。有身证名。今文依之列二十七贤圣也。若辅行明观门。故准俱舍列位。则无身证名。如俱舍言。契经说有十八有学。何缘于中不说身证。释言。依因无故。何谓依因。谓诸无漏三学及圣者果。依彼差别。立有学故。灭定非学。非学果故。言三学者。无漏戒。即声闻无作也。无漏定。即根本净禅。观练熏修也。无漏慧。即四圣谛理也。具此三学。方堪趣入圣位。乃是圣者之因也。言涅槃者。此理相应。见思断尽。而证真空涅槃。乃是圣者之果。不依身证有漏为因也。是故身证不预其数也。

　　【■补】灭定有漏者。此是小乘事定。受想心灭。虽似涅槃。望四果犹为有漏。既属有漏。则非前三果所依之因。故不预学人数也。然辅行如此拣者。欲学人缘理断结。依无漏修。不可从事禅入耳。若以无漏心修事相定。则无入而不自得。非此论也。又此身证那含。非想思惑。犹未断尽。正当入此灭尽定时。前六识心心所。悉不现起。则不与无漏观智相应。而无断惑证理之功。故属有漏。非依因也。择灭。解前。又合响言。灭定似涅槃法。故非学所摄。非真涅槃。故非无学摄。

　　【□注】中阿含三(十一)云。长者问佛。福田有几。佛答同俱舍。且据学无学二十七人是同。然福出经列身证。俱舍则无也。

　　【■记】福田经佛言。世有二种福田。学人有十八。无学人有九。十八学人。谓信行。法行。信解。见得。身证。家家。一种子。向须陀洹。得须陀洹。向斯陀含。得斯陀含。向阿那含。得阿那含。中般。生般。行般。无行般。上流色究竟。九无学人。谓思法。升进法。不动法。退法。不退法。护法。护则不退。退则不护。实住法。慧解脱。俱解脱。是知经列身证也。俱舍则无者。论文言。学人谓四向。三果。信行。法行。信解。见得。家家。一间。中。生。行。不行。上流也。无学有九。谓退。护。思。住。进。不动。不退。慧脱。俱脱。是知论文不列身证。

　　【■备】二十七是同者。且据二十七数说。其相同。若身证有无。则异也。

　　【□注】凡者。常也。亦名为贤。贤者。善直。亦曰邻圣。分内外者。相似见理名内。未得似解名外。

　　【■记】四教义云。此七位皆是非学。非无学。智。等智。似解。能伏见惑。因此似解。能发苦忍真明。故言邻圣曰贤。今解名善直也。一切天魔凡夫。皆以爱着心修。一切外道。皆以邪见心修。虚伪邪曲。不名为直。佛弟子七种。明识生灭四谛理。知爱论见论。皆邪曲。伏此见爱邪曲心。用正信直心修诸善法。故名善直。复此一切爱论所诠。皆有生灭四真谛理。天魔眷属。及诸凡夫。所不能见。故流转生死。又一切见论。所诠皆有生灭四真谛理。六师外道悉不能见。故生死流转。如涅槃云。我昔与汝等。不见四真谛。是故久流转。生死大苦海。今七种从闻生解。明识此二种生灭四谛。故得信心正直。即是善直名贤也。又四义拣。一随爱见而破戒。非直非善。二持戒禅定而生邪见。善而不直。三信心直见。而破戒心乱。直而不善。均不名贤。四信解真正。得佛教意。持戒清净。修阿那般那不净等观。心得停住。乃名善直。初贤之位。内凡。谓于四真谛理。依稀见解。如未然者。名外凡也。

　　△二释所禀法二。初凡二。初明外凡二。初分科。

　　释外凡中自分三。

　　△二列法二。初调心对治法二。初标数。

　　初五停心。

　　【□注】停者。止义。住义。修此五法。止住五过。心者有四种。一草木。二肉团。三积聚精要。四虑知。今是虑知心也。

　　【■记】草木。能随时生落。亦名心。肉团。色法所摄积聚精要者。如心经。是般若部旨要。戒本。名为戒心。是结戒要文。荆溪十不二门。亦文心之列。虑知心。外道多计之谓我。佛教判为缘虑心。教列八识。今指第六识。为今修行观法心也。

　　【□注】此五停心。通于四教。具如四念处明。妙玄五(三)以五停心。对圆五品。禅门三(五)以停心名五门禅。义该大小。通于凡圣。菩萨等修。今是三藏声闻助道也。

　　【■记】藏教五停如下。若通家停心者。觉观多者。当观入息不生。出息不灭。不生不灭。息即是空。无能观所观。皆不可得。不可得即真。真。即心停也。多贪欲者。当观贪欲非垢。无贪非净。非垢故不生。非净故不灭。不生不灭。即空。空即真。真。故心停。多嗔恚者。当观于慈慈。恚即不生。亦不灭。如上。着我多者当观其身。如屠牛四分。但见四大。六根。五阴。十二入。十八界何处有我。即破我见。愚痴者。对因缘。观三世破断常。二世破果报我。一世破性实。善用五治。心即安住。得观无生也。别停心者。前三藏数息不净等停心。疏远事伪。通以观息不生不灭停心。即事而理近密真。今别教以持戒根本。若我住世。无异此也。即佛。依此而住即僧。虽尔。望于三藏。是密是真。望于实相。非近非密。非真非理。与前别后别。居季孟之间。此义可知。能持五支诸戒。释论十种戒。于一一戒中。具足尔许法门。即是别停心。戒是法本。道之根源。故以戒为停心也。圆以五停心对五品。如下九卷圆教详解。禅门以停心名五门禅等者。文曰。五门虽少。而行通诸禅。一阿那波那门。此通至根本。及特胜。通明等。诸禅三昧。二不净观门。此通九想。背舍。超越。诸禅三昧。三慈心门。此通四无量。等诸禅三昧。四因缘门。此通至十二因缘四谛等慧行。诸禅三昧。五念佛门。此通至九种禅及百八三昧。复次初数息门。是世间凡夫禅。次不净门。是出世间禅。声闻所行。次慈心门。即是凡圣二人为大福德。修慈入无量心。次因缘门。是支佛所行。次念佛门。功德广大。是众菩萨所行。此略明五门次第浅深相。

　　<PIC>X57079301.gif</PIC>

　　【□注】贪等是境。不净是观。四教义二(四)云。心既调停。乃可习观。犹如密室之灯。入道根本。无过此五法也(文)。

　　【■记】此不净观思惟。于贪欲。名善对治法。于嗔恚病。不名为善。非对治法。以观身过失。名不净观。若嗔恚观身过失者。则增益嗔恚故。余境观例知。四教义云。修安般念有三。一始习行二已习行。三思惟已度。一数。是始习。二随。而已习。三观。而已度。复次数。随。观。皆名始习。得三种欲界未到地定。名已习。发诸初禅。名已度。余不净观等。亦如是分别。心既调停。乃可习观。如密室灯。入道无过此五法也。

　　【□注】或云五停心观。则从慧。或云五门禅。则从定。定慧调适故名停心。

　　【□注】然上列次。㭊玄以不净观居初者。约三不善根次第也。第四明㭊界观者。约不善根后辨。第五明数息者。散乱是随烦恼。故于烦恼后辨。

　　【■记】三不善。即依贪嗔痴三根本烦恼故。首不净。次慈悲。三因缘。又约三不善根辨着我。故㭊界为第四。而散乱既是随烦恼。故数息观于根本惑。后治之也。

　　【□注】四教义等文。皆以数息居初者。顺修禅人。必先摄散入定故。四教义二云。今依禅门辨次第也。以病先后随人。不须定执前后次第也。

　　【■记】四教义问。何不依数人说不净观为先。答。今依禅门辨次第也。

　　【□注】又诸文专以不净数息居初者。妙乐六(十)引俱舍云。入道要二门。不净观数息。

　　【■记】俱舍言。入修要二门。不净观息念。贪寻增上者。如次第应修。长行释曰。正入修门。要者有二。一不净观。二持息念。随于何门。能正入修。如次应知。贪寻增者。谓贪猛盛。数现在前。如是有情。名贪行者。彼观不净。能正入修。寻多乱心。名寻行者。彼依息念。能正入修。则知诸文。或以不净。或以数息为初者。随病与药也。

　　【□注】㭊界与念佛互存没者。四教义二(四)问。此处何不说念佛三昧为五种耶。答。开因缘出界方便代也。界方便。与小乘念佛相同。亦破境界逼迫障(以二世因缘。与界方便。皆破着我。能破虽异。所破是同。故闻二世因缘。以破着我却出界方便。代念佛也。且界方便何以能代念佛耶。故下即释出云。以界方便能破之相。与念佛所破境界之相是同。以皆不出六界十八界。故念佛破境界逼迫障。界方便亦破也)。

　　【■补】此料拣析界与念佛二观。或用此则废彼意。今先明四教义。以界方便摧着我。析界者。即分六界十八界相。以显无我也。四教义答问言。以二世因缘破着我。出界方便。破逼迫障以代念佛。故不用念佛也。是知析界可以摧着我。可以摧逼迫。如今文开。分二世因缘摧着我。用念佛摧逼迫。故不须界方便。可见界方便。退能代二世因缘。进能代念佛。故四教义。四念处。存界方便。而没念佛。妙玄。止观。今文。存念佛。而没界方便也。又界方便与小乘念佛相同者。以小乘念真空法身。则寂然无为。无六凡境界逼相可得。析界则观根尘识三。毕竟无体。无十八界我相可得。故言相同也。

　　【■备】二世摧着我。念佛摧逼障下。因缘念佛观中广解。要知着我重者。专开界方便治。兼治逼障。若逼障重而着我轻者。专开念佛对治。而以因缘中。二世因缘摧着我。则着我摄入因缘观破。此皆随所宜也。

　　【□注】又四念处一问。此中何不云念佛停心。答。作五度门。则不用。作六度门。则须用。因缘自对等分(性实。断常。着我。此三皆有。故云等分)念佛对逼迫障(文)。

　　【■记】此明念处存界方便。没念佛意。原注等分。四教义云。愚痴对因缘观。以一世破性实。二世破果报我。三世破断常。故言自对等分。

　　【■补】此指愚痴为等分。以性实。断常。着我。三皆愚痴故。作六度用因缘者。以病兼三种。故云等分。必须因缘也。

　　【□注】止观七(十七)云。毗昙以界方便破我。(谓观破六界十八界也)如辅行七上。

　　【■记】辅行云。毗昙以界方便破我者。我及断常。并性实三。并属痴故。初破我者。经论不同。杂阿毗昙说。着见行者。以界方便。愚夫不了宿业烦恼。积聚五阴。于缘计我。当于自身。以界方便观察种种性。种种业。种种相。谓地等六界。地界水润。而不相离。水界地持。故不流散。火界成熟。故不淤坏。风界动故。而得增长。空界空故。食得出入。有识界故。有所造作。由众缘故。故知无我。又观此身。不净充满。如吹散积沙。于无色法。前后相续。如是观者。得空解脱门种子。于彼生厌。得无愿解脱门种子。正向涅槃。得无相解脱门种子。是名界方便。若大经说。着我多者。为分㭊十八界法。此与六界总别之异论四大界。是十色界半。论识界。是七心界半。但合色为四。合心为一。更加空界。教门随机。离合不定。今准禅经。因缘破我。大集。亦以二世破我。为简异故。故俱列释。

　　【□注】对治不同。今图示之。

　　<PIC>X57079501.gif</PIC>

　　【■记】止观六种治者。一对治者谓一分烦恼。即有三种。合成十二。对此亦有十二。如对寇设阵。名对治。二转治者。如不净。是贪欲对治。而非其宜。应以净观得脱。转修慈心。念以净法安乐。岂加秽辱。名转治。若嗔人教不净。痴人教思惟边无边。掉散教用智慧分别。此是疾不转。而治转。皆名转治。若药病俱转。亦称转治。亦是对治。三不转治者。病虽转。治终不转。但以此法。宜修此治。治转不转病。称不转治。四兼治者。病兼药亦兼。如贪欲兼嗔。不净须带慈心。病兼一二。药亦兼一二。是称兼治。五具治者。具用上法。共治一病。是谓小乘先用五治。后用谛智得入真。大乘明治。非对非兼等。名第一义治。如阿伽陀药。此翻着去。着去一切众病。小乘多用三悉檀为治。大乘多用第一义治。四教义五治者。问云。此五观门。为对五人。为对一人。答。横对五人。竖为一人。随病多少。对不定也。此五种观法。对治五不善法。即有五意。一对。二转。三不转。四兼。五亦对。亦转。亦不转。亦兼。一对治者。觉观多。修数息。贪欲多。修不净。嗔恚多。修慈心。愚痴多。修因缘观。着我多。修界方便。若行者觉观等分。烦恼偏重。攀援不住。当修数息。随观息对治相应。则三种觉观烦恼止息。心不动散。发诸禅定。定法持心。入出安隐。故名停心。四念处云。此五停门。复有五意。谓对。转。不转。兼。亦对亦转。亦不转。亦兼。对者。数息对觉观。乃至方便对我。因缘对痴。对治若成。烦恼不起。又发禅定。禅定持心。安隐出入也。心既调停。方可习观。若对治未益。更须用后四种治之。行者善用四随。巧修五治。烦恼不能障。观心停住。即入初贤位。具如禅门广说。又二卷云。善用五法治心。心则安住。得观无生。无生现前。即破烦恼。有直有善。名初贤。三种解见下。

　　△二列法五。初治贪观法。

　　一多贪众生不净观。

　　【□注】六识妄心于顺情境上。引起无厌。故言多贪。禅门第四。明三种贪。一外贪。男女身分。互相贪着。用九想观治。(观他身)九想者(一膀胀。二青瘀。三坏。四血涂漫。五脓烂。六啖。七散。八白骨。九烧)。

　　【■记】禅门明。行人当修定时。贪欲心生。若男缘女。若女缘男。取其色貌姿容。威仪言语。即结使心生。念念不住。此是外贪淫结使发相。用九想治者。法界次第云。一䏺胀想。观死人䏺胀。如革囊盛风。异于本相也。二青瘀想。观死人皮肉。黄赤瘀黑青黤也。三坏想。观死人风吹日晒。转大裂坏在地也。四血涂漫想。观死人处处脓血。流溢污秽涂漫也。五脓烂想。观死尸虫血流出。皮肉坏烂。滂沱在地也。六啖想。观死尸虫蛆唼食。鸟啄其眼。狐狗咀嚼。虎狼抓裂也。七散想。观死尸禽兽分裂。身形破敢。箸断骨离。头手交横也。八骨想。观死人皮肉已尽。但白骨筋连。或分散狼藉。如贝如珂也。九烧想。观死尸为火所焚。爆烈烟臭。薪尽形灭。同于灰土。假令不烧。亦归磨灭也。又辅行言。此九通治六欲。若别治者。死治威仪。言语。二欲。胀坏啖三。治形貌一欲。血涂脓烂青瘀三。治色一欲。骨烧二。治细滑一欲。九想又复通治所著人欲散。治人相欲。能动九十八使山。故所治最强也。

　　【□注】二内外贪。于他己身。而起贪爱。用八背舍治(先观内身骨锁故能治内)。

　　【■记】禅门云。行人于修定时。欲心发动。或缘外男女身相色貌。姿态仪容。起于贪着。或复自缘己身形貌。摩头拭颈。念念染着。起于贪爱。障诸禅定。此内外贪欲发相。用八背舍治者。法界次第言。一内有色相外观色。谓内有色相者。不坏灭内色相也。外观色者。不坏灭外色相也。以是不净心观外色。所以然者。行人为修流光。故不应初背舍中。坏灭内身骨人。欲界结使难断。故须以不净心观外色也。此初背舍。位在初禅。能舍自他及下地。故名背舍。二内无色相外观色。谓内无色相者。坏灭内色相也。外观色者。不坏灭外色相也。以是不净心观外色。所以然者。行人为入二禅内净。故坏灭内骨人。欲界结使难断。故犹观外不净之相也。三净背舍身作证。谓净者缘净。故名净。行者除外不净相。但于定中练八色光明。清净皎洁。如妙宝色。名缘净。身作证者。以无受着心。而受三禅中遍身乐也。四虚空处背舍。谓若灭根本四禅。及三背舍。四胜处入一切处中色。一心缘无边虚空而入定。即观此定。依阴入界故。有无常苦空无我。虚诳不实。心生厌背。而不受着。深入不退。五识处背舍。若舍虚空。一心缘识。入定时。即观此定。依阴入界故。有无常苦空无我。虚诳不实。心生厌背。而不受着。深入不回。六无所有处背舍。若舍识。一心缘无所有。入定时。即观此定。依阴入界故。有无常苦空无我。虚诳不实。心生厌背。而不受着。深入不回。七非有想非无想背舍。若舍无所有处。一心缘非有想非无想。入定时。即观此定。依阴入界故。有无常苦空无我。虚诳不实。心生厌背。而不受着。深入不回也。八灭受想背舍。背受灭想诸心心数法。是为灭受想背。舍。所以者何。诸佛弟子。厌患散乱心。欲入定休息以涅槃法。安着心中。故言身证而受想灭也。

　　【■补】大论言。背是净洁五欲。舍是着心。故名背舍。

　　【□注】三遍一切处贪。资生五尘等物。用大不净观治(即八胜处。因于自身骨人观成渐见十方依正。故能治自他贪欲)。

　　【■记】禅门言。此人爱着内外如前。复于一切五尘境界。资生物等。皆起贪爱。或贪田园屋宅。衣服饮食。即一切处贪发相。用大不净观治者。如大论治贪欲饮食云。观是食。从不净因缘生。如肉从精血水道生。是谓脓虫住处。如酥乳酪。血变所成。与烂脓无异。厨人垢汗种种不净。若着口中。脑有烂涎。涎道流下。与唾和合。然后成味。其状如吐。从腹门入。地持。水烂。风动。火煮。如釜熟縻。滓浊下沉。浊者为屎。清者为尿。腰有三孔。风吹腻汁。散入百脉。与先血和合。凝变为肉。从新肉。生脂骨髓。从是中。生身根。从新旧肉合。生五情根。从此五根。生五识。五识次第。生意识。分别取相。筹量好丑。然后生我。我所心生等诸烦恼。及诸罪业。观食如是本末因缘。种种不净。知内四大。与外四大无异。但以我见故。强为我有。复次思惟此食。垦植耘除。收获蹂治。舂磨淘汰。炊煮乃成。用工甚重。计一钵之饭。作夫流汗。集合量之。食少汗多。此食作之功重。辛苦如是。入口食之。即成不净。无所一值。宿昔之间。变为屎尿。本是美味。人之所嗜。变成不净。恶不欲见。行者自思。如此弊食。我若贪者。当堕地狱。啖烧铁丸。从地狱出。当作畜生。牛羊骆驼偿其宿债。或作猪狗。常啖粪除。如是观食。则生厌想。故于五欲皆厌。八胜处者。法界云。一内有色相外观色少。若好若丑。是名胜知胜见。谓内有色相外观色少者。缘少。故名少。若观道未增。故须观少因缘。观多畏难摄。转变不得随心。如观少。好丑法中不净。转变自在。通达无碍。心无取舍。不起爱憎。是也。二内有色相外观色多。若好若丑。是名胜知胜见。谓内有色相外观色多者。观多因缘。故名多。观心既调。则观多无妨。若于多好丑不净境中。转变自在。通达无碍。心无取舍不起爱憎。是也。三内无色相外观色少。若好若丑。是名胜知胜见。谓内无色相。如二背舍外观色少。若好若丑等。皆如初胜处也。四内无色相外观色多。若好若丑。是名胜知胜见。谓内无色相。如二背舍。外观色多若好若丑等。皆如二胜处也。五青胜处。谓若观青色。乃至照耀。胜于背舍。所见青相。亦不起法爱。是转变自在。少能多。多能少光色名青胜处也。六黄胜处。七赤胜处。八白胜处。均类如青胜处中分别。今用四色为胜处。依大论也。若璎珞经中。则以四大为四胜处也。因于自身等者大论言。譬如幻主。观所幻物。知从己出。心不生着。能不随所缘。是时背舍。变名胜处。于净观虽胜。未能广大。是时行者。还取净相。用背舍之力。及胜处之力。故取净地相。渐渐遍满十方虚空。水火风亦尔。取青相渐令广大。亦遍十方虚空。黄亦白亦如是。是时胜处。复变为一切处。是三事。一义转变有三名也。

　　【■补】名胜处者。以想心纯熟。转变自在。如人乘马。能破前阵。亦能制马。名胜也。渐见依正者。见依正皆不净也。法数广明。

　　【□注】㭊玄上(八)明四种。一显色。谓青黄等。作青瘀想。二形色。长短等形。作坏烂想。三妙触。自他身分。细软光泽。作虫蛆想。四供奉。祇承适意。用死想治也。此四望大论六种。缺人相音声姿态等。

　　【■记】大论言。是九想。能除人七种染着。或有人染着色。若赤。若白。若赤白。若黄黑。或但染着形容。细肤。纤指。修目。高眉。或但染着威仪进止。坐起行住。礼拜俯仰。扬眉顿𥇒。亲近按摩。或但染着语言。软声美辞。应意承旨。或但着细滑。柔肤软肌。热时身凉。寒时体温。或有人皆着五事。或有人都不着五事。但着人相。如止观言六欲。一色欲。二形貌。三威仪姿态。四言语音声。五细滑。六人相。言人相者。痴人但染着人相。若男若女。虽见上五事。不得所著之人犹无所解。若遇之。则能舍世所重。顿忘身命。而随其死。今引析玄四种望之。所缺人相音声恣态。对之可见。

　　【□注】此不净观。与念处观身有异。一正助不同。彼正。此加。二自他境别。彼观自身。此想他境。三假实观异。彼是实境。此是假想。

　　【■备】辨讹曰。自他境别句。当知九想内外俱观。似不应言此想彼境。彼观内身外身内外身。似不应言彼观自身。私谓。彼五种。此九想等。彼统观一期生死。此专作死想观也。

　　△二治嗔观法。

　　二多嗔众生慈悲观。

　　【□注】于违情境上。忿恨不已。名曰多嗔。佛令修慈悲观可以对治。

　　【■记】慈能与乐。悲能拔苦。尚欲与乐拔苦岂令堕苦受恼。

　　【□注】若准禅门第四(二)义通在乘。境观有三。一非理嗔。(歘起嗔心不问何否)修众生缘慈(一切众生如己眷属)。

　　【■记】禅门明非理瞋发者。行人若修定时。嗔觉歘起。无问是非。他犯不犯。无事而嗔。是为违理邪嗔发相。修众生缘慈者。观一切众生。如父母亲想。智论明生缘慈者。十方五道众生。以一慈心视之。如父母。兄弟。子侄。知识。常求好事。欲令利益安乐。如是慈。名众生缘。多在凡夫行。或学人未漏尽者。

　　【□注】二顺理嗔。(人实来恼我)修法缘慈。见一切法。皆从缘生。

　　【■记】禅门明顺理嗔发者。行人若修定时。外人实来恼触。而生嗔觉。相续不息。亦如持戒之人。见非法者。而生嗔恚。故摩诃衍说。清净佛土中。虽无邪三毒。而有正三毒也。法缘慈者。大经明。见一切法。皆从缘生。智论明。诸漏尽阿罗汉。辟支佛。破吾我相。灭一异相。故但观从因缘相续。生诸欲心慈念众生时。从和合因缘相续生。但空五众。即是众生。念是五众。以慈念众生。不知五阴是法空。而常一心欲得乐。圣人悯之。令随意得乐。为世俗法。故名法缘慈也。

　　【□注】三诤论嗔。(着己所解为是。谓他说行为非)修无缘慈(能所一体慈即无缘)。

　　【■记】禅门明诤论嗔发者。行人若于修禅时。着己所解之法为是。谓他所行所说为非。既不顺己。即生恼心。世自有人。虽财帛相侵。犹能安忍。少诤义理。即大嗔恨。名诤论嗔发相。无缘慈者。大经明。不住法相。及众生相。智论明。是慈但诸佛有。何以故。诸佛不住有为无为性中。不依止三世。知诸缘不实。颠倒虚诳。故心无所缘。佛以众生。不知诸法实相。往来五道。心着诸法。分别取舍。以是诸法实相。令众生得之。故名无缘慈也。

　　【□注】今是小乘助观。当彼第一众生缘慈。若法界次第。则具明慈悲喜舍四无量心。今但慈悲。

　　【■记】法界言。此四通名无量者。从境得名。以所缘众生无量。故能缘之心亦无量。故悉受无量心名。慈悲。已解见前。喜者。庆他得乐。生欲喜心。名喜。舍者。若缘于他。无憎爱心。如证涅槃。名舍。广解。如法界次第。

　　【□注】㭊玄准俱舍论。七周行慈。辅行九下(五)依婆沙。明九周行慈。而皆不出七境三乐。谓上亲。(父母师长)中亲。(兄弟姊妹)下亲。(朋友知识)中人。(非冤非亲)下冤。(害下亲者)中冤。(害中亲者)上冤。(害上亲者)三乐者。㭊玄上(十一)谓诸佛。(上)菩萨。(中)诸天。(下)辅行引婆沙云。三禅。(上)四事。(中)经行处(下)。

　　【■记】七九二周行慈。如上示。此所判七境。大经疏。境有九品。冤亲中人。各有三品。或谓。中人唯一。但七耳。中人于我无冤亲。不须开三。然中人不无愚智贵贱之殊。故可分三。成九境。即有九慈。次修观内云。若全未修。但欲与三亲三乐。三冤三苦。三种中人。不与苦乐。若初修慈。于三亲中。与三品乐。于三中人。与三品乐。于三冤人。上冤与下乐。中冤与中乐。下冤与上乐。第二修时。上冤与中乐。中下两冤与上乐。第三修时。三冤并与上乐。未是亲中三种之乐。第四修时。以中人下乐。并与三冤。第五修时。以中人中乐并与三冤。第六修时。以中人上乐。并与三冤。第七修时。以三亲下乐。并与三冤。第八修时。以三亲中乐并与三冤。第九修时。以三亲上乐。并与三冤。是名上冤。与增上乐。尔时名慈心成就。又直取三品乐。与九种境。初观时。三亲与二乐。第二时。中亲。与上乐。下亲与中乐。第三时。下亲与上乐。第四时。下中人与下乐。第五时。下中人与中乐。第六时。下中人与上乐。第七时。上冤与下乐。第八时。上冤与中乐。第九时。上冤与上乐。是名慈心成就。今欲知其与此有别。故具记之。

　　【□注】辅行九(五)引婆沙云。问。与众生何处乐。答。有说与三禅乐。乐中胜故。有说与四事乐。已曾得故。有说与经行处所有乐。至至住处。思惟令得(文)。

　　【■记】婆沙言。或有说者。与第三禅乐。以三禅乐。是一切生死中最胜乐故。若作是说。不起第三禅者。则不能起无量。复有说者。过去世曾得第三禅乐。以第三禅定。念前世智。观彼乐已。以彼乐令众生乐。若作是说。若不得第三禅地。念前世智。则不能起无量。复有说者。以近所更乐。如饮食乐。乘乐。衣裳乐。卧具乐。以如是等乐。相令乐。尊者和顺密说曰众生有乐者。以如是相。令众生乐。若作是说。慈则不能缘一切众生。所以者何。一切众生。不必有乐。复次众生有乐根。以如是相。令众生乐。若作是说。慈则不能缘一切众生。所以者何。一切众生。不能于一切时起乐根现在前故。复次众生。有饮食乐。乘乐。衣裳乐。卧具乐。以如是乐相。令众生乐。若作是说。慈则不能缘一切众生。所以者何。一切众生。不必尽得如是乐故。尊者佛陀提婆曰。以所知见乐。取如是相。以怜愍心。令众生乐。如本方便时。若依村住。若依城住。以日前分乞食。见受乐诸人。或乘象马车与而行。或以种种璎珞严身。或见纯受若者。如无衣裳饮食。执破瓦器。从他家乞取。如是苦乐相。速还住处。洗足结跏趺坐。令身心柔软。无障碍观。先所取相众生乐者。常令得乐。众生苦者。令得先所见乐。则知辅行略取其三种也。

　　【□注】若㭊玄三乐。恐成过分。随机之说。贵在治障。不可概论。

　　【■记】盖诸佛乐。乃无上菩提觉法乐。无上涅槃寂静乐。未得旨者。恐成过分。尊者和须密曰。不以住慈故。令众生乐。但以此法作方便。能制恚断结。又尊者佛陀提婆曰。此观当言不颠倒。所以者何。与恚相妨。则知行慈。贵在治障。不可概以与乐为论。

　　【■备】俱舍亦有愿。与诸佛等乐之说。以此作方便耳。

　　<PIC>X57079801.gif</PIC>

　　【■记】㭊玄七周者。俱舍论云。云何修慈。谓先思惟自所受乐。或闻说佛菩萨声闻独觉等所受快乐便作是念。愿诸有情。一切等受如是快乐。若彼本来烦恼增盛。不能如是平等运心。应于有情。分为三品。所谓亲友。处中。冤仇。亲复分三。谓上。中。下。中品唯一。冤亦分三。谓下。中。上。总成七品。分别品已。先于上亲。发起真诚与乐胜解。此愿成已。于中下亲。亦渐次修如是胜解。于亲三品。得平等已。次于中品。并下中上冤。亦渐次修如是胜解。由数习力故。能于上冤。起与乐愿。与上亲等。修胜解脱。既得无退。次于所缘。渐修令广。谓渐运想思惟一邑。一国。一方。一切界。与乐行相。无不遍满。是谓修习慈无量成也。

　　<PIC>X57079901.gif</PIC>

　　【■补】辅行九周者。谓初修时。令上亲人得于下乐。次修令上亲得于中乐。中亲得于下乐。次修令上亲得于上乐。中亲得于中乐。下亲得于下乐。次修令中亲得于上乐。下亲得于中乐。中人得于下乐。次修令下亲有于上乐。中人有于中乐。下冤有于下乐。次修令中人有于上乐。下冤有于中乐中冤有于下乐。次修令下冤有于上乐。中冤有于中乐。上冤有于下乐。次修令中冤得于上乐。上冤得于中乐。次修令上冤得于上乐。是名辅行九周。行人修慈心观成就之相也。

　　【□注】先亲后冤者。从易至难。顺心成观。

　　【■备】盖以乐与其亲。则其观易成。若以乐与其冤。则其观难就。此人情之常事也。故今以亲在于前观。而先与其乐。以冤在乎后观。而后与其乐。是谓顺众人之心而成其所观之慈也。

　　【□注】若㭊玄。第六观方与上亲下乐。第七上亲中乐。中亲下乐者。一者次第修观。未暇与故。二者顺七周次第。每一番用观。先与上乐。中下非要。故在后时。与虽前后。境境皆三。使冤亲平等。以破嗔障。

　　【■记】此别明㭊玄第六观所与境乐。谓有二意。一者谓据次第修观。则应初观中。当以上乐。与上亲。中乐与中亲。下乐与下亲。乃至第七观中。以上乐与上冤。中乐与上亲。下乐与中亲。如前图说。是故据次第修观。当在六七周中。与上亲中亲境。下乐中下乐也。二者。谓顺七周次第。皆以上乐与人。则初周。应以上乐与上亲。二周以上乐与中亲。三周以上乐与下亲。乃至七周以上乐与上冤。亦如前图说。是则中下二乐非要。故于六七周中。以下乐中。下乐与上亲中亲境也。然与乐虽有前后。而七境皆得三乐。且如上亲。于初一周得上乐。至第六周得下乐。第七周得中乐。乃至上冤。于第五周得下乐。第六周得中乐。第七周得上乐。上品亲冤。皆得三乐。中下冤亲。及其中人。皆得有此三乐也。如此行慈。能使冤亲平等。以破嗔障也。

　　【□注】辅行开为九周者。一顺从亲至冤。次第与乐。不待六七。却缘前亲。

　　【■记】此别明辅行九周行慈。谓顺从亲至冤。次第与乐。则初周与上亲下乐。二周与上亲中乐。三周与上亲上乐。乃至第七与上冤下乐。第八与上冤中乐。第九与上冤上乐。是则一二三周。即与上亲三品乐矣。岂待六七周。却缘前之上中亲境。方与下乐中下乐乎。是以辅行依婆沙。开为九周也。

　　【□注】又复前境。为得不得。盖为破障。且尔运心。其实前人。实未得乐。故析玄上云。问自身有乐。可施于他。忽若自身无乐。将何施与。答。自身若无乐可施。即运心将余诸天菩萨等乐而惠施之。愿彼冤亲平等。众生得受如是等乐故。又涅槃疏云。虽欲拔苦。实未拔苦。皆是虚言。虽欲与乐。实未得乐。此是假说。

　　【■备】辨讹曰。又涅槃乃至此是假说一节。似不须引当知此中正意。在运慈悲平等之心。功力不可思议。彼释乃反显之文。意谓二乘虽修慈悲。亦只是自己离苦得乐。不能利他。故曰此是假说。及虚言等。正显菩萨方能利他也。私谓。此恐后人不知。便谓慈悲虚设故明之。

　　【□注】又行者用观。当念冤仇如过去父母等。方能冤亲平等与乐。广如析玄上。(云云)。

　　△三治散观法。

　　三多散众生数息观。

　　【□注】攀缘思虑。与定相违。故名多散。息有四相。止观八(十七)云。有声曰风。守之则散。结滞曰气。守之则结。出入不尽曰喘。守之则劳。不声不滞。出入俱尽曰息。守之则定。(文)数者。从一至十。不多不少。令心不散。禅门第五(二)有四师。第一师数出息。不急不胀。身则轻利。易入三昧。二师数入息。随息内敛。三师出入无在。但取所便而数。

　　【■补】心浮。系心丹田。数入息。昏沉。系心鼻端。数出息。

　　【□注】四师依四时用数。

　　【■补】春夏发生。数出息。秋冬收敛。数入息。

　　【□注】今家正依第三师。又不许出入俱数。恐生病故。

　　【■记】禅门有四师明数息。一师教系心数出息。则气不急。身不胀满。身心轻利。易入三昧。有师教数入息。有五意。一易入定。随息内敛故。二断外境故。三易见内三十六不净物故。四身力轻盛故。五内实息贪恚故。有如是胜利。应数入息。有师教数入出无在。但取便而数。无得偏用。随人心安入定。无过即用。三师所论。皆不许出入一时俱数。何以故。以有息遮病。生在喉中。犹如草叶。吐则不出。咽则不入。此患生故。又有师依四时用数。今所未详。今依第三师法也。

　　【□注】梵语阿那波那。此云遣来遣去。入息出息。即是三世诸佛。入道初门。通于三乘四教。

　　【■记】翻译名义云。阿那。亦曰安那。此云遣来。入息也。般那曰遣去。出息也。安般守意经言。安为身。般为息。安为生。般为灭。安为念道。般为解结。所以先数入者。外有七恶。内有三恶。用少不能胜灵。先数入也。入道初门者。提婆云。佛说甘露门。名阿那波那。于诸法门中。第一安隐道也。

　　【□注】又用息明六妙门。谓数随止观还净。摄心在息。从一至十。名之为数。细心依息。知入知出。故名为随。息心静虑。名之为止。分别推析。名之为观。转心返照。名之为还。心无所依。妄波不起。名之为净。如法界次第上。今是小乘助道。但名数息。

　　【■记】法界言。六法次第相通。能至真妙泥洹。故言妙门。一家所明。有十种六妙门。今但略出次第相生一科。六门以为次者。此六门。既是亦有漏亦无漏禅。于余亦有漏亦无漏禅中。浅而且局。故以为次也。一数息门。摄心在数。从一至十。名数。修无漏真法。先须调心入定。欲界粗散难摄。非数不治。故须善调身息。从一至十。则粗乱静息。心神净住。为入定之要。故数为门。二随息门。细心依息。知入知出。曰随。虽因数息心住。禅定未发。若犹存数。则心有起念之失。故放数修随。心依于息。入时知入。出时知出。长短冷暖悉知之。若心安明净。则诸禅自发。故随为门。三止门。息心静虑。曰止。虽因随息。心安明净。而定犹未发。若心随。则微有起想之乱。澄淳安隐。莫若于止。故舍随修止。多用凝心止也。凝心寂虑。心无波动。则诸禅定自然开发。故止为门。四观门。分别推析曰观。虽因止证诸禅定。解慧未发。若住定。则有无明味着之乖。须推寻检析。证诸禅定。多用实观四念处也。观心分明。则知五阴虚诳。破四颠倒。及我等十六知见。颠倒既无。无漏方便因此开发。故观为门。五还门。转心返照曰还。虽修观照。而真明未发。若计有我能观析。破于颠倒。则计我之惑。还附观生。同于外道。故曰外道计着观空观智慧。不得解脱。若觉此患。即当转照能观之心。若知能观心虚诳无实。即附观执我之倒自亡。因是无漏方便。自然而朗。故还为门。六净门。心无所依。妄波不起。曰净。修还之时。虽破观倒。若真明未发。而住无能所。即是受念。故令心智秽浊。觉知此已。不住不着。泯然清净。因此真明开发。即断三界结使。证三乘道。故言其清净。得一心者。则万邪灭矣。以净为门。意在此也。

　　【■备】辨讹曰。今是小乘助道二句似局。当知六妙。前三是定方便。后三是慧方便。修至第三得定已。即观四念处。后三亦可属四念处摄。既属定慧。不可但言助道数息也。私谓此中乃停心方便。专以数息。判助道亦可。

　　天台四教仪注汇补辅宏记卷五之上

　　天台四教仪注汇补辅宏记卷五之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△四治痴观法。

　　四愚痴众生因缘观。

　　【□注】迷倒不了。拨无因果。故曰愚痴。须知着我。及计断常。并执性实。三皆迷倒。

　　【■记】三种迷倒。禅门谓之三痴。一计有无。谓我及阴等。有耶无耶。如是乃至非有非无耶。此着我也。二计断常。谓过去诸法为灭而有耶。现在诸法。不灭而有耶。推寻三世。若灭即断。不断取常。此计断常也。三计世性。谓由有微尘。乃有实法及四大。由有四大。乃有假名众生世间因兹思念而行邪道。此执性实也。

　　【□注】因缘者。法界次第中(十七)云。展转感果为因。互相由藉为缘。(文)如无明为因。能与行支为缘。乃至生支为因。能与老死为缘。

　　【■记】法界言。是中略说烦恼业苦三事。更互为因缘。是烦恼业因缘。业苦因缘。苦苦因缘。苦烦恼因缘。烦恼业因缘。业苦因缘。苦苦因缘。是为展转更互为因缘。如无明下举例。则知因缘有二法。如言因亲缘疏。因如种子缘如雨露。故以亲能感果为因。疏而助发为缘。今就一支法上。论因缘也。

　　【□注】四教义二(十八)云。十二因缘有三种不同。一者。三世十二因缘。过去二支因。现在五支果。现在三支因。未来二支果。二者。二世十二因缘。现在有十。未来有二。三者。一念十二因缘。此约现在。随一念心起。即具十二因缘。三世破断常。二世破着我。一念破性实也(文)。

　　【■记】四教义言。过去二因。谓无明。行。现在五果。谓识。名色。六入。触。受。现在三因谓爱。取。有。未来二果。谓生。老死忧悲苦恼。是为三世合明十二因缘。从无始来。生死不绝。不修观智。未来流转。无有边际。若修观智。则无明灭。乃至老死忧恼皆灭。名因缘觉也。二世因缘者。备具大集经。佛为求辟支人说。现在十。未来二。有解现在九。未来三。现在十者一无明。大集言。何谓观于无明。先观中阴入父母所。先贪爱心。爱因缘故。四大和合。精血二滴。合成一滴。名歌罗逻。是有三事。一命。二识。三暖。过去世中。业缘感果。无有作者。及以受者。初息出入。是名无明。有三种道。谓随母气息上下。七日一变。息入出。名寿命。是名风道。不臭不烂。名暖。是中心意。名识。二行者。复观三受因缘。五阴。十二入。十八界。云何为观。随于念心。观息出入。观于内身皮肤肌肉。箸骨髓脑。如空中云。是身内风亦如是。有风能上。有风能下。有风能满。有风能燋。有风增长。故息之出入。名身行。以出入息。从觉观生。名意行。和合出声。名口行也。三者识。三行因缘。则有识生。名识。四名色者。着识因缘。则有四阴。及色阴。名名色。五六入者。五阴因缘。识行六处。名六入。六触者。眼色相对。名触。乃至意法亦如是。七受者。触因缘故。念色至法。名受。八爱者。贪色。乃至于法。名爱。九取者。爱因缘故。四方求觅。名取。十有者。取因缘故。受于后身。名有。此下二因缘。属未来也。十一生者。有因缘故。有生名生。十二老死。生因缘故。则有老死种种诸苦。是名阴。入。界。十二因缘之大树。若闻此发真无漏亦名因缘觉也。一念因缘者。约现在。一念起。即具十二因缘。亦出大集。为辟支人说。经云。眼见色生爱名无明。为爱造业。名行。至心专念。名识。识色共行。名名色。六处生贪。名六入。因入求爱。名触。念色至法。名受。若心贪着。名爱。求是等法。名取。此等法生。名有。次第不断。名生。次第断故。名死。生死因缘。众苦逼迫。名恼。乃至意法生贪亦如是。若闻此心意开解。发无漏慧。亦名因缘觉也。

　　【□注】辅行七上(末)云。三世破断常者。三世相续。故不断。三世迭谢。故不常。又过去破常。未来破断。现在双破断常。二世破我者现未二世。具十二因缘。于父生爱。于母生嗔。名为无明。父遗体时。谓是己有。名之为行。从识支去至老死支。与三世同。(文)辅行八上(十一)云言一念者。非谓极促一刹那时。谓善恶业成。名为一念。异于三世。二世。连缚等相。故名一念。皆是无常。故无性实。(文)如妙玄二(十六)禅门三(九)。

　　【■记】三世破断常者。谓过引现在。现引未来。相续不断。又过去已灭。未来未生。现在念念迁谢。事不恒常。此三世总破断常。又以三世别治者。谓前前灭故。破计常。或曰过去已往。不至现在。故破常。后后相续。故破断。或言未至。虽未至。犹待接续。故破计断。现在则非过去。故破断计。非未来。故破常计。是为现在双破断常也。二世破我者。以二世十二支推之。俱非实有我体。是为二世摧着我也。言一念者。谓善恶业成。此正示具足十二因缘之一念。如言善心才举。天宫宝殿生成。恶念始萌。地狱火轮已具是也。连缚等相者。等乎分位远续也。如辅行言。俱舍婆沙委论。具有四种十二因缘。一刹那。二连缚。三分位。即对岁而论是也。四远续。如支佛观百千万世等。如今生造恶。来生未必受报。直待后后世。方受故名也。后三只是三世因缘。以约能顺生后等受。故开三耳。又论云。连缚者如品类足论。谓遍有十二支位。所有五蕴。皆分位摄。即此悬远相续无始。说为连缚。华严钞言。连缚要因果无间。相连起也。若情非情。皆有生灭念念相续。故刹那连缚。遍一切有为也。分位缘者。要约顺生受业。及不定业。三世十二支。五蕴分位。若远续者即前分位远相续耳。顺正理论言。远续缘者。谓前后际。有顺后受业。及不定业。无始流转。如说无明有爱本际不可知等。连缚缘者。取相连接。相系不断。彼疏释言。远续。唯隔越。连缚。唯无间也。皆是无常。此结一念破性实也。

　　【■备】天溪备简补遗引妙玄二者文言。十二因缘支。二是过去。则止常。二是未来。则止断。现在。则显中道。推现在三因。则说未来二果。推现在五果。则说过去二因。三世皆有十二支。为推因果。故作如是说。又言。一刹那。十二缘者。若以贪心杀生。彼相应愚。是无明。相应思。是行。相应心。是识。起有作业。是名色。起有作业。必有六入。彼相应触。为触。彼相应受。为受。贪。即是爱。彼相应缠为取。彼身口作业。是有。如此诸法生。是生。此诸法变是老。此诸法坏。是死也。禅门三者文言。一明三世十二因缘善根发者。欲界未到定心中。忽然觉悟心生。推寻三世。过去无明以来。不见我人无明等法。不断不常。能破六十二种诸邪见网。二明果报十二因缘善根发者。亦欲界未到定心中。忽觉识心明利。寻思我初生时。揽父母身分以为己有。名歌逻罗。名曰无明。歌逻罗时。但有三事和合。无人无我。三事不实。今无明等十二因缘诸法。竟何所依。若不见无明等诸法是有者。岂是无耶。如是念时。破有无二见。慧解开发。三明一念十二因缘善根发者。亦欲界未到定心中。忽觉刹那之心无人无我。性本无实。以一念起时。必藉因缘。言因缘者。即具十二因缘。缘无自性。一念起定有实。若不得一念之实。即破世性邪执。心与正定相应。智慧开发也。

　　【□注】然此三种因缘破愚痴者。着我在内。准大集禅经说。若毗昙大经。乃以界方便破着我。此皆随机宜乐也。

　　【■补】大集云。十二因缘。能破愚痴。禅经云。佛所说缘起。令诸修行功德增益。灭除愚痴。观察缘起。远离断常二边诸想。辅行释止观曰。今准禅经因缘破我。大集亦以二世破我。

　　【■记】毗昙以界方便者。杂阿毗昙云。以愚惑故。于缘起所作中计我作等诸邪见缚。或时修行。近善知识。得闻正法。起正思惟已。能于此身界方便。观此身种种自性。种种业。种种相。谓地等六界。彼地界为水界润。故不相离。水界为地界持。故不流散。火界成熟。故不淤坏。风界动摇。故得增长。空界空故。食等入出。识界合故。有所造作。又观此身。从足至顶。种种不净。秽恶充满。观察此色。如猛风飘散积沙。于无色法。先后相续。异分观察。如是观者。得空解脱门种子。于彼生死。厌离不乐。得无愿解脱种子。于生死不乐已。正向涅槃。得无相解脱门种子。若于此得不作想觉已。观一切有为皆悉散坏。是名界方便满。是即破着我文也。大经以界方便破着我者。经云。着我多者。则为分别十八界法是也。

　　【□注】若束十二为三道。轮转相生者。俱舍云。三烦恼二业。七事亦名果(虽有十二而二三为性三为惑业事二谓因果)。

　　【■记】性。类也。论云。无明爱取。烦恼为性。行及有支。以业为性。余识等七以事为性。如是七事。即亦名果。义准余五。即亦名因。以烦恼业为自性故。

　　【□注】略果及略因。由中可比二(后际略果。前际略因。中间广说。可比知也。此准俱舍缺略义。若准婆沙。前际略果。后际略因。乃全略义。补注十二引论具释)。

　　【■记】俱舍缺略义者。论言。由中际广。可以比度前后二际。广义已成。故不别说。意明现在既望过未成十二。当知过未。亦自相望。各有未过。故玄文云。推现三因。则说未来二果。推现五果。则说过去二因。三世推之。皆有十二支因果也。补注失详。

　　【■补】前际但说无明行因。则略去果。后际但说生死果。则略去因。此是婆沙全略之义。

　　【□注】又云。从惑生惑业。从业生于事。从事事惑生。有支理惟此。

　　【■记】此颂是论释难。论先难言。若缘起支唯十二者。不说老死果。生死应有终。不说无明因。生死应有始。或应更立余缘起支余后更有余支成无穷失。不应更立。然无前过。此中世尊由义已显。云何已显。故举此颂明之。

　　(十二因缘通名有支。道理惟若此也。此名束十二轮为三道。以能通义与轮转义同。广如辅行三下（十四）释)。

　　【■记】论释颂言。从惑生惑。谓爱生取。从惑生业。谓取生有。及无明生行。从业生事。谓行生识。及有生生。从事生事。谓从识生名色。触生受。及生支生死。从事生惑。谓受生爱。由立有支。其理唯此。已显老死。为事惑果。及显无明。为事惑因。无明老死。事惑性故。岂假更立。余缘起支。故经言。如是纯大苦蕴集。若不尔者。此言何用。如辅行释者。文云。束十二缘。以为三道。十二因缘。轮转相生。是故三道。亦轮转相生。大论十二因缘论。婆沙十地经等并同。余俱舍及论释。与此记录是同。故不重记。

　　<PIC>X57080301.gif</PIC>

　　【■记】束为三道者。从三烦恼。生于二业。谓从一无明。出行业。从爱取二。出有业。又从二业生七苦。谓从一行。出识等五。从一有。出生老死二也。七复生三者。识等五。出爱取二。生死二。出无明。净意菩萨偈云。烦恼初八九。业二与十支。余七说为苦。三摄十二法。从三故生二。从二故生七。从七复生三。是故如轮转。一切世间法。惟因果无人。但从诸法空。还生于空法。名重城者。取困厄义。棘园。取难脱义。牵连。取系缚义。十二苦事。取逼迫意。十二轮取流转义也。三世十二因缘。详释六卷。

　　<PIC>X57080302.gif</PIC>

　　(释签云若俱舍中因缘五因性成论以所作因即是增上故不别立但立报因即生因是自分因即习因是共因即依因是)。

　　【■记】三因四缘。出成实论二。释签中。但会通俱舍大论。以明成论三因四缘。此图依释签立。

　　【■备】生因者。善恶报法生时。能与其善恶因。如业相应。故为报因。

　　【■补】习因者即自种因。如前念习善恶。后念善恶得相续起。依因者。如眼识必依九缘得生等。谓依第八识。依第七意根。六意识。五眼识。眼根。空。明。色。作意。解出唯识论此中不明九缘。但依色香等。因缘者。具足生习依三因。若准唯识。彼局此宽。唯识但约亲义。取种生种。种子生现。现行熏种。乃是因缘。今小乘因亲缘疏。亲疏合论。故三因皆名因缘。次第缘者。前心心所。开导于后。后心心所。即闻处起。成论言。如以前心法灭。故后心法得次第生也。缘缘者。新译为所缘缘。以能缘之心。缘所缘之境。境引心生。心因境有。成论言。若从缘生法。如色能生眼识。大论言。心心数法。缘尘故生。是以境为所缘。此缘有为生识之缘。故名缘缘。增上缘者。有四。谓逆。顺。亲。疏。泥水。为草木顺增上。霜雪。为草木违增上。观自己根尘而生眼识。为亲。观他人之根尘。为疏。诸余缘者。谓三缘之外。其余皆属增上摄。若俱舍中因缘五因性等。乃明成论三因四缘。即同毗昙六因四缘。但立下会通毗昙之名。有言报因等。此非会通。大论所立。记中误也。以妙玄中。全无大论之语。签内岂舍毗昙。而反会大论之名。然集注中具明因缘者。以因缘义佛法根本。故广示会通。自分因。毗昙所立。即大论自种因。存参。

　　【■备】辨讹问言。大论俱舍俱六。何以成论立三。答。宗旨不同耳。当知成论不别立心数。但约前念起为心。后念起为数。故无相应。及遍行。遍行。乃染心所摄。所作即增上缘。故只立三因。存考。

　　<PIC>X57080401.gif</PIC>

　　【■记】辅行言。新译次第缘。名等无间缘。缘缘。名所缘缘。余二名同。然龙树立名。什公翻译。虽少不同。应非全失。以大论是一家承用。名字稍同。故且依之。然以四缘摄六因者。如俱舍颂曰。说有四种缘。因缘五因性。等无间非后。心心数已生。所缘一切法。增上即能作。所以辅行明之者。谓今明于事度事蔽。善恶相发。是六因中。四因所摄。四缘之中。多少不同。故略明四缘。及以六因也。而六因四缘名义。详释如论。今图但会通俱舍成论义耳。

　　【■补】大论六因四缘者。所作因。谓能为一切所生法作因。不遮碍于他法。亦云能作因者。谓能为一切诸法作生起之因。即法生时。诸法于他不为障碍。且与其力。如眼根于识。饮食于身。佛于众生等。皆是能作也。二相应因者。解言。心心数法。同相同缘。以心心数法。共相应故。如眼识心王。与受想等同一能缘行相。同一所缘尘境。以心王与心数法相应而起。王。即以数为相应因。若心数法与心相因而起。数即以王为相应因。眼识既尔。余耳识等亦然。此因惟属心。心数法。不通余法。如亲友知识和合成事者。若依唯识。如眼识缘色。心王生起。定有五种遍行心所。五种别境心所。或善则有善十一种心所。或恶则有根随二十六种烦恼心所。如此心心数法。同一能缘行相。同一所缘之境。善则同善。恶则同恶。必相应起。故如亲友等和合成事也。三共因者。如眼识生起。必藉多缘。谓空。明。根。境。作意。分别依等。更相佐助而得生起。名共生因。俱舍亦名俱有因者。注言。一切有为法。名共生因。如四大种。更互相望。为俱有因。地大。待水火风等为因。乃至风大。待地水火等为因。此四大种。要异类和集。方有功能而造色故。有如受想等。与心王。决定同时而起。亦是更互为俱有因。又色心相依。亦是更互为俱有因。又生住异灭能相。与色心等所相。亦是更互为俱有因。故此俱有因。通一切法也。大论云。一切有为法。各有共生因。辅行云。一切有为法。各各共生因。是也。四自种因者。以一切法。皆从自种生故。如眼识生时。或善或恶。定从恶去善恶亲种子生起。善种。自生善心心所现行。恶种。自生恶心心所现行。至未来生起亦然。亦即习因者。谓过去所习善种。与现在善法为因。现在所习善种。与未来善法为因。不善无记亦如是。五遍行者。谓邪见所起身语意业。能招不可爱果。则此邪见。遍为染污业果之因。无明等亦尔。又如迷苦谛所起身见。遍为邪见等惑之因。又能引起余谛下惑。则此身见。遍为五部烦恼之因。无明等亦尔。此是遍因也。六报因者。行善恶因。得善恶报名报因。俱舍名异熟因者。以因通善恶。果惟无记。异性而熟。名异熟也。四缘前解。

　　【■备】节义云。图中二相应因下。心心数法以心相应为因句。第一心字。多赘。此句心数法作主。反去率彼心王同已作事。成相应因。凡成一事。决无不相应而能成就者。理之必然。故成论不立不对耳。注中善法恶无记法。法字。作种字解。遍因。乃利钝使。亦遍诸法之中。故成论不立不对。

　　【□注】辅行引俱舍云。能作及俱有。同类与相应。遍行并异熟。许因为六种。今且依大论。略出六因相。以大论是一家承用。名字稍同。故且依之。

　　【■记】不依俱舍六因者。古有斥为异计故也。如无著菩萨显扬论云。有一异计。立六种因。谓同类。遍行。俱有。相应。异熟。能作。如是六种。除异熟因。余五因性。有三种过失。如同类因。有三过。若言同类之因。名同类因。有已成过。何以故。若善等法。善等体性。先已成就。彼何用因。若言同类即因。名同类因。是即无果。有不定过。何以故。不示其果。是谁因耶。又非决定因体同类。不相似法。亦为因故。若言非同类即因。亦非同类之因。是即名言。有虚设过。同类因言。无有所主。浪施设故。如是于余四因。三种过失。亦应如理广说。是则俱舍六因。虽可会通大论既为菩萨所斥。故今且依大论。略出六种因相。况大论是一家承用。又与俱舍立名稍同也。

　　【■备】辨讹曰。许因为六种。为字准论应唯字。私谓。今依大论。亦不因记中无著斥俱舍之故也。

　　【□注】乃至云。复次心。心数法。从四缘生。无想灭定从三缘生。除于缘缘。

　　【■补】二定除缘缘。非能缘故。由因缘者。谓由二因。一俱有因。谓生等相。二同类因。谓前已生同地善法。等无间缘。谓入定心及相应法。如是二定心等。引生碍心等起。故与心等。但为等无间。非等无间缘也。唯识以二定属不相应。故不属因缘。而此大论释从三缘生。以知大论宽。唯识狭也。

　　【□注】诸余心数不相应行。及色。从二缘生。

　　【■补】大论无数字。对前无想灭尽定。二不相应而论。

　　【■备】此中添数字亦无妨。意谓二定尚可许与心相应。其余心心数不相应之诸行。及色等。但从二缘生也。心数下。不可逗断读。

　　【□注】除次第缘。及缘缘。余有为法劣。故无有从于一缘生者。

　　【■补】如名句文等。依语音分位立。即以语音为因缘。以无障碍故。得成名句文。即增上缘。既非心之分位。则无渐次引起之力。除次第缘。以次第必约心法论故。又无缘境之能。除缘缘。色。可知。

　　【□注】报生心心数法。从五因生。除于遍因。

　　【■补】指一分无记异熟乃酬往业生。故曰报生。无记非善恶。故除染污之遍因。

　　【□注】无漏心心数法。从三因生。谓相应共。及无障碍。

　　【■补】无漏智起时。必王所相应而起。故从相应因。又无漏王所。生则共生。故从共因。又以无障碍故得生。故从无障碍之所作因。除自种因者。以未见道前所熏习者。但有漏善根。初见道时。所发无漏心心数。不可谓从自种因生。若修道中。亦有自种因也。此中三学是无漏。是净。故除有漏之报因。染污之遍因。

　　【■记】此引大论明四缘六因。具减生法。以论三十二言。一切有为法。皆从四缘生。因缘者。相应共生。自种。遍。报。五因明因缘。又一切有为法。亦明因缘。次第缘者。除阿罗汉。过去现在末后心心数法。诸余过去现在心心数法。能与次第。名次第缘。缘缘。增上缘者。一切法。乃至是心。共生心数法。所谓受想思等。是心数法。同相同缘。故名为相应。心以心所法相应为因。心数法。以心相应为因。是名相应因。相应者。如亲友知识和合成事。共生因者。一切有为法。各有共生因。以共生故。更相佐助。如兄弟共生。故互相成济。自种因者。过去善种。为现未善法因。过现善种。为未来善法因。不善无记。亦如是遍因者。苦谛集谛所断结使。一切垢法因。是名遍因。报因者。行业因缘。故得善恶果报。是五名因缘。心心数法。次第相续无间。故名次第缘。心心数法。缘尘故生。名缘缘。诸法生时。不相障碍。是增上缘。已上四缘六因名义。图中已略点示。此中引论料简。系与图中一连之论。故此中于一切法下。以乃至二字接之。而具记之也。复次下。正示四缘具减生法。毗昙心论谓。心心数法四缘生者。谓心心数法。从自种子生。为因缘。前念开导力故生。是次第缘。境界。是彼缘缘。除其自己。余一切法。是彼增上缘。无想。灭定。从三缘生者。于中入定心。是次第缘。于中自地前生功德。是因缘。及彼俱生。生住异灭。亦彼因缘。增上缘。如前。所谓二正受从三。离彼余心所。诸余心数不相应行。及色。从二缘生者。因缘。及增上缘。余有为法劣。故无从一缘生者。次明六因从减生法。报生心心所法从五因生。除遍因者。大论言。以其不隐没。无记。非垢法。故除遍因。论又明。诸烦恼。亦从五因生。除报因。何以故。诸烦恼是隐没。报是不隐没。故除报因。报生色及心不相应诸行。从四因生。非心心数。故除相应因。不隐没无记。故除遍因染污色及心不相应诸行。从四因生。非心心数法。故开相应因。垢故。除报因。诸余心心数法。除初无漏心。皆从四因生。开报因。遍因。所以者何。非无记。故除报因非垢故开遍因。诸余不相应法。谓色心不相应诸行。若有自种因则从三因生。除相应因。报因遍因。若无自种因。则从二因生。共生因。无障因。今注并略之。无漏心心数法。从三因生者。相应因。共生因。无障因。又大论云。是初无漏心中。色及心不相应诸行。从二因生。共生因。无障因。无有法从一因生。若六因生。是名四缘生也。

　　【□注】净名记云。十二只是四六而已。故知但是离合说也。且如无明。只是行家之能通也。即同类因。行必四相。即俱有也。行中五部。亦同类也。(见历四谛思历一谛)无明行中心心数法。共行共感。所作必同。行有必招识等异熟。此行心有遍行五部之惑。若四缘中。论云增上即能作因缘五因性。比六因说。可知。

　　【■记】荆溪净名记云。十二因缘。秪是四缘六因。离之名十二因缘。合之名六因四缘。又离之名六因。合之名四缘也。且如下。会十二缘。只是俱舍六因。谓无明。既能通行。是同类。而行既有生住异灭四相。是俱有。又行中既有历苦集灭道见惑。及历真谛一部思惑。亦同类因。又此无明及行二支中。心心数法。既皆共行共感则其所作必同。是能作因。而行有支既属业道。则业牵识走。故行有必招识等异熟。是异熟因。又此行中。既有遍行五部惑。即遍因也。若四缘下。会大论四缘。即俱舍六因。谓大论既以诸法生时。不生障碍。名增上缘。即是能作。以能作因缘。不碍于他也。又大论以五因性。名为因缘。则因缘一种。即相应等五因。以上图中示大论六因。会通俱舍六因。故言比说可知。

　　【■补】盖以无明为因。而起染分思数。及诸边邪等惑。而造于业。无明既能通行。是同类也。行与四相俱生。则以四相为因。而有于行。以行为因。而有四相。既同时有。即俱有也。行中所起五部惑同。染污为性。亦是同类。五部谓见历四谛。思历真谛。或随立一谛。为一部也。共行即同类因。共感。即俱有因。所作必同。即能作因。又无明心数起时。与染分心王相应而起。是相应因。行中心心数法作业之时无有障碍。即所作因。异熟见前。

　　【■备】此节乃会四缘六因。合十二因缘也。辨讹曰。此节六行文未妥。今更释之。且如无明起时。必有王所并起。是相应。无明与行。和合而起。即俱有。无明中思种引起行。即同类。起染污行。即遍行。行缘识等。即异熟。识缘名色。且属能作。名色缘六入。亦同类。入缘触。是所缘。触缘受。是等无间。取缘有。亦同类。有缘生等。亦异熟。生缘老死。亦同类。增上。能作。支支皆具。略论如此。问。旧引论言。增上即能作。因缘五因性。二缘已会。余二若何。答。如无明灭。引起行支。即等无间。行能反缘无明。是所缘缘也。余例知。然十二支。但是有情相续。六因四缘。通一切法。私谓。辨讹意。以注未畅发。而更释之。若果全未妥。应一一指出。至无明灭句。此中约三世果报言。无明属痴。行是造作。当以心心不住。为等无间。无明托所行境为所缘。此行境又为生无明之缘。是缘缘义。辨讹又曰。此行必有遍行惑句。与论有碍。前言报生心心数法。从五因生。唯除遍因。此中明招异熟之行。而言必有遍行。又异熟。即是报生。翻译不同耳。又凡言行者。必须具善恶无记三种。若论恶行。容有遍因。于中含有善与无记。岂可概言遍因耶。私谓。心境法。于四因六缘。有增减不同。四六合十二。未可支支全合。似不当以行招后识异熟。难行当分遍因也。至遍因。至见疑痴等。凡染污善法。凡外皆具足也。并存以俟后定。

　　【□注】辅行八上(十一)云。大论问。佛说因缘。甚为难解。云何令于痴人观耶。答。非如牛马等。禅门但云聪明利根。分别筹量。不得正慧。邪心取理。名为愚痴(文)。

　　【■记】大论云。愚痴者。非如牛马等愚痴。是人欲求实道。邪心观故。生种种邪见。是愚痴人。当观因缘。名善治法。禅门下。重证。

　　【□注】此因缘观。与支佛何异。今是助道破障。略论三世。支佛正观破惑。必须逆顺两缘。百千万世因缘等。

　　【■记】支佛逆顺两缘。至百千万世因缘等者。四教义云。一观属爱十二因缘。二观属见十二因缘。初者即为二义。一推寻。二观破。一推寻者。若闻正因缘生灭法。信解分别。觉一切属爱烦恼。皆十二因缘。观因缘入定。欲息心达本源。求自然慧。乐独善寂。修习定心。得诸禅定。住此定中。知属爱烦恼。即是无明。逆顺推寻。即见十二因缘。云何逆推。此爱因何生。即知因受。受。因触。触。因六入。六入。因名色。名色。因识。识。因行。行。因无明。过去一切烦恼也。复顺推此爱。爱能生取。因取。则有业。因有业。则有生。因生。有老死忧悲苦聚。轮转无际。若因停心观。入深禅定。如是逆推寻。或时见歌罗逻初受生。乃至见过去身起业烦恼。乃至二生。百生。千生也。顺寻取有。若因禅定力。或见未来一生。二生。乃至百千生。若见过未事。其心悲感。道心转增也。二观破者。即性念处。历别观十二因缘也。性念处观。略如前说。所以者何。若观爱。即污秽五阴性念处。若观爱。触。六入。名色识。即观果报无记五阴性四念处。若观行。即善不善五阴性四念处。若观无明。即过去污秽烦恼五阴性四念处。若观取。即现在污秽五阴性四念处。若观有。即善不善五阴性四念处。若观未来生老死。即报生无记性四念处。是则用念处逆顺观察。破四颠倒。颠倒若灭。即无明一切烦恼灭。以无明灭。故行灭。乃至老死灭。是名性四念处。历别观属爱烦恼因缘观也。次者亦二意。一推寻。二观破。一推寻者。若见神我及世间。常。无常。亦常亦无常。非常非无常。是则现在生身边四见。因此身边四见。生十四难。六十二见。此身边四见。即四取。逆顺推寻。此取。因四爱。爱。因四受。乃至四行。因四无明。复顺寻四取。能生四有。此有。即受一切二十五有。生老死忧悲苦恼。若因停心观。得深禅定。或见过去未来生事。具如前说。观二破。因性念处观。观四取身边四见。如是次第。乃至无明。破过去。如去。不如去。亦如去。亦不如去。非如去。非不如去。身边二见。污秽五阴也。复顺观四取有。乃至生死。破未来。有边。无边。亦有边。亦无边。非有边。非无边。身边二见。污秽五阴也。若能如是用性念处。破三世身边二见之四见。即破十四难。六十二见。一切属见烦恼。一时皆灭。是名无明灭。即行灭。乃至老死灭。若属见烦恼灭。即还用前观爱十二因缘性念处观。破欲色无色爱皆灭。是则三界烦恼业道灭者。名为有余涅槃。若苦道灭者。即是无余涅槃。是名因性念处智慧。观十二因缘入涅槃也。乃至言共念处。缘念处。助观十二因缘。类前可知。

　　△五治障观法。

　　五多障众生念佛观。

　　【□注】止观云。睡障念处。乃云逼迫障。禅门第四明三种障。念三身治。(彼通大乘。今且明小乘助道)障。即恶业。三种者。一。昏沉暗塞障。(昏睡无记)念应身三十二相治。二。恶念思惟障。(欲作五逆十恶等事)念报身力无畏等治。三。境界逼迫障。(身忽卒痛。或见无手足火焚水溺等也)念法身空寂无为治(文)今明小乘助道。

　　【■记】睡障云。逼迫者。相宗明睡眠以昧略为性。障观为业。念以明记不忘为性。定依为业。睡与念。体用相反。故念则睡破。睡强。则念障。应知昏睡强胜。如山粗重。压逼身心。受逼难过。故曰逼迫障。今以念佛观治之。禅门用三身治三障法。今具记之云。念应佛者。于三十二相中。随取一相。或先取毫相。闭目而观。若悬作不成。当对一端严形像。一心取相。缘之入定。若不明了。开眼更观。复更闭目。如是取一相明了。次第遍观众相。使心眼开明。即破沉暗。念报佛者。以正念缘佛十力。四无所畏。十八不共。一切种智圆照法界。常寂不动。普现色身。利益一切。功德无量。如是念时。即是对治。念法佛者。即观法性平等。不生不灭。无有形色。空寂无为。无为之中。既无境界。何者是逼相。知境界空。即是对治。若念三十二相。即非对治。何以故。是人未缘相时。已为境界恼乱。而更取相者。多因此着魔狂乱。此乃通大乘观。今是小乘助观。唯念应身佛也。

　　【□注】据四教义云。破境界逼迫障。合念真空法身。

　　【■记】此出四教义念佛破逼迫障。然意与禅门较异也。

　　【■补】真空法身者。小乘所证真空五分法身也。阿含言。佛法身者即空。故约小乘当分言之。即以丈六相为应。从因感果为报。五分为法身也。

　　【□注】若以身对教。如辅行一下(七)云。前之三教。各念一身。谓生。应。报。圆念法身。诸身具足(文)。

　　【■记】藏。念劣应生身。通。念胜应应身。别。念报身。圆。念法身。以法佛体圆。具足诸身。故念法身。即具足生应报也。

　　△二立观定境法二。初别。

　　二别相念处(如前四念处是)。

　　【□注】妙玄四(二十三)云。五障既除。观慧谛当。能观四谛。而正以苦谛为初门。作四念处观。破四颠倒(文)。

　　【■记】声闻根钝。正以苦谛为初门。观不净苦无常无我也。

　　【□注】析玄上(二十)云。别。谓各别。身受心法不同故。相。谓行相。观此四法作不净等行相故。言念观者。然观体非念。观是其慧。推求观察。知不净等故。乃至处。谓处所。谓身受心法。是念所缘住止处故(文)。

　　【■记】身。聚集义。受。领纳义。心。了别义。法。有二。想。以取相为义。行以迁流为义。今名念者。四念处言。为初学用念持慧。不妄受异缘。念为增上。故从念受名也。

　　【□注】于五阴境。修四念处。为破四倒。合五为四。受则六根对六尘。义兼内外。故独为一。想行一向居内。故合为一。

　　【■记】四念处云。人于色。起净倒。受。起乐倒。想行。起我倒。心。起常倒。破四倒故。合五为四也。若意根对法尘受。名内受。眼等五根对色等。名外受。然境虽内外。而领纳非二。故受独为一。而想则取相在心。行则念念不住。一向居内。合为一也。

　　【□注】又此念处。别名属慧。通亦有定辅行三下(十七)云。四境止心。故名为定(文)。

　　△二总。

　　三总相念处。一观身不净。受心法皆不净。乃至观法无我。身受心亦无我。中间例知(已上三科名外凡。亦名资粮位)。

　　【□注】此有四句。四念处(一)云。一境别观别。正是别相念处。二境别观总。三境总观别。此二是总相之方便。四境观俱总。是总相念处。(文)初则一药对一倒。中间二句。观心渐熟。或别于一境。总用四观。或别用一观。总观四境。第四境观纯熟。举一俱得也。

　　【■记】以不净治身倒。乃至以无我破我倒。如上别念。是为境别观别。或别于一境。总用四观者。如观身不净。乃至以是苦。无常。无我。是为第二境别观总也。或别用一观总观四境者。如举一不净观。非但观身。亦复观受。观心。观法。皆是不净。是为第三境总观别也。第四举一俱得者。如举身念处一境。而受心法俱在其中。若举不净一观。而苦无常无我皆在其中。是为第四境观俱总也。

　　【□注】若析玄准俱舍疏。前三皆别相摄。第四句方是总相位。

　　【■记】陈译俱舍疏言。四中三种。唯不杂缘。第四所缘通杂不杂。若唯观法。名不杂缘。若于身等二三。或四。总缘而观察。名为杂缘。今此指之者。意在所拣也。

　　【□注】今依妙玄四念处。初句是别。后三皆总。今此正当境总观别。谓别用一观。总观四境。

　　【■记】今依妙玄。判初为别。后三皆总。今此下。正判仪文是第三句。如言观身不净。受心法皆不净。是也。

　　【□注】又上停心破障。四念处。惟观苦谛。至内凡位。方观四谛。妙玄四(三十三)云。七贤位人。明识四谛。此约解说。

　　【■记】惟观苦谛。谓总别念处所观身受心法。惟约苦谛也。如言正以苦谛为初门也。至妙玄云。天魔外道。爱见流转。不识四谛。七位明识四谛者。此约解说。如大经言。我昔与汝等。不见四真谛。见四谛者。识属爱四谛。识属见四谛。皆能明了。若解四谛。则所见真正。无有邪曲。则知七贤但约解也。辨讹云。唯观苦谛句太局。若言苦谛为初门。则可以念处所观身受心法。即苦。所对破常乐我净即集。念处观即道。所灭。即灭谛。不可局言唯观苦也。私谓唯观者。乃专注在苦。非谓只观苦谛。余三谛便不观也。详论。见下图中。

　　【□注】心行理外。名外凡。资粮者。从喻也。欲越三有。此为资粮。

　　【■记】庄子言。适百里者。宿舂粮。适千里者。三月聚粮。资粮不充。罔克前进。欲越三有。非此不能发足前进。故名资粮。

　　【■补】妙玄言。前已别相念。破四倒。今深细观慧总破。能生正勤。如意觉道。疾入后法也。

　　△二明内凡。

　　二明内凡者有四。谓暖。顶。忍。世第一(此四位为内凡。亦名加行位。又名四善根位)。

　　【□注】渐见法性。心游理内。身居有漏。圣道未生。故名内凡。以定资慧。加功用行。故名加行。

　　【■备】法性指偏空理也。

　　【■记】定慧缺一。不可前进。外凡有观少定。今内凡勇猛增进。加以禅定资乎观慧。名加行。

　　【□注】圣道根本。亦曰善根。

　　【■记】根有出生之义。此四能发觉支之华。圣道之果。四果善法。由此而生。又名善根。

　　【□注】暖从喻。妙玄四(二十四)云。以别总念处观。缘四谛境。能发似解。伏烦恼惑。得佛法气分。如钻燧先烟。春阳暖发。以慧钻境。发相似解。解。即喻暖。(此喻慧行)又如春夏积集花草。自有暖生。以四谛慧。习众善法。善法熏积。慧解得起。故名暖也(此喻行行)。

　　【■记】大经疏迦叶品。亦有此文义。释名暖。

　　【□注】顶。妙玄四(二十四)云。似解转增。得四如意定。十六谛观。转更分明。在暖之上。如登山顶。观瞩四方。悉皆明了。故名顶法(文)。

　　【■记】解慧增长。复加定持。处暖之极。所以喻登山顶。觉慧了了分明也。妙玄又言。如山顶之道。人不久住。若无难。必过此到彼。行者住顶不久。若无难。必到忍。若有难。退还于暖也。

　　【□注】忍。妙玄四(二十四)云。亦是似解增长。五种善法增进成根。于四谛中。堪忍乐欲。(文)亦忍可义。

　　【■记】忍位复有似解根增。故所有暖位积集信进念定慧五种善法。增进成根。便能于四谛境中。堪忍乐欲。以是得名忍也。又忍者。以四谛境。忍可于心。心中了了。吐露不出。名忍。

　　【□注】世第一。释签(五)四云。此是有漏。故名世间。于中最胜。故云第一(文)。

　　【■记】玄文云。此心心所法。于余法为最。为胜。为尊。为上。亦分胜。亦都胜。谓分胜彼暖顶忍法。分胜暖顶忍一切凡夫所得禅。无量。解脱。除入也。除入。即胜处。又都胜者。非谓都胜一切事业。但以能开圣道门故。彼见谛等。不能开圣道门。以世第一法。开圣道门。彼见谛等法得修。见谛等法得修者。皆世第一法功用。是知从功能立名也。是第一法名义者。最胜义。是第一义。得妙果。是第一义。如高幢顶。更无有上。是第一义也。

　　【□注】此四位观行者。俱舍颂云。从此生暖法(从总相后生暖善根)。

　　【■记】论解云。修习总缘共相法念住。渐次成熟。乃至上上品。从此念住后。有顺决择分初善根生。此法如暖。立暖法名。是能烧惑薪。圣道火前相。如火前相。故名曰暖。

　　【□注】具观四圣谛。修十六行观(四谛为所缘。十六行为能缘。释签谓暖八谛十六行相。有解八字字恐误。或约上二界四谛体同。通解云八耳。其实只观欲界四谛。此位有三品)。

　　【■记】论具释云。此暖善根分位长。故能具观察四圣谛境。及能具修十六行相。十六行。如后解。三品者。妙玄云。暖有三。谓下下。下中。下上也。

　　【■备】辨讹云。遍观上下四谛。故言具观。及签云八谛耳。非外凡唯观苦。至暖位方具观也。故荆溪特曰八谛。详论见下。

　　【□注】次生顶亦然(用观同前亦有三品)。

　　【■记】论曰。此暖善根。下中上品。渐次增长。至成满时。有善根生。名顶。此转胜故。更立异名。动善根中。顶为最胜。如人顶故。或由此是进退两际。如山顶故。说名为顶。此亦如暖。具观四谛及能具修十六行相。妙玄云。顶有三种。谓中下。中中。中上。是也。

　　【□注】下中忍同顶(下忍遍观八谛。中忍缩观明灭缘行。今皆云同顶者。下忍虽上下遍观。不出四谛。中忍难灭缘行。约初观说)。

　　【■记】论具云。此顶善根。下中上品。渐次增长。至成满时。有善根生。名忍。于谛理。能忍可中。此最胜故。又此位忍无退堕。故名忍。此忍善根。安足增进。皆法念住。与前有别。然此有上下。上中。上上。下中二忍与顶同。谓具观四谛。及具修十六行相。上品有异。唯观欲苦。与世第一相邻接。故有此义。准暖等善根。皆能具缘三界苦等。义已成立。无简别故。谓瑜伽师。于色无色。对治道等一一圣谛行相。所缘渐减。渐减。乃至但有二念。作意思惟。欲界苦圣谛境齐此。以前名中忍位。

　　【■补】签云。此中忍位。未减道时。虽减行相。未减道故。故得具观四种谛也。颂云。下中忍同顶。约此而说。若此中忍减道谛时。但修十二行。既减彼道。心无欣慕。故彼道下四行。亦不得起。由此道理。减灭谛时。但修八行。除道灭下。各修四行故。减集谛时。但修四行。故中忍具修十六。十二。八。四行相。是也。

　　【□注】上惟观欲苦。一行一刹那(此上忍合有一行二刹那心。言一刹那。此据满说)。

　　【■记】论释云。从此位无间。起胜善根。一行一刹那。名上品忍。此善根起。不相续故。

　　【■补】签谓上忍惟观欲苦。及一行一刹那。名上忍。又云于上忍中亦修四行。虽起一行一刹那心。以观苦故起。能得修彼苦下四行相故。问于上忍位减彼三行。何故修彼所减行耶。答。虽减彼行。不减谛故。欣慕心故。故得修彼所减行相。于中忍位。修所减行。准望可知。留苦下一行者。拟入见道。故须留也。

　　【□注】世第一亦然(上忍位中有二刹那。一刹那尽。余一刹那在。名上心满。即入世第一。今一刹那引入无漏。故云亦然也)。

　　【■记】释论云。上品忍无间。生世第一法。如上品忍。缘欲界苦谛。修一行相。唯一刹那。此有漏故。名为世间。是最胜故。名为第一。有士用力。离同类因。引圣道生。故名最胜。

　　<PIC>X57081101.gif</PIC>

　　【■备】辨讹曰。图中唯观(欲界)苦句似局。如修六妙发色定。即以色定为所观。岂局在欲界。且俱舍二十六明四念具摄十智。岂但观苦耶。又复但观欲界四谛句。亦似局。加新婆沙七明暖加行位中。即具观上下八谛。俱舍二十三云。暖等善根。皆能具缘三界苦等之文。且暖善根。多从色定发。下惑已伏。上方生。上定既生。上惑随起。岂可有病无药乎。释签四云。从暖善根去至世第一成。或遍观上下。或舍上缘下。非但观欲界也。私谓。俱舍论云。缘总杂法念住中。总观所缘身等四境。修四行相。所谓非常。苦。空。非我。修此观已。生暖善根。又言。故唯有四。不增不减。集注据此。故判外凡。唯观苦谛。论又云。传说在定。以极微刹那。各别观身。名身念住满。虽不指定欲界。然外凡尚不暇观欲界集等。似不及。于色苦。集注之说。非无因也。辨讹所引念摄十智。似不必引。立意不同。至暖顶能缘三界。玉师非不知之。而判观欲界想。从多分言之。存俟后定。

　　【■记】妙玄问。世第一有三品否。答。一人无。多人有。身子上。目连中。余皆下。就佛。支佛。声闻。为三品也。

　　【□注】中忍减缘行者。若遍观八谛。修三十二行。名下忍位。若初依欲界苦。修四行。次例观上二界苦。亦四行。又观欲集四行。次上二界集四行。乃至上二界道下。不用最后乘之一行。名为一周减一行也。

　　【■记】此明一周。减上界道谛下乘之一行。

　　【□注】复从前观。从后减。至第四番。减上二界道谛下道之一行。到此能缘之行既无。所缘之谛亦减。此道行与道缘同名。亦与缘同减。故云减缘必减行。(据初一行)减行未必减缘(据后三行)。

　　【■记】此明至四周缘行同减也。释签云。一一谛下。各有一行。与缘名同。亦与缘同减。是也。所言缘行同减。据初一行者。即指道减行。据后三行者。即指正迹乘也。

　　【□注】第五番减欲界道谛下乘行。乃至最初欲界苦下空行。总有三十一周减缘减行。皆名中忍。唯留一行。并所缘苦境。入上忍位。

　　【■记】释签云。缘之与行。皆从后减。故使欲界最后留苦行。都有三十一周。减缘减行。后但有一行二刹那心。观于欲苦。名中忍满。唯有一行一刹那心。观于欲苦。名上忍成就。是则能缘所缘。同一苦名。故同留之。入上忍位也(此位所留一行。随行者所宜。如释签第四云云)。

　　【■记】释签言。随缘一行一刹那不住。故似见道。所以者何。行人有二种。一爱行。二见行。爱有二。一我慢。二懈怠。见亦有二。谓我。及我所。着我慢者。修无常入世第一法。懈怠增者。修苦入。着我者。修无我入。着我所者。修空入。故知所留一行。不必定之一种。但随行人所宜一种。即当留之。以入世第一也。

　　【□注】是则上四下三七缘。与初行同名。行与缘同减。故释签四(四)云。七周减缘。二十四周减行。

　　【■记】故释签下。示分周减缘行。谓上下八谛名缘。是所缘故。各十六行故。三十二名行。能缘行故。应知七周减缘。二十四周减行。谓一一谛下。各有三行。与缘名异。亦不与缘同减。从行为名。故三八二十四周减行。又一一谛下。各有一行与缘名同。亦与缘同减。但从缘为名。故名七周减缘。是则上界四谛。下界留苦。唯减三缘。上四下三。名七周也。

　　<PIC>X57081201.gif</PIC>

　　【■备】辨讹曰。图列空下不净。准婆沙。俱舍。瑜伽。皆同列空。无不净名。故知非新译之不同。辅行中。荆溪一时便写耳。准大论不净观。是初入门。净颠倒故。生淫欲。为破净故。言不净。是得解脱。非实观。故不净。不入十六行数。存考。

　　【■记】恐人不解从上例下。自前至后。顺观四谛。复自上还下。从后至前。逆次渐减缘行。故以图示令易晓也。

　　【■补】俱舍言。如荷重担。故苦。内离士夫。故空。非究竟。故非常。不自在。故非我。又等现理。故集。如种理。故因。成办理。故缘。相续理。故生。如泥团轮绳木等众缘和合。成办瓶等。又牵引义。故因。出现义。故集。滋产义。故生。为依义。故缘。又不续相续断。故灭。离三有为相。故静。胜善义。故妙。极安稳。故离。又言通行义。故道。契正理。故如。正趣向。故行。能永超。故出。

　　【□注】十六行义。如辅行三下(十七)及析玄上具释。

　　【■记】此释十六行之义。如辅行云。苦下四行。无常苦空无我。观因缘生。念念生灭。故无常。为无常所逼。故苦。一相异相不可得。故空。我我所不可得。故无我。集下四行。集因缘生。有漏和合能招苦果。名集。观于六因能生苦果。名因。观于四缘能生苦果。名缘。还受后有苦。名生。灭下四行。灭尽妙离。诸烦恼灭。名灭。一切苦尽。名尽。一切第一。名妙。超过生死。名离。道下四行。道正迹乘。能至涅槃。名道。非颠倒法。名正。圣人行处。名迹。运至三脱。名乘。

　　【□注】又上二界合一四谛者。同一定地故。以欲界现前。比上而观故。析玄五义备释。(云云)此则伏三界四谛下惑至发真时。故上二界同名比法忍智等。

　　【■补】析玄云。上二界四谛有五义同。故得合观。一者同一天趣。二者。同一定地。三者。同一化生。四者。同一烦恼性。五者。同能引生无漏。

　　【□注】又十六行。只是观门。涅槃疏名十六谛者。取谛审观察义故。

　　【■记】涅槃迦叶品云。十六行者。即十六谛。亦是苦法忍。苦法智。苦比忍。苦比智。等。此中既未断惑。故知仍取谛审观审之义。

　　【□注】又此减缘行。妙玄三(八)合作八番者。以行从缘。但约八谛为八周也。四教义二(十二)云。中忍作十番缩观者。约后七谛。以行从缘为七周。开欲界苦下所减三行。为三周。总为十番。妙玄八(八)云。三番缩观。进成上忍者。以三界不出四谛。亦以行从缘。减后三谛。故曰三番。诸文详略不同。盖赴机异耳。

　　【■记】妙玄八番者。文言。忍法观者。正观欲界苦。色无色苦。欲界行集。色无色行集。欲界行灭。色无色行灭。断欲界行道。断色无色行道。如是三十二心。名为下忍。行者后时。渐渐减损行及缘。复更正观欲色无色苦。乃至观断欲界行道。除观断色无色行道。从是中。名中忍。复更正观欲界苦。观色无色苦。乃至观色无色行灭。除道一切道。复正观欲苦。色无色苦。乃至观欲界行灭。除色无色行灭。复正观欲界苦。乃至观色无色行集。除灭一切灭。并除欲界灭。复正观欲苦。乃至观欲界行集。除色无色行集。复正观欲界色无色界苦。除一切集。复正观欲界苦。除色无色苦。复正观欲界苦。常。相续不断。不远离。如是观时。深生厌患。复更减损。但作二心观于一行。如是苦法忍。苦法智。如是中观。名中忍。复以一心。观欲界苦。名上忍。复次生世第一法后。次生苦法忍。今此以行从缘释之。合作八番意也。四教义十番缩观者。文云。下忍于十六行。作法谛观中忍十番缩观。上忍但观欲界苦下四行。今但明中忍也。又妙玄明中忍三番缩观。今此亦以行从缘释。明三番意也。

　　【□注】四善根胜利者。俱舍颂云。暖必至涅槃。顶终不断善(释签四云。忍位是进。暖位是退。顶位是进退两际。犹如山顶。（文）四教义二云。暖顶退者。何云性地。答此人虽造恶堕地狱。一入受罪。不复重入。有性地善根故。能得圣果。（文）且必至涅槃。与终不断善。有何异耶。盖暖虽造恶入狱。终不久留。后必生人天。证涅槃果。若到顶位。虽退。入恶。必不起大邪见。断善根故。但有明昧浅深之殊。其善根一也)。

　　【■记】四教义言。若通论四善根。亦名四忍。但忍法不退。别受忍名。若暖法。遇恶因缘退。能造五逆。谤方等经。作一阐提。堕无间狱。若顶法。遇恶因缘退。虽不断善。犹作五逆等。故复有此问也。答意明虽造恶堕苦。后罪毕脱苦。不但不复造恶。又能承善证圣。且下。辨暖顶善根异相。答明二位虽同造恶堕苦。而有起见不起见。断善不断善异。论释言。四善根中。若得暖法。虽有退。断善根。造无间业。堕恶趣等。而无久流转。必至涅槃故。若尔。何须顺解脱分。若无障碍。去见谛近。此与见道行相同故。若得顶法。虽有退等恶增。毕竟不断善根。

　　【■备】暖顶。是藏内凡。性地。是通内凡。以内凡位同。故暖顶判性地。性地。解见七卷。

　　【□注】忍不堕恶道。(四教义二十二云。下中二忍。虽起烦恼恶业。而不受三途。犹生人天。百千万生。若上忍成。但有人天七生业在)。

　　【■记】四教义云。于四谛堪忍欲乐。名忍位。于顶法位。用正方便。勤修增进顶法善根。依六地定。若顶法善根增进。即生柔顺忍。亦缘四谛十六行。尔时信等五种善法。并得成根。以慧根故。于四圣谛堪忍乐欲。名忍法。今此智强惑弱。诸恶所不能动。以忍力大故。一切恶心。非数缘灭。如狮子王。余兽远避。故不堕恶道也。论释云。若得忍时。虽命终舍住异生位。而进无退。不造无间。不堕恶趣。然颂但说不堕趣。准义已知不造无间业。无间业者。必堕恶趣故。忍位无退。如前辨。此位不堕诸恶趣者。已远趣彼业烦恼故。若至忍位。于少处生身。有惑中得不生法故。趣。谓诸恶趣。生。谓卵湿生。处。谓无想北俱卢大梵处。身。谓扇𢮎半择迦二形身。有。谓第八等有。惑。谓见所断惑。此于上下忍随所应而得。谓下忍。得恶趣不生。所余不生。至上忍方得。

　　【■补】扇𢮎者。生而男根不满。半择迦。翻变。今生变作。出法数。

　　【□注】第一入离生(此一刹那即入见道故同见道离四趣生)。

　　【■记】论释言。世第一法。虽住异生位。而能趣入正性离生。颂虽不言离命终舍。既无间入正性离生。准义已成无命终舍。何缘唯此能入离生。已得异生。非择灭故。能知无间道。舍异生性。故此四善根。各有三品。由声闻等种性别故。

　　【■补】婆沙云。世第一法。与苦法智忍作等无间缘。无有一法速疾回转过于心者。可与尔时能作障碍。令不得入圣谛现观。是知此法决定不退。入于正性离四趣生。

　　【□注】问。前中忍中玄文云。但作二心。观于一行。释签何云彼四心同一行一缘耶。答。中忍二心。似于忍智二心也。以由忍智二心。虽在世第一后心发真而得。今中忍位有此似解。故云如似。约一行说。但有二心。故云但作二心。观于一行。若释签云四心者。缘行各二。故云彼四心同一行一缘也。

　　【■记】此料拣中忍位中观心也。问以玄文二心观一行。而问释签四心同一缘行。答中先明玄文所言。如似苦法忍苦法智。如是正观。是名中忍之意。故直以似于世第一法忍智二心。标答妙玄。此节全文。见本卷六十纸。以由下。出其如似之由。此问中未叙明。答中补出也。约一行说下。方示玄文言二心之意。若释签下。约缘行各二。以等四心同一行一缘意也。

　　【■补】四心同一行一缘者。婆沙云。减至苦法忍后心。得正决定。彼四心同一行一缘。所谓增上忍。如似世第一法中。苦法忍苦法智二心同缘。是也。又忍智二心。虽于世第一后心。引生无漏发真方得。今中忍位中。有此忍智二心相似之解。故玄文云。如似苦法忍苦法智也。

　　【■备】辨讹曰。缘行各二句。似不可能所分开。当知签中云四心者是指中忍位中相似忍智二心。上忍位一刹那心。世第一一刹那心也。存考。

　　【□注】释签四引论明修暖法。从欲界至无所有八地各九品并一具缚。总七十三人。是则暖法通于三界。涅槃经何云如是暖法。是色界法非欲界有。(文)须知能修之人通于三界。所发暖法依色界定发也。释签引评家云。尽是色界法住定地法。(文)涅槃疏作三义释云。一多用定发暖法观。从多为言。二据中间。三界皆能发于暖法。而色界居中。故言色有。三据处为语。色发暖法易。欲界则难(文)。

　　【■记】此明料拣暖法七十三人。涅槃疏明三解。一庄严云。欲界十善相应心。名电光定。时得时失。故此人名具烦恼性。不开品数。若论方法。定有九品。惑亦九品。以九定。断九惑。足电光一人。成十。色界四禅。无色三空。皆九品惑。九品定。七九六十三。足前十人。合七十三。二开善云。无别电光异方法。亦无方法异电光。只电光定。对九品惑成九定。初一品定。只是实法。未赖于假。犹是惑抗行。未能伏惑。第二品定。与初品作相续假共为力用。方伏初品惑。第三品惑。伏第二品惑。乃至九品定。伏第八品惑。余有欲界第九一品惑在。牵于初禅一品定起。共伏之。并四禅三空。一一皆九惑九定。乃至不用处九品定。伏八品惑。余第九品惑在。更将非想定。伏不用处第九品惑。八九七十二。复将非想定足之。合七十三。三数人解者。二不同。一事障未来者。分九品解。一品解。对断一品惑。复有十善相应心。即具烦恼性人。足前成十也。具烦恼人与初品定。共断一品惑。后去一品解。对断一品惑。四禅三空一一九定九惑。成七十三。二性障根本者。未来禅。九品定。断欲界九品惑。取欲界具烦恼性一人。足此九品成十。如是十人。皆有未来禅。二禅未来定。断初禅九品惑。三禅未来九品定。断二禅九品惑。乃至非想未来定。断不用处九品惑。亦七十三。故疏问云。前明暖是色界法。何得通于三界。作七十三人。答。初学之人。须依四禅。据后利时。则通三界。又昔在凡外。曾得七十三定。今入佛法。作暖法观。是也。涅槃经迦叶言。佛说寿暖识三法。和合名众生。若从是义。众生应先有暖。云何说暖法因善友生。佛言。如我今说暖法。要因方便乃得。本无今有。如是暖法。是色界法。非欲界有。因善友者。依善友教示修行始得也。今注为别明暖法。所通界地。故引签文中之问为问。答中谓据能修暖法之人。故言暖通三界。而所修暖法。必依色界定发也。引评家。下。以玄文云。顶法者。色界善根。有动不动。住不住。难不难。断不断。退不退。就动至退有二。下是暖。上是顶。彼不动至不退为二。下是忍。上是世第一。签云。此文同论。以论云。有说欲界善根有二。下者暖。上者顶。色界善根有二。下是忍。上是世第一。评家曰。不应作是说。应曰。尽是色界法。住定地法。圣行法好。今依评家。故言色界。此等只是判四善根。以有动等之异。对四不同故也。动乃至退分二。不动至不退分二。虽同在色界。由善根深浅异故。致使差降不同。动。谓犹为外缘所动。住。谓久住暖顶。难。谓暖顶有难。断。谓断于善根。退。谓退为五逆等。不动等。反是。已上签文。涅槃疏。作三义释。如文可知。

　　【■补】毗婆沙言。欲界十种。谓一具缚凡夫。二除一品结。乃至九品尽者。初禅有九。或有除一品结乃至九品。初禅无具缚人。即欲界说故。如是乃至无所有处九。虽顶忍世第一。亦如是。总七十三人。有言以非非想。着禅定最深。不能修暖法。故除非想一地。评家。清凉疏钞云。婆沙是诸罗汉集。而有四大罗汉。为评家正义。一世友。二妙音。三法数。四觉天。圣行法。即暖顶等。非凡夫行故。

　　【■备】辨讹曰。能修通三界等。大约发暖法。多分在欲界得上地定而发。注引涅槃是色界法。当知是佛破迦叶难问寿暖识三。众生有暖之辞。故佛答如是暖法等也。后言色发暖法易。欲界则难。正显修欲界定。发暖法难。须修色界定。发暖法方易也。存考。

　　△三结显异名。

　　上来内凡外凡。总名凡位。亦名七方便位。

　　【□注】以此七位。为入圣道之方便。诸文或云五方便者。盖停心破障。故不论。总别念处。但合为一(文)。

　　【■备】以停心非正观故。

　　天台四教仪注汇补辅宏记卷五之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷六之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二圣三。初标科列位。

　　次明圣位。亦分三。一见道。(初果)二修道。(二三果)三无学道(四果)。

　　【□注】四教义云。通名圣者。圣。以正为义。舍凡性。入正性。

　　【■记】四教义云。苦忍真明。舍凡性得入圣性。真智见理。断于同类之因。故名圣也。

　　【□注】初果见理破惑。名见道。二三果去重虑缘真。名修道。四果惑尽。名曰无学。文句八(四)云。研真断惑名为学。真穷惑尽名曰无学(文)。

　　【■记】此明四果三道之义也。初果名见道者。谓初果人破八十八使见惑。最初见真谛偏空之理。故云见道也。二三果名修道者。谓二三果人重起缘虑。缘前所见之真。断诸欲界思惑尽。进断上地之思。是乃带果修因。故名修道也。四果名无学道者。谓四果之人断除三界惑尽。于诸所作。更无可学。故名无学道也。文句下。证释无学。谓正在空观研真。以一切智断惑。正云断妄。妄。犹惑也。真与妄有所未穷。名之为学。即前三果也。若其所研之真已穷。所断之惑已尽。于诸学事。更无可学。故名无学也。然此约当教以明学。若望后教。远则远矣。

　　【□注】然初果位。从世第一后心。苦忍真明。(或云苦忍明发。即欲界苦谛下苦法忍也。明发。即苦法智也。谓真智明发也)于八谛下。发八忍八智。总十六心。有门以十五心名见道。为初果向。十六心是修道初果摄。㭊玄空门。以十六心名见道。为初果。二果去方属修道。宗计不同。不须和会。今家虽多用有门。高丽师欲令易解。且准空门。注见道是初果也。

　　【■记】此明初果对见之意也。初三句。明初果所从于谛。发十六心。而有二说。初谓苦忍真明者。即欲界苦谛下苦法忍也。次谓苦忍明发者。即欲界苦谛下苦法智也。然忍为因。智为果。此分忍智因果言之。谓世第一后心。真智明发也。

　　【■备】辨讹曰。二果去方属修道句。当知空有二宗。只诤在一刹那间。而空宗虽以十六心为见道。当知过此十六心仍属修道。岂二果去属修道耶。私谓。注解本同。惟二果去字面稍晦。故辨明之也。辨讹又曰。且准空门句。当知观师一往约果。判云初果。乃是见道。二果已去。乃是修道。非准空门也。私谓。此判既与空门同。谓之准空亦可。

　　【□注】八忍八智者。俱舍颂云。前十五见道。见未曾见故。世第一无间。即缘欲界苦。生无漏法忍。忍次生法智。次缘余界苦。生类忍类智。缘集灭道谛。各生二亦然。

　　此明十五心见道。未曾见也。谓见道所见之理。名未曾见也。以从来不曾见。而今始见故也。若修道修见之理。则可谓见中曾见过也。言无间者。有二义。一者。以其刹那顷即入初果也。二者。唯系缘于无漏真空之理。不令余念间入。故云无间也。言忍次生智者。此十六心原在一时发起。有何次第。今言次者。以无次第中而论次第也。

　　【■备】辨讹曰。各生二亦然。准论二字。应四字。以苦谛下。有法忍智二。类忍智二。集灭道三谛下。四种亦然。私谓。二四字面虽异。而意则同。十五心见道者。论释言。苦法智忍为初。道类智忍为后。其中总十五刹那。皆见道所摄。见未见谛。故至第十六道类智时。无一谛理未见。今见如习曾见。故修道摄。此二句颂。本在后。下世第一无间等句颂。本在前。无间者。论云。从世第一善根无间。即缘欲界苦圣谛境。有无漏摄法智忍生。又云。此忍无间。即缘欲苦。有法智生。如是复于法智无间。缘余界苦。有类智忍生。最初证法真理。名法智。此后境智与前相似。故得类名。缘余三谛各四亦然。上皆论文。

　　<PIC>X57081601.gif</PIC>

　　世第一后心。任运缘于四谛。而生忍智。与前忍位中作意缘四谛不同。盖十六心。虽一时顿发。然忍能断惑。智能证理。亦必任运缘于四谛也。

　　【■补】言忍因智果者。谓忍能断惑。智能证理。由惑断而理方显。故忍为因。智为果也。亦名无碍者。即无间道。谓初果依八忍。能断八谛下迷理之惑。此八忍不被见惑之所间隔。名无间道。解脱道者。谓初果依八智。能证八谛下无为之理。此八智已离惑缚。名解脱道也出㭊玄记。

　　【■备】苦法忍者。苦。谓欲界生死苦。法。即真如理。忍。即忍可。亦印证义也。谓于暖顶忍世第一中。因观欲界生死之苦。至世第一后心。真如理显。生无漏法忍。是名苦法忍。苦类忍者。色无色苦。是欲界流类。又观上二界苦。是欲界流类。又观上二界苦。亦生无漏法忍。名苦类忍。苦法智者。智。是能证真如之智。谓欲界生死之苦。真智明发。证真如之理。名苦法智。苦类智者。又观上二界谛。真智明发。是欲界苦法智之流类。名苦类智。下集等三谛可知。出三藏法数。苦法忍者。以行人回光返照。的向苦上研求落处。但见其空。无常无我。安有苦相可得。即将不可得理。忍可于心。故名苦法忍也。苦法智者。即以空观研之既深。则真如之理自得现前明了。故名苦法智也。上界言类忍类智者。类者。比也。谓行人欲观上界之苦。当须以欲界之苦法。比类而知也。

　　【□注】七圣位。对三道四果及向。次第。超越。住果。胜进。委如妙玄四教义明。今图示之。

　　【■记】下详辨四果位次名义。入道功能。今欲易明。故先以图示之。

　　<PIC>X57081701.gif</PIC>

　　【■记】此图但略示其对位名义。若欲具知。当阅玄文四下。及四教义三。今略录四教义文。以明之。如四教义云。七圣位者。一随信行。二随法行。三信解。四见得。五身证。六时解脱。七不时解脱。就此七圣位分为三道。所谓见道。修道。无学道也。一见道者。即是八正道见理。断见谛惑。至十五心。如破石方便也。二修道者。即是七觉分。随观谛一。所断思惟。如断藕丝方便也。三无学道者。如前分别真智。见理既极。三界正使已尽。无惑可治。不须更学也。一明信行位者。即钝根入见道名也。言钝者。谓非自智熏。凭他生解故也。是在方便道。先虽有信。以未发真。不名为行。行。以进趣为义。从得苦忍真明。十五刹那进趣见真。名随信行。乃至言是信行人见道。十五心。亦名八人地。八忍具足。智少一分。即是须陀洹向。亦名行中须陀洹也。二明法行位者。即利根入见道名也。言利者。自以智熏。见理断结故也。本在方便道中。能自用观智。观四真谛法。但未发真。不名为行。因世第一法。发苦忍真明。十五刹那。进趣见真。故名法行。乃至云。但钝根凭他生解。智少观察。若利根以自智多。观察为异耳。三明信解者。即信行入修道。转名信解。钝根凭他起信。进发真解。故名信解也。此信解人。证果有三。一证须陀洹果者。第十六道。比智相应即证也。若见使断。略说三结尽。广说八十八使尽。名须陀洹。受生死七返。终不至八生。二证斯陀含果者。有二种。一向。二果。一向者。从初果后心。更修十六谛观。七觉支菩提行现前。即此世无漏。断于烦恼。一品无碍。断欲界烦恼一品。二品无碍。断烦恼二品。乃至五品。皆是斯陀含向。亦名胜进须陀洹。约此说家家也。二果者。若断六品尽。证欲界第六品解脱。即斯陀含果。三证阿那含者。亦二种。一向。二果。一向者。若断欲界七八品。皆名阿那含向。亦名胜进斯陀含。约此说一种子也。二果者。以九无碍。断欲界结。证第九解脱。即阿那含果。复次须陀洹。有三种。一行中须陀洹。即是须陀洹向。二住果。正是须陀洹果。三胜进。即是胜进须陀洹。亦名家家。即斯陀含向也。斯陀含。但二种。一住果。二胜进。胜进斯陀含。亦名一种子。阿那含。亦二种。一住果。二胜进。胜进者。进断上五分结。即阿罗汉向也。阿罗汉。但一住果。若据毗昙超越得果者。谓凡夫时。断欲界六品。乃至八品尽来。入见谛道。后发苦忍真明。十五心中。是第二果向。十六心。即证第二果也。若在凡夫时。先断欲界第九品。乃至无所有处尽。后入见谛十五心。名阿那含行。第十六心。即证三果。此是超越人。不证前二果也。四明见得者。法行转入修道。是名见得。是人在思惟道中。次第证三果。超越得二果。亦如信解中分别。但以利根。不藉闻法。不假众具。自能见法得理为异也。五明身证者。还是信解见得二人。入思惟道。用无漏智。断五下分结。故发四禅四无色定。即用共念处。修八背舍。八胜处。十一切处。入九次第定。三空定。事性两障。先已断尽。又断非想事障。灭缘理心心数法。入灭尽定。得此定故。名身证阿那含也。所以者何。以入灭尽定。似涅槃法。安置身内。息三界一切劳务。身证受想灭。故名身证也。若约初果解身证者。但以先于凡夫用等智断结。得四禅四无色定后。得见谛第十六心。证第三果。即修共念处。还从欲界而修背舍。胜处。一切处。入九次第定。成身证也。是阿那含乃有二种。一住果。但是那含。二带果行向。即是胜进阿那含也。犹名那含行向故。即是罗汉向摄。故智论言。那含有十一种。五种正是阿那含。六种阿罗汉向摄。当知此身证阿那含。即是胜进阿那含。阿罗汉向摄。五种般那含。七种般那含。皆但有上流般。八种般那含。但有现般无色般也。如是阿毗昙。约信解见得分别而数。乃至有一万二千九百六十种。废说本旨。岂烦分别。六明时解脱罗汉。即信行钝根。待时及众缘具。方得解脱。名时解脱。而有五种不同。谓退法。思法。护法。住法。必胜进法也。彼得二智。谓尽智。无学智等见也。若用金刚三昧。于非想第九品惑尽。次一刹那。证非想第九解脱。成尽智。次一刹那。得无学智等见也。彼或时退。故不说得无生智。此五种罗汉是信种性。根钝。因中修道。必假衣食。床具。处所。说法。及人随顺。善根增进。不能一切时所欲进也。是五种罗汉。各有二种。不得灭尽定。是慧解脱。得灭尽定。是俱解脱。若不得灭尽定。是人因中偏修性念处观。不修共念处观。若得灭尽定者。是人因中修性念处观。亦修共念处观。若证果时。三明八解一时俱得。故名俱解脱也。七明不时解脱阿罗汉者。即是法行利根。名不动法罗汉也。言不时解脱者。不动法人。一向利根。因中修道。能一切时中。隋其所欲。进修善业。不待众具。故名不时解脱。是人不为烦恼所动。故名不动。是不退义。成就三智故。谓尽智。无生智。无学智等见。能用重空三昧。击圣善法。以定舍定。故言能击也。

　　【■补】是不动阿罗汉。亦有二种不同。一。不得灭尽定。名慧解脱。二。得灭尽定。即俱解脱。若闻佛说三藏教门。修缘念处。即发四辩。名无疑解脱。是名波罗蜜声闻。能究竟具足一切阿罗汉功能也。问。时不时二人。利钝不同。云何并得俱解脱耶。答。此简钝利明得有难易之殊。何关简得与不得耶。此之七圣。名奠沙门。沙门有二种。一者直言沙门。即因也。二者。沙门那。即果也。沙门。有八十九。谓见谛八忍。思惟八十。一无碍也。沙门那。亦八十九。谓见谛八智。思惟八十。一解脱也。沙门那。复有二种。一有为果。八十九有为果也。二无为身。八十九无为果也。此二者约智断而论也。约智德。明八十九有为果。约断德。明八十九无为果也。

　　△二断惑阶梯四。初预流果。

　　一须陀洹。此翻预流。此位断三界八十八使见惑。见真谛故。名为见道。又名圣位。

　　【□注】预流者。预入圣道法流。金刚云入流。或翻逆流。逆生死流也。㭊玄下(八)名抵债。不受三途业债故。

　　【■记】此释预流之义也。谓断三界等者。约逆流而言。即四流中逆见流也。得果证者。约入流而言。即入八正道流也。故有二义。一者。生死流。须陀洹人。即逆此流。惟众生顺之也。二者。道流。须陀洹人。顺入此流。众生逆之。而未入也。㭊玄名抵债者。如罗汉先直取道。未遑偿业。故名抵债。优婆塞戒经云。若负三宝物人。正事修道。欲求须陀洹。乃至阿罗汉者。则不须偿也。不学道。应急偿也。准此。则知见道圣人。了知业债本空。求其偿处了不可得。故名抵债也。

　　【□注】断三界八十八使者。何故婆沙论云。二十八使见道断。余六十使修道断耶。先达云。有二种根性。若等观四谛者。见道断八十使。若不等观四谛者。见道中唯断三界苦谛下二十八使。余三谛下见。随修道断。乃是钝根。

　　【■记】此释断见惑有二种不同也。注中举婆沙意为问者。以婆沙问云。何故波罗伽那。作如是说。八十八是见道。十是修道断。彼作是答。二十八决定是见道断。十是修道断。六十不定者。于见道中而有差别。波罗伽那说次第故。说八十八使是见道断。十是修道断。是则注中乃举其答意而为问端也。今又举古明有二种根性为答者。即二种根性。以钝根随修道断余三谛下见惑。释论意。以利根等观四谛。释今断三界八十八使见惑文也。

　　【■备】辨讹曰。先达言一节。据旧婆沙四十末九十八使。二十八使见道断。十是修道断。余者。若凡夫修道断。若内教弟子。是见道断。又四卷言。二十八法定见道断。六十不定。不定者。于见道中而有差别。既以凡夫对佛弟子说。则佛弟子于见道中。顿断八十八使。修道断余六十也。旧婆沙指凡夫而说。信无疑矣。

　　△二一来果。

　　二斯陀含。此云一来。此位断欲界九品。思中断前六品尽。后三品犹在。故更一来。

　　【□注】此果断欲界九品思惑前之六品。于初果之后此果之前。须论家家。今先明欲惑润七番生死。次通示超次根性。后别释家家之义。

　　【■记】此明二果所断功行。名义不等。故须论之。先定三意也。如金刚疏。释此人名为一来者。谓从此死后。一往天上。一来人间。得尽众苦。大论言。息忌伽弥。息忌。名一。伽弥。名来。四教义翻言薄。前断已多。其未断少。名薄。今文释此。名同大论。义合四教。仪注云。此果。断欲界九品思中前之六品也。若准空门位次。则应于初果断见惑之后。二果断六品思之前。或断四品。须三生二生家家。仪文虽略。今注补出。是以先则通明欲界九品思惑。共润七翻生死。次则通示四果及佛。有超断次断之根性。然后别出二生三生家家之义也。此先略标。下文逐一解释。

　　【□注】惑有粗细。故分九品。无漏智力。故经七生。所以须七生者。如辅行成引论云。于七世中。无漏智熟。如服酥法。七日病消。如歌罗逻。七日一变。如亲族法。限至七代。如七步蛇。四大力故。行至七步。蛇毒力故。不至八步。惑力至七。道力非八。婆沙云。应云十四。何故云七。答。中有。本有。数不出七。故但云七。乃至若总论生。应云七人。七天。十四中有。合二十八生。且依前说。不出七故。故但云七。

　　【■记】此释上欲惑润七番生死也。然惑润多番生死者为细。少者为粗。故以惑粗细成九品。而润生死成七番也。所以下出其须七生之故。辅行引成论文者。即成论分别贤圣品云。极七有者。是人于七世中。无漏智熟。如歌罗逻等。此言凝滑。状如凝酥。七日变成。又如服酥等。极至七日。坚病则消。如七步蛇者。心地观经云。或有菩萨。以彼五欲。而为恐怖。譬七步蛇。当害人时。毒力炽盛。行过七步。即便命终也。婆沙答文中言中有本有者。如人现前之身。名本有身。死后即受中阴之身。名中有身。于中有身中。投托父母。或生人间天上鬼畜之中。名后有身也。

　　<PIC>X57081901.gif</PIC>

　　【■补】辅行云。初果生死极至于七。定不至八。故名七翻。不必一切尽至于七。楞伽云。下者至七。中者三五。上者即生。而入涅槃。四教义云。须陀洹受生死七返。终不至八生。集论云。极七返有者。谓即预流。于人天生。往来杂受。极至七返。得尽苦际。

　　<PIC>X57082001.gif</PIC>

　　【■补】任断下。即止观引旧婆沙对超论次文。详引在后。次断解下。次断内前任断经生。谓经七番生死。而尽损惑。今次断。则以一生中断二必三断五必六。为断惑损生也。

　　【■备】辨讹曰。任断下引止观对超所论之次句。当知是次断。非关任断也。详论在后。

　　<PIC>X57082002.gif</PIC>

　　【■补】此次断超断二图。示上所言次通示超次根性之义也。本断超下六行观者。厌下苦粗障。欣上妙胜离也。随其品数多少。至无成根缘者。谓随其本在凡地时。以世智伏思惑品数。或多或少。今入十六心。超果不同。若本断五品四品。今但名初果。本断六品。今但二果向。本断七八品。今名二果。本断九品。今超证三向。问。断九品应证三果。何以只名三向耶。答。以彼在凡地。用有漏智。智弱故。须抑退一位。故但名三向也。虽本地断上界惑得非想定。应超证四果向。今但极至三果也。既以有漏智断惑。则无成根缘。以有漏智。不能成无漏根故。若无成根缘。容或退归见道等位。则不止三生矣。故阙此缘。不论家家。

　　【■备】辨讹曰。断超下无成根缘句。文中既说入十六心。超果不同。可知亦有从十六心后。缘四谛修。成无漏根。云何说无成根缘耶。私谓。外道本性断思后断见。故入十六心时。即超证果时。似不论十六心后也。故言无成根缘。辨讹又曰。小超下乃至无学向果句。若超至无学。是大超。非小超也。论解见下节。

　　【□注】任断者。此人非全无观行。但不及次断勤加功行耳。

　　【■记】此释任断名也。意明此任断有少观行。虽不及次断加功断惑。亦能依观任运除妄。故名任断也。

　　【□注】次断者。虽异任断。乃对超断。越次得名。

　　【■记】此释次断名也。意谓此人异乎前之任运断惑者。既然次断之人。加功进行。断惑损生。是乃对后超断人断见惑时。即超证二三果。乃至四果。超其次第。故今次断人。得初果已。虽云起大加行。断二必三。断五必六。未能超越位次。故得次断名也。

　　【□注】本断超者。辅行六上(十)云。本得非想定。即是已断下八地思。至十六心。应名阿罗汉向。但名阿那含者。以凡地时。有漏智弱。但名那含。若本断九品。今名三向。若七八品。得名二果。断六品等。名二果向。断五四等。但名初果。(文)须抑退者。意令此人。此生必定起无漏圣道故。文出俱舍。

　　【■记】此释本断超名也。辅行下。引文释明本断超之义。须抑退者下。出其抑退一位。所以意明抑之者。实进之也。文出俱舍者。陈本第十七卷颂云。利钝根二人。于中信法行。若已灭修惑。于初果道向。乃至灭五品。向二灭九前。离欲上色界。则向第三果。

　　【■补】次断与断超何异。以次断之人。断见惑。得初果已后。次第进果。次第断惑。三缘具足。论家家种子。断超之人。在凡夫时。见思全伏。至十六心满。超果不定。

　　【■备】有师标云。既得非想定。何故但断下八地思。不断非想地思耶。以内弟子得其地定。即破其地惑。外道先得其定。未破其惑。故虽得无想。止破下地思也。又辨讹曰。此节文。虽出辅行。然违俱舍。当知论中未起胜进道。名住果非向。不论超证次断。悉皆十五心名向。十六心名果。纵断上地七十一品。十六心时。但名阿那含果。以未起胜进道故。是以止观超次断辨。则次断名向。超断不名向也。问。若住果不名为向。则辅行若本断九。今名三向。断六品等。名二果向。云何通。答。此是荆溪约抑退意立名。俱舍婆沙。无此名目。读者幸勿以辞害意。私谓。止观超次对辨。专指小超。其判本断超中。有随以世智断之多少句。则三向二向已含于中。故荆溪约意分判耳。

　　【□注】小超者。止观六(九)云。若凡夫地未得禅。十六心满。超能兼除欲惑诸品。或三两品。(辅行云。应云三四。或恐文误。或婆沙不同)即是家家一种子等。即是小超。(文)及前文云。超断至五品。名家家。乃至八品。名一种子(文)。

　　【■记】此重引止观超断。以释少超。前文即上所引释少超之前文。

　　【■补】止观中家家种子在前。故曰前文。会本六上(二十)如超次对辨后明小超。故下言下文。会本六上(四十)玉师。因宋代诸师错执止观中。小超与次断对辨之文。将谓小超一类。只能超至一种子。故注家引辅行力辨小超。其类非一。亦有至无学果也。

　　【□注】辅行六上释云。今文中言超断者只是下文小超之人(此定止观超断属小超也)。

　　【■记】此引辅行释明重引止观之文。而有三节。此一节会超断是小超。今文。即今重引止观之文。下文。即指上所引止观正释小超。若凡地未得禅等文。以其在下。故指为下文。所以引辅行释者。即释超断至五品名家家。乃至八品。名一种子之文。今文中言超断者。即是下文明四超中小超之人也。下文者。以止观中明超断之文在前。小超之文在后故也。

　　【□注】本在凡地。未得色定。或修欲定。欲惑未断。此人至十六心超断五品。名为家家。此之五品。同四品故(此文别释小超中断五品惑论家家者。一种人也。不可据此之文。通定小超之人皆未得色定。如止观云。若凡地未得禅。若已得禅。岂止三向。盖小超人。其类非一)。

　　【■记】此一节文。辅行别释小超中论家家。

　　【■备】五六共润一生。故超断五品。退一位同四品也。

　　【□注】随其本断品之多少。而得名为家家种子。及以无学向果等名(此文通释少超。超果不定。盖止观文。明小超人至一种子义犹未尽。故此点云。随其本断等也。盖随其小超本位断惑。品数多少。则断五品名家家。多则乃至极果。则知小超。不可惟局三果向也故止观云十六心后。即有一念超果至那含。或超至罗汉)。

　　【■记】此引辅行通释小超超果不定意也。文中示其超果不定。推知不局三向。故止观下。证明超果不定也。

　　【■备】辨讹曰。此引止观文未恰。当知此论小超。在十六心中。随断惑品多少论。不在十六心后。不可将十六心后答超断思惑之文。来证十六心中也。私谓。此等超果之人。似应摄归小超。否则遗漏。存俟后定。

　　【□注】问。小超若超至四果者。止观何故但云。若凡地未得禅。超能兼除欲惑诸品。

　　【■补】除欲惑诸品。不过二三果而已。何能至四果耶。

　　【□注】答。此据小超中未得色定者而言。故云若凡地未得禅。超能兼除欲惑诸品。若之为言。乃不定之辞也。况诸品之言。岂惟八品。故下即云。一种子等。

　　【■记】此料简小超有四番问答。问中举止观何故释小超。只言超能兼除欲惑诸品。意明兼除欲惑诸品。但可名小超为家家。或种子。及三向而已。不得超名无学向果也。答中先约未得色定小超。以释止观之文。次以二意。释推其辞。以明超得无学向果。先以不定之辞释若字。意明若得色无色定者。则能超至无学向果。次以不一之义释诸字。意明兼除多品者。则能超至无学向果也。

　　【□注】问。或谓小超只至三向。乃判辅行随其本断品之多少。谓双点超次而得。名为家家种子。乃别点小超。及以无学向果等名。乃别点次断。如此可乎。答。止观虽超次对辨。辅行唯指小超。如云今文中言超断者。即是下文小超之人。乃至云此之五品。同四品故。随其本断品之多少等。乃释小超一连之文。岂可分擘对当耶。

　　【■记】此料简分文对当超次也。问中坚执己意。乃分辅行对当止观超次。答中有纵有夺。纵之则明。止观以超次对辨。夺之则显。辅行唯指小超。如云下。示辅行唯指小超之文。岂可下。结责不应分文对当。

　　【■备】止观超次对辨者。文言。今且依修道断一品欲惑。次第至第五品尽。皆名斯陀含向。若超断至五品。名家家。次断六品尽。名斯陀含果。超断至六品尽。名一往来。次断第七品。至第八品。名阿那含向。超断至第八品。名一种子。次断第九品尽。名阿那含果。毕竟不复还来欲界。次断初禅初品。至非想第八品。凡七十一品。悉名阿罗汉向。六种那含。位在其中。第九无碍道。断非想第九惑尽。第九解脱道证。名阿罗汉果是也。三缘具足。得论家家者。辅行注云。今文中言超断者。即是下文小超之人。本在凡地。未得色定。或修欲定。欲惑未断。此人至十六心。超断五品。名为家家。此之五品。同四品故。随其本断品之多少。而得名为家家种子。及以无学向果等名也。辨讹曰。此是纪要中语。其说本正。不应破。私谓。此是小超之文。岂可分擘对当二语。集注乃依文定断。全不扭捏。可以依从。吾侪未具毫末熏修。判位之处。虚衷仰信而已。不敢以诤论见长也。

　　【□注】问。止观超次对辨。何故小超只至一种子耶。答。小超一种子已前。与次断异。

　　【■补】一种子以前。次断必须得初果已后起加行。断二必断三。断五必断六等。若小超见思同断。超至五品等。故异。

　　【□注】若三果后。与次断同。故止观不论也。

　　【■补】此料简止观超次对辨之意。谓断欲界惑九品尽。若次若超。同名三果。进断上八地七十一品思。若次若超。总名四向。七十二品断尽。同名无学。

　　【■记】答中有同有异。前异故。所以超次对辨。后同故。所以不论小超至无学果向也。

　　【□注】问。或谓十六心后。一念超果至那含。属本断超。超至罗汉。属大超者。且小超何不预耶。答。本断超人。岂止那含。

　　【■记】本断超有至四果向者。故不止那含。

　　【■补】有但名那含向者。乃至断欲三四品。但名初果者。岂止那含一种而已。

　　【■备】辨讹曰。既言十六心后。不在四超中摄。若欲摄者。超至那含。可摄属小超。若至罗汉。或可附于大超。然与闻唱善来者不侔。当知凡言超者。皆在十心论。不在十六后。私谓。后字须活看。今言一念。时分甚促。未必经久方证也。且此等超果。既不在四超之中。此后又不别论。则义有遗漏。既与凡地闻唱者不同。则附入大超。亦非全合。莫若今注。依无学向果一连之说。摄归小超为妥。至言超在十六心论者。则闻唱即证之流。何曾历过暖顶等耶。存俟后定。又本断超。系外道断思不断见。故极至非想。应名罗汉向。抑他一位。属那含而止。记解为顺。

　　【□注】若大超人。凡地闻唱善来。即证罗汉。何得云十六心后。

　　此料简十六心后超果。是小超也。因有师谬将止观文中十六心后。一念超果至那含。判属本断超。超至罗汉。判属大超。故今问中举他十六心后超果所属。以问小超不预超果之故。然此问意。谓既有师如此之判。而小超不预十六心后超果之内矣。云何前引十六心后超果。以证小超耶。

　　【■记】答中意明。止观所云。十六心后。一念超果至阿那含。乃小超未得禅者。或至阿罗汉。即小超已得禅者。正属小超证果不定。非属本断及太超也。

　　【□注】问。小超既至罗汉。与大超何别。答。以小超凡地修观。伏于见思。至十六心。超果不定。若大超人。凡地一呼善来。直超四果。与小超自不侔矣。

　　【■记】此料简大小二超辽然不同也。问中以小超超至罗汉而问。与大超直至罗汉何别。答中明小超在于凡夫地位。修观之时。已得伏惑。至十六心后。或能超至罗汉。而与大超闻呼善来。即证罗汉迥然有别也。所言一呼即证者。如辅行云。佛言。善来比丘。自然得具足戒。当于言下。须发自落。袈裟在身。钵盂在手。犹如五岁。知法比丘。如䟦陀罗波楞伽者是。以上释通辨超次根性也。

　　【□注】次释家家之义。家家者。受生处不一也。人中三洲。张王不同。天上六欲。宫殿等别。故论天家家。人家家。不等家家。平等家家。辅行六上(六)云。家家者。有二不同。谓天。及人。天。谓欲天三二家生。而证圆寂。(此天家家)人。谓人处或三二家。或三二洲。而证圆寂。(此人家家。已上皆平等家家也)若天三生。天三。人二。若天二生。天二。人一。(天不等家家)人生三二。反此可知。(人不等家家。)故天家家。先于人中得见道已。若超若次。进断三四。后于天中三二处生。人中反此。天家家者。于最后生天中。余残结断。名得圆寂。人中家家。准此可知。

　　【■补】此引辅行释上人天以论家家也。谓三家生而证圆寂者。即是已断欲惑三品。则损四生。即有三生在。故三生而证也。二家生而证圆寂者。乃欲惑已断四品。则损五生。而有二生在。故二生而证也。或纯天上。或纯人间。此所谓平等者也。故天家家者。先于人中见道起生。最后于天上而证圆寂也。人家家者。先于天上得见道。最后于人中而证圆寂也。圆寂者。即小乘涅槃无为之理。圆见思之惑寂也。瑜伽论曰。天家家者。谓于天上从家至家。若往若来。证苦边际。人家家者。谓于人间从家至家。若往若来。证苦边际是也。又天不平等者。天上起生。天三人二。最后天上而得圆寂。是也。人中反此。

　　(然辅行云。三二生而证圆寂。即四果也。此是家家种性。不可作寻常断九品惑。得三果释也。)。

　　【■记】寻常释。断欲惑九品。只得三果。今证圆寂。指四果也。

　　【■备】辨讹曰。玉师意谓。家家种性。故不生上界。而得四果。若寻常次断九品惑者。还生上二界。方证四果。故言不可作寻常等。不知欲界经生圣者。定不复生色无色界。以上二界。亦有长时之苦。同于欲界故也。私谓。俱舍论言。若在圣位。经欲界生。必不往生色无色界。由彼证得不还果已。定于现身。般涅槃故。若于色界经生圣者。容有上生无色界义。然集注寻常二字。乃指断九品惑。只得三果者说。以明今证圆寂。是四果也。

　　【□注】俱舍颂云。欲断三四品三二生家家(此二句正颂家家。断三品。则损四生。后三生在。论三生家家。若断四品。则损五生。后二生在。论二生家家)。

　　【■记】此两行小注。以释论家家也。而本论释曰。然复应说三二生者。以有增进。于所受生。或少或无。或过此故。何缘此无断五品者。以断第五。必断第六。非一品惑。能障得果。犹如一间。未越界故也。

　　【□注】断五至二向(断至五品。名二果向)。

　　【■记】论云即预流者。进断欲界一品修惑。乃至五品。应知转名一来向果。

　　【□注】断六一来果。

　　【■记】论云。若断第六。成一来果。彼在天上。一来人间。而般涅槃。名一来果。过此已后。更无生故。此惑名曰。薄贪嗔痴。唯余下品贪嗔痴故。

　　【□注】断七或八品。一生名一间(断至七品或八品。犹有一生间隔。此据命终者)。

　　【■记】论云。即一来者。进断余惑。若三缘具。转名一间。一由断惑。断欲修惑。七八品故。二由成根。得能治彼。无漏根故。三由受生。更受欲有。余一生故。颂中但说初后断惑受生二缘。不说成根缘。如何一品惑。障得不还果。由彼若断。便越界故。前说三时业极为障。应知烦恼亦与业同。越彼等流。异熟地故。间。谓。间隔。彼余一生为间隔故。不得不还果。有一间者。说名一间。华严疏言。有三缘具。名为一间。上之二句。即是二缘。更有第三。得无漏根。以为能治。易故不说。同前家家。以下三品。共润一生。故断七八。余第九在。亦有一生。而为间隔。故名一间。有一品惑。不证不还。有一生在。不证圆寂。皆名一间。

　　【□注】此则第三向(此据不命终者。而向三果)。

　　【■记】本论言。即断修惑七八品者。应知亦名不还果向。先断三四七八品惑。入见谛者。后得果时。乃至未修后胜果道。仍不名曰家家。一间未成。治彼无漏根故。华严疏言。即此一间。是不还向也。

　　【■备】辨讹曰。原注分命。终不命终。准论并无此意。若命终名一间。不命终名。向者如得二果。名一往来。亦应约命终不命终论否。既二果可言现在。一间必定局指命终也。且颂本是一意。不当分属两意也。

　　【□注】断九不还果。

　　【■记】论释云。若断第九成不还果。必不还来生欲界。故此惑名曰五下结断。虽必先断。或二或三。然于此时。总集断故。依不还位。诸契经中。以种种门。建立差别。华严疏言。九品全断。更不还生欲界。故云不还果也。

　　【□注】已上论颂。正颂加行次断。备乎九种根性。

　　【■记】言九种根性者。即色界九种般。谓于色般合五为三。谓有行。无行。皆生般摄。并中般。上流般为三。即开三为九。见下文图示九般也。

　　【■补】九种根性者一。三生家家。二。二生家家。三。二果向。四。一来果。五。断七品一间。六。断八品一间。七。断七品第三向。八断八品第三向。九。不还果。然一间之名者。集论言。谓即一来。或于天上惟受一有。得尽苦际。所以者何。即一来果。进至不还果向。或于天上。惟受一有。得般涅槃。故有一隙。容此一生。故名一间。约断七品。或八品而命终者。为两种一间。以同是一生间隔故。约断七品。或八品而不命终者。则为两种三向。以同是近三果故。如四教义云。信解人证阿那含。亦有二种。一向。二果。一向者。若断欲界七品或八品。皆是阿那含向。据此皆是之言。则断七或八。为两种一间。等无谬矣。是为备乎九种根性也。

　　【■备】节义曰。天平等家家。天不平等家家。人平等。不等。共四位。并后五。二向。一来。一间。三向。不还。为九种。集注问答解亦同宜依节义。

　　【□注】辅行问何缘无断一品。二品及断五品。名家家耶。答。加行次人。断二必三。断五必六。必无不断大品惑尽。而命终者。辅行云。此次断义与今文同。盖指俱舍加行次断。与止观所引婆沙小超是同。

　　【■记】此料拣无断一二及五品惑。名家家义。问中问其不名家家所以。答中约加行必断大品惑尽命终。出其缘由。断二必三。断五必六者。谓由圣者。起大加行。必断大品惑尽而命终者。如辅行云。大品者。谓三品。离三成九。故三名大。若断二。必至于三。是断初大品。若断五。必六者。是第二大品。又无一品能障于果。是故断五必至于六。所以无断一二。及五品惑。名家家也。辅行云下。牒释会文同义。俱舍加行次断。即上文所引二颂。婆沙小超之文。止观第六所引。此下注中有出。

　　【■补】与今文同者。玉师恐人错认辅行义。谓与止观超次对辨之次断是同。故此牒而辨之。谓与今文超次对辨之超断同。不与次断同也。以玉师意。止观次断。是经生损惑。不论家家故。若超断是断惑损生。故论家家种子。而与俱舍明加行次断之论家家种子。其意正同。但止观中只云超断五品名家家一句。辅行引俱舍次断家家以释之。故又会通云。此次断文。与今文同。此会义同若尔。若会释止观。应云此次断人。欲断四品。名二生家家。与今超断五品名家家是同。以超断五品。功齐四品故。此止观言超断。即是小超。故注中言小超也。

　　【□注】问。次断之人。必断大品惑尽。何故断四。不至五六又断八品。何不至九。答。断初大品已既有余力。故更进断第四也。不至九者。以有得果越界。二义故。六唯得果。无越界义。是故断五。必至于六。

　　【■补】得果越界。有决定诸业为作留难。如婆沙四十二。然论谓得四果。今借言之。

　　【□注】二三品中。全无二义。断二必三。于理无疑。

　　【■记】此料拣断二必三。五必至六义也。如辅行云。断九二义异三品。一者得果。二者越界。第九一品。以有得果。及能越界。故断至八有命终者。所以断八不九也。

　　【□注】问。还有断一二品。论五四生家家否。答。既断二必三。岂惟一耶。

　　【■记】此料拣断一二品不论家家也。问中由明断欲三四品。三二论家家。故发此问。以初大品之初。一品润二生。第二品润一生。若断此一二两品。但损三生。故有此问。答中举无不断大品惑尽而命终之事。以显断二。既不论家家。惟断一品。亦不论家家也。

　　【■备】既断二必三。加行人无有不断至三品而命终者。岂有断一品而命终者乎。

　　【□注】问。还有断六品论一生家家否。答家家者。受生处不一。既唯一生。则不论也。

　　【■记】此料简断六品不论家家也。问中由断前六品。损六生。后三品未断。犹有一生在。故有此问也。答中举受生不一。得名家家。既明一生。只一处。非家家之义。故不论也。

　　【□注】问。断五至二向。还可于此论功齐四品。论家家否。答。加行次人。既断五必六。不同小超也。

　　【■备】加行次人。虽有二向之名。然此生必证二果。故与小超异。

　　【□注】三缘具足。方论家家。俱舍云。即预流者。进断修惑。若三缘具。转名家家。一。断惑缘。断欲修惑。三四品故。(此拣异任断)。

　　【■补】目初果后。任运七生。

　　【□注】二。成根缘。得能治彼三四。成无漏根故(此拣异本断超)。

　　【■补】在凡夫地。修四禅。用六行观。以有漏智弱。不缘四谛而修。成无漏根。故无成根缘。

　　【□注】三。受生缘。更受欲有。三二生故(此拣异大超)。

　　【■补】大超之人。在凡夫地。闻唱善来。即证罗汉。故无受生缘。

　　【□注】颂中但说初后二缘者(断欲三四品。即断惑缘三二生家家即受生缘)论中既云预流果后。进断修惑。即是治彼三四。成无漏根。义准已成。故不具说。

　　意谓。若在预流果前。或属小超。或属本断超。犹未可定。今论既云。在预流果后。自属加行次断之人。成无漏根。三缘具足。其义自可准知也。故颂中不必具说也。

　　【□注】三缘缺一。非家家之义。若断七八。亦具三缘。转名一间。此约次断。若小超人。既论家家。三缘必具。

　　【■记】此料简次断之人。五品不论功齐四品家家也。三缘具足下。示次断之人论家家。俱舍下。引释或难。俱舍但明前后二缘。不说无漏一缘。故以论中明指预流果后。则明属加行次人。已成无漏根。非小超本断超。可得混淆。不必更说也。若断七八下。带示一间。虽亦具三缘。转名一间。无家家义。若小超下。兼示小超。若论家家。亦必具足三缘也。

　　【□注】辅行六上。若超若次。进断三四。(文)得非小超亦至三四品耶。彼释家家。三二处生故。以五品功齐四品。而总言耳。非谓小超至四品也。

　　【■记】此料简小超。非止断四品也。问中举辅行。明超次进断三四之文。以问小超之人。止超三四。答中约释家家三二处义。中明辅行之文。乃释超次。非连及小超。亦止超三四也。

　　【□注】又复小超至五品。而不至六者。由得果义故。

　　【■记】此拣小超。超五不六名家家。恐伏难言。次断根性。断五必六。得论断第二大品惑尽。何故小超但至五。不至六耶。故注中牒而释之。以明第六有得果义。若断之。则成二果。不名家家也。今欲论家家。故小超但至五品也。

　　【□注】止观六引婆沙云。次断五品。名斯陀含向。超断五品。名家家。次断六品。名斯陀含果。超断六品。名一往来。次断七品八品。名阿那含向。超断八品。名一种子。(文)。

　　【■记】此举止观所引。意取超断五品名家家一句。证成上义。由上超次对明。谓超次之人。断五必六。小超之人。断五不六。故引而证之。然虽全举所引。意取超断五品名家家一句。证成上义。亦是起下文料简也。

　　【■补】此中次断一品。乃至五品。皆名斯陀含向者。以此是经生损惑。无断惑缘。故断三四品。不得论家家。断七八品。不得论一间也。是知此次。即任断之根性也。又云。此即止观六上。超次对辨之文。由次断中。不论家家一种子。故玉岗师意。以此中次断为任断也。俱舍论。以未起胜进道。名住果非向。不论超证。次证。悉皆十五心中名向。第十六心名果。纵断上地七十一品。十六心时。皆但名阿那含果。未起胜进道。故。故止观超次对辨。以次断名向。超断不名为向。又。所云次断。自属加行次断。玉岗师似作任断释之。若任断者。何必更论。且任断之人。至第七生中。得尽苦际。不往上二界受生。诸经论中。具有明文。何得云六种那含。位在其中。故知但约加行次断说也。问。若云住果。不得名向。则辅行明本断超中。若本断九品。今名三向。断六品等。名二果向。复云何通。答。此是荆溪大师。据抑退之意。约意立名也。俱舍婆沙。无此名目。读者幸勿以辞害意也。

　　【■备】加行次断。断惑损生。胜于任断。似不应反生上界。受长时苦。当以根性不同。有现般上流之异。仰信而已。至止观引婆沙判超次文。辅行释中有天家家。先于人中得见道已。若超若次。进断三四等。此似指论家家之次断。非任断比。辨讹亦曰。注师以此中次断为任断。然此中次断。玉岗师亦作加行次断释。唯前任断图中。所引对超论次句。作任断释读下。若任断人结句。玉师业经料简。

　　【□注】问。次断五品名二向。超断五品名家家。又斯陀含与一往来。阿那含向与一种子。其义无别。何分超次。答。由命终不命终。经生不经生。异也。盖次断五品。名二四者。此人既不命终。向二果也。超断五品名家家者。此既命终。虽断五品。功齐四品以论家家。下二例说。故三缘具足。得受一间。正取命终一生间隔。三缘不具。不受一间之名。但名阿那含向。正取不经生者。向三果也。

　　【■记】此料拣超断次断两名有异。盖下。别释超次五品异之所以。下二例说者。谓次断六品名斯陀含果者。此人断五必六。大品惑尽力亦尽。住二果也。超断六品一往来者。此人虽超六品命终。犹须一番往来。据此立名也。又次断七八品名阿那含向者。此人既不命终向三果也。超断八品名一种子者。此既命终。虽断八品。犹有一生间隔。名一种子也。上文引俱舍颂曰。断七或八品。一生名一间。此则第三向。而原注中既以命终不命终分释。故此结示之也。

　　【■补】此中次断。皆约功立号。超断。似约过立名。但在功过边着眼。其义自分。问。且如斯陀含。与一往来。但唐梵不同。何分功过。答。名果名向。悉是从功立号。但言一往来。即约生死过边立名。余亦例尔。

　　【□注】然教门方便。论家家者。为令圣者。畏经生故。速得证果。若任断人。既经生损惑。故不说也。

　　【■记】此释论家家之所以。或谓。佛祖教门。施设种种方便论家家义。所以者何。故此释云。为令超次圣人。怖畏生死。速取寂灭道果故也。任断既不起加行。任运经于七生。故不论家家也。

　　△三不还果。

　　三阿那含。此云不来。此位断欲残思尽。进断上八地思。

　　【□注】此果断欲界下三品思尽。进断上八地思。取证四果。而般涅槃(此云灭度)。

　　【■记】此明仪文不来之义。如金刚疏云。是人欲界中死。生色无色界。于彼漏尽。不复来生。大论名阿那伽弥。阿那。名不。伽弥。名来。四教义翻为不还。又经言。阿那含者。非数数来。又不还来二十五有。名阿那含也。若更受身。名那含。不受身者。名阿那含。有去来者。名曰那含。无去来者。名阿那含。今以断惑释立名者。盖欲惑乃润生之因。既无其因。亦无其果。故不还来欲界受生。名不来也。此三果人。已断尽欲惑。更断上二界惑。意在现生取证四果而般涅槃。何期不遂本意。即于胜进时命终。则论般那含也。

　　【□注】就此释般那含。此名从略。乃是般涅槃之阿那含也。旧对家家。称为般般。义无所准。

　　【■补】般者。取也。以进断上惑。般取涅槃。故言般涅槃。但思惑未尽。仍属胜进。故名阿那含。是知此般涅槃之阿那含。乃约功能立名也。若约行名胜进阿那含。约位。名阿罗汉向。虽有如此不同。只是那含断惑之位也。旧对下。斥旧。盖旧师谓二果向。既断三四品。仍有三二处受生。可称家家。今那含断上界惑。既有六种九种。亦可对家家称般般。然家家义。乃凭经论。今般般义。经论无凭。故言义无所准。

　　【□注】又此且论有余涅槃。俱舍论云。般涅槃者。谓有余依。有余师说。亦无余依。此不应理。彼应舍寿。无自在故。

　　【■补】若是无余依者。即应自在舍寿入灭。今既果缚犹存。须待报尽。方入涅槃。故无自在。显宗论云。彼舍寿中。无自在故。罗汉见思子缚已断。报身犹存。为有余。灰身灭智。为无余。今仍有非想最后一品。故且一往论有余。若再往。即有余亦不许也。彼应舍寿。俱舍作彼于有余依。即是有漏所依。八种依中名最后边依。谓其最后身依有余涅槃而住也。八种依。见法数。

　　【■备】辨讹曰。有余涅槃的指无学。妙句解便有涅槃音。谓陈如初得见谛。即断见惑。分证灭谛。亦是分得有余涅槃等。此是今家顺经意。非论意。

　　【□注】止观六(五)云。次断初禅初品。至非想第八。品凡七十一品。悉名阿罗汉向。六种那含。位在其中。

　　【■记】此引止观明六种那含。在四向摄也。如释论云。那含有十一种。五种正是阿那含。六种阿罗汉向摄。即今六种也。

　　【■补】任断根性。而止观名次断者。如俱舍云。若在圣位。经欲界生。必不往生色无色界。由彼证得不还果已。定于现身般涅槃故。可见须陀洹人。至第七生。仍须先证三果。方证四果。故亦得论次断也。又三果前。超次对辨。三果后一切合论。故得论六种那含。若任断人。既是现般。不得复论六种。

　　(此是任断根性)。

　　【■补】此中次断。与前所引次断五品。名斯陀含向等。是止观一连之文。故知是任断根性。此玉师之意也。

　　【□注】辅行六上(六)引大论七种。一中般。二生般。三有行般。四无行般。五上流般。(色界)六现般。(欲界)七无色般。俱舍七种。前五如大论。第六却取无色般。(辅行脱一无字。乃云但取色般。并五为六)第七方立现般。

　　【■记】然二论七般名同。但六七二般。列次先后互异也。

　　【■补】辅行脱一无字。今考辅行会。本六上二十二有无字。辅行云。无色般那含。于彼无色得有余。名为罗汉。唯有心智。而无色身。据此得有余涅槃者。名为罗汉。今言般那含者。仍旧名耳。

　　【□注】荆溪谓俱舍不立现般。指七种中。第六不立耳。非谓论文不明现般。据二论六种。一立一不立。对释止观六种那含。故有此言。

　　【■记】此明辅行荆溪所言不立现般之意。即辅行释止观文言。六种那含。位在其中者。大论明五那含。谓中。生。行。不行。上流。复有六种。五如上。加现般。复有七种。六如上。加无色般。俱舍不立现般。但取无色般并五为六。因有俱舍不立现般之言。今释俱舍不立现般之言。而引二意释之。一者。荆溪尊者乃指七种中。第六不立现般。故言俱舍不立。非谓俱舍不明现般也。二者。乃据二论六种。一大论立。一俱舍不立。对释止观六种那含。故有此俱舍不立现般言也。

　　【■补】止观六种。盖准俱舍不立现般。而取无色般。彼下文云。断非想第九惑业尽。名阿罗汉。现般。即属四果中收。故不另立。

　　【□注】但诸文种数多少。今准俱舍三界七种图示。然后对拣。

　　【■记】此标拣取。以定今文也。拣者。诸文五七八九至万二千九百六十种。既多少不可定准。故当拣之。取者。俱舍三界七种。名义周足准定。故当取之。

　　【□注】颂云此中生有行。无行般涅槃。上流若杂修。能往色究竟。超半超遍没。余能往有顶。(余字。指不杂修。有顶。非非想处)行无色有四。住此般涅槃。

　　【■记】言住此者。即指欲界也。俱舍云。此不还者。总说有七。且行色界。差别有五。一中般。二生般。三有行。四无行。五上流。中般者。谓往色界。住中有位。便般涅槃。生般者。谓生色界已。不久便般涅槃。以具勤修速进道故。此中所说般涅槃者。谓有余依。有余师说。亦无余依。此不应理。彼于舍寿无自在故。有行般者。谓往色界生已。长时加行不息。由多功用。方般涅槃。此唯有勤修。无速进道故。无行般者。谓往色界生已。经久。加行懈怠。不多功用。便般涅槃。以缺勤修速进道故。有说。此二有差别者。由缘有为无为圣道。如其次第得涅槃故。然此说非理。大过失故。然契经中先说无行。后说有行。般涅槃者。如其次第与理相应。有速进道。无速进道。无行有行。而成办故。不由功用得。由功用得。故生般涅槃。得最速进。最上品道。随眠最劣。故生不久。便般涅槃。言上流者。是上行义。以流与行。其义一故。谓欲界没。往色界生。未即于中能证圆寂。要转生上。方般涅槃。即此上流。差别有二。由因及果有差别故。因差别者。此于静虑。由有杂修。无杂修故。果差别者。色究竟天。及有顶天。为极处故。谓若于静虑乐慧有杂修者。能往色究竟方般涅槃。即此复有三种差别。全超。半超。遍没。异故。全超者。谓在欲界。于色静虑已具杂修。遇缘退失上三静虑。以初静虑。爱味为缘。命终上生梵众天处。由于先世惯习势方。复能杂修第四静虑。从彼处没。生色究竟。于梵众天。最初处没。生色究竟。最后天中。顿越中间。是全超义。言半超者。从彼渐次生五净居。即无烦天等。乃至中间能越一处。生色究竟。超非全故。名为半超。圣必不生大梵天处。僻见处故。一导师故。言遍没者。从彼渐次。于一切处皆遍受生。最后方能生色究竟。一切处死。故名遍没。无不还者。于已生处。受第二生。由彼于生。容求胜进。非等劣故。即由此故。不还义满。必不还生。曾生处故。尚不生本处。况有生于下应知此谓。二上流中。由有杂修。静虑因故。往色究竟般涅槃者。余于静虑无杂修。即乐定不兼事而修者。能往有顶。方般涅槃。谓彼先无杂修静虑。由于诸定。爱味为缘。此没遍生色界诸处。唯不能往五净居天。色界命终于。三无色次第生已。复生有顶。方般涅槃。二上流中。前是观行。指有杂修。后是止行。指无杂修。乐慧乐定。有差别故。二上流者。于下地中。得般涅槃。见不违理。而言此往色究竟天。及有顶天为极处者。由此过彼无行处故。如预流者。极七返生。此五。名行色界者。若行无色界者。差别有四。谓在欲界。离色界贪。从此命终。生于无色。此中差别。唯有四种。由生般涅槃有差别故。此并前五。成六不还。复有不行。色无色界。即住于此。能般涅槃。名现般。并前六为七也。

　　(辅行六上㭊玄具释。论颂七种。先色次无色。后欲般。今图顺三界次第)。

　　【■记】此段小注指文释颂。如辅行云。一。中般。谓欲界没。于色中阴。而般涅槃。二生般。生色界已。而般涅槃。三。有行。生色界已。长时修行。方般涅槃。但有勤修。无速进道。四。无行。生色界已。不经久修。无功用行。而般涅槃。勤修速进。二道俱无。五。上流。于色界中。要转经于四禅天处。方般涅槃。上流又二。一。杂修。即乐慧是。二。无杂修。即乐定是。有杂修者。往色究竟。无杂修者。往于有顶。颂中余字。是不杂修。又有三种。一。全超者。谓在欲界。于四禅中。已遍杂修。遇缘退失。从梵众没。生色究竟。中间尽越。名为全超。二者。半超。梵众没已。中间渐受十四天处。或超一二。乃至十三。后乃方生色究竟天。皆名半超。非全超故。通受半名。全不能超。名为遍没。无杂修者。生无色界。唯不能生。五净居天。从广果没。生三无色。后生有顶。方般涅槃。故此那含。纵生无色。犹属色摄。若欲界没生无色。即无色摄。析玄释者。未详。论颂下。明从列三界次序。今图稍别。

　　<PIC>X57082801.gif</PIC>

　　【■记】杂修者。以其有时。修初禅慧。或有时修四禅慧。交互修故。乃乐慧根性也。问。上流杂修何法。答。修夹熏禅。初以一念无漏。一念有漏。又一念无漏。以前后二念无漏。熏此一念有漏。共有三念。以为根本。第二翻以前三念为加行。更引起三念。则有六念。乃至第五色究竟天。则有十五心。由此有漏无漏间杂而修。名为杂修。亦名夹熏禅。不杂修者。不生五净居也。以杂修者。修此夹熏禅故。故能生于净居天中。不杂修者。不修此禅。是故不生。既无其因。云何有果。非唯全超。半超者不生。即遍没者。亦不生也。虽往非想无色。只是色般根性者。辅行云。无杂修者。生无色界。唯不能生五净居。从广果没。生三无色。复生有顶。方般涅槃。此犹属色般摄也。

　　【■备】辨讹曰。虽言遍没。不必遍生。以有可生之道。令人厌离。且作是说。但是具历四禅。即可云遍没也。故大经明上流中。若受二身。名利根。受四身。名钝根也。

　　【□注】大论七种名同俱舍。列次小异。如下图示。俱舍论云。行无色者。差别有四。谓在欲界。离色界贪。从此命终。生于无色。此并前五。成六不还。复有不行色无色界。即住于此。欲界惑尽。现般涅槃。并前六为七。全超者。谓在欲界于四禅中。已遍杂修。即可生于色究竟天。盖由遇缘退失。故生梵众。须从梵众没已。然后生于色究竟天。中间尽越。故名全超。

　　【■补】谓此人以初禅爱味为缘。故命终生梵众。又由先世惯习势力能杂修第四禅。所以从梵众没。生色究竟。名全超也。

　　【■备】集注问答。问。退失反得全超何耶。答。准俱舍意。以遇违缘退失。则生畏惧。起大加行。况在欲界先已遍修。故得全超。不退者。不尔。故但半超。及遍没也。

　　【□注】半超(者。谓自)梵众没已。中间渐受(梵辅。小光等不定。于此)十四天中。或超一二。乃至十三。后乃方生。色究竟天。皆名半超。非全超故。通受半名。

　　【■补】色界共十八天。梵众。乃最初没处。色究竟。乃最后生天。中间大梵。我慢。无想。外道。此二天。圣人不生。故言十四。于此中若超一天者。即超梵辅。超二天者。即梵辅少光。乃至十三者。即超至善见。若至十四。即是全超。故不论也。可见十四天中。如有一天不超。皆名半超也。

　　【□注】遍没。全不能超。名为遍没。色界遍没。即十六天。大梵。是天主我慢。无想。是外道所居。圣者不生此二天也。

　　【■备】华严大梵天王。寄配十地。此言圣者不生。如何会通。须知大乘发明示现。当亦寄生。小乘实行声闻。不生也。

　　【□注】俱舍复有九种。即于色般。合五为三。有行及无行。皆生般摄。即开三为九。颂云。行色界有九。谓三各分三。业惑根有殊。致成三九别。

　　【■记】此示俱舍九种。以有行无行为生般一种。并前中般。及后上流。是为合五为三也。论云。即行色界五种不还。总立为三。各分三种。故成九种。何等为三。谓中。生。上流。有差别故。云何三种。各分为三。且中般涅槃。分为三种。速。非速。经久。得般涅槃。由三火星喻所显故。生般涅槃。亦分三种。生有行等。般涅槃故。此皆生已。得般涅槃。是故并应。名为生般于上流中。亦分三种。超半超等。有差别故。然诸三种。一切皆由速。非速。经久。得般涅槃。故更互相望。无杂乱故。如是三种九种不还。由业惑根。有差别故。有速。非速。经久。不同。且总成三。由造增长。顺起后生后业差别故。如其次第下中上烦恼现行有差别故。及上中下根差别故。此三一一如其所应。亦业根有差别故。因各有三。故成九种。谓初二三。由惑根别。各成三种。非由业异后三。亦由顺后受业有差别故。分成三种。故说如是行色不还。业惑根殊。成三九别。

　　<PIC>X57082901.gif</PIC>

　　【■记】此图示大论七种。名同俱舍。列次小异。

　　【■补】言六种那含位在其中者。意谓止观六种那含。即同二论之七种。何者。以依大论明六种。即是一中二生。乃至第六现般。七种中。缺无色般也。若依俱舍明六种。即是一中二生。乃至第六无色般。乃七种具矣。故荆溪一立一不立。特指第六。以对止观。则显止观虽曰六种。即是七种。

　　<PIC>X57082902.gif</PIC>

　　【■记】此图示俱舍九种般也。释签引论言。中般为三者。谓速。非速。久住。准俱舍论。总为九种。谓三各分三。即中生上流也。有行无行。生色界已。方般涅槃。并生般摄。言中三者。谓速。非速。经久。如迸火星。以喻三义。思之可知。并于中阴论速非速等。生有三者。一生。约速立。二有行。约非速立。三无行。约经久立。并生色界已。论速等也。上流三者。一全超。约速立。二半超。约非速立。三遍没。约经久立。从初色至色末。始终有此三人不同。如是三九。由业惑根异。言业异者。造顺现业。成中般。造顺生业。成生般。造顺后业。成上流般。言惑三者。下品惑。成中般。中品惑。成生般。上品惑。成上流般。言根别者。上根。中般。中根。生般。下根。上流般也。

　　【■补】中般速者。舍身未离欲界。非速者。离欲界已。经久者。至色界边。生般速者。生色界即般涅槃。非速者。生四五天不等。经久者。至色究竟。上流速者。全超。非速者。半超。经久者。遍没。顺现者。此人厌苦心切。三界如牢狱。在欲即涅槃。顺生者。其心疏。至色界。顺于后者又疏。至色究竟天。下品惑轻。至色界。中品重。至三四天。上品又重。至色究竟天。上。谓中有。中。谓色界。下。至色究竟。此依大经释。

　　【■备】辨讹曰。中般下顺现。论是顺起。所谓食香中有起。中有以香为食。故曰食香起。亦是中有。故言顺起。荆溪恐人未晓。改现字耳。

　　【□注】诸文或云五种。独指色般。或云八种。三界七中。加不定般(补注十四初引婆沙三界般中。遍有不定。进老。示不定相。乃约期心欲界。便般涅槃。或未能克。却生上界。而取证也。或期生上界。忽发宿习。欲界即证。色无色准说可知)。

　　【■记】此释不定般也。色无色准说者。谓期心色界。便般涅槃。或未能克。却生无色取证。或期生无色。色界即证也。又期心无色。空处便般涅槃。或未能克。却生识处。已上诸天取证。或期生非非想天。乃空处即证也。

　　【■补】进老。人名也。宋。崇进法师。有精英集行世。以年道相若。故称进老。舜江纪要中。频有进老之称。

　　【□注】杂心论七种。妙玄所用。于色界五。初开中为三。(速非速经久)并后四成七。

　　【■记】杂心七般。谓速般。非速般。经久般。生般。有行般。无行般。上流般也。

　　【□注】毗昙有一万二千九百六十种般。如释签第五具示。

　　【■记】释签引杂阿毗昙云。阿那含者。或五。或七。或八。五。谓中。生。有行。无行。上流。七。谓中般分三。如迸火星喻。八。谓五如上。加现。无色。及不定。且从五种说。谓色五种。从根分十五。谓上中下。各五故。约地成二十。四禅各五故。约性有三十。谓退。思。护。住。进。不动。谓种性各五故。处有八十。梵众至尼吒。十六处。各五故。每一种那含。有二千五百九十二。何者。约六处。成十六人。约种性六。成六倍增之。合九十六。约根有三。三倍增之。成二百八十八。更以九离欲人。九倍问之。成二千五百九十二人。一人既尔。五种那含。又倍增之。成一万二千九百六十种也。九离欲人者。谓离欲界九品惑。以为九人也。

　　【□注】色界中般者。初离欲界。生色界时。厌苦心切。即在中有。而般涅槃。故属色摄。

　　【■补】此简明色界中有。论般涅槃也。如大经迦叶问。何故欲界有中般涅槃。佛言。善男子。是人观欲界烦恼因缘有二。一内。二外。色界无内外因缘。欲界复有二种爱心。一欲。二食。观是二爱。至心呵责。既呵责已。得入涅槃。是欲界中。能得呵责。诸粗烦恼。谓悭贪嫉妒。无惭无愧。以是因缘。能般涅槃。又欲界道。其性勇健。得向果故。故欲界有中涅槃。色界中无。善男子。涅槃有三种。上者舍身。未离欲界。便般涅槃。中者始离欲界。未至色界。便得涅槃。下者离欲界已。至色界边。乃得涅槃。又婆沙问。如色界有中般涅槃。欲界亦有耶。答。无。欲界是不定界。多诸过失留难。住本有时。尚难得果。况住中有微劣身耶。然大经言欲界有中般。婆沙云。欲界无中般者不同。何也。盖经据欲界命终。即受中阴。故云欲界有。论据欲染。必进趣色界。方般涅槃。故云色界有。言虽有别。其义一也。故此中言中有。属色摄也。

　　【□注】若至色界。上生余天。虽有中有。不得论般。为无宿习厌苦力故。如㭊玄下。

　　【■记】㭊玄未详。

　　【□注】无色不立中般者。指归钞十八云。经云。无色众生。无有中阴者。毗昙法中说。除四空。余一切处。定有中阴。以无色界。无处所故(文)。

　　【■记】此简明无色。不立中般。然钞中指论释经。无色无中阴者。如杂阿毗昙心论言。中阴五者。中阴五阴性有去来。故非杂色。有去来故。欲色界有中阴。非无色界。色非分故。故知无色无中阴。不立中般也。

　　【■补】净觉师作弥陀疏。名指归钞。无色界无处所者。显扬论言。欲界居下方。色界居上方。无色界无方处。俱舍明无色界无方处。谓于是处得彼定者。命终即于是处生故。复从彼没生欲色时。即于是处。中有起故。无色既无方处。命终生彼。当处即是。故无中阴。后来退堕。欲色界时。方有中阴现起。又云此释四空天无中阴之故。盖中阴属色。托胎必假处所。四空天无有色阴。但依空等为处。依报之色。既无。正报之质安有。是故无色界。无中阴也。

　　【□注】俱舍明随于何处。得无色定。于命终时。即生无色。

　　【■记】此指论明以释妨难。恐有难言。若无色界无中阴者。当云何知得生无色。故此释之。以明随处得定为因。命终即生无色为果。

　　【□注】图中引五差者。(指五不还天。因中。有五种差别)谓下。中。上。上胜。上极。辅行六(上三)㭊玄下(十三)委释行相。由此五禅。生五净居。

　　【■记】此简明图引五差。初句标示。次指释行相。辅行云生五含者。然由修熏禅。有五阶差。大品九定。通熏九地。此中唯熏第四禅地。先修得已。更以多念无漏相续现起。从此引生多念有漏。从此复生多念无漏。如是后后渐渐减少。乃至最后二念无漏。次复引生二念有漏。无间复生二念无漏。名熏加行成相。次唯一念无漏。次复唯有一念有漏。无间复生。一念无漏。名根本成。故俱舍云。成由一念杂。言五差者。谓下。中。上。上胜。上极。一品有三。后品兼前。故第五品。合成十五。如是五品。如其次第。三六九等。生五净居。由此下。结释引意。

　　【■补】图中引五差者。指前俱舍三界。七种那含图也。差。阶级也。乃指图中。所引杂修乐慧者。生五净居天也。以未明杂修五差之相。故此释之。谓杂修下品。生无烦。乃至杂修上极品。生色究竟。楞严文句云。初无烦天。即杂修下品。谓行人先练人四禅定已。于此定中。先起多念无漏心相续现前。次起多念有漏心相续现前。又起多念无漏心。相续现前。如是渐渐。减至二念无漏。二念有漏。复二念无漏时。名杂修加行成满。次起一念无漏。一念有漏。一念无漏。至此名为根本成满。由此有漏无漏间杂。故名杂修。亦名夹熏禅。以用无漏。夹熏有漏。色定转明。果报转胜。由此资其故业。故从广果没。生无烦也。次无热天。即杂修中品。有六心。用前下三品心。为加行。更引三心。一念无漏。有漏。无漏。为根本。资其故业。从广果没。能起无烦。生无热也。三善见天。即杂修上品。有九心。用前六心为加行。更起三心为根本。资其故业。从广果没。生善见也。四善现天。即杂修上胜品。有十二心。用前九心为加行。更引三心为根本。资其故业。能超三天。生善现也。五色究竟天。即杂修上极品。有十五心。用前十二心为加行。更引三心为根本。资乎故业。能超四天。生色究竟也。无漏有漏者。如观一切法。无实我无实法。直称理而观。即此可以资熏本有无漏种子发起。谓之无漏。若是不观于理起。有执杂心。谓之有漏。盖杂修亦尔。先起多念无漏。次起多念有漏。后又起多念无漏。如是乃至一念亦然。此但约定中而论。有漏无漏。有云在定是无漏。出定是有漏者。非也。所谓定中起有漏念者。即于定中贪着此为妙。是也。

　　【□注】又乐论议者。恐就下界修观时说。非生净居有论议也。以二禅上。无语言故(文)。

　　【■记】此简明净居决无论议也。如相宗云。眼耳身三二地居。则初禅尚不起舌识。何况二禅。二禅尚不假语言。况五净居。故知净居必无议论。有谓那含乐议论者。乃就下地修观时说耳。

　　【■补】大经云。上流般者。复有二种。一乐慧。二乐定。乐慧者。入五净居。乐定者。入无色界。如是二人。一乐论议。二乐寂静。乐寂静者。入无色。乐论议者。生净居。

　　天台四教仪注汇补辅宏记卷六之上

　　天台四教仪注汇补辅宏记卷六之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△四无生果。

　　四阿罗汉。此云无学。又云无生。又云杀贼。又云应供。此位断见思俱尽。子缚已断。果缚犹在。名有余涅槃。若灰身灭智。名无余涅槃。又名孤调解脱。

　　【□注】此位断上八地七十二品思俱尽。四智已圆。(我生已尽。梵行已立。所作已办。不受后有)无法可学。名无学果。亦名究竟。如㭊玄下。

　　【■记】色无色八地。每各九品思。八九七十二品思惑。今此位净尽无余也。言智圆者。如大经云。一。我生已尽。罗汉断见思惑尽。更不受三界生死。二。梵行已立。梵。即净行。谓罗汉由戒定慧之行成就。得证此果。三。所作已办。谓罗汉本求出离三界。今生死既尽。更不受后有之身。又戒师云。旷劫生死。于今始尽。故我生尽。无漏道品。已阶不退。故梵行立。四沙门果。今已克证。故所作办。灰身泯智。永无来报。故不受后有。又婆沙云。我生尽。说尽智。梵行立。说道智。所作办。说灭智。不受后有。说无生智。又我生尽。是说集智。梵行立。说道智。所作办。说灭智。不受后有。说苦智。是为四智已圆也。又此四句。亦名四谛下行。亦如婆沙云。我生尽。集下四行。梵行立。道下四行。所作办。灭下四行。不受后有。苦下二行。谓无常及苦也。又准胜鬘经云。于二种死中。无分段死。故说阿罗汉辟支佛。我生已尽。得有余果证。故说梵行已立。凡夫人天。所不能办。七种学人。先所未作。虚伪烦恼断。说所作已办。罗汉辟支佛所断烦恼。更不能受后有。故说不受后有也。故今以其智圆行满。而释其名。谓研真断妄。为有学。真穷惑尽。名无学。又此无学。四智究竟圆。二惑究竟尽。名究竟也。㭊玄未详。

　　【■备】辨讹曰。仪文此云无学。应无著。以无学乃位次。非翻名也。存考。

　　【□注】阿罗汉者。文句一云。或言无翻。含三义故。净名疏十引智论释云。一杀贼。从破恶以得名。二不生。从怖魔以受称。三应供。因乞士以成德。(文)(因果对释)多含不翻。乃今家正意。以三义翻之。乃顺古耳。

　　【■记】此明翻为三义者。谓无明糠脱。后世田中不受生死果报故曰不生。九十八使烦恼尽。故名杀贼。具智断功德。堪为人天福田。故言应供。含此三义。故存梵名。言无翻也。大论云。阿罗。名贼。汉。名破。一切烦恼贼破故。复次阿罗汉。一切漏尽故。应得一切世间诸天人之所供养。又阿。名不。罗汉。名生。后世中。更不生故。净名疏引而断之也。因果对释句。申论意。

　　【□注】若释比丘因名乞士等。对举果名。盖欲显大比丘之阶位也(如法华文句及观经疏)。

　　【■记】此明诸疏对果释因之意。初二句。正明对果释因。盖欲下。申意。谓如诸疏中。以释比丘因名乞士。怖魔。破恶。必对果名应供。无生。杀贼。以名之者。盖欲显大比丘之阶位。即是阿罗汉。故对果。以释因也。文句云。比丘者。肇师云。秦言净命乞食。破烦恼。能持戒。怖魔等。天竺一名。含此四义。秦无以翻。故存本称。什师云。始出妻子家。应以乞食。自资清净活命。终出三界家。必须破烦恼。持戒自守。具此二义。天魔怖其出境也。释论云。怖魔。破恶。乞士者。魔乐生死。其既出家。复化余人。俱离三界。乖于魔意。魔用力制。翻被五系。但愁惧而已。故名怖魔。出家人必破身口七恶。故言破恶。夫在家三种如法。一田。二商。三仕。用养身命。出家人。佛不许此。唯乞自济。身安道存。福利檀越。三义相成。即比丘义也。涅槃宝梁。皆举破恶名比丘者。不具说也。今明此三义。应通初后。如初出家时。白四羯磨。无作戒力。遍一切境。翻无作恶。初修禅定。发定共戒。防伏意地。贪嗔不起。初修观慧。发相似道共戒。能伏烦恼初心。亦称破恶。何独后心耶。怖魔者。初剃发禀戒。已令魔愁。修定。欲伏烦恼。修慧。欲破烦恼。初心亦令魔怖。何独后心耶。乞士者。初离邪命。以乞自活。修禅。历境求定。修慧。缘理求无漏。皆是乞士。何况相应而非乞士。具此义故。通名比丘。依经家皆叹后心。比丘义必通初。证信必后。故今叹之。以通初后。此皆三藏意也。引文句竟。观经疏云。比丘者。因果六义。因名乞士。怖魔。破恶。果号应供。杀贼。无生。又疏谓乞士名清净食。钞云。常行乞食名乞士。至果成应供德也。疏谓。怖魔者。若发心出家。地行夜叉唱。飞行空中展转乃至六天。魔王闻之。怖畏失人众也。钞云。出家离染。趋向无生。是故魔王闻之。心生恐怖。勤修三学。果证无生。疏谓破恶者。九十八使悉皆破断。钞云修观推穷。名为破恶。证智断尽。名为杀贼。

　　【■补】翻无作恶者。境是五欲六尘。若极淫极杀。则时时淫杀现前。名无作恶。今受戒。翻淫杀等为持戒心。则戒相现前也。

　　【□注】又前标声闻。通凡圣位。若阿罗汉。局第四果。此位修三昧。一名金刚。二名重空。三名电光(上二名如妙玄第四。电光如止观第九。电光义通初果。金刚通前五种罗汉。重空别在不动罗汉所修)。

　　【■记】此明阿罗汉所修三昧也。初列名。次指释。末结名通位。如玄文云。时解脱罗汉。五种得尽智无学等见也。若用金刚三昧。于非想九品惑尽。次一刹那。证非想第九解脱。成尽智。次一刹那。得无学等见也。或彼遇违缘。有时退故。不说得无生智。又云不时解脱罗汉。名不动法。成就三智。谓尽智。无生智。无学等智。能用重空三昧。击圣善法。以定舍定。故言能击。签云。空空三昧。无相无相三昧。无作无作三昧。空。是圣法。复修空。击前圣法。名重空。然金刚三昧。通前五种罗汉。重空三昧。别在不动罗汉修也。止观云。称电光者。彼论云。七依定外。更有定发无漏否。答。有欲界定。能发无漏。倏如电光。遗教经云。若见电光。暂得见道。如阿难䇿心不发放心取枕。即入电光。可见义通初果。

　　【■补】能断非想难断之惑。故曰金刚。

　　【□注】此果别号。二种三种。六种九种。及果性退。不退义。今历示之。先明二种。

　　<PIC>X57083301.gif</PIC>

　　【■补】慧解脱。既云缘空直入。而又通九想八念十想者。如大论云。九想乃是得解观。因修九想。生恐怖故。更修八念除之。由心安无障。复修十想。转心转想。以此为缘开三十七品。三十七品为缘。开涅槃门。故虽修九想等。仍是缘空直入也。俱解脱带事兼修者。即指八背舍八胜处。十一切处等为事也。不坏法来住骨想。八色流光者。义疏记云。即九想中。于第八白骨。修八色流光。八色者。见地色。如黄白净洁之地。见水色。如深渊清澄之水。见火色。如无烟清净之火。见风色。无尘回净之风。见青。如金精山。见黄。如檐葡华。见赤。如春朝霞。见白。如珂贝雪。见色分明而无质碍是也。

　　【■记】㭊玄下未详。图中妙玄四云。时解脱者。是信行钝根。待时及缘具。方得解脱。故名时也。不时解脱者。即是法行利根。此人因中修道。能一切时。随所欲进修善业。不待缘具。故名不时解脱。又云不得灭尽定者。但是时慧解脱。得灭尽定者。即是不时俱解脱也。止观云。不净禅发者。一坏法人修九想。此人但求断苦。烧灭骨人。急取无学。不欣事观。既无骨人可观。便无神通变化。愿智顶禅。虽然身灭。实有身在。乃至云即是世智断惑慧解人。若不坏法人。修九想。从初胀想。来住第八骨想。不进第九烧想。得有流光。背舍。胜处。观。练。熏。修。神通变化一切功德具足。成俱解脱人也。今准法界次第释九想者。文云。六妙特胜通明等。但是实观。未有得解之观。九想已去。是得解观。于对治烦恼重病。力用为强。此九名想者。能转心转想故。谓能转不净颠倒想。故此九法。皆名想也。详解。见五卷不净观。八念者。文云。若修九想时。思惟死尸可恶。因此惊怖。㱇然毛竖。由是恶魔恼乱。忧惧转增。若存心八念。怖恐即除。言念者。内心在忆异名也。专心存忆。八种功德。故名八念。何者八念。谓一念佛。二念法。三念僧。四念戒。五念舍。六念天。七念阿那。八念死也。十想者。文云。九想如缚贼。十想如杀贼。大师云。若尔。即应次前九想。何在八念之后。但为修九想时。若恐怖等障。既修八念。离诸恐怖。则心安无障。是以于八念之后。当用十想也。通言想者。能转心转想也。能转计常乐等诸颠倒等想。故名为想。前三想。为断见谛惑说。中四想。为断思惟惑说。后三想。为修无学道者说。是以坏法之人。修此十想。能断三界结使。证无漏圣果也。何者十想。谓一无常想。二苦。三无我。四食不净。五世间不可乐。六死。七不净。八断。九离想。十尽想也。八背舍者。文云。前九想十想心。既是坏法。对治观门。则横局而竖短。皆未具足。若证圣果。无三明八解。诸大功德。若修此观练诸禅定。证圣果时。则成大力罗汉。具三明六通八解等诸功德。此八通名背舍者。大论云。背是洁净五欲。舍是着心。故名背舍。若发真无漏慧。断三界结业尽。即名解脱。详解。见五卷不净观。八胜处。亦名八除入。亦见五卷。十一切处者。文云。从所观境得名也。亦名十一切入。一青一切处。二黄。三赤。四白。五地。六水。七火。八风。九空。乃至第十识一切处。九次第定者。文云。若入禅时。深心智慧深利。能从一禅入一禅。心心相续。无异念间杂。故名次第。初禅次第定者。离诸欲恶不善之法。有觉有观。离生喜乐。入初禅定时。是中初禅定观均齐。自识其心。其心次第而入。无有刹那杂念间入初禅定。是为初禅次第定。二禅次第定者。若从初禅入二禅时。是中二禅定观均齐。自识其心。其心次第而入。无有刹那杂念间。入二禅定。是为二禅次第定。三禅四禅次第定意。类如初二禅中明。五空处。六识处。七无所有处。八非有想非无想处次第定。俱如上初二禅中明。九灭受想次第定者。若从非有想非无想入灭受想定时。于是定前。自识其心。要期心利。心心次第而入。无有刹那杂念间。入灭受想定。是为灭受想次第定也。师子者。文云。菩萨依九次第。入师子奋迅三昧。所言师子奋迅者。潜譬以显法也。如世师子奋迅。为二事故。一为奋却尘土。二能前走却走。捷疾异于诸兽。此三昧亦尔。一则奋除障定细微无知之惑。二能入出捷疾无间。异上所得禅定也。又有二义。一者。入禅奋迅。师子奋迅入三昧者。离欲恶不善法。有觉有观。入初禅。如是次第。入二禅。三禅。四禅。空处。识处。无所有处。非有想非无想处。灭受想定。是为奋迅入也。二者。出禅奋迅。师子奋迅出者。从灭受想定起。还入非有想非无想。从非有想非无想起。还入无所有处。如是识处。空处。四三二初禅。乃至出散心中。是为奋迅出也。超越者。文云。菩萨依师子奋迅三昧。入超越三昧。名超越者。能超过诸地。自在入出。故名超越。亦有三义。一者超入三昧。云何名超入三昧。离诸欲恶不善之法。有觉有观。离生喜乐入初禅。从初禅起。超入非有想非无想处。非有想非无想处起。入灭受想定。灭受想定起。还入初禅。从初禅起。入灭受想定。灭受想定起。入二禅。二禅起。入灭受想定。灭受想定起。入三禅。三禅起。入灭受想定。灭受想定起。入四禅。四禅起。入灭受想定。灭受想定起。入空处。空处起。入灭受想定。灭受想定起。入识处。识处起。入灭受想。灭受想定起。入不用处。不用处起。入灭受想。灭受想定起。入非有想非无想。非有想非无想处起。入灭受想定。是为菩萨超入三昧相。若声闻但能超入一。不能超入二。况能如上所明。自在超耶。是中明超入有三种。一顺入超。二逆入超。三顺逆入超。细心约义。自作可解。二者超出三昧。云何名超出三昧。从灭受想起。入散心中。散心起。入灭受想定。灭受想定起。还住散心中。散心起。入非有想非无想。非有想非无想处起。住散心中。散心起。入无所有处。无所有处起。住散心中。散心起入识处。识处起。住散心中。散心起。入空处。空处起。住散心中。散心起。入四禅。四禅起。住散心中。散心起。入三禅。三禅起。住散心中。散心起。入二禅。二禅起。住散心中。散心起。入初禅。是为佛菩萨超出三昧相。若声闻。但能超一禅出。而不能超二。何况能自在超出耶。是中超出有三种。一顺超出。二逆超出。三顺逆超出。足前三种超入。合为六种超越三昧。如来于此六种三昧。而入涅槃也。齐此明三乘行行共禅竟。观练熏修者。止观云。观者。谓九想。八背舍。八胜处。十一切处。通称观禅。九想。为破行人淫火。必须增想纯熟。能除世间贪爱。破六种欲。此九既除于欲。亦薄嗔痴。九十八使山动。虽是不净初门。能成大事。背舍者。背净洁五欲。舍离着心。故名背舍。修者。持戒发誓。端身正心。谛观足大指黑胀[黹*皮]起。进观从足至头。唯见肿胀。心生厌离。复观脓烂。次却皮肉。谛观白骨。八色流光。如是次第。乃至八背舍发相。具如禅门。八胜处者。前背舍虽能背舍净洁五欲。既是初观缘中转变。不得自在。若欲得观心纯熟。转变自在。必须进修胜处。更深细观察少多好丑。悉使胜知胜见。如快马能破阵。亦能自制其马。十一切处者。胜处虽能观中转变自在。而未普遍。今以八色两心。更相涉入。广普遍满。转变无碍。大论云。背舍。为初门。胜处。为中行。一切处。为成就。三种观足。即是观禅体成就。具如禅门。练者。即九次第定也。上来所明之禅。虽体用具足。并是观禅。未明练熟调柔之相。今欲纯熟。则从初浅。及至后深。次第而入。中间无有垢滓间穬。令不次第者次第。故名次第。亦是无漏练于有漏。除诸间穬。故名练禅。熏者。即师子奋迅三昧也。前是次第无间入。今亦是次第无间入。亦能次第无间出。除粗杂及法爱味尘。犹如师子能却能进。奋诸尘土。修者。超越三昧也。近远超入。近远超出。近远超住。是功德最深。故名顶禅。于诸法门。自在入出也。[黹*皮]音减。皮起也。穬音棍。芒粟也。八念等。法界初门备载。

　　【□注】初时不时。从缘得名。

　　【■记】言从缘得名者。谓须待时及缘具。方得解脱。名时。若能于一切时。随所乐欲。进修善业。不待缘具。而得解脱。名为不时。故以从缘得名也。

　　【□注】次慧俱。约观立号。

　　【■记】言约观者。谓因中修性念处。唯观空理。果上只证偏真。名慧脱。因中修共念。兼观于事。果具三明八解。名俱脱。

　　【□注】三坏不坏。依境受称也。

　　【■记】言依境者。谓因中修九想。烧灭骨人。坏其观境。名坏法。若修九想。不进烧骨人。不坏其境。名不坏法也。

　　【□注】或准正理论。以时不时敌对慧俱。

　　【■记】正理论云。契经说。若有五根。增上猛利。极圆满者。名俱解脱阿罗汉果。若有五根渐劣。名慧解脱。当知论云根利者名俱。即是以不时对俱人也。根劣者名慧。即是以时对慧也。

　　【□注】若准妙玄四(二十六)及四教义二(十六)信行法行各二。不得灭尽定者。但是慧解脱。得灭尽定者。名俱解脱。

　　【■记】玄文明时解脱。即是信行钝根。而有五种。谓。退思护住进。是也。是五种罗汉。各有二种。不得灭尽定者。但慧人。得灭尽定者。即俱人。不时解脱。即是法行利根。名不动罗汉。亦有二种。一。不得灭尽定。但慧解脱。二。得灭尽定。即俱解脱也。四教义引杂心偈云。慧解脱当知。不得灭尽定。若得灭尽定。当知俱解脱。则知时不时二种。各有慧俱二种也。

　　【□注】旧云。敌对。乃从正从多。各对。则旁正兼举。以信行亦有带事兼修。法行。亦有缘空直入。

　　【■记】此举旧释对敌二意。初句释正理意。次句。释妙玄四教义意。以下二句。释旁正兼举也。

　　【□注】若坏法不坏法。与慧俱同。

　　【■记】此明坏不坏敌对各对义。既与慧俱同。则当以意知。不必更论。故下但拣判慧俱二种也。谓以时不时。对坏不坏。亦可敌对各对慧俱相同也。

　　【□注】旧约五义。拣判慧俱。

　　【■补】此总标旧以五义。拣判慧俱。旧字。即指湛法师之假名集。以集中约十义拣判慧俱。谓十义。只成五义。以分之成十。合之成五。但有只双不同。故今引文曰五义。

　　【□注】一。约性共。慧人修性念处。俱人修共念处(四教义)。

　　【■记】此别示性共拣。四教义明别相四念处位。有三种根性不同。若慧解脱根性。于别相四念处。但修性念处。若俱解脱根性。亦修共念处。若无疑解脱。俱修三种念处。今但指拣慧俱二种也。

　　【□注】二。约正助。慧人正道断结。俱人兼修助道(光明句中四教义二)。

　　【■记】此别示正助拣。光明句云。亦名慧行。行行。缘空直入。名慧行。带事兼修。名行行。亦正道助道。小乘修正道断结。名慧脱。修助道断结。名俱脱。四教义问。性念处但说慧数羸弱。云何能断结。答。慧数不独起。岂不能断结。又问。若诸数随起。即是共义。答。诸数随起。有三种。一。但是缘理之慧。诸数任运随起。此说性念处。二。修诸数作助道善法。故说共念处断结。故佛说善法积聚属共念处。助道与正道共断结故。杂心偏说共念处能断结。然利钝根人。用性念处。非不断结也。

　　【□注】三。约事理。直缘真理。名慧解脱。带事兼修。名俱解脱。

　　【■备】此别示事理拣也。有师标曰。有二无漏。直缘理。名缘理无漏。观等四。为对治无漏。出旧婆沙。

　　【□注】事者。一带根本四禅。俱人亦依世禅。修六行观故。二带无漏禅。慧人但至观禅。俱人具修观练薰修。(止观第九。婆沙亦有少分慧脱。全分慧脱。此有三根。全无四禅下根也。能修一禅至四禅。中根也。能修无漏禅。至九想十想。上根也。俱人能修一二三禅。下根也。具足四禅。中根也。修观练薰修。上根也。妙乐二云。四禅一切罗汉并得。次观等四。俱解脱人方乃具足)三得灭尽定。如妙玄四(二十六)已上三事。俱人兼得也。

　　【■记】先以事理分约慧俱。事者下。转释。俱人所兼修事有三。一下。明兼修根本四禅。六行观者。即厌下苦粗障。欣上净妙离也。二下。明兼修无漏禅。意明慧人上根。但修九想八念十想之观禅。若俱人上根。又能修九次第定之练禅。师子奋迅三昧熏禅。超越三昧修禅也。原注止观第九者。即观禅定境中。详明此慧俱二种所修无漏禅也。婆沙少分全分者。第八十一之(五)文云。若慧解脱阿罗汉。能起根本禅现在前者。云何经说。苏尸摩问诸比丘。云何起诸禅现在前。诸比丘答苏尸摩。当知我等是慧解脱人耶。答曰。慧解脱有二种。一是少分。二是满分。少分慧脱者。能起一禅二禅三禅现在前。满分者。乃至不能起一禅现在前。此中说少分慧脱。经中说满分慧脱。是故二俱善通。此有三根下。释明慧俱并有三根。先明慧人以修观禅者为上根。俱人以具修观练熏修者。为上根也。三下。明得灭尽定。妙玄云。得灭尽定者。即俱解脱人。末结俱人兼得也。

　　【□注】四。约神变。慧人十四变化。俱人十八变。文句一。

　　【■记】此别示神变拣。言十四十八变者。如文句云。十四变化者。初禅二变化。一。初禅化。二。欲界化。二禅三变化。一。二禅化。二。初禅化。三。欲界化。三禅四变化。加一三禅化。四禅五变化。再加一四禅化。无而歘有。曰变。有而歘无。名化。四禅俱有上能化下。下不能化上。故至数增灭十四种色。谓五根。四大。五尘也。十八变化者。出弥勒瑜伽论。一震动。二炽然。三流布。四示现。五转变。六往来。七卷。八舒。九众像入身。十同类往越。十一隐。十二显。十三所作自在。十四制他神通。十五能施辩才。十六能施忆念。十七能施安乐。十八放光普动一切界也。又有人注云。一普动一切界。二身上出火身下出水。三流光遍照。四随所欲示佛土恶趣。五于地起冰。解令成水。于火亦然。六山石中往来无碍。七八能舒卷雪山王等。九以现前大众大地内己身中。十能往彼同其色类。十一十二或隐或显皆不可得。十三往来去住无碍。十四他现通悉能制伏。十五能与一切有情辩才。十六有情于法失念者能与之。十七令听法人身心安乐。十八身放光明作诸佛事。如此对之。依四禅十四变化。依观练熏修十一切无漏事禅。能作十八变。又此十四变化。法界次第亦具明。十八变者。瑜伽论有颂。而以后三种为能变也。

　　【□注】五。约三明八解。俱人则具。慧人则无。若辅行云。通。通于六。明。唯局三。天眼。宿命。漏尽三也。诸罗汉皆能得之。(文)此有阙具之义。婆沙云。若有一明二明。名慧解脱。(文)准知俱人。三明具足。

　　【■记】此别示明解拣。言三明者。谓天眼明。宿命明。漏尽明。然通大小乘。今是小乘三明。与大有异。大论云。三乘虽得三明。明不满足。佛悉满足。是为异也。言八解者。一。内有色观外色解脱。二。内无色观外色解脱。此二背。弃色爱心。三。净胜解身作证具足住。此一背。弃不净心。四。超一切色想。灭有对想。不思惟种种想。入无边空处具足住。此一背。弃下地法。五。超一切空无边处。入识无边处定具足住。六。超一切识无边处。入无所有处定具足住。七。超一切无所有处。入非想非非想处定具足住。此三背。弃下地法。八。超一切非想非非想处入灭受想定具足住。此一背。弃一切有缘心。是为八解也。今以此三明八解。拣判慧俱。谓俱人则具。以其因中具修性共念处。果上三明八解一时俱得。慧人则无者。以其因中但修性念处。果上唯证无学故也。若辅行下。恐谓慧人若无三明者。何以辅行说三明六通。诸罗汉皆能得耶。故此断有阙具之义。意谓具足三明者。即俱人。其有缺者。乃慧人也。婆沙下。别证慧缺。又有三家赞定慧。第一家赞慧者。作如是说。若有三明。不具八解脱者。名三明。若有三明具八解脱者。亦名三明。具八解脱。无三明者。是名俱解脱。若有一二明者。是名慧解脱。所以者何。慧胜灭定故。第二家赞定者。作如是说。若具八解脱。无三明者。是名俱解脱。若具八解脱。有三明者。亦名俱解脱。若有三明。不具解脱者。是名三明。若有一二明。名慧解脱。所以者何。灭定胜慧故。第三家云。此二所说。俱唐捐其功。于文义无益。以三明或得灭定。或不得灭定故。若得者。名俱脱三明。若不得者。名慧脱三明。今注引第二赞叹定者之文。以证三明有缺者。是慧人。准之则知具足三明者。是俱人也。是则所谓慧人无三明者。亦据赞定者初意也。然上所出辅行文云。通。通于六。明。唯局三。盖显通明之用有异。如大论问。神通与明有何等异。答。直知过去宿命事。名宿命通。兼知过去因缘行业名明。直知死此生彼。名天眼通。兼知行因缘际会不失。名明。直知尽结使。不知更生不生。是名漏尽通。若知漏尽更不复生。名明。则通明有浅深异也。又六通中三立明。余三不立明者。婆沙云。身通是工巧法。天耳闻声而已。他心缘别相法。此三明能随顺厌离法。能弃生死。随顺善法。能到涅槃。何者。以宿命念前世智证。明见过去世事。生大厌离。天眼观生死智证。明见未来世事。生大厌离。以厌离故。漏尽智证明。能作正观。断烦恼故也。又天眼通。但知众生死此生彼。明则兼知造业差别。宿命通。但知过去受生。明则兼知姓名差别。漏尽通。但知烦恼断尽。明则兼知永不复生也。

　　【□注】次明三种。

　　<PIC>X57083701.gif</PIC>

　　(性念处者亦名自性念处缘理断结除自性过共念处者正助合修缘念处者缘佛三藏及世间文字所缘处广也具如四念处一四教义二俱舍亦有三种罗汉各论三念处)。

　　【■补】缘理断结者。谓缘无生空理。发真无漏智。断见思之结惑也。除自性过者。谓除于身受心法之上。常乐我净自性过也。又身受心法。其性本来是无常。苦。空。无我。不净。不可改易。故名性也。

　　【■记】四念处云。阿毗昙明三种念处。谓性。共。缘。对破三外道。有人释性念处。谓观无生浅。名为生。深细观无生。见细法皆生死苦谛。名性念处。有人专用慧数。缘无生空理。发真断结。得慧解脱罗汉。对破邪因缘。无因缘颠倒执性一切智外道也。共念处者。以禅定助道。正助合修。亦名事理共观。发得无漏三明。六通。八解。成俱解脱罗汉。对破根本爱慢得五通外道也。缘念处者。缘佛三藏十二部文言。及一切世间名字。所缘处广。了达根性。善知四辩。堪集法藏。成无疑大罗汉。对破世间韦陀。星文地理。文字鄙狭。当知邪正真伪。犹金比铁。故大经云。于诸想中。无常为最。于诸耕中。秋耕为最。于诸迹中。象迹为最。无常譬性。耕譬神通。迹譬文字也。经云。诸优婆塞。善解诸法对治之门。所谓常无常等。故知心行理外。未入正真也。四教义云。三种念处成三罗汉者。性念处。即是缘理之智慧。念处相应。发真无漏。成慧解脱罗汉。共念处。共善五阴成就背舍。乃至超越三昧。愿智顶禅。如此助道。共正道合。发真无漏。得三明六通。具八解脱。成俱解脱罗汉。若缘念处。即缘佛言教。所诠一切阴界入。性共二种念处。能观所观名义。若在禅定。观此名义。即发四无碍辩。名无疑解脱大罗汉也。又云。所言自性念处者。说不颠倒慧也。如佛说修身观。身观者。是慧。念处者。所作事不妄受缘故。除自性过。故说念处。南岳云。亦名慧行。亦名实观。缘理断结之正要也。所言共念处者。与慧相共法。如佛说。此比丘善法积聚。谓四念处是为正说也。南岳云。亦名行行。亦名得解脱。是对治事中善法。共正道断结。色及诸数也。又能发诸禅神通也。所言缘念处者。一切法也。如佛所说。比丘一切法。四念处。是为正摄受具足故。及略缘故。南岳云。还是性共二种念处。能观智。所观境。合辨具一切法义也。若能分别观察。即发四无碍辩也。又云。佛说四念处教。出过三种六师之说。故能破一切外道也。一切智六师者。初心见理。发于邪智。辩才无碍也。神通六师者。得世间禅定。发五神通。亦有慈悲忍力。刀割香涂。心无憎爱。皆是根本十二门禅力用也。韦陀六师者。即是博学多闻。通四韦陀。十八大经。世间吉㐫。天文地理。医方卜相。无所不知也。若此六师。内则有邪发一切慧。外则便能神通转变。知世吉㐫。通四韦陀。及十八大经。无不知晓。十六大国。敬之如佛。为欲破此三种六师。故说三种念处。一性念处破一切智者。外人皆依身边二见。发一切智。谓得涅槃。常乐我净。此则如虫食木。偶得成字。虫亦不知是字非字也。今性念处观。破此身边二见。不生四见。六十二见等颠倒。是故破一切智六师也。二共念处破神通者。外人但于根本四禅发五神通。定既浅近。兼无不净观。神力转变。盖不足言。今共念处。即能发背舍。胜处。一切处。九次第定。师子奋迅超越三昧。发诸神通。禅定既深。观行力大。所发神通。无碍自在。变化无方。摧诸外道。易如反掌。是以身子降伏劳度差。目连。化河溺诸外道。皆是共念处观所成神通也。次缘念处观破韦陀外道者。四韦陀十八大经。皆明世间人天爱论。见论。浅近之论。佛说出世三藏。若名与义。而彼经书所不记。载佛说缘念处观。缘佛所说三藏教门。出世名义。法门道理。相对比并。岂是外人之所闻见。故缘念处观。破韦陀外道也。俱舍亦有三种罗汉。各论三念处者。即论明四念住体中云。此四念住。体各有三。自性相杂。所缘别故。自性念住。以慧为体。此慧有三种。谓闻思修等所成。即此亦名三种念住。相杂念住。以慧所余俱有为体。所缘念住。以慧所缘诸法为体。宁知自性。是慧非余。经说于身住循身观。名身念住。余三亦然。诸循观名唯自慧。非慧。无有循观用故。何缘于慧立念住名。毗婆沙师说。此品念增故。是念力持。慧得转义。如斧破木由楔力持。理实应言。慧令念住。是故于慧。立念住名。随慧所观。能明记故。由此无灭。作如是言。若有能于身住循身观。缘身念得住。乃至广说。世尊亦说。若有于身住循身观者。念便住不谬。然有经言。此四念住。由何故集。由何故灭。食触名色作意集故。如次令身受心法集。食触名色作意灭故。如次令身受心法灭。应知彼说所缘念住。以念于彼得安住故。又念住别名随所缘缘。自他共相续异故。一一念住。各有三种。

　　【■备】华藏说四念住。即身受心法四念处。于一念中。又具三种。谓自性相杂所缘。何以为自性念住。如观身不净。以观不净之慧数为体。内又分三。谓闻思修慧也。何以为相杂念住。如观身不净。是本慧。其受心法等。即其所余。今观受心法等。是谓所余俱有为体也。何以为所缘念住。即指所缘之身受心法为体。食触名色。推说诸法也。何以念住别名随所缘缘。自缘。他缘。自他共相续之不同也。

　　【□注】慧俱略如上。

　　【■记】此指如上略释慧俱得名。即所谓约观立号也。

　　【□注】无疑者三藏教法。四韦陀典。天文地理。一切通达。故曰无疑。

　　【■记】此释无疑名义也。三藏教法。即小乘经律论。言四韦陀典者。一。阿毗陀。此云方命。谓养生缮性。二。殊夜陀。诸祭祀祈祷。三。婆夜摩陀。谓礼经占卜。军阵兵法。四。阿达婆陀。谓异能技数。禁咒医方。摩登伽经载。初人。名梵天造一韦陀。次人名白净。变一为四。谓读诵。祭祀。歌咏。禳灾也。广而言之。仰观天文。俯察地理。乃至一切五通仙。所有经书咒术。智慧技能。自然通达。所谓六鸯伽咒术。知日月五星经。原梦经。地动。鬼语。鸟语。兽语。四足兽鬼着人语。国王占相丰俭。日月五星。斗相医药。章算数卜。歌舞妓乐。如是等工巧技术诸经。尽知明达。故得名为无疑也。

　　【□注】四教义二云。问。不应别说无疑。九种罗汉。无此名目。答。此出智度论明。欲结集法藏。集千罗汉。皆得共解脱。无疑解脱也。(文)既是大论开出。在佛世时俱人所摄。佛世且明自行入道。是故诸文只云慧俱。

　　【■记】此明无疑之名有祖。故得别说成三种也。

　　(六种九种。皆无此名。若集论明六种中有无疑法者。与不动法名异义一。非今无疑)。

　　【■记】此拣集论无疑也。集论谓利根不动。于法无疑。妙玄谓本住不动。不为烦恼所退动故。名虽异而义一也。

　　【□注】释签五(十九)云。得灭尽定。但名俱解脱人。以未修缘念处。终非无疑解脱也。(文)故知无疑。乃俱人中胜者耳。小大言之。慧俱并小。无疑乃名大阿罗汉。妙乐一(三十一)引中阿含。舍利弗问。五百比丘。几三明。几俱解脱。几慧解脱。佛言。九十人三明。九十三俱解脱。余但慧解脱。荆溪云。三明者。即无疑解脱。(文)须知三明。是俱人得。取其胜者。复云无疑也。

　　【■记】此证无疑。即三明中之胜人也。

　　【□注】后明六种。附拣七种。及列九种。然后约六种明果性退否。

　　<PIC>X57083901.gif</PIC>

　　【■记】第一退下㭊玄云者。文虽失详。准意乃释退之所以得名也。签云等者。释所退法。婆沙云。经说尊者瞿醯迦。是时解脱阿罗汉。六返退失。第七返还得时解脱身作证。以刀自害而死。问。彼尊者瞿醯迦为是退性。为是忆性。若是退性者。何故以刀自害。若是忆性者。何故六返退耶。答。是退法性。以厌患退故。用刀自害。若不退以是自害者。是忆法性也。又新译问。彼为是退。为刀思耶。若是退法。何缘自害。若是思法。何故退耶。答。若退法彼厌故。以刀自害。又彼是退法。练成思法。仍恐退故。以刀自害。故知以刀自害。通二种也。思法下。婆沙亦云者。明六种罗汉中第二忆法。释云。心生厌忆。持刀欲自害也。成论称死法者。释云。此死相者。根有小胜。深厌诸有。是人不得三昧。故无漏智慧。难得现前。设得善失。故求死也。论称死相此谓死法也。旧婆沙云忆法者。即北凉时所译之名也。旧俱舍名自害法者。即陈译俱舍。释论明六种罗汉。其第二种称自害法也。集论名念法者。考唐译论六。亦称思法。不名念法。或旧有译称念法者。未可知也。然诸文名虽不同。其义一也。护法下。旧俱舍称守护法者。陈本俱舍释论六种中第三名守护法也。住法下。旧俱舍称者。陈本六种中第四名住不动法也。显扬云者。即第三卷中。明无学果中。第四种称住不动。谓成就如是善根。虽不思自害。及行放逸。然皆不退。不能练根。不能发起胜品功德。是则非今六种中最后之不动明矣。进法下。新俱舍称堪达法者。出唐译。集论称分别法者。唐本无此名。以六种中第五名堪达。或此准旧译称也。不动法下。旧俱舍称不坏法者。亦即陈本。显扬。第三称不动法。谓从先来自性。成就利根。此人于诸善根。不为退法之所摇动。亦不为发胜功德。及上练根之动摇。故说名为不动法也。则注云不退法者。误也。集论名无疑法者。唐本六种。亦无此名。以第六种同今名为不动法。或注准旧译名也。

　　【■补】此六种皆前破七十一品思。后更断最后一品。此处明重玄门。又果缚未亡。圣所难过。故六种生焉。

　　<PIC>X57084001.gif</PIC>

　　【■记】北凉时译婆沙明六种。谓退法。忆法。护法。等住法。能进法。不动法。于第六不动罗汉中。云有二种。谓有从时解脱至不动。有性不动。从时解脱至不动者。中上。本性不动者。上下也。正理论云。退法种性。必是先有思法等五。亦有后得。谓有先来是思法性。乃至不动。有先退法。练根成思至不动等。多种差别。如理应思是。婆沙及正理。既皆开不动为二。足成七种。故此中释之。以明七不出六。不复别示。但附明而已。

　　<PIC>X57084002.gif</PIC>

　　【■记】释签所引福田经九种。出中阿含三十卷。大品福田经。详见五卷。辅行引成论九种无学者。谓退相。守相。死相。住相。可进相。不坏相。慧解脱相。俱解脱相。不退相。据今所记守相。即注是护。可进相。即注是思。是则名次有少未同。而思死原是为二。或注与今所记。有新旧译异也。而经论次异。可会同也。

　　【■补】退者。退失三昧。智慧难得现前。守者。根少胜故。以守护三昧。不得退失。胜于退法。虽护亦退。故名为守。死者。无漏智难得现前。设得恐失。故求死也。住者。得三昧已。不进不退。进者。得三昧已。转深增益。不坏者。得三昧已。无能败坏。慧俱者。因灭尽定。故有二人。得灭尽名俱。未得名慧。不退者。所作功德无退失故。

　　【□注】六种。约根性。慧俱。约观行。九种。乃根性观行兼举耳。

　　【■记】六种约根性者。释签云。尽智。有五种。无生。唯一种。即不动。此即从根。又云。以有五种性故罗汉有。种。并法行一人名不动。共六种也。慧俱约观行者。如前释云。慧人。缘空直入。俱人。带事兼修。是也。九种。则双约二义可知。

　　【□注】又九是空门二十七贤圣中之无学。为答福田长者所问显福田之多。赴机生善故。又六种明二加行差别。如㭊玄下二十九(一者。恒时加行。即勤修行。二者尊重加行。即猛利修行。六种罗汉。前二种俱无加行。第三护法。惟有恒时无尊重。第四住法。惟尊重无恒时。第五第六。皆具二加行也)。

　　【■补】正理论云。初二阙恒时尊重。然至无学。思法少勤。护法。唯有恒时加行。安住法。唯有尊重加行堪达具二。而是钝根。不动具二。而是利根。

　　【■记】此约两种加行。拣分六种也。初一句标。次一句指载。小注中先列配二种加行。六种罗汉下。分四句料简。以前二后二。各为一句。中间二种。各为一句也。

　　【□注】果性退否者。俱舍颂云。阿罗汉有六。退法至不动。前五信解生。(信行转入修道名信解)总名时解脱。后不时解脱。从前见至生(见得亦名见至。亦是法行转入之名)。

　　【■记】论释云。经说有六种罗汉。一退法。遇少违缘。便退所得故。二思法。惧退失恒思自害故。三护法。于所得善。自防护故。四安住法。无胜退缘。虽不自护。亦能不退。无胜加行。亦不增故。五堪达法。堪能好修练根。速达不退故。六不动法。不为烦恼所退动故。前五动性。从于学位信解性生。总名时解脱。以要待时。方得入定。及心解脱。其所待时有六。一衣。二食。三卧具。四处所。五好说法师。六好同学也。后不动性。名不时解脱者。谓是利根。以不待时。便能入定。及心解脱。故从于学位见至生也。然此从信解见至名者。论云。第十六心。随三向住果。名信解见至。亦由钝利有别。论者释云。随三向人而住三果。利钝二根。得名不同。若钝根。名信解。若利根。名见至。前随信行。今名信解。谓由信故。胜解相显。前随法行。今名见至。谓由向见。得至果见。此二圣者。信慧互增。故有信解见至名别。

　　【□注】有是先种性。有后练根得(六种罗汉。有先世种性定者。有后来修练根性转劣成胜者。如本是退法。练成思法。乃至不动。或思练成护。乃至进练成不动。唯初退法。是先动性。无练根者。又练根通资加修三位。唯除见道。以时速。不能转根故)。

　　【■记】此释先有后得二义。文中初二句标示先后二种。如本是下。释练根。唯初下。释先有。又练根下。明练根所通之位。唯除下。明练根不通之位。以见道第十六一刹那心速。不能转劣成胜故也。然论文解颂有异。以论释云。退法种性。必是先有思法等五。亦有后得。谓有先来是思法性。有退法性。后练根成思。乃至不动。随文当说。兹有具记。又云。退法种性。非定退也。乃至堪达。非必能达。但约容有建立此名。故六阿罗汉。通三界皆有。若执退者。必定应退。乃至堪达。必能达者。彼执欲界具足有六。色无色界中。唯安住不动。彼无退失自害自防及修练根故。唯此二句。知与此解颂有同异也。

　　【■备】小注中自六种罗汉至无练根者。与论正解全同。论解增出退非定退。及三界六种具缺。今小注中。增出练根。通资加修三位。皆增出意耳。

　　【■补】练根通三位者。正理云。非唯无学有增进根。有学异生亦有此义。唯见道位。无容起加行故。

　　【■备】辨讹曰。有先世种性。世字未协。按颂中先字。通指学有位中。颂中后字。须的无学果后。

　　【□注】四从种性退(第一退法。最下无处可退。第六利根不退。唯中间四种根性有退。如第二。退为第一。乃至第五。退为第四。又此退性。乃是练根。非先定根性也)。

　　【■记】此一句颂。明从种性退也。小注释明。初二句。明初后不退之故。次三句。明中间四种有退。末二句。明练根有退也。然与论释颂同。论云。不动种性。必无退理。前之五种。皆有退义。于中后四。有从性退。退法一种。无退性理。由此种性。最居下故。

　　【□注】五从果非先(前五种从无学果。退居学位。第六则不退也。亦是练根论退。非先种性也。非先二字。总颂果性二种退者)。

　　【■补】此一句颂。明前五种从果退也。非先二字。乃总颂前性退果退二种。以四从种性退者。乃谓练入根性有退。非先种性有退也。五从果退者。亦是先退法。及从退练入思等之果有退。非先思等种性有退也。若欲易明。非先之上应加一先字。如约性明先非先以论退不退。则先性不退。练入非先种性有退。若约果。明先非先论退不退。则先思性等不退。惟从退练入四位。及退一位论退也。以先种性。即先天根本。故不退。非先。乃今生学知工夫。故有退耳。

　　【■备】此有二种。谓性退果退也。性中论四。谓本是退法性罗汉。练成思法。退时。仍退至退法。或本是住法性。练成进法。退时。但退至住法。或是退法性。练成住法。进法。退时。仍退。至退法。是谓性退。以退性最下。无处可退。故不论之。若先是思护住进四种性。决不退至退法。故曰非先也。果退论五。其退法一种。本是退性。至思护住进四性。亦必须由退练入者。方从而并退。若先是思护住进四种性。决不退至有学果故。亦曰非先也。性退。单就五种无学四果论。果退。则从五种四果。退至有学。初二三果论。如此。庶与本论及析玄解稍合。后贤详之。

　　(若析玄辨果退非先中云。如第三护法。若先是退法。至果练成护法。则有果退。若先是思法。后练成护法。则无果退。乃至结云。即知果退。惟约先是退法。若先是思法等四性。必无果退。（文）此似即就退法根性论之)。

　　【■记】此段小注释明前五从果退也。初二句。正释前五果非六。次二句。重明是根非性退。次二句。明非先意含二退也。析玄下。辨果退非先义。此似下。注家断意。然与论不无同异。论云。五种皆有从果退义。虽俱有退。然并非先。谓诸无学。先于学位中所住种性。彼从此性。必无退理。学无学道。所成坚故。若诸有学。先凡位中所住种性。彼从此性。亦无退理。世出世道。所成坚故。若住此位。后修练根所得思等四种种性。彼从此性。容有退理。而先位中住四等性。必无退理。此所得果。先退法。有退果义。又亦无退先所得果。后所得果。容有退义。是故定无退预流果。由此应知。果退法有三。一。增进根。二。退住学。三。住自位而般涅槃。思法有四。三如前说。更加一种退住性。余三如次。有五六七。应知后一。后一增故。思法等四。退住学位时。还住退非余。若异此者。得胜种性故。应是进非退。何缘定无退先果者。以见所断。依无事故。谓有身见依我处转。见所断惑。此见为根。我体既无。名依无事。以无事故。必无退理等也。

　　【□注】非先有退者。但据余四说。

　　【■补】此二句。是析玄释。非论文。玉师引以解上二句义耳。

　　(此释伏疑也。盖上云五从果非先。然于退法。本先种性。何故并云五从果非先。故即释云。非先有退等也。则果退虽在前五。若论非先。唯中间四。第一退法。虽无练根。不论性退。亦论果退。思护住进。若退法练入。尚论果退。况本是退法。岂不退耶)。

　　【■记】此段小注。明释意也。初一句。断文。盖上云下。出伏疑意。故即下。出今释辞。则果退下。明非退法论性退。第一下。明退法亦论果退。思护下。约中间四。例初退法有果退。

　　【□注】不动尽智后。必起无生智。

　　【■补】此二句颂。明第六罗汉起无生智也。尽智。是解脱道智。即我知苦已。我断集已等。无生智。一切烦恼更不再生。即我知苦已。不复更知等。故前五虽得尽智已。或遇违缘即便退失。今烦恼永不复生无有退失。故曰不复更知更断等。

　　(第六于尽智后。能起无生智。所以果性皆不论退。余五有退。以不起无生智故。本住不动。练根不动。皆无退义)。

　　【■记】此段小注释颂明不退义。先明第六不动义。次明前五有退义。后明第六本住练根皆无退义。论释云。不动种性诸阿罗汉。尽智无间起无生智。非更有尽智无学正见生也。

　　【□注】余尽或正见(五种尽智后。或但起正见)。

　　【■记】此释与论同。论云。除不动法。余阿罗汉。尽智无间有尽智生。或即引生无学正见。非无生智后。容有退故。

　　【□注】此应果皆有(尽智后正见。六种应果皆有)。

　　【■记】此释与论。辞异义同。论云。前不动性。无正见生。即有正见生。而不说者。一切应果。皆有此故。谓不动法。无生智后。有无生智起。或无学正见前说四果。是谁果耶。应知此四。是沙门果也。

　　【■补】正见者。一切罗汉皆有。皆知我是罗汉。

　　【□注】已上颂语。取析玄意略注。且罗汉见思已尽。已证无学。所以有退者。考论祖诰。妙玄四(十六)止观九上(十二)辅行九上(十五)。

　　【■记】此考祖文明罗汉有退所以。妙玄云。随信行。生退思护住升进等法。得尽智无学等见。若用金刚三昧。于非想九品惑尽。次一刹那。证非想第九解脱。成尽智。次一刹那。得无学等见。或彼遇违缘有时退故。不说得无生智。此五种是信种性钝根。因中修道。必假衣食等善根增进。不能一切时所欲进也。止观云。初从粗住。讫至非想。通有四分。谓退护住进。退。又二。一。任运退。二。缘触退。缘有内外。外。诸方便二十五种吐纳失所。是外缘触退。内。于静心中三障四魔。而生忧爱。是内缘触退。后或更修得。或修不得。此人甚多。护分者。以内外方便。将护定心不令损失。住分者。或因守护安隐不失。或任运自住。即是住分。进分者。或任运进。或勤䇿进。各有横竖。横竖各有顿渐。若十二门一一而进。名渐进。若一时具足。名顿进。特胜通明品品而发。名横渐。一时具发。名横顿。又于四分。分分皆有四分。具如修证中说。辅行云。言退者。有因缘退。名缘触退。无因缘退。名任运退。二十五种等吐纳失所。即去取失宜。是外缘触退。于静心下。是内缘触退。又云禅门谓退分中退分者。从九品至初品并失也。退住者。至初品便住也。退进者。至初品已。更能䇿进至二品。乃至九品。亦能更进。退护者。退已将护。使从初品。以至九品。弗使更退。余之三分。例说可知。

　　【□注】盖信行慧解脱人。不修事禅。不得灭尽定。或世智断惑。但得尽智。不得无生智。遇着违缘。还起烦恼。故有退也。

　　(违缘者。一长病。二远行。三谏诤。四营事。五多读诵。又大经明五缘。一乐多事。二乐说世事。三乐睡眠。四乐近在家。五乐多游行)。

　　【■记】此玉师出其退之所以。然取止观文意释也。如止观云。一坏法人修九想。但求断苦。烧灭骨人。急取无学。不欣事观。既无骨人可观。便无神通变化。愿智顶禅。虽言烧灭。实有身在。例如灭受想。而身作证。此人好退。乃至云若然。即是世智断惑。慧解脱人。故得有退。非无漏智。断一品惑。进一品解。而有退也。

　　【■补】随愿而了。名为愿智。

　　【□注】又析玄谓。非先种性者。但是无学一道所成。不得坚固。故有退。若是先种性。由学无学二道资(坚固。故无退)。

　　【■记】一道所成。指缘空直入者。二道所成。指带事兼修者。

　　【■补】一道所成者。或谓是本断超人。初依有漏智。断上八地思。至十六心满。即超无学。不从二三果资加修而入者。名一道。若内弟子。必学无学二道入者。故坚固无退也。若准俱舍意。非先种性者。本是退法。至果练成护住等。此是无学一道所成。故有退。若先是护住等种性。或于学位练成护住等种性。此是学无学二道资持。故无退也。准俱舍及正理论。无学位中。所练根性。名一道所成。若先世所种。若有学位中。所练至无学位。皆名二道所成。正理云。无学位从退法种性。修练根行。转成思等。此四皆有退性果义。退法种性。虽必先得而是退法。故容退果。诸学位中。从退法性。修练根行。转成思等。及得学果。皆容退失。诸无学者。先学位中。所住种性。彼从此性。必无退理。学无学道。所成坚故。诸有学者。先凡位中。所住种性。彼从此性。亦无退理。世出世道。所成坚故。

　　(彼文更有果退性不退等四句分别)。

　　【■补】析玄云。一。果退性不退。即先学位是退法。至果亦是退法是也。二。性退果不退。即练思成护。练护成住。练住成进者是也。三。性果俱退。即先是退法。后练成思等四法是也。四。果性俱不退。则前二道所成。及第六不动法是也。

　　<PIC>X57084301.gif</PIC>

　　【■备】有师标云。此六种中。约练性练果。云何分别。初时方始转根。名练性。所修已成。名练果。以退法是先性。故不退。余四是练性。故皆退。不动得无生智。性果俱不退。又云若据图中论乎四句。于六种中退法。是果退性不退。如思练护。护练住。住练进。约性是退。约果是不退。是为性退果不退也。若退练为思。乃至退练成进。约性是退。约果亦退。则是性果俱退。若二不动。性果俱不退。显扬论明前三退思。护。则有退失。四住进不动。则无退想。抑扬随机也。

　　<PIC>X57084302.gif</PIC>

　　【□注】然前五种。未必全退。有遇违缘者。故有退耳。故辅行九上(十五)云。然慧解脱。亦不并退。有退义故。故说有退(文)。

　　【■记】此申五种不全果退也。然者。领上之词。由上文明五从果退。故此领之。以明遇违缘者退。不遇者不退。辅行下。引证上义。

　　【□注】又退者。非久。辅行问。退经几时。答。经少时。乃至自不知退。若自知退。当修胜进方便。复次彼烦恼现在前时。心生惭愧。速作方便。如明眼人。昼日平地颠蹶。寻即还起。(文)释签云。此生之中。必得无疑。极至临终。亦得无学故也(文五十九)。

　　【■记】此明退者不久。即还得果也。初一句标示退果不久。辅行下。引证。准阿含明三果人。退戒还家。毁失律仪。不失道共。俗人生谤。言无圣法。佛言欲饱起厌。不久当还更求出家。故知退即还起也。释签下。转明退即还证道果。此是略引。今具记之。文云。若退果者。牵于斯那。二果亦失。至初果住。法尔然也。此生之中。必得无疑。犹如胜人。平地颠坠。四顾遥望。不有他人。见我倒否。即能自起。极至临终。亦得无学也。

　　【□注】或曰。前时不时。各有慧俱。不动既从时解脱生。得非六种皆有退义耶。

　　【■记】此问意谓时慧两种有退。既时不时。各有慧俱。则不时中。慧解脱人。应亦有退。练根不动。既从时解脱生。应亦不免于退也。岂非六种皆有退义耶。

　　【□注】答慧人未必一向论退。恐只钝根有漏智断。遇违缘者退。

　　【■记】此科简利根不退也。问中举前义。而问六当有退。答中指钝者逢违缘有退若无违缘。即钝亦不退。况利者乎。况俱人不动者乎。如阿含中阿难问佛。大德。是学退。无学退。佛言。无学退。则知世智断惑。慧解脱人。故得有退。非无漏智断惑一品。进一品解。而有退也。

　　【■补】不动者。乃问练根不动。谓退法是时解脱。从退练成不动。亦时解脱。前五既有慧。后一亦应有慧。前五中慧解脱若退。则后一不动中慧解脱亦应有退。故问曰。得非六种皆有退义耶。然此由前释退所以中云慧人有退。非先种性亦有退。故据此问曰练根不动中慧人应有退义耶。答中谓前五慧解脱人亦不一向必退。但有漏智遇缘方论果退耳。若五位慧人。无漏智亦不退矣。岂有不动慧人。尚论退哉。此断定不动不退之义也。

　　【□注】今复图示。

　　<PIC>X57084501.gif</PIC>

　　【■补】此点示六种罗汉各有慧俱。四教义明。唯退只是先种性。余皆有练根性。故约性退。惟除退法。

　　【■记】图中以利钝分判时不时者。且一往说。其实互有利钝。止观云。若论根利钝者。法行利。内自观法故。信行钝。藉他闻法故。又信行利。一闻即悟故。法行钝。历法观察故。或俱利俱钝。信行闻慧利。修慧钝。法行修慧利。闻慧钝。是也。

　　【□注】六种论退。局第四果。通辨四果退不退者。㭊玄引三家。一。萨婆多云。初果不退。后三果退。二。大众部云。前三果退。第四不退。三。经部宗云。初四两果不退。中间二果有退(广如彼文)。

　　【■记】此通辨四果退不退义。析玄下。指所引宗计不同。

　　【□注】彼但注云。三师难定。今恐成诤。略为和融。辅行九上(十五)引婆沙云。阿罗汉退。牵二三果退。犹如井沙。上下有砖。中间唯沙。上砖若颓。从上至下。其中间沙。岂得不颓。四果如上砖。二果如中沙。初果如底下。乃至初果之前。更无有退。若彼退时。更无住处。(文)不可圣退为凡夫也。合彼初师。然见道既有不等观四谛。如婆沙云。二十八使见道断。余六十使修道断(先断三界苦下见惑)见既分尽。果理未圆。例如身子六住尚退。又后三果中断惑之智。通漏无漏。是则四果俱退俱不退。三师之说。皆无妨碍。

　　【■记】此约义融收三宗也。初二句。指析玄注辞。次二句。明今和融。辅行下。举所引断合。然兹略举所引。今具记之。谓婆沙中问。阿罗汉退。不应二三果亦退。答云。罗汉退。牵二果退。犹如沙井。上下有砖。中间唯沙。上砖若颓。从上至下。其中间沙。岂得不颓。四果如上砖。二果如中沙。初果如底下。若至底竟不复得去。问。若至初果。亦应言退第二第三。答。如人堕于三层之屋。彼亦如是。虽不言退二三。二三实退。复次二三是第四因。其果既退。其因亦退。若尔。初果亦四果因。亦应说退。答。初果之前。更无有果。若彼退时。更无住处。若许初退。则有多妨。本是见谛。今非见谛。本是得果。今非得果。本是决定。今非决定。本是圣人。今非圣人。离如是过。故不说退。总而言之。不可以圣退为凡也。如金出矿。岂更为矿乎。则知此论。合彼萨婆多宗说也。然见道下。融初果亦有退义。如婆沙云者。如上注云。先达言。有二种根性。若等观四谛者。见道断八十八使。若不等观四谛者。见道中唯断三界苦谛下二十八使。余三谛下之见。随修道断。乃钝根也。见既分尽。果理未圆。犹镜垢未尽去。光不全现也。例如身子六住尚退者。舍利弗于六十劫中。行菩萨道。证别六住。欲渡布施河时。有人乞眼。舍利弗言。眼无所用何以索之。若须我身及财物者。当以相与。答言。不须汝身及以财物。唯欲得眼。若汝实行檀者。以眼见与。时舍利弗出一眼与之。乞者得眼。于尊者前嗅之嫌臭。唾而弃地。又以脚踏。舍利弗思惟言。眼实无用。而强索之。既得而弃。又以脚踏。何弊之甚。如此人辈不可度也。不如自调。早脱生死。思惟是已。于菩萨道退。回向小乘。是则身子尚退。况小乘初果声闻。岂有触违缘得不退乎。妙乐云。六心中退者。准缨络意。身子于十住中。第六心退。恐是尔前。见思俱断。至六心时。见犹未尽。六心尚退。故云例如也。又后下。融后三果有退不退。如论家云。无漏不退。但禅定退。修得欲界电光之定。此定难促。有时退失名退。无漏无退。又阿含云。世智断惑。慧解脱人。故得有退。非无漏智。断一品惑。进一品解。而有退也。是则下。结成四果退不退义。

　　【□注】子缚者。见思烦恼。果缚者。五阴报质也。灰身即灭戒身定身。解脱身。解脱知见中半分。灭智。即灭慧身。解脱知见中半分。则五分法身俱灭也。

　　【■记】此释出有余无余二涅槃体。然就小乘宗。自有二义。一者有宗曰。涅槃体一。约时不同。得二名字。言体一者。于此宗中。烦恼业思。以道力故。应起不起。择灭无为。是涅槃体。此体是一。约对身智。得二名字。身智未尽。说前涅槃。以为有余。身智尽竟。向前涅槃。转名无余。非身智灭。即名涅槃。以此身智。起已谢灭。是无常故。若断因故。令后不起。是非择灭。故非涅槃也。二依成实。涅槃体二。生死因尽。名一涅槃。生死果尽。名二涅槃。由有宗中。要道亲断。方称择灭。身口二业。及生死果。非道亲断。故不取之。成实。由断烦恼。余不起故。见道断故。亦得择灭。故名涅槃。今合有宗义也。

　　【■补】解脱者。于无明心俱解脱。无有余习。永不退转。故名解脱。解脱知见者。能于一切断结道中。念念悉知。又知众生。深心所念。如应说法。令得解脱。故能于一切众生。一切解脱道中。知见具足。又五分法身者。分。即分齐。法。谓戒定慧诸法。身者。聚也。聚集诸法。以成其身也。诸法指五阴。戒身。戒法成就。证得此身。因修无漏定禅。得定身。修无漏慧。得慧身。心智断有漏烦恼。名有为解脱。烦恼灭尽。证得无为真理。名无为解脱。由二种解脱证得。名解脱身。知以智知。见以眼见。因此智眼。于一切法。知觉照了。当体即空。悉皆如幻。得证此身。名解脱知见身。文出三藏法数。又戒身等者。光明记云。谓无学道共戒。灭尽定。无生慧。有余解脱。照解脱智眼。知名为见。谓自知是初果。乃至四果也。是则前三。并在于果。方名法身。若入无余。则五分灭。灰身。则戒定有余解脱灭。灭智。则慧及知见灭也。又解脱者。肇云。纵任无痴。尘累不能拘。解脱也。释云。变化如意。于法自在。解脱无碍。故名解脱。又云。心得自在。不为不能所缚。故名解脱。净名疏云。一真性。二实慧。三方便。此当初真性也。解脱知见者。如大论问。但言知。何以复言见。答。言知言见。事得牢固。譬如绳。二合为一。则得牢坚。复次若但说知。则不摄一切慧。如阿毗昙所说。慧有三种。一。有知非见。二。有见非知。三。有亦知亦见。有知非见者。尽智无生智。五识相应智。有见非知者。八忍世间正见。五邪见。有亦知亦见者。余残诸慧。若说知。则摄见。若说见。则不摄知。故说知见。则具足。

　　【■备】辨讹曰。将解脱知见分。半分属身。半分属智。据经论祖诰。并无此意。又解脱身。即尽智。解脱知见。即无生智。若论身者。五俱身。论智。五俱智。不可半半分对也。又灰身者。乃灭报质身。不可指五分法身。存考。

　　【□注】然身子入灭。而均提答佛。何云五分法身不灭耶。释签十云。无作之业。至未来世。名为不灭。非常住不灭也。(文)无作业者。乃功勋耳(云云)。

　　【■记】此料简五分法身灭义。问中举事。以明灭而不灭。然均提乃身子弟子。身子既入涅槃。弟子均提携师衣钵来至佛所。佛即问言。汝师五分法身灭耶。均提答佛。不灭。今释无余涅槃。五分法身俱灭故举其事。问彼云何不灭。反明彼若不灭者为是。此则何以言俱灭耶。释签下。引答以明其不灭者。乃延留未来之不灭。非亘古今湛然常住之不灭也。盖无作业。即小乘戒定慧也。所以但至未来世者。如律疏云。无作之业。至未来世。戒是有为色法。定是有为心法。命朽之时。形俱无作。戒体虽谢。无作戒业得得不灭。以随业道至未来故。由诸事定能伏结惑。如虫残藏。由伏故断。如虫害命。以无漏慧。得初果已。慧道势分。流至未来。经于七生。以灭尽惑。是则均提所言不灭。终归乎灭。以无作之业。乃功勋故耳。故此无余涅槃。必须五分法身俱寂灭也。

　　【■补】若约凡夫及有学人。可云是业至未来。罗汉不受后有。只可作功勋边论。

　　【□注】孤调解脱者。辅行三上(十一)云。灰身。故无身。灭智。故无智。独一解脱。故曰孤调。妙玄取独灭义。亦名孤调。涅槃名独灭者。辅行引大论云。小乘戒为自调。禅为自净。慧为自度(文)。

　　【■记】此释孤调解脱义也。谓此小乘解脱。不同大乘必具身智。所谓直解脱。非解脱。解脱必具法身般若故也。小乘以身为大患。以智为劳形。故灰其身。灭其智。以取解脱。是为孤然一解脱也。辅行云。若入灭定等者。既有身在。名为法身。受想心所识智不行。名无般若。故云无智罗汉。在无色等者。无色般含。于彼无色。得有余般。名为罗汉。唯有心智。而无色身。似有般若。而无法身。若入无余等者。灰身故无身。灭智。故无智。独一解脱。故曰孤调。妙玄下。指义示明。辅行引大论释妙玄独灭名义者。谓是中说胜因缘。是二乘福德。皆为自调自净自度。持戒是自调。修禅是自净。修慧是自度。又自调者。正语。正业。正命。自净者。正念。正定。自度者。正见。正思惟。正方便。此亦不出戒定慧意。今取自私自利之行。不行利他之业。以释独灭义也。

　　【■补】妙玄取独灭义。应妙乐四卷二十九。

　　【□注】然断欲九品。立二三果。上八地思惟一无学者。止观六(七)云。如险处多难。多须城壁。欲界多难。多果休息也。(文)故知上界定地少难。惟立一果。

　　【■记】此释伏问也。或问教中依断惑立果证。则应依品数宽狭立果位多少。何以欲界唯九品惑。多立二三两果。而上界八地。有七十二品惑。唯立一果耶。故此牒而释之。以明欲界多难。人有八苦。天有五衰。所具之惑。能润七番生死。既有多种患难。故二三两果与之休息。以下例上。则知定地。纵然有难。难亦不多。是故唯立一无学果也。

　　【□注】若尔。七圣中二为见道。(信行法行)二为修道。(信解见得)二为无学道。(时解脱不时解脱)复以身证对四果向者。何耶。有云。位邻无学。将断非非想惑。特立此位。如别圆之有等觉也。今谓空有二论。设位不等。教门方便。多少随宜耳。

　　【■记】此释蹑问也。或蹑上问云。若上界定地少难。惟立一果者。何以教门七圣对三道。复以身证对四果向耶。答中有二。初举旧答。意明别人将断十二品无明。证妙觉果时。必立一位等觉。圆人将断四十二品证妙觉果时。亦立一位等觉。盖以别圆两教。意在等觉。运起金刚观智。断尽一分障果无明。藏人亦然。欲运金刚观智。断尽非非想最下一品软惑。故须立此身证一位也。今下。是注家融会。意明身证一位。成论所有。毗昙所无。且教门随机施设。不必定执也。

　　【□注】妙玄明身证得灭尽定。约似证也。成论云。不得灭尽定名身证者。对四果真证。夺而言之。

　　【■记】此二文明身证灭定。有得不得之别。妙玄第四下。明身证云。入灭尽定者。身证此定。受想心灭。成论明若得灭尽。而不能入诸禅定。名慧脱。若能入诸禅定。而不得灭尽。名身证。若二俱得。名俱解脱。是则二文身证灭定。有得不得之别。故此释明妙玄。乃约似证而与之。成论。乃对真证而夺之。

　　【■补】成论以灭尽定为罗汉果。引经若比丘能入灭定。一切事讫。若灭定非罗汉果。不应说一切事讫。经中说学人得九次第定。不说得灭尽。行者。若得灭尽。而不能入诸禅定。名慧解脱。若能入诸禅定。而不得灭尽。名身证。若二俱得名俱解脱。

　　△三结明位竟。

　　略明声闻位竟。

　　△二支佛三。初合标。

　　次明缘觉。亦名独觉。

　　【□注】辅行九下(十五)引大论二十一云。迦罗此翻缘觉。亦名独觉。(文)四教义二(十八)标云。辟支迦罗。此翻缘觉。释中开二。谓缘觉独觉。

　　【■记】四教义云。辟支迦罗。此翻缘觉。此人宿世福德神根胜利。学十二因缘以悟道也。大论云。缘觉有二种。一。独觉。若佛不出世。佛法已灭。是人先世因缘。能独出世。不从他闻。自以智慧得道。故名独觉。二名因缘觉者。是人道根淳熟。藉小因缘。而能觉悟。如见林坏。因此觉悟。成辟支佛。大论意似用此名因缘觉。是为标示华梵一名。而释为二也。今明因缘觉者。因闻十二因缘以悟也。皆四教义文。

　　【□注】新译华严音义云。二名各有梵语。毕勒支底迦。此名各各独行。佛者觉也。钵罗底迦。此翻缘觉(翻译名义亦开二名)。

　　【■记】此出静苑师音义。又曰毕勒支底迦。旧翻独觉。正得其义。或翻缘觉者。译人之谬。以梵语钵罗底迦。此翻缘觉。故智论十八通上二类也。

　　【□注】辟支迦罗。名通二种。若毕勒支底迦。局在独觉。此皆梵音赊切故也。(除通二名。切局独觉)缘觉者。观内因缘。禀佛教法。独觉者。观外因缘。无师自悟。文句四(七)引大论云。独觉者。出无佛世。缘觉者。愿生佛世(文)。

　　【■记】此正释二名。言缘觉观内者。如云。过去二支因。现在五支果。现在三支因。未来二支果。又云。二因既非其业。五果之报何酬。爱取有既已无疵。生老死亦何所累。如此观察十二因缘。流转还灭。是出有佛世。禀佛教法者也。独觉观外者。如云。秋观黄叶落。春见百华开。睹物变以悟无常。鉴时迁而入真道。是出无佛世。无师自悟者也。文句引大论。是证成意。

　　【□注】俱舍明独觉。自有二种。一麟喻。二部行(如析玄上)。

　　【■补】一麟喻者。唯欲自度。全无度他之心。譬如麒麟。唯有一角。独行无偶。二部行者。兼能利他。谓部党共行。对前各各独行而言。此人得初果已。未值佛世。七番生死后。证余支佛。教中如鹿行走。亦能并驰并顾也。

　　【□注】已上名义各释。

　　【■记】此结上文缘觉独觉各释名义也。自此以下。约名义通释。

　　【□注】若集解云。慈恩基师。引仁王经列独觉众。又云释迦出世。五百独觉从山中来。至于佛所。学者如何消释此耶(文)。

　　【■记】此引集解为通释之本。集解神智义师。释四教仪之书也。

　　【□注】补注六亦引而释云。本是声闻根性。以缘悟菩提。故名支佛(文)。

　　【■记】此引辅注以声闻根性。通释独觉。辅注神智义师释三大部之书也。

　　【□注】然仁王经初。本无独觉之名。但云复有八百万亿大仙缘觉。慈恩意以缘觉一众。诸经兼声闻而列之。若二乘别列。如仁王也。然经云缘觉。慈恩称独觉者。盖根性不异名义互通。如缘觉称独觉者。虽值于佛。乐独善寂故。即慈恩所云是也。独觉称缘觉者。虽无师教。观外因缘故。如光明经云。或不恭敬。缘觉菩萨。智者科为忏无佛世。敬田恶业是也。

　　【■记】此会通基师。引经列众之意。然仁王经下。领上列独觉众意来。谓经初本无其名。但有大仙缘觉之语。而基师列为独觉者。意列诸经。以独觉摄在声闻众中。乃以大仙缘觉之语。列为独觉众。所谓若声闻独觉。二乘别列。则如仁王经也。然经云下。释明基师以经中缘觉称独觉意。谓根性不异。故同为小乘。而名义互通。故可交互相称。虽值于佛下。示缘觉之名义通独觉。谓值佛闻因缘入道。名缘觉。而志乐离群孤寂。故义通独觉也。如慈恩所云一句。证慈恩所指独觉是其人也。无师教示下。示独觉名亦通缘觉。谓无师教示。而观外因缘境悟道。故名通也。如光明经下。指证其人。即经忏悔品云。或不恭敬。缘觉菩萨。如是等罪。悉皆忏悔。而大师文句中。科为忏无佛世敬田恶业。是则科名无佛世敬田。即是独觉。而经言缘觉者。当是独觉名为缘觉也。

　　【■补】忏敬田恶业者。田有三种。一。卑田。亦名悲田。即众生是。二。敬田。即父母佛菩萨是。谓缘觉菩萨。出无佛世。乃众生之福田。既不恭敬福田。即成恶业矣。故当忏悔之。既无佛世。而有缘觉。则知独觉。亦称缘觉矣。若不孝养父母。则为恩田恶业。不济贫苦众生。则为悲田恶业。今不崇三宝。故云敬田恶业也。

　　【□注】又独觉亦通见佛。文句四(七)引华严等。独觉有三类。一者知佛出世。即先入灭。或佛神力。徙于他土。二者出无佛世。三者虽生佛世。愿见佛故。不即舍寿。亦不被移。(文中义具此三)五百独觉从山来者。即第三类。

　　【■记】此人云通五百独觉。来至佛所也。初一句。标。文句下。举文证释。一者下。即华严所云。菩萨下兜率。放光照之。觉即舍身。不觉。则佛以神力而徙之。二者下。即中论所云支佛出世。佛法已灭。此是独觉人也。三者下。谓此人先得初果。十四生未满。若值佛。即成罗汉。不值佛。即成独觉。其既值佛。亦不舍寿。亦不被移。愿见佛故。二果三果例然。文中义具此三者。此句指今仪文。通具三类独觉。或是文句指经通具也。

　　【□注】通义虽尔。别释如前。又二辟支。各有大小。准辅行九下(十五)有三义。一具相名大。不具名小。二两大中现通者大。无通者小。三现通中说法者大。不说者小。又四教义四。宿世偏修性念处者小。兼修共念处者大。又先达立渐顿二义。如辅行等。七生初果后方极证为小。顿证为大。

　　【■记】辅行三义者。引大论云。若七生初果。值无佛世。名小。百劫种相。名大。种相不同。或三十相。二十九八。乃至一相。此独觉大小也。又七生尽。植佛出世。名小。种相修福。遇佛闻教。名大。此缘觉大小也。又两大中。各有现通不现通现通者大。不现通者小。现通说法者大。不说法者小也。四教义云。今此小大二种独觉。辟支迦罗。宿植不同。或于前世。若偏修性念处。观十二因缘。善根淳熟。生无佛世。因于远离。自然独觉。成小辟支迦罗也。若修性共二种念处。理事善根淳熟。独觉自悟。具足三明八解脱。及六神通。成大辟支迦罗也。又先达立顿渐指如辅行等者。

　　【■备】意谓七生方证辟支果。为渐为小。不待七生而证者。为顿为大。此以加行损生为大也。

　　【□注】若与声闻对辨者。如文句七(二十六)云。二乘六义同。十义别。同出三界。同尽无生。同断正使。同得有余无余。同得一切智。同名小乘。别开十义者。行因久近。六十劫百劫故(一)。根利钝(二)。从缘独悟(三)。无悲鹿羊。(四。声闻如羊。惊绝奔走。支佛如鹿。并驰并顾)有相无相(五)。观广略(六)。能说得四果法。不能说法得暖法。(七。有云支佛能说法。令人得四果。声闻不能说法。不能令人得暖法)在佛世不在佛世(八)。顿证渐证(九)。多现通。少说法。声闻不定(十)。

　　【■记】此示声闻与支佛对辨。而有六同十别之异。言二乘六同者。一同出三界。即梵行已立。二同尽无生。即我生已尽。三同断正使。即所作已办。四同得有余无余。即不受后有。五同得一切智。即人空般若。六同名小乘。即喻如羊鹿二车也。言十别者。一声闻行因六十劫。支佛行因百劫。二支佛根利。声闻根钝。三声闻从师。支佛独悟。四声闻如羊。惊绝奔走。支佛如鹿。并驰并顾。五支佛有相声闻无相。六支佛广观内外因缘。声闻略观四谛。七支佛能说法。令人得四果。声闻不能说法。不能令人得暖法。八声闻在有佛世。支佛不在佛世。九支佛无分果。故能顿证。声闻有分果。故但渐证。十支佛不乐说法。假神力以化他。声闻或时现通。或时说法。之不定也。

　　【■补】言能说得四果法者。如本行经云。辟支佛者。理无说法。唯以神通。而用化物。不以余法。四念处云。支佛出无佛世。不禀佛教。但作神通。以悦众生。不能说法。此中小注有误。当是声闻能说。支佛不能说耳。纵能说法。既出无佛之世。安得有四果者乎。

　　【■备】上曰现通中说法者大。此中小注指支佛当能说法。令得四果者。似指支佛说法功用。显其用胜也。

　　【□注】文中六十劫百劫者。析玄上(一)明修行。声闻利者三生。钝者六十劫。支佛利者四生。钝者百劫。(文)然则声闻胜支佛耶。声闻但入见道。支佛极证无学。还以支佛为胜。

　　【■补】此牒释行因久近。意明二乘各有利钝。而上文乃就二乘钝者。论行因久近也。次料简胜劣。问中举行因久近。故以声闻为胜。答中约所证浅深。故显支佛为胜也。言三生者。声闻顺解脱分。外凡为一生。四善根顺决择分。内凡为一生。见道入圣位为一生。俱舍云。极速三生得解脱。谓初生起顺解脱分。二生起顺决择分。三生入圣乃至得解脱。婆沙问。顺解脱分善根。在有情身。其相微细。已种未种。云何可知。答。以相故知。彼有何相。谓闻善友说法。身毛为竖。悲泣流泪。厌离生死。欣乐涅槃。于法。法师。深生爱敬。当知决定已种顺解脱分善根。若不尔者。当知未种也。支佛四生者。三生见道。得初果已。出无佛世。证无学果。故为四生。

　　【□注】又有相者支佛。无相者声闻。分别功德论五卷。初谓字函云。身子有七相。目连有五相。阿难二十相。独难陀有三十相。难陀金色。阿难银色。(文)是则声闻亦有相耶。须知元是声闻根性。不论种相。若是支佛转为声闻。不妨有相。四教义二云。迦叶舍利弗等。皆是辟支根性人也。(文)若文句解形色憔悴。谓二乘不修相好。此以大形小。不可为并。

　　【■记】此相有相无相义别。初二句。指释。论下。引证可知。四教义下。指人显根性也。如四教义云。若生佛世。闻生灭十二因缘教。即发四辩。还名罗汉。在声闻数。如迦叶舍利弗等。皆是辟支根性人也。亦名辟支佛。若不尔者。那得次为求支佛乘。说十二因缘。设不值佛。亦自得道。据此。则知身子等声闻。是支佛根性。故亦有相也。

　　【□注】又根利钝者。别对支佛是法行。声闻是信行。通论各有信法二行。文句五(三十一)妙乐六(二十八)。

　　【■记】文句云支佛求自然慧者。辟支是法行人。从他闻法少。自推义多。故取譬鹿。鹿不依人故也。自然慧者。从十二因缘门入。此门本自有之。非佛天人所作也。妙乐云。是法行人者。一往。且对声闻凭教所以。支佛自思为法。然支佛必自证。声闻信法。信法具如止观第五记。引婆沙等文。闻法少者。支佛或闻教。堕在声闻者。亦是因信。但云闻少。是则文句证成别对妙乐证成通论。各有利钝也。

　　【□注】诸文更有侵习不侵习。亦由根利钝故。

　　【■记】此重约利钝释也。谓支佛根利。故断正使更能侵习。而声闻根钝。故虽尽正使不能侵习也。

　　【□注】支佛不制分果。四教义二。释小独觉云。本是学人在人间生。或须陀冱。七生既满。不受八生。自悟成道。(辅行亦云七生初果)此是声闻根性。出无佛世。后证支佛。是故云尔。非分果也。

　　【■记】此明支佛。不立分果也。初一句。直标。次四教义下。引示。文云。本是学人。在人间生。尔时无佛。佛法亦灭。或须陀冱。七生既满。不受八生。自悟成道。是人不名为佛。亦非罗汉。但名小辟支也。若论其道力。或有不如舍利弗等大罗汉也。辅行亦云。若七生初果。值无佛世。名小迦罗。此是下。释非分果义也。

　　【□注】若般若经。明独觉向。(此则无妨)大乘同性经。明支佛十地(此乃兼说耳)。

　　【■记】如大品云。辟支佛辟支佛道。当知支佛道。即独觉向也。无妨者。以独觉向。但是伏惑之类。非是分断惑果。故虽明。而不妨也。大乘同性经。明诸佛十地。声闻十地已有菩萨。名海妙深持。问佛。支佛地复有几许。佛言。支佛地。有十种。一。苦行具足地。二。自觉甚深十二因缘地。三。觉了四圣谛地。四。甚深利智地。五。八圣道地。六。觉了法界虚空界众生界地。七。证寂灭定地。八。六通地。九。微秘密地。十。习气渐薄地。是名十种支佛地。是知同性明支佛十地。乃因问之便兼说耳。言兼说者。谓此经正明菩萨声闻十地。约行证境智。而明支佛十地者。乃兼说耳。

　　【□注】别行疏云。支佛侵习为浅处。通教菩萨正习尽名彼岸。(文。此以三藏支佛。与通菩萨共论。)疏记上云。支佛修行。不立分果。深观缘起。九种三多。(作福。供佛。闻法)福慧既隆。预侵二习。(预。进也。此释支佛侵习之所以也。不可竟作断习看。而连下文作难)虽未发真(真无漏智)四流莫动。(欲。有。见。无明)名得浅处。(支佛向中伏惑)顿证极果。名到彼岸。(此以支佛向。与支佛自论)通教菩萨。正尽。得浅处。习尽。到彼岸(文。此约通菩萨正尽习尽自论)。

　　【■记】此别行疏明水难中文。疏以三藏支佛。与通菩萨共论浅处彼岸。记中各论二人浅处彼岸。可解。二习。即烦恼习。业习。以其福隆。故进侵业习。以其慧隆。故进侵烦恼习也。与支佛自论者与。支佛果自论也。

　　(旧谓支佛必须发真。方侵习气。别行疏记云。预侵二习。复云。虽未发真。此谓难也。须知疏中以三藏。支佛与通菩萨共论浅处彼岸。记中义开二人各论。不可谓记文正释疏中支佛侵习为浅处。以预侵二习连下虽未发真。而作难也。若如上注释。则无妨矣)。

　　【■记】此段小注。正上记文句义。先出引旧并疏记文作难。次诫示疏记共论各论义别。不可下。遮其以文作难。若如下。指依上释为妥。

　　△二分释二。初明缘觉禀教四。初正明所禀教法。

　　值佛出世。禀十二因缘教。所谓一无明(烦恼障烦恼道)。

　　【□注】过去一切烦恼。皆是无明。体。即是痴。迷闇为性。无所明了。故曰无明。

　　【■记】此指无明名体也。初二句。指名。如法界次第云。过去一切烦恼。通是无明。以过去未有智慧光明。则一切烦恼得起。是以过去烦恼。悉是无明也。次一句。出体。如唯识论云。痴惑于诸理事。迷闇为性。当知痴。即无明也。又云。我痴者。谓无明。愚于我相。迷无我理。故名我痴。若敌体指之。亦如唯识云。此中无明。唯取能发。正惑后世善恶业者是也。末二句。谓无智照之明于诸事理。无所明了故。

　　【□注】注云烦恼障烦恼道者。辅行三下(十四)云。能蔽圣道故名为障。展转互通。故名为道。并从过患功能立名(文)。

　　【■记】此释无明。即名障道。盖障者。遮障遮蔽为义。道者道路能通为义。而此无明。能遮蔽圣道真明。能互通有漏业果。是故以三障论之。为烦恼障。以三道论之。为烦恼道也。

　　二行(业障。业道。此二支。属过去)。

　　【□注】造作名行。于过去世。造作诸业也。

　　【■记】此释行业名义。如法界云。从无明生业。业即是行。以善不善业。能作世界果故。故名为行。妙玄云。行时过去诸行时。唯识论云。即彼无明所发。名行也。既行以造作为义。能引为支故于三障。为业障。于三道。为业道。此即过去二支因也。

　　【■备】辨讹曰。标记云。三障。与三道不同。数数现起者。名烦恼障。余惑名烦恼道。五逆恶业。名业障。余业但名业道。北洲无想及善恶趣名为报障。余报。但名苦道。分道障者。修行之切要也。

　　三识(托胎一分气息)。

　　【□注】既有惑业。以生垢心。故父母交会时。意识妄念投托母胎。一刹那间。有了别义。名之为识。

　　【■记】此释识名惑业者。即无明与行。为能生垢心。即颠倒垢染之心为所生。由此所生垢心。于父母交会根境研磨之时而起妄念。或爱母而憎父。或爱父而憎母。认其所遗。以为己有。即此三缘和合。名为投胎。所谓流爱为种。纳想为胎也。一刹那间有了别义名之为识者。法相宗以集起名心。思量名意。了别名识。盖明八七六识次第得名也。今指第六名识支。又法界云。从行生垢心。初身因。如犊子识母。自相识故。名识。即是父母交会托胎时名。

　　【□注】托胎一分气息。止观九(二十一)云。初托胎。名歌罗逻。此时即具三事。一命。二暖。三识。是中有报风。依风。名为命。精血不臭不烂。名为暖。是中心意。名为识。(文)此时便随母气息上下出入也。

　　【■记】此引止观之文释托胎也。如辅行云。初入母胎如风雨入舍。入已。若不坏者。七日一变。初七名歌罗逻。此云凝滑。状如薄酪。是中有报风依风名命者。辅行云。寿名风息。初投胎时。有一毫气。但根未具时。随母气息。根具气分。名为儿息。由有息故。连持此身。从能持说。故息名寿也。精血名暖者。辅行云。暖。即是身。以由暖故。精血不坏。从功能说也。心意名识者。辅行云。识。即是心。从当体说。

　　【■补】报风依风。亦名报息依息。依息者。依心而起。如嗔欲时。气息隆盛。初入母胎。即有报息。随母气息。儿渐长成。风路滑成。儿息出入。不复随母。生在异处。各各有息。名曰报息。

　　四名色(名是心色是质)。

　　【□注】从托胎后。五个七日。名形位。生诸根形。四支差别故。虽有身根。及意根。未有眼等余四根故。六处未圆。皆是名色蹑。

　　【■记】此释名色也。初一句。示胎中第五位。以教中明初七名歌罗逻。翻凝滑。二七名頞部昙。翻疱。三七名蔽尸。翻凝结。四七名羯南。翻凝厚。五七名钵罗奢佉。翻形位也。虽有下。明成及未成各根。妙玄云。已受生相续。未生四种色根也。

　　【□注】名是心色是质者。四蕴是心。一蕴是色。质碍曰色。心但有名也。

　　【■记】名者。缘虑之气。但有其名。而无其实。法界云。从识生非色四阴。及所住色阴。是为名色也。

　　五六入(六根成此胎中)。

　　【□注】从名色后至第六七日。名发毛爪齿位。七七日名具根位。五根圆满故。

　　【■记】妙玄云。六入已生。四种色根具足也。法界云。从名色中生眼等六情。名六入。从五疱初开已来。即是六入名也。

　　【□注】六根成者。辅行四下(二十一)云。十九七日。诸根具足。(文)此胎中总有名色六入。皆胎中位故。辅行(八)云。三十八个七日。皆胎中位。

　　【■记】此结示胎中位也。初总示。次引证。辅行引阿难问经。佛为广说胎相。初七名阿罗逻。如薄酪。二七名阿浮陀。如厚酪。三七名闭手。如短小药杵。四七名伽那。如温石。五七名波罗奢呵。五疱开张。六七现膝相。七七现手足相。八七手指相。九七眼耳鼻口。大小便道相。十七坚实有风门。吹胎如囊。十一七七孔开彻。母性改常。十二七生大小肠如丝綖。有三支节。一百孔穴。十三七生饥渴想。十四七生九脉交络缠绕。十五七生二十脉派一边各十。又四十脉派。八万名。十六七气息通。十七七眼得光。十八七诸根明。十九七诸根具。二十七生诸骨。二十一七生肉。二十二七生血。二十三七生皮。二十四七生肤。二十五七血肉长。二十六七生发。二十七七以业力故。分别端丑。男居母左。女居母右。男面向内。女面向外。皆手掩面。蹲踞而坐。二十八七生八种想。谓床榻园林等。二十九七生光润。五色别异。三十七长发爪。三十一七至三十五七。人相具足。三十六七生厌离想不乐。三十七七生秽狱想。三十八七风力所转。头向产门。申两臂。出产门。每于一七。各有一风。吹令变易。风各有名。具如彼经。生已。八万户虫。从方而生。纵横饮啖。左右各五百诸节。各有若干虫户。长大衰老。常与虫居。是则乃至三十八七。计日成二百六十六。计成九月。所以少四日者。以半小月故也。问。世教及经。并云十月。何故唯九。答九即十也。如月初一受胎者。定唯九月。二日已去。日数满时。即跨至十。又罗云六年。胁尊者六十。亦有减者。乃至五月者。虽谓增减不同。而寿暖息必具。此不可以常论。

　　六触(出胎)。

　　【□注】出胎已后。至三四岁。由根对尘。情尘识合。然于违顺中庸差别境上。未能了知生苦乐舍。是名为触。

　　【■记】此释触名体也。先出体。谓人生三四岁时。眼等五根。对色等五尘。中有识生。以此情尘识三。和合而成触体。故法界云由入对尘。情尘识合。是名为触。然于下。示触名。谓一切境缘。并有媸妍。见有好丑。皆出自心。故人于违境生苦。顺境生乐。非违顺中庸境。生舍。今尚未起苦乐等见。名之为触也。

　　七受(领纳前境好恶等事。从识至受。名现在五果)。

　　【□注】从五六岁至十三岁。因六尘。触六根。即领纳前境。于三受违顺中庸境上。已能了别。然未能起淫贪之心。故名受也。

　　【■记】妙玄云。能分别苦乐。避危害事。能生贪爱。不起淫欲。于一切相。不生染着。是时名受。此上识等五。以三世因果言之。同是现果。即现在五支果也。

　　八爱(爱色男女金银钱物等事)。

　　【□注】从十四五岁。至十八九岁。贪于种种胜妙资具。及淫欲等境。然犹未能广遍追求。不名为取。皆是爱支所摄。

　　【■记】此释爱名用也。先明业用。谓贪胜妙资具。乃爱资生尘境。及贪淫欲。乃爱男女情境。法界云。从受中心着。名爱。谓于领受中心心渴爱也。然未能广遍追求。如冲虎穴。过龙津。不顾危亡。唯以欲求。乃名为取。今既未能。故是爱摄。

　　九取(凡见一切境。皆生取着心。此二未来因。皆属烦恼。如过去无明)。

　　【□注】即从二十岁已后。贪欲转盛。于五尘境。四方驰求。名之为取。

　　【■记】以释取名也。谓二十已后。正当强壮。血气方刚。较前淫欲。愈觉转盛是以戴月披星。梯山航海。适越投楚。走北奔南。深染尘欲。名之为取。妙玄云。以贪境故。四方追求。是时名取也。此取与爱。以三世因果言之。同是未来生死因。以三障三道言之。如过去无明同烦恼障。烦恼道。即无明爱取三烦恼也。惟无明发业。爱取润生。有殊耳。

　　十有(业已成就。是未来因。属业道。如过去行)。

　　【□注】体即是业。谓驰求诸境。起善恶业。积集牵引。当生三有果。故名为有。注云是未来因者。虽属现在。却为未来苦果之因也。

　　【■记】此释有名体也。初指体次释名。取为能起。善恶业为所起。即此所起善恶业为牵引因。成三有之异熟果。是则有因有果。因果不忘。名有。法界云。从取。则后世业因成。名有。又因能有果。故名为有。注指仪文原解。业已成就是未来因者。虽云现在三支因。实为未来苦果之因也。又以三道言之。而此有支。与过去行支。同是业道。即行有二支属业道也。然有少别。以行惟善恶二性。有。通善无覆无记也。

　　十一生(未来受生事)。

　　【□注】从有还受后世五众之身。是名生。所谓四生六道中受生也。

　　【■记】此释生名也。初正释名。谓由现在有支为正感生死之因。故受未来生身之果。五众。即五蕴也。所谓下。示生处。先德云钻马腹。入驴胎。涂炭经曾几度回。适从帝释殿前过。又向阎君锅里来。是也。四生六道。乃善恶者。受生之处也。

　　十二老死。

　　【□注】从五众之身熟坏。是名老死。

　　【■记】此释老死名也。如唯识云。老死。犹云衰变败坏。住世衰变。总为老名。身毁命终。最后败坏。乃得死名也。而老死同一支者。唯识又云。老非定有。附死立支也。此老死支。与上生支。同为未来苦果。即未来二支果也。又此未来二果。及现在五果。于三道。即苦道。于三障。即报障也。

　　此是所灭之境。

　　【□注】以能灭之观。顺推此境。故此十二。即所灭境也。

　　【■记】此释结名也。言所灭之境者。如法界云。若正观诸法实相清净。则无明尽。无明尽。故行尽。乃至众苦和合皆尽。是为以观顺推。此境灭尽。名所灭境。

　　【□注】不立病支者。妙玄二(十六)云。问。何不说病为支。答。一切时。一切处。尽有者立支。自有人从生无病。如薄拘罗生来不识头痛。况余病也。是故不立。问。忧悲是支否。答。非也。以终显始耳。如老死。必忧悲(文)。

　　【■记】此节料简有二。先明病不立支。问以生老病死为四大山。皆能逼害于人。既三种立支。何独病不立支耶。答中不遍时处。故不立支。如瑜伽论云。十二有支。一切一分。上二界有。而病不遍一切处。不定一切时。故不立支。又唯识论云。薄拘罗。年百六十岁。无病无夭。由昔持不杀戒。九十一劫命不中夭。昔施僧一诃黎勒果。故身常无病。欲界众生尚有如薄拘罗者。况色无色。故不以病为支也。次明忧悲不立支。如有老死。必有忧悲。故婆沙云。老死有果。谓忧悲。老死为忧悲因。名始。忧悲为老死果名终。忧悲既苦。老死亦苦。故云以终显始耳。

　　【□注】释签三(三)云。问。爱取何别。答。爱增广。名取。(文)然上一往似论三世。在支佛逆顺两缘。百千万世观因缘等。

　　【■记】因缘有三世。二世。一念。三种。随修一种。即证缘觉果故。今但论三世也。支佛逆顺两缘。百千万世等观。已记前。

　　△二谛缘开合殊异三。初标显殊异。

　　与前四谛开合之异耳。

　　【□注】止观一(十二)云。总说名四谛。别说名十二因缘。

　　△二征释开合。

　　云何开合。谓无明。行。爱。取。有。此之五支。合为集谛。余七支。为苦谛也。

　　【□注】苦。是识。名色。六入。触。受。生。老死。七支。集。是无明。行。爱。取。有。五支。道。是对治因缘方便。灭。是无明灭。乃至老死灭。(文)辅行一下(十)云。离苦集为十二支。观因缘智以为道谛。十二支灭。以为灭谛。(文)文句七(二十一)云。十二因缘者。还是别相细观四谛耳。约苦集。即有无明老死。约道灭。即有无明灭。乃至老死灭也(文)。

　　【■备】此对声闻四谛判。

　　△三殊异所以。

　　既名异义同。何故重说。为机宜不同故。

　　【□注】声闻总观四谛。缘觉别观十二因缘。

　　【■记】根有钝利。所谓机宜不同也。

　　△三境观逆顺研推。

　　缘觉之人。先观集谛。所谓无明缘行。行缘识。乃至生缘老死。此则生起。若灭观者。无明灭。则行灭。乃至生灭。则老死灭。

　　【□注】缘觉之人。等者。此观十二因缘生。若灭观者等。此观十二因缘灭。

　　【■记】此顺推流转还灭二门也。

　　【□注】诸文更有逆顺等异。如阿含明始无明。终老死。名顺观。始老死。终无明。名逆观。又止观禅境。以有支在初。推因。知果也。释签先从受支起观。此推果知因也(此如辅行。又四念处约十二支。观爱观见。明推寻观破之义也文)。

　　【■记】此指诸文推境推观。阿含明逆顺观者。但作此观自灭诸惑也。止观以有支在初者。文云。思惟心所缘处。或缘善心恶心。能缘所缘。即是有支。有能含果。此有由取。以取善恶。而得有有。若不取者。亦无此有。故知有从取生。复知取从爱起。如爱色故取。不爱。则不取。爱因受生。由领受善恶。故爱生。若无领纳。爱则不生。又观受由触。六尘来触六根。故得有受。无触。则无受。经云。六触因缘生诸受。又知触由入。若无六阴统六根。则不能涉入诸尘而生触。入由名色。色心合故。则有于入。当知入由名色。名色由初托胎识。故有凝酥薄酪。六疱开张。名色和合。当知名色由识。识由过去善恶业行。行由无明痴爱。造作众行。使识流转。从过去来今。从今爱取缘有。有能含果。招未来生死。是知以有支在初。以欲推因知果也。释签先从受支起观者。文云如诸观法。皆从受起。若支佛自起观者。应如阿含。生灭各有逆顺观境。但作此观。自灭诸惑。今大小偏圆。共为观法。况四谛因缘。名异义同。四谛。观苦为初门。故今观因缘。亦初起苦道。如四四谛。苦并居初。故四观缘。咸从受起。知苦断集。次第不殊。用四种智。见理各异。须分此四也。是知从受支起观。乃欲推果知因也。此如辅行者。文云观十二缘。凡有二种。一。推果知因。如先推受。以至无明。既知无明。生于受等。则不起爱等。起于当果。具如玄文。释因缘境。二推因知果。即如今文。文明发得。还寄修辩。于定心中。所缘善恶能所和合。得名为业。业必招果。故名为含。业即有因。故有能含果。次推此业。还由于取。取于善恶。乃至无明。故息现因。令灭当果也。四念处文。已记前五卷因缘观中不录。

　　△四结显悟理受名。

　　观十二因缘。觉真谛理。故言缘觉。

　　【□注】因观十二等。以观因缘生灭。觉悟真空。而结名也。

　　【■记】此释结名也。意谓因缘和合。诸法有生。因缘别离。诸法有灭。是知生灭本自因缘。而诸法体寂然不动。真空之理。从兹别观。细察自悟。是故得名因缘觉也。

　　△二明独觉自悟。

　　言独觉者。出无佛世。独宿孤峰。观物变易。自觉无生。故名独觉。

　　【□注】观外因缘。无师自悟。未必一向。独宿孤峰。如国王花飞钏动等(如释签七二十一云)。

　　【■记】此别释独觉也。花飞者。如大论云。有一国王。出国游戏。清旦见树林花果郁茂。甚可爱乐。时王食已。即便偃卧。王诸婇女。采花毁树。时王觉已。见林毁坏。思惟一切。悉皆无常。无漏开发。断结成辟支佛果。钏动者。如禅经云。有国王。令宫女摩身。为镮钏闹。令渐渐减。乃至唯一。则不复声。因思此声。从因缘生。悟证辟支佛果。等者。如猕猴见支佛坐禅。后于余处。见诸外道。种种苦行。乃教外道。跏趺而坐。捻其口。合其眼。外道叹云。必有胜法。外道受教。皆证支佛是也。

　　△三同异二。初明两种自拣行位无殊。

　　两名不同。行位无别。

　　【□注】虽缘觉独觉之异。而同修因缘之行。同证侵习之果。

　　△二与声闻对拣断侵有异。

　　此人断三界见思。与声闻同。更侵习气。故居声闻上。

　　【□注】习气者。惯习气分。如气中香。其香虽尽。余气尚存。统论诸文。有三家二即。今是见思家习耳。

　　【■记】三家。谓见思尘沙无明三家习也。二即谓尘沙即习。无明即习。

　　【■补】无明亦分正习。而言即者。菩萨断无明时。至等觉位。必断其习。无留习者。故言无明即习。若声闻但断正使。则正习条然不同。故不即也。

　　【■备】集注问答云。通名三家。别称二即。何耶。答。见思最粗。正使外别有习气体。故声闻断正。支佛侵习不尽。菩萨方尽。尘沙无明惑细。习无别体。只附于正。正断。习亦断。是知二无别体。故即。三各不同称家耳。

　　【□注】大经云。我衣我钵。见习也。舍利弗嗔。毕陵伽慢。思习也。

　　【■记】大经云。声闻缘觉。有烦恼习气。谓我身我衣等。又疏云。二乘犹有我衣我钵。是见习也。大论佛言。舍利弗往昔为蛇。曾害国王。医人收蛇。令吸毒气。若不吸者。即须入火。蛇思之云。我毒已放。云何更吸。即入火死。以由善恶不相妨故。故得圣果。犹余嗔也。又毕陵伽。一日渡河。因其水急。叱曰。小婢驻流。河神诣佛白言。毕陵慢我。佛令忏悔。毕陵唤云。小婢来。我与汝忏悔。众笑。忏而更骂。佛问神。见毕陵合掌未。曰。见。佛言。忏已无慢。当知此人。五百世作婆罗门。又见河神。宿生曾为己婢。常自高傲口言而已。是思习也。

　　天台四教仪注汇补辅宏记卷六之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷七之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△三菩萨二。初标人。

　　次明菩萨位者。

　　【□注】菩萨。具云菩提萨埵。摩诃萨埵。旧翻大道心众生。亦大道成众生。新译云觉有情。以上求佛道。下化众生故。此菩萨于当教内亦称大乘。

　　【■记】此释菩萨华梵名义也。初示具足梵语。次两句出旧译华言。旧翻大道心众生者。如四教义云。菩提名道。萨埵名心。摩诃言大。是为大道心也。此似约自行翻名也。大道成众生者。如智论云。菩提。翻佛道。萨埵。翻成众生。摩诃。翻大。谓此人用诸佛之大道。以成就众生也。此似约化他翻名也。旧译者。指秦晋而言。诸经多言菩萨摩诃萨者。什师以天竺语繁。两句八字标名。故略三存五。合两为一。云菩萨摩诃萨也。次二句。释新译。然唐译有三释。一者。觉。即是菩提之道。有情。即缘虑之情。谓自能觉悟菩提之道。犹有缘虑之情。为对迷众生故称觉有情也。二者。觉。即是菩提之行。有情。乃博地众生。谓此人不但自行诸佛菩提之道。又能开觉一切有情。所谓吾将以斯道。觉斯民。故名觉有情也。三者。觉即所求佛果菩提。有情。即所度大地众生。谓此人上求佛觉。下化有情。自利利人。故云觉有情。是则约上求下化一义而释也。又起信疏亦有三释。一。约境。有所求所度。觉。即所求佛果菩提。有情。即所度大地众生。谓此人以智上求佛觉。以悲下化有情。自利利人。故云觉有情。二约心。有觉悟之智。余情虑之识。谓此人自能觉悟菩提之道。犹有缘虑之情。对全迷众生。故称觉有情。三。约能所。有能求所求。觉。即所求菩提之道。有情。即能求佛果之人。故称觉有情。今则注云上求等者。乃约初义释也。末句结成。言于当教内亦称大乘者。谓此菩萨伏惑行因。望于后三。虽不名大乘。若对当教中下二乘。亦可称为大乘也。

　　【□注】然此菩萨。全不断惑。三祇百劫。伏惑行因。四教义三(六)云。三藏正化二乘。傍化菩萨。若说菩萨断惑受生。二乘即疑。若结尽而得受生者。诸声闻人得罗汉果。将不更受生耶。是故不说菩萨断结受生也。(文)又妙玄五(十二)云。令生事善。故作是说。欲求佛者改恶从善。(文)又四教义三(二)云。虽修性念处。而不断结。为生三界度众生故。(文)由教不诠中道应本。故留结惑受生利物。故三藏菩萨不断惑明矣(此乃立权则有)。

　　【■记】此明菩萨伏惑行因所以也。初略指藏教菩萨不断所以。次四教义下。引证。文有四节。初为断二乘疑。如四教义问云。佛于三藏。初开三乘。大乘最胜。何不以大乘为正。小乘为傍。答。鹿苑初转四谛法轮。拘邻五人见谛成道。八万诸天得法眼净。但有得道之小乘。未有得道之大乘。故以小乘为正。大乘为傍也。二为逗机生善。如妙玄云。今明渐道之初。求佛当三阿僧祇劫修六度行。百劫种相好因。乃可得佛。欲令生事善。故作是说。事善者。即有相之善。如行六度。而不能达三轮体空。故名事善也。故作是说者。谓即藏教求佛果人。当须三祇修福。百劫种相。乃可得佛之说也。欲求佛者。改六蔽恶。从六度善。则知为人生善。故不说菩萨断惑也。三重引四教义为受生利物。(文)云修性念处为坏属爱魔业。破属见一切智六师修共念处欲坏爱结。破神通六师。修缘念处。为一切爱见众生说法。属爱坏。故一切天魔眷属坏。见坏。故十八种六师及一切外道眷属坏也。故用三种念处。行六波罗密。意欲降伏天魔外道也。又菩萨用三种念处。行六度时。虽修性念处。而不断结。为生三界。度众生故。则知为受生利物。故不说菩萨断结也。四约教及受生意。明不断惑。盖中道法身之理。乃起应之本。彼三藏教。既不诠显。故于菩萨不论断惑。又菩萨大悲怜悯。欲度一切受生死苦。教化众生。众生根熟。即便成道。说三乘教。共三乘人。同入涅槃。若因中断结即不受生。岂能利物。故忍受生死。不断结也。以是明之。则知不说菩萨断结者。良有以也。原注。约权指明则有耳。

　　【□注】若大论云。声闻人。言菩萨不断使。乃至坐道场。然后断者。是为大错。又云。岂有菩萨。具足三毒能集佛法。(文)此盖龙树申通摩诃衍义。以大破小。故作此说。当彼鹿苑禀教之时。虽谓实历三祇百劫。伏惑不断。若方等般若转入衍中。来至法华。会归一实。定无始终三祗伏惑。故得大论约实斥权(此乃斥权则无)。

　　【■记】此言大论明菩萨无不断惑之义。引论发明也。初句指声闻言讹。次句指摩诃衍言错。又云下。责词。然是略引。若具记之。如文云。何以故。汝法中。说菩萨已满三阿僧祇劫后。更有百劫中。常得宿命智。自忆迦叶佛时。作比丘。名郁多罗。修行佛法。云何今六年苦行。修邪道法。日食一麻一麦。后身菩萨一日尚不应谬。何况六年。瞋习亦然。从久远世时。作毒蛇。猎者生剥其皮。犹尚不瞋。云何最后身而瞋五人。以是知声闻人受佛义亦错。佛以方便欲破外道。故现六年苦行。汝言瞋五人者。是为方便。亦似瞋非瞋习也。又摩诃衍人言。得无生忍菩萨。一切烦恼及习都尽。亦是错。若都尽与佛无异。亦不应受法性生身。以是故知菩萨得无生法忍。舍生身。得法性身。若言至坐道场一切烦恼及习俱断。是语亦非。何以故。若菩萨具三毒者。云何能集无量佛法。譬如毒瓶。虽着甘露。皆不中食。菩萨集诸纯净功德。乃得作佛。若杂三毒。云何能具足清净佛法是也。此盖下。明论主破斥之意。如四教义问云。智论何意从始至终。一一弹破。答。龙树为欲申通摩诃衍。明菩萨所行之道。以大破小。皆可破也。当彼下。转明论意以实斥权。盖阿含会上。但止保证真空。乃二乘所慕。而菩萨三祗修六度。百劫种相好。虽然历劫伏惑修因。若至方等。受大圣之弹诃。般若。领二乘之转教。则已转入摩诃衍中。后来更至法华会上。闻三周说法。则三乘总是一乘。九界同归佛界。岂有三祗百劫伏惑之事。是故论主得可以实斥权。以大破小也。末句原注指明约实斥权则无耳。

　　【□注】若释迦果后权示利生。不妨自历三祗百劫。故有尸弃然灯等事。今之所辨。且顺立权义边。故约鹿苑三藏。明不断惑。如法华文句六(二十七)引阿含五佛子。释更与作字名之为儿。四果支佛。名真佛子。菩萨不断惑。子义未成(文)。

　　【■记】此以菩萨权示。明所辨也。谓我释迦如来。因成久远之实修果成久远之实证。而有三祇百劫。伏惑行因。又有尸弃然灯。二佛授记等事。是皆如来果后权示利生之事。是故今文顺权立义。以明三藏菩萨伏惑行因也。如法华下。引文句证菩萨不断惑义。谓一往言之。凡夫为外子。二乘为庶子。菩萨为真子。玄文云。昔教五人得真无漏。名佛子。菩萨不发真。名外人。释签云。小乘以菩萨为似子。以声闻为真子。是知子义未成。由不断惑也。

　　【□注】妙乐七(十七)云。阿含至子义未成者。(叠疏引经)既阿含中亦明不断惑菩萨。而大论斥权。非谓全无(此会经论明破立意。谓非但婆沙明不断惑菩萨。而阿含亦明。此对婆沙而云亦也。以阿含会同婆沙而判大论。则知大论斥权云无。非谓全无。乃立权则有)。

　　【■记】此以经论判明。含有菩萨少分不断惑也。原注正出其意。文有四段。初断文意。二释亦字。三正会判。四推论文含有也。言立权则有者。别行玄记云。为逗衍机。须破三藏。非是废彼教而作是说也。

　　【□注】论云迦旃延造者。从所造论及所计者说。

　　【■记】此出大论斥权之意。言所造论者。即迦旃延所作发智经八干度初品。是世间第一法。后诸弟子。为后人不能尽解八干度。故作鞞婆沙也。

　　(此由上文阿含婆沙明不断惑菩萨。则经论相符。而大论斥之者。盖斥其执权之人耳。故曰论云迦旃延造者。从所造论及所计者说。即出其斥权之意。盖从其所造论及所计故。大论谓是迦旃延造。是则大论斥其计论执权之非也)。

　　【■记】此段原注。释妙乐出论斥权之意。初明论斥执权之人。盖下。释明大论斥权之意。是则下。结明论斥计执之非也。

　　【□注】岂以会二。还归阿含。法华准旧。十二年前。一何可笑。

　　【■备】此因判藏菩萨之便。辩明菩萨当分大小也。

　　【■补】此斥古师。如妙乐十车之难。古师所立菩萨之位。全同阿含十二年前。又法华会三归一。古师不知。但言会二。讲时但辨清会二二字。大意自明。

　　(此由他师不分大小菩萨之殊。及昧水牛白牛之异。谓法华会二乘。归菩萨。故此破云。岂可会二乘断惑之人还归阿含不断惑菩萨。若以会二乘还归阿含。法华四十余年之后。开显之教。还复准旧十二年前阿含之教。故云一何可笑)。

　　【■记】此释妙乐破古师谬说也。盖以菩萨有大有小。若三藏中则小。而方等以后皆大也。故以水牛喻权小菩萨。白牛喻实大菩萨。而彼不知。谬谓法华会二乘归菩萨也。

　　【□注】止观三(十六)云。烦恼脂消者。名伏为消也。故别行下三云。但伏惑不断。如无脂肥羊。取世智为般若。即此意也。

　　【■记】此会止观烦恼脂消之意。先指文正释。次引别行疏证成。如观音记言。无脂肥羊者。大论言。此菩萨虽有上妙五欲。不生贪着。以有无常等观故。譬如有王。有一大臣。自覆其罪。王欲罚罪。语臣言。若得无脂肥羊。少赦汝罪。大臣有智。以索系羊。养以水草。日日三时。以狼怖之。羊虽得养。肥而无脂。以献于王。王见问言。云何得尔。答以上事。菩萨亦尔。见无常空狼。令结使脂消。功德身肥也。是乃取世智为般若。即此以伏为消之意也。

　　【■补】取世智者。以未断惑。真智不得现前。虽修六度。乃取有漏世智为般若。即此伏而不断之意也。

　　【□注】又俱舍婆沙意云。下八地惑。初修禅时。先已断竟。此有漏断。亦是伏义(如辅行三下会释云云)。

　　【■记】此会释俱舍婆沙断下八地惑也。盖有漏智弱。虽然说断。其实名伏。如辅行云。三十四心者。今取论意。与诸经论明断少别。大论云。下地诸惑。因时未断。至树下时。乃以九地九品思惑。通名一九。故言三藏菩萨。位同凡夫。以九无碍九解脱。合为十八。见道中八忍八智。合为十六。并前共成三十四心。俱舍婆沙意云。下八地惑。修初禅时先已断竟。唯非非想地九品见思全在。用九无碍九解脱。以根胜故。不复更修下八地定。不同声闻。亦异缘觉。乃至云此与俱舍不同。什公翻译。及龙树意。俱舍应误不同意者。今且以一意消通。今二论理齐。俱舍取修禅时已断惑竟。不复更断。智论依余部。虽有漏断。未名为断。至菩提树下。但断非想。八地俱名无漏。但是从部得名不同。故使二论用义不等。

　　【□注】然不断见思。还断尘沙否。答。须知三祇百劫。亦但伏而不断。故至树王下断见思时。于尘沙法上证四真谛。方断尘沙也。

　　【■记】此料简菩萨断伏尘沙。问中承不断见思而问断尘沙者。盖见思阻乎空寂。尘沙障乎化导。是则菩萨不断见思则可。不断尘沙则不可。故此问之。答中明修因时。伏而不断。至成道时。与见思同断。别行玄云。三十四心正习俱尽者。顿证罗汉。及以支佛。亦三十四心无间而得。但不以此顿尽正习。一言于习。有见思习。尘沙习。菩萨修学尘沙法门。治其劣慧。于一一门。用四谛观。伏其正使。于一一门。行六度行。熏见思习。故树王下。三十四心。于尘沙法上。证四真谛。故令正使。及二习气。俱时而尽。故能二谛皆究竟也。方异二乘弟子。偏障佛眼佛智也。

　　【□注】若止观三(十六)云。得法眼。照俗谛。(文)得相似法眼。有漏智照耳。

　　【■记】此释止观明菩萨法眼照俗也。先引文。次正释。谓菩萨修因之时。所得法眼。虽非名字观行。亦非分证究竟。但是相似法眼。于俗谛境上。只可依稀而见。仿佛而知。但是有漏智照。是故尘沙但言伏而非断也。

　　△二明法二。初标。

　　从初发心。缘四谛境。发四弘愿。修六度行。

　　【□注】生灭四谛。为所依境。弘者。大也。要制其心。志求满足。名为誓愿。

　　【■记】此释所缘四谛境也。如前注云。苦则三相迁移。集则四心流动。灭则灭有还无。道则对治易夺。是名生灭四谛。此三藏菩萨依之而发弘愿也。要。求也。世出世之愿。无过此四。故谓之弘。愿而加之以誓。所以坚其成也。

　　【□注】度者。越生死流。到彼岸也。誓若无境。名为狂愿。不行六度。其愿则虚。又此化他四门遍学。异乎二乘一门自行。

　　【■记】此明三乘广狭。修行有异。谓菩萨乘人。心既广大。故于有等四门一一遍学。不为自利。唯乐利人。而二乘之流。心既狭劣。行亦孤陋。但依空法。取证道果。唯求自度。不欲度人。自其所以有异乎此也。

　　【□注】又二乘虽无破戒。乃至愚痴。行非利生。不名六度。盖夺而言之。

　　【■记】此明二乘。行非六度也。谓一往观之。二乘竞竞守戒。似修戒度。乃至无愚痴行。似般若度。称实言之。既是自私自利。而非利生行业。但名自行不名六度。六度者。度他六蔽也。是则与之则是。夺之则非也。

　　【□注】别对谛缘三祇百劫。名四阶成道。

　　【■记】此对谛缘结名四阶。谓声闻人。修四谛行。缘觉人。修十二因缘行。菩萨人。修四阶行。然此四阶成道。名出楞伽。谓初僧祇。二僧祇。三僧祇。百劫种相好也。

　　△二释二。初发愿修行二。初发愿。

　　一未度者。令度。即众生无边誓愿度。此缘苦谛境。二未解者。令解。即烦恼无数誓愿断。此缘集谛境。三未安者。令安。即法门无量誓愿学。此缘道谛境。四未得涅槃者。令得涅槃。即佛道无上誓愿成。此缘灭谛境。

　　【□注】四教义三初云。一未度者令度。即是度天魔外道。爱见二种六道众生。未度三界火宅之苦谛。令得度也。二未解者令解。即是爱见二种众生。未解爱见二十五有业。令得解也。三未安者令安。即是爱见二种众生。未安三十七品一切诸道。令安道谛也。四未得涅槃者令得涅槃。即是爱见二种众生。未灭二十五有生死因果。皆令得灭谛涅槃也。

　　【■记】以上如文可知。

　　△二修行二。初结前生后。

　　既已发心。须行行填愿。

　　【□注】观音玄记上(七)云。若非行山。莫填愿海(文)。

　　【■记】此释以行填愿。盖由观音玄义云。欲满此愿。必须修行。修行不出福慧。慧即般若。福即五度。互于资导。以行顺愿。事理圆足。故记云。若非行山。莫填愿海。行即福慧。义当六度。五资于慧。慧导于五。其犹目足。不可互缺。五除事障。慧除理障。此二功圆。悟理得事矣。

　　△二正明修行二。初总标。

　　于三阿僧祗劫。修六度行。百劫种相好。

　　【■补】修六度行者。行施。乃尽命倾财。持戒。则防遮护性。忍辱。则就刀割水。精进。则如救头然。禅那。乃四仪湛寂。智慧。则一念圆明。大愿之心普被。有作之道遍施。度生死流。登涅槃岸。故曰六度。第一名施度。梵语檀那。秦言遍施。若内有信心。外有福田。有财物。三事和合。心生舍法。能破悭贪。是为檀那。布施有二。一。财施。谓饮食衣服。田宅六畜。奴婢珍宝。一切己之所有资生之具。以及妻子。乃至身命。悉属他有。为他财物。故云犹属财施。有所须者。能施与之。皆名财施也。二。法施。若从诸佛菩萨经论。及善知识。闻说世出世法。以清净心。为人演说。皆名法施也。第二名戒度。梵语尸罗。此云戒。戒以防非止恶为义。谓能防恶律仪无作之非。止三业所起之恶也。大论云。云何为戒。若恶止更不作。若心生。若口言。若从他受。息身口恶。是为戒。又戒。训警也。谓警䇿三业。远离过非也。又戒名为制。能制一切不善法故。第三名忍辱。梵语羼提。此云忍辱。谓内心能安。忍外所辱之境。故名忍辱。忍辱有二。一生忍。二法忍。生忍复二。一。于恭敬供养中。能忍不着。则不生憍逸也。二。于骂詈打害中能忍。则不生瞋恨怨恼也。二。法忍亦二。一者非心法。谓寒热风雨饥渴老病死等。二者心法。谓瞋恚忧愁。淫欲憍慢。诸邪见等。菩萨于此二法。皆能忍而不动。是名生法忍也。第四名精进。梵名毗梨耶。此云精进。欲乐勤行善法。不自放逸。谓之精进。精进有二。一身精进。若身勤修善法。行道礼拜。讲说劝助开化等。名身精进。二心精进。勤修忍辱禅定智慧等。是名心精进。大集经佛言。精进有二种。一始发精进。二终成精进。菩萨以始发精进。习成一切善法。以终成精进。分别一切法不得自性也。第五名禅度。梵名禅那。此言静虑。禅亦有二种。一世间禅。谓根本四禅。四无量心。四无色定等。是名凡夫所行禅。二出世间禅复二。一出世间禅者。谓六妙门。十六特胜。观练熏修等。二出世间上上禅。谓自性等九种大禅。今是事禅。非出世间上上禅也。第六名智度。梵语般若。此云智慧。三藏菩萨所有智慧。惟照生灭偏空之理也。

　　【□注】辅行三下初云。阿僧祗。此翻无数。劫。翻时。

　　【■记】此释阿僧祗华梵名目也。梵语僧祗。秦言数。阿者。秦言无。问。几时名阿僧祗。答。大论云。天人中能知算数者。极数不能知。名一阿僧祗。如十千名万。十万名亿。千万亿名那由他。千万那由他名频婆。千万频婆名迦他。过迦他。名阿僧祗。或翻阿僧企耶。此云无央数。央。尽也。劫翻时者。大论言劫波。秦言分别时节。西域记云。时极短者。谓刹那。百二十刹那。为一呾刹那。六十呾刹那。为一腊缚。三十腊缚。为一牟呼栗多。五十牟呼栗多。为一时。二六时合成一日一夜。(云云)俱舍言。时之极少名刹那。时之极长名为劫。

　　【□注】俱舍云。八十中大劫。(谓一增一减为一小劫二十增减为一中劫。今此一增一减亦名中劫。如劫章。其小劫名。自有十种当详)大劫三无数。谓六十数中第五十二数。名阿僧祇。谓积此大劫成无数时。故云三阿僧祗(文)。

　　【■记】此释三阿僧祇数。乃至名三阿僧祇也。若此方数法。秪有十等。如黄帝算经云。亿。兆。京。姊。垓。壤。沟。涧。正。载。风俗通云。千生万。万生亿。乃至正生载。载地不能载也。亿分四等。一以十万为亿。二以百万为亿。三以千万为亿。四以万万为亿。纵至于载。犹可数而知。唯佛法中第五十二数。非心力能及。方名无数也。然六十数中。阿僧祇是五十二数。于六十忘失余八。故但出五十二名耳。大中小劫。解见前三卷中。今以一增一减名中劫者。乃依劫章中义也。十种小劫名。详法数云。一时。二年。三月。四半月。五日。六夜。七刹那。八怛刹那。九腊缚。十目呼剌多。是也。大劫三无数者。论释云。劫性是何。谓唯五蕴经说。三劫阿僧祇耶精进修行。方得成佛。于前所说四种劫中。积何劫。成三劫无数。累前大劫为十百千。乃至积成三劫无数也。今注谓六十数中第五十二名阿僧祇者。翻译名义中详载。

　　【□注】俱舍问云。既积无数。何复言三。答。非无数言。显不可数(文)。

　　【■记】论云。解脱经言。六十数中。阿僧祇耶是其一数。云何六十。如彼经言。有一而无余。数始为一。十一为十。十十为百。十百为千。十千为万。十万为洛叉。乃至大跋罗欃为阿僧祇耶。于此六十数忘失余八。若数大劫至此数中阿僧祇耶。名劫无数。此劫无数复积至三。经中说为三劫无数。非诸算计所能数知。故得说为三劫无数也。

　　【□注】诸经更有拂石劫。芥子劫。具如辅行一上六纸。

　　【■记】辅行引金光明经言。梵天三铢天衣。三年一拂。拂尽畟方四十里石。以为小劫。八十里尽。以为中劫。百二十里尽。以为大劫。不于如此劫修学。不名菩萨。又云。有一里劫。二里劫。乃至万里劫。又云有大方城。周四十里。满中芥子。百年取一芥。芥尽名为劫。经劫无数。名阿僧祇。畟。音出。利也。

　　【□注】若大乘亦有一百零三数(如华严)。

　　【■记】唐译华严阿僧祇品。心王菩萨问佛。云何阿僧祗。乃至不可说不可说。佛言。一百洛叉。为一俱胝。俱胝俱胝。为一阿庾多。乃至言不可说转不可说转。为一不可说不可说。此又不可说不可说。为一不可说不可说转。共有一百二十三数是也。若刊定记破经文。此又二字为长。而清凉师则开此又二字赞一不可说不可说。共有四不可说。而据刊定记。唯一百二十三数。据清凉疏。则有一百二十四数也。

　　△二释相三。初三祇行因列数二。初总标。

　　言三阿(无)僧祇(数)劫(时)者。

　　此句仪文标征可知。

　　△二示相三。初初祇行行。

　　且约释迦修菩萨道时论分限者。从古释迦至尸弃佛。值七万五千佛。名初阿僧祇。从此常离女身。及四恶趣。常修六度。然自不知当作佛。若望声闻位。即五停心。总别念处(外凡)。

　　【□注】辅行六上(十三)云。彼婆沙中。释菩萨义。明因。则指释迦三祇百劫。明果。则指弥勒当成。何故尔耶。释迦果已成。是故指因行。为令慕果而行因故。弥勒因已满。是故指当果。皆使观因以知果故。故诸圣教。并明释迦之因。如说菩萨昔苦行等。并明弥勒之果。如说弥勒下生经等。(文)从古释迦等者。发轸钞云。释迦。翻能仁。牟尼。翻寂默。能仁是姓。寂默是字。姓从慈悲利物。字取智慧冥理。以利物故。不住涅槃。以冥理故。不住生死(文)。

　　【■记】此释今佛修因。古佛姓字。发轸钞。乃吴兴所撰。以释金刚疏之书也。钞云。释迦翻能仁。准本起经。牟尼翻寂默。准本行经。能仁是姓者。长阿含云。昔有轮王。姓甘蔗氏。听次妃赞。摈四太子。至雪山北。自立城居。以德归人。郁为强国。父王悔召。太子辞过不还。父王三叹。我子释迦。因此命氏也。寂默是字者。本行经云。又诸释种。性憍多言。及见太子。悉皆默然。王言。宜字牟尼也。从古释迦者。婆沙云。过去久远。人寿百岁。有佛出世。名释迦牟尼。刹帝利姓。释种众生。母名摩耶。父名净饭。子名罗睺罗。侍者。弟子。出五浊时。皆如今佛。时彼世尊。化导有情。恒涉道路。为风所伤。肩背有疾。令阿难陀。往陶师家。求胡麻油。及以暖水。为吾涂洗。时彼侍者。至陶师家。广赞佛德。求索油水。彼陶师者。名曰广识。办胡麻油。及以香水。为佛灌洗。风疾除愈。佛为说法。彼闻欢喜。即发愿言。愿我未来作佛。名号弟子眷属时处。如今世尊等无有异。彼陶师者。即今释迦。从古释迦而发心也。

　　【□注】尸弃。此云宝髻。非七佛中第二尸弃也。缘载四教义三初。并大论第三(文)。

　　【■记】翻译名义云。罽那尸弃。名出俱舍。大论名剌那尸弃。此翻宝髻。亦云宝顶。吾佛世尊。初僧祇满时。值此佛。与七佛中第二尸弃。隔二僧祇。先达谓同。故今辨异也。所言七佛者。贤劫之前九十一劫初。有佛名毗婆尸。第三十一劫有二佛。一名尸弃。此云大。二名鞞恕婆。附是贤劫中有四佛。一名鸠餐陀。二名迦那伽牟尼。三名迦叶。四名释迦牟尼。

　　【□注】从此常离女身者。妙玄四(二十七)释签三(十五)四教义三(二)云。第三僧祇。始离五障。一恶道。二贫贱。三女身。四形残。五喜忘。方乃不堕。如戒疏上三云。初僧祇得五种功德。一生人天。二生富贵。三男身。四根具。五知宿命。旧云初僧祇有遇缘不遇缘异。不遇违缘。即离五障。如戒疏。若遇违缘。至第三祇方离。如释签。又初僧祇离障。且约功能。三祇方离。乃据定位。

　　【■记】妙玄云。此菩萨从初发菩提心。起慈悲誓愿。观察四谛。以道谛为初门。行六波罗密。从初释迦。至罽那尸弃佛时。名第一阿僧祇。常离女身。释签科但曰于中分凡圣位。四教义云。从过去释迦至尸弃佛。名一阿僧祇劫。从此常离女身。尔时不知当作佛不作佛。此初阿僧祇劫。即是得五停心别总相念之位。用性念处。共念处。缘念处。行六度。乃至云是初僧祇劫。修行六度。用四弘誓。安抚生死众生。心无怯弱。故坏女人之业。常受丈夫之身。尔时未发暖解。位在外凡。戒疏云。初僧祇得五种功德。一不生恶道。二不生边地。三诸根完具。四不受女身。五常识宿命也。已上所记。皆据方册明文而注出。四教义等说第三僧祇始离五障者。或依旧本亦未可知。又指释戒疏五种功德。与今所记前后辞异。然意是同也。旧云下。出旧会释。又下。今注文会释。

　　【■补】问。上引戒疏云。初僧祇得五种功德。何故此又言离障。答。以离障即得功德故。如大论云。若离五法。得五法。是名菩萨。何谓五法。离三恶道。常生天上人间。离贫穷下贱。常得尊贵。离非男法。常得男子之身。离诸形残丑陋。常得诸根具足。离喜舍忘。常忆宿命。得是宿命智慧。常离一切恶法。远舍恶人。常求道法。摄取弟子。如是名为菩萨是也。离喜舍忘。谓离妄想分别。有了记心。而能知宿命也。

　　【■备】节义云。从此常离女身下。应言妙玄四教义勾断。释签三应移在下。盖释五障文。原在释签三故。

　　【□注】又文句二(十二)云。不生三恶道。位不退。不生边地。诸根完具。不受女身。即行不退。常识宿命。不起妄想分别。攀缘诸境。即念不退。(文)妙乐二(二十一)云。第三祇时。横得三不退故(文)。

　　【■记】此以五种功德。配三不退。乃至通是三不退也。文句云。约位行念论不退。应四句分别。不生三恶道。位不退。不生边地。诸根完具。不受女身。即行不退。常识宿命。即念不退。具此名不退地三藏义也。妙乐云。第三祇。横得三不退。故离五障时。三义俱得。即是第三僧祇通至百劫。通是三不退也。至此名为上忍故。今但取藏教初祇五功德。配三不退。

　　【□注】成论以念处为位不退。暖顶为行不退。忍为念不退。数论以下中上忍为三不退。净名疏以暖顶忍为三不退。各随义对也。

　　【■记】此明诸文。贤位对三不退。可知。

　　【□注】然自不知作佛。四教义三(二)云。尔时未发暖解。位在外凡。故不自知己身当作佛不作佛。

　　【■记】妙玄亦言。准望二乘。位在五停心别总相念处位中。故不自知当作佛也。

　　△二二祇行行。

　　次从尸弃至然灯佛。值七万六千佛。名第二阿僧祇。此时用七茎莲华供养。布发掩泥。得授记莂。号释迦文。尔时自知作佛。口未能说。若望声闻位。即暖位。

　　【□注】梵语提洹竭。此云然灯。大论云。太子生时。一切身边。光如灯故。故云然灯。以至成佛。亦名然灯。(文)瑞应翻为锭光。

　　【■记】大论如文。瑞应下。示别翻。有足曰锭。无足曰灯。故瑞应经翻为锭光。摭华言。锭。音定。灯属也。古来翻译。回文不同。语异义同。故须从金。

　　【□注】七茎华等者。初儒童为五百道士讲论。得银钱五百。后问王家女。名瞿夷。买得五华。并女寄二华。供养于佛。故云七茎。诸文但云摩纳五华奉散也。如集解瑞应经。

　　【■补】因果经言。过去无数阿僧祗劫。有仙名善惠。时灯照王太子普光。启父出家。成菩萨道。善惠初为五百外道讲论道义。各以银钱上之。当往普光佛所。欲施供养。见王家青衣。持七茎青莲华过。问言。此华卖否。答言。当送宫内。愿以上佛。善惠请以五百银钱。雇五茎华供佛。青衣从命。并寄二华。以献于佛。愿我后来。常为君妻。时王及臣。礼佛散华。悉堕于地。善惠五华。皆住空中。化成金台。后散二华。住佛二边。佛赞言善惠。汝过阿僧祇劫。当得成佛。号释迦牟尼。善惠见地浊湿。心自念言。云何令千辐轮足蹈此而过。即脱鹿皮衣以用布施。不足掩泥。又解发以覆之。如来践已。因记之曰。汝后得佛。当于五浊恶世。度诸天人。时善惠求佛出家。佛言。善来比丘。须发自落。袈裟着身。即成沙门。善惠命终之后。上生为四天王。下生为转轮王。乃至上生第七为梵王。各三十六返。或为外道六师。婆罗门小王。各尽其寿。不可称数。时善惠者。即我身是。青衣女者。即耶输陀罗是也。

　　【□注】布发掩泥。稽首佛足。见地濯湿。即解皮衣。欲以覆之。不足掩泥。乃解发布地。令佛蹈而过。(文)得受记莂等。瑞应经云。佛因记言。汝自是后。九十一劫。劫号为贤。汝当作佛。号释迦文。菩萨已得诀言。疑解望止。㸌然无想。寂而入定。便逮清净。不起法忍(文)。

　　【■记】禅书云。世尊因地。布发掩泥献华于然灯佛。佛见布发处遂约退众。乃指地云。此一方地。当建一梵刹竟。时诸天散华相赞。是则布发掩泥一行。最为希有供养也。瑞应经云。菩萨散五华。止空中。当佛上。散瞿夷所寄二华。挟佛肩上。佛知至意。赞言。汝无数劫。所学清净心。弃命舍欲。守空不起。不灭无猗之慈。积德行愿。今得之矣。因记云云。然劫号贤者。大悲经言。佛问阿难。何故名为贤劫。阿难。此三千大千世界。劫欲成时。尽为一水。净居天子。见此世界。唯一大水。见有千枝诸妙莲华。一一莲华各有千叶。甚可爱乐。天子见华。心生欢喜。踊跃无量。而皆赞言。奇哉希有。奇哉希有。如此劫中。当有千佛出世。以是因缘。遂名为贤。是则然灯预记劫号良可验也。佛号释迦文者。净名疏云。天竺语释迦为能。文为儒。义名能儒。

　　【□注】妙玄七(十一)既云断惑。故知通佛行因之相也。释签八(三)云。然灯授记。得无生忍。故知是通佛行因也(文)。

　　【■记】此释明不起法忍。决非藏教佛果行因之相明矣。妙玄明四教佛果行因之相云。迹因多种。或言昔为陶师。值先释迦佛。三事供养。藉草。然灯。石蜜浆。发口得记。父母名字。弟子侍人。皆如先佛。是初僧祇发心。既不明断惑。知是三藏行因之相也。或言昔为摩纳。值然灯佛。五华奉散。布发掩泥。跃身虚空。得无生忍。佛与授记。号释迦文。大品亦言。华严城内得托。义与此同。并言断惑。故知通佛行因之相也。或言昔为宝海梵志。删提岚国。宝藏佛所。行大精进。于十方佛。送华供养。既为宝藏佛父。又是弥陀之师。称其功德。不可思议。具在悲华经中。知是别圆行因之相也。今但明得忍。乃知是通佛行因之相无疑。问。瑞应经明摩纳献华。然灯。诸文引此证二僧祇。何故妙玄证通佛行因耶。答。经中既言得不起法忍。三藏由伏惑故。无此法忍。故证通佛。而诸文证二僧祇者。以瑞应是三藏经故。净名疏以初祇为伏。二三祇为顺。百劫为无生。三十四心为寂灭。故诸文中证二僧祇也。

　　【□注】发轸钞据此。瑞应经属方等摄。若明降生之相。盖约三藏境本而言。

　　【■记】此节与上节皆带辨藏通教相发轸。问言。若通别圆。妙玄何故判为通教。答。非但通二。亦通三藏。随教所说。浅深不同。一往。瑞应多属通义。以得忍故。异前三藏。不说行因不思议相。异后别圆。况复若判属通。必兼后二。又言。余经说遇然灯是八地。正是通教支佛地也。明降生之相者。瑞应言。自夫人怀妊。天为献饮食。自然日至。夫人得而享之。不知所从来。不复王厨以为苦而且辛。到四月八日夜。明星出时。化从右胁生。堕地。即行七步。举右手柱而言曰。天上天下。唯吾独尊。三界皆苦。无可乐者。则知就三藏境本而言也。

　　【□注】此时自知等者。戒疏上(三)云。尔时虽自知作佛。而口不说。准位。在暖法性地。既有证法之信。必知作佛。修行六度。心未分明。口不向他说也(文)。

　　【■记】四教义云。尔时菩萨。虽能自知我必作佛。口不称说。谓此是用暖法智慧。修六度也。何者。因总相四念处初。所得善有漏五阴。即是性地顺忍初心之位。既有证法之信。故必知作佛。而用暖解法修行六度。心未分明。不向他说也。

　　【■备】集注问答云。藏加行。与通性地齐。暖在加行首。故约藏通对言耳。

　　△三三祇行行。

　　次从然灯佛。至毗婆尸佛。七万七千佛。名第三阿僧祇满。此时自知。亦向人说。必当作佛。自他不疑。若望声闻位。即顶位。

　　【□注】毗婆尸。翻胜观。亦云遍见。

　　【■记】华严疏云。此翻有四。净观。胜观。胜见。遍见。如月圆智满。是遍见也。魄尽惑亡。是净观也。既圆且净。是胜观胜见也。名义云。毗婆尸。亦名维卫。此云胜观。此由释尊于毗婆尸佛初种相好。故为七佛之首。以赞弗沙精进力故。超九大劫。故至于今。过九十一大劫也。

　　【■补】七佛首之毗婆尸。居庄严劫末。只隔一劫。何有九十一劫。以义推之。应非七佛中也。准尸弃佛可知。

　　【□注】优婆塞戒经云。于迦叶佛满三僧祗者。随机异说耳。

　　【■记】此明戒经中三祇行满不同。戒经第一修三十二相业品。佛为善生言。善男子。我于往昔宝顶佛所。满第一阿僧祇。然灯佛所。满第二阿僧祇。迦叶佛所。满第三阿僧祇。当知此文随机说耳。

　　【■补】统纪云。按戒经佛言。我于释迦最初发心。于迦叶佛满三僧祇。窃详三祇满时。正在毗婆尸。今言迦叶者。兼百劫种相好言耳。

　　【□注】此三祇等义。并出大论。俱舍婆沙。

　　【■记】大论言。从过去释迦文佛。到罽那尸弃佛。为初阿僧祇。至然灯佛。为二阿僧祗。至毗婆尸佛。为三阿僧祇。是中菩萨种三十二相业因缘也。俱舍云。第一僧祇满。值宝髻佛。第二满。值然灯佛。第三满。值胜观佛。是知大论名罽那尸弃毗婆尸者。或彼此音异也。

　　【□注】此时自知等者。戒疏上(三)云。是时内心了了。自知作佛。口自发言。准望位。在顶法位中。修行六度。四谛解明。如登山顶。了见四方。故口向他说(文)。

　　【■记】四教义云。是时菩萨内心了了。自知作佛。口自发言。无所畏难。我于来世。当得作佛。今谓此是顶法之位。行六度四谛。观解分明。如登山顶。四顾分明。了了自知作佛。亦向他人说也。

　　【□注】观音玄记下四云。声闻但于一境一门修念处等。故易成就。菩萨遍于一切境界。一一四门。复加六度。久远熏修。使一一行。摄诸众生。令种熟脱。故三祇内。凡化几人。超凡入圣。自身此岸。度人彼岸。故经长劫。证位犹下(文)。

　　【■记】此释望声闻顶位也。然此所引记文。乃是答辞。以前有问言。声闻根钝。尚能速入七贤四圣。菩萨智利。何故三祇犹居顶法。故今引声闻但于一境一门等之答辞。以明菩萨望声闻位顶法位也。

　　△二百劫种相好因二。初结前生后。

　　经如许时。修六度竟。更住百劫种相好因。修百福。成一相。

　　【□注】辅行三下(三)云。过三祇已。百福种相。种即修也。于欲界。人中。南洲。男身。佛出世时。能种相业也。前后不拘(文)。

　　【■记】四教义问。菩萨几时种三十二相。答。极疾九十一劫。极迟百劫也。而言于欲界人中等者。乃就迦旃延小乘而论也。大论述其问云。三十二相业。向何处可种。答。欲界中种。非色无色界。于欲界五道中。在人道。于四洲中。在南洲。于人道中。在男身。于时中。在佛出世时种。何以故。缘佛身得种故。又问。于三业中。何业种。答。意业种。何以故。意业利故。意业有六识。何识种。答。意识种。何以故。五识不得分别故。前后不拘者。大论言何相初种。答。有言足下安立相先种。何以故。先安立。前后能种余相故。有言绀青眼相初种。得此眼相。以大悲观察众生故。今谓。虽有此语。不必尔也。若相因缘和合时。便是初种也。

　　【■补】色界耽乐。无色住定。故不能种。欲界苦多乐少。能发大心。修行六度。余三洲福报最胜。唯南洲福寿俱微。善心易发。圣人化导。必生南洲。女人多障无智。故须男身。若非佛世。则无所缘。故佛出世时。能种相业也。

　　【□注】百福成一相者。四教义三(二)云。修行六度。成百福德。用百福德成一相。以为三十二相之业因也(文)。

　　【■记】此释百福成相。乃相好之因缘也。大论云。复次有人布施。是三十二相之因缘。所以者何。施时与心坚固。得足下安立相。施时五事围绕。受者是眷属业因缘故。得足下轮相。大勇猛力施故。得足跟广平相。施摄人故。得足下缦网相。美味饮食施故。得手足柔软七处满相。施以益命故。得长指身不曲大直相。施时言我当相与。施心转增故。得足趺高毛上向相。施时受者求之。一心好听。殷勤约敕。令必疾得故。得伊泥延膊相。不瞋不轻求者故。得臂长过膝相。如求者意。施不待言故。得阴藏相。好衣服卧具金银珍宝施故。得金色身相。薄皮相。布施时。适可前人意。起自在业因缘故。得一一孔一毛生眉间白毫相。乞者求之。即言当与。以是业故。得上身如师子肩圆相。病者施药。饥渴者与饮食。起少病业因缘故。得两腋下满相。最上味相。施时劝人行施而安慰之。开布施道故。得肉髻相。身圆如泥拘卢相。有乞求者。意欲与时。柔软实语。必与不虚故。得广长舌相。梵音声相。如迦陵频伽鸟声相。施时如实语。利益语故。得师子颊相。施时供养受者。心清净故。得牙白齿齐相。施时实语。和合语故。得齿密相。四十齿相。施时不瞋不着。等心视彼故。得青眼相。眼𥇒如牛王相。是为种三十二相因缘也。然大论唯言布施。约意通六。以檀度能摄五度故。所谓檀义摄于六。资生无畏法。此中一二三。是名修行住。是也。问。何谓修六度。成百福。答。瑜伽论云。一少分离杀。乃至邪见为一福。二多分离杀等。三。全分离杀等。四。少时离。五。多时离。六。尽寿离。七。自离。八。教人离。九。以无量称扬赞叹述离。十。见离杀等深心庆悦。大生欢喜。十门各十。总说为百福行。华严钞言。少分者。经部许有分受。或多或全。由彼根生有劣中上差别。及时有多时少时等。少时从一日至十日。多时谓一年乃至命终。然其十种。分为四类。初三十据事以分。次三十依时有别。次二十约自他明。后二十约赞说立。正约行时。名为百行。约所生福。名为百福。依百福成一相也。

　　△二别示福相。

　　福义多途。难可定判。有云大千盲人治差。为一福等。

　　【□注】福义多途等者。辅行三下(三)云。问几许为一福。乃至菩萨修十善各有五心。谓下。中。上。上。上上中上。初发五心。乃至具足五心。如是百心。名为百福成于一相。如是至三十二。名身清净(文)。

　　【■记】此释福义。然据文。是指广示别。而注释意。又似通明福量。今且福义多途者。大论问。几许名一福德。答。有言业报转轮圣王。于四天下受乐自在。名一福德。如是百福成一相。有言作释提桓因。于二天中得自在。名一福德。有言作他化自在天王。于欲界中得自在。名为一福。有言除补处菩萨。余一切众生所得福报。是名一福。有言天地劫尽。一切众生共福德故。三千大千世界报立。是名一福。有言是福不可量。不可以譬喻知。如三千大千世界。一切众生皆盲无目。有人能治令差。是为一福。一切人皆被毒药。一人能治令差。一切人应死。一人能救令脱。一切人破戒破正见。一人能教令得净戒正见。如是等俱为一福。复有人言。是福不可量。不可以譬喻。是菩萨入第三阿僧祇中。心思大行。种是三十二相因缘。故知是福无能量。唯佛能知也。是为福义多途难可定判也。今仪文但举一种而已。而注云。乃至修十善。名有五心等。通以百心。释百福义。乃准大经高贵德王品云。菩萨修清净身者。菩萨修不杀戒。有五种心。谓下。中。上。上上。上中上。乃至正见亦如是。是五十心。名初发心具足。决定成五十心。是名满足。如是百心。名百福德。具是百福。成于一相。如是展转具足。成就三十二相。名清净身也。又此百心。即是百思。谓菩萨先以五十思治身。谓修十善各五思。成五十思。后心复起五十思。令圆成百福。五思者。婆沙云。离杀思。劝导思。赞善思。随喜思。回向思也。

　　【□注】观音玄下(二)云。凡用三千二百福。修成三十二大人相。现时。方称菩萨摩诃萨。

　　【■记】三千二百福。即累上百福。而成因性。三十二相。即所成果相。大论第四问。转轮圣王有三十二相。菩萨亦有三十二相。有何差别。答。菩萨相者。有七事胜转轮圣王。一净好。二分明。三不失处。四具足。五深入。六随智慧行。不随世间。七随远离。轮王相不尔。又问。菩萨何以三十二相。不多不少。答。有言佛以三十二相庄严身者。端正不乱故。若少。身不端正。若多。佛身相乱。是三十二相端正不乱。不可益。不可减。犹如佛法。不可增减。身相亦如是。又问。菩萨何故。以身相严身。答。有人见佛身相。得清净信。是故以相严身。复次诸佛以一切事胜。故身色。威力。种相。家属。智慧。禅定。解脱。众事皆胜。若佛不庄严身相。是事便少。有言阿耨菩提住是身中。若身相不端严。阿耨菩提不住此身中。是故菩萨修三十二相自庄严身。为得阿耨菩提也。问。佛智慧无量。身相亦应无量。何以止同转轮圣王三十二相耶。答。不多不少。义如前说。复有人言。佛菩萨相不定。如说随众生所好。可以引导其心者。故为现相。若众生不贵金而贵余色。琉璃玻璃金刚等。如此土世人者。佛则不现金色。观其所好。则为现色。若众生不贵纤长指。及网缦。以长指利爪。为罗刹相。以网缦为水鸟相。造事不便。如着手衣。何用是为。如罽宾国弥帝隶力利菩萨。手有网缦。父恶以为怪。以刀割之。言我子何缘如鸟。有不好肩圆。以为似肿。有以腹不现。无腹如饿鬼。有以青眼为不好。但好黑白分明。是故佛随众生所好。而为现相。如是等无有常定。有言此三十二相。实定以神通力。变化身。随众所好。而为现相。有言。佛有时神通变化。有时随世界处生。当生处不得言神通变化。又于三千大千世界中。随可度众生处生。则为现相。如密迹经说。或现金色。或现银色。或现日月星宿色。或长或短。随可引导众生。则为现相。如人相中说。五处长为好。谓眼鼻舌臂指髀手足相。若轮若莲华。若贝。若日月。是故佛手足有千辐轮。纤长指。鼻高好。舌广长而薄。如是等皆胜于先所贵者。令起恭敬心。有国土佛为现千万相。或无量阿僧祇相。或五六三四。随天竺所好。故现三十二相。八十种好也。

　　△三特示六度满相二。初总牒。

　　修行六度。各有满时。

　　【□注】六度满文。在种相后者。盖种相时。亦修六度也。

　　△二示相。

　　如尸毗王代鸽檀满。普明王舍国尸满。羼提仙人为歌利王割截无恨忍满。大施太子抒海。并七日翘足赞弗沙佛进满。尚阇黎鹊巢顶上禅满。劬嫔大臣分阎浮提七分息诤智满。望初声闻位。是下忍位。

　　【□注】观音玄记下(三)云。割截身肉。就鹰贸鸽。至尽一身。不恼不没。自誓真实。感身平复。是檀满相。尸毗翻与。檀。翻施。

　　【■记】释迦因地作王。名尸毗。得归命救护陀罗尼。视诸众生。如母爱子。是时天帝。知命将终。求佛问疑。遍求不得。却还天宫。愁忧苦恼。时天巧师。名毗首羯磨。问天主言。何以悲恼。答言。我求一切智人。而不能得。毗首言。有大菩萨。满足六度。不久成佛。天主以偈答曰。菩萨发大心。鱼子庵罗华。三事因中多。及其结果少。汝作鸽。我作鹰。汝便诈怖。入王腋下。当往试之。是菩萨否。毗首言。是大菩萨。云何以是事恼之。帝释言。我无恶心。如金须试。即如所说。变入王腋。举身战惧。动目作声。众人言。是王大仁慈。一切宜救护。如是鸽小鸟。归之如入舍。菩萨相如是。作佛必不久。鹰在近树。而语王言。还我鸽来。王言。我前受此鸽。非是汝前受。我先发愿。度一切众生。鹰言。欲度一切众生。我非一切众生耶。何以夺我食。王言。汝须何食。答。我须新肉热血。王言。无不由杀得之。我先作誓。若有众生来归我者。必救护之。云何杀一与一。思惟心定。而说偈言。是我此肉身。恒受老病死。不久当臭烂。彼须我当与。持刀自割股肉。而授与之。鹰言。须逐道理。弗见欺也。令轻重等。王言。持秤称之。鸽身转重王身转轻。乃至王身割尽。诸臣眷属却诸看人。王今如此。无可看也。王言。任看。若有成佛道。当忍此大事。王以血涂手。攀秤欲上。尽对于鸽。鹰言。何用如此。以鸽还我。王言。过去劫来。丧身无量。今是求易佛道之时。肉尽筋断。欲上而堕。乃自责言。汝须坚固。勿得迷闷。众生堕忧海。应救护之。何为懈怠。尚不及地狱之苦。十六分一。我特精进。犹患此苦。况地狱中。无智慧者。诸天赞言。为小鸟能尔。况其大者。时大地六动。海水扬波。枯木生华。天雨香水。诸佛来赞。必成佛也。鹰与鸽言。是真菩萨。毗首言。天主。汝有神力。令彼平复。帝释言。不须我也。王自作誓。感发一切。即语王言。心不恼耶。王言。我心欢喜。不恼不没。帝释言。谁当信汝。王作誓言。若心不恼。以求佛道者。使平复如故。语已平复。人天见之。皆大欢喜。叹不曾有。必当作佛。我当供养。

　　【□注】如须陀摩王以身就死。持不妄戒。是尸满相(尸罗翻好善。即戒善也)。

　　【■记】须陀摩王。有大精进。常依实语。欲入园游戏。始出城门。有一婆罗门。来从王乞云。王是福德人。悯我贫穷。王言。须待我还。适至园中。有两翅鸟王。名曰鹿足。向与山神共誓。取一千王。已得九百九十九王。唯少须陀摩王。从空飞来。捉将王去。诸女哀哭。号动一园。鹿足捉王。至所住处。置诸王中。须陀摩王涕霖如雨。鹿足言。大刹利。如何啼泣如小儿状。人生有死。合会有离。须陀答言。我不畏死。自恨生来。未曾妄语。而今失信。是故懊恼。欲与婆罗门行施。辜负宿心。自招欺罪耳。鹿足言。放汝还去。七日行施竟。便来就死。汝若不来。我有力取。王还。恣心布施。立太子为王。大会人民。王乃谢言。我智不周。少不如法。便当瞋怒。我今身非己有。当去。人民留之。愿王留意。垂荫此国。勿以鹿足鬼王为虑也。当设铁舍奇兵卫护。鹿足虽神。亦不畏之。王说偈言。实语第一戒。实语升天梯。实语小人大。妄语入地狱。我今守实语。寗失身寿命。于是发去。至鹿足所。见来欢喜。汝实语人。不失信要。人皆惜命。王何脱竟还来。汝是大人。时须陀王。广赞实语。诃责妄语。鹿足闻之。信心清净。语须陀言。汝能说此。今相放舍。各还本国。如是语已。尔时诸王各承不杀之恩。不忍相舍。共住于此。同立一城。即今王舍城也。是为尸满相。

　　【■备】辨讹曰。好善。应云性善。性者。习以成性。以秉受戒法。任运行持。故云性善。

　　【□注】如忍辱仙人。被歌利王。(翻恶世无道)割截身体。慈忍不动。作誓即感血化为乳。是羼提满相(羼提翻忍辱)。

　　【■记】如昔忍辱仙人。在于林间。修行忍辱。时歌利王。将诸婇女。入园游戏。饮食讫已。王少睡息。诸女采华。于其林间。见此仙人。恭敬礼拜。在一面立。尔时仙人。为诸婇女。赞叹慈忍。其言美妙。听者忘厌。久而忘去。王眠觉已。不见婇女。拔剑逐踪。见女在于仙人前立。嫉妒隆盛。恚目奋剑。拟仙人言。汝作何事。答言。我修慈忍。王言。我今试汝。当以利剑。截其手足。及以耳鼻。若不瞋者。乃知修忍。仙言任意。王即拔剑试之如上。问言。汝心动否。答。心不动也。王言。汝一身在此。无有势力。虽言不动。谁当信者。仙作誓言。若我实修慈忍者。血当为乳。誓已。即变为乳。王大惊走。将诸婇女而去。时林中龙神。为此仙人。雨雷电霹雳。致王毒害。遂不还宫。是为忍满相。羼。音产。

　　【□注】如大施太子。求如意珠。雨宝济贫。得珠堕海。抒海取之。(抒音汝酌取也)筋骨断坏。终不懈废。诸天问之。云吾生生不休。故助抒海。海水减半。龙恐海干。送珠与之。是毗离耶满相。

　　【■记】如好施太子。求如意珠。辅行云。得珠坠海者。海神惜珠。因睡以盗其珠。太子觉已。而抒大海。正使筋骨枯尽。终不懈废。誓得如意。以给众生。济其身苦。诸天问之。答言。生生不休。诸天见此精进。助抒海。水减半。龙恐海竭。送珠与之。是为精进满相。

　　【□注】尚阇黎。(螺髻仙人名也)得第四禅。出入息断。鸟谓为木。于髻生卵。定起欲行。恐鸟母不来。即更入禅。鸟飞方起。是禅满相。

　　【■记】如螺髻仙人。名尚阇黎。有人画像作僧形者非。得第四禅。出入息断。坐一树下。寂然不动。鸟见不动。谓之为木。即于仙人髻中生卵。仙人起定。觉顶上有卵。即自思惟。我若起行。鸟母永不复来。鸟卵必坏。即重入禅。至飞去时。尔乃起行。是为禅满相。

　　【□注】劬嫔大臣。分阎浮提七分。城邑山川均故。息诤。是般若满相。

　　【■记】如劬嫔大臣。分阎浮提地。以为七分。城邑聚落皆使均等。大城小城及以人民。尽作七分。七国无诤。是为般若满相。

　　【■备】节义云。长阿含五云。释迦夙为慈悲王。有大臣之子。名大典尊。次补父相。时王有六刹利王。典尊分阎浮提水土等作七分。封六刹利及大王为七大国。有师言。此取世智为满相。故大论破云。初地菩萨尚不知其边涯。十地乃能知之。云何言分大地作七分为般若满相。

　　【□注】所言满者。度本治蔽。行期满愿。今蔽已离。与拔遂心。即知六度其功克满。(文)七日翘足等者。观音玄记下(四)云。婆沙云。尔时有佛号曰底沙。有二弟子。一名释迦。乐修利他行。二名慈氏。乐修自利行。所化机在后熟。彼佛念曰。多人就一人难。一人就多人则易。欲令释迦先成道故。于是舍二弟子。入至山中。时释迦菩萨随后入山。寻求本师。不见踪迹。正行之次。忽见彼佛在宝龛中。入火界定。威光赫弈。特异于常。行次忘下一足。经于七日。说于一偈。叹彼世尊云。天地此界多闻室。逝宫天处十方无。丈夫牛王大沙门。寻地山林遍无等。因此精进。超于九劫。在弥勒前成佛(文)。

　　【■补】大论言。弗沙佛欲观释迦菩萨心纯淑未。即观见之。知其心未纯淑。而诸弟子心皆纯淑。又弥勒菩萨心已纯淑。而弟子未纯淑。时弗沙佛。如是思惟。一人之心易可速化。众人之心难可疾治。思惟已竟。欲使释迦疾得成佛。上雪山上。于宝窟中。入火光定也。又言。释迦菩萨作外道仙人。上山采药。是弗沙佛。坐宝窟中。入火光定。放大光明。见已。心喜信敬。翘一足立。叉手向佛。一心而观。目未暂眴。七日七夜。一偈赞佛。天上天下无如佛。十方世界亦无比。世间所有我尽见。一切无有如佛者。于是超越九劫。故九十一劫得阿耨菩提也。

　　【□注】是下忍位者。戒疏上(三)云。若过三阿僧祇。种三十二相业。准望此是下忍位(文)。

　　【■记】三十二相。当检法数自知。此三十二通云相者。于有所表。览而可别。名之为相。如来应化之体。现此三十二相。以表法身众德圆极。使见者爱敬。知有胜德可崇。人天中尊。众圣中王。故现三十二相也。种相之业。如上。准位是下忍位者。如四教义四云。此皆下忍智慧。能调伏诸根。满足六度也。所以者何。下忍智慧力强。烦恼力弱。用此智慧修行六度。能忍六蔽。不惜身命。成六度也。四波罗密满。是性念处力。至下忍也。禅度满。多是共念处力。至下忍也。智度满。是缘念处力至下忍也。问。罗汉尚不能不惜身命修行六度。下忍智慧之力何能成六度耶。答。若无慈悲誓愿。并积劫修行之力。罗汉智慧尚不能尔。何况下忍。今外缘慈悲誓愿。久植熏修。内有法忍智慧。助破六蔽之力。故菩萨望彼声闻。是下忍位也。

　　【□注】大论云。三阿僧祇时六波罗密者。此乃事禅事智满耳。俱舍云。道树已前。四波罗密满。至佛果位。二波罗密满。此约缘理禅理智始满。

　　【■补】辅行禅下无理字。

　　【■记】此释通二论六度满义。辅行云。此中明三祇百劫。与俱舍小异。俱舍则道树前四波罗密满。至佛位二波罗密满。颂云。但由悲普施。被折身无忿。赞叹底沙佛。次无上菩提。六波罗密多。于如是四位。一二又一二如次修圆满。初一谓布施。次二谓戒忍。次一谓精进。次二谓禅智。如次对四句。由赞叹底迦。其超九劫。故从毗婆尸佛九十一劫。禅智二波罗密满。若准大论。三阿僧祇六波罗密满。亦不相违。大论三阿僧祇但事禅智满耳。若至树王下。亦是缘理禅智始满。

　　【□注】观音玄下(三)云。问。依三藏说。释迦弥勒同时发心。一超九劫。何意二佛俱成贤劫中佛耶。答。释迦值弗沙。促百劫。弥勒值诸佛。何必不促九十一劫耶。(文)记下(四)云。弥勒值佛必有超劫。恐梵文未至(文)。

　　【■记】此引料简二佛同成于贤劫也。且据释尊超劫。而疑弥勒不超。何得同成一劫之所以也。答中举释尊因中值弗沙。得促百劫。以例慈氏值诸佛。亦当促九十一劫耳。记下明弥勒必有超劫。所以得同成于贤劫中也。

　　△二果满愿遂四。初成道经时。

　　次入补处。生兜率。托胎。出胎。出家。降魔。安坐不动。为中忍位。次一刹那。入上忍位。次一刹那。入世第一位。

　　【□注】补处者。前佛既灭。而此菩萨即补其处。故云补处。(文)此下具八相。一从兜率天下。二托胎。三出生。四出家。五降魔。六成道。七转法轮。八入涅槃。然此八相通大小乘。旧谓大无降魔。了魔即法界故。小无住胎。不谈常住故。且华严中列降魔相。岂小乘耶。故先达云。成道必降魔。托胎必住胎。若开住胎。即合降魔在成道内。若开降魔。即合住胎在托胎中。但存没不同耳。

　　【■记】菩萨补处居兜率者。其犹储君当绍九五之位。必先暂住东宫也。华严经云。菩提树下。结跏趺坐。魔王军众。其数无边。种种殊形。甚可怖畏。众生见者。无不惊慑。悉发狂乱。或时致死。如是魔众。遍满虚空。如来见之。心无恐惧。容色不变。一毛不竖。不动不乱。无所分别。寂然清净。住佛所住。具慈悲力。诸根调伏。心无所畏。非诸魔众所能倾动。而能摧伏一切魔军。皆使回心。稽首归依。然后复以三轮教化。令发道意。永不退转。当知是文列降魔相。又离世间品亦有降魔文。若言大无降魔。小乘则有。而华严所列之文。岂是小乘教耶。所以古明大小八相之异。乃开合之殊耳。

　　【□注】若大小义。约真中分。以华严中所列八相。是大乘故。但小乘八相皆劣。大乘八相难思。若尔。别相亦难思耶。以同诠中故。证道同圆故。今是小乘八相也。

　　【■记】此明大小八相义别。谓大乘八相。依中道妙理而示。小乘八相。依偏真而示。故有胜劣之殊。释签云若权教中三藏佛。但云八相。相相皆劣。大乘八相。一一于中皆具八相也。问。若言大乘八相难思。则别教佛八相亦难思耶。答。别教所诠但中。圆教诠不但中。但不但虽殊。所诠之中不异。又别教登地与圆既同。佛示八相亦难思也。末句结今小乘八相。然此小乘八相中。前四相如初卷已见。后四相在下文释。若欲具知。当阅四教义。

　　【■补】大乘一相具八相者。如华严云。菩萨于母胎中。示现住兜率初生。为童子出家。苦行。成道。转法轮。般涅槃等是也。

　　【□注】降魔者。四教义三(五)云。即于菩提树下。破万八千亿魔兵魔众。魔王败绩。魔兵退散(文)。

　　【■记】此释第五降魔相。如止观云。三藏初伏四魔。坐道场得菩提道。破烦恼魔。得法性身。破阴入魔。此二共破死魔。道树下得不动三昧。变三玉女。破八万亿兵冠剑皆堕者。是天子魔。辅行引大集云。天主初令诸军。次遣太子。次遣三妃。皆不能坏。后自领军。为佛所降。大军退散。王颠倒堕。冠盖剑三。各在一处。今更准瑞应经云。魔王见三玉女。不能娆乱菩萨。且化老母。不能自复。益加忿怒。更召诸鬼神得一亿八千万众。皆使变为狮子。熊罢。虎兕。象龙。牛马犬豕。猿猴之形。不可称言。虫头人躯。蚖蛇之身。鼋之首而六目。或一颈而多头。齿牙爪距。担山吐火。雷电四绕。护持戈矛。菩萨慈心。不惊不怖。一毛不动。光颜益好。鬼兵退散。不能得近是也。

　　【□注】安坐不动等。四教义三(五)云。魔众散已。摄心端坐。于第四禅住中忍。修观成。中忍一刹那。上忍一刹那。世第一法一刹那(文)。

　　【■记】此释安坐不动成世第一法。新婆沙云。魔王见菩萨坐菩提树下。端身不动。誓取菩提。速自出宫。至菩萨所。谓曰刹利子。可起此座。今五浊恶世众生刚强。定不能证无上菩提。且应现受转轮王位。我以七宝当相奉献。菩萨曰。汝今所言。如诱童子。日月星辰可令堕落。山林大地可升虚空。若令我今不取大觉。起此座者。定无是处。后魔将三十六俱胝魔军。各现种种可畏形状。执持战具。色类无边。遍三十六逾缮那量。俱时奔趣道树下。恼乱菩萨。皆不能得。身心不动。喻如苏迷卢也。是则由是不动。而造成世第一法也。

　　【■补】修观者。遍观上下八谛之后。缩观减缘减行。由此端坐修观。成世第一。

　　【■备】辨讹曰。成中忍。是结文。再言一刹那上忍一刹那世第一法。准四教义有曰一刹那发真无漏。今既发真无漏。则最后一刹那三字是剩语。刻本似破句读。

　　【□注】言刹那者。止观三(十六)云。经云。一念六百生灭。成论师云一念六十刹那。(文)俱舍云。壮士一弹指。六十五刹那(文)。

　　【■记】经言者。即大涅槃经语也。又仁王云。一念中有九十刹那一刹那经九百生灭。俱舍云。时之极少名刹那。

　　△二断结成佛。

　　发真无漏。三十四心顿断见思习气。坐木菩提树下。生草为座。成劣应丈六身佛。

　　【□注】发真无漏等。辅行三下(四)引大论云。下八地诸惑因时未断。至树王下时。乃以九地九品思惑通名一九。以九无碍九解脱。合为十八。见道中八忍八智。合为十六心。总前合成三十四心。

　　【■补】止观明三十四心云。只是一念从假入空。得慧眼。照真谛。而得成佛。辅行云引经一念六百生灭等。只明一念。当具多念。以证无间三十四心。未足为妨。

　　【□注】声闻见思前后各断。支佛虽见思顿断。习犹未尽。故皆不得论三十四心。三藏菩萨至树王下正习俱尽。方得论也。

　　【■记】观音玄记云。顿证罗汉及以支佛。亦三十四心。无间而得。但不以顿尽正习。一言于习。有见思习。尘沙习。菩萨修学尘沙法门。治其劣慧。于一一门用四谛观。伏其正使。于一一门六度行。熏见思习。故树王下三十四心。于尘沙法上证四真谛。故令正使及二习气。俱时而尽。故能二谛皆究竟也。方异二乘弟子。独彰佛眼佛智。

　　【■补】八忍八智者。以欲界四谛下各有一忍一智。谓苦法忍苦法智等。上二界四谛下亦各有一忍一智。谓苦类忍苦类智等。合为八忍八智也。言忍者。即无漏禅定。智。即无漏观慧。无间道中三昧断惑名忍。乃即慧之定。解脱道中观慧证理名智。乃即定之慧。此忍智具足即断见惑。即见真理。故云见道中八忍八智也。合成三十四心者。谓见道八忍八智名十六心。修道约三界九地。各有一无碍一解脱。名十八心。见修合论。共成三十四心。此之定慧。并从无始本具无漏种子所发现行。由此现行。能证真谛我空真如。故云发真无漏三十四心也。三大阿僧祇所修福智为增上缘。无始法尔无漏种子为亲因缘。故得顿发顿断顿证。然约所断惑品。分三十四心。若约能断能证。唯无漏定慧而已。所证即是我空真如。亦名择灭无为。无为真如。不堕诸数。以无为而有差别。故名三十四心也。大论问。得何功德名为佛。答。得尽智无生智。故名为佛。有言得十力。四无所畏。十八不共法。三达无碍。三意止。三意止者。一。受教敬重无喜。二。不敬重受教无忧。三。敬重不敬重心无异。大慈大悲。三十七道品。一切诸法。总相别相悉知。故名为佛。

　　△三说法度生。

　　受梵王请。三转法轮。度三根性。

　　【□注】受梵王请。正法念经云。昔有国王。有二夫人。第一夫人。生一千子。试当来成佛次第。释迦探筹居第四。第二夫人。生二子。第一子愿作梵王。请千兄转法轮主。其次愿为密迹金刚。护千兄教。(文)梵王通为一代请转法轮主。今别在小。

　　【■记】大经云。如来既成道已。梵王劝请。唯愿如来。当为众生。广开甘露。说无上法。佛言。梵王。一切众生。常为烦恼之所覆障。不能受我正法之言。梵王复言。世尊。一切众生凡有三种。所谓利根。中根。钝根。利根能受。唯愿为说。佛言梵王。我今当为一切众生。开甘露门。即于波罗柰转正法论。密迹金刚。内秘外现。执金刚杵。故以立名。世传楼至佛非也。经惟一人。今于寺门为二像者或以应愿无方。多亦无咎。有师标云。密迹一青翌𩯭。二楼至德。辨讹曰。受梵王请。正法念经不明。应宝积经。

　　【□注】三转法轮者。净名经云。三转法轮于大千。其轮本来常清净。(文)轮者。佛证四谛法。有可转之义。故名为轮。又能坏烦恼。名之为轮。三转者。一。示转。谓此是苦等。二。劝转。谓此是苦。汝应知等。三。证转。谓此是苦。我已知。不复更知等。乃至此是道。我已修。不复更修。一一更生眼智明觉。三转则成十二行法轮。如文句及记。释化城喻品(云云)。

　　【■记】此释三转法轮。初一行示。即长者子宝积说偈。以欢如来清净法施。谓三转法轮于大千。其轮本来常清净。天人得道此为证。三宝于是现世间。次一行半。释轮义有二。初运转义。如文句云。以佛心中化他之法。度入他心。名转法轮。次摧碾义。如辅行云。以四谛法轮。度与他心。摧碾结惑也。三转下。正明三转法轮。一一下。结益成轮。如文句下。指文正明。今具记之。文句云。转此法度入他心。令彼得悟。破六十二见。乃名转法轮也。世间诸法。不离爱见。今此法轮。超爱见故。名为清净。辅行云。轮具二义。一运转义。二摧碾义。以四谛轮。转度于他。摧彼结惑。如王轮宝。能坏能安。法轮亦尔。坏烦恼怨。安住谛理。故于大千转此法轮。此四谛理。体无结惑。名四本净。又本不可说。名为本净。为破他惑。不得已而转也。言示者。示其相状。劝者。劝令修习。证者。引己证彼。十二行者。一约教。二约行。教十二者。即示劝证是也。行十二者。三转皆生眼智明觉。教十二为能转。行十二为所转。十二行是轮。十二教非轮。若作二轮义。眼智明觉者。约四十八法。开此四心成十六心。为苦法忍为眼。苦法智为智。比忍为明。比智为觉。余三谛亦尔。成十六心。三根人各得十六心。成四十八行也。十二谛是教法轮。十二行是行轮。教轮。能转唯一权智。所转则有十二教也。行轮。能转之教十二。所转之行亦十二。或通三人。或约一人。今三道中。单就见谛道中三人。利根闻示转即生眼智明觉。三人合举。故言十二行也。记释云。初文中云十二行者。四谛各用示等为教。一转各生眼等为行。言能所者。四皆佛说曰能。度入彼心曰所。言是轮非轮者。轮以摧碾为义。唯教无行。岂能摧惑。若不摧惑。亦无轮名。佛知机知时。亦不无行而徒转也。今言非者。教从化主。行从受者。是故行轮。从受者得。功归化主。故从佛得。以未尽理。故重释之。若作二轮教行相循。共能摧惑。况复教行俱从佛转。是故教行俱得名轮。但眼智等无别体故。还指忍等。故眼等行。约于谛教而成十六。故三根人。闻三转教。各生眼等成四十八。宽狭中。云教轮等者。是化他智。但属一权。则能转惟一。所转十二。则能转名狭体宽。所转名宽体狭。行法轮者。教是能诠。行是所诠故行随教益有十二。虽俱十二。宽狭则异。教定十二。行生眼等。若以示等。生于眼等。数同名异。次辨通别中。所言或者。不定辞也。或三人各闻三转。或一人前后闻三。初虽别简。今就下。正释。初转法轮得见谛解。三乘之人方有十二也。

　　【■补】欲界亲缘。曰眼曰智。上界比知。曰明曰觉。如因眼有明。因智有觉。

　　【□注】度三根性。文句七(十七)云。为声闻三转。为缘觉再转。为菩萨一转。何故尔。由根利钝。此一往说耳。通云例皆三转。诸佛语法。法至于三。为众生有三根故(文)。

　　【■记】记云。为众生有三根者。声闻乘中自有此三。故于鹿苑取悟不同。大论婆沙亦云三根。上根闻初转。中下例知。文句问。初为五人。云何作三根耶。复有八万诸天。何故无三根。为生三慧。三根。三道故。记释云。问初为等者。既曰声闻自有三根。五人并是声闻根性。既具三根。复有诸天何意无三。为生下。答。人天通有三义。谓慧。根。道。闻思修不同。是三慧。悟有前后。即三根。见修无学。即三道。色无色般。义准亦有。但非因法轮得耳。

　　△四缘尽入灭。

　　住世八十年。现老比丘相。薪尽火灭。入无余涅槃者。即三藏佛果也。

　　【□注】住世八十年。光句上(二十一)云。世寿有三品。下方四十。中方八十。上方百二十。下方少夭。上方太老。中方不老不少。表常。又中方。表中道。佛乐中道。为此义故。方八十年也(文)。

　　【■记】下方。犹云下品。此释住世八十年。初一行。明寿有三品。次二行。明佛取中品寿。统论诸佛示现寿量。修短不定。如佛名七云。梵声佛寿十亿岁。月面修寿一日一夜。大论明须扇多佛朝现暮寂。阿弥陀寿命无量无边阿僧祇劫。而我释迦如来寿命不满百年。然世尊同人中寿。应满百年。而今所以不满者。为留二十年福以庇末法弟子。如大集月藏分十云。悲愍众生故舍寿。华严疏云。见其憍恣。示迹涅槃。留余福教。以济危苦。是则世尊示现八十年。非惟表居中道第一义天。抑且留福以庇末法弟子也。

　　【□注】老比丘。妙乐一(二十四)云。老比丘者。从后异故(文)。

　　【■记】四教各有身像。三藏丈六之身。不同后三。故言老以别之也。阿含云。佛临涅槃。如老比丘。诣纯陀舍。

　　【■补】从后异者。以通教带比丘像。别教现尊特。故言老以甄别之。

　　【□注】薪尽火灭者。佛身名薪。智慧名火。身灭智亡。名无余涅槃也。大乘则云机薪既尽。应火云亡。

　　【■记】佛于拘尸那城。入火光三昧。烧身灭度。唯留舍利。为人天福田。身智俱灭。然是小教果佛无余涅槃相也。若大乘者。涅槃疏云。四缘感佛。佛则兴世。四机若息。佛则唱灭。

　　△三结归藏教。

　　上来所释。三人修行证果虽则不同。然同断见思。同出三界。同证偏真。只行三百由旬。入化城耳。略明藏教竟。

　　【□注】妙玄一(五)云。三因大异。三果小同。(文)释签一(十五)云。谛缘度殊。故因大异。俱断见思。三乘微异。故果小同。(文)。

　　【■记】声闻。见思前后各断。支佛。顿断见思。习犹未尽。菩萨正习俱尽。故证果小同。

　　【□注】偏真望大说故。三百由旬。文句七(二十七)约三义明。一。约生死处。以三界果报处。为三百。二。约烦恼谓见思。三。约观智。谓空观。

　　【■记】文句云。三界果报处为三百。有余国土为四百。实报国土为五百。见惑为一百。五下分为二百。五上分为三百。尘沙为四百。无明为五百。入空观能过三百。人假观过四百。入中观过五百。则知小教望大乘中道五百由旬。而言三百也。

　　【■补】断欲界使为一百。断色界使为二百。断无色界使为三百。

　　【□注】由旬。即逾缮那。此云限量。如此方之驿。大论云。由旬三别。大者八十里。中者六十里。小者四十里(文)。

　　【■记】此释由旬之量。初二句。会梵名华。次句。举况。大论下。引证发明限量。且有大中小之不同也。略明藏教竟。

　　天台四教仪注汇补辅宏记卷七之上

　　天台四教仪注汇补辅宏记卷七之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二通教三。初标。

　　次明通教者。

　　【□注】四教义一(二)云。此教明因缘即空。无生四真谛理。是摩诃衍之初门也。(远通常住故)正为菩萨。傍通二乘。(通机)故诸大乘方等。及诸般若。有二乘得道者。为同禀此教也(通部)。

　　【■记】此释通教所通之义。如云因缘生法。我说即空。当体无生。而上通但不但中道理。乃此教所远通也。菩萨二乘而分傍正。乃此教所通机也。此教正为菩萨学般若至佛地。远通别圆。而有已办支佛二乘之机。故曰傍为。方等般若有二乘禀教得道者。乃此教所通部也。大品云。欲得声闻乘。当学般若。欲得缘觉乘。当学般若。欲得菩萨乘。当学般若。如曰三乘同禀般若。是此教所通部也。有师标云。华严不共。阿含唯藏。法华开显。唯方等般若为共。节义云。因缘即空句。是傍影大论。无生四谛句。是傍影大经。四教皆先提此宗本。

　　【□注】问。何故不名共教。答。共名但得二乘近边。不得远边。若立通名。远近俱便。言远便者。通别通圆也。

　　【■记】此亦四教义文。料简立通教名之所以也。问中以三乘共学此教。故云何不立名为共。答中先明立共不便。次明立通之名俱便也。

　　△二释四。初释名二。初互通前后。

　　通前藏教。通后别圆。故名通教。

　　【□注】此望前望后。独就菩萨释通教名。

　　【■记】此标释立通教之名。独就菩萨。通前所以对通后而立也。二乘虽有通前之义。而不通后。则无所望。故并不得名通前也。

　　【□注】释签九(二十)云。通近同三藏。通远如别教。

　　【■补】然通教既是远通常住。当云通远如圆教。今签曰如别教者。以别教证道同圆。体是同故。有师标曰。通前三藏。云何亦就菩萨释名。答。正指当教佛。亦同三藏佛归于灰断。然此佛岂二乘所成耶。故就菩萨释。

　　【□注】四念处二(句)有三通义。一因果俱通。通当教是。二因通而果非通。即被接者是。三通别通圆。即藉通开导人是。谓别圆用通而为方便。但成别圆因果人也。此三通义。唯在菩萨。

　　【■记】此证释独就菩萨立名之所以也。如四念处云。通义有八。谓教理智断行位因果。教者。同禀无生之说。理者。同缘即色是空。智者。诸法不生般若生。断者。须陀洹若断。同是无生法忍。行者。同乘摩诃衍乘。位者。同是干慧地乃至佛地。因者。同学般若波罗密。果者。同到萨婆若海。三人八义不殊。故名通也。复次通有三义。一因果皆通者。如上八义。近通偏真四枯拙度。二因通果不通者。乃是别果来接通因。得见佛性。成四荣双树。三通别通圆者。别圆因果。皆与通异。藉通开导。得入别圆。因成非枯非荣双树之果也。然三通义。唯就菩萨而论。

　　【■补】如因果俱通一义。而二乘应有。唯在菩萨者。以二乘虽有前之一义。而无后之二义。故并不受因果之名也。

　　【□注】今文通后别圆者。下文释出。虽但被接。意亦该于藉通开导也。

　　【■记】盖通教机杂。若受别圆来接。欲成别圆之人。必当藉通开导。虽通人被别圆所接。但别圆亦藉通教预为开导。故通为大乘之初门者。良有以也。所言藉通开导者。拾遗记云。即于干慧及性地中。闻体法空。不但空于二十五有。亦乃空于涅槃。此人须藉通教谈空开导其心。而了此空体是中道。乃以别圆内外凡观。同于二乘。历干慧地。及后诸地乃至十地。即成别圆初地初住八相之佛。是乃通教通别圆之义也。则知后文虽出被接之机。其意必该乎藉通开导也。

　　△二当教得名。

　　又从当教得名。谓三人同以无言说道体色入空。故名通教。

　　【□注】此通就三乘释通教名。若三藏。谛缘度三法分三乘。今通教三乘。同观无生四谛。同体假入空。观十二因缘。同观六波罗密见第一义。而分三乘之别者。但总相别相等智。断结。侵习。自行化他。根性不同耳。言说是事。即空故无。

　　【■记】三人同以无言说道句。四教义。四念处。广解。四教义问。菩萨可修六度。二乘何得同观亦修六度耶。答。涅槃经云。福德庄严有为有漏。是声闻法。何处有悭贪声闻。破戒瞋恚放逸散乱愚痴罗汉辟支佛耶。但二乘不能遍行其事。成就众生。何曾不同修六度。第一义谛。无言说道而断结耶。而今所以分三乘之别者。四教义云。三乘同秉通教。见第一义谛。同断三界见思。得一切智。同求有余无余涅槃。此义既同。而分三乘者。声闻。总相体法入空。智慧力弱。但断正使。根性不同。亦有慧俱二种解脱。如前三藏教中分别。缘觉。福德利根。能少分别相。体法入空。生无佛世。不因闻法。时至道熟。自然晓悟见第一义。断三界结使尽。侵除习气。是名辟支佛乘。根性不同。亦有二种。一者小辟支迦罗。二者大辟支迦罗。已如前说。若菩萨。具修总相别相智慧。体因缘即空。起大悲誓愿。以修诸行见第一义。断界内烦恼。用誓愿扶习。还生三界。用道种智。游戏神通。净佛国土。成就众生。三乘善根淳熟。即坐道场。用一念相应慧。断烦恼习尽。得一切种智。名之为佛。转生灭无生二种法轮。化三乘众生。入无余涅槃。是为大乘。则知分三乘之别者。但约总相。别相。等智。断结。侵习。自行。化他。根性不同故耳。又妙玄云。通教声闻。总相一门。达俗即真。缘觉能于一门总相别相。达俗即真。菩萨能于四门总相别相。达俗即真。又能遍四门出假。教化众生。签云。声闻缘觉于一门总相别相者。总。谓但作苦集观耳。别谓观苦七支。集五支。以自行故。但依一门。菩菩为化他。故于四门。然七地前约自行边。亦但一门。入假方便。亦须遍习。正此意也。所言总别相等智者。经云。初以分别诸法智慧。后用涅槃智慧。分别诸法。是别相。涅槃智慧是总相也。而三人随力用之。末二句。释无言说道。

　　【□注】辅行六上(十六)云。通人既观诸法如幻幻本不生。今无所灭。名之为体。(文)谓体六凡依正之色。如幻如化。当体即空。而入真理也。

　　【■记】体色入空者。四教义云。今约无生四谛。信无生苦谛者。信阴入界不生。如梦幻响化。水月镜像。毕竟空无所有。解苦无苦。不为苦所苦。而有真谛。无生集者。了一切烦恼业行。如梦幻等。空无所有。无和合相。知无所有。不为结业流转。解集无集。而有真谛。无生灭者。知一切生灭法不可得。设使有法过于涅槃。亦如梦幻。本自无生。今亦无灭。若不知无生无灭。生灭终不自灭。若知无生无灭。生灭自灭。而有真谛也。无生道者。信一切至涅槃道。皆如梦幻。无有二相。若见有二。有通不通。则成壅塞。若知不二。不见通与不通。任运虚通。入第一义。是则知道而有真谛也。释当教得名竟。

　　△二显位二。初原当教因果列十阶级四。初略标。

　　依大品经干慧等十地。即是此教位次也。

　　【■记】四教义四云。通教三乘。同观二谛。二乘虽观二谛。一向体假入空。用真断结。至无学果。菩萨亦观二谛。始从干慧终至见地。多用从假入空观。从薄地。学游戏神通。多修从空入假观。从辟支佛地。学二观淳熟双照二谛。入菩萨地。自然流入萨婆若海。(文)问。若尔。何得此中第九菩萨地。方云从空入假耶。此文亦与四教义同。盖前之七地。但明三乘共意。未及别显菩萨。第八支佛地。亦与缘觉共明。至此第九菩萨地。方别明菩萨事也。此乃总叙之词。非谓菩萨至此方入假也。读者详之。先以图示之。

　　<PIC>X57087301.gif</PIC>

　　【■记】然支佛不立分果。此中何故亦有位次。盖支佛虽无分果。而断惑亦有次第。故有位次。断惑修行。虽从浅至深。若证果位必至第八。是知前七祇属于因。非分果也。又菩萨佛地名异二乘。而言共者。以名虽有异。同是无学应供。得二涅槃。共归灰断。证果是一故也。

　　【□注】此是三乘共位。

　　【■记】此判图义。大品经文云。从干慧地。至菩萨地。皆行皆学。而不取证。佛地。亦学亦证。故知三乘共位也。止观云。干慧地。正是三贤位。一五停心。二别相念处。三总相念处。通是外凡。故言干慧地也。性地者。即四善根位。以总相念处力。发善有漏五阴。名为暖。增进初中后心。得入顶忍世第一法。通名内凡。故言性地也。此二位共伏见惑。八人者。八忍也。从世第一转入无间三昧。故言八人也。见者。见真谛理。断三界见惑八十八使皆尽也。薄者除欲界思惟六品也。离欲者。除欲界九品尽也。已办者。除色无色七十二品尽。如火烧木为炭也。辟支佛者。福慧深利。功德力大。而除习未尽。故名为侵也。菩萨地者。从空入假。道观双流。断习气色心无知。得法眼道种智。游戏神通。净佛国土。学佛十力四无所畏等。残习将尽。如余少灰也。佛地者。大功德力资利智慧。得一念相应慧。习气永尽。如劫烧火。无炭无灰。此即三乘共十地而断思惑之位也。或问。辅行谓通教二乘。七地已前与菩萨共。名共声闻。若尔。八地以上过二乘地。何故亦名共菩萨耶。答。以初名后。从本立名。不同别圆始终别故。三藏教中。虽有二乘。菩萨行远。始终伏惑。永异二乘。故不名共。不闻别理。复非不共。又问七地思惑已尽。何故六地名共声闻。八名支佛地。何故七地名共支佛耶。答。通位从容故也。节义云。当教共位。出大品灯炬深奥品。大论七十五卷委明通十地行相。

　　【■备】集注问答。支佛八地所侵。乃见思家习。菩萨九地进侵。乃指出假尘沙家习。至佛十地。两家习尽。

　　【□注】若明三借等义者。一三乘共借别教始终位次。二单借别教十地亦三乘共。三别为菩萨借别一教。又别为菩萨立忍名。别明菩萨燋炷十地。大品更说十地菩萨为如佛。并图于后。

　　【■备】通教机广。上明三乘共位。是通三乘总判。今所列三乘借别等。皆别判内三乘借别。及单借别地。三者系三乘共。别为菩萨借别教。又别为菩萨立忍。菩萨燋炷十地。更说十地如佛。四者专指通菩萨论。止观辅行六卷三卷中详列。

　　【■补】十地菩萨如佛句出大品大论。

　　<PIC>X57087401.gif</PIC>

　　【■备】今此一图。与集注所列少异者。依辨讹改正。辨讹曰。图中须将别欢喜地等置下。通干慧地等列上。方妥。如二果是薄地。二向岂亦可云薄地耶。若改转。则不妨薄地中含有二向二果。余可例知。

　　【■补】止观云。借别教名。名通位者。外凡三贤是干慧。名十信。内凡四善根是性地。名十住。十行。十向。八人见地是须陀洹。名欢喜地。薄地是斯陀含。有向有果。向为离垢地。果为明地。离欲是阿那含。有向有果。向为炎地。果为难胜地。已办是阿罗汉。有向有果。向为现前地。果为远行地。辟支佛为不动地。菩萨地为善慧地。或以菩萨后心。为法云地。或以佛地。为法云地大品云。十地菩萨为如佛。得作此释也。辅行释云。通教地前。无位可论。故借别教内外凡位。但名通教初地二地。通教地后亦无复位。故借别教法云佛地。以名通教九地十地。从容不定。故有或言。大品既云十地如佛。当知即是别名名通。楞伽云。远行善慧。法云佛地。是佛种性。余者悉是二乘种性。此亦别名名通位也。若是别位。岂远行已前属二乘耶。近代释位。地前伏惑。正是此列。

　　【■记】四教义云。约名别义通辨位者。即十信三十心十地之名也。铁轮位。即干慧地伏忍。三十心。即性地柔顺忍。八人地。见地。即欢喜地得无生忍。大品云。须陀洹若智若断。是菩萨无生法忍。薄地向果。向。即离垢地。果。即发光地。大品云。斯陀含若智若断。是菩萨无生法忍。离欲地向果。向。即炎地。果。即难胜地。大品云。阿那含智断。是菩萨无生法忍。已辨地向果。向。即现前。果。是远行大品云。阿罗汉智断。是菩萨无生法忍。辟支佛。是第八不动地。侵除习气也。大品云。辟支佛智断。是菩萨无生法忍。菩萨地。即第九善慧地。佛地。即第十法云地。当知如佛坐道场时。以一念相应慧。断烦恼障法障习气尽。化一切有缘众生竟。入无余涅槃。如薪尽火灭。八相成道。是则用别教名。以辨通教位也。

　　【■补】通教名借位者。指南集云。初借位之意。佛教被机。机乐别位名通。佛说义通名别。旨蕴秘结。古执有情。劳我天台。申通经论。七地齐于罗汉。别义难收。四地断惑证真。通无此语。四善属于行向。伏惑在于地前。二教不收。诸部奚判。故立借别名通。以为通经法式。二借位所依。问。虽曰通经。凭于何典。答。仁王四地断见。大品十地如佛。楞伽种性有无。轻毛六心退等。此等经文。位名在别。义乃属通。若非借别名通。为何教收耶。集注问。藏通三乘。同断见思。既可借别名通。安知非借别名藏耶。答。通属大乘。原有通后之义。且三乘共行。故借于可借耳。藏一向是小。无通后义。三乘差别。而菩萨因不断惑。何可借耶。

　　<PIC>X57087501.gif</PIC>

　　(单借十地。既干慧断见。何位伏惑。如辅行六上八云。彼此地前通为伏惑。通虽无位。即未断惑不入地故。文意指地前修观伏惑也。妙乐二（二十一）云。或指地前假立七贤（文）)。

　　【■补】若见此别名判三人通位者。初地断见。二地断欲一二品思。三地断六品。四地断七八品。五地断九品。六地断七十一品。七地断七十二品思。八地已上。侵习断无知等。例前支佛发真无漏。侵除习气。如烧木成炭等是也。辅行释云。单借别十地名通十地。则彼此地前通为伏惑。通虽断惑。即未断惑。以不入地故。此单借别十地。意在引通入别。与前共借不同。又初地断见。三教不收。若说别。初地是破无明。若说圆。初住即证中道。若说藏。而无十地名目。所以三教不收。故用通教三义而收之。是故初地断见。名干慧地也。

　　<PIC>X57087502.gif</PIC>

　　【■备】辨讹曰。图中八人。人字。当心字。以经中明三地四地断见不同故。今文中开为多位。如仁王明四地断见。故将此四忍对欢喜。四智对离垢。或有经中明三地断见。则将四忍四智合为八心对于初地。故知是八心也。若八人乃是十五心。不当以十五心。更立十五心对于二地。岂非繁重。私谓。集注图说。本于止观。

　　【■记】止观云。四借别教名。名通教菩萨位。干慧。是外凡。性地。是内凡。八人。为初地。十五心。为二地。十六心。为三地。此三皆不出观。而断见惑。四忍为初地。四智为二地。四比忍为三地。四比智为四地。此四皆不出观而断见惑。薄即五地断六品思。离欲即六地断九品思。已办即七地断色无色思尽。支佛即八地至十地断习无知。玄义问。初地至七地对果。出何经论。答。经论非不对当。但高下不同。人师对之有异。或用见地。止对初地。如今所用。或向取初三地。并对初地。仁王明四地。并对初地。此难定判。但通教见地。本是无间之道。不出观证须陀洹。岂得初地断见。乃至三地或曰四地耶。若断别惑。不共二乘。此义有之。又或言六地断结齐罗汉。或曰七地。此乃定执。前后两果。经论对皆不定。中间可以义得。今依义推。不可定执。

　　【■备】玄义问一节。本三乘共借别教图下。今列于此者。以三四地断见本图下标故也。三四地不出观断见。解见下。

　　【■补】辅行云。此单约菩萨。故修观断惑不同。此中八忍为初地。不可曰八忍具足。当指初入无间三昧。忍智初发之时而言。若曰八忍具足。则是十五心为二地矣。既入无间三昧。从初忍乃至八忍。皆属八人地故。又止观中问。三乘共断。其义已显。用何为据。更独开菩萨地耶。辅行云。问者三乘共位。借义已成。别立菩萨。恐无诚证。答。大论判三处燋炷。有三种菩萨断惑。干慧是伏惑。尚得为初炎。今取八人断真为初炎。有何不可。荆溪释答意。经论各有明文。并语菩萨智断。初引大论三处燋炷者。意引干慧别在菩萨断惑之位。若共二乘。不名初炎。初炎即是断位故也。论别立菩萨。故以初地为断位。故大论灯炷品十地有二(云云)如后文引。

　　<PIC>X57087601.gif</PIC>

　　【■记】四教义引大论云。声闻法中名干慧地。于菩萨法即是伏忍。声闻性地。菩萨柔顺忍。声闻八人地。菩萨无生忍。声闻见地。菩萨亦无生忍。声闻薄地。菩萨游戏神通。声闻离欲地。菩萨名离欲清净阿罗汉地。于声闻法中即是佛地。而三藏佛三十四心发真无漏。断三界结尽。与罗汉齐也。大品云。阿罗汉若智若断。是菩萨无生法忍。乃至辟支佛若智若断。是菩萨无生法忍。即对菩萨八地。侵除习气。九过辟支佛地。入菩萨位者。即九地十地是。则十地菩萨当知如佛也。玄文云。初就三乘共位中菩萨别立忍名。而义通二。用别教名。名别义通。通义已如前说。别立者。别为菩萨立伏忍柔顺忍无生忍之名也。干慧地三人同伏见惑。而菩萨更加伏忍之名者。菩萨信因缘即空。而于无生四谛降伏其心。起四弘誓愿。虽知众生如虚空。而发心度一切众生。是菩萨欲度众生。如欲度虚空。故金刚般若云。菩萨如是降伏其心。所谓灭度无量众生。实无众生得灭度者。次三誓愿降伏其心亦如是。是为菩萨在干慧地。修停心别总相念处观时。异于二乘。故别称伏忍。复次三乘人同发善有漏五阴。生相似解。皆伏见惑。顺第一义。而菩萨独受柔顺忍名者。菩萨非但伏结顺理。又能为一切众生。伏心遍行六度。一切事中福慧皆令究竟。如三藏菩萨于中忍中三僧祇行六度。不惜身命。今菩萨亦如是。以空无相愿。调伏诸根。为众生故。满足六度。故名顺忍也。复次三乘人同发真无漏。若智若断。同名无生。而菩萨独受无生法忍名者。以其见谛理。断结使。不生取证之心。故别受无生法忍之名也。所以者何。若生取证之心。即堕二乘之地。不得入菩萨第九地。而别为立忍名。良有以也。复次三乘人同得神通。二乘不能用神通成就众生。净佛国土。故不得游戏之名也。阿那含虽断五下分结。不能舍深禅定。来生欲界。和光利物。而不同尘。故不得离欲清净之名也。止观问。三乘人智断既齐。何故二乘名智断。菩萨名法忍。答。忍。因也。智。果也。故十五心名忍。十六心名智。又二乘取证。宜判智断。菩萨望佛犹居因位。但受忍名。又菩萨一品思尽。即一分自在生。品品死。品品生。能忍生死劳苦。不入涅槃。故名忍也。

　　【□注】别明菩萨燋炷十地。妙玄四(三十一)云。别圆各逗一种根性。故用发真为初𦦨。(别初地圆初住)通教为逗多种根性。所谓别圆入通。故含容取干慧耳。

　　【■记】通教机杂。而干慧中尤杂。取多所含容之意。故以未发真为初焰。四念处云以相似灯炷为初𦦨耳。寻常谓别圆入通多约被接言之。今言别圆入通者。通之一字。指通教中当教之机。别圆入通。指通别通圆之机。故云三教含容通说。非秪约被接言也。

　　【□注】若钝根者。八人见地是初𦦨。利者。于干慧即能断结即是初𦦨(已上皆妙玄之文)。

　　【■记】此上二节文。俱释菩萨燋炷十地。初一句。牒前标示。妙玄下。明通教干慧为菩萨初𦦨。然此所引。乃是答辞。因文前问。大论三处明初𦦨。约别圆。皆取发真为初𦦨。通教何意取干慧为初𦦨耶。答。别圆各逗一种根性。如文(云云)。又辅行云。大论三处燋炷者。意引干慧别在菩萨断惑之位。若共二乘。不名初𦦨。初𦦨即是断位故也。论别立菩萨。故以初地而为断位。故大论七十八灯炷品云。十地有二。一菩萨初地为初𦦨。二声闻见地为初𦦨。若独菩萨地。即欢喜地为初𦦨。论文既以菩萨初地而为初𦦨。故今取之以为况释。于共伏道尚得以为菩萨初𦦨。今但退取共断位者为独菩萨初𦦨。有何不可。故知此文别判通教菩萨位也。

　　(大品云。初地燋炷。大论明三处初焰。焰约能照。譬智。炷约所照。譬惑。三处者。通别圆也。三教含容通说。故曰别圆入通。非被接意)。

　　【■备】此段小注本在仪文干慧地耳下。因记文长。消释未便。故列于后。

　　【■记】此段小注。释明含容取干慧意。大品明第一地燋炷者。经深奥品云。须菩提白佛言。世尊。菩萨用初心得阿耨菩提。用后心得。世尊。是前心不至后心。后心不至前心。世尊。如是心心所法不俱。云何善根增益。若善根不增。云何当得菩提。佛告须菩提。譬如然灯。为用初𦦨燋炷。为用后𦦨燋炷。须菩提言。世尊。非初𦦨燋炷。亦非离初𦦨。非后𦦨燋炷。亦非离后𦦨。佛言须菩提。于意云何。炷为焦否。世尊。炷实焦。佛告须菩提。菩萨摩诃萨。如是不用初心得菩提。亦不离初心。不用后心得菩提。亦不离后心。菩萨始发意。行般若波罗密。具足十地。得阿耨多罗三藐三菩提。大论释云。灯。譬菩萨道。炷。喻无明烦恼。𦦨。如初地相应智慧。乃至金刚三昧相应智慧。焦无明等烦恼炷。亦非初心智𦦨。亦非后心智𦦨。而无明等烦恼焦炷尽。得成无上菩提。是则以论中释经。则知大品明初地焦炷意也。大论明三处初𦦨者。四念处云。大论释灯炷品云。有人言。干慧为初𦦨。佛地为后𦦨。有言欢喜地为初𦦨。佛地为后𦦨。如此解释不同者。恐是诸大乘师释满字教门。三教名位不同。各取此意。以释初后𦦨也。若言二地是菩萨断道者。此取性地为断道。至六地与罗汉齐。或取八人地是断道。此以三地为断道。七地齐罗汉。今不取二地三地。乃取干慧者。故知是通三人之初。以似道为初𦦨耳。有言欢喜为初𦦨。佛地为后𦦨者。此约别教初地断道为初𦦨。别教登地见常住理。断无明。见中道。故以欢喜为初𦦨也。有言初住为初𦦨。佛地为后𦦨者。是圆教意。以圆教登住是中道佛性。断一品无明故。此是通教通别通圆之义也。

　　【□注】且干慧初𦦨。三通言之。是何根性。须知论释焦炷。虽通三教。干慧初𦦨自是一途。不必三通收。以通教机杂故。

　　【■记】此拣明干慧非三通也。先问。次答。如文可知。三通者。即上文所谓因果俱通。因通非果通。通别通圆是也。言不必三通收者。谓因果俱通之机。初地不能断结。因通非果通之机。三地四地方能断结。藉通开导之机。亦非能初心断结。是故干慧初𦦨。自是通之当教一途。不必三通收也。

　　【□注】又干慧初𦦨。何位伏惑。例如单借十地。如辅行。或云利根。即伏即断。

　　【■记】此料简干慧初𦦨伏惑也。问。干慧初𦦨。既是断惑。将何位而为伏惑耶。问中约位问伏惑。答中举单借十地。意明干慧如别教欢喜地断见。则以地前为伏惑位也。如辅行者。如上图中引文可知。或云下。更指一释。

　　【■补】然此中论伏惑位者。若云逗多种根性。含容取干慧为初𦦨。其意则宽。故得例前借十地。地前立伏惑位也。若云钝根。八人见地是初𦦨。利根。于干慧地即能断结。即是初𦦨。此则地前不须更立。何以故。干慧本是伏惑之位。但利根之人。即伏即断。故以为初𦦨。若更立伏惑位。不名干慧为初𦦨矣。良由前文单借十地。无论机之利钝。但未断惑。而不入位。故地前更须立地。即更立伏惑位。此中不然。故立为不立。意存两向。

　　【□注】大品更说十地菩萨为如佛。辅行明通二种如佛。以释大品。一别为菩萨立忍名。第十亦名菩萨地。对共佛地故云如也。又被接人至十地。破无明。能八相作佛。似通教佛。故云如也。释签亦明圆教观行如佛。相似如佛。但非今通教所论。

　　【■记】此释经说十地菩萨为如佛。初一句。牒前标示。以大品经云。菩萨住十地中。当知如佛。谓若菩萨摩诃萨。具足六(波罗)密。四念处。乃至十八不共法。一切种智。具足圆满。断一切烦恼及习。是为菩萨摩诃萨住十地中当知如佛。论释云。当知如佛者。菩萨坐如是树下。入第十地名法云地。譬如大云澍雨连下无间。心自然生无量无边清净诸佛法。念念无间。尔时菩萨作是念。欲界魔王心未降伏。放眉间光。令百亿魔宫。闇蔽不现。魔即嗔恼。集其兵众来逼菩萨。菩萨降伏魔已。十方诸佛庆其功勋。皆放眉间光。从菩萨顶入。是时十地所得功德变为佛法。断一切烦恼习。得无碍解脱。具足十力。四无所畏。四无碍智。十八十共法。大慈大悲等无量佛法。地六种动。天雨华香。诸菩萨天人。皆合掌赞叹。是时放大光明。遍照十方无量世界。十方诸佛菩萨天人。大声唱言。某方某国某甲菩萨。坐于道场。成具佛事。是其光明。是名十地当知如佛也。辅行下。引荆溪明通教二种如佛。以释大品经十地如佛。初种可知。二种。如文云。若被接者至此既破一品无明。亦能八相。如彼八相。故云如佛也。对共佛地句。谓通教第十地。名为佛地。对三乘之共佛地。而曰如也。似通佛句。谓被接之人。能破无明。无明破已。如彼通佛。同得八相。故名如也。释签下。明圆教亦有二种如佛。文云。若入圆教。假使住前。亦得通名坐道场也。即是相似如佛。观行如佛。然彼文意。为异别教教道言耳。非今通教所论之如佛。

　　△二详示二。初因地列名八。初名干慧地。

　　一干慧地。未有理水。故得其名。即外凡位。与藏教五停心总别等三位齐。

　　【□注】三乘之初。同名干慧。用体法念处等观。虽未得暖法相似理水。而总相智慧深利。故称干慧也。

　　【■记】此释得名干慧地者。谓虽有能观之智。然所照之惑火未亡。真谛之理水未显。既未有理水。干有其慧。故得干慧之名也。是知惑喻如火。理譬如水。惑亡理显。犹水之克火也。妙玄明三乘共十地。第一名干慧地者。三乘之初。同名干慧。即是体法五停心总相别相四念处观。事相不异三藏。此三阶法门。体阴入界如幻如化。总破见爱八倒。名身念处。受心法。亦如是。住是观中。修正勤如意根力觉道。虽未得暖法相似理水。而总相智慧深利故。体法停心别总二相念处观。出四教义二广明。须者往检。

　　△二明性地。

　　二性地。相似得法性水。伏见思惑。即内凡位。与藏教四善根齐。

　　【□注】性地中无生方便。解慧善巧。转胜于前。得相似无漏性水。故言性地也。

　　【■记】妙玄云。性地者。得过干慧。得暖已。能增进初中后心。入顶法乃至世第一法。皆名性地。性地中无生方便解慧善巧转胜于前。言胜前者。如解苦无苦。而有真谛。以阴入界不生。皆如梦幻响化。水月镜像。毕竟空无所有故也。解集无集而有真谛。以了一切烦恼业行皆如梦幻等故。解灭本自不生。今亦无灭。而有真谛。以知一切生灭之法皆不可得。故使有法过于涅槃。亦如梦幻等故。知道有道而有真谛。信一切至涅槃道。皆如梦幻等无有二相。则任运虚通。入第一义。得相似无漏性水。故言性地也。

　　△三二地并明。言并明者。以此二位。同入无间三昧。同断见惑。所以同为发明也。

　　三八人地四见地。此二位入无间三昧。断三界八十八使见尽。发真无漏。见真谛理。与藏教初果齐。

　　【□注】三乘信法二行。体见假以发真断惑。在无间三昧中。八忍具足。智少一分。故名八人位也。(即八忍也)三乘同见第一义无生四谛之理。同断见惑八十八使尽也。

　　【■补】此明得名八人见地也。初三乘下。释八人地。次三乘下。释见地也。八人位中。只具八忍七智。但是十五心。少一道比智。故曰八忍具足。智少一分。即以具足立名。故名八人地。至十六心满。即入见道。名见地也。

　　【□注】无间三昧等者。止观六(六)云。若言三地者。据断见初。言四地者。据断见后。皆不出观(文)。

　　【■记】此释二位无间三昧断见也。止观云。别名名通家共位者。旧云三地断见。或云四地断见。或言六地断思尽。或言七地断思尽。今核此语。若云三地四地皆断见者。此师不解通教义。三乘共位。同入无间三昧。不出入观而断见。那忽用三地四地断见耶。若但取三地断见者。四地应断思。若但取四地断见者。三地应未断见。若用两地断见。为出入观。为不出入观。若不出入观。则无两地。若用两地断见为出入观。非断见位。人师救云。经说如此。盖由此师不解经意。今言经借别教之意。以显通教耳。然别见义长。论三地四地。通见义短。不出入观。但名可借别。义必依通。若作不出入观释者。如言三地者。据断见初。言四地者。据断见后。皆不出观。例如十六心。或言是见道。或言是思道。是则无间三昧者。三四二地。以断见初后分之。虽分二地。观智无有间断。故云无间也。

　　【□注】辅行六上(七)云。通虽二地。断时仍促。三乘共故。虽促复长。是故虽分三地四地。

　　【■记】此释通教断见须分三四两地也。辅行问。当通教中。判断见位。自分二地。何须破他。自立借别。立断见位。还同通教。答。只缘同通。故得名通。通虽二地。断时仍促。三乘共故。虽促复长。是故虽分三地四地。或时借别。别见更长。仍有二意。若约理说。通至佛地。若约教道。云三四地。虽二意殊。见义并长。以别长故。故借教道判两地断见之义无爽。若依通义。云不出观。若依别义。地地皆能破见。以此为异。以别长故。故后两番通用四地皆断见位。人多不见。谓通义足。何须借别。

　　△四明薄地。

　　五薄地断欲界九品思前六品。与藏教二果齐。

　　【□注】体爱假即真。发六品无碍。断欲界六品。证第六解脱。欲界烦恼轻薄也。

　　【■记】此明得名薄地也。言薄者。厚之待也。以前三四二地。惟断见惑。思惑全在。犹冰之坚厚也。至此第五地中。不但断见。复能进断欲界九品思惑中前之六品。正与藏教二果位等。以其欲界之烦恼轻微。犹冰之少薄。故名为薄地也。

　　△五明离欲地。

　　六离欲地。断欲界九品思尽。与藏教三果齐。

　　【□注】礼爱假即真。断欲界五下分结尽。离欲界烦恼也。

　　【■记】此明得名离欲也。言五下分者。一身见。二戒取。三疑使。四贪使。五瞋使。是也。见四卷广明。

　　△六明已办地。

　　七已办地。断三界见思惑尽。但断正使。不能侵习。如烧木成炭。与藏教四果齐。声闻位。齐此。

　　【□注】三乘之人。体色无色爱即真。断五上分结七十二品思尽也。断三界事惑究竟。故言已办地(文)。

　　【■补】此明得名已辨也。言已办者。以三界事惑断尽。无功可用。如云所作已办也。见思曰事障。无明曰理障。以无明理障。对见思事障。故曰事惑。事惑者。即五上分也。五上分者。一掉举。二慢。三无明。四色染。五无色染。断此究竟。则名所作已办也。

　　【□注】烧木成炭。四教义三(十二)引智论云。声闻智慧力弱。如小火烧木。虽然。犹有炭在。

　　【■记】此释断正使不能侵习气也。言习气者。烦恼残习也。如乳母衣。久故垢着。以灰净浣。虽无有垢。垢气犹在。衣如圣人心。垢如诸烦恼。虽以智水浣。烦恼气犹在。如难陀。淫习重故。虽得阿罗汉道。于男女大众中坐。眼先视女众。而与之言语说法。舍利弗。瞋习重故。闻佛言舍利弗食不净食。即便吐食。终不复受请。摩诃迦叶。瞋习重故。佛灭度后。集法之时。敕令阿难入突吉罗罪忏悔。而复自牵阿难手出。不共住。言汝漏未尽。不得以不净人而集佛法。毕陵伽婆蹉。骂河神为小婢。慢习重也。摩头婆私咤。或时从衣架踔上梁。或梁至棚。或棚至阁等。掉戏习重也。如是等圣人。虽漏尽。尚有习在。如火焚薪。炭犹存也。

　　【□注】声闻位齐此者。辅行六上(七)云。通教二乘。七地已前与菩萨共。名共声闻。若尔。八地已上。过二乘地。何故亦名共菩萨耶。答。以初名后。从本立名。不同别圆始终别故。

　　【■记】辅行又问。藏教亦共声闻。何不立共名。答。三藏教中。虽有三乘。菩萨行远。始终伏惑永异二乘。故不名共。不闻别理。复非不共。则显通教菩萨断尽正使。故与二乘齐。复闻别理。得受别接。共与不共。皆可以说。不同三藏也。

　　△七明支佛地。

　　八辟支佛地。更侵习气。如烧炭成灰。

　　【□注】缘觉发真无漏。功德力大。故能侵除习气也。

　　【■记】侵者损也。习气未尽。故但言侵之损之。而使之尽也。

　　【□注】烧炭成灰者。四教义三(十二)引大论云。缘觉智慧力胜。如大火烧木。木然炭尽。余有灰在。

　　【■记】经云。譬如穷人。负他钱债。虽债欲毕。余未毕故。犹系在狱。而不得脱。声闻缘觉。亦复如是。以有爱习余气。所以不得成菩提也。

　　△八明菩萨地。

　　九菩萨地。正使断尽。与二乘同。扶习润生。道观双流。游戏神通。净佛国土。

　　【□注】从空入假。道观双流。深观二谛。进断习气色心无知。得法眼。道种智。游戏神通。净佛国土。成就众生。学佛十力。四无所畏。断习气将尽也。

　　【■记】此明菩萨修学佛道。正习双除。俨超二乘之像。乃三乘中之杰士。所谓出类拔萃者也。言。从空等者。二乘慧眼了空。惟观真谛。菩萨法眼照假。能观俗谛。所以从空。亦能入假也。道。谓化道。即慈悲利物。观。谓空观。即鉴理自利。所谓悲智双融。真俗并运也。色心无知。即尘沙障习。五眼中。法眼能观俗。三智中。道种能照俗。下别教住行向中解。通教菩萨。与别教菩萨。断习及得眼智。迥有浅深粗细不同。然观空自利。观俗利他。亦能进断尘沙。得法眼。证道种智也。成就众生。即下以布施摄众生来生其国等。佛十力者。法界次第云。此十通名力者。即诸佛所得如实智用。通达一切。了了分明。无能坏。无能胜。故名力也。大菩萨亦分得此智力。比佛小劣。故不受名。十力者。是处非处力。业智力。定力。根力。欲力。性力。至处道力。宿命力。天眼力。漏尽力。四无所畏者。一一切智无所畏。二漏尽。三说障道。四说尽苦道无所畏。此四通名无畏者。于大众中广说自他智断。既决定无失。则无恐惧之相。故称无所畏也。言断习将尽者。既之曰将。当知未全尽也。须知此菩萨尽习。必在七宝菩提树下。机缘熟时。以一念相应慧。而顿断也。

　　【■备】问。藏通菩萨既同不见中。何以一留惑。一断惑。答。藏通虽同不见中。藏则正化二乘。若云菩萨断惑。二乘大恐。故须留也。通则正化菩萨。不妨明言断惑。

　　【□注】扶习润生者。辅行五下(二十四)云。大品云。留余残习。以誓愿力。及扶余习。而生三界。利乐有情。(文)此教亦无中道应本。以誓扶习。而生三界。

　　【■记】此明扶习润生。初二行。举辅行引经正释。次一行。明扶习润生之故。亦是兼藏教菩萨而言。妙记云。两教入灭。无未来化。玄文云。藏通等圣。亦得有应。但是作意神通。譬如图写。作意乃成。核论无本。何者。灰身泯智。无常住本。约何起应是也。

　　【■备】问。正使牵生死。习气不牵生死。何以言扶习而润生耶。答。菩萨生三界。当以誓愿为正。扶习为傍。所以扶习者。不过为受生缘耳。不必定如凡夫以使为牵生。习不牵生为难也。若不留此残习。便登佛地。何以长能出假度生耶。

　　【□注】道观双流者。道。谓化道。观。谓空观。带空出假。故曰双流。

　　【■记】化道。即修行六度。空观。即体达法空。空假并行。故曰双流也。

　　【□注】游戏神通者。游诸世间。譬如儿戏。亦如幻师。种种变现。神名天心。通名慧性。天然之慧。彻照无碍。

　　【■记】此释游戏神通。初二句。释游戏义。诸世间。即器。有情。正觉。三世间也。菩萨游三世间。行来往返。其犹儿童嬉戏。不作意分别也。次二句。喻神通义。谓幻师以幻咒力。幻造种种之事。或拈茎草。幻成为人。或举幅巾。变为匹马。今菩萨承禅定力。种种变现。或小中现大。大中现小。亦如幻师也。末四句。约法正释。即璎珞经云。神名天心。通名慧性。天然之慧。彻照无碍。当知天然慧性。与六法相应。即能转变自在。故曰神通也。

　　【□注】净佛国土者。一切诸行。无非菩萨净土之行。如以布施摄众生。菩萨成佛时。布施众生来生其国等是也。

　　【■记】净名经云。佛为宝积。广明众行。为净土因。如云布施。是菩萨净土。菩萨成佛时。一切能舍众生来生其国。持戒是菩萨净土。成佛时。行十善满愿众生来生其国。忍辱是净土。成佛时。三十二相庄严众生来生其国。精进是净土。成佛时。勤修一切功德众生来生其国。禅定是净土。成佛时。摄心不乱众生来生其国。智慧是净土。成佛时。正定众生来生其国。四无量。四摄法。一切方便。三十七道品。回向心。说除八难。自守戒行。不讥彼阙十善法等。皆是菩萨净土。菩萨成佛时。乃至命终不中夭。大富梵行。所言诚谛。常以软语。眷属不离。善和诤讼。言必饶益。不嫉不恚。正见众生。来生其国是也。辅行云。净佛国土者。通教出假菩萨。亦为众生作净土因。处处结缘。众生机熟。断习成佛。名净佛土。结缘之时。名净土行。故净名经云。菩萨取于净土。皆为饶益诸众生故。乃至布施是净土。成佛时。一切能舍众生来生其国。结缘时。以布施摄。成佛时。地多珍宝。诸所舍者。同生其土。而受五种布施化益。由摄生有五差故。所谓人天及以四教。一切诸行无非菩萨净土之行。故有四土横竖摄物。是则净土义通诸教。今文且依通教菩萨断余残习。为净土果。但是异于二乘而已。

　　△二果地显义三。初明成佛。

　　十佛地。机缘若熟。以一念相应慧。顿断残习。坐七宝菩提树下。以天衣为座。现带劣胜应身成佛。

　　【□注】上释诸位。具如妙玄四(二十八)。

　　【■记】妙玄云。大功德力。资智慧。一念相应慧。观真谛究竟。习亦究竟。如劫火烧木。无复炭灰。喻习究竟。如象渡河。到于边底。喻真究竟。虽菩萨佛。名异二乘。俱观无生体法。同是无学。得一涅槃。共归灰断。证果处一。故称为通也。

　　【□注】过菩萨地。则入佛地。用誓扶余习。生阎浮提八相成道。五相同三藏。唯六成道树下。得一念相应慧。与无生四谛理相应。断一切烦恼习尽。具足力无畏等。名之为佛。

　　【■记】一念相应者。众生机缘既熟。即一念空慧与无生理相应。习尽成佛。妙玄云。藏佛因伏果断。通佛因果俱断。藏佛一日三时照机。通佛即俗而真照不须入。

　　【□注】顿断残习者。观音玄记下(五)云。前断正使。今侵二习。至于佛地。见思习尽。真谛究竟。尘沙习尽。俗谛究竟。

　　【■记】此菩萨从已办地。留习润生。用慈悲道。与真空观。双行化物。造到佛位。顿断残习也。

　　【□注】七宝天衣者。表殊胜自然也。

　　【■记】大品云。我当于菩提树下。从四天王天。乃至阿迦腻吒天。以天衣为座。当学般若。大论申明生身佛把草树下。法性生身佛天衣为座。成佛时。诸天龙等各以妙衣为座。欲界天衣。从树边生。无缕无织。譬如薄冰。光曜明净。有种种色。色界天衣。纯金色光明。如是等宝衣敷座。菩萨坐上。得阿耨多罗三藐三菩提。所谓宝树。表殊胜。天衣。表自然也。

　　【□注】现带劣胜应者。通佛亦是丈六之身。或十里。百亿。神通变现耳。住空故劣。住中故胜。以通教有合身义。故云带劣胜应。

　　【■记】仁王疏云。带丈六像。现尊特身。树下一念相应。断余残习。即通教佛自觉觉他。则神通变现。有十里百亿神通身量也。金光明疏云。丈六身佛。住真谛。丈六尊特合身佛。双住真中。尊特身佛。双住俗中。法身佛。住中道。此依二理。故有二佛。则知通佛住空故劣。住中故胜也。然通佛有合身佛义者。神宝记云。即三藏佛。示成道相。带丈六像。现尊特身者。通被衍门。有利钝二机。故所见相。胜劣不同。所谓合身尊特者是也。而实一佛。机见有异。非谓大边存小名为带也。言合言共。亦义云尔。旧多错解。故略云之。

　　【■补】光明记云。通教观既体法。显二种空。谓但不但。钝根菩萨同二乘人。唯见但空。无中实故。非色心本。故佛元由誓扶残习。幻出身智。终归灰断。色有分齐。故曰丈六。利根受别圆接。解不但空。空是本觉中实之体。是妙色身。佛慧证得。所有身智。称体无边。故名尊特。尊重奇特。亦名根身。只一佛身。由利钝机见二种状。故曰合身。通教佛身。须作此辩应了利根见佛。纵高十里乃至百亿。以依但空。亦非尊特。有分齐故。若利人见。丈六八尺。既依中道。亦无分齐也。

　　【□注】旧问。别圆成道。在初寂场。鹿苑。唯明三藏成佛。今通教佛。于何处成。如法师云。只一金刚土台成道。四机所见不同。若寂场鹿苑。自论大小两始。转法轮处。不可以难成道也。

　　【■记】此料简通佛成道处。初行半。举旧难。如法师下。正示释。像法决疑经云。一切大众所见不同。或见娑罗林地。悉是土沙草木石壁。或见七宝清净庄严。或见此林是诸佛游行处。或见此林即诸佛境界。真实法体。例知此义。四见不同。以证四教佛成道处。无别约机见有异也。

　　【■补】金刚土台。大论云。菩萨成佛时。实于智慧身。是时坐处。变为金刚。有言。土在金轮上。金轮在金刚上。从金刚际出。如莲台直上。持菩萨坐处。令不陷没。名为金刚。有师标四机所见不同者。大经疏云。胜天中王。初坐树下。有四种相。或见坐吉祥草。或见坐天衣。或见坐七宝。或见坐虚空。

　　△二明说法。

　　为三乘根性。转无生四谛法轮。

　　【□注】然通教佛。合但明成道等者。以由此三。

　　稍异三藏。前五不异。故略不论。

　　【■记】此节注文。虽明前之五相。与三藏同。后之三相。与三藏异。亦可且作别释说法相。不然。应在释涅槃相后通明也。故今权作说法一相而释焉。文句云。成道如上注。涅槃如后文。七转法轮者。权智。开三藏生灭四谛法轮。实智。说摩诃衍无生四谛法轮。被通教三乘人也。

　　△三明涅槃。

　　缘尽入灭。正习俱除。如炭灰俱尽。

　　【□注】缘尽入灭者。第八涅槃相。妙玄四(三十)云。双树入无余涅槃。薪尽火灭。留舍利为一切人天福田也。

　　【■补】缘尽入灭者。则同大乘机薪既尽。应火云亡之义。此约利根所见也。又缘尽入灭。亦可约两意释。若言机缘未熟。故扶习润生。机缘熟已。断余残习。今缘尽入灭。仍属当教钝根所见。若知中道应本。属利根所见也。所言双树者。林中。四方。方各双树。四方共有四双八株。树曰娑罗。如来于此入涅槃已。东西二双。南北二双。合为一树。垂荫宝床。盖于如来。惨然变白。犹如白鹤。既八只合为二树。故云双树入无余涅槃也。薪尽火灭者。谓如来之身。既入七宝金棺。四天王各持天上旃檀沉水。各五百根。乃至第六诸天。世间大众。各持旃檀沉水。至茶毗所。以妙香木。成大香楼。举棺楼上。直至迦叶礼赞竟。从心胸中。火涌棺外。渐渐茶毗。经于七日。香楼乃尽。即是薪尽火灭之相。若钝根所见。乃身灭智亡。若利根所见。是机薪既尽。应火云亡也。留舍利为人天福田者。梵语舍利。此云骨身。是戒定慧之所熏修。究其为义。别有生法全碎之辩。如云我不灭度常在灵山。此非法身全身乎。今论涅槃之后。八万四千。则唯示生碎二身尔。故如来茶毗。始经七日。帝释开棺取佛右牙。天上起塔。有二疾捷罗刹。盗取佛牙一双。时城内大众。收取舍利满八金坛。入拘尸城七日供养。时八国王。共来争求舍利。有大臣。优波吉。谏八国王。时帝释化作人语。我等诸天。亦应有分。若不见与。力足于敌。时优波吉告言。诸君且止。此舍利宜共分之。何须见诤。即分舍利为三分。一分诸天。一分八王。一分龙王。于是各还本国。起塔供养。

　　【□注】正习俱除。兼前总举。

　　【■记】此释正习俱除。盖前七地。已断正使。八地。更侵习气。九地。进断习气。并断色心无知。则此十地。只是顿断。而留余残习气。而言正习俱除者。乃兼前而总举也。

　　【□注】炭灰俱尽。四教义三(十三)云。诸佛智慧力大。如劫烧火炭灰俱尽。

　　【■记】以炭喻正使。灰喻习气。谓佛正习永尽无余。譬如劫火烧须弥山。一切大地都尽。无炭无烟。

　　△三引证。

　　经云。三兽渡河。谓象马兔也。喻断惑不同故。又经云。诸法实相。三乘皆得。亦不名佛。即此教也。

　　【□注】河喻空理。菩萨正习俱尽。如象得底。支佛侵习。如马次深。声闻断正使。如兔最浅。如涅槃经。

　　【■记】大经云。是实相法界究竟智。第一义谛。第一义空。下智观。声闻得。中智观。缘觉得。上智观。无上菩提得。疏云。古来有解。谓三乘观异。今明三乘同观第一义空。但智有上中下成三乘别。例如三兽渡河。得水深浅。三乘同观中道。深智。即得无上菩提。浅智。但得支佛声闻菩提。辅行云。三乘如兽。真空如水底。象虽得底。仍分二别。小象得泥。通菩萨也。大象得底。即见不空。不空。复有二种。谓但不但也。又戒经云。如恒河水。三兽皆渡。兔不至底。浮水而过。马或至底。或不至底。象则至底。即十二因缘河也。声闻如兔。缘觉如马。如来犹象。今借此意。证成通教三乘同禀。同作是解。解有浅深。故成三乘也。

　　【□注】又经云者。文出华严。彼云诸法实性相。三乘亦皆得。而不名为佛。幻有之俗。名为诸法。即空之理。名为实相。乃真空实相也。菩萨至果名佛。言不名佛者。以中夺偏耳。

　　【■记】此释华严文也。初一行引文。次二行释义。然是晋译之文也。若唐译第八地四劝文。则云善男子。此诸法之性。若佛出世。若不出世。常住不异。诸佛不以得此法故。名为如来。一切二乘亦能得此无分别法。颂云。法性真常离心念。二乘于此亦能得。不以此故为世尊。但以甚深无碍智。当知二译。文异义同。皆以中夺偏也。

　　【□注】彼经不共二乘。那作此说。如拾遗记云。彼部虽无小机禀教。何妨说于三乘粗浅。显圆佛乘。(文)彼后分经明四乘品。故斥三乘非佛乘也。

　　【■记】此料简引结也。初二句。约意推经不斥三乘非佛为简。如拾遗下。引释。以明不妨说小以显佛乘。彼后分下。结明华严斥三非佛。四乘者。四圣法界也。

　　△四会同。

　　此教三乘。因同果异。证果虽异。同断见思。同出分段。同证偏真。

　　【□注】三因大同。三果小异。异则习尽不等。同乃共观即空。不同三藏谛缘度别。

　　【■记】此料简同异也。初二句。泛释。次二句。转释。谓声闻果。但断见思正使。支佛果。更能侵除习气。菩萨果。断尽正习。更破尘沙。如斯不等。此其所以果有小异也。共观即空者。而此三乘同以无言说道。体色入空。故云同也。

　　【□注】分段者。支分形段。三界生死也。

　　【■记】支形者。他非我身。我非他身。彼此各别也。分段者。即分限也。如欲界分限。不过百岁。乃至非非想天寿。纵饶八万四千大劫。亦是分限。下界以年计。上界以劫计。既堕于数。奚尝越限。故曰分段也。

　　△二因根机利钝前后互通二。初略标。

　　然于菩萨中。有二种。谓利钝。

　　【□注】此约接不接。而分利钝。

　　【■记】此总明根有利钝。所以有接与不接之殊。以此教乃大乘之初门。接者引也。其问最利一类。受圆人接。引入于圆。其稍利者。受别人接。引入于别。其钝根人。不能受接。故云不接也。

　　△二详示二。初钝通三藏。

　　钝则但见偏空。不见不空。止成当教果头佛。行因虽殊。果与藏教齐。故言通前。

　　【□注】修因克果。果在于上。故曰果头。通教菩萨。扶习润生。虽异藏教。伏惑行因。断惑证理不别。故言通前。结释前文。通前藏教也。

　　【■记】此明结释通前。文并可知。言行因殊者。通教扶习润生。藏教伏惑行因故。至于果上。断惑证理。藏通无二。故得通前也。

　　△二利通别圆二。初正释。

　　若利根菩萨。非但见空。兼见不空。不空即中道。分二种。谓但。不但。若见但中。别教来接。若见不但中。圆教来接。故言通后。

　　【□注】利根被接。被字去声。如来被下之义。此约应说。如云说圆中道。被而覆之也。若上声呼。此就机论。如云通教利根。被别圆接。接。即点示。接入也。

　　【■记】此释利根被接之义有二。一者。约佛加被论。二者。约机可被论。加被者。如来蒙覆被接。引导一切众生。至但不但二种中道之中。不令沉滞于偏真也。可被者。众生根利。始可受接于别圆也。

　　【□注】然被接义。散出诸经。大品八地闻中。大经空不空。一切法趣。非漏非无漏。楞伽三种意生身。大经三十六文末。一生二生等。若具明者。谓大经十二。明四谛后。列八二谛。章安作七二谛消之。初一是总。余七是别。此于四正。复论三接。故名七种二谛。

　　【■记】此示明诸经被接之义。大品八地闻中者。此的示般若经被接义。问。从七地八地。观常住。破无明。是何教之位。答。非通非别。是别接通。何者。以通教始终不明常。何得中间而破无明。别教初心知常。初地破无明。云何八地始破无明。既八地闻中道。始破无明。则知是通下根被接之义也。止观云。初空假二观。破俗上惑。方闻中道。仍须修观破无明。能八相作佛。此佛是果。仍前二观为因。故言以别接通耳。辅行云。若初后不闻中。全属前二。若从初即闻。全属后两。复有一人破二惑尽。至八地方闻中道。闻已修观破无明。得法身本。八相作佛。虽见中道。必假通教空假二观为前方便。待别理接之方闻。此乃别接通意也。大经空不空。一切法趣。非漏非无漏者。此撮示经文被接义。详解见下节记中妙玄云其相云何。至所闻不同止。乃明别圆接通意也。楞伽三种意生身者。经云。所谓三昧乐正受意生身。觉法自性性意生身。种类俱生无行作意生身。法数释云。通教菩萨得如幻三昧。随意无疑。意欲至。身亦至。名意生。一三昧乐正受意生身者。三昧。翻正受。异苦乐受故。通教三四五地菩萨。得真空寂灭乐。普入一切佛刹。随意无碍也。二觉法自性性意生身者。八地菩萨。觉了一切诸法自性之性。如幻如化。悉无所有。以无量神力。普入一切佛刹。迅疾如意。自在无碍也。三种类俱生无行作意生身者。九地十地菩萨。觉知一切诸法。皆是佛法。一身无量身。一时普现。如镜中像。随诸种类而得俱生。虽现众像。而无作为也。按释中一身无量身。即种类意。普现。即俱生意。又辅行云。一三昧乐意成身。即三四五地。心寂不动也。二觉法自性意成身。即八地。普入佛刹。故以法为自性。三种类俱生无作意成身。谓了佛证法。成之与生。并从果说。此约通教。及以接别。初文虽云五地。亦兼七地。即入空位也。八地当入假位。种类俱生者。了佛证法。即是入中。属佛种类。未必自证。若接入别。七地已前。入别十住。八地已去。接入十行。知佛证法。入十回向。并非证道。故名意生也。大经一生二生者。此的示经文被接义。经中佛为须䟦那言。一切诸法。皆是虚假。随其灭处。是名实相。是名法界等。下智观故。得声闻菩提。中智观故。得缘觉菩提。上智观故。得无上菩提。说是法时。十千菩萨。得一生实相。万五千菩萨。得二生法界。疏曰。一生实相二生法界者。谓十地补处大士为一生。九地则二生也。亦如法华损生义意章安云。三乘同观第一义。智解不同。一生二生。是破无明一品二品。实相。是别理。法界。是圆理。即利根接入别圆也。若具明下。具指大经及疏三接义。经明四谛后列八二谛者。圣行品。佛为迦叶菩萨广明四谛已。又为文殊菩萨说八种二谛。谓随顺众生。说有二谛。一者世法。二者出世法。善男子。为出世人之所知者。名第一义谛。世人知者。名世谛。善男子。五阴和合。称某甲凡夫。众生随其所称。是名世谛。解阴无某甲名字。离阴亦无出世之人。如其性相而能知之。名第一义谛。复次善男子。或复有法。有名无实者。即是世谛。有名有实者。即第一义谛。善男子。如我众生。寿命知见。养育丈夫。作者受者。热时之𦦨。乾闼婆城。龟毛兔角。旋火之轮。诸阴界入。是名世谛。苦集灭道。名第一义谛。善男子。世法有五。一名世。二句世。三缚世。四法世。五执着世。善男子。男女瓶衣。车乘屋舍。如是等物。是名名世。四句一偈。如是等偈。名为句世。卷合系结。束缚合掌。名为缚世。鸣椎集僧。严鼓诫兵。吹贝知时。名为法世。如望远人。有染衣者。生想执着。言是沙门。非婆罗门。见有结绳。横佩身上。便生念言。是婆罗门。非沙门也。是名执着世。如是五种。是为世法。善男子。若有众生。于如是五法。心无烦恼。如实而知。是名第一义谛。复次善男子。若烧若割。若死若坏。是名世谛。无烧无割。无死无坏。是则名为第一义谛。复次有八苦相。名为世谛。无生老病死。无爱别离。无怨憎会。无求不得。无五阴盛。名第一义谛。复次譬如一人。多有所能。若其走时。则名走者。或收刈时。复名刈者。或作饮食。名作食者。若治材木。则名工匠。锻金银时。名金银师。如是一人。有多名字。法亦如是。其实是一。而有多名。依因父母和合而生。是名世谛。而知十二因缘和合生者。名第一义。是为经列八二谛也。章安作七二谛消者。涅槃疏云。若随言说。凡有八种。一世出世。二名无名。三实不实。四定不定。五法不法。六烧不烧。七苦不苦。八和合也。今明大师有七二谛。名虽不同。其义可会。一生灭。二无生。三单俗复真。四单俗单中。五复俗单中。六复俗复中。七圆二谛。若依法华玄文。名相稍别。义意必同。读者应知。就一种中。复各三种。谓随情。随智。随情智。今欲以彼七种二谛。求释此文。佛旨难知。且出一师之见。八种不同。即名八文。初约世出世两人判二谛者。通冠下七。一一二谛。各有此意。世情多想。束为世谛。圣智多知。束为真谛。此即随情智判二谛也。二约名无名判。五阴和合。揽阴名生。即世谛。即阴离阴。如性知之性。即真谛。此约有作四谛立也。三或复有法有名无实者。他曰世谛。有名名名。于体物应。于名真谛。但有名无实。今文反此。世但虚名无实。不生不灭。与法相称。即是真谛。不能即色是空。故有名无实。能即色名空。故有实有名。此约无生四谛立也。四众生寿命。如旋火轮。此单俗复真以论二谛。假名幻化。热𦦨火轮。但有其名。而无其实。称世流布。即是世谛。真与中合。共为真谛。若单以真为第一义者。不得言苦集灭道。是第一义。俱指四谛。即真中合。此名无量四谛中。若真若中。同为第一义谛。前文曰第一义无量无边。不可称说也。五世法五种去。此约单俗单中以明二谛。上以热𦦨火轮五譬。以譬人我为世谛。今以五法为世谛。五法如𦦨轮。𦦨轮譬法。法譬互举。同是单俗。心无颠倒。如实知之。即单指中道以为如实。此名有作无生等苦集为俗。指下文一实谛为真也。六若烧若割去。此约复俗单中以明二谛。若烧若死。此明体法始终。若割若坏。此明析法始终。即以两始为有。两终为无。此之有无合之为俗。即是复俗。单指中道非有非无。故无烧割。即第一义。此明上有作无生之真俗。同名为俗。指下文一实谛以为真也。七有八苦去。此约复俗复中以明二谛。复俗。如向言。复中者。非单指理。即事而理。法界圆备为复中。此合上来有作无生真之与俗。皆名为俗。指下一实不可思议。而为真谛。文虽不显。义推自成。然此一番。犹是复俗复中二谛也。八复次下。先譬。次合。明圆二谛。真俗相即。皆不可思议。譬如父母和合生子。一人多能。以譬圆俗。十二因缘和合三道。即是三德第一义。以显圆真。是名不可思议二谛。一切二谛。悉入此中。方便随俗。说诸二谛。无量无边。止论七种。何足惊怪。能如是知。名慧圣行。古来皆悉此二谛文。今用天台七种二谛。来释八番。义则相应。真顺圣慧也。由是故释签云。若欲凭教者。然此七文。散在诸经。无一处具出。唯大经十二。列八二谛。章安作七二谛消之。初一是总。余七是别。初曰如出世人。心所见者。名第一义。世人心所见者。名世谛。疏曰。总冠诸谛。世情多种。束为世谛。圣智多知。束为第一义谛。即是诸教随情智说也。经云五阴和合称某甲。名世谛。解阴无阴。亦无名字。离阴亦无。名第一义。阴是实法。某甲是假名。即实有俗谛也。无阴无名。即假实空。若离阴者。名太虚空。是故离阴。亦无某甲及二谛名。疏云名无名二谛也。世谛有名。真谛无名。即生灭二谛也。又经云。或有法有名有实。是第一义。或有法有名无实。是名世谛。幻化假名。即空故实。即真谛也。只指幻化但有假名。故名世谛。故疏云实不实二谛也。真实幻化不实也。即无生二谛也。经云。如我人众生寿命知见。乃至如龟毛兔角等。阴界入名世谛。苦集灭道名真谛。兔角之俗。与前不殊。故成单俗。四谛义含。共为真谛。即是含中真谛也。故疏云。定不定二谛也。即单俗复真。俗是不定。中道是定。又经云。名世句世等五法。是名世谛。于五法中心无颠倒。是第一义谛。五种世法。名与前异。大意不别。亦是单俗。于世无倒。谓见实相。教道但中。虽未究竟。此中究竟。望前故实。故疏云。法不法二谛也。法谓实相。不法谓俗。亦是含中二谛也。又经云。烧割死坏是世谛。无烧割等是第一义。地前方便皆属无常。故可烧。登地见常。故无烧等。故疏云。烧不烧二谛也。无常可烧。常不可烧。复俗单中二谛也。经云。有八种苦。是名世谛。无八种苦。故是第一义。八苦无常。同前烧义。无八苦真。即是实相。故疏云苦不苦二谛也。亦是复俗单中。教道有苦。圆中无苦。经云。如一人有多名字。依父母生。名世谛。依十二因缘和合生者。名第一义谛。依父母生。即十二缘。而分二者。以大经明十二缘即佛性故。且据显说。即以佛性而为真谛。依父母生。即是无明。名为世谛。故疏云。和合二谛。真俗不二。故名和合。复俗复中二谛也。此于四正。复论三接。故名七种二谛者。四正。即一藏。二通。五别。七圆。四种。正明藏通别圆四教二谛。三接。即三四六三种。三是别接通。四是圆接通。六是圆接别。如妙玄云。一实有为俗。实有灭为真。二幻有为俗。即幻有空为真。三幻有为俗。即幻有空不空共为真。四幻有为俗。幻有即空不空一切法趣空不空为真。五幻有。幻有即空。皆名为俗。不有不空为真。六幻有。幻有即空皆名为俗。不有不空。一切法趣不有不空为真。七幻有。幻有即空皆为俗。一切法趣有。趣空。趣不有不空。为真也。一实有二谛者。一切依正色心阴界入等。皆是实法。实法所成森罗万品。皆名为俗。方便修道灭此俗已。乃得会真。乃至云病中无药。文字中无菩提。皆此意也。二幻有空二谛者。斥前意也。何者。实有时无真。灭有时无俗。二谛义不成。若明幻有者。幻有是俗。幻有不可得即俗而真。乃至云是名幻有无二谛也。通人随智照真。与前不异。随智照俗不同。何者。通教观巧。复局照俗亦巧。却寻本俗。名为复局。析空体空。观门各异。故称局也。三幻有空不空二谛者。俗不异前。真则三种不同。一俗随三真。即成三种二谛。其相云何。如大品明非漏非无漏等。大经明空不空等。复次约一切法趣非漏非无漏等。解见下节记中其相云何起。至具一切法也止。是故说此一俗。随三真转。或对单真。或对复真。或对不思议真。乃至云若随智证。俗随智转。智证偏真。即成通教二谛。智证不空真。即成别入通二谛。智证一切法趣不空真。即成圆入通二谛。三人入真之智不同。复局照俗亦异也。四一切法趣空不空二谛。并入此文中释。即圆入通二谛也。五幻有无为俗。不有不无为真。有无二。故为俗。中道不有不无不二为真。六圆入别二谛者。俗与别同。同观幻有之俗。真谛则异。谓一边但中。一边不但中。故云异也。别人谓不空。但理而已。欲显此理。地前先修诸行。登地方显中道。虽缘修方便。故言一切法趣不空。圆人闻不空理。即至具一切佛法无有缺减。故言一切法趣不空也。七圆教二谛者。直说不思议二谛也。言直说者。即事显理。三千归于一念。

　　即理明事。三千性相宛然是也。真即是俗。俗即是真。如如意珠。珠体本空。即是真谛。而能雨宝。即俗谛也。珠以譬真。用以譬俗。即珠是用。即用是珠。不二而二。分真俗耳。已上撮略妙玄之文。是为七种二谛四为正。三论接也。

　　【□注】古来二十三家。明乎二谛。唯庄严。开善。擅风流之名。庄严谓佛果出二谛外。(即今被接)开善谓佛果不出二谛。(通当教佛)吾祖曲尽如来逗机设化之相。故明被接。则于诸经无所壅矣。

　　【■记】此示古今诸师发明二谛之义。有所未尽善矣。初一句。通示。次一句。别美。庄严下。出二师义之所归也。然庄严立义。乃据利根。即今被接者也。开善立义。乃就钝根。故是通教佛果也。吾祖下。明天台智眼。卓越古今。为判教之独步也。是故二谛被接。义合佛经。如止观三云。通教三乘。二乘体假入空。只入但空。不能从但空入假。无化他用。菩萨体假入但空。能从但空入假。化度众生。上根菩萨体假入空。前入但空。次入不但空。则破无明。见佛性。与前真永别。岂可用为一真谛也。庄严师谓三界集谛。是招依正色心。有漏之俗。佛果无漏。不招依正色心。出俗谛外。而有真谛。一见。不复更见。故出二谛之外。今云此义但得片意。而作义不成。不知佛智别照何境。别断何惑。若得今义。出外意则成。开善师谓体见思之俗。当俗即空之真。是故佛果不出二谛外也。今云此义若不能动。则异二乘作意复不成。若得此意。不出义亦成矣。古来名此为风流二谛。义在此但空不但空。合时祇是一真谛。离时却成两真谛。与三藏家异。彼三藏第三谛。但有中道名。无别有体。眼无别见。智无别知。今则不尔。但三谛亦名真谛。亦名中道第一义谛。有别体。别见。别知。是为通教二谛三谛合离之相也。辅行云。庄严云出。开善云不出。此由三乘共学菩萨有但不但。古人不晓利钝两根。但诤佛果出与不出。终未见今开合之意。故使二家各明已计。今文并破是故皆云作意不成。故知二家。各得今文利钝一。边。所以云片意也。又不能知出外。别照中道之境。用中道智进破无明。故云片意。若不能知钝根依教。与二乘同证真谛。是亦但得片意。若全得今意。出与不出义悉成矣。是故古人双美二家。目此二谛而曰风流。言风流者。动止合仪。出入无失也。若依今用含中二谛。进退咸美。风流有余。故云吾祖曲尽如来逗机设化之相者。良有以也。

　　【■补】涅槃玄云庄严谓。佛果出二谛外。非真俗摄。凡夫以惑因感果。是虚浮世谛。假体即空。故是真谛。佛果非惑因所感。故非世谛。不可复空。故非真谛。引仁王经云。超度世谛第一义谛。住第十一萨云若地是也。开善谓。佛果不出二谛。佛果涅槃还为二谛所摄。体是续待二假。故是世谛。即此二假可空。故是真谛。佛果灵智。亦复冥真也。

　　【□注】古明被接。不出三义。以含中为发源。点示为机要。发习为根性。以通教巧故。一真含二中。利根菩萨才证真空。即为点示。如妙玄明别接通中。寄三法以示三根解源。谓非漏非无漏。空不空。一切法趣。如释签三(十九)具释。然由利根发昔所习。方可点示。若钝根菩萨。同二乘人。直至法华。方乃被会。

　　【■记】此示古明被接而有三义也。初句。总标三义。次三句。别列三义。次五行。贯释三义也。言一真含二中者。如云幻有即空不空共为真。此真含但中也。幻有即空不空。一切法趣空不空为真。此真含不但中。是为通教一真含二中为发源也。利根才证真空即为点示者。此释点示为机要。不使利根耽着真空。令成别圆中圣人也。如妙玄下。引证点示。妙玄云。一俗随三真转。即成三种。其相云何。如大品明非漏非无漏。初人谓非漏。是非俗。非无漏。是遣着。何者。缘无漏生着。如缘灭生使。破着还入无漏。此是一番二谛也。次人闻非漏非无漏。谓非二边别显中理。中理为真。又是一番二谛也。后人闻非漏非无漏。即知双非。正显中道。中道法界。力用广大。与虚空等。一切法趣非有漏非无漏。此又一番二谛也。初番即单真单俗通二谛也。二番即别接通含中入真二谛也。三番即圆接通含不思议中入真二谛也。大经云。声闻但见于空。不见不空。智者见空。及与不空。即是此意。二乘谓着此空。破着空。故言不空。空着若破。但见空。不见不空也。利人谓不空即妙有。故言不空。利利人闻不空。谓是如来藏。一切法趣如来藏。还约空不空。即有三种。复次约一切法趣非漏非无漏。显三种异者。初人闻一切法趣非漏非无漏者。谓诸法不离空。周行十方界。还如瓶中如。瓶喻于人。人中之空。不异十方之空。十方之空。不异瓶内之空。故十方空。皆趣瓶空也。次人闻趣。知此中理。须一切行来趣发之。一切行者。即是方便之空假。要知地前之行。而趣发此中道。乃是缘修。以显真修。所谓缘修满时。真修自显也。后人闻一切法趣。即非漏非无漏。具一切法也。如释签具释者。文云。通寄三法。以辨其相。漏无漏。本是通法。为成接义。故立双非。空不空。本是别法。一切法趣。本是圆法。于一一法。各有三人取解不同者。良由机发有异。故所闻不同。乃至别圆机发。对钝住空。故成三别。是以释后二接。须对通钝。共成三人同听异闻。此言是证。何言闻耶。以利根随闻随证故。故约漏等以示解源。若得此意。于一切法自在无碍。是为点示机要义也。然由下。释发习为根性。签云。通教菩萨。由根利钝。发习不同。若发昔生所习别解。能解但中。方可点示受别教接。或发昔生所习圆解。能解不但中者。方可点示受圆教接。此是利根虽同观幻有之俗。而契真各异。故尔前接入中道。但钝根同于二乘。直至法华会上方乃被会。是为以发习为根性也。

　　【□注】非但见空等者。止观三(十六)引大经云。二乘之人。但见于空。不见不空。智者非但见空。能见不空。不空。即大涅槃(文)。

　　【■记】辅行云。智者。即是利根。见中。名见不空。不空。即是不但空也。三德具足。名大涅槃。

　　【□注】离边名但。即边名不但。

　　【■记】此释但中不但中之异。言但中者。必离二边之空有。独显一中。假喻发明。如离却虚空。别指一月也。言不但中者。不须离二边空有。别显中道。当须指边即中。离边空有。中亦不可得也。如离却虚空。何处更有月可指示。此明别人入中。但解自性清净真如不具诸法。故云但中。圆人不然。了知心佛众生。三无差别。一色一香。无非中道。譬如食蜜。中边皆甜。故曰不但中也。

　　△二拣位二。初问。

　　问。何位受接。接入何位。

　　【□注】初问所接。次问能接。

　　【■记】此释问意。言所接者。指通教利根人也。能接者。指如来以圆别二法接引通教二种利人也。何位者。意谓但不知何位之人。可以受上二教之所接引耶。设蒙接入。又不知于二教中可居何位耶。

　　△二答二。初答通定三根。

　　答。受接人三根不同。若上根三地四地被接。中根之人五地六地。下根之人七地八地。

　　【□注】答中就被接机。发习迟速。以论三根。辅行以四地为上。六七为中。八九为下。今进一位者。教位从容。文或进退故。此答初问。

　　【■补】此明以答初问也。初三句。释三根意。辅行下。对明今文三根。末句。结答。三四地者。即八人见地也。此位断见惑尽。见真空理。但利者。于十五心即得见道。钝者。待十六心满。方能见道。故成二位。然此二地所以被接者。盖上根一见一切见。非但见空。亦见不空。既见不空。故能被接也。五地断欲六品思。六地断下九品思尽。既断欲思。或始见不空而受接。故判属中根也。七地断思尽。八地侵习气。此既待见思尽。方解不空。故是下根也。止观云。破见思惑尽。到八地。方为说真内之中。故云智者见空。及与不空。被接方闻。辅行云八地方接者。此据下根。问。何故须知第八方接。答。为欲示真内之中故。故待证空。方为点示。令深观空。即见不空。若尔。中上二根。其义云何。答。中上二根。亦见真已方示中空。但前二根真空尚浅。是故说教多附下根也。

　　△二答入位真似。

　　所接之教。真似不同。若似位被接。别十回向。圆十信位。若真位受接。别初地。圆初住。

　　【□注】所接之教等者。答次问也。所。即语辞。

　　【■记】此明以答次问也。然上所之一字。是语助辞。非能所之所也。

　　【□注】别向圆信。按位接也。别地圆住。胜进接也。

　　【■补】此明所接之教。有似位真位之不同。似位者。相似之位也。谓通断见思。被别十向所接。乃至修中道。伏无明。被圆十信所接。以别十向。圆十信。俱为相似。皆断见思之位。今欲接断见思之人。故以别向圆信之教被而覆之。则所接者。按其位而成别圆中人。故曰按位接也。真位者。分真之位也。谓通教断惑。但断见思。若与后二教按而论之。但是相似。以其根利能见不空。今欲接引。而以别地圆住之教被而覆之。则所接者。随其胜进而成别圆中人。盖别教登地已上。圆入初住已去。皆属分真。俱是破无明之位。以破无明之深位。而接断见思之浅位。故云胜进接也。

　　【□注】据上似位被接。真位受接。应作被字。盖以能从所也。

　　【■记】此释真位受接之受字。依义当用被字为妥。何者。谓上似位被接。乃覆被之被而为能接。故下真位受接之受字。亦应作覆被之被字。方得同为能接。而仪文云受接者。盖以能接之位次。从所接之三根也。

　　【□注】辅行三下(八)云。若接入教道。在回向中。若接入证道。即在初地。若接入圆。亦分教证。比说可知(文)。

　　【■记】言教道证道者。能诠之教。为教道。以言说有次第故。所证之理。为证道。以真理无二故。别教三贤位中。未破无明。还须修证。修必次第修。证必次第证。故属教道。一登初地。已破无明。亲证真如。故属证道。若接入圆亦分教证者。盖圆教本无教证之别。设欲分之。则比别教之说可知。例谓。接入教道在六根清净中。接入证道。即在初住。故云比说可知。

　　【□注】又别圆接通。接圣不接贤。接真不接俗。若圆接别。接俗不接真。接贤不接圣。

　　【■记】此料简圆接通别。各有当接不接之殊也。且如通教三地四地已后。既得断惑。故称为圣。初地二地。全不断惑。仅能称贤。见尚不断。安论被接。故云接圣不接贤也。前二地为俗。后七地为真。惟除佛地。前二既不被接。故曰接真不接俗也。别教前四十位。无明未破总名为俗。登地已后。分破无明。俱名为真言。接俗不接真者。真是证道同圆。故不须接。故其所接者。唯俗而已。俗即贤。真即圣也。别教亦有三根不同。上根。信住便能被接。中根十行方堪被接。下根。必待十向才可被接。此则约教分齐。得受接义。故圆来接。而圣真位。则如初地。已破无明。已成真因。任运流入。何须更接。是故圆所不接也。

　　【□注】又妙玄顺能诠教。约教道边。具明三接。止观为成观故。从所诠理。约证道边。唯明一接。

　　【■记】此明二部论接。三一不同也。止观问。何以别接通。而不云接藏耶。答。由别教初修空假二观。破真俗二谛惑尽。方闻中道。仍须修观破无明八相作佛。此佛是果。仍须前观为因。故言以别接通耳。辅行释问意云。何独接通。而不云接藏。何独别接。而不云圆接。答意云。通须别接。以机别故。若初后不闻。全属前二。若从初即闻。全属后两。复有一人。破二惑尽。至八地方闻中修观。进破无明。得法身本。八相作佛。虽见中道。必借通教空假二观。为前进之方便。亦必待别教之理接之方闻。今言别接者。应具二义。一别教。教邻近故。二别理。理异真故。辅行又云。玄文以圆接通别者。分为教证。行位别故。今不云者。约证道故。但约观故。释签云。若止观中。为成理观。但以界外理。接界内理。通别两教。是明二理之交际。故明别接通耳。今玄文前六重。仍存教道。故有圆接通别二意。实道只因圆理接权。故释今文应须教道。复以圆中接但中也。六重者。一藏。二通。三别接通。四圆接通。五别。六圆接别。止观辅行会三。更有明不接藏。圆不接之文。须者检详可也。

　　【□注】然圆顿止观。亦明被接者。为知通塞。复以思议。显不思议也。如辅行三(十七)。

　　【■记】此点示圆顿止观明接。另有一意。非可与前节同年语也。盖此圆顿止观。曾经法华开显。唯此一事实。余二则非真。有何接与不接。以前之三教有隔碍取舍。今之法门。唯观吾人一念之心。亡能所。绝对待。能所不二。理智一如。反观山河大地。犹如大圆镜智。以己心所。名之曰通。内心少有[糸*系]毫隔碍。名之为塞。故此法门不可思议。只此一念原具三千性相。百界千如。上与诸佛平等。下与众生一如。如心亦复尔。如佛众生然。故名不可思议也。又修止观时。于真生著名塞。能达于中名通。真是界内权理。名可思议。中是界外实理。名不可思议也。辅行问。玄文云接非会义。今约法华。只应论会。何故论接。答。前后诸文。会义非一。今论修观。亦可重述法华前教。以例行人通塞之相。论于教门有通塞相。故须明之。如此明接。未妨于会。况接在菩萨。与会不殊。又前后文处处皆明可思议等。但为显于不思议故。前待后绝。次第应然。何须问言。不应论接。

　　△三拣异藏通二。初问。

　　问。此藏通二教。同是三乘。同断四住。止出三界。同证偏真。同行三百由旬。同入化城。何故分二。

　　△二答二。初纵许。

　　答。诚如所问。

　　△二裁夺二。初辨析同中有异。

　　然同而不同。所证虽同。大小巧拙永异。此之二教。是界内教。

　　△二正释异之所以二。初明藏教之拙。

　　藏是界内小拙。不通于大。故小。折色入空。故拙。此教三人。虽当教内有上中下异。望通三人。则一概钝根。故须析破也。

　　【□注】然藏通三乘。断惑出界证理虽同。教行有异。大小。约小衍。巧拙。论体析。对界外方便等土。名界内教。以此二教化界内也。不通于大。故小。不能远通常住故。析色入空者。外计邻虚。不出断常。今总观色心生灭。非断非常。对破外道。汝说非正。如止观三(二十六)辅行三下(二十四)。

　　【■记】此明藏通钝者似同。利者硕异也。然藏教教是生灭。通教教是无生。藏教观是析空。通教观是体空。故云教行有异也。大小约小衍者。是转释教异。谓藏是小教。通是衍门。是为教之大小有异也。巧拙论体析者。是转释行异。谓藏人析色明空。通人体色明空。是为行之巧拙有异也。言对界外名界内教者。盖四土言之。藏通二教。但化凡圣同居土六凡法界也。别圆二教。兼化方便实报寂光三土。四圣法界也。故知藏通对别圆界外教。而名界内教也。言不能远通常住者。常住。乃大乘中道妙理。有五百由旬之远。而藏乘界内之教既不能通。故是小也。析色入空一节。正明藏人观行之拙。初二句。出外计。今总下。明藏行虽拙。亦能破邪。末二句。引证。如止观破外邻虚云。此尘为有为无。若有极微色。则有十方分。若无极微色。则无十方分。若析极微色不尽。则成常见有见。若析尽。则成断见无见。此外道析色也。析心亦如是。若有若无。皆堕断常也。三藏析法观云。色若粗若细。总而观之。无常无我。以色从无明生。无明不实。粗细皆假。假故。无常无性。即得入空。又介尔心起。必藉根尘。无一法不从缘生。从缘生者。皆悉无常。或言一念六十刹那。或言百亿刹那。刹那不住。念念无常。乃至云是名析色观意也。析名。本于外道。对破邪析。而名正析。何但外邪。应须正析。乃至圆教四门生着。亦须析破也。辅行释云。方分者。无尘而已。有必是色。色必有方。方必有分。有十方分。次破其更析极微。析故则尽。若一尘可尽。诸尘皆可尽。若可尽者。如何和合而成于身。若不尽者。一尘是常。诸尘皆常。若是常者。身不应灭。故非佛法正析相也。析心亦尔。若一刹那心不可尽者。如何后刹那生。后刹那生。前心必灭。若永灭者。如何复有后心而生。故知刹那念念生灭。非断非常。今三藏析法。亦先观色。次观心。观色心时。但观粗细无常无我。不须云尽及以不尽。谓从过去一念无明。而生诸行。复由至中阴时。我无明心。复与父母无明心合。生于色身。依报亦由共无明业同感。是故依正。莫不皆由无明而生。无明之体。从因缘有。故使造色。亦从因缘。当知因果。皆是无常。如何计之为尽不尽。观心亦尔。过去刹那。感今刹那。况今刹那。复对外境因缘故有。是故念念皆悉无常。如是推时。何但识与色心无常。进推心念本来非有。乃见法性真如常住。然此析名。本于外道。今观无常。亦名析者。已上俱是辅行之文。原是对破外道。汝析非正。

　　△二明通教之巧二。初正明巧大。

　　通教。则界内大巧。大。谓大乘初门故。巧谓体色入空故。虽当教中三人。有上中下异。若望藏教。则一概为利。

　　【□注】通后别圆。故是初门。了知诸法如幻如化。当体即空。

　　【■记】此明通人之巧。故能为大乘之初门也。以其能了达诸法。如梦幻泡影。镜像水月。竟无所得。当体全空。是故别圆藉此开导。

　　△二兼容摄小二。初疑问。

　　问。教既大乘。何故有二乘之人。

　　【■记】问意通教既称大乘初门。其所被之机。必然自他双利之大士。何以而有声闻缘觉独善之流耶。

　　△二释答。

　　答朱雀门中。何妨庶民出入。故人虽有小。教定是大。大乘兼小。渐引入实。岂不巧哉。

　　【□注】天子南门。谓之朱雀。渐引入实。明佛意也。

　　【■记】此以佛意释明渐引入实。如云先以欲钩牵。后令入佛智之意。如止观云。如朱雀门。天子所立。正通王事。不妨群小出入。虽是小人终是天子门也。今摩诃衍。亦复如是。正为菩萨体法入空。虽有小乘。终名为大也。当知大乘教门有小人出入者。盖在转小成大也。渐引入实者。谓渐次接引。令其造诣入于圆实之地。是则虽小是大。故其通教二乘人之所修行。亦得名为巧度也。言天子南门谓之朱雀者。国王而曰天子。言非凡品也。以有覆护之德。仁育之恩。正如天之子也。故谚云。万灵振护者。圣天子也。以所居之都。四方四门。各有其名。东曰青龙。西曰白虎。南曰朱雀。北曰玄武。今举正阳之南门。况通教大乘之初门。而有大小同出入也。

　　△四结所属文。

　　般若方等。部内共般若等。即此教也。

　　【□注】释签四(十九)云。不同三藏四阿含等别有部帙。今以诸部方等诸般若中。但是三乘共行。即判属通。(文)今文通指般若方等下但云共般若等。盖方等弹斥。共义稍疏故。

　　【■记】仪文云般若方等部内共般若等者。非是局指般若中三乘共闻者为共般若。意取方等般若二时部内。三乘共闻者俱名共般若耳。如辅行云。虽无别部共般若文。但取方等般若中。或一时。一会。一章。独明共意。其流亦多。今观此文。则知方等部内。亦有共般若者。即此教所属之文也。注中引释签以证成。言不同三藏等者。以三藏之教。有四阿含等为部帙。今此通教无别部帙。是故于二时中三乘共闻者。判属于通。而今不曰共方等。而曰共般若者。盖方等重在弹斥。共义稍疏。而般若之空宗。正当教之妙旨。以是则曰共般若者。尽善也已。

　　△三结。

　　略明通教竟。

　　【■记】此句总结通教全文。言略明者。以通教前后融通。大小不壅。焉能尽剖其奥。亦不过略为消显而已。

　　天台四教仪注汇补辅宏记卷七之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷八之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△三别教三。初标。

　　次明别教者。

　　【□注】四教义一(三)云。别者。不共之名也。若名不共。但异藏通。未异圆教。故但名别。

　　【■记】此释立别名之所以也。言别者。乃不共之名。今以别得名。而不以不共为名者。别则前后各异。是故前异藏通。后异于圆。教中行相。无不隔异。故以别为名也。

　　△二释三。初略辨名义二。初正释。

　　此教明界外独菩萨法。教理智断。行位因果。别前二教。别后圆教。故名别也。

　　【□注】此教明因缘假名。无量四圣谛理。的化菩萨。不涉二乘。别义略明有八。谓教理智断等也。教。则独被菩萨。理。则隔历三谛。智。则三智次第。断。则三惑前后。行。则五行差别。位。则位不相收。因。则一因迥出。果。则一果不融(释签一十五云。在因说理。不在二边。故云迥出。复说果理。诸位差别。故云不融)。

　　【■记】此明教中。行相迥异不同。故得别名。良有由也。所言八义者。如四教义云。一教别。佛说恒沙法。独为菩萨。不通二乘。二理别。藏识有恒沙俗谛之理。三智别。道种智也。四断别。尘沙无知。界外见思断也。五行别。历尘沙劫。行诸波罗密。自行化他。六位别。三十心伏无明。是贤位。十地发真断无明。是圣位也。七因别。无碍金刚之因也。八果别。解脱。涅槃。四德。异二乘也。是知文与此异。义则同也。小注引释签以明因果别义。言一因迥出者。对他显异。不同通教三乘通修。今一道出离。迥超二乘。亦离二边以显中故也。言一果不融者。谓四德三身。各不融会。不能一德一切德。一身一切身故。或问。既云别义有八。今但名别教者何也。答。若不知别教。何以得知别理。乃至别果。以是而知。但名别教也。

　　【□注】独被菩萨。故别前。隔历次第故别后。

　　【■记】此明前后隔异故以得别之名也。独菩萨法者。不同前之三教。三乘鼎立。故云别前。隔历次第者。不同后之圆教。圆融无碍。故云别后也。

　　△二引证。

　　涅槃云。四谛因缘有无量相。非声闻缘觉所知。

　　【□注】涅槃云等。乃圣行品明四种四谛中无量四谛。即别教义。谓苦集灭道各有因缘。皆有无量相。是菩萨法。岂二乘所知。乃以涅槃对鹿苑说。故云非声闻等也。此证别前藏通。

　　【■记】此明涅槃证成别前义。而疏中辨云。夫无量者。非超然出四谛外种别不同。故涅槃疏云。经谓分别校计。有无量种。若委论者。应从地狱。乃至于佛。凡圣五阴。种别不同。于一一阴。复更分别无量界入。岂声闻缘觉所知。是无量苦谛。从狱至佛。行业不同。一一行业。分别校计。亦有无量种。非声闻缘觉所知。是无量集谛。从狱至佛。应以何身。应说何法。令其修学。一一身法。分别校计。有无量法门。以为眷属。亦非声闻缘觉所知。是无量道谛。从狱至佛。因缘不同。一一解脱。复有无量解脱。分别校计。有无量种。非声闻缘觉所知。是无量灭谛。如此四境。既异有作无生。亦非二乘中智所及也。乃以涅槃对鹿苑说者。断经意也。谓以涅槃经中之无量四圣行。以对鹿苑之生灭四谛而说。故云独菩萨法。非声闻缘觉之所知也。

　　△二正列位行二。初略示。

　　诸大乘经。广明菩萨历劫修行。行位次第。互不相摄。此并别教之相也。

　　【□注】诸大乘经等者。释签四(十二)指华严方等般若行法。即是其相。然方等中多以别行。斥于小行。般若中多以别法。展转融通。华严正当历别之行(文)。

　　【■记】此总明诸部历别行相。皆别教所收也。初三句。总列诸部行相。次二行别明行相大意。言方等别行者。别行虽多。而不外乎弹偏斥小。叹大褒圆二语。言之尽矣。斥于小行者。如净名。舍利弗去华。迦叶自鄙等。般若以别融通者。大品以共不共般若。令空生身子转教菩萨。会一切法皆摩诃衍是也。华严正当历别之行者。如经十地品。广列行布法门。法界品。明善财于一善知识所。各闻一法为行。或如幻三昧。或投岩赴火。算砂相黡发菩提心等。种种诸行。皆言佛法如海。我唯知此一种法门。余非所知。乃知一百一十善知识。一一法门。悉皆如是。

　　【□注】如别行玄下(四)别行记下(六)既时长行远。次第隔历。此证别后圆教。

　　【■记】此引别行玄记证成别后之义。即观音玄云。别教虽明中道。为钝根人方便说中。次第显理。广明历劫修行。故大品云。有菩萨从初发心修行游戏神通。净佛国土。次第修习恒沙法门。助显中道。前却四住。次破尘沙。后破无明。十信通伏诸惑。而正伏四住。十住通伏诸惑。而正断四住。成一切智。十行出假断无知。成道种智。兼伏界外尘沙。十向断界外尘沙。成道种智。正修中道。伏无明。十地断无明。见佛性。成一切种智。譬如烧金。尘垢先去。然后镕金。次第断结。亦复如是。此菩萨发心秉法慈悲修行。自断无明。成就真应。大誓慈悲。熏于法界。众生机感。即拔苦与乐。此是从空出假。观道种智。别教义也。记云。教诠中道。故异前二。显理次第。故异后圆。故名为别。不共般若。不共二乘。故别前教。圆非不共。故未别后。不名不共。意在于兹。又明行相次第中云。虽说众生见闻觉知体是佛性。而全起作三种之惑。故须用此觉知之性。观空破有。观假破空。待二均平。方照本性中道之觉。故名方便次第显理。既有如此迂回。故须经历尘劫。从初标志。次第修学。恒沙观智。破恒沙惑。显如来藏恒沙性德。故缘无量四谛发心。又明伏断相中。先法云。十信缘中。通伏三惑。心正著有。要先观空。伏断四住。方袪滞有。复偏着空。故观六界药病。成就体析八门道种。又观四圣惑智因。缘无量作八门道种。二观既成。故照中道。此时三观。只在一心。别向圆修。斯之谓欤。次喻云。圆譬冶铁作器。别喻炼金作器。冶谓镕铸。淳朴顿融。任运粗垢先落。别观次第显中。有意先观二谛。故使二惑先除。菩萨期真。应先利物。初虽次第修。后能圆应也。问。别向圆修。何但结为出假之智。答。从胜受名故。约教道故。如辅行云。一教始终。虽具三谛。若入证道。不复名别。是故别教但在于假也。末一句。是结证。

　　△二详列二。初总依诸经列位二。初正列。

　　华严明十住。十行。十回向。为贤。十地。为圣。妙觉。为佛。缨络明五十二位。金光明但出十地佛果。胜天王明十地。涅槃明五行。

　　【□注】此出诸大乘经行位次第之义。华严前无十信。后无等觉。于十住品前。明十梵行。自古讲者。指为十信。

　　【■记】此列诸经行位次第。皆别教所摄也。注中先拣华严本部。自无前后因位。古德敷演。皆以十梵行之净业。即十信人所熏修也。如华严疏云。十信自不成位。谓是方便。可以摄在住中。等觉。因位之极。通称为顶。故无等觉之名。今疏不论十信成位不成位。皆以三品别答信问。谓十信有解行德三。以菩萨问明品。明信之解。梵行品。明信之行。贤首品。明信之德用。今指十梵行者。盖净行品。乃随事造修。悲智兼导。至此纯熟。了心自性。悲智无二。正显自他梵行至净。为入住之因。是十信位之所修行。以是而知。十梵行者。即可以指于十信之位也。

　　【■补】十梵者。谓身。身业。口。口业。意。意业。及佛法僧戒。解见辅行。兹不繁载。

　　【□注】四念处三(初)于十住中。多明圆义。于登地中。多明别义。(文)故华严位。义通圆别。今且示别。故云住行向为贤。十地妙觉为圣。

　　【■记】此明经义。以示今文判贤圣意。义通圆别者。释签云。始从住前。至登住来。全是圆义。从二住至七住。文相次第又似别义。于七住中。又辨一多相即自在。第七重会普光明殿。说十地胜进行。有十一品。第七品不思议法。明果德十普贤行等。此皆属圆。余皆属别也。然华严圆融行布。无尽重重。固是多说于圆。今且示别以分贤圣者。以住行向三十心义明伏惑。是故为贤。十地方明断惑。是故为圣。以是约位。别之所摄也。

　　【□注】本业璎珞。亦明六轮。如法数对。

　　【■记】辅行云。依璎珞经。明位有六。展转从浅至深。故名为轮。又一一位皆破结惑。故约轮义以明摧碾。言六轮相对者。谓住行向地等妙。如次对于铁。铜。银。金。琉璃。摩尼。水约轮。

　　【■补】今明因位。退妙觉加十信。以为六轮。以妙觉位中无惑可破。不成轮义也。

　　【□注】金光明指真谛所译者。

　　【■记】金光明共五译。而有六本。今所指者。乃西天竺真谛法师于梁朝之所翻也。言六本者。五译之外有隋朝大兴善寺宝贵法师。阅诸译各有繁简。由是太繁者删之。不足者补之。合成一部八卷二十四品。共成六本也。然真谛三藏所译。金光明帝王经。名最委悉。故大师用之以定华梵。今在藏者。仅存三译。并真谛所译者。没之久矣。无由再考者矣。

　　【□注】胜天王。即般若也。

　　【■记】胜天王是般若八部中之一。于中但明十地佛地。而不辨三十心及等觉也。

　　【□注】五行者。圣梵天病婴儿也。

　　【■记】涅槃明圣行有三。谓戒定慧。戒者。菩萨欲㧞苦集。而起大悲。兴两誓愿。欲与道灭。而起大慈。兴两誓愿。发誓愿已。次则修行。弃家舍欲。白四羯磨。持性重戒。息世讥嫌。等无差别。回向具足无上戒等。是名戒圣行。定者。一世间禅。二出世禅。三上上禅。如前四卷初明。慧者。四种四谛慧。谓生灭。无生。无量。无作。等也。是名慧圣行。梵行。梵者。净也。即是无缘慈悲喜舍。菩萨以大涅槃心。修于梵行。得无畏地。具二十五王三昧。无方大用。具一切功德庄严。故名梵行也。天行。谓第一义天天然之理。此语道前。由理成行。名梵。此语道中。由行显理。此语道后。今约由理成行。故言天行也。菩萨虽入初地二地。不应住。以有所得。谓有理可显。有惑可断。故修上地智慧。十重发真修慧。即智慧庄严。上求佛道。故有圣行天行。下化众生。故有梵行病行婴儿行也。婴儿行者。若福慧转增。实相弥显。虽不作意利益众生。任运能有冥显二益。天行力。有冥益。梵行力。有显益。众生虽有小善之机。无菩萨开发。不得生长慈善根力。和光利行。能令众生得见菩萨同其始学。渐修五戒十善人天果报。杨叶之行。乃至示同别教。历别次第。相似中道之行。皆是慈心之力。俯同群小。提引成就。从慈悲心。与乐拔苦。起婴儿行也。五病行者。此从无缘大悲而起。若始生小善。必有病行。今示同生善边。名婴儿行。示同烦恼边。名为病行。以众生有病。则有大悲熏心。是故我病。或游戏地狱。或作畜生形。化身作饿鬼等。悉是同十恶五逆之病。乃至示同别教寂场初断尘沙无明之病。是故菩萨悉同彼病。遍于法界。利益众生也。然则涅槃明五行十功德。约义配位。似开三十心。十地。佛地。而文不出。故仪文中。但指五行也。

　　【■补】若以五行配位。如四教义云。初戒圣行。定圣行。生灭四谛慧圣行。即十信位。无生四真谛圣行。即十住位。无量四圣谛。即十行位。明修一实谛。无作四圣谛。即十向位。若发真见一实谛。证无作四圣谛。即圣行满。住无畏地。得二十五王三昧。破二十五有。名欢喜地。五行具足。次后而说十功德者。恐表住大涅槃十地之功德也。过此明住大涅槃。即妙觉地也。

　　【□注】又仁王般若。明五十一位但无等觉。

　　【■记】此仪注但引佛经明别教菩萨位行。又有地论。摄大乘论。地持论。十住婆沙论。智论。并释菩萨地位。如四教义内明。

　　【■补】五十一位者。仁王偈云。五忍功德妙法门。十四正士能谛了。三贤十圣忍中行。唯佛一人能尽源。十善菩萨发大心。长别三界苦轮海。是则十地为十。三贤住行向开为三十。并佛兼于十信。则成五十一位。然天台疏中又开出等觉。以释偈中四字。谓十地为十。住行向及等觉为四。成十四大士。此中无等觉者。据经定位。经云。复次寂灭忍。佛与菩萨同用此忍。入金刚三昧。下忍中行。名为菩萨。上忍中行。名萨婆若。是不立等觉明矣。故疏中问。诸经有等觉。何故此中不立。答。若依余经。合有三品。下品十地。中品等觉。上品妙觉。今般若附通。故但论法云即及佛。而不开等觉也。然大师所开。据寂灭忍分三品耳。故知大师释义。自在难思也。

　　△二辨意。

　　如是诸经增减不同者。界外菩萨。随机利益。岂是定说。

　　【□注】然上诸经。随机明位。虽增减不同。莫非次第故属别也。

　　【■记】此等经论。明菩萨位。名数多少不同。断伏高下亦异。对诸法门明位。不无殊别。所以然者。盖此既明界内界外生法二身菩萨行位。皆如来方便用四悉檀随机利物。岂得定说。若不广寻经论。则便不知同异。偏取定执。空增诤论。即同无目人。而诤上天之日也。故今先列诸经明别位次者宜矣。

　　△二别依璎珞列位二。初判科二。初准经明。

　　然位次周足。莫过璎珞经。故今依彼略明菩萨历位断证之相。

　　【□注】璎珞凡圣位足。故今依彼以明别义。

　　【■记】问。何意约数。的取璎珞。答。华严顿教。多明圆位四十一地。又不出十信位名。方等经。多明诸法门。不正辨位。般若部。多明菩萨观行法门。亦不辩位。法华。开藏通别之权。显一圆位。涅槃大意。亦明别圆两位。而不的出名目。是以今依璎珞。以明别位。以璎珞明五十二位名义整足。意似结成诸大乘方等别圆之位也。四念处云。方等前分。对圆散说。得道而已。未论地位。至璎珞总结阶级。明五十二位。前后整足分明。如军师荡寇竟。方叙功勋。定其爵禄。所以前散后结。今依璎珞明别位者。良由凡圣位足故也。

　　【□注】然凡圣位中。有教证二道。此本出乎地论。今家借用。有二意焉。一者玄文借证权实部。二者。辅行借消别门。良由地论两种教道。皆为方便。两种证道皆为真实。义同部味昔权今实。是故借用。若辅行借消别教教证者。由今别教教权证实。既与三教一向不同。其义难晓。而地论师以教道为方便。证道为真实。名义宛同。故今借之。如辅行云。是故今家借用地论教证二道。以消别门。于中先须知于二意。一者约行。地前为教。登地为证。二者约说。为地前说。始终属教。乃至结云。若读玄文。善须晓此教证二道。则别门可消。应知地论虽有四种。玄文借用证权实部。但成二意。辅行借用但成三义。何者。以由此教。行分教证。说唯教道。是则能诠之教。始终属权。所被之机。地前属权。初地证实。

　　【■记】此约教证二道。各有所以。以为判定别教。妙玄云。地持明地相明义。说相似法。地实明义。说真实法。又教门方便。即教道明义。说所证法。即证道明义。今借用之。以明法华已前。如地相教道是权。至法华经。犹如地实也。释签云。有两番意者。前文约行。次文约教。地相。谓地前回向位中。道观双流。地相现前。登地已去。明真实法。称为地实。初地。即圆初住故也。又教下。依教道义。以四悉檀说登地法。名为教道。故知初地已上。仍存教道。若说十地已证之法。即证道也。凡释别义。多用此意。是则两种教道皆为方便者。即是地论约行。说相似法。约教。说登地法。是两种。皆教道方便属权也。两种证道皆为真实者。即地论约行。说真实法。约教。说十地已证之法。是两种皆证道真实属实也。故玄文借之。以证权实部也。若辅行三行。以释借消别门。初二行。明别义异藏通圆三教。其义即教权证实。由其义异三教。所以难晓也。次一行。明地论教证。同别教之教证。故借用之。如辅行下四行。略举借意。今具记云。藏通两教教证俱权。圆教教证俱实。此益易明。但别教中教权证实。意稍难晓。人多迷之。使此别教其义壅隔。是故今家借用地论教证二道。以消别门。于中应须先知二意。一者约行。则地前为教。登地为证。何者。地前仰信。登地现前。岂有亲证复存隔历。二者。约说。为地前说。始终属教。何者。如云真如为惑所覆。或将十度以对十地。互不相收。或云须离二边。修真如观。或云等觉。入重玄门。或云五地。习学世法。或云八地。入无功用。等觉一位。或有或无。断十二品。称为妙觉。如是等例。不可具载。悉是权施。为引下凡。为入地方便。入地自证。权门自开。故云初地即是初住入证道也。又云初地不知二地菩萨举足下足。若约理说。名字观行。当有知圆。岂有初地不知二地。若云下位不测于上。圆亦展转迭不相知。何但别人教门方便。今文非专判教优劣。但存次第及不次第。迷之尚宽。若读玄文。善须晓此教证二道。则别门可消也。应知下。明借全成少。初一行。明妙玄文借四成二。谓借论二种教道。证昔权部一意。借论二种证道。证今实部一意也。次二行。明辅行文借四成三。初三句。标示。何者下。是反征。谓辅行借论四种。云何但成三义。次三句。释成。如辅行云。约行。乃以地前为教。登地为证。约说。乃是为地前说。始终属教。是为借四成三也。是则下。乃以机教结成三义。上一句能诠约教。结说中教道是权。下二句。所被约机。结行中教权证实。

　　【□注】旧于借消别门亦立四种者。且约说证道。为权为实。若权。则违教权证实。借证权实之义。若实。则背有教无人之文。况地论正申华严十地。论师不分圆别之异。但约教证明方便真实。如云若说十地已证之法。彼为实证。安可约彼立别说证。既云借证。可全同耶。

　　【■记】此破旧立别门四种教证。初句。总牒旧立。然旧立四种者。即古师及泽山。各约行说立两种教证。两两共为四种也。而古师约行立教道者。谓住行向明地相。以三十心。道观双流。地相现前也。约行立证道者。谓登地明地实。以登地已去。初地即初住也。又约说立教道者。谓住行向地等妙。是教门方便。如辅行言始终属教也。约说立证道者。谓十地乃是妙觉已证。以十地之法。即证道故也。而泽山约行立教道者。谓为地前三十心说所证法。以十地自证。权门自开故也。约行立证道者。谓登地一位。以初地即初住。不可谓之两涉也。又约说立教道者。谓十地始终。以为地前人说十地始终故也。约说立证道者。谓妙觉。如辅行云断十二品无明。称为妙觉也。如上泽山。古师皆立两种教证。是名旧立四种教证也。次举其说证一种而诘者。谓汝约行立教证二种。及约说立教道一种。且置不论。而唯约说立证道一种。兹今当问。为是权耶。为实耶。若权。则违教权证实。及玄文中借证权实之义。玄文既明别门教权证实。而引论中之两教道方便证权。两证道真实证实。则汝约说中立之证道。若是权。岂不违于玄文乎。若是实。则又背有教无人之文。以别教登地已上。有历别次第教。无历别次第人。故云有教无人。止观云。别教因中有教行证人。今就果者。但有其教。无行证人。何以故。若破无明。登初地时。即是圆家初住。非复别家初地人也。初地尚尔。何况后地后果。故云因人。不到于果。故云果头无人。既论文言有教无人。则汝约说中立之证道。若实背于论文。是则约说立证道谬矣。此上破竟。况地论下。明论师立教证意。论师。即天亲菩萨。造论以释华严十地经。其中不分行布圆融之义。但约教证二道以明方便真实也。彼既不分圆别。尚明教权证实。况今既分圆别。岂可约别说立证道是实耶。如云下。责约证道立为别门说证。谓不可以约彼实证之法。立在别教中说已证之法也。若立别教中说已证之法。则违有教无人之文。为何登地证道同圆耶。末二句。答辞。是结答借之一语。亦非一定不易之谈。其间有或借或不借之巧。今度问意。必云。地论既不分别圆。不应引用。今引用者。何耶。故今答云。辅行既云借用引证。则义似者借。义异者不借。岂可全然是同。而云借证耶。故玄文借彼之四。成我二用。辅行借他之四。成已三用者此也。

　　【□注】又别立位中。复有竖入横学两种四教。释签十(廿七)云。别教十住。修生无生。十行。修于无量。十向。修于无作。故云有四。又十行中。习诸佛法。具足入于一十六门。亦名为四。问。住已习八。何故行中更习十六。答。前是自行。随用一门。后为化他。是故行中更习前八。是故十六俱须广习(文)。

　　【■记】此明别位两种四教一横一竖之义也。初句标示。释签下。引文释义。初别教十住下。释竖义。次又十行下。释横义。言竖义者。从浅而深。位位渐次而入也。且如十住必须修生无生者。生谓生灭四谛。乃藏教之法门。无生。即无生四谛。乃通教之法门。别教十住。宜当修此二教法门。乃可从有而入空也。次进十行。修于无量四谛者。乃本教之法门。自当发大心。修大行。从空出假。广度有情也。次进十向。修于无作四谛者。乃圆教中道之法门也。既行大行。当须事理融通。空假无碍。是故习中观。破无明。登初地。证无作。故名竖入四教也。言横义者。谓别教行位之人。既能从空出假。习诸佛法。当须遍学四教佛法。遍游四教四门。于别圆以自行。于藏通以利他。故名横学四教也。次下问答。以决未解者之疑也。

　　【□注】更有三根出假。十信。上根。十住中根。十行下根。四教俱论三根出假。如止观六(二十三)。

　　【■记】止观说三藏菩萨。下根。三阿僧祇正入假位。利益众生。中根。二僧祇已伏烦恼。功德身肥。即能化物。上根。初发心时。为度众生。誓求作佛。初心即能入假也。通教下根。断惑尽方能出假。佛于法华中破其取涅槃心。劝发无上道心。二乘既然。极钝菩萨亦同此说。中根。断见惑已。生死少宽。思任运断。第二地名菩萨神通。从此已去。即能入假。上根。初心闻慧。即能体达见思即空。已为众生作依止处。何须七地也。别教出假。十住后心。十行位修假方便。下根也。十住初心。即能入假。已得无漏。一受不退。即能出用。何须十行。方起大悲。中根也。又别教初心。不愚于法。达解一切功德。犹如幻化。具五因缘。以益众生。上根也。圆教十信。六根净时。即遍闻见十法界事。既言六根互用。即是入假位也。又五品弟子。正行六度。广能说法。即是入假之位。何待六根耶。又初心之人。能知如来秘密之藏。圆观三谛尚能即中。岂不即假。又六即料简。便有出假。何待五品耶。

　　【□注】又对五忍。十信伏忍。十住信忍。十行去柔顺忍。十地无生忍。妙觉寂灭忍(妙宗中十八亦对圆位)。

　　【■记】此明别对五忍。十信。于三界惑伏而未断。故对伏忍。初住断见。二至七断思。八九破尘沙。信力坚固。故对信忍。行向出假。柔顺众生。故对柔顺忍。十地去。如妙玄云。就事为无生。就理为寂灭。签云。惑是事法。惑灭为无生。名就事。约所证实理为寂灭。名就理。妙宗下。指对圆位。五品。伏忍。六根净信顺二忍。初住至等觉。无生忍。妙觉。寂灭忍。

　　【■备】仁王疏五忍对位。与今不同。见下十信。伏忍内引。

　　【□注】若论真缘二修。则地前为缘修。登地去为真修。缘。谓作意缘念。真。谓任运相应。原是地师之义。今家复加观义。空假为缘。中道为真。通圆亦有此之二义(云云)。

　　【■记】此明别真缘二修也。谓有分别正智修观。是作意缘念。名缘无分别正智修观。乃从性起修。全修即性。任运与理相应。名真也。今家下。明三观真缘。释签云。地前两智具缘修者。今判属空假观。八教大意云。地前缘修两观。经劫无量。为中道方便。登地三观现前。与初住无二无别。名证道也。末指通圆二修。大约伏道为缘。断道为真也。

　　【■补】通义未检。圆义者。妙句四上云。问。上根入初住。有利钝否。答。真修体显。则无差降。妙乐云。住前名缘。初住名真。然圆教住前亦名缘者。唯有今文。及四念处。仍望别教义立其名也。

　　【□注】六种性习如下对。

　　【■记】言六种性习者。即下文习种性。乃至妙觉性是也。如下图示。

　　△二正判科。

　　以五十二位。束为七科。谓信住行向地等妙。又合七为二。初凡。二圣。就凡又二。信为外凡。住行向为内凡。亦名为贤。约圣亦二。十地等觉为因。妙觉为果。大分如此。自下细释。

　　△二细释二。初凡二。初外凡。

　　初言十信者。

　　【□注】四教义四(三)云。此十通名信心者。信以顺从为义。若闻说别教因缘假名。无量四谛佛性之理。常住三宝。随顺不疑。名信心也(文)。

　　【■记】此节引文释信义也。言假名者。即界外不思议因缘生灭相。如言因缘所生法。我说即是空。亦名为假名也。无量四谛理者。妙玄云。苦有无量相。十界因果不同。集有无量相。五住烦恼不同。道有无量相。恒沙佛法不同。灭有无量相。诸波罗密不同。是则无量四谛。就教道别义。若佛性之理。即证道同圆义。常住三宝者。三宝有同体别体住持之不同。谓雕铸塑像。名佛。黄卷赤轴。名法。圆顶方袍。名僧。是住持三宝也。法报化三身。名佛。三乘教理行果。名法。诸大菩萨果向贤圣。名僧。是别体三宝也。(一)真体上觉照。为佛。轨持为法。和合。为僧。是同体三宝也。今应贴别教义边。若能一一随顺不疑。名信心也。

　　【■补】因缘是境。假名是观。无量四谛。正是恒沙佛法之假。双具空假之俗谛也。以此为方便。得显中道佛性之理。即常住一体三宝。能觉之智即佛。所觉之理即法。理智和合为僧。此理本具。性非生灭。故曰常住。闻已随顺不疑。名为信心。又此十信。皆具解行二意。一发菩提心。二行菩萨道。发心是目。修行是足。目足备故。入清凉池。即别教初贤善直义。又四教义问。别教菩萨成就几法。所得信心。异前通教答。还约十法。即知不同。一信正因缘。知四种四谛因缘不乱。二真正发菩提心。知无量四谛。发慈悲誓愿。三勤修止观。即知次第。善修四种止观。四破法遍。观因缘生灭。空假中三谛惑遍。五知通塞。知四种道灭是通。四种苦集是塞。六修道品。知次第修四种三十七道品。七善修助道法。即背舍胜处。能成一切对治。六波罗密。助开三解脱门。八善识位次。知因四种四谛。入七位不叨滥也。九安忍强软贼。即知修四种道谛时。于四种苦集心能安忍。十顺道法爱不生。即知次第修四种道谛。发诸顺道法不生爱着。故异通教也。

　　一信。二念。三精进。四慧。五定。六不退。七回向。八护法。九戒。十愿。

　　【□注】信常住理。名曰信心。

　　【■备】初心仰信。因缘假名。无量四谛。常住之理。深信不疑。

　　【□注】忆念不忘。名曰念心。

　　【■备】以此无量四谛常住之理。常忆常念。得不遗忘。

　　【□注】真精进趣。名精进心。

　　【■补】无间曰精。不退曰进。欲证隔历常住之理。必藉空假为方便道。先修空观。观真谛理。于一心中。不为他法所间杂。曰精。念念趣入无退转。曰进。

　　【□注】心精智慧。名曰慧心。

　　【■补】若一心精进。不以智慧拣择。虑成过愆。今用智慧。使离过故。

　　【□注】周遍湛寂。名曰定心。

　　【■补】慧若无定。虑成狂慧。今复湛然宁寂。与理相应。

　　【□注】定光无退。名不退心。

　　【■记】光。即慧也。定力日深。慧光日发。定慧交资。纵或逢难。心终无退。

　　【□注】保持不失。名护法心。

　　【■记】心虽无退。虑有散失。兢兢自护。持令不失。

　　【□注】回向佛地。名回向心(今文回向。在护法前。此依旧译。璎珞经说)。

　　【■记】谓此菩萨。保持定光。向佛安住。所谓回佛慈光。向佛安住也。

　　【□注】安住无失。名为戒心。

　　【■补】如无作律仪。依定而发。名定共。依慧而发。名道共。虽未得真道。然相似定共道共。任运防止一切过非。故言安住无失。不唯无堕四趣之愆并不退失无漏心矣。是名戒心。

　　【□注】十方随愿。名曰愿心(此依楞严。释十信名。但彼在圆)。

　　【■记】随自本愿。游历十方。以上求下化名愿。

　　【■补】璎珞出十信名。不出其义。玉师依楞严截略字句。释十信名。不同其义也。

　　【■备】既楞严在圆。不可以彼释此别义。今略消字句。切弗拘泥。刻划求解也。

　　此十位伏三界见思烦恼。故名伏忍位。(外凡)与藏教七贤位。通教干慧性地齐。

　　【□注】妙玄四(三十三)云。此十信习从假入空观。伏爱见论。(文)观音玄下(四)云。十信通伏诸惑。正伏四住(文)。

　　【■记】妙玄伏爱见论。即伏见思烦恼也。观音玄中诸惑。通指见思尘沙无明。四住。除无明。合见开思。玄记云。十信缘中道。伏三惑。心正著有。要先观空。伏断四住也。

　　【■补】四教义广明此菩萨能自行。戒定慧三种圣行。亦教人行圣行。乃至若修慧圣行。即先观生灭四谛。调伏界内见思烦恼。傍观无生无量中道佛性之理。正用生灭四谛。伏界内属爱属见一切烦恼结习。皆性念处智慧力也。菩萨得是性念处。与前共缘二念处合。即堪忍地智慧善根增长。从初信心。乃至愿心。十心成就。是铁轮外凡。干慧伏忍位也。

　　【□注】伏忍位。辅行九下(十五)云。仁王用五忍以判别位。(文)妙宗中(十八)云。若依别教十信伏忍。仁王经疏中(十一)云。未得无漏。未能证。但能伏。不能断。故为伏忍智也。

　　【■记】仁王经云。五忍是菩萨法。谓伏忍上中下。信忍上中下。顺忍上中下。无生忍上中下。寂灭忍上中下。为菩萨修般若。然是用判别位文也。妙宗中下。判别十信伏忍。仁王经菩萨教化品疏云。地前三贤。未得无漏。未能证。但能伏。不能断。故为伏也。以有智故。能伏烦恼。初二三地。得无漏信。名信忍。四五六地。趣向无生。名顺忍。七八九地。诸念不生。名无生忍。十一二地。得菩萨果。名寂灭忍。以初地得无漏信。是别教意也。故引疏以释十信名伏忍位。然三贤内凡。尚为伏忍。况十信外凡乎。判位随机不同。仰信而已。

　　【□注】与藏通齐者。格量伏惑义齐也(下去格量准此)。

　　【■记】偈云。七贤七位藏初机。通教位中一二齐。别信并圆五品位。见思初伏在凡居。

　　【□注】此位出假。即名上根。净名疏七(二十)云。菩萨化物心重。自行则轻。故慈悲重者。不务断结。从相似空解即便出假。见思未断。故言有疾(文)。

　　【■记】净名疏下。证释菩萨出假意。所谓自未得度先度人者。菩萨发心也。有疾者。称为导师也。

　　△二内凡三。初十住二。初正明十住位次。

　　次明十住者。

　　【□注】四教义四(五)云。此十通名住者。会理之心。名之为住。

　　【■记】此节释明住名之所以也。仪文一句。是标征。注文。是引释。仁王经云。入理般若。名住。华严蔬云。慧住于理。名住。理为所住。慧为能住。是能所合释也。

　　一发心住。(断三界见惑尽。与藏教初果。通教八人见地齐)二治地。三修行。四生贵。五具足方便。六正心。七不退(已上六住。断三界思惑尽。得位不退。与藏通二佛齐)。

　　【■备】辨讹云。论别七住所断惑。应言与藏通二乘齐。今言二佛齐者。当知藏通。果佛位胜二乘。若论断惑。则无异也。

　　【■记】初住断见尽者。四教义云。体假入空观成。发真无漏。见真谛理。断界内见思九十八使。名发心住。乃是以伏从断。故言断九十八使。其实只断见惑八十八使。伏思惑十使。颂云。果位须陀预圣流。与通三四地齐俦。并连别住圆初信。八十八使正方休。又二住至七住与藏通二佛齐者。颂云。圆别信住二之七。藏通极果皆同级。同除四住证偏真。内外尘沙分断伏。故云同除四住。此处为齐也。

　　【■补】发心住有二义。一发真解。住偏真法性理。二出中道似解。住第一义佛性理。若生偏真解。即通教八人见地智断齐。生中道似解。是初得别教善有漏五阴。入别教内凡性地柔顺忍位。

　　【□注】于诸劫中。行十信心。不作邪见。广求智慧。名发心住。

　　【■记】璎珞经云。是上进分善根人。若一劫。二劫。一恒沙佛。二恒沙佛所。行十信心。信常住三宝。八万四千般若波罗密。修一切行。一切法门。乃至始入空界。故名住。依仁王起信。即十千劫来。修信行满。入位不退。创起大心。发心即住。名发心住。即信成就心。破见惑。故无邪见欲。见真谛理。故广求智慧。

　　【□注】常随空心。净诸法门名治地住。

　　【■记】常随空心。净八万四千法门。清净洁白。炼治心地。使悲智增明也。

　　【■补】空即真谛。心。即真无漏智。即前初住所发见理之智。由此真智。方证空理。故曰空心。今谓断思重虑缘真。故云常随。诸法门者。即六度等。然住前虽修此法门。但未见理。不离于惑。皆成有漏。不得名净。今见理已。常随理心。修诸法门。则能忘相。如修檀时。能达三轮体空。名净。修尸罗时。性重讥嫌。等无差别。乃至修禅。静散无妨。常随理心。而成无漏。故言净。门。谓能通至佛果故。

　　【□注】长养众行。名修行住。

　　【■记】巧观空有。增修正行。故众行。即诸法门也。

　　【□注】生在佛家。种性清净。名生贵住。

　　【■记】佛家。有二。一菩提家。二真如家。生亦二。一解生。二证生。解生。生菩提家。证生。生真如家。今是解生。生佛菩提心家也。又生佛家有三。一菩提心家。初住即生。二大教王家今四住生。此皆解生。三法界家。至初地生。此证生也。谓诸佛从三世真如实际中生。则其种性。至净至贵。别教四住菩萨。生在佛家。名生贵住。

　　【□注】多习无量诸善根。名具足方便住。

　　【■记】菩萨生佛家。克肖于佛。故带真随俗。习无量善根。方便成就具足。

　　【□注】成就第六般若法门。名正心住。

　　【■备】菩萨成就般若。则慧心方为真正。

　　【■补】五度是行行。今般若是慧行。事障除。正理显。曰成就。

　　【□注】入于无生毕竟空界。名不退住。

　　【■补】见思阻乎空寂。从二住来。用入理智。重虑缘真。至此思惑毕竟断尽。永无三界生因。彻证无生毕竟空界。名不退也。

　　【□注】得位不退者。初住至七住。位不退。八住至十向。行不退。初地已上。念不退。

　　【■记】位不退者。入空观。永无退失超凡之位。行不退者。入假观。不退化他真正之行。念不退者。入中观不退中道常住正念。虽通举三种不退明别位贤圣。今取位不退。以释前之七住也。

　　【□注】妙玄四(十一)云。见思破故。得位不退。真谛三昧成。尘沙破故。得行不退。俗谛三昧成。无明破故。得念不退。中谛三昧成(文)。

　　【■补】真谛三昧。离见爱为调直。俗谛三昧。以称机为调直。中谛三昧。无二边曲为调直。故通言三昧。

　　八童真。九法王子。十灌顶(已上三住断界内尘沙。伏界外尘沙。前二不知名目)。

　　【■备】辨讹云。不知名目者。以藏通佛。但知界内尘沙。不知界外尘沙也。止观云。得法眼。证俗谛。通教入假。即进断色心无知。则知前二教。既能断界内尘沙。岂不知耶。谓不知者。藏通极果。不知别教八九十住界外尘沙名目。以其但齐七住也。

　　【□注】不生邪倒破菩提心。名童真住。

　　【■补】菩提心者。佛心也。佛以化利众生为心。凡外起爱见邪倒。自他俱失。二乘起灰断邪倒。不能利人自利亦不究竟。俱不发菩提心。故不论破。菩萨最初发菩提心。惟恐生邪倒以破之。今爱见七住断尽。不生外凡邪倒破菩提心矣。复不住空而入假。不生二乘邪倒破菩提心矣。童真者。从喻立名。世人初生。天真纯粹。名为童真。例今菩萨。悲智坚固。不破菩提心者。名童真也。

　　【□注】从佛王教。而生于解。当绍佛位。名法王子住。

　　【■记】从佛王教生解。是从佛法生。如佛化度。故云当绍佛种。

　　【□注】观空无相。得无生心。法水灌顶。名灌顶住。

　　【■补】菩萨常观空理。得无生忍。诸佛法水。灌其心顶。名灌顶也。问。此得真智与前七住无异。何以见其超胜于前。若从八住来。即能从空出假。至今十住名灌顶者。应以俗智灌顶。何言真智耶。答。真是实智俗是权智。化他用权。自行用实。今此二位。虽是俗智利生超胜于前。然约自行。修证入位。用实而不用权。故言真智法水。又此虽是照俗之位。然必证真。方能了俗。俗智从真智而起。推功归本。名无生心。有此二义。言真智也。

　　【□注】断界内尘沙等者。正修假观为伏。观成俗显为断。辅行一下(九)云。尘沙者。譬无知数多(文)。

　　【■记】正修假观时。但伏界内尘沙。未伏界外尘沙。直待假成俗备。方断界内尘沙。伏彼界外尘沙。当知伏惑如压草。断惑。如刈草。此明断伏也。辅行下。以譬显尘沙之名也。以菩萨不知众生病。不知法门药。此等无知之惑。如尘若沙。故名尘沙也。

　　【□注】然尘沙惑。只是通别见思。就所化众生得名。妙宗上(廿六)云。众生见思重数。如尘若沙。究论其体。即劣慧也。如妙乐云。不染污无知劣慧为体。以其不能分别药病故也。若知病识药。应病授药。令得服行。即断尘沙相也。懒于化导。为尘沙习。

　　【■记】界内尘沙。是通见思。界外尘沙。是别见思。如所化六凡之机。不能知病与药。令断通见思。于菩萨成界内尘沙。所化三乘之机。不能知病与药。令断别见思。于菩萨成界外尘沙。故菩萨尘沙惑。就所化众生得名也。妙宗下。释名体。如妙乐下。证释。妙乐明小乘立二无如。一染污无知。无明为体。见思惑也。二不染污无知。劣慧为体。尘沙惑也。菩萨不能分别药病。而成尘沙。故云劣慧为体也。

　　【■补】止观所示入假有三。谓知病。识药应病授药。不了此三。名惑。遍观遍学。名伏。称机用与。名断。所知不尽。名为习气。

　　【□注】且三品尘沙。与三根出假何异。盖三品尘沙约一人竖论。三根出假。约三人横辨。又三根出假。通乎四教。三品尘沙。局在别论。

　　【■记】答中初约一人三人横竖各异。谓菩萨于住断上品。于行断中品。于向断下品。十信出假名上根。十住出假名中根。十行出假名下根。是为约人三一横竖异也。次约四教别教通局论异。谓三根出假通四教。如上引止观可知。三品尘沙局别论。如今所明历住行向观成所断。是为约教通四局别为异也。正明十住位次竟。

　　△二附释六种性习。

　　亦名习种性。用从假入空观。见真谛理。开慧眼。成一切智。行三百由旬。

　　【□注】习种性者。璎珞经上卷(贤字函)明六种以对别位(净名疏第九。亦借别名以显图)。

　　【■记】此指璎珞六种性习。以对别位也。若南本职字函。佛为敬首菩萨说六种性。谓习种性。性种性。道种性。圣种性。等觉性妙觉性。又说此六种性。复名六坚。复名六忍。六慧。六定。六观。今对别者。如下图示。净名疏借别显圆。承便指之。

　　【□注】今家玄签。四教义。戒疏等。并依经列。四念处中。少有不次。又地持论。略明二种。(亦名经。弥勒造贤字函)如戒疏列六种后。复用二种。及对教证前后。生报佛。法佛。并图示。

　　<PIC>X57090001.gif</PIC>

　　【■记】图中但示释签列对者。该四教义也。文云。初十信是外凡。别教干慧地伏忍也。十住是习种性。从此已去尽三十心解行位悉是内凡。性地柔顺忍。约别教义推。如暖法也。十行是性种性。别教义推。如顶法也。十向是道种性。别教义推。如忍法世第一法也。问。别教何须明四加行耶。答。十地既对四果。故须明也。又通教通真似解脱。为暖顶忍世第一法。今别教别真似解脱。义立此名。比决分明也。次十地是圣种性。此皆入别教四果圣位。悉断无明别见思惑。等觉位。即等觉性。若望菩萨。名等觉佛。若望佛地。名金刚心菩萨。亦名无垢地菩萨也。妙觉地。亦名妙觉性。是究竟佛菩提果。大涅槃之果果也。

　　【■补】戒疏发隐云。住者。信立之后。慧住于理。得位不退。名住。为习种性者。信住。皆研习空观也。行者。既发真悟理。从此进趣。名行。为性种性者。行中分别十界差别种性也。回向者。回事向理。回因向果。回己功德向众生。名回向。为道种性者。回向通中道也。地者。住持佛智。荷负众生。名地。为圣种性者。地地证入圣境也。等觉有二义。一与佛无间。二犹去一等。今兼明之。言虽齐等。未极于妙。犹隔一等也。妙觉者。朗然大觉。乃至寂而常照。名妙觉地也。

　　【□注】六种性者。种别性分也。地持第一云。种性者。名为种子。名为界。名为性。(文种子不同有六界分)又性通六位。种局在因。故前四名种。等觉虽因。望前称觉。

　　【■记】此名六种性对位通局也。言种性者。种。谓种子。通因彻果。则有六位。性。谓性分。言因果六位。乃性中之本具也。若言因。故前四名种。若言果。故后一称妙。而等觉介乎因穷果彻之际。妙犹未极。若望后。原隔一等。若望前。可称为觉。故云等觉性也。

　　【□注】二种者。地持经云。略说二种。性种性者。是菩萨六入殊胜。展转相续。无始法尔。是名性种性。习种性者。若从先来。修善所得。是习种性(文)。

　　【■补】性种性者。谓本性中具有无漏菩提种子性也。习种性者。谓无始来修习众善增长所得种性也。会玄记云。言总意别故。意显第六意入中有第八识含藏无漏胜种子。不同有漏诸法。故名殊胜。自无始来。法尔而有。展转相续不尽。以此种子。在藏识中。第八识体属意处摄。故总名六入殊胜也。若准今家。不分八识。谓菩萨六入。即是但中佛性之理。超出空有。故名殊胜。是理。人人本具。始从凡夫。终至佛地皆不离此。但外凡仰信。内凡解行。登地分证。故言展转相续。虽如此展转。其体性无始自成。不由今有。故言无始法尔。是名性种性也。习种性者。过去生中。得闻正法。依教修善。所获种子。或信住中修空所得。或十行中修假所得。或十向中修中所得。皆是增长数习。是名习种性也。

　　【■备】辨讹云。文中虽言六入。意在总意根。以总中含八识。第八最胜。法尔有种生现。现熏种。无始展转。相续不断故也。

　　【□注】戒疏以六种对位后。复用二种者。以六位不出地前修习。登地证性。故用地持结摄六种。虽不显标。意必如是。况梵网是华严结经。地持正宗华严。故宜用彼地持二种。结摄璎珞六种。又与约行教证。其义宛齐。故复例之。

　　【■补】此明戒疏对位用意也。言意必如是者。以戒疏六种对位后。但明性习相先。引喻教证。复解行详辨。对生法二佛。全不言以地持二种结摄六种。故曰虽不显标。但推其意。必如是也。戒疏性习相先之文。如下引。始从性习二种。乃至言先教后证是也。有师标云。六种。只性习二种。性习。只教证二道。玉师善得此意。故和融之。

　　【□注】自古以戒疏文难。今准旧注戒疏云。性习二种。若据位分。习种在前。性种在后。若据行论。性习同时。前后不定。(标约行中义)依体起用。(缘中道理起观行用)先明性种。后明习种。寻用取体(从自行用取中道体)先习后性。(自依体下。释同时不定义)与教证二道相似。就位以论。教道在前。证道在后。据行论之。教证同时。前后不定。(此标约行教证)依体起用。先证后教。(望证道理。起教道用)寻用取体。先教后证。(寻教道用。取中道体)习种能生报佛。性种能生法佛(文)(地前既论自行修习。至果合生报佛。登地证性。合生法佛。智与体冥。任运起用。故不论应佛也。异解备诸章藻)。

　　【■补】旧注戒疏。有顶山记。泽山注。今恐指泽山注。

　　【■备】疏明性习二种。约位习定在前性。定在后。约行前后不定。谓依体起用。先性后习。寻用取体。先习后性。教证二道亦然。约位教定在前。证定在后。约行前后不定。谓依体起用。先证后教。寻用取体。先教后证是也。此明前图习种。对三十心。性种。对地等妙。与地持先明性种。后明习种。均符教意。不可偏难也。

　　【□注】梵网经中。更有六种。一习种性。二长养性。(只是研习增长。与习种性通对十住)三性种性。四不可坏性。(俗谛建立。故不可坏。与。性种性通。对十行)五道种。(十向)六正法性(通收圣种等妙三种)。

　　【■记】此兼引梵网六性。对别位次。如文可知。

　　<PIC>X57090201.gif</PIC>

　　【■记】此四念处六性对别。与释签列次小异。注中谓明扶大品故也。四念处云。若扶三观次第。须依大品。扶三观者。欲以道慧。具足道种慧。当学般若。欲以道种慧。具足一切智。当学般若。欲以一切智。具足一切种智。当学般若。欲以一切种智。断烦恼及习当学般若。初五方便伏见思。从假入空观。十住是道种慧断见思。从空入假。学道种慧断尘沙。若从假入空。破偏假。从空入假。破偏空。至十回向中学不空不假一切智。伏无明。登地得一切种智。若至等觉。一时断尽烦恼及尽。若不明等觉。只十地断烦恼习也。是为扶大品三观也。故次约义结对璎珞六性。有少不同。复由道性二字义通两向。释签取种性义。以性种性对十行。取中道义。以道种性对十向。四念处取化道义。以道种性对十行。取一性义。以性种性对十向。少不同也。

　　【□注】从假入空观者。次第三观。出璎珞经。观经疏三云。假是虚妄俗谛也。空是审实真谛也。今欲去俗归真。故言从假入空观。妙宗上(廿六)云。见思取境。无而谓有。虚假凡俗。知虚名谛。二空之理。是审实法。知实名谛。不究俗虚。莫知真实。要须照假。方得入空。是故名曰从假入空观。妙玄三(十一)云。住正修空。傍修假中。十行正修假。傍修中。

　　【■记】此明别教三观渐修。次第深入也。如璎珞经云。从假入空。名二谛观。从空入假。名平等观。以是二观。为方便道。因此二观。得入中道第一义谛观。双照二谛。心心寂灭。进入初地法流水中。名菩萨圣种性。无相法中。行于中道。而不二故。是为次第三观之相也。

　　【■备】辨讹云。别既次第修于三观。所以能正修空。傍修假中者。须知别教本意。不藉修空。但藉空为方便。意在下化众生。故修假。期心佛果。故修中也。

　　【□注】净名略记下之上(十五)若约别教为语。正观中道为慧眼者。于十住中远所期耳。慧眼者。古德颂云。天眼通非碍。肉眼碍非通。法眼唯观俗。慧眼了知空。佛眼如千日。照异体还同。

　　【■记】此因略记慧眼一语。引出五眼浅深优劣之不同也。如论云。肉眼见近而不见远。见前而不见后。见内而不见外。见昼而不见夜。见上而不见下。故云碍而非通也。天眼者。远近皆见。前后内外昼夜上下。悉皆无碍。故云通而非碍也。慧眼者。天眼虽通。但见世间和合因缘所生。假名之物。乃有相之事。而不能见无相无作。无生无灭之理。此寂相之理。唯慧眼能了知。故云了知空也。法眼者。慧眼虽了空理。而不能见众生过去现在未来。舍身趣生。死此生彼。不了出世俗谛大事。不能入俗度生。何以故。无所分别故。而法眼能见生住异灭。自他一异等相。又能为世舟航作大导师。知病识药。应病授药。众生几微。无不洞鉴。故云唯观俗也。佛眼者。法眼虽能照俗。而不普遍。独有佛眼。又名大圆镜智。如千日高悬。十方普照。世出世间。若事若理。若依若正。若性若相。若生若佛。莫不一体同观。故云照异体还同也。今言正观中道。本属佛眼。而云为慧眼者。意显十住开慧眼后。可以渐见二空之理。故云远所期耳。

　　【□注】一切智者。观音玄义下(初)云。知一切内法内名。一切能知能解。一切外法外名。能知能解。但不能用一切道。起一切种。故名一切智。玄记下具释。

　　【■记】此释十住成一切智之义也。玄记释云。内法内名者。谓理内所诠法相。及能诠名字。外法外名者。即理外所诠法相。及能诠名字。空观若成。于此名相。悉皆体达无我我所。故云内外能知能解。然其空智。但总达诸法无生。不能别知诸法缘起。故不能用诸佛道法。发起众生善种也。

　　【□注】初住断见。即离四趣。身子昔生。至六住有退者。此见思俱断。思既未尽。见亦余残。故有退堕。如四明答日本难教行录。

　　【■记】此节释不知别住通惑。见思同断之疑也。如教行录问云。身子于十住中第六心退。恐是尔前见思俱断。至六心时。见犹未尽。六心尚退。别教初住。界内见惑皆已断尽。岂第六住见犹未尽。退作凡夫耶。答。若常程别教。皆曰初住断见。不起诸过。况见惑名数虽多。乃一位断。思惑经诸位方尽。此常谈别教分齐也。今曰身子六住尚退。复起重罪。恐有教门。以见思俱断。至六心时。思犹未尽。见亦余残。牵堕恶道也。

　　【■补】仁王经菩萨教化品云。若得信心必不退。进入无生初地道。疏问。本业璎珞云。十住中六住。正观现前。值佛菩萨善知识所护则出七住。常不退转。七住前。名退分。如佛初会。有八万人退。净目王子。法才王子。舍利弗等。欲入七住。值恶因缘。退落凡夫。不善恶中。作大邪见。今经不言退者。何耶。答。人心如面。各各不同。大圣随机。故亦差别。有说十行性种人。犹退堕地狱。又初阿僧祗劫有退堕者。璎珞言七住名住不退。七住已前即有退义。约教而断也。初阿僧祇退者。三藏意。十行退者。通教意。十回向退者。别教意。十信退者。圆教意。今云信不退。进入初住。即圆意也。文句明通教三不退义。亦曰六心已前。轻毛菩萨。其位犹退。七心已上。从初地至六地。名位不退也。此是借别教位名。名通教位耳。大师判教。明文若此。后辈无知。尚执异见。各诤是非。皆未曾细阅台宗大部故尔。如四明者。真可称为山家之真传焉。附释六种性习竟。

　　天台四教仪注汇补辅宏记卷八之上

　　天台四教仪注汇补辅宏记卷八之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二十行二。初正明十位。

　　次明十行者。

　　【□注】四教义四(六)云。此十通名行者。行以进趣为义。前既发真悟理。从此加修。从空入假。观无量四谛。

　　【■记】此释名行之所以也。仪文一句。标征。注文引文释义。如四教义引涅槃云。知诸阴苦。名中智。分别诸阴。有无量相。悉苦。非诸声闻缘觉所知。名上智。是名无量苦谛。知诸入者。名为门。名为苦谛。分别诸入有无量相悉苦。即无量苦圣谛也。知十八界名为分。亦名性。即苦谛。分别诸界有无量相悉苦。名无量苦谛也。无量集谛者。知爱因缘能生五阴。名集。一人起爱无量无边。况一切众生所起之爱。如是等爱无量无边。即无量集谛也。无量灭谛者。知灭烦恼。名灭。分别烦恼不可称计。灭亦如是。即无量灭谛也。无量道谛者。能断烦恼名道。分别道相无量无边。所离烦恼亦无量无边。即无量道谛也。如是四谛。大经悉云。非声闻缘觉所知。故属别教所学。

　　【■补】菩萨住此无量道谛。学十波罗密一切诸道。断尘沙无知中品。十行成就。从空入假。平等观成。

　　一欢喜。二饶益。三无违逆。四无屈挠。五无痴乱。六善现。七无著。八难得。九善法。十真实(断界外尘沙惑)。

　　【□注】始入法空。不为邪动。名欢喜行。常化众生。使得法利。名饶益行。常修忍法。谦下恭敬。名无违逆行。行大精进。令一切至究竟涅槃。名无屈挠行。不为无明之所失乱。名无痴乱行。生生常在佛国中生。名善现行。于我我所。一切皆空。名无著行。菩萨成就难得善根。名难得行。说法授人成物轨则。名善法行。二谛非如亦非非相。名真实行。

　　【■记】此正释别教菩萨十种行门之妙义。依稀俨似十波罗密。况菩萨利物决不𧼯斯。故以十义而消释也。言十行者。一施行。谓邪附法兴。若修檀时。未达法空。即为邪动。今初行菩萨。从空入假。始证假有之法本空。虽入俗利生。以布施行。摄诸众生。舍身命财。无畏法施。恣意行檀。不为无常苦等诸邪所动。其心欢喜。故以施而释欢喜也。二戒行。谓以戒法利人。常时化令得益。故云饶益行。三忍行。谓内修忍行。外受捶打辱事。乃至身为大地。任众生之所履。唯自谦卑。恭上敬下。违来依纳。逆来顺受。故名无违逆行。四进行。谓发大勇猛。行大精进。俱令众生得二涅槃。当以如来灭度而灭度之。不令有人独得灭度。其精进修行若斯。故名无屈挠行。五禅行。谓修定持心。无明伏而不动。则不昏不乱。故名无痴乱行。六慧行。谓心心慧照。念念觉生。常不离佛。无时不现。故云善现行。七方便行。谓以人法二空方便。空诸执着。我及我所。二俱无有。故云无著行。八愿行。谓依四弘誓。运大慈悲。与乐拔苦。所愿如心。成就一切难得善根。故名难得行。九力行。谓具加持力。依三轨式。说法授人。示教利喜。令人信解领受。三轮清净。善成轨则。故名善法行。十智行。谓若身若口若意。三业如智慧行。所言如所行。言行相符。无有虚诳。故名真实行。言二谛非如非非相者。须知如是真谛。非如是俗谛。今十行满足。但中近显。故双非空有。别彰一中真实耳。

　　△二附释种性。

　　亦云性种性。用从空入假观。见俗谛。开法眼。成道种智。

　　【□注】性种性者。假观分别。十界差别种性也。

　　【■记】谓十行菩萨从空入假。分别十界中种种性。种种欲。悉能分别不谬。名性种性。

　　【□注】从空入假观者。观经疏三云。若住于空。与二乘何异。不成佛法。不益众生。是故观空。不住于空而入于假。知病识药。应病授药。令得服行。故名从空入假观(文)。

　　【■记】此释从空入假观。初句。标名。次观经下。引古释义。如妙宗钞云。先斥住空。堕二乘地。若修假观。能成佛法。能益众生。观空作入中方便。故于空智。证而不住。三界惑执。须荡令空。诸法因缘。须究本末。见思重数。如尘若沙。以大悲心遍观遍学。故名知病。诸法诸门。破性破相。一一对治。无不谙练。是名识药。随惑浅深。知机生熟。神通该动。智辨宣扬。四悉当宜。各令获益。如此授药。方肯服行。皆由证空入假。故观名从空入假也。

　　【□注】道种智者。观音玄下(初)云。能知一切道种差别。则分别假名无谬。故名道种智(文)。

　　【■记】玄记云。空智总达诸法无生。不能别知诸法缘起。故不能用佛道法发众生善种。假观能尔。名道种智。

　　【□注】诸文云。十住修空断见思。十行修假破尘沙。十向修中伏无明。此以观对位也。若云初住断见。二住至七住断思。八九十住断界内尘沙。十行断界外尘沙。此断惑分齐也。四念处四云。十住断界外上品尘沙。十行断中品尘沙。十向断下品尘沙。(文)(言三品者。生无生八门为上品。无量四门为中品。无作四门为下品)此以惑从教也。以别是界外教。或纯用假观摄故。

　　【■备】此料简诸文。说断尘沙参差之故。由以观对位。断惑分齐。以惑从教。三种不同。

　　【■补】纯用假摄者。三观摄教也。空摄藏通。假摄别。中摄圆。别教虽三具修。而空观无异藏通。证道同于圆教。唯有空假。正属别教也。又十住傍修假。十行正修假。十向虽修中观。犹以假为方便。故纯假观摄也。有师标云。以惑从教者。谓以尘沙惑。从于别教也。然别教先破见思后破无明。何独以对尘沙。故云是界外教。盖界内藏通二教。不论断尘沙。唯别教四门遍学。遍断尘沙。故非不修空中。而纯用假观摄者此也。

　　【□注】又此十行。明横学四。且无作四门。为圆为但。若圆无作。十行位浅。尚未修中。如何能说以此化他耶。若谓但中。释签五(初)云。各附彼教。而为相状。(文)既附彼圆。岂应是但。杂编五(十四)云。十向圆修。可由实道。(智转行融乃修圆中)十行无作。且顺权方。(只是但中无作)良以修中之位已深。出假之位当浅。位深。故知昔日化他。无非妙行。位浅。故知将来自行。亦是但中。不可以实难权。以他妨自。(文)其说切当。学者知之。附彼圆教。但为明于无作相状。能附岂可全同深位。

　　【■备】此节料简十行位中。横学四教中所学之无作也。谓圆中无作。非别十行浅位所能说也。若系但中无作。又违释签附圆相状之说。此双难也。杂编下。释难。意谓别教十向修中观位。既已智转圆修。可以说由实道。别教十行修出假位。既是化他无作。自应且顺权方。只此且顺权方四字。二难俱解。一解以实难权。盖无作名同。而义有别。不可以附圆而不应是但也。二解以他妨自。盖十向修在自。十行学为他。不可以化他但中。妨自修圆也。将来自行亦但中者。别行位浅。所学无作。全依但中。故由此时。以望将来。所有自行。智亦但中耳。释签明附圆相状者。节义云。十行中明生灭。依彼藏教为相状。乃至明无作。附彼圆教为相状。既言附圆。则能依但中。岂可全同所依圆中耶。义学杂编六卷。净觉法师所述。

　　【■补】言但中无作者。如苦不能恼。集不能染。出空有二边之外。天然之理。不假造作也。

　　【□注】然此出假。若果但中。圆机起时。何以赴之。当知圆机。自感圆应。十行出假。乃教道说。无稽之问。不足评矣。

　　【■记】此明十行出假。不能应圆机为难。谓十行出假。约教道判。本不应于圆机也。末二句。是斥辞。

　　△三十向二。初正明十位。

　　次明十回向者。

　　【□注】四教义四(七)云。此十通名回向者。回事向理。回因向果。回己功德。普施众生。事理和融。顺入法界。故名回向。

　　【■记】此明回向得名之所以也。仪文一句。释征。注文。引文正释。四教义云。菩萨深观如来藏。破无量取相。破无量尘沙。破无量无明。破无量身相。受相。心相。法相。知无量病。识无量药。作此观时。即入十回向位。回因向果。回事向理。回己济他。名回向也。

　　【□注】四念处三(十一)云。别向圆修。(文)霅川云。可由实道。(杂编但不合云。只缘被接。方曰圆修)此据得意者。智转行融。及证道说也。若三观次第。唯修但中。据不得意者。及教道说也。

　　【■补】此节引诸文而证释也。四念处。十住。修性念处观。十行。修共念处观。十回向。回别向圆。修缘念处观。故云别向圆修也。有师标云。得意者。乃得佛意也。净觉谓。被接方能圆修。不知别教得佛意者。十向自能圆修。若定言被接。别教无智转行融得意人耶。故原注以不合点之。若不得意者。十向唯修但中也。

　　一救护众生离众生相。

　　【□注】以无相心。常行六道。而入果报。不受而受。名救护众生离众生相。

　　【■记】此下十段。正释义也。谓以无相心行六道。即不受义。入果报。即受义。到处度生。心常无相。名救护众生离众生相也。

　　二不坏。

　　【□注】观一切法。有受有用。念念不住。名为不坏。

　　【■补】言一切者。不出空有。以凡夫受用于有。二乘受用于空。俱属可坏也。今者念念不住二边可坏之相。而于中道受用。归向中道不可坏之性。故云不坏也。

　　三等一切诸佛。

　　【□注】三世佛法。一切时行。名等一切诸佛。

　　【■记】言一切时行者。谓一切时中。依三世佛法而行。所谓运无缘慈。度有情界是也。

　　四至一世处。

　　【□注】以大愿力。入一切佛土。供养一切佛。名至一切处。

　　【■记】愿。即法门誓学。佛道誓成愿也。欲成佛度生。必须亲近诸佛。广修供养。名至一切处也。

　　五无尽功德藏。

　　【□注】以常住法。授与前人。名无尽功德藏。

　　【■记】言常住法者。即不生不灭无起尽之理。此理含藏一切大乘功德。普应随机。无有穷尽。名无尽藏。

　　六入一切平等善根。

　　【□注】行无漏善。善而不二。名入一切平等善根。

　　【■记】言无漏者。即不漏落于二边之善也。善而不二。即中道之善也。谓菩萨万善齐修。心中了了。而无一丝挂碍。故言无漏不二也。据十向修圆中。修一善。即修无量善。名入一切平等善根。

　　【■补】据经云。行善无漏。善而不二。何者众生机多。不可独用一实而行化。故兼二边之机相。善。即有边。无漏善。即空边。今菩萨智转行融。即空而有。即有而空。是名入一切平等善根也。

　　七等随顺一切众生。

　　【□注】以观善恶无二一相。名等随顺一切众生。

　　【■记】盖众生所起心念无量。此位菩萨缘修中观。观诸善恶性非有二。即是中道一相。名等随顺一切众生。

　　【■补】菩萨正修圆中。实相无相。故无凡夫有漏善恶之二相。亦无二乘偏空涅槃之一相。既平等普观。随顺实相。无非佛因。咸皆趋向究竟佛果。故名等随顺一切众生也。

　　八真如相。

　　【□注】心得自在。等三世佛。常照有无。名真如相。

　　【■记】谓菩萨以中观心。随顺实相。出入同佛。即寂即照。照有。即不变随缘。照无。即随缘不变。名真如也。

　　【■补】不为二边动乱。故得自在。无妄曰真。不异名如。乃三世诸佛安住之处。菩萨常照有无。即真如相。故名真如相也。

　　九无缚无著解脱。

　　【□注】以般若照三世诸法。是一合相名无缚无著解脱。

　　【■记】般若。是即理之智。三世诸法。是即智之理。理智合一。无能照所照。孰为缚着耶。

　　【■补】般若是智。三世诸法是境。三世约竖。诸法约横。一合相者。即佛大总相法门。若境智不忘。犹为缚着。今以无缘般若。照无相妙境。境智一如。故名无缚无著解脱也。

　　十入法界无量。

　　【□注】觉一切法中道无相。名入法界无量。

　　【■记】谓菩萨觉悟一切。皆中道无相。一法既圆。万法俱寂。名入法界无量。

　　【■补】前曰一合相。以理为总。今谓一切法中道。以事为总。一切法者。即十法界依正假实色心法也。此诸事法。全理而成。具一切造。一切即中道无相。中道即法界。十向菩萨修圆中观。圆融之理。相似而显。故觉一切法。皆中道无相法界。名入法界无量也。

　　(伏无明。习中观)。

　　【□注】伏无明习中观者。集解云。空假之心。既已满足正修中道第一义观。无明不起。忍伏故也。

　　【■记】此释伏惑修中之力也。此位是解行终心。粗惑已融。似中慧净。断界外下品尘沙。伏无明之忍转强。相似之中道也。

　　△二附释种性。

　　亦名道种性。行四百由旬。居方便有余土。(以上三十位。为三贤。亦名内凡。从八住至此。为行不退位)。

　　【□注】道种性者。始正修中。故名道。能生佛果。故名种。行四百由旬者。约生死处。加方便土。约烦恼。加尘沙。约观智。加假观。以此增前为四百也。方便有余土者。观经疏五云。修方便道。断四住惑。故曰方便。无明未尽。故曰有余。

　　【■记】妙宗钞云。修方便道者。九种行人。合生彼土。藏二。通三。别住行二。既修空假。皆方便道。别向圆信。所修虽实。犹居似道。判为方便。不生分段。盖除四住。约此修断。名方便。断通余别。为有余也。

　　【□注】行不退者。化他行满无退转也。前七住还断惑证空。名位不退。后初地去。名念不退。中道正念二边莫动。

　　【■记】此明行不退也。以此十位之大士。以其正修中观。相似见中道理。了知自他不二。因果一致。理事圆融。所以不著于自。而回向于他。不著于因。而回向于果。不著于事。而回向于理。故能化他行满。而无退转也。前七住下。言不能称为行不退位。后初地下。言其位超胜。亦不称之为行不退位。唯八住至此。共二十三人。俱得称为不退位也。

　　△二圣二。初明因二。初十地。

　　次明十地者。

　　【□注】四教义四(八)云。此十通言地者。一能生佛智。住持不动。二能与无缘大悲。荷负一切。故名为地也(文)。

　　【■记】此言所以得地之功能也。初仪文一句。标征。注文。是引文发明。言地有二义。一能生。二能持。璎珞经云。地名为持。能持百万阿僧祇功德故。亦名为生。能生一切因果故。论云。生成佛智住持故也。

　　一欢喜。(从此用中道观。破一分无明。显一分三德。乃至等觉。俱名圣种性)此是见道位。又无功用位。百界作佛。八相成道。利益众生。行五百由旬。初入实报无障碍土。初入实所。

　　【■补】大经云。菩萨圣行满足。即住无所畏地。即是初地菩萨。离五怖畏。谓无死畏。无不活畏。无恶道畏。无恶名畏。无大众威德畏。若言不畏贪欲恚痴。此内无三毒。外无八风。则无恶名畏。若言不畏地狱等。即无恶道畏。若言不畏沙门。婆罗门。即无大众畏。见中道无二死。即无死畏也。法身常命已显。即无不活畏。得入此地。具二十五三昧。破二十五有。显二十五有之我性。我性即实性。实性即佛性。佛性既显。有感即应。故能百界现生。利益众生也。又此地具足四德。破二十五有烦恼。名净。破二十五有业。名我。不受二十五有报。名乐。无二十五有生死。名常。即佛性显也。

　　【□注】舍凡入圣。四魔不动。到有无边。平等双照。名欢喜地。

　　【■记】谓此菩萨。既离凡入圣。能转魔界成佛界。四魔莫能动也。有边万法齐彰。无边。一尘不立。照有不乖无。照无不乖有。有无二边。平等双照。居然中道第一义天。是则前未到而今到。宁不欢喜乎。

　　【■补】四魔不动者。分破无明。不为烦恼所动。分证法身。不为阴魔所动。分得常住。不为死魔所动。百界作佛。不为天魔所动。

　　【□注】从此用中道观者。四教义四(七)云。从此见佛性。发中道第一义谛观。双照二谛。心心寂灭。自然流入萨婆若海。证无作四谛。一实平等。法界圆融(文)。

　　【■记】止观云。阴入皆如。无苦可舍。无明尘劳即菩提。无集可断。边邪皆中正。无道可修。生死即涅槃。无灭可证。此谓无作四谛。一实圆融也。

　　【□注】破一分无明。显一分三德者。无明。乃是障中道之别惑。无明分破。中道分显。法身般若解脱。是为三。常乐我净。故称德。应知初地所破无明。细分三品。中上虽破。犹在回向后心。至三品尽。方入初地。

　　【■记】无明翳乎法性。是障中别惑也。三德。如金光明玄义云。法名可轨。诸佛轨之成佛。经云。诸佛所师法也。身者聚也。一法一切法。无有缺减。故名身。经云。我身是一切众生真善知识是也。般若觉了诸法集散。非集非散。即觉了三谛之法也。于诸法无染无住名解脱。此三皆言德者。皆有常乐我净四德也。谓法身无二死为常。不受二边为乐。具八自在为我。身口意三清净为净。般若任运具四德。如智冥真如境。故大品云。色净故般若净。例此即得色常色乐色我。诸义皆成。当知般若具四德明矣。解脱四德者。诸恶永尽。即无常无乐无我无净。皆已尽也。众善溥会。即常乐我净也。大经云。真解脱者。即是如来。如来即法身。当知解脱同如来常乐我净也。应知下。明初地正破下一品。

　　【□注】俱名圣种性者。据同证论。准经。必须开等觉性。

　　【■记】言同证者。即无作四谛圆融中道之理。是十一地同所证也。所准之经。即是缨珞。如经云。从初地至等觉。俱名圣种性。

　　【□注】见道位者。四教义四(七)云。从初地至佛地。皆断无明。但以约位分为三道。初地名见谛道。二地至六地。名修道。从七地已去。名无学道。(文)初地断无明别见。发真中道。故云见道。大经云。自此已前。皆名邪见人也。故知两教三乘。别教地前。未见中道。未断别见。皆名邪见人也。此约证道同圆。初地即同初住故也。

　　【■记】初地名见道者。谓发真中道。见佛性理。断无明见惑。显真应二身。入佛智地是也。从二地至六地名修道者。断别惑三界爱。智论。迦叶闻甄迦琴声。不能自安。云三界五欲。我已断竟。此是菩萨净妙功德所生五欲。故于是事不能安忍。例色爱无色爱。亦复如是。维摩诃须菩提云。同于烦恼。不别菩提。入于八难。不得无难。意在于此。故从二地至六地。通名修道。断此别惑也。今以义推。二离垢地。即侵断别教欲爱。名斯陀含向。三明地。即别教斯陀含果。四炎地。别教阿那含向。五难胜地。别教阿那含果。断别惑欲爱尽也。六现前地。别教阿罗汉向。断别色无色爱也。七远行地。别教阿罗汉果。断别无色爱尽。从此名无学道也。大经下。证初地可名正见人也。

　　【□注】又无功用者。既至初地。不加功力。任运流入萨婆若海百界作佛者。四教义四(八)云。初发真中道。见佛性理。断无明见惑。显真应二身。缘感即应百佛世界。现十法界身。入三世佛智地。能自利利他。真实大庆。故名欢喜地也。(文)辅行七下(二十四)引璎珞云。初地百界。二地千界。乃至万亿等界。现身亦尔。(文)行五百由旬者。约生死处。加实报土。约烦恼。加无明。约观智。加中观。实报无障碍土者。观经疏六云。行真实法。感得胜报。色心不相妨。故言无障碍(文)。

　　【■记】妙宗钞云行真实法等者。圆教从初。别教十向。能于诸法。称实观中也。中理今开。即感妙报。色心不二。毛刹相容。纯是法身菩萨所居。实报无障碍土也。妙玄云。分别言之。此实报土。在方便土外。若即事而真。此亦不远。如云观见娑婆。琉璃为地。坦然平正。诸楼台观。众宝所成。纯是菩萨咸处其中。即实报土是也。

　　【■补】色心不相妨者。色周遍。心亦周遍。此色即真常之色。故不相妨。如云因灭是色。获得常色等。此乃胜妙五阴。法法圆融故也。妙玄云。华严明阿僧祇香华云。不可思议充塞法界者。此是菩萨胜妙果报所感五尘。呼此为欲界思惑。菩萨出入无量百千三昧禅定心尘之法。呼此为色无色思惑。签云。此中为消界外同体见思。故须界外更立三界。不然。于二乘所断何别。既分内外见思名同。故须立思分三界。从五尘为名。故例如欲界。从定地为名。故例色无色界。故知违理由见。感报由思。四念处云。登地断别见。二地至七地断别思。此亦偏断之义耳。(云云)至八地已上。犹是无色界不可思议六尘。以地持解等觉无垢地。始得离见清净禅。当知离欲界色无色惑。俱至等觉乃尽方是圆义。故大经云。十地为无我轮惑所转。无我。只是见惑。若见惑不断。不应至无垢地。若见至无垢地者。乃圆义耳。故义推偏断是别义也。所言偏断者。为对圆伏而说也。

　　【□注】宝所者。喻分证寂光也。

　　【■记】宝所喻寂光者。以常寂光净土。乃功德丛林。真如库藏。世出世宝。无不具足。假喻发明。犹若宝山。今言喻分证者。以仪文云。初入宝所。既云初入。是故喻之分以证寂也。

　　二离垢地。

　　【□注】以正无相。入众生界。同于虚空。名离垢地。

　　【■记】若除诸相而言无相。是邪无相。即于无相。无相乃正。以正无相。入众生界。终日度生。不见有生可度。生界同处无法当情。名离垢也。

　　【■补】不为空有二边之垢所染故。

　　三发光地。

　　【□注】光慧信忍。习佛之道。净极明生。名发光地。

　　【■记】仁王五忍。疏以三贤为伏忍。初地至三地。对无漏信忍下中上。今上品信位。中道无漏之慧转着。名光。以习久净明。净极光通。名发光地也。

　　四𦦨慧地。

　　【□注】顺无生忍。观一切法。明焰慧地。

　　【■记】四五六地。对柔顺忍。以顺无生。故名曰顺。盖约教道。七地方对无生忍。故仁王云。尔𦦨圣觉达地菩萨。修行顺法忍。逆五见流。集无量功德。住须陀洹。疏以四地对下品顺忍。故今注云。顺无生忍。观一切法。粗得下品忍。观慧发𦦨。比前极其明盛。名𦦨慧地也。

　　五难胜地。

　　【□注】顺忍修道。三界无明莫不皆空。名难胜地。

　　【■记】仁王经云。胜进达菩萨。于顺道忍。以四无畏。观那由他谛。内道论。外道论。药方工术。故曰我是一切智人。灭三界疑等烦恼故。集无量功德故。即斯陀含。疏以五地对中品忍。故曰顺无生忍修道。三界无明皆空。下地所不及。名难胜地也。

　　【■补】三界。乃界外之三界以尘沙是方便土之无明。无明是实报分证寂光之无明。今至五地。顺无生忍而修佛道。方便尘沙已尽。即实报分证寂光无明亦分尽。故曰皆空。

　　六现前地。

　　【□注】上顺诸法。观于三世寂灭无二。名现前地。

　　【■记】仁王云。常观真实。住顺忍中。作中道观。尽三界集因集果。一切烦恼尽故。乃至证阿那含。疏以六地对上品忍。故云上顺诸法。即顺诸法上品无生忍。故观过现未起灭无二。当下寂灭。寂灭境相常时现前。曰现前地也。

　　七远行地。

　　【□注】观诸烦恼。不有不无。常向上地。念念寂灭。名远行地。

　　【■记】仁王云。玄达菩萨。十阿僧祇劫。修无生法乐忍。灭三界集因集果。住后身中。无量功德皆成就。无生智。尽智。五分法身。皆满足故。即阿罗汉梵天位。疏以七地对下品无生忍。故曰观诸烦恼。不有不无。即是以中道观观之。为不有不无第一义谛也。由居下品无生忍。所以常向上地。由观法无生故。所以念念寂灭。是则从功用边造至上地。名远行地也。

　　八不动地。

　　【□注】以无生观。舍于三界。名不动地。

　　【■记】仁王疏八地对中品无生忍。故曰以无生观。舍于三界。当知三界乃有为动作之地。既入无为寂灭。不为动之所动。名不动也。

　　九善慧地。

　　【□注】入于上观。光光佛化。无生忍道。名善慧地。

　　【■记】仁王疏九地对上品无生忍。故曰入于上观。光光佛化。无生忍道。当知此道具足辨才。现身如云。说法如雨。名善慧地也。

　　【■补】菩萨一一世界。学佛化度。无明将尽。智慧转增。故名曰光。光光者念念也。佛者。觉也。觉无生之理也。即以此道觉悟众生。故名佛化等。能以此利他。此慧之善者。

　　十法云地。

　　【□注】入中道观。受佛职位。既同真如。亦等法界。法云普覆。名法云地。

　　【■记】仁王疏以此得菩萨果。名寂灭忍。故云入中道观。受佛职位。既等不妄不变之真如。亦同交彻融摄之法界。唯以妙法慈云。遍覆涅槃果海。名法云地也。

　　(已上九地。地地各断一品无明。证一分中道)。

　　【■备】辨讹云。明十地。将相宗寄位明十地。引来相宜。初二三地。寄同世间。初地布施。二地持戒。三地精进。此三种世间亦修故也。四地寄同初果。与注中无生观相宜。五地寄同四果。与注中三界无明莫不皆空相宜。六地寄同缘觉。与注中观三世寂灭相宜。七地寄同菩萨。八地去方入无功用位。寄显一乘三世寂灭者。正与缘觉还灭三世十二因缘是同。第八地而云舍于三界者。约顿悟菩萨论。而论中明顿悟菩萨。八地始受变易。若是渐悟。初地论舍。

　　【■补】佛从真如法界生。真如法界。一体异名。即中道寂灭之理。菩萨入此观。故受佛职。

　　△二等觉。

　　更断一品无明。入等觉位。亦名金刚心。亦名一生补处。亦名有上士。

　　【□注】于十地后心用观。更断一品。方入等觉。

　　【■记】十地皆有初中后三心。今于第十地后心用观。断十一品无明。方入等觉也。

　　【□注】四教义四(十四)云。即是边际智满。入重玄门。若望法云。名之为佛。望妙觉。名金刚心菩萨。亦名无垢地菩萨。三魔已尽。余有一品死魔在。断无明习也。(文)集解云。解入百千三昧。照一相无相。寂灭无为。望于妙觉。犹有一等。比下名觉。故名等觉。所修观智。纯一坚利。喻若金刚。名金刚心(文)。

　　【■记】边际智满入重玄门者。璎珞明等觉地。百千万劫入重玄门。报修凡夫事。谓菩萨将前所修之法。重历一番。故曰重玄。法云是种性。等觉是觉性。故等觉为佛。妙觉乃当教极果。等觉是当教极因。故此望之称为菩萨。以其智慧坚利。名金刚心。只有一品生相无明在易断。故称无垢。三魔尽死魔在者。大论问。五阴魔可摄三种魔。何以三魔尽。死魔在。答。实是一魔。义有四种。烦恼魔。人因贪欲嗔恚故。死作夺命因缘。别为一种。天魔。福德力势大邪见力。能夺慧命。亦能作死因缘。别为一种。无常死力大。无能免者。甚可畏厌。别为一种。是为义有四也。又论云。得菩萨道。破烦恼魔。得法性身。破五阴魔。得道得法性身。破死魔。常一心故。一切处心不着故。入不动三昧故。破他化自在天魔。此等觉菩萨尚未得道得法性身。故死魔在也。次引集解释。谓此菩萨发广大智解。造入百千三昧。于三昧中照一实相。无生死相。无涅槃相。寂灭现前。然以望于妙觉。犹有一等。名等。比下十地之未觉。名觉。上下望之。名等觉也。又此菩萨所修观智。纯一坚利。坚故。不为诸物坏。利故。能坏一切物。喻若金刚。故其观智。名金刚心。问。别教何故法云后更有金刚等觉耶。经论止明十地行满。便成佛果。南北诸师静论此义。答。更立等觉。未足为疑。华严经明法云地功德智慧。比佛如爪上土方大地。若尔。虽说一品无明。而实不可说品。何以得知。后心菩萨无功用道。其疾如风。一日间。能破无量品无明障惑。何况璎珞经明等觉地。于百千万劫入重玄门报。修凡夫事。故开法云。更立金刚心等觉。于理无失。

　　【■补】止观云。三不应前尽。一不应独余。此乃别教方便说耳。辅行云三魔已过者。此璎珞教道说也。若从实说。过则俱过。问。虽曰方便。亦必有说。何以消释经文。答。大集经云。若能观法如幻相者。能破阴魔。若诸法悉是空相。坏烦恼魔。若见诸法不生不灭。能坏死魔。若除憍慢。则坏天魔。又云知苦坏阴魔。离集破烦恼魔。证灭坏死魔。修道坏天魔。等觉既到无功用后边。边际智满。入重玄门。三魔已尽。所证未穷。余死魔在。又十地莫穷其边际。故等觉边际智满。

　　【□注】一生补处者。犹有一品无明。故有一生。过此一生。即补妙觉之处。观音玄记上(四)云。犹储君之义也。妙宗上(二十三)云。有惑可断。名有上士(文)。

　　【■记】言一生补处者。以无明未尽。犹有一品生相在也。若能以金刚观。再破一品无明。名过一生。即可补入妙觉佛果之处矣。言犹储君者。如王太子将绍南面。先且暂储东宫。故云储君也。有上士者。以等觉乃因位。非果位也。其上犹有妙觉极果在。不得称为无上。故云为有上士也。

　　△二明果二。初成等正觉。

　　更破一品无明。入妙觉位。坐莲华藏世界七宝菩提树下。大宝华王座。现圆满报身。

　　【□注】四教义四(十五)云。金刚后心朗然大觉。妙智穷源。无明习尽。名真解脱。翛然无累。寂而常照。名妙觉地(文)。

　　【■记】此明别教极果成佛之相。注是引文释成。初三句。明智德圆。次三句。明断德圆。末二句。谓寂即妙。照即觉也。

　　【□注】藏者。包含十方法界悉在中也(文)。

　　【■记】经云。华藏世界海。有十不可说佛刹微尘世界种。一一种各有二十重世界是也。

　　【□注】七宝菩提树者。七宝众多。表无量故。大宝华王座者。妙玄七(十二)云。或言寂灭道场。七宝华为座。身称华台。千叶上一一菩萨。复有百亿菩萨。如是则有千百亿菩萨。十方放白毫及分身光。白毫。入华台菩萨顶。分身光。入华叶菩萨顶。此名受法王职位。穷得诸佛法底。而得成佛。华台名报佛。华叶上名应佛。报应但是相关而已。不得相即。此是别佛果成相也(文)。

　　【■记】寂灭场。见初卷注。七宝华为座者。华严经云。其华广大。量等百万三千大千世界。以众宝华。间错庄严。乃至云毗琉璃摩尼宝为茎。栴檀王为台。玛瑙为须。阎浮檀金为叶。其华常有无量光明。众宝为藏。宝网弥覆。十三千大千世界微尘数莲华以为眷属。乃至菩萨坐此华座。身相大小相称。无量菩萨坐余莲华为眷属。十方佛从眉间出清净光明。名增益一切智神通。无数光明以为眷属。普照十方一切世界。右绕十匝。乃至示现种种庄严事。从大菩萨顶上入。其眷属光明。亦各入彼诸菩萨顶。此菩萨得先所未得百万三昧。名为已得受职之位。入佛境界。具足十力。堕在佛数也。末结圆满报身。如云若始坐华台。眷属菩萨悉坐华叶。十方诸佛放眉间光入华台顶。诸佛眷属放眉间光入华叶顶。华台菩萨三昧受职。成于报身佛。华叶菩萨成应身佛。此大缘见胜。故现圆满报身佛也。

　　△二转大法轮。

　　为纯根菩萨众。转无量四谛法轮。即此佛也。

　　【□注】纯根菩萨者。迷中重故。次第修证。迂通宝所。对圆名钝。

　　【■补】初地能分身百界。具转四教法轮。此中但言无量者。由别人中道之迷重故。因中依无量四谛而修。故果上亦转无量四谛法轮。所谓约说。始终属教者此也。

　　△三别示随机二。初正明随机三。初点示教道。

　　有经论说。七地已前。名有功用道。八地已上。名无功用道。妙觉位但破一品无明者。总是约教道说。

　　【□注】华严云。菩萨未至第八地时。如人乘船。欲渡大海。未至大海。多用功力。若至八地。从大方便。近佛智慧。无功用心。不加工力。

　　【■记】此下料简经论判位。有通别圆之不同。本节之文属别教也。如华严八地文云。譬如有人。梦中见身堕在大河。为欲渡故。发大勇猛。施大方便。以大勇猛方便力故。即便觉悟。既觉悟已。所作皆息。菩萨亦尔。见众生在泗流中。为救度故。发大勇猛。起大精进。以勇猛精进故。至不动地。既至此已。一切功用靡不皆息。

　　【□注】妙觉位但破一品无明。未审据何文说。

　　【■补】此是玉师断说。肇师云。出楞严三昧经。文云。首楞严定。非初地乃至第九地所得。唯十地乃能得之。既十地方得。则转入佛地。但破一品无明也。

　　【□注】诸文但云断十二品。称为妙觉也。

　　【■记】别教果头。齐圆二行。进前三行。则不知名。故知约教道说。于等觉断十一品无明外。更破一品。是为但断十二品。称为妙觉也。

　　△二借别名通。

　　有处说。初地断见。二地至六地断思。与罗汉齐者。此乃借别教位名。名通教位耳。

　　【□注】至六地断思与罗汉齐者。取十度义。以第六般若空慧断惑故也。如止观第六借位中(云云)。

　　【■记】此节正属通教也。初地断见等。前七卷引。言取十度义者。是取释签便也。以十度中第六般若。乃入空之慧。断惑若尽。与罗汉齐。至第七方便般若。出假化用故也。如止观者。文云。旧曰六地思尽齐罗汉是也。

　　【□注】十度者。六度外加愿智力方便。

　　△三借别名圆。

　　有云三贤十圣住果报。唯佛一人居净土。此借别教名。明圆教位也。

　　【□注】三贤者。别住行向。住果报土。义则属圆。此仁王经偈文。

　　【■记】此节文明属圆教也。仁王疏云。三贤。即地前三十心。十圣即十地菩萨。此四十心同生华藏果报土。非藏通教中果报。若藏教是凡圣同居。若通教唯生有余化城土。今言果报。即别圆教人。得无障碍。生无障碍土。问。此中三贤。是别是圆。答。是圆。问。圆教合生常寂光。何故生华藏。答。华藏之中。别圆共生。以是因非果。不得生寂光土。故华藏土中有别教十地。圆教四十心共生也。妙觉极果毗卢遮那。唯独一人生寂光净土。问。前三土中亦有净土。何故寂光独擅其名。答。凡圣同居。圣少凡多。是秽非净。方便有余。但除见思。未断无明。偏真之净。非是真净。华藏世界。带别方便。未为纯净。寂光无此诸过。独擅净土名也。又义例云。有言此兼两教。圆教三贤。别教十圣。喻曰言果报者。是实报土。既生果报。即是圆教四位人也。此师但见贤圣之名。便分别圆两教。贤圣之称。乃借别明圆。但生实报。即是正明圆位。若言别教贤圣位。不合生彼。而判十地属别者。圆四十位俱破无明。因何乃分十地属别。又约证道。地即是住。何须分别。纵存教道。则十地以含两教。亦无分义。

　　△二劝审断证。

　　如此流类甚众。须细知当教断证之位。至何位。断何惑。证何理。往判诸教证位。无不通达。

　　【□注】此乃观师示人判教之方。能知此者。不但别门可通。于一切教皆无壅矣。

　　【■记】观师者。即高丽法师也。言观师以此示人。必须细详本教中断惑证理当在何位。何位断几惑。何位证何理。然后往判诸教诸位。无有不昭然矣。

　　△三结。

　　略明别教竟。

　　【□注】此教明纵横者。别论不出性横修纵。因纵果横。通论。因果各具纵横。性但有横。修具纵横。

　　【■记】此总标别教通别两论。修性因果纵横也。别论者。性修一对。因果一对。通论者。性修因果合论也。

　　【□注】初性横修纵者。妙句九云。若但性德三如来。是横。修德三如来。是纵。(前后而得)先法次报后应。亦是纵。(一性二修)记九云。性德之名。名通别教。别教虽有性德之语。三皆在性。而不互融。故成别义。若三在修。前后而得。道理成纵。又妙宗云。别人不知本觉之性具染恶德。是故染恶非二佛性。别修缘了。显本法身。(修纵)亦为不知本觉之性具染恶德。不能全性起染恶修。乃成理体横具三法。(性横)。

　　【■记】此别释性横修纵也。初引文句。正示性横修纵。次引句记。释成。后引外宗。重明性一为横。修二为纵。释签明别教三德云。别教法身为惑所覆。良由不知本觉之性具染恶德。是故染恶非二德也。故别惑通惑。业识事识。烦恼结业。三乘六道。变易分设。此等一切迷中二法。非二佛性。既非佛性。则成定有能覆之惑。应须还用随缘觉性。别缘真谛。及以俗中。次第别修空假缘了。或中边缘了。种种二因。或初缘次了。或初了次缘。次第翻破一切迷法。显于法身本觉之性。是故覆理成于纵义。又云。别人理体具足。而不相收。亦为不知本觉之性具染恶德。不能全性起染恶修。乃成理体横具三法也。

　　【□注】次因纵果横者。光明记一云。行智理三次第资发。修时纵也。法报应三果中齐显。证时横也。

　　【■补】光句记云。相资为论。行资智。智资理。理显。故能尽众苦。苦尽故法身显。智圆。故报身显。功德无上。故应身显。

　　【□注】良田此教本有法身为惑所覆。故须别作缘了之功于资显发。复由此教性具三法而不相收。故使三身横显。此指修纵。只是因纵。性横。成于果横。修性因果相对别论也。

　　【■记】此别释因纵果横也。光明记云。修时纵证时横者。即今因纵果横论也。良由下。释成。释签云。应知覆义。不同泥土覆彼顽石。既覆但中佛性之理。如善人为恶人逼。令作众恶。故说善人为恶人所覆地。既此本有法身。为染恶覆。成于迷中之法。故须别作缘了之功。于资显发。故论修成纵也。又云。以其三法定俱在性。皆是所发。犹如三人。各称帝三。何能相摄。是故不知性中三法。二是修者。二乃成横也。此指下。结明修纵性横。成因纵果横。

　　【□注】次因果各有纵横者。文句二云。别家因时三法纵横。果时三法亦纵横。因纵如向。因横即性横也。果纵如妙玄九云。法身本有。般若修成。解脱始满。果横亦如向说。须知此教因果三法。次第即纵。各异即横。妙玄五云。资成在前。观照居次。真性在后。此三竖别。纵非大乘。此三并异。横非大乘。

　　【■记】此释通论因果各具纵横。初引文句通示因果三法纵横。然是所破。为今所示也。因纵如向者。行智理次第资发。修时纵也。因横即性横者。若但性德三如来是横也。果纵如妙玄者。意明三德次第而成。故成果纵也。果横亦如向者。光明记云。复由此教。性具三法而不相收。故使三身横显也。须知下。劝知别教因果三法纵横义。妙玄五下。证释。末四句。结成圆义与别全然不同。意明圆教因果三法。不纵不横。不并不别。此别教三法。竖别为纵。并异为横也。

　　【□注】次性但有横。修具纵横者。性横如上性中三法未论起修。无前后故。则无纵义。凡言修者。通因通果。因果既其各有纵横。修任运有也。

　　【■备】义见九卷广明。今以图示。

　　修性因果纵横图

　　<PIC>X57091201.gif</PIC>

　　△四圆教三。初标。

　　次明圆教者。

　　【□注】四教义一(三)云。圆以不偏为义。此教明不思议因缘二谛中道。事理具足不别。但化最上利根之人。故名圆教也(文)。

　　【■记】此明圆教得名之所以也。仪文一句。标示。注文引释。玄义云。不思议不生不灭十二因缘者。为利根人即事显理是也。

　　【■补】一念三千。即空假中。不思议二谛者。妙玄云。但点法性为真谛。无明十二因缘为俗谛。签云。无明迷真之始。法性全指无明。无始时来。奚尝非真。未发心前。无真不俗。只点一法。二谛宛然。俗则百界千如。真则全居一念。又三千外无实相。即俗恒真。事造即理具。实相外无三千。即真恒俗。理具即事造。故曰理具事造。两重三千。同居一念。

　　【□注】又云。圆教诠因缘即中道。不思议佛性涅槃之理。菩萨禀此教门。理虽非浅非深。而证者不无浅深之位。今明入道。亦具四门。而诸大乘经意。多用非空非有门以明位也(文)。

　　【■记】因缘即中者。大经云。因缘明佛性者。无明爱取。是烦恼道。烦恼即菩提。菩提通达。无烦恼。烦恼既无。即究竟净。了因佛性也。行有。是业道。业即解脱。解脱自在。缘因佛性也。名色老死是苦道。苦即法身。法身无苦无乐。名大乐。不生不死。是常。正因佛性也。故言无明与爱是二中间。即中道。无明是过去。爱是现在。若边若中。无非佛性常乐我净。无明不生。亦复不灭。名不思议不生不灭因缘也。菩萨证理有浅深者。理绝修证。智似阶差也。

　　【□注】释签五(二十)云。圆教菩萨。以界外灭谛为初门(文)。

　　△二释二。初名义功用二。初释名义。

　　圆名。圆妙。圆满。圆足。圆顿。故名圆教也(此释圆明)。

　　【□注】三谛圆融。不可思议。名圆妙。三一相即。无有缺减。名圆满。圆见事理。一念具足。名圆足。体非渐成。故名圆顿。

　　【■记】三谛圆融。名圆。不可思议。名妙。三一相即。为圆。无有缺减。故满。圆见事理。名圆。一念具足。为足。教体本周。名圆。非渐次成。故顿。

　　【■补】通则四名俱通初后。别则满唯局后。妙足顿三。且在初。以色心本妙。万法具足。顿解本成。故后惑尽。德始满也。

　　△二明功用。

　　所谓圆伏。圆信。圆断。圆行。圆位。圆自在庄严。圆建立众生(此释圆法)。

　　【□注】圆伏五住。圆常正信。圆断五住。圆行。一行一切行。圆位。位位相摄。妙用庄严。故云自在。四悉普益。故云建立。如止观一(三)。

　　【■记】止观云。圆信者。信诸法即空假中。无一二三。而一二三。无一二三是遮。而一二三是照。无遮无照。皆究竟清净自在。闻深不怖。闻广不疑。闻非深非广。意而有勇。名圆信。圆行者。专求无上菩提。即边而中。不余趣向。三谛圆修。不为无边所寂。有边所动。不动不寂。直入中道。名圆行。圆位者。入初住时。一住一切住。一切究竟。一切清净。一切自在。名圆位。圆自在庄严者。或于此根入正受。或于彼根起出说。或于一根双入出。或于一根不入出。余一一根亦如是。或于此尘入正受。或于彼尘起出说。或于一尘双出入。或于一尘不入出。余一一尘亦如是。乃至或于此方入正受。或于彼方起出说。(云云)若委说者。只于一根一尘。即出即入。即双入出。不入出。于正报依报亦如是。辅行云。一心三谛为所严。一心三观为能严。于依正二报无不自在。故正受。空功德。出说。假功德。双入出。不入出。中功德。圆建生众生者。或放一光。能令众生得空假中益。得入出。双入出。不入出益。历行住坐卧。语默作止。亦如是。

　　【■补】菩萨内自通达即空假中。不动法性而令获种种益。得种种用。名圆力用建立众生。问。庄严建立。有何差别。答。并是不思议一心三智。能庄严法身。名庄严外益。于彼名建立。法华云。定慧力庄严。以此度众生。度生。即建立也。

　　【■补】圆断者。不断而断。五住惑断。开佛知见。住大涅槃。故名圆断也。

　　△二按经显位二。初总指。

　　诸大乘经论。说佛境界。不共三乘位次。总属此教也。

　　【□注】一代教中。唯除鹿苑。显露无圆。诸大乘经。凡说圆法。皆佛境界也。不共三乘位次者。拣异别教不共二乘。今圆是佛乘。故不共三乘也。

　　【■记】此教说佛境不共三乘者。如经云。唯有一乘法。无二亦无三。又云。不令有人独得灭度。皆以如来灭度而灭度之是也。

　　△二别释二。初正显位次二。初通列诸经二。初正列。

　　法华中开示悟入四字。对圆教住行向地。此四十位。华严云。初发心时。便成正觉。所有慧身。不由他悟。清净妙法身。湛然应一切。此明圆四十二位。维摩经云。薝卜林中。不嗅余香。入此室者。唯闻诸佛功德之香。又云。入不二法门。般若明最上乘。涅槃明一心五行。又经云。有人入大海浴。已用一切诸河之水。又娑伽罗龙。澍车轴雨。唯大海能受。余地不堪。又捣万种香为丸。若烧一尘。具足众气。

　　【□注】开示悟入。如前释。

　　【■记】谓十住。破无明。开如来藏。见实相理。名开。十行。惑障既除。知见体显。法界众德。显示分明。名示。十向障除体显。法界分明。事理圆融。更无二趣。名悟。十地。事理既融。自在无碍。流注任运。从阿至荼。入萨婆若海。名入。

　　【□注】初发心者。三因性开发。即初住位。二住已去。莫不皆然。故结云圆四十二位。

　　【■记】三因性发即初住者。观经疏云。分证佛者。初发心住。一发一切发。发一切功德。发一切智慧。发一切境界。不前不后。亦不一时。钞云。住名发心。发本觉心也。常寂常照。寂照双融。是本圆觉。即一而三。不发而发。故成三发。皆言一切者。法界无外。摄法不遗。诸佛众生。色心依正。同一觉体。全体为缘。全体为了。全体为正。缘因发故。了正亦发。了因发故。缘正亦发。正因发故。缘了亦发。盖三法圆融。发则俱发。缘发名功德。能资成故。了发名智慧。能观照故。正发名境界。是所显故。当知初住既尔。后四十一位无不皆然。

　　【□注】薝卜等者。薝卜。翻黄华。观众生品。天女诃身子之文。净名空室。表常寂光。

　　【■记】薝卜。西域近海岸树。金翅鸟来即栖其上。维摩经云。舍利弗问天女。汝于三乘。为何志求。天曰。以声闻法。化众生故。我为声闻。以因缘法。化众生故。我为辟支佛。以大悲法。化众生故。我为大乘。舍利弗。如人入薝卜林。不嗅余香。如是若入此室。但闻诸佛功德之香。不乐声闻辟支佛功德之香也。末句是辅行文。引表经旨。如辅行云。净名空室。表常寂光。是故入者。唯嗅佛乘。

　　【□注】入不二法门者。彼经三十一菩萨。各说入不二法门已。问文殊师利。何等是菩萨入不二法门。文殊云。如我意者。于一切法。无言无说。无示无识。离诸问答。是为入不二法门。于是文殊师利问维摩诘。我等各自说已。仁者当说。何等是菩萨入不二法门。时维摩诘默然无言。文殊叹云。善哉善哉。乃至无有文字语言。是真入不二法门。(文)须知三十一菩萨。乃以有言言于无言。文殊乃以无言言于无言。净名乃以无言无言。故文殊叹云。是真入不二法门也。

　　【■记】华严疏云。然此经意。前后相成。共显经旨。若辨优劣。或三重四重。三重者。一。诸菩萨以无二遣二。以言显说。似有不二可说。对二明不二。非绝待也。二。文殊以言遣言。明无不二可说。令忘言会旨。三。维摩无言显理。谓本自无言。不待更遣。是为三也。言四重者。文殊以言印彼。又明言即无言。若欲合者。前后三段反覆相成。但为一义。初文殊以言显无言。次净名无言印无言。后文殊以言印无言。三段。二人共显绝言之理。前三十一菩萨。以无二遣二。后二大士以无言遣言。但有二节。若更合者。若无诸菩萨以言遣二。空有绝言。何由显理。是则前诸菩萨假言显理。后二大士以无言显理。言与无言双忘。皆真不二矣。故虽三节。一致无违。是则皆成圆教法门也。

　　【□注】般若明最上乘者。金刚经云。如来为发最上乘者说。涅槃云。复有一行。是如来行。所谓大乘大般涅槃佛性之理。

　　【■记】言最上乘者。谓四教有十六门。门门有无量行。所谓藏不如通。通不若别。别何似圆。是以圆教法门。为最上乘也。言一心五行者。圣行品文。疏标不次第行。为三。一标行名。谓复有一行。二人。谓如来。以如来因行。即因人也。三法。谓大乘大涅槃经。大乘即圆因。涅槃即圆果。即因而果。具足无缺。是为一行一切行也。

　　【■补】大论云。从初发心。常观涅槃行道。当知亦不出一心照十法界。即空假中。即空圣行具足。即假梵病婴儿行具足。即中天行具足。是为一心五行。一行一切行也。

　　【□注】又经云者。大经云。譬如有人。在大海浴。当知是人已用一切诸河之水。辅行一上(二十七)云。理具诸法。如海水。修观行者。如在浴也。行摄一切。名为已用(文)。

　　【■记】大经云。菩萨亦如是。修习如是金刚三昧。当知已为修习其余一切三昧。辅行下。引释经譬。意明修习即理之圆行。具足一切诸行。犹如浴海。已用诸河水也。

　　【□注】娑伽罗。此翻咸海。如来龙王。圆顿教雨。为上根性。不雨三教下类之地。

　　【■记】此释重引华严雨车轴雨等文。法譬俱可知也。

　　【□注】首楞严云。捣万种香为丸。若烧一尘。具足众气。(文)辅行一上(二十七)云。理性如丸。观行如烧。诸法顿发。名具众气(文)。

　　【■记】此引经以譬圆教之行门。所谓一行一切行。一修一切修。一成一切成也。辅行下。引法合譬可知。

　　△二结成。

　　如是等类。并属圆教。

　　【■记】此结文之所归属也。言如是者。指确之辞也。等类者。犹言同流也。谓承上法华。华严。净名。涅槃。及首楞严等文义。莫不同归圆教之所摄也。

　　△二别依二经二。初标名显位。

　　今且依法华璎珞。略明位次有八。一五品弟子位。(外凡出法华经)二十信位。(内凡)三十住位。(圣初)四十行。五十回向。六十地。七等觉。(是因位末)八妙觉(是果位)。

　　【□注】法华但有五品六根。璎珞具明五十二位。妙乐三(四)云。若云圆位。六即亦足。何须更列四十二耶。以分真位长。故借别位分其品秩。(文)或者据此。谓圆教本无位次。但借别显圆。然妙乐意以五十二位。在经论中。多被别人。祖师用释圆位。故云借耳。又有云五十二位名虽在别。圆亦同用。以分浅深。岂可圆教全无位次。大品四十二字。华严初住八相。法华五品六根。皆圆义也。故曰显一理。则始终无二。存诸教。则因果历然。既禀教修行。安得无位耶。

　　【■记】妙玄云。平等法界。尚不论悟与不悟。孰辨浅深。既论悟不悟。何妨辨浅深。签云。约理。则证法无名。约事。则不无诸位。故知悟即初住。未悟即住前。既许有悟不悟。何妨论于浅深。成五十二位耶。是则圆教亦有浅深。何言本无位次。四十二字者。补注颂云。阿啰波遮那逻陀。婆茶沙和多夜吒。迦娑磨伽佗阇簸。䭾奢呿叉哆若拖。婆车魔火嗟伽佗。拏颇歌醝遮吒荼。华严初住八相。解见前文。法华五品六根者。分别功德品明如来灭后。五品观行位。法师功德品。明六根清净位。如是等经义。皆明圆位也。

　　【■补】妙玄云。有言圆教顿悟。一悟即佛。无复位次之殊。说十地者。为钝根耳。如思益云。如此顿悟妙理之学。不从一地至一地。又有云。圆教既是顿悟。初心一悟。即究竟圆极。有四十二位者。为钝根方便立浅深名耳。又引楞伽云。初地即二地。二地即三地。寂灭真如。有何位次耶。已上悉皆偏释。而不知法界平等。尚不论悟与不悟。孰论浅深。既论悟否。焉得而不辨哉。检大乘经明理究竟。无过华严。大集大品。法华涅槃。虽明法界平等。无说无示。而菩萨行位炳然。故还约七位。以明圆教之位也。

　　【□注】又拣诸文。开合有四。一。开前合后。如大经三十三天。(住行向为三十。地等妙为三)二。合前开后。如仁王十四般若。(合三十心为三。十地为十。等觉为一。总十四忍转入佛心。名之为智)三。前后俱开。如大品四十二字。(对四十二位)四。前后俱合。如法华开示悟入。及游四方。(对。四十位)妙宗上(二十三)。

　　【■记】一开前合后下。指大经。然大经前后各处称三十三天。疏中并不对位。唯二卷云。如人远行。中路疲极。寄止他舍。卧𥧌中大火卒起。即时惊窹。作自思惟。我今定死无疑。即便命终生忉利天。疏开六亲义。谓远行譬理观。中路譬名字观。寄止他舍譬观行观。即时惊窹譬相似观。生忉利天譬分真观起。此譬两成就。三十二臣。即分真义。若就一主。即究竟义。今准是义。开前合后对四十二位也。然妙玄云。大经明三十三天不死甘露。将臣共服。此譬诸位开前为三十心。合十地为一。等觉为一。譬三十二臣。喻因位。妙觉为主。喻果位。君臣同服甘露。因果俱证常乐。若不以圆位释之。此文难会也。二合前开后下。仁王经教化品云。是诸佛菩萨本所修行。五忍中十四忍具足。谓信忍。止忍。坚忍。善觉忍。离达忍。明慧忍。炎慧忍。胜慧忍。现忍。远达忍。等觉忍。慧光忍。灌顶忍。圆觉忍。是也。又云。五忍是菩萨法。伏忍上中下。信忍上中下。顺忍上中下。无生忍上中下。寂灭忍上中下。名为诸佛菩萨修般若波罗密。乃至云是诸佛菩萨本所修行。五忍中十四忍。疏云。略即五忍。广即十四。谓三贤是三。十地乃佛地成十四。今合前开后。对圆位四十二也。三前后俱开下。指大品说四十二字。后结云。一字皆入四十二字。四十二字亦入一字。南岳用表四十二位。初阿字表初住。乃至后荼字。表妙觉。故云过荼无字可说。故今前后对圆家四十二位也。四前后俱合下。指法华云。诸佛世尊欲令众生开示悟入佛之知见。譬喻品云。诸子是时。欢喜踊跃。乘是宝乘。游于四方。天台于是二文。皆对住行向地。今前后俱合。对四十位也。妙宗下。指证四句。文云。用彼大经月爱喻。十五日月。对四十二圆因果位。皆智光增。惑暗减。初之三日。对住行向三十位。初四至十三日。对十地。十四日。对等觉。十五日对妙觉。合前三十。开后十地也。若三十三天同服甘露。对四十二位皆证常理。开前三十位。对三十三天。合后十地。用对一天。等觉。对一天。妙觉极位。用对一天也。若四十二字。字字互具四十二字。对圆证四十二位。位位相收。前后俱开也。开示悟入佛之知见。对圆真因四十位者。前后俱合也。是则与今大同小异。今举十四般若。明合前开后。举妙宗。亦明合前开后。是为小异也。

　　【□注】又棱严明位有六十。前加三渐次。(名字即)及立干慧地。(观行即)向后地前立四加行。并常五十二位。共成六十。

　　【■记】楞严经云。云何名三渐次。一者修习。除其助因。二者真修。刳其正性。三者增进。违其现业。又云。欲爱干枯。根境不偶。现前残质。不复续生。执心虚明。纯是智慧。慧性圆明。蓥十方界。干有其慧。名干慧地。又云。次成四种妙圆加行。即以佛觉。用为己心。若出未出。犹如钻木。欲然其火。名为暖地。又以己心。成佛所履。若依非依。如登高山。身入虚空。下有微碍。名为顶地。心佛二同。善德中道。如忍事人。非怀非出。名为忍地。数量销灭迷觉中道。二无所目。名世第一地。是为四加行也。并常所明十信。名相似即。住行向地等觉。名分真即。妙觉。名究竟即。为六十位也。略明标名显位竟。

　　卷八之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷九之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二依次释成二。初明凡二。初外凡三。初牒征。

　　初五品位者。

　　△二释义五。初随喜品二。初标。

　　一随喜品。

　　△二释二。初正行二。初引经。

　　经云。若闻是经。而不毁訾。起随喜心。

　　【□注】文句(八)云。随顺事理。无二无别。喜。是庆己庆人。(文)妙乐(十三)云。事理祇是权实异名。了此权实。即非权实。故无二无别。即随顺开权显实之事理也。言己人者。理有事故。故能庆人。事有理故。故能自庆。又不二而二。故庆己他。二而不二。了非己他。

　　【■补】此引经文证明随喜之名也。言若闻是经者。即圆闻迹门开权显实。本门开迹显本深奥之法也。而不毁訾者。离诽谤过。起圆信也。起随喜心者。即妙悟圆理。该罗万行。所谓具缚凡夫。能知如来秘密之藏。为世间之初依也。注中先引文句。是正释。次引妙乐。是转释。会义云。理者。现前一念心之本性。即是法界实相之体。非本非迹。名为理本。非权非实。名为实理。事者。如来久远证此妙理。故名为本。从本垂迹。非生现生。非灭现灭等。皆名为事。如此信解。无二无别。名随如来证此现前一念实相。本迹权实。不可思议。我及众生。同此心性。亦当得之。故于己人。深信随喜。故云庆己庆人。庆己。有智慧。庆人。有慈悲也。节义引法华解云。或说己事。或说他事。佛界为己事。九界为他事。然事即理。其理本具九界之事故喜。九界在事之人皆即佛界。为庆人。我今虽解。犹与众生同在九界之事。然九界全是佛界之理。故自庆。又实有权故。能化他为庆人。权即实故。己即佛身为自庆。对句记内。庆己有智慧。庆人有慈悲句。甚清。

　　【□注】妙玄五(二)云。若人宿植深厚。或值善知识。或从经卷。圆闻妙理。谓一法一切法。(假)一切法一法。(空)非一非一切。(中)不可思议。起圆信解。一心中具十法界。如一微尘。有大千经卷。欲开此心。而修圆行。圆行者。一行一切行。谓十法成乘。十心成就。其心念念悉与诸波罗密相应。是名圆教初随喜品(文)。

　　【■记】此引妙玄似就学人行边。以释随喜也。言宿植深厚者。乃深厚之善根也。显前四时之善根。不名深厚。唯闻法华。下一乘圆种为深厚。如在大通佛时下种已来。中间或有所得。或无所得等。为宿植深厚也。宿植。是内因。知识。即僧。经卷。即法。此二为外缘。古云。若不往昔修福慧。于此正法不能闻。是人内因既成。外缘又具。故得圆闻妙理也。然则圆闻何等妙理。谓即空而假。即假而空。空假两非。双遮二边。既其双遮。必也双照。遮不在前。照不在后。遮照同在一时。不可心思言议。是为圆妙谛理。乃其所闻也。闻已深忍乐欲。起圆信心。信已。起圆妙解。解得根尘相对。一念心中。具足十法界。如一微尘中。具大千经卷。如华严性品云。佛子譬如有一经。如大千界。时有人见此经卷在一尘内。即以方便。破尘出经。以譬如来智慧具足。在于众生身中。为惑所覆。不觉不知。如来观已而言。云何如来在于身中。而不觉知。我尚教彼觉悟圣道。见如来性是也。然要实其所解。必须剖尘出经。故当开此心。而修圆行。所谓一行一切行。即十法成乘。十心成就。如玄文云。略言为十。谓识一念平等具足。不可思议。伤己昏沉。慈及一切。又知此心。常寂常照。用寂照心。遍破诸法即空假中。又识一心诸心。若通若塞。能于此心具足道品。向菩提路。又解此心正助之法。又识己心及凡圣心。又安心不动不堕。不退不散。虽识一心无量功德。不生染着。如是十心成就已。念念与诸波罗密相应。是为圆行一行一切行也。能如是闻信解行。是为圆随喜品位。

　　【■备】有师标云。诸波罗密相应者。即究竟所归处。以观行中虽未显发。已伏五住。任运与彼相应。如义例云。实心缘实境。实缘次第生。实实迭相注。自然入实理。此偈为观行之髓。当精研之。

　　△二征释二。初征诘。

　　问。随喜何法。

　　△二答释三。初总答。

　　答。妙法。

　　△二别释二。初约所随立妙解二。初直明心法三。初示心体。

　　妙法者。即是心也。

　　【□注】妙法即是心者。指要钞上(四)云。今家释经题法字。约此三法。各具三千。互具互融。方名妙法。然虽诸法。彼彼各具。若为观体。必须的指心法三千。起信论云。所言法者。谓众生心。

　　【■记】经题。指法华三法。即心佛众生是也。的指心法者。妙玄云。众生法太广。佛法太高。于初心为难。但自观己心。则易也。

　　【■备】起信下。证法是心。然贤首疏以生灭。不生灭和合为众生心。今家引以证法的指众生生灭心。以生灭即不生灭也。

　　△二示体德。

　　妙心体具。

　　【□注】妙心体具者。止观五(十三)云。一心具十界。一法界又具十法界。十法界具百法界。一界具三十种世间。百法界即具三千种世间。此三千法。在一念心。若无心而已。介尔有心。三千具足。亦不言一心在前。一切法在后。亦不言一切法在前。一心在后。辅行五中(七)云。言无心而已者。显心不无。言介尔者。谓刹那心。无间相续。未曾断绝。才一刹那。三千具足。若具三千。即具三德。又介尔者。介者。弱也。谓细念也。但异无心。三千具足(文)。

　　【■记】此明心体具足众德也。言妙心体具者。以根尘相对。一念心起。于十界中必属一界。即具百界千法。假实国土。于一念中悉皆备足。由理具故。方有事造。故云体具也。三千诸法。即五阴世间一千。国土世间一千。有情世间一千也。谓刹那下。此刹那心。如灯焰焰。似水滔滔。曾无有间。递相接续。自有识来。至于今日。未曾断绝也。

　　【■补】百界千如等。辅行广明。所以论十如十界三世间者。以不谈三谛。显理不尽。不明十界。摄事不周。若非十如。因果不具。无三世间。依正不备故也。

　　【■备】止观九问。一念具十法界。为作念具。为任运具。答。法性自尔。非所作成。如一微尘。具十方分。妙宗云。所言心性具一切法造一切法者。实无能具所具。能造所造。即心是法。即法是心。能造因缘。及所造法。皆当处全心是性。是故今观若依若正。乃法界心。观法界境。生于法界依正色心。是为唯依唯正。唯色唯心。唯观唯境也。问。未起一念时。三千法门在于何处。答。此因就法明具。故约一念论。趣举一念。皆具一切。若论三千法体。亘古亘今。本自如如。初未尝以一念有无。而三千法为之增损。如即沤示海。岂以沤之起灭。而谓海之有无也。私谓。无明未破。起信谓以从本来。念念相续。未曾离念。故说无始无明。是念未起时。正属无记无明。以念细不觉。非离念也。此无记与念起。是对待法。宗门下亦称为光塌塌地。弗误认为清净真如。常住真心也。故止观中四运以推破之。识得无记是无明细念。三千有无。不待言而自明矣。问。古德言。住地无明即是诸佛不动智。此又如何。答。若了得念起念灭。杀盗淫业悉是诸佛不动智。何说不通。若认无记为真如。错误不少。旦了得淫杀等。是不动智。正须调心彻证。以期一生登住。所谓行解相应。名之曰祖。若恃干慧断不敌业力也。慎之思之。

　　△三立喻明。

　　如如意珠。

　　【□注】如如意珠。止观五(十七)云。如如意珠。天上胜宝。状如芥粟。有大功能。净妙五欲。七宝琳琅。非内畜非外入。不谋前后。不择多少。不作粗妙。称意丰俭。降雨穰穰不添不尽。盖是色法。尚能如此。况心神灵妙。宁不具一切法耶。(文)记中表法。约理解释。须者寻之。

　　【■记】此节从喻约义以发明也。止观正约事释。记中又约理释。记。即辅行。此是略指。今具记之。辅行云。今珠义者。第一义天。天然理体。即胜宝也。性无杂染名净。无非佛法。名妙。在一刹那。故言芥粟。珠中所雨。不增人欲。生一切愿。从希须边。故名为欲。又理为四弘所缘之境。故名希须。能满自他菩提妙果。名大功能。七宝者。金银等宝。不出七故。即譬无作道品。宝炬陀罗尼也。真宝名琳。似宝名琅。真似二宝。皆生于珠。即正助二门。不出于理。非自性故。非内畜。非他性故。非外入。既无自他。亦无共离。从不谋去。有化他用。非纵故。不谋前后。非横故。不择多少。任运施为。名不谋。称机设逗。名不择。虽五味不同。而秘密不定。故纵而不纵。虽诸教不同。而适时增减。故非多非少。若机若应。并非权非实。故不作粗妙。触缘斯现。故称丰俭。多名为丰。少名为俭。益物不穷。故降雨穰穰。穰穰即福也。乃至依正。珠亦雨之。非本无今有。故不添。非本有今无。故不尽。若自若他。皆不出三谛。乃至单销譬事。意则可见。故直对理。以明体用。珠是色法。世福所感。尚能如是。况复心神不思议境乎。

　　△二生佛会同。

　　心佛及众生。是三无差别。

　　【□注】心佛众生三无差别者。释签二云。当知三法。即是不思议广大法界。应了此理。具足佛法及众生法。虽复具足。心性冥妙。不一不多。又众生及佛。不出于心。故无差别。名心法妙。是故结归三无差别。方名为妙。十义书云。以我一念心法。及一切众生。十方诸佛。各各论于事造。人人说于理具。而皆互具互摄。方名三无差别。又指要云。是则三法各具二造。方无差别。

　　【■记】此释三法无差之义。释签初句。直示三法即理。应了下。劝了理具不一不多。谓理具生佛。故不一。心性冥妙。故不多。介尔三千。故不一。三千只是一心。故不多。具足佛法。故不一。不离一念。故不多。言心性冥妙者。随缘不变。名性。即事之理也。不变随缘。曰心。即理之事也。无谛无形。体一互融。故曰冥妙。以不一故。三法历然。以不多故。三无差别。又众生下。约三无差别以明玄文结妙。天台三大部。以三法各有所用。如玄文。多用众生法妙。文句。多用佛法妙。止观。多用心法妙。各有妙义列然。以三无差别一句。是结归三妙。亦可名佛法妙。众生法妙。心法妙。无不可也。上至诸佛常乐我净。下至众生惑业苦道。总不出我现前介尔一心。故但名心法。尚未结妙。须明三无差别。方名为妙。十义书下。引二造义释。谓心法有理事二造。生法佛法。亦各有理事二造。而心法二造具生佛。生佛摄入心法中。佛法二造具生心。生心摄入佛法中。生法二造具心佛。心佛摄入生法中。而心佛众生互相摄具。方得名为三无差别也。指要下。引结三法各论具二造。众生约三世变造论事造。而诸佛约变化所造论事造。三世变造。是九界实造。圣人变化。是佛界权造。别行玄记云。经文先示心造一切。便以此心而例于佛。示佛权造。同心实造。次复以佛而例于生。示众生实造。同佛权造。权实虽殊。因果暂异。三皆能造一切世间。故得结云方无差别。如辅行云。心造有二种。一约理造。即是具。二约事造。即是变。变造不出三世。三世又三。一过造于现。过现造当。如无始来。及以现在。乃至造于尽未来际。一切诸业。不出十界。百界千如。三千世间。二现造于现即是现在同业所感逐境心变。名之为造。以心有故。一切皆有。以心空故。一切皆空。如世一官。所见不同。是畏是爱。是亲是冤。三者圣人变化所造。亦令众生变心所现。并由理具。力有事用。约心既有二种。经以心例于佛。佛例于生。故言如心佛亦尔。如佛众生然也。

　　【■补】指要钞详解问。缘生事造。其相易知。理具三千。其相云何。答。理无所存。遍在于事。即此诸法。是理具之相。若尔。以何为事造耶。答。事亦不出此。若尔。二造奚分。答。只一十界。据心而分事理之殊。以由此心有起有具故也。

　　【■备】十义书。四明所造。金光明玄。有十种三法。大师皆以三观明之。有广略二本。失其略本。后之释者纷纷。皆不约观。故四明立十种义。以难昭庆讲主。故名十义书也。

　　△二约能随立妙行三。初标即境即观。

　　此心即空即假即中。

　　【□注】此心即空假中。拾遗记下(八)云。三观之首。皆言即者。指一念心。即三谛故。言即空者。非即偏空。乃观一念即圆空也。此空能破三谛相着。故云一空一切空。(三观。悉彰破相之用也)言即假者。非即偏假。乃观一念即妙假也。此假能立三谛之法。故云一假一切假。(三观。悉彰立法之功也)言即中者。非即但中。盖指一念即具德中。此中能妙三谛之法。故云一中一切中(三观。悉是绝待之体也)。

　　【■记】此正释空假中相即之义也。初句。总释即字。言即空下。别释此心即空。初二句。拣两教偏空。以观此心即圆空。所谓无假无中无不空也。次此空下三句。示能结名。即拾遗记云。非独空观于法破相。假中亦能于法破相。何者。以空破相。即真破俗。以假破相。即俗破真。以中破相。双遮二边。此三顿破。名毕竟空也。末句一空一切空者。小注点明。是三观破相之用也。言即假下。别释此心即假。初拣两教偏假。以观此心即是妙假。所谓无中无空无不假也。次三句。示能结名。即拾遗记云。非独假观能立于法。空中二观。亦能立法。何者。以空立法。即真而俗。以假立法。即俗而真。以中立法。双照二边。此三顿立。名为妙假也。末句。小注点明。即假是三观立法之功也。言即中者下。别释此心即中。初拣别教但中。以观此心。即是不但中。所谓无假无空无不中也。次三句。示能结名。即拾遗记云。非独中观于法绝待。空假亦能当处绝待。何者。以空中故。真谛绝待。以假中故。俗谛绝待。以中中故。中谛绝待。所谓双遮双照。俱绝俱待。此三顿绝。名为圆中。绝待体也。

　　【■补】既此心即空假中。则终日破相。诸法皆成。终日立法。纤尘必尽。终日绝待。二边炽然。是为即立即破。即破即立。非破非立。而立而破。说虽次第。行在一时也。又详解云。若言心空。故三千俱空。心假。故三千俱假。心中。故三千俱中。是名随德用。若言三谛俱彰荡相。故云俱破。三谛俱彰立法。故云俱立。三谛俱显绝待。故俱法界。即体一互融。举一即三。言三即一。是体互融也。辅行云。三谛无形。俱不可见。然则假法。可寄事辨。即此假法。即空即中。空中二体。二无二也。心性不动。假立中名。亡泯三千。假立空称。虽亡而存。假立假号。心印记云。以即空故。破染碍情。一相不立。显此三千同一性故。一切即一。方能同居一念。派之弥合。故如众珠咸趋一珠。毕竟清净。非断无空。以即假故。互具互摄。诸相宛然。显此三千不失自体。一即一切。虽复同居一念。即之弥分。故如一珠。影入众珠。不可思议。以即中故。显此三千非一非一切。非分非合。双遮二边。无有二相。双照二谛。空假宛然。岂同但中不具诸法也。一假一切假者。假观观真谛理时。见思破而真谛理显。假观观俗谛理时。尘沙破而俗谛理显。假观立中道时。无明破而中道理显也。一中一切中者。三观皆中。乃以中观统真谛时。不惟中谛能统法称王。即真谛亦复称王。方其见思染情空则遮有。真谛理空则遮空。真谛理显则照空。三千明净则照俗。以中观观俗谛时。尘沙染破为遮俗。三千理显为遮空。即遮俗时照空。即遮空时照俗。以中观观中谛时。双遮双照。自在称王。自不必言也。一空一切空。可以例知。又空者推此一念。不自他生等故空。一念既不可得。以一空故。心所生所具一切法皆空也。拾遗记云。若在空前。即生死假。若在空后。即建立假。此生死假。即建立中所治之病。按生死假。即偏假。建立假。即妙假也。

　　△二明境智俱忘。

　　常境无相。常智无缘。

　　【□注】此境智冥一。

　　【■记】此句总断境智双忘。

　　【■补】光明记云。境是本觉。智是始觉。虽分本始。而是一觉。境智既尔。方曰相冥无二之法。又真常不生灭之境。本来无相。所谓灵源无状。千差斯泯也。真常不生灭之智。本无所缘。若有所缘。即有能所。有能所则凡圣角立。乃生死之本。今言常智无缘者。是忘能所。离待对。所谓灵光独露。一道清虚也。又无相者。无生死相。无涅槃相。无相亦无。当体即是实相。称此真常之境。发无生灭之智。境既无相。智亦无缘。即境即智。缘即无缘。斯称冥一也。

　　△三显境智俱立。

　　无缘而缘。无非三观。无相而相。三谛宛然。

　　【□注】而言境智也。止观第一常境常智后。复云。以无缘智。缘无相境。以无相境。相无缘智。境智冥一。而言境智。辅行释云。实相无相。无相亦无。实智无缘。无缘亦绝。何者。境虽无相。常为智缘。智虽无缘。常为境发。智虽缘境。称境无相。境虽发智。令智无缘。无缘而缘。照境无间。故云以无缘智。缘无相境。无相而相。发智宛然。故云以无相境。相无缘智。

　　【■记】注文初句总断境智双立也。次引止观。双证俱亡俱立之意。次引辅行。双证释也。谓实相真境。无彼生死涅槃一切境相。即此无相。亦复泯绝。乃真无相境也。实缘真智。无能缘所缘之影。即此无缘。亦复泯绝。乃真无缘智也。斯乃泯绝境智。何者下八句。复明境智互资互泯。斯乃明非断无之境。枯瘁之智也。无缘下八句。转承上义。以结释止观。即是申明仪文三观三谛宛然意。

　　【■补】智缘境者。一切智。照真谛境。道种智。照俗谛境。一切种智。照中谛境。境发智者。真谛。发一切智。俗谛发道种智。中谛发一切种智。又辅行释意。先有伏疑二番。初番释无相无缘如何修行疑。疑曰今行人既开妙解。正欲禀圆行进修。今言无相亦无。则无所缘之境。无缘亦绝。则无能缘之智。境智既其俱寂如何令彼进修。而成五品耶。故征云何者。境虽下。是释。谓境虽无相。常为智缘。则所缘之境历然。智虽无缘。常为境发。则能缘之智宛尔。次番释既能缘发何名无相无缘疑。疑曰。既境为智缘。智为境发。何云无相无缘。故释云。智虽缘境。称境无相。谓智本无缘。故能称境无相也。境虽发智。令智无缘者。谓能发之境本无相。故令所发之智亦复无缘也。是则寂照双融。智无缘。而三观昭著。照境无间。境无相。而三谛分明。发智宛然。故曰以无缘智。缘无相境。以无相境。相无缘智。

　　△三结示。

　　初心知此。庆己庆人。故名随喜。

　　【□注】此结成随喜也。五品初心。知此妙心体具事理三千境观之法。庆己有智慧。庆人有慈悲。

　　【■补】庆己得此智慧。即同佛慧。庆人皆具而在迷。须开观发明。故有慈悲也。

　　△二助行三。初兼明正助双修二。初明内正。

　　内以三观。观三谛境。

　　【□注】大意云。三谛三观三非三。三一一三无所寄。谛观名别体复同。是故能所二非二。

　　【■记】三谛三观三非三者。如弄珠人。其珠不在空中。不落地上。不在手里。既不在三处。又不在一处。不在空。喻不住空。不落地。喻不住假。不在手。喻不住中。既不住三。亦不住一。故成非三非一也。三一一三无所寄者。以三三乎一。一无所寄。以一一乎三。三亦无寄。三一既俱无寄。是非一非三也。若三观一心。即约纵说。一心三观。即约横说。今非纵。故非一。非横。故非三。三一一三。俱是具心上义也。谛观名别体同者。以性三为谛。修三为观。故名别也。妙宗云。性了是真。性缘是俗。性正是中。不是了因。非大真谛。俗中亦然。此之三谛。方与三观体性不殊。是体同也。末句。观是能显。谛是所显。其实体性非二。是故能所二非二也。

　　△二明外助。

　　外以五悔。勤加精进。助成理解。

　　【□注】止观七云。唯法华别约六时五悔。重作方便(此约四种三昧相对而说。不可以光明弥陀亦论五悔为妨)。

　　【■记】外以五悔者。止观云。若四种三昧。修习方便。通如上说。惟法华别约六时五悔。重作方便。又言心理微密。用观轻微。黑恶覆障。卒难开晓。重运身口。助发意业。使疾相应。更加五悔。小注惟恐以金光明大弥陀忏俱论五悔为难。是故申明专对四种说也。如辅行云。此明方便来意。四种三昧。通用二十五法为通方便。若行法华。别加五悔。不通余行。故言唯也。

　　【■补】圆观行人。破障显理。三观即足。何假五悔助耶。答。止观云。行人无量劫来善恶诸业。或已受报。或未受报。若平平运心。相则不现。今修止观。能动诸业善恶相现。故修五悔。破此业障。障去理明。观行功速。如运舟加以风帆㯭棹。意在此也。

　　【□注】修忏要旨云。所以悉称悔者。盖皆能灭罪故也。劝请。则灭波旬请佛入灭之罪。随喜。则灭妒他修善之愆。回向。则灭倒求三界之心。发愿。则灭修行退志之过。(文)辅行二上(八)云。于法无染曰精。念念趣求曰进。助成理解。一往分之。五悔为事行名助。谛观为理解名正。

　　【■记】此节释外助之正义也。先引要旨。以释五悔名义。初一悔是总。后四悔是别。次行辅行。略明精进助成二句。一往者。犹言单层而言也。若再往分之。五悔亦有正助。理忏为正。事忏为助。如下文说。

　　△二正明助行妙忏二。初双标理事。

　　言五悔者。有二。一理。二事。

　　【□注】止观(二)云。事忏忏苦道。业道。理忏忏烦恼道。理事不出三种忏法。理谓无生妙忏。事谓取相作法。

　　【■记】忏三道罪障者。璎珞云。犯沙弥戒乃至比丘戒。若不还生。无有是处。是忏业道之文也。又云。眼耳诸根清净。是忏苦道之文也。又云。第七日见十方佛闻法。得不退转。是忏烦恼道之文也。次一句。总示事理三种忏法。末二句。别示可知。

　　【■补】止观云。若欲忏悔三道罪障。当识顺流十心。明知过失。当运逆流十心。以为对治。此二十心。通为诸忏之本。顺逆十心。即大悲忏等本中。内计我人。外加恶友等文是也。

　　【□注】光明文句三(十四)云。行者应知三种忏法。无生是主。二为助缘。灰汁皂角。助于清水。若缺妙观。不名大乘。便同外道无益苦行。须近善师学忏悔处。及忏悔法。方可行于道场事仪。故于诸事。皆用妙观照而导之。使作法等皆顺实理。悉为佛因。又云。正助二忏。修逐根缘。自有一向修于正道。直登圆住。或内外凡。自有一向修于助道。如南岳立有相安乐行。不入三昧。但诵持故。亦能得见上妙色像。此二随根修入不同。若悟理时。必两舍也。自有正助相兼而修。或先正后助。或先助后正。或同时而修。今之所立。意在同修耳。

　　【■记】此示三种忏法正助。初行半。劝知三法正助。以灰汁皂角。喻取相作法为助。以清水。喻无生是正。若缺下。明无正观成过也。盖以西域九十五种外道。人人劳形苦心。个个晓夜勤修。意欲自成无上道果。而反谓无益苦行者。以其心游理外。不知妙观故也。若内教行人。但用取相作法。不修无生正观。欲求灭罪证果。其犹但用灰汁皂角。不取清水以净其器。岂不同彼外道无益苦行乎。此指全不知观者说也。须近下。明用正观成因。善师。即明眼净行有道德之师。忏悔处。即是圆妙三谛。忏悔法。即无生。取相。作法。三种忏法学已。方可行于道场事仪也。然诸事皆用妙观。使顺理为因者。如要旨言。妙观之宗。是大乘主。灭罪如翻大地。草木皆枯。显德如照澄江。森罗尽现。以此理观。导于事仪。使一礼一旋。罪消尘劫。一灯一水。福等虚空。是知如是事法。得成佛因。良由无生理观为主也。已上分示三法正助。又云下。明随根修行正助。初一句。总示随根。次一行。别示修正。次二行。别示修助。指如南岳者。乃略举文中大概。今具记之。如安乐行义云。安乐行有二种。一无相行。二有相行。无相行者。即是安乐行。一切诸法中。心相寂灭。毕竟不生。故名无相行也。常在一切深妙禅定。行住坐卧。饮食语默。一切威仪。心常定故。此行即正道也。有相行者。是普贤劝发品中。诵法华经散心精进。如是等人。不修禅定。不入三昧。若坐若立若行。一心专念法华文字。精进不卧。如救头然。是名文字有相行。此行者不顾身命。若行成就。即见普贤金刚色身。乘六牙象王。住其人前。以金刚杵。拟行者眼。障道罪灭。眼根清净。得见释迦。及见七佛。复见十方三世诸佛。至心忏悔。在诸佛前。五体投地。起立合掌。得三种陀罗尼门。一者总持陀罗尼。具肉眼天眼菩萨道慧。二者百千万亿旋陀罗尼。具足菩萨道种慧。法眼清净。三者法音方便陀罗尼。具足菩萨一切种慧。佛眼清净。是时即得具足一切佛法。或一生修行。即得具足。或二生得。极迟。三生即得。若顺身命。贪四事供养。不能劝修。经劫不得。是名有相行也。此二下。结示随根不同。悟时两舍者。即所谓过河须用筏。到岸不须舟也。次一行。明正助兼修。有三不同。如文可知。末二句。明今是同修也。

　　【□注】忏悔名。光明文句中(初)云。忏者。首也。悔者。伏也。不逆为伏。顺从为首。又忏名白法。悔名黑法。白法须尚。黑法须舍。又忏名修来。悔名改往。又忏名披陈众失。悔名断相续心。又忏者名惭。悔者名愧。惭则惭天。愧则愧人。(文)光明记三(七)云。然忏悔二字。乃双举二音。梵语忏摩。华言悔过。以由悔过是首伏等五种之义。今既梵华二音并列。是故大师以首释忏。以伏释悔。乃至惭愧。对释忏悔。欲令禀者。修首伏行。及惭愧等。斯是善巧说法之相。故不可以华梵诂训而为责也(文)。

　　【■记】此示忏悔名之正义也。先引光明文句。释十番名总五义也。初四句。约首伏释。但是略引。具足应云忏者。首也。悔者伏也。如世人得罪于王。伏款顺从。不敢违逆。不逆为伏。顺从为首。行人亦尔。伏三宝足下。正顺道理。不敢作非。故名忏悔。此自陈罪也。次四句。约黑白释。忏名白法。悔名黑法。谓黑法须悔而弗作。白法须企而尚之。此以取舍合论言忏悔也。三二句约弃求释。忏名修来。悔名改往。谓往日所作恶法。鄙而恶之。故名为悔。往日所弃善法。从今已去。誓愿勤修。故名为忏。此以弃往求来云忏悔也。四二句约露断释。谓忏名披陈众失。发露所作过咎。不敢隐讳。悔名断相续造业之心。厌悔舍离。此能作所作合弃称忏悔也。五四句。约惭愧释。谓忏者名惭。悔者名愧。惭者惭天。愧者愧人。人见其显。天见其冥。冥细而显粗。粗细皆恶。故忏悔也。此下释忏悔。乃分人天。及以四教事理之别也。上约人天释。次人是贤人。天是圣人。不逮圣贤之流。故忏悔也。此约三藏教中贤圣而释也。次圣贤俱人。天是第一义天。第一义天是理。贤圣是事。不逮事理。俱忏悔也。此约三藏教中事理而释也。次惭三乘之圣天。愧三乘之贤人。不逮此天人。故名惭愧。惭愧云忏悔也。此约通教中初贤圣而释。但此教中菩萨同二乘断惑。故三乘皆圣也。次三乘贤圣尚非菩萨之贤。况菩萨之圣。今惭愧三十心之贤。十地之圣。总此贤圣皆是人。第一义理名为天。约此人天论惭愧。以但中为第一义天。不逮此人天。故惭愧忏悔。此约别教贤圣人天而释也。次三十心去。自判圣人。十信是贤人。约此贤圣论惭愧忏悔。总此贤圣皆是人。第一义理名为天。约此人天论惭愧忏悔。以具德中为第一义天。不逮此人天。自生惭愧名忏悔。此约圆教圣贤人天而释也。已上重重叠叠。皆释忏悔名也。次引记约五义释名之意。初一行。示华梵双举。次二句。明悔过五义。今既下正示以五义释名。斯是下。赞天台巧释。以遮外责。盖由义净法师。译忏摩是西音。乃忍义。西国人。误触身云忏摩。意是请恕。愿弗嗔责。此方误传久矣。难可改张。应法师云。忏。讹略也。书无忏字。正言叉摩。此翻求忍。意谓容恕我罪也。天台释光明忏悔品。不辨华梵。但直云。忏者首也。悔者伏也。故此赞其巧释。以遮其不辨华梵之责也。义净。是翻译名义之集主法师。

　　【□注】忏悔处。光明文句引普贤观。是名大忏悔。约中道为处也。名庄严忏悔。约俗为处也。名无相忏悔。约空为处也。若三种差别者。此是历别论处尔。即一而三。即三而一。此圆妙忏悔也。记云。若于三谛历别而解。乃次第观。非今妙观。其妙观者。空即三谛。假中亦然。名即一而三。三谛俱空。假中亦然。名即三而一。行者应知三一相即。为彰忏悔处。绝乎思议。若以此语。增于言想。则永不识忏悔处也。然忏悔处。谁人不具。何法暂非。但为本迷。满目不见。全心不知。是故经云。于十力前。不识诸佛。劝求觅者。须亲善师。须资妙教。勤听勤闻。审读审思。若其然者。必于能诠。识所诠体。翛然虑外。无以状名。斯乃所求法性道理。此理至妙。为忏法所依。故名为处。若依此处而立行门。方得名为大乘忏也。又忏之所依。如器淳朴。非砧不成。以何为砧。谓一实相。无别实相。即罪相是。得此处者。罪无不灭德无不显(文)。

　　【■记】此明忏悔处之所以也。先举光明文句。明三谛为处。所引普贤观文云。一切业障海。皆从妄想生。若欲忏悔者。端坐念实相。众罪如霜露。慧日能消除。我心自空。罪福无主。是名大忏悔。是名庄严忏悔。是名无相忏悔也。以大忏悔名中道为处者。盖谓此大忏悔体。非中非外。横该一切处。无去无来。竖穷一切时。不动二边。居然中正故也。即大师云。所观之罪。非复是罪。罪即实相。所观之福。福非是福。福亦实相。当体绝待。名为中也。以庄严忏悔名俗谛为处者。性具功德。庄严自性。以妙境为所庄严。以妙智为能庄严。境智宛然。即名为俗。则彰恒沙功德故也。以无相忏悔名真谛为处者。以空无相。则泯一切罪相故也。次半行。对别显圆忏悔处。非纵非横。不可思议也。次引记释上忏悔处。文出第六卷。初三句。拣非次第。其妙观下。示圆三观。行者下。劝知。然隔历而论。使成别教。今圆妙忏悔处者。谓此妙观。若确是三法。确是一法。均可心思言议。今者即一而三。即三而一。非三非一。而一而三。言语道断。心行处灭。是名绝思绝议圆妙三谛为处也。苟或于三一相即语上。加以奇文注释。玄思默契。识此法而忏悔者。最上最妙忏悔处也。然依解起行。方得止观气分。若徒增言想。与道远矣。故云永不识也。然忏悔处下二行。责人全具全迷。谓情与无情。莫不具有此理。故云谁人不具。若如是。事理二忏。何法暂非。奈何长劫用理。长劫不知。故云但为本迷。无始已来。无明用事。而业识茫茫。六尘奔驶。是故满目不见。全心不知。故忏悔品云。于十力前不识诸佛。文句云。诸十力前者。正忏悔烦恼障。独头无明。痴倒殊甚。不识法身佛也。法身遍在一切处。痴暗不知。故于佛前造作众罪。如牛羊不识天子。鸟雀不识檠像。于前造过。愚痴不识法身。亦复如是。劝求觅下。劝求处起行。善师。即有解行之师。僧宝也。僧能指迷成解。故须亲之。妙教。即佛所说经教。法宝也。法能灭暗发明。故须资之。勤听勤闻。即所谓进而问道于师。乃生闻慧。审读审问。即所谓退而修道于己。乃生思慧。若能如是闻思。必当依指见月。依筌得鱼。依能诠之教。识所诠之体。了知此体。翛然迥出思虑之外。亦无形状可得而名焉。是乃所求法性道理。此理至妙。离四句。绝百非。不可以名名。不可以识识。既为忏法所依。则于无名中。强而名之曰忏悔处。若我等能依此处而立行门。是乃从性起修。全修在性。所修忏法。方得名为大乘忏也。又忏之下。明依处起行之益。初二句。约喻显。言淳朴者。本以古质为淳朴。今以未治为淳朴。治之令其成器。故云非砧不成。砧。磓炼也。次四句。征释法砧。谓罪相本无。即是实相。此陈过罪。求哀忏悔。故名作法忏也。然作法忏。通大小乘。小乘忏者。如毗尼中。发露与学。二十僧中。行摩那埵。或半月作法。或对首作法。或责心。但令作法成就。不障僧事。即清净也。阿含中亦有作法。犯欲人。作毒蛇口想。此观成时。淫罪即灭。亦有观空忏。只是真空也。大乘忏者。或百八日。虚空藏堕厕是。或九十日。般舟三昧是也。或四十九日。大悲忏是也。或二十一日法华。或七日方等皆是也。灰汤等净身。辛酒禁口。惭愧勤心。旋绕各有遍数等。皆作法摄也。取相者。谓定心运想。取相现起为期。于道场中。或见佛来摩顶。或见光现。或见华飞。或梦中见诸瑞相。或闻空中声。于此诸相。随获一种。罪即消灭。是名取相忏。如方等求十二梦王菩萨等。虽不正明作法。兼得事用也。无生者。谓端坐念实相。如日照霜露。观空缘理。无相最上。谓了我心自空罪福无主者。记云。心性本来即空假中离三惑染。名为自空。十界罪福。二义叵得。谁为主宰。如斯体达。是无生忏。又一切罪业。皆从一念不了心生。一实相为忏悔砧也。末三句。结能灭罪显德。意明行人得此处而立行。自然德日益。而罪日损者矣。盖由此处高出一切诸处。如大经云譬如有人。入大海浴。当知是人。已用一切诸河之水。大品云。譬如负债人。依投于王。债主反更供养。何敢就其觅物。书云。如墙头芬。非其茎叶独能高长。得所依处高故也。行人若依法性为忏悔处。既能高出一切诸处。是故得之者。罪无不灭。德无不显也。

　　【□注】忏悔法。要旨云。一作法忏。谓身口所作。一切法度。二取相忏。谓定心运想。相起为期。三无生忏。谓了我心自空。罪福无主。观业实相。见罪本源。法界圆融。真如清净。法虽三种。行在一时。光明记云。此三种忏。同时而修。无生是正。二是助缘。斯乃正助一合而行。如膏益明。证理弥速也。又须了知。大乘三忏。后一虽可独修。不进须假前二。前二不可暂离无生。得此意已。方可说行三种忏法。

　　【■记】此明忏悔法。先举要旨列释三种。言作法忏者。谓身礼拜。口称唱。意思惟。三业所作。一依法度。披若了我心。本自空寂。则罪福无主。而一切法皆悉寂灭。罪从何生。名无生忏也。观业实相。见罪本源者。盖见爱业报。全体即是性恶法门。如富豪人。七宝盈家。凡夫生盲。动转挂碍。为宝所伤。二乘热病。见是鬼虎。避走远去。圆人之眼。不盲不病。明见是宝。体达修恶。即是性恶。故云观业即是实相。能见罪之本源也。由性修融通。随缘不变。全修恶即是性恶。故云法界圆融。真如清净也。此无生忏。虽不正明作事。亦必兼上二忏也。光明记下。证明三种同时而修。以膏喻助。以明喻正。无生正观。得作法取相助成。其观照之智愈朗。证妙理于刹那之间也。正如膏油以助灯火。其明益炽。霎时间可以成熟一切也。又须下。劝了大乘三忏。如要旨云。法虽三种。行在一时。宁可缺于前前。不可亏于后后。无生最要。取相尚宽。盖妙观之宗。是大乘之主。以理观导于事仪。则一礼一旋。罪消尘劫。一灯一水。福等虚空。故曰说六根罪时。心存三种忏法也。

　　<PIC>X57092401.gif</PIC>

　　【■记】光明文句中。初约遮性罪。作法忏成。违无作罪虽云灭。而性罪依然不灭。如犯杀生。作法忏成。但是违无作罪虽除去。而偿命犹在。记云。无作罪者。昔受佛戒。由作法故。发无作体。若毁犯者。得违逆罪。今由作法。翻破此罪也。取相忏。能灭性罪。性罪若去。违无作罪亦去。如伐树。而枝叶萎。根本未去。续生如故。记云性罪者。十恶也。不论受与不受。犯之性自是罪也。大论云。斩草杀畜。二罪同忏。二种违制之罪俱除。而杀畜偿命犹存。由以定心。想成胜相。熏修力强。能转恶业。是故能灭性遮二罪也。观无生。能灭无明。如覆大地枝叶等。悉尽无余。记云。枝叶。喻性遮罪。根本。喻无明心也。二。约三学释。文句云。作法。灭违戒上罪。记云。作法本为防非。故灭戒上罪也。取相。灭定上罪。记云。取相不心专意。故灭定上罪也。无生。灭犯慧上罪。记云。无生观照。故灭慧上罪也。以事非。是戒家罪故。作事防非。曰事非。散乱。是定家罪故。惑暗。是慧家罪故。三。除三报释。文句云。作法。灭三恶道报障。记云。六道虽俱报障。而有苦乐不同。三恶唯苦。违法而得。故作法除之。取相。灭人道报障。记云。人道之报。半苦半乐。散善所招。故取相忏。乃能灭之。无生灭三界有漏报障。记云。三界天报。望人皆定。无苦唯乐。三漏所感。故无生忏。乃能灭之也。四别烦恼释者。文句云。作法灭怖畏忧愁烦恼。亦是破烦恼。记云。二番唯大释。前之四番。前通大小乘。无生惑灭。未简通别。作法。或取毗尼之制。今之二释。无生。的破障中无明。通惑不生。为今取相。验知此去。唯就大释。别烦恼释者。怖畏属思。忧愁属见。今作法忏成。位在五品。能伏此惑。指伏为破。故云亦破烦恼也。取相能灭四住之烦恼。记云。取相忏成。位在七信。故灭四住。既见真谛。望中名相。故名取相也。无生忏成。灭无明之烦恼。记云。无生观成。位登初住。所除的在根本无明也。故知此释。别就大乘明三种忏也。

　　<PIC>X57092501.gif</PIC>

　　【■记】记云次明生善。乃约喻显。五石。治病之药石也。即白瑛。紫瑛。石膏。钟乳。石脂。是也。五芝者即五色灵芝也。是轻身之仙草。姜桂。喻小乘作法。未生大善。若大乘作法。生善非少。五石五芝。通喻大小两乘生事理善也。

　　【■补】光句云。又三种忏。共除报障。取相。除业障。无生。除烦恼障。记云。三通三障释。言共除报障者。此乃现报父母生身。得六根转报。实在正助合行。若但理观。虽入真似。亦有不得六根净者。故言三忏共除报障也。取相除业障者。约出假说。能扶宿世无量业种。作度生缘。业不能障。于业自在。名除业障。以其未是真出假位。故见俗谛。名取相也。无生。除烦恼惑。其义可知。

　　△二双释理事二。初明理忏。

　　理忏者。若欲忏悔者。端坐念实相。众罪如霜露。慧日能消除。即此义也。

　　【□注】光明记三(八)云。端坐者。身仪也。禅波罗密具出坐法。须者宜检。念实相者。忏罪观也。实相无相。当云何念。必以无念之念。念无相之相。以无相之相。相无念之念。若于念外别有实相。实相之外别有于念。则非此经念实相也。众罪等者。灭罪所以也。前念实相。盖体修恶即是性恶。性恶照明。斯为慧日。修恶体虚。如消霜露(文)。

　　【■补】端坐。解见十卷。念无相之相者。观慧现前。万法皆如。相无念之念者。慧日高悬。能消诸暗。仁王云。说智及智处。皆名为般若。皆名为实相。四明云。处即实相。智是般若。能观之智。与所观之处。同是般若。智外无如也。二皆实相。境外无智也。境智双冥。其状如是。又了惑即般若。故言性恶照明。光明记云。以无念念。念罪实相。念与实相。能所名别。其体不二。如是念之。罪相既亡。实相亦泯。此慧如日。消罪如霜露也。体修恶即性恶者。修恶。即事造九界烦恼。性恶。即理具九界法门。全性恶起修恶。故体修恶即性恶也。

　　△二明事忏二。初正明五。初忏悔二。初正释三。初法二。初灭恶。

　　言事忏者。昼夜六时。三业清净。对于尊像。披陈过罪。无始已来。至于今身。凡所造作。杀父。杀母。杀阿罗汉。破和合僧。出佛身血。邪淫偷盗。妄言绮语。两舌恶口。贪瞋痴等。如是五逆十恶。及余一切。随意发露更不覆藏。毕故不造新。

　　【□注】昼夜六时等四句。明首伏法。杀父下。明五逆罪。杀。音弑。下杀上也。妙乐八引俱舍云。五并业障摄。约处人除北。约人除扇𢮎。(此云黄门敕佳反)四身一语业。三杀一处诳。一杀生加行。(出佛身血)无间一劫熟。随罪增苦增。八比丘分二。(破僧)以为所破僧。具如补注九(五)释。

　　【■记】此示五逆并业障摄也。唐译俱舍第十七卷十二。明三障何处有中云。三障有无间。非余扇𢮎等。少恩少羞耻。余障通五趣。长行云。且无间业。唯人三洲。非北俱卢余趣余界。又三洲内。唯女及男造无间业。非扇𢮎等。所以者何。即前所说。彼无断善不律仪。即是此中无逆之所以也。𢮎。与差同。翻译名义云。扇𢮎。或云扇茶。此云生。言天然而生。男根不满也。有言。北洲。黄门。二种。于父母念子。少于恩爱之心无重恩故。纵使杀之。非无间受苦也。四身一语业等者。俱舍云。五无间中。四身业。一语业。三是杀生。一虚诳语。根本业道。一是杀生业道加行。如行。即方便也。以如来不可害故。破僧无间。是虚诳语。何缘名破僧。因受果名。或能破故无间一劫熟等者。明破僧果熟时处。论云。此必无间大地狱中。经一中劫。受极重苦。余业不必生于无间。若多作业罪。皆于次生熟。如何多业同感一生。随彼罪增。苦还增剧。谓由多逆。感地狱中大柔软身多猛苦具。受二三四五倍重苦也。八比丘分二等者。俱舍云。唯破羯磨僧。通三洲八等。论云。要八苾刍分为二众。以为所破。又云。唯破羯磨。通在三洲极少八人。多亦无限。通三洲者。有圣教故。要一界中。僧分二部。别作羯磨。故须八人。过此无遮故亦言等。五分律云。要于界内八比丘以上。分作二部别行僧事。乃名为破。是中作主者。一劫堕大地狱不可救。有师标云。北洲无佛罗汉僧。又不识父母。无杀逆事。以除之。扇𢮎纵杀父母。思幼时割弃。父母无恩。故亦除之。杀生加行者。凡杀盗淫等业。于一业中。具有三种。一加行。二根本。三后起。且以三业论之。如未杀前。备杀生之具。或至捆打出血。但未尽命。名加行罪。若断命根。名根本罪。断命之后。或称量而卖。及杀已埋弃等。均后起业也。八比丘分二者。以在一处羯磨同修。或至得果。今诳言哄至他处。致果不得成。故约果论因。其罪重矣。罪增苦增者。造一逆。当一劫。若至五逆。则有五劫也。翻译名义云。般吒。翻黄门。扇𢮎。翻生。与原注有异。然此似指黄门说。以父母少爱。故杀非无间业。若造余三业。即黄门亦当同报。

　　【□注】光明文句中(三)云。人从父母禀身。十月怀抱。三年鞠养。抚念惟惟。始能升头戴发。教方教数。始解作人。那忽违恩背义。而行弑逆。天虽大。不覆此人。地虽厚。不载此人。此人命终直入地狱(文)。

　　【■记】此别示为父母而行弑。天地之不能容其受生。故须入地狱也。谓人生天地之间。莫不从父母以禀其身。然人禀父母有身。而母恩尤为重也。何者。如古云。怀耽十月居娘腹。乳哺三年费苦心。痘喑固然惊破胆。些须小病亦劳神。可见母恩最重也。抚。拍也。惟惟。怜子专切之意。教方教数。是礼记篇名。则云六年数之数与方名。数者一十百云万亿也。方者。东西南北上下也。是则父母为子。废寝忘餐。唯欲长大成人。荣宗耀祖。若为子者。不念劬劳之德。全违恩义之心。乃以父母边。而加之白刃。岂天地所覆载乎。是故命终。直入地狱更何疑焉。

　　【□注】十恶中应明杀生。释十恶名。如法界次第上(九)云云。口有四恶。或云五者。加无义语。

　　【■记】此明十恶也。初二句。出文说略杀生一恶。次二句。指释十恶之文。言十恶中首即杀生。仪文脱略。故云应明。法界云。一杀生。断一切众生物命。二偷盗。盗他财物。三邪淫。于非妻妾而行欲。四妄言。以言诳他。五两舌。斗构之言间他。致令得失分乖。六恶口。恶言加被。令他受恼。七绮语。绮侧语辞。言乖道理。八贪欲。引取顺情尘境。心无厌足。九瞋恚。若对违境。心生忿怒。十邪见。拨正因果。僻信邪教。次应出四重。五逆。七逆。谤方等经。用僧鬘物。作阐提行。乃至十六恶律仪等。诸轻重业科目。皆从十恶中离合。分别其粗细而说者。今欲论诸入道要门。故此并具明也。末三句。明口业之恶。或四或五。诸家开合之不同耳。

　　【□注】发露者。要旨四云。罪根宜露。则众罪皆灭。(文)若不发露。犯覆藏罪。如律中说。

　　【■记】要旨云。忏悔者。谓发露众罪也。何故尔耶。如草木之根。露之则枯。覆之则茂。故善根宜覆。众善皆生。恶根宜露众罪皆灭。如戒本云。若有罪。当忏悔。忏悔。则安乐。次明不露犯罪。戒本云。不忏悔。罪益深。莫轻小罪以为无殃水滴虽微。渐盈大器。末句指治覆藏。准光记云。对治有四法。一。治覆藏情过。谓梵云波利婆沙。此云覆藏。或言别住。谓别住一房。不与众僧同处。设入众中。不谈不答。行此法者。须满一百日。不忆元覆藏日数故。乃以百日为限。二。治覆藏罪。谓犯已覆藏。得吉罗之罪。不覆藏。得僧残。若覆藏者。先忏吉罪。后与别住。三。治僧残情过罪。谓六夜行摩那埵。此云善喜。前但自意欢喜。此亦使众僧欢喜。由前喜故。与其少日。即六夜也。故云意喜。僧众叹曰。此人改悔成清净。故僧众喜也。四。治僧残。谓二十僧中。白四羯磨出罪。然覆藏不经明相。直行摩那埵。然后入众出罪。或半月作法者。谓行别住时。每至半月说戒。须白众僧云。我犯僧残。对首作法者。忏重吉也。责心者。忏轻吉也。摩夷论云。故作者。对首一说。误作者。责心而悔也。

　　【□注】毕故不造新者。断相续心也。已作之罪。愿乞消灭。未起之恶。更不敢造。

　　【■记】言毕故者。忏其前愆也。不造新者。悔其后过也。

　　△二生善。

　　若如是。则外障渐除。内观增明。

　　【□注】若如是等者。光明文句中云。若纯用正忏。亦不须助。若正道暗昧不明了者。修助以助之。所谓灰汁。澡豆。皂荚。木槵。以助清水尔(文)。

　　【■记】此明正助兼修。是故生善获益也。言外障渐除者。助道之功也。内观增明者。正修之力也。前明正助。内以三观为正。外以五悔为助。今此即忏悔一法。而分正助之殊。谓无生理忏为正。作法等事忏为助也。若于五逆十恶等罪。过去业根既深。今生难以顿拔。是故正道暗昧。不得速成。故须修助以助之。所谓下。引喻发明助道之能也。

　　△二喻。

　　如顺流舟。更加掳掉。岂不速疾到于所止。

　　【□注】如顺流舟等者。光明文句记三(十二)云。正解如顺水。正观如顺风。可喻正道能趋妙理。篙棹。可喻旋礼等善。助于风水。舟岂不疾(文)。

　　【■记】此节立喻显明。如文可见。

　　△三合。

　　修圆行者。亦复如是。正观圆理。事行相助。岂不速至妙觉彼岸。

　　【■记】此节举法合譬也。谓以旋礼之㯭棹。助于观解之风水。则正道之舟。刹那而至彼岸。可谓运力于一时。成功于顷刻也。

　　△二斥非二。初总斥。

　　莫见此说。便谓渐行。谓圆顿无如是行。谬之甚矣。

　　【□注】此斥偏执理性无修证者。谓即心是佛。若加修习。则成渐次。非圆顿行。辅行七下(十八)云。圆教位次者。先明五悔。为入位之方。他人圆修都无此意。将何以为造行之始。但云一念即是如来。空谈法界。委检心行。全无毫微(文)。

　　【■记】此释斥执也。初句。总明斥执。次四句。出能执情。辅行下。明圆融行以斥偏执。意谓此偏执理性之人。但有言说。都无实义。所谓听其言也。超乎三贤十圣之前。捡其行也。落于盲龟跛鳖之后。欲谁欺耶。是故言过于行者。君子耻之。

　　△二别斥二。初明无因有果斥。

　　何处天然弥勒。自然释迦。

　　辅行七下(二十二)引弥勒问经云。弥勒昔行菩萨道时。但昼夜六时勤修五悔。而得菩提(文)。

　　【■记】弥勒问经云。佛告阿难。弥勒往昔不修苦行。但修善巧方便安乐之道。积习无上正等菩提。阿难言。云何名为善巧方便。佛言。弥勒昔行菩萨道时。但昼夜六时勤修五悔。而得菩提。辅行云。彼经悔文有三十二行。亦无别列五悔辞句。但数数请佛。数数说悔。余三亦然。如言有罪悉忏悔。是福皆随喜。我今请诸佛。愿成无上智是也。

　　【□注】弥勒释迦既是果人。由因克故。非天然等也。

　　【■记】比承经意而言古今诸佛。原是从因克果。非天然而有也。

　　【□注】谓今天台建立解行。了修即性。全性起修。正助兼行。从因至果。故清凉国师云。撮台衡三观之玄趣。使教合忘言之旨。心同诸佛之心。不假更看他面。

　　【■记】此示台宗建立解行之妙也。且如止观一书。要在解行。解则解于诸法本真。行则立行定境修观。故十章中。前六章以生妙解。第七方便正修。是为所建解行也。今言了修即性者。解也。全性起修者。行也。如十不二门云。性虽本尔。藉智起修。由修照性。由性发修。指要钞云。性虽具足。全体在迷。必藉妙智解了。发起圆修。故言性虽本尔。藉智起修。由此智行。方能彻照性德。而此智行。复由性德全体而发。若非性发。不能照性。若非彻照。性无由显。故由修照性。由性发修。是知了修即性。全性起修。即圆解行。而行有正有助。或先正后助。或先助后正。今者正助兼行。正观圆理。事行相助。如顺流舟。更加㯭棹。岂不从因至果到于妙觉彼岸耶。故清凉下。指贤宗巧用今家解行妙义。以淘南北二宗之禅说也。台。即天台。指智者大师。衡。即衡岳。指思大师。皆宗三观玄趣。而疏文撮以释经。言三观玄趣者。大忏悔。以中为趣。庄严以俗为趣。罪福无主。以空为趣。名为玄妙之趣也。使教合忘言旨者。言教契于佛心也。心同诸佛之心者。禅心合于教意也。不假更看他面者。瑜伽云。不观他面。不看他口。于此正法毗奈耶中。一切他论所不能转。意云既自通达。不随他语。亦不看他颜面。别觅一句一偈。谓是忘机之法门。以依法不依人故也。

　　△二举谬执能所斥二。初举谬计二。初计所执法。

　　若才闻生死即涅槃。烦恼即菩提。即心是佛。不动便到不伽修习。便成正觉者。

　　【□注】举所执之法。须知理虽平等。事有迷悟。何得便谓即是。不加修习。凡言即者。以显于离。如冰不离水。理须融冰。义同于离。

　　【■记】此节劝知事理有离即之旨。古德云。众生即迷中诸佛。诸佛是觉悟众生。则迷昧凡夫。望觉悟圣人。霄坏难以喻其高低。何得便谓无修无证。俨然古佛耶。又复当知。见凡即之一字。以显离义。假如池中之冰。不离池中之水。是为即义。若欲成水。理须融冰。是为离义也。故曰识冰池原是水。赖阳气以消融。悟自心即是佛。假观行以修成。乌可妄执耶。

　　△二计能执情。

　　十方世界尽是净土。触向对面无非觉者。

　　【□注】十方世界尽是净土。此是依报论即。触向对面无非觉者。此是正报论即。谓三土皆即寂光。九界无非佛界。理实如然。非修莫克。故即云。

　　【■记】此明能执之情计不亡。所谓执药成病也。若云当人本有。妙性天然。离诸名相。本来无有世界众生。则何依何正。何觉何迷。如是说十方世界尽是净土者。早是秽矣。触向对面无非觉者者。迷之久也。何者。因闻相即之语。便计即为究竟。虽祛于腥。则又附于膻矣。净何尝真净。觉岂是真觉。纵谓三土即寂光。九界是佛界。亦是如理之谈。又何能以清净法身。而于常寂光中得大受用耶。故云非修莫克。言其理虽如是。当须依理起行。依行入证。若非造修。莫能克证得也。故即云者。即指下节连属之文也。

　　△二约教斥二。初判属理即二。初明有体。

　　今虽然即佛。此是理即。

　　【□注】妙安上(十三)云。然理即佛。贬之极也。以其全乏解行证即。但有理性。自尔即也(文)。

　　【■记】此正明理即。但有其体也。引妙宗者。以释理即之所以也。众生即佛。从因至果。其义有六。所谓理即佛。乃至究竟即佛也。今但言理即者。贬斥之极也。以其全缺名字之解即。观行相似之行即。分证满证之证即。后之五即绝分。但有前之理性而称即也。言贬之极者。具有二意。一者。当人妙心。体具三千性相。百界千如。心佛众生。三无差别。当体即是如来藏性。凡愚不知。自生退屈。高堆圣境。不达本具如来藏性。为说理即佛者。令其不生退屈故也。以其乏后五即。故云为贬极也。二者外道邪见。少有薄解。自生满足。莽荡拨无。为说理即佛者。以其全然具缚。乏后五位。是故谓之贬极也。

　　△二明无用。

　　亦是素法身。无其庄严。何关修证者也。

　　【□注】无缘了功德庄严。法身体素。天龙之所忽劣。

　　【■记】此正明但有其体。而无其用也。盖佛乃两足至尊。故令天龙恭敬。八部围绕。今言理即者。但有正因理心。全无了因慧心。缘因善心。无慧心。则无智慧庄严。无善心。则无福德庄严。无智慧。不能说法。无福德。不有相好。又无智慧。则无报身。无福德。则无应身。既无福慧二严。又缺报应二身。虽云理即是一素法身佛而已。由是天龙之所忽劣焉。

　　△二重斥所计。

　　我等愚辈。才闻即空。便废修行。不知即之所由。鼠唧鸟空。广在经论。寻之思之。

　　【□注】重斥所计。鼠唧鸟空者。止观八(七)云。诸位全无。谬谓即是。犹如鼠唧。若言空空。如空鸟空。(文)辅行八上(十一)云。一达谛理。谬说即名。何异怪鼠作唧唧声。即声无旨。滥拟生死即是涅槃。亦如怪鸟作空空声。岂得滥同重空三昧。(文)此斥执理废行之者。所谓即之所由。意开妙解。而立妙行。行可废乎。

　　【■记】此正斥执理废事。知文不达义之愚也。言我等才闻等者。是引己斥人意。所谓责人须责己也。鼠唧鸟空者。喻显不达义之愚类此。注中初句是断文意。次句。是标辞。引止观。是正释。引辅行。是重释。言鼠唧者。有一类鼠。常作唧唧之声。全无即之妙旨。以况计执之徒。妄计理即为妙。而不了即之所以妙也。鸟空者。有一类鸟。常于空中作空空声。虽谓空空。岂得滥同重空三昧之空空耶。此斥下。玉师发明。初句。明上二释文意。所谓下。明即所由。意谓开解立行。如有目而有足。目足兼资。宝所得到。而行岂可偏废乎。

　　【■补】重空者。以我我所不可得。名之曰空。并此空体亦不存。故曰空空。释忏悔竟。

　　△二劝请。

　　二劝请者。劝请十方诸如来。留身久住济含识。

　　【□注】辅行七下(十九)云。大为二意。一者。请住于世。二者。请转法轮。

　　【■记】此明劝请之意有二也。其第一者。即所谓诸佛若欲示涅槃。我悉至诚而劝请。惟愿久住刹尘劫。利乐一切诸众生是也。其第二者。十方所有世间灯。最初成就菩提者。我今一切皆劝请。转于无上妙法轮是也。

　　【■补】止观云。劝请者。名为祈求。声闻自度。直谶己罪。菩萨愍众行道。故须劝请。我今知罪。尚不得脱。众生不知。历劫流转。我无力救。请十方佛。佛悯众生。不简巨细。必冀从愿。

　　【□注】大论十五问。诸佛之法。法应说法。何须劝请。又若诸佛现见在前。请佛可尔。今乃不见。云何可请。答。佛虽必说而不待请。请者得福。何得不请。复次佛法应须待请为说。又众生虽不面见诸佛。诸佛何尝不见其心。闻其所请。假令诸佛不闻不见。请亦得福。何况闻见而无益耶。

　　【■记】此引大论料简问意而有二也。初问诸佛法尔说法。何必待请。二问众生不见诸佛。请之何为。答。中亦二。先答初问复二。一为请者得福。犹如大王。虽多美膳。若有请者。必得恩福。录其心故。是故有益故当请。二为佛法待请方说故当请。次答二问。亦复有二。一为诸佛能闻其请故当请。二为佛纵不见。请亦得福。故当请也。释劝请竟。

　　△三随喜。

　　三随喜者。随喜称赞诸善根。

　　【□注】辅行七下(二十)云。佛转法轮。众生得三益。我助彼喜者。喜前劝请也。过去下种。现在重闻。得成熟益。未曾下种。现在成种。未来方益。故三世益。皆因法轮。故我随喜众生得益。要旨云。随他修善。喜他得成(文)。

　　【■记】此释随喜他人之益成也。初四句。标释三益而喜。次六句。正释三益所以。言三益者。即种熟脱之三益也。如过去下种。现在成熟。未来解脱。现在下种。未来成熟。未来未来解脱。盖大势威猛。三世益物。故法轮转处。能令众生得三益也。次四句。结释。要旨下。证释也。

　　【■补】随喜者。十方一切诸众生。二乘有学及无学。一切如来与菩萨。所有功德皆随喜。问。随喜有何功德。大论云。譬如妙香。一卖一买。傍人在边。亦得香气。于香无损。二主无失。止观云。能化。受化。及随喜者。三善均等。观众生惑。甚可悲伤。观众生善。应大恭敬。此中随喜。是庆彼。止观云。法华随喜法。大品随喜人。人法互举耳。释随喜竟。

　　△四回向。

　　四回向者所有称赞善。尽回向菩提。

　　【□注】止观七(三十)云回众生。向菩提。一切贤圣。功德广大。我今随喜。福亦广大。众生无善。我以善施。施众生已。正向菩提。如回声入角。响闻则远。回向为大利。(文)。

　　【■备】此释第四回向义也。初六字标释回向菩提。次八句。正释回向菩提。后三句。以喻显回向之大利也。如云十方一切诸众生。藏通有学及无学声闻缘觉四教佛。一切菩萨诸善根。所有功德诸广大。我今随喜福亦大。我虽有善众无善。以我随喜善施彼。愿与法界诸众生。回向无上正等觉。是也。

　　【□注】辅行七下(二十一)云。如回声入角等者。大论三十二云。回向者。如少物上王。如回声入角。问。菩萨功德胜于二乘。有何奇特。答。今此不以功德比之。但以随喜回向心比。如巧匠指示。倍得价直。执斧之人。倍用功力。直不足言。声闻自行。如执斧者。菩萨教他而行回向。犹如大匠(文)。

　　【■记】此明辅行引论。以释回向为大利也。如大论云。菩萨以随喜心福德果报。回向供养诸佛。过声闻辟支佛布施。如人以少物献上国王。得报甚多。又如吹贝。用气甚少。其音甚大。又问云。诸佛次之有菩萨。菩萨次之有支佛声闻。今菩萨欲求过声闻支佛人布施等。有何奇特。答。今不以二乘施戒等福德比菩萨功德。但以随喜之心。能超胜彼。何况菩萨自行功德。二乘勤身力作。功德疲劳。菩萨默然随喜。智慧之力。所有福德。能过其上。譬如大匠。但以智心。指授而去。执斧斤者。疲苦终日。计工受赏。大匠三倍。又如征伐。斗者冒死。而主将受功也。

　　【□注】要旨六云。所谓回事向理。回自向他。回因向果(文)。

　　【■记】所谓随喜忏悔诸善根。回向众生及佛道。愿将以此胜功德。回向无上真法界也。

　　【■补】回事向理者。如六度等行。苟不回此以向实理。则行成有作。事属缘修。成凡夫浅行。三藏事度。故须回向了达。虽弹指散华。低头合掌。皆全性起修礼侔法界。故凡所修福。功不唐捐。一礼一忏。罪消尘劫。一施一戒。功等虚空也。回自向他者。昔迷理遍。其所修善。庄严自身。及己眷属。今顺本性。向于众生也。因回向果者。一毫善种。三业熏修。不趋二乘。宁滞三有。修既顺性。则成缘了二因。因必显真。同归究竟三德。所谓我今发心。不为自求人天福报。乃至愿与法界众生。同得菩提是也。释回向竟。

　　△五发愿。

　　五发愿者。若无发心。万事不成。故须发心以导前四。

　　【□注】止观七(三十)云。愿者。誓也。如许人物。若不分倦。物则不定。施众生善。若不要心。或恐退悔。加之以誓。又无誓愿。如牛无御。不知所趣。愿来持行。将至所在。如坏得火。堪可盛物。二乘生尽。故不须愿。菩萨生生化物。须总愿别愿。四宏。是总愿。法藏。华严所说一一善行陀罗尼。皆有别愿。一切诸愿。四宏摄尽。故名为总。故知一切菩萨。凡见诸佛。无不发于总愿别愿。

　　【■记】此释誓愿文中有二。初二行。正释誓愿。愿者誓也者。此以誓训释愿义。然自制其心为之誓。志求满足乃称愿。是则要制其心。以固其愿。故以誓释愿也。四宏是总者。大士运心广普。依无作四谛。起四种宏誓。了阴入皆如。无苦可舍。而云众生无边誓愿度。了尘劳本净。无集可除。而云烦恼无数誓愿断。了边邪皆中正。无道可修。而云法门无尽誓愿学。了生死即涅槃。无灭可证。而云佛道无上誓愿成是也。法藏别愿者。辅行云。法藏是弥陀因名。于世自在王如来所。闻说二百一十亿佛刹发愿。又大弥陀经。为欲摄取诸净土故。发四十八愿。地为六动。为佛所记是也。华严别愿者。净行品有一百四十一愿。初云菩萨在家。当愿众生。知家性空。免其逼迫等是也。释发愿竟。

　　△二结成。

　　是为五悔。

　　【■补】若能勤行忏悔。助开观门。一心三谛。豁尔开明。如临净镜。遍了诸色。于一念中。圆解成就。不加工力。任运分明。正信坚固不动。此名深信随喜心。初品弟子位也。

　　△三例后悉宜忏悔。

　　下去诸位。直至等觉。总用五悔。更不再出。例此可知。

　　【□注】光明文句中(四)云。当知忏悔位长。其义极广。云何而言止齐凡夫。是故五十校计经。齐至等觉。皆令忏悔。即其义也(文)。

　　【■记】校记经云。佛言。常持五十校记。还自惭。是谓不失行。不自惭者。常失。佛说已。诸菩萨名自惭自悔。各自念灭尽非常苦空非身。此证义广位长也。

　　【□注】记三(十三)云。从造无间业者。上至圆教等觉。故云位长。位位横论。各有三障。烦恼头数。结业流类。果报等差。故云义广。古人何谓但在凡夫。大师本以三昧总持说忏悔位。该亘凡圣。自然与校记经合。实匪寻经作此安布。行者知之(文)。

　　【■记】此引释位长义广也。如光明记云。位位不出四土。四土论三障者。分段三障。见思为惑障。有漏业为业障。界内生死为报障。是为同居土之三障也。方便土三障者。尘沙为惑。无漏业为业。变易为报。实报三障者。无明为惑。亦有漏亦无漏业为业。彼土变易为报。寂光三障者。约分证说。无明为惑。非有漏非无漏业为业。变易生死为报。若究竟寂光。无报则不说也。古师明忏悔位。谓鄙浊凡夫。应须忏悔。离垢清净者何用忏悔。故此斥之也。

　　【■补】总用五悔者。光句云。十信虽三智圆修。但是方便陀罗尼。十住已去。乃至等觉。如十四日月。光未顿圆。暗未顿尽。应须忏悔。灭除业障。记云。十信尚忏。况尔前耶。但是等者。法华说三陀罗尼。须通初后。以位约之。其相最显。一。旋陀罗尼。旋假入空。此齐七信。二。百千万亿旋陀罗尼。旋空出假。当八信已上。三。法音方便陀罗尼。以二观为方便。转入中道法音。当十信也。辅行先明五悔。为入品方便。品品皆修五悔。五悔虽属事行。皆与理观相应。所谓忏悔。见罪性本空。劝请。知法身常住。随喜。了福等真如。回向。顺空无相愿。发愿达能所平等。以是而知。行行皆能显理。岂道拘拘唯事相而已耶。言行者知之者。当知此忏悔法门。究竟非浅位事。不可直作粗鄙而观。于中而有二义。一者。须知忏悔通至等觉。不可谓是只凡夫事。此诫增上慢人也。二者。上至等觉尚须忏悔。何况我初心之人。若不忏悔。障何由除。惑何由破。此进初心堕志人也。释大科初随喜品竟。

　　天台四教仪注汇补辅宏记卷九之上

　　天台四教仪注汇补辅宏记卷九之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二读诵品二。初标。

　　二读诵品者。

　　△二释三。初引经。

　　经云。何况读诵受持之者。

　　【■记】此引法华经句。以证第二品之功德也。何况者。比拟意。以前初品随喜他益鲜鲜之功。尚胜二乘施戒福德何况此第二品中读诵受持自行之功德耶。可见此五品之功勋。而后后胜于前前矣。

　　△二释意。

　　谓内以圆观。更加读诵。

　　【■记】此释胜前之所以也。谓前随喜者。但圆信而已。今更加读诵。口之诵力。耳之闻力。以助于观。则内外相藉。使圆信转明。十心坚固。是故能成第二品也。

　　△三喻显。

　　如膏助火。

　　【□注】止观七(三十一)云。善言妙义。与心相会。如膏助火。是时心观益明。名第二品也。读诵如膏。圆观如火。文句八(五)看文为读。不忘为诵。信心故受。念力故持(文)。

　　【■补】此释譬喻也。先引止观。法喻并陈。初二句。言读诵者随文入观意。次三句。喻明因读诵之外助。俾内观而愈明。故成第二品也。次二句。正以喻显可知。次引文句。训释四义。妙玄云。初品观智如目。次品读诵如日。日有光故。目种种色。种种色。指三千三谛。又大论六种法师。受持读诵为四。宣传为说。圣人经书难解。须解释。共成六种。释读诵品竟。

　　△三说法品二。初标。

　　三说法品者。

　　△二释二。初引经。

　　经云若有受持读诵。为他人说。

　　【□注】文句八(五)云。宣传为说。圣人经书难解。须解释(文)。

　　【■记】仪文引法华经句。以证第三品之功德也。前品读诵。专为自利。此中受持读诵者。自行也。为他人说者。教他也。既能自利。亦能利他。彼此获益。胜前可知。注中引文句以明解说二行。其功同也。解者注释其义。谓圣经语妙义玄。自非达者诠解。后学罔措。说者。宣传其文。所谓佛法无人说。虽慧莫能了。是故宣传佛语。解释佛经。同入说法品也。

　　△二释意。

　　内解转胜。导利前人。化功归己。心倍胜前。

　　【□注】妙玄五(三)云。行者内观转强。外资又着。圆解在怀。誓愿熏动。更加说法。如实演布。说法开导。是前人得道全因缘。化功归己。十心则三倍转明。是名第三品位(文)。

　　【■记】此释胜前之所以也。前虽观行转明。功在自行。斯则内以誓愿熏动。外则如法演说。开导前人。令彼依法修持。化功归己。俾己观三倍增明。二利双修。其功德自当胜前。奚待言乎。

　　【■备】有师标云。中阿含及付法藏经。俱言善知识是前人得道全因缘。毗昙云。说法解脱。听法解脱。经论虽小。可以例知。

　　【□注】止观七(三十)云。更加说法。转其内解。导利前人。以旷济故。化功归己。释签(五)云。故知以说法力。内熏自智令倍清净。为说圆常。内心无著。故名为净。化功归己。意在于斯。问。南岳天台皆云为他损己。及止观中令修三术。诫弗领徒。又辅行七下(二十六)云。蚤领众者。名成损己。益他盖微。其如玄文。止观。及今说法品。皆云说法开导。化他归己耶。须知以慈忍无著之心说法则可。如云三轨备足。方可宣通。如四安乐行。方许说法。否则不许。若南岳天台所云。盖寄自以诫他也。如妙乐一云。今问弘经者。为名利壅己。为大悲益物。自行暗于妙宗。何殊无目而导。衣座室诫。思之自克。

　　【■记】此节深谈说法品位不易登也。先引止观。以明功胜前品。次引释签。以证功胜所以。问中南岳谓为他损己者。传中叙智断师。咨疑禅要。师云。十地法门。惊异心目。断云。恐师位阶十地。师云。吾是十信铁轮位耳。天台谓为他损己者。别传中述智朗请云。不审师居何位。没此何生。师云。吾不领众。必净六根。为他损己。仅止五品耳。止观三术者。文云。一莫受莫着。二缩德露疵。三一举万里。此是外三术。内三术者。谓空假中是也。外障是软贼。谓名誉等。当修外术以治之。内障是强贼。谓烦恼等。当修内术而治也。又辅行下。引证损己。以难今品之益己也。须知下。答辞。意明有堪说不堪说之分也。言三轨者。法华经云。大慈悲为室。柔和忍辱衣。诸法空为座。处此为说法是也。四安乐行者。法华明身。口。意。誓愿。四安乐行。又一者。正慧离着安乐行。二者无轻赞毁安乐行。亦名转诸声闻。令得佛智安乐行。三者。无恼平等安乐行。亦名敬善知识安乐行。四者。慈悲接引安乐行。亦名梦中具足成就神通。智慧。佛道。涅槃。安乐行。意谓具三轨四行者。方堪说法。反显不具者则不堪也。若南岳下。通指二师引己以诫众也。如妙乐下。正明警诫。意谓己眼不明。如为人师。何异无目导引。所谓一盲引众盲也。故教思三轨四行以诫之。

　　【■补】文句云。利物慈悲为首。涉有忍辱为基。说法亡我为本。而弘经者。慈悲覆护众生。如室。忍辱遮蔽众生恶障。及烦恼等丑。如衣。了诸法空。亦无我为能说。安心于空。方能安他安己。如座。四安乐行。当检南岳法华安乐行品解。

　　【□注】问今五品位说法品中。化功归己。彼止观安忍中。正于五品令修三术。诫弗领徒。何耶。须知虽于品中令修三术。意诫初心为他损己。又品位虽说。须守观心。若逐外有妨。是亦须诫。

　　【■记】此节问答。以释初心说法者。当自量自裁可也。问中先明今言益。彼谓损。如何会通。须知下。答辞。意言初心弘经者。宜用彼以自警。用今以说法。庶几于他获利。于道无妨。不然。何如退步为妙。释说法品竟。

　　△四兼行六度品二。初标。

　　四兼行六度。

　　△二释二。初引经。

　　经云况复有人。能持是经。兼行布施等。

　　【□注】妙玄五(三)云。上来前熟观心。未遑涉事。今正观稍明。即傍兼利物。能以少施。与虚空法界等。使一切法趣檀。檀为法界。余五亦如是。事相虽少。运怀甚大。此则理观为正。事行为傍。故言兼行布施。

　　【■记】此仪文引经。以证第四品之功德也。况者亦比拟意。言前品说法。虽是利他。似乎但熟理观为要。未敢涉于事行。所谓划地以自限也。故不若此品兼行六度之为胜也。注中引妙玄释成胜义。初四句。校前而论超胜所以。能以少施下。明圆教行门之妙。不同前三教之粗行也。圆人。一圆一切圆。故有运心利物之能。如取一抟之食施人。令一切法皆成布施。何以故。了达此施。全体法界。法界外。更无剩法故也。故能使一切皆趣于施。是为少施与虚空等也。以其能作法界之观。故云事相虽少。运怀甚大。此品依然理观为正。事行为傍。故言兼也。

　　△二释意。

　　福德力故。倍增观心。

　　【□注】事福资理。则十心弥盛。是名第四品位(文)。

　　【■记】此明胜前之所以也。前者既未涉事。虽有理观之功。唯有慧而无福。今藉事福之力以助之。使理观倍加增明。故云事福资理十心弥盛。自当胜前。故称第四品也。释兼行品竟。

　　△五正行六度品二。初标。

　　五正行六度者。

　　△二释二。初引经。

　　经云。若人读诵。为他人说。复能持戒等。

　　【□注】妙玄五(三)云。行人圆观稍熟。理事欲融。涉事不妨理。在理不隔事。故具行六度。若布施时。无二边取着。十法界依正。一舍一切舍。财身及命。无畏等施。若持戒时。性重讥嫌。等无差别。五部重轻。无所触犯。若行忍时。生法寂灭。荷负安耐。若行精进。身心俱净。无间无退。若行禅时。游入诸禅。静散无妨。若修慧时。权实二智。究了通达。乃至世智治生产等。皆与实相不相违背。具足解释佛之知见。而于正观。如火益薪。此是第五品位(文)。

　　【■记】此仪文引经。以证最后品之功德也。谓前品文意。持经理观以自利为正。兼行事度以利他为助。俨然事理有妨。是故不得谓正也。以其自第二读诵品中发心兼利。多从理观。少涉事行。盖是圆教中一类钝根人也。此中不同。以其自第三说法品中人。发心而行六度。是人居本位中。惯以弘法利生。今者不行则已。既已发心行度。是故称之为正也。前以檀度该余五。此以尸度摄之。则一也。注中引妙玄发明正行之巧。反显兼行之拙。其中利钝历历可观。初一行。先明理事融通。自他无碍。故能具足而行六度。若布施下六行。列明圆教六度之相具足解释句。明大弘妙法也。而于正观下二句。略喻正行之益。末句。结成五品也。初。如文。若布施下。言财施者。十界依正。身财及命。一切皆舍。是内外施。如云国城妻子。象马七珍。乃至头目髓脑。悉皆施与。无畏施者。能令一切安然离畏也。法施者以己所见闻信解一切佛法。对机而说。即前说法品也。今行三种施时。皆无二边取着。以达三轮体空也。若持戒下。谓虽了戒相如空。而观讥嫌等于性重无别。非唯不犯波罗夷之重。即突吉罗之小。亦不敢触。所谓精进持净戒。犹如护明珠也。若行忍下。忍有三。生。法。寂灭也。恶骂捶打。皆悉能忍。达能忍所忍。皆不可得。所谓忍心如幻化。辱境若龟毛也。若行精进下。身心俱净。勤无间杂。进而无退也。若行禅下。谓世出世及出世上上禅。皆能游心造入。静散悉无妨碍。所谓行亦禅。坐亦禅。语默动静体安然也。若修慧下。实慧无分别。证理离诸能所。权慧有分别。照事无诸错谬。权实并行。方名大慧。亦且治生产业。皆与实相不违。唯其通达世出世智。故能具足解释佛之知见。佛之知见。即妙法莲华经也。言具足解释者。以其能弘全文也。三智圆显。曰佛知。五眼圆明。曰佛见。

　　【□注】释签五(二十六)云。事理不二。方名正行。若取其意。但用三藏事六度相。皆以实相融令不二。无非法界。即是其相。无畏等施者。论有三施。谓资生。无畏。法。舍于依正。名施资生。略不言法。故云等也(文)。

　　【■记】此节复引释签。以明事理不碍。即无作六度义。意谓无作六度。无别有相。即是藏教事六度是其相也。三藏不达实相无相。故云有作。圆人了达。故以实相妙心。融令不二。即理即事。无非法界。故云三藏事度。即是无作之相也。文中单引二施者。以玄文略不明法故也。无性论云。法施无染心。宣说契经等法。财施无染心。施资生具。无畏施心无损害。拔济惊怖。此自施行相也。又云。法施为益他善根。财施为益他身。无畏施为资他心。此明施所为也。又云。若论得报。法施资心。财施资身。无畏施双益身心。故得果报最殊妙也。

　　【■补】瑜伽论云。无畏施者。谓拔济狮子虎狼鬼魅等畏。王贼等畏。水火等畏是也。

　　【■备】有师标弥勒颂云。檀度摄于六。资生无畏法。此中一二三。是名修行住。谓资摄布施。无畏摄持戒忍辱。法摄精进等也。

　　△二释意。

　　谓自行化他。事理具足。观心无碍。转胜于前。不可比喻。

　　【□注】止观七(三十一)云。正修六度。自行化他。事理具足。心观无碍。转胜于前。不可比喻。名第五品也(文)。

　　【■记】此释胜前之所以也。谓前品虽兼利他。事理不融。则观心有妨。今者己他不二。理事双融。自当倍胜于前也。不可比喻者。言此品功德难思。设以下方尽虚空界。尚不足以格量。所谓有口不能宣也。释第五正行竟。

　　<PIC>X57093401.gif</PIC>

　　【■记】玄文云。五品是圆家方便。欲令易解。准小望大。如三藏五停心。初品圆信法界。上信诸佛。下信众生。皆起随喜。是圆慈停心。遍治法界上嫉妒。二读诵大乘文字。是法身气命。读诵明利。是圆数息停心。遍治法界上觉观。三说法。能自净心。亦净他心。是圆因缘停心。遍治法界上自他痴。痴去。故行去。乃至老死去。四兼行六度。是圆不净停心。六蔽名贪欲。若舍贪欲。欲因欲果皆舍。舍故。无复报身。非净非不净也。五正行六度。是圆念佛停心。正行六度。即事而理。理不妨道。事妨于道。今既即事而理。则无障可论。大意如此。与图示似异。

　　【■补】前图依四念处五停心者五品是也。藏以数息停散。圆以信理除疑。信是道元。故当初品。又信是功德母。如彼气命。又信忍不动故。即是停心。信品是一停心也。藏以不净事观停贪。圆以读诵除秽染。若著文字。染污法性。非求法也。文字性离即是解脱。解脱清净。第二停心也。藏以慈停瞋。圆以慈故有说。说有秘密。则非慈相。当知慈故能说。第三停心也。藏以因缘观停痴。圆以六度度六蔽。闇去明生。第四停心也。藏以念佛停逼迫。圆以即事而理。理即法界。法佛岂逼迫佛法。无能逼所逼。第五停心也。当知信事即理。文字即解脱。慈即宽宏。度蔽彼岸。一切平等。圆五停心也。

　　【□注】四信五品对三慧。文句十云。初二。是闻慧位。广闻广信。是思慧位。观行想成。是修慧位。自浅之深。成六根清净十信位也。又云前三人。是闻慧位。兼行六度。是思慧位。正行六度。是修慧位。

　　<PIC>X57093501.gif</PIC>

　　【■备】四信单对正行六度。此依楞严寺本。现在仪注。依昭庆寺本。双对兼行六度者误。

　　【■记】文句云。云何四信。略解三人。广说二人。观成一人。信通四人。故言四信也。四信者。一。一念信解。未能演说。二。略解言趣。三。广为他说。四。深信观成。妙乐释云。摄五成四。不须至五。又名从初得。故俱名信。略解三人者。去通从别。则受别名。广及观成。必有略故。故略通三人。唯除初信。初无解故。广说二人。除略解者。广局第三。不通前二。观成一人。复除广解。不通余三。除信一事。余不通四。唯信解四。名为四信。若一念信解。未有下三。乃是初信最局。略具初信。广具初二。观必具三。故后渐宽。但后后者。胜于前前。故成后局也。

　　【■补】一念信解者。谓随所闻处。豁尔开明。随语而入。无有隔碍。信一切法。皆是佛法。又信佛法。不隔一切法。不得佛法。不得一切法。而见一切法。亦见佛法。六根凡有所对。悉亦如是。无疑。曰信。明了。曰解。是为一念信解心也。二略解言趣者。前但言解。未能敷说。说涉名数。须善方言。今此具足。故言解其言趣。即是为他解说。以说力故。能起自他无上之慧也。三广为他说者。经云。广闻是经。若教人闻。若自持。若教人持。若自书。若教人书。若以华香璎珞。香油苏灯等。供养经卷。是则广闻广解。广为他说。广修供养也。四。深信观成者。经云。闻我说寿命长远。深心信解。则为见佛。常在灵山。为众说法。又见娑婆世界。其地平正。乃至大菩萨众。咸处其中。若能如是观者。是为深信解相也。又观行想成。亦是第四深信观成。谓具上三信。加修观行。入禅用慧。想成相起。能见有余实报二土相貌。见佛与比丘僧。常在灵山。方便有余土相。又见娑婆。纯诸菩萨。实报土相也。妙乐云。想成相起者。理具此相。依理起想。故想成便见此相。从初习观。但得想名观行浅故。但依此想。渐深渐成。入初住位。任运遍见。应用无方。问。称理起想。何须想土。但观一念妙理即足。答。前之三教用观。皆须破阴。唯圆教即观一念。三千三谛具足。是则一心一切心。一身一切身。一土一切土。故观成时。一心见一切心。乃至一土见一切土。十方诸佛。身中现故。故于自心常寂光中。遍见十方一切身土。

　　【□注】妙乐十(十二)云。何故现在唯四信。灭后立五品。答其义既齐。四五无别。但是灭后加读诵为第二品耳(文)。

　　【■记】言义齐四五无别者。谓初信齐一二品。二信齐三品。三信齐四品。四信齐五品。故云四五无别也。

　　△三结成。

　　此五品位。圆伏五住烦恼。外凡位也。与别十信位同。

　　【□注】妙玄五(八)云。五品已圆解一实四谛。其心念念与法界诸波罗密相应。遍体无邪曲偏等倒。圆伏枝客根本惑。故名伏忍。诸教初心。无此气分(文)。

　　【■记】此明五品观行之妙。伏惑之能也。四教义云。上根利智。闻圆诠因缘即中。明无作四实谛理。便信解一实谛。是如来虚空佛性。非世间。非出世间。非因非果。不可宣说。非可显示。无说而说。说世间因果。即无作苦集。说出世因果。即无作道灭。故维摩诃弥勒云。佛知一切众生。毕竟寂灭。即涅槃相。不可复灭。一切众生。即菩提相。不可复得。若知涅槃即生死。是无作苦谛。菩提即烦恼。是无作集谛。生死即涅槃。是无作灭谛。烦恼即菩提。是无作道谛。名四实谛也。所以者何。约一实以明四。一实谛不作于四。四不自作。乃至四亦无因缘而作四也。而说为四者。是无作之四。此四毕竟不可得。即是一实谛。名无作四实谛。若闻此信解无疑者。深信一切众生。是不思议解脱。即大乘。即般若。即首楞严定。即佛性。即法身。即实相。即中道第一义谛。即如来藏。即法界。即毕竟空。即一切佛法。因此誓愿。菩提心发。是为圆教名字即之信解也。应知四教义。乃品信合说。此以品信间说。故可引十信文。明五品圆解一实谛也。其心。即观心。既与法界诸波罗密相应。是圆教观行即之圆行也。次明伏惑得名。谓法界理中。无外道邪倒。人天曲倒。二乘偏倒。既与相应。故无诸倒。复能圆伏诸惑。得伏忍名也。

　　【□注】又十纸云。五品之位。理须未显。观慧已圆。具烦恼性。能知如来秘密之藏。堪为世间作初依止。(文)妙玄五(十一)云。五品六根为初依。十住为二依。十行十回向为三依。十地等觉为四依。(文)释签六(三)云。四依位者。以此四人并能化他。故以此位。释于因人功用(文)。

　　【■记】此示五品位人。正堪为世间作初依之大士也。五住烦恼。但伏而未断。故云中道之理未显也。了达惑体原是法界。故云观慧已圆。三惑全在。故云具烦恼性。圆人初心。便观涅槃行道。故云能知秘藏也。堪为句。正示初依人也。是则观行位成者。犹如如来。不久诣道树。证菩提。一切世间皆应向礼。一切贤圣皆应见之也。妙玄下。通明四依。若推圆望别。应约十住明三依。对住前为四依。若约始终位次。判为四依者。如文可知。释签下。证义释成。此四依义。出涅槃如来性品。

　　【□注】此约观行成就。五品在十信前。若普贤观品信合说。盖赴机异尔。

　　【■记】此料简普贤观与今文。品信开合之有异也。彼经云。读诵大乘方等经典。除灭六根罪过。得六根清净。以读诵大乘经典。是五品义。除六根过。得六根净。是十信义。故云合说也。彼经是如来说法。此文乃祖师判教。皆是赴机之谈。因时机差别。故开合有异耳。

　　【□注】又吾祖位居五品。而云获旋总持者。然旋假入空。约位竖论。虽在六根七信已前。约观横辨不妨通于五品。

　　【■记】此点示总持横通五品。以释来学纤芥之疑也。恐有疑云。大师自云位居五品。奚能获证旋陀罗尼。故有此文以示之。初二句。标示。次五句。释疑。谓约位竖论。虽在信位。约观横辨。何碍通于五品耶。如妙玄云经说得三总持。但名似道。未得真道。签云。旋者转也。转一切法。皆悉入空。言百千万亿者。以从数故名假。法音方便者。中道法音。能作内体证中方便。此三总是一心三观。持一切法。通名总持。即相似三总持也。是第一旋陀罗尼。旋假入空。在六根七信前。天台居五品位。何言得旋陀罗尼耶。故此释之。又妙玄云。若大乘忏悔。发初随喜圆信之心。获一旋陀罗尼。已不可向人说。虽种种分别。亦不可解。况后诸位。签云。今举三中之一。以劣况胜。故云一旋。约教竖论。虽在六根七信已前。今约三观。亦通五品初心也。释外凡一科竟。

　　△二内凡二。初判略标。

　　次进六根清净位。即是十信。

　　【□注】妙玄五(四)云。十信位者。初以圆闻。能起圆信。修于圆行。善巧增益。令此圆行五倍深明。因此圆行。得入圆位。以善修平等法界。即入信心。乃至善修无著。即入愿心。是名十信位。璎珞云。一信有十。十信有百。百法。为一切法之根本也。是名圆教铁轮十信位即是六根清净。圆教似解暖顶忍世第一法。普贤观明无生忍前。有十种境界。即此位也(文)(普贤。释迦。分身。多宝。四圣。及六根清净。共为十种)。

　　【■记】此节略显相似位中之功德也。言次进者。以前五品观行位中。观心之功渐次增进。圆慧深明。任运粗垢先落。虽未证入法性。相似见中道理。故得六受用清净无染。以其似见之境。自浅至深。粗妙非一。故有十种心智之殊。云十信也。注中引妙玄总列十种善修之行。而得十种心智之名也。初二行。摄前五品增进之功。而造入于斯也。初以圆闻。即随喜也。能起圆信。即读诵说法也。修于圆行。即兼正二行六度也。因此二行善巧增益。故令圆行五倍增明。此结叹品行之巧也。因此下二句。略明造入来原。以善修下。正列显十行。此是略举始终。以该中间。今具记之。文云。一。善修平等法界入信心。二。善修慈悯入念心。三。善修寂照入进心。四。善修破法入慧心。五。善修通塞入定心。六。善修道品入不退心。七善修正助入回向心。八。善修凡圣入护法心。九。善修不动入戒心。十。善修无著入愿心也。签云善修者。由缘实相。行于五悔。䇿勤精进。至五品位。得入十信。名为善修。又云。既由十乘入于十信。理须具对横竖二意。已上竖对也。次璎珞下。约横对。如经云。修十信心。须具十德。签云。由善修故。相似解起。故十法在相似位转名十信心。乃至愿心。亦复如是。何者。不思议境。以信为本。慈悲誓愿。藉念力持。心安止观。功由精进。破于三惑。妙慧方遍。于通无塞。由决定力。圆修道品。为求不退。正助无阙。回因向果。不滥位次。方能护法。内外不动。由善防非。于法无爱。由大愿力。故得至此。名为信心。乃至愿心。十法既许初心具修。当知信信皆具十法。如是则十信有百法明矣。是名下。结明有三。一。铁轮十信。二。六根清净。三。圆教四加行也。普贤下。指证。小注。出十种境界也。即经云。一切众生。诵大乘经者。修大乘行者。发大乘意者。乐见普贤色身者。乐见多宝佛塔者。乐见释迦牟尼佛。及分身诸佛者。乐得六根清净者。当学是观。此后别名四圣及六根清净十种境也。

　　【■备】记又引华严钞云。信有十德。一亲近善友。二供养诸佛。三修习善根。四志求胜法。五心常柔和。六遭苦能忍。七慈悲深厚。八深心平等。九爱乐大乘。十求佛智慧。又云。此十法者。即十乘观法也。释判位略标竟。

　　△二列位详释即相似十信位也。分二。初明前七信二。初正明二。初先明初信。

　　初信断见惑。显真理。与藏教初果。通教八人见地。别教初住齐。证位不退也。

　　【■记】此略明初信断惑证真也。然圆人。一圆一切圆。所谓圆解。圆修。圆伏。圆断。圆证也。既言圆断圆证。则三惑齐断。三谛顿证。何谓此位人断见惑而显真理耶。答。诚如所问。至下引证科中。自当冰释。今兹任运先落粗垢。校之三藏。正初果断见惑显真理人也。与藏教下。会同前三教位等。如颂云。果位须陀预圣流。与通三四地齐俦。并连别住圆初信。八十八使正方休。是也。若约三不退者。此是分证位不退也。

　　△二后明六信。

　　次从二信至七信。断思惑尽。与藏通二佛。别教七住齐。三界苦集。断尽无余。

　　【■记】此略明六信断证也。其脱落粗垢。校之三藏。正二果至四果断思惟尽。若会同位次。如颂云。圆别信住二之七。藏通极果皆同级。同除四住证偏真。内外尘沙分断伏。约位虽同。约行优劣天殊。尘沙之名。藏通不闻。知尚不知。焉能伏而且断。今言内外分断伏者。以圆人至此。而能断界内之尘沙。并能伏界外之尘沙。此是满证位不退也。三界苦集断尽无余者。苦。果也。即分段生死是。集。因也。即见思烦恼是。既能断界内尘沙。岂有三界见思余而未尽。故云断尽无余也。集因既谢。则苦果自亡矣。

　　△二引证二。初引仁王经二。初正引。

　　故仁王云。十善菩萨发大心。长别三界苦轮海。

　　【□注】仁王云者。波斯匿王所说偈也。十善者。仁王疏中(十九)云。十信善者。有三品。上品善。铁轮王。化一天下。中品善。粟散王。下品善。人中王(文)。

　　【■记】仁王经疏云。波斯匿王。已于过去十千劫。龙光王佛法中。为四地菩萨。今现王身说偈。乃旧所经履。故引证之。

　　【■补】上品。对八九十信。中品。对二之七信。下品。对初信。以喻三种王也。

　　△二解释二。初正释十善。

　　解曰。十善者。各具十善也。若别十信。即伏而不断。故定属圆信。

　　【□注】妙乐(十八)云。信信通皆具足十善。非谓专以人天不杀盗等用对十信。既云长别三界苦轮。当知须是断惑十信(文)。

　　【■记】此节仪文。辨答十信。定属于圆而非别也。注中重引妙乐释成圆义。言断惑者。即圆教十信也。然而别教十信。乃初心之位。伏而未断。若未断惑。何能长别苦轮。须知定是圆信明矣。仁王疏云。十信菩萨由发大心。求出三界。虽未能出。已远离恶道等苦。故言长别。若别教十信。犹是外凡。未能暂离。岂能长别。圆教十信。断三界惑。至十住初。即断界外无明等惑。以其但断四住。与罗汉齐。长别苦海。与二乘人同生方便有余土。若罗汉支佛。于彼土遇余佛为说法华。即成菩萨进断无明。若十信菩萨。纵未闻法华。亦能渐次进断无明。故属圆教也。

　　【□注】释签五(二十七)云。亦有人云。六根清净。名为顿义。十善菩萨。此是渐义。今文所引十善菩萨以证六根。岂应引渐而证于顿。故知二文。俱顿明矣。但仁王经。语其初后。法华经意。论其中间。人不见之。徒生异见(文)。

　　【■记】此节会通仁王。法华。语异义同。初一行。是举疑。今文下。是答释。意谓十信人。乃六根清净位也。大师引仁王十善而印定者。以其义同故也。若彼渐而今顿。岂可引渐而证顿耶。但仁王下点明二义无殊。言仁王语其初后者。初句十善菩萨发大心。语十信之初心。次句长别三界苦轮海。语十信之后心。法华论中间者。经意圆融。初后俱可。中间亦可。

　　△二非本所期三。初述意。

　　然圆人本期不断见思尘沙。意在入住。断无明。见佛性。

　　【□注】此明圆断之义。辅行六上(九)云。从初已来三谛圆修。与次第义永不相关。此论粗惑任运断处。与次第齐。(文)又七下(二十四)云。五品已能圆伏五住。岂至此位别断见思。但是圆修粗惑先断。犹如冶铁。粗垢先除。(文)。

　　【■记】此明圆人惑障。虽有任运先断。非彼本心也。何者。志在入住。圆破无明。顿见佛性也。注中初句。是标辞。次引辅行。释圆断义。意谓虽非本心。则任运而有先断也。末二句。设喻发明先断之意。

　　△二立譬。

　　然譬如冶铁。粗垢先去。非本所期。意在成器。器未成时。自然先落。虽见先去。其人无一念欣心。所以者何。未遂本期故。

　　【□注】别行玄记下(六)云。圆譬冶铁作器。别喻烧金作器。冶谓镕铸。淳扑顿融。任运粗垢先落。烧谓锻炼。物体犹坚。特要粗尘先去。然后融金。以除细垢。圆观顿穷法界。无意先观二谛。二惑任运先落。别观次第显中有意先观二谛。故使二惑先除(文)。

　　【■记】此明圆修圆断。任运而有先后也。初一行。喻明无心断惑。自然而有先后之所以也。明显可知。注中引记释成。初三行。先立二譬。以显圆别修断各异。次二行。用二观合法也。然此虽引圆位。始终由智微着。分惑先后。正显圆位七信。智力于四住惑着而亲。于无明惑微而疏。故无明厚迷未除。四住薄惑先落也。

　　△三合法。

　　圆教行人。亦复如是。虽非本所望。自然先落。

　　【□注】指要钞下(五)云。圆人始终用绝待智。顿亡诸法。理果尚亡。惑何次第。只由此智功力微着。故成亲疏。由亲疏故。惑落前后。名迷厚薄。智疏惑厚。智亲惑薄。传传明之。此乃约智分惑也(文)。

　　【■记】此节以法合譬。转明断惑先后。斯由功力勤惰。功力勤惰。致使观智亲疏。而成迷惑厚薄也。

　　【■补】绝待智者。无一法当情。尚不见理果可证。况有次第断惑耶。又详解引补注问。观力微则俱微。着则俱着。所破之惑。何故不随三观之力。同时分破耶。答。此问甚有眉目。从来学者。以情难法。今谓圆人圆法。一切圆融。所破之惑。乃偏情耳。偏情粗细。故有先后。强分三惑也。

　　【■备】十不二门云。只由亡智亲疏。致使迷成厚薄。此是修观要语。

　　【□注】先达云。修观惑智一如。功成惑落先后。

　　【■记】此二语。引古为证也。先达者。过来人也。修观惑智一如者。即境即智也。功成惑落先后者。明起暗亡也。

　　△二引永嘉集二。初正引。

　　永嘉大师云。同除四住。此处为齐。若伏无明。三藏则劣。即此位也。

　　【□注】永嘉集云。然三藏之佛。望六根清净位。有齐有劣。同除四住。此处为齐。若伏无明。三藏则劣。二乘可知。此本是妙玄位妙中文。永嘉集中。引用之耳。昔传唐末五代时。台教湮没。因钱氏读永嘉集。至此不解。问于韶国师。国师指为台教中语。当问螺溪羲寂法师。师奏海东盛行。遂求于高丽。由是观师赍教部来使。始复兴焉。今称永嘉。盖有由矣。

　　【■记】此引古语。证成圆位之优也。永嘉。乃东瓯首邑之名也。大师者。即玄觉禅师。国朝封号洞明妙智禅师。本永嘉人也。悟道弘法。始终皆居本处。今称永嘉者。盖尊其处。隐其讳也。同除四住此处为齐者。位同三藏也。若伏无明三藏则劣者。行胜三藏也。二乘可知者。佛位尚劣。况二乘乎。位妙中者。言玄文中有十种妙。所谓境妙。智妙。行妙。位妙。三法妙。感应妙。神通妙。说法妙。眷属妙。利益妙也。今此语者。乃位妙中文。永嘉引用耳。钱氏即吴越钱忠懿王也。读集因缘。见仪文缘起。并传。

　　△二解释二。初除见思惑却同。

　　解曰。四住者。只是见思。谓见为一。名见一切处住地。思惑分三。一欲爱住地。欲界九品思。二色爱住地。色界四地各九品思。三无色爱住地。无色界四地各九品思。此之四住。三藏佛与六根清净人同断。故言同除四住也。

　　【■记】此释断界内惑约位正齐也。四住者。见思二惑也。见惑通于三界。合不可分。故但为一。以其断则同断也。思惑亦遍三界。以其不可同断。故须分三。由此四惑缠缚。不能跃出。欲去难许自由。故云住也。地者。指三界之处。分之则成九地也。三藏果人断此四住。可以趣此。六根净人任运亦断。故云同除也。

　　△二伏无明惑便劣。

　　言若伏无明三藏则劣者。无明。即界外障中道之别惑。三藏教。止论界内通惑。无明名字尚不能知。况复伏断。故言三藏则劣也。

　　【□注】释签六(四)云。有齐有劣者。惑尽处齐。观行闻教。是则为劣。亦以佛位格者。为顺教道故也。

　　【■记】此明界外无明。三藏尚不知名。云何伏断。以是为劣。固情愿矣。注引释签。指明齐劣所以。三藏仅用空观。但断界内通惑。圆人一心三观。故能圆伏无明也。释前七信竟。

　　△二明后三信。

　　次从八信至十信。断界内外尘沙惑尽。假观现前。见俗谛理。开法眼。成道种智。行四百由旬。与别教八九十住。及行向位齐。行不退也。

　　【□注】虽约位断证。格量似齐。圆别即离。不可一混。

　　【■记】此明信中后三位之功行也。前七仅断界内之惑。而界外尘沙。但伏而已。以其假观未得现前故也。今此三位中人。由假观现前。所以能断尘沙惑尽。能开法眼。见俗谛之理。成道种智也。行四百由旬。到实报庄严土也。与别教下。约位会齐。颂云。八之十信二惑空。假成俗备理方通齐。前别住后三位。并连行向位相同也。注中四句。诫示圆别即离之旨。不可不知。妙乐云。起信疏释真如门立二义。一真如不变义。二随缘起灭义。指要钞云。随缘。对不变说。不变。即中道理本有不变之义。随缘。乃全理成事转变造作之义。良由真如不守自性。故受熏变随于染净二缘。故名随缘。体相者。别教不变以真如一。性如来藏理为当体。体无明差别。为所依体。圆教不变。以理具三千为当体体。随缘。以事造三千为当体体。并以一念妄心为所依体。不变。即性具三千。相相宛然为相。随缘。则以真如与无明互相熏习。成染净二用为相。不同他宗。一理随缘。但是合义。不谈理具。单说真如随缘。仍是离义。今家明三千之理。随缘起三千之用。不随缘时。三千宛然。故差别法。与体不二。是则自他宗中。具明真如不变随缘二义。若不以具不具简明。则圆别即离之旨混矣。是故诫之。不可一混也。又仪注谓。文虽约六根清净位。断二惑。证二理。格量圆教名即。谓即生死是涅槃。即烦恼是菩提。即空假是中道。无断而断。无证而证。别教名离。谓离烦恼显菩提。离生死得涅槃。离二边是中道。有惑可断。有理可证。故不可混同而不知也。行不退者。尘沙障乎化导。今尘沙既断。则化导行成。自当不退菩萨之行。故云行不退也。

　　【□注】又此六根。明下根出假。功逾十向。此是相似圆融三谛。不同次第出假之位。又五品。明中根出假。五品之初。为上根。亦约观行论坐道场。度众生等。又辅行五上云。以初住为真出假位。

　　【■记】此节明圆人利钝有异。是故出假度生。则成三根迟速之殊也。初一行。明信位出假。乃圆教下根人也。虽称下根。功超别教十向之上。以是一心三观。相似见圆融三谛之理。不同别人次第出假之位也。又下。明中根者。五品即出假也。上根者。初品就出假也。若言即佛之谈。即在观行位中。就可论坐道场。度众生也。古云观行谓如佛。即此意也。已上是论似位出假。辅行下。论真位出假。可知。释凡夫一科竟。

　　△二明圣二。初因位三。初明十住二。初首位单明。初正明二。初明内证。

　　次入初住。断一品无明。证一分三德。谓解脱。般若。法身。此之三德。不纵不横。如世伊三点。若天主三目。

　　【□注】此明断惑证理。全体起用。三德次第。本法身。般若。解脱。今顺初住缘了正。三心开发。而为次也。

　　【■记】此明破无明。显法性。到宝所。开秘藏。初发心住。能发一切之功德也。华严经云。初住功德。三世诸佛叹不能尽。若具足说。人闻心狂。而今文明初住证一分三德。乃举要摄诸也。大经疏云。果地众德。但言三者。盖举略该诸耳。法身者。此身非色。非无色。非色故。不可形相见。非无色故。不可心想知。虽非色。而充满十方。巨细相容。不广不狭。虽非非色。亦可寻求能发众生深广智慧。故曰如来色无尽等。法身德也。般若者。非知非字。非知故。不可动虑分别。非字故。不可言说书绅。亦非不知不字。非不知故。不同灰灭。非不字故。不同偏空。虽非知无所不知。三谛遍朗极佛境界。凡圣并明虽非字。半满具足。世间出世间。出世间上上诸字。悉了法界流注。若悬河海涌。不可穷尽。净名云。能以一音演说法。众生随类各得解。皆谓世尊同其语。斯即如来不定法。般若德也。解脱者。非喧寂。非缚脱。非缚故。五住不能系。非脱故。十智不能虚。非说而说。二边之所不拘。如百句解脱中说。非缚而缚。为讷钝邪痴阐提外道所缚。故有病行婴儿行。住首楞严。示现善恶。随所调伏众生之处。虽鄙必施。如医疗病。如华在水。无染无著。解脱德也。佛身业不可思议。法身则摄。佛口业不可思议。般若则摄。佛意业不可思议。解脱则摄。故知三德摄一切德。色含总别。囊括事理。以略收广。不逾三德也。则知圆教初住。分证果佛。一证一切证。而曰证一分三德者。举三德以摄功德也。然三德序次。当以法身居初。般若次。解脱后。今以解脱初。法身后者。为顺初住。缘了正三因心开发为次也。如云缘因善心发者。则众生无量劫来。低头合掌。弹指散华。发菩提心。慈悲誓愿。布施。持戒。忍辱。精进。禅定等。一切善根。一时开发。一心具足万行也。了因慧心发者。众生无量劫来。闻大乘经。乃至一句一偈。受持。读诵。解说。书写。观行修习。所有智慧。一时开发。成真无漏也。正因理心发者。众生无始已来。佛性真心。常为无明之所隐覆。今以缘了二因有力。能破无明痴暗。而令正因朗然圆显也。此三种圆发。故名发心。缘因发。即解脱。了因发。即般若。正因发。即法身。三心既发。同世伊字。假名行人。以不住法住此三心。即住三德涅槃。不可思议秘密之藏。名初发心住也。

　　【■补】三心发则俱发。本无初后。亦论次第者。以此三法。二为能显。一为所显。就能显中。缘因资成。了因观照。不妨无次第中论次第也。观经疏云。不前不后。亦不一时。是也。

　　【□注】言不纵不横者。异乎别教非纵即横也。释签六(二十)云。虽一点在上。不同点水之纵。三德亦尔。虽法身本有。不同别教为惑所履。虽二点在下。不同列火之横。三德亦尔。以二德修成。不同别人理体具足。而不相收。如妙宗云。三虽性具。缘了是修。二虽是修。非适今有。二若非修。三法则横。二若非性。三法则纵。

　　【■记】此明三德名同。圆别证异也。意谓圆人三观圆修。三因圆发。是以三德圆证也。别人不然。修则三观次第。显则三因。证则三德。俱次也。言法身为惑所覆者。不知本觉性具恶德。故染恶非缘了二德也。但有法身本觉。随于染缘。作一切迷中之法。名之为惑所覆。既覆但中佛性之理。如淳善人。恶非所能。为恶人逼。令作众恶。故说为恶所覆。此显定有能覆之恶。所覆真如。其理不变。始终常净。故说唯不从覆故。得有种名。

　　【■补】仪注云。应须还用随缘觉性。别缘真谛。及以俗中。次第别修空假缘了。翻破一切迷法。显于法身本觉之性。故覆理成于纵义。圆人不尔。以知本觉具染恶性。体染恶修。即二佛性。岂有佛性。更覆佛性。如君子不器。善恶俱能。或同恶人作恶。则彰己能。何覆之有。故即二迷。以为缘了。显发于正。缘了二德。体迷而得。义当所发。元是修德。复当能显。虽分修性。皆本具故。义不成纵。

　　【■记】是以圆教不纵。异别教纵也。虽二点在下下。明圆不横以异别横。然别教理体具足不相收者。亦为不知本觉性具染恶德。不能全性起染恶修。乃成理体横具三法。所言不相收者。三法定俱在性。皆是所发。犹如三人。各称帝王。何能相摄。故不知性中三法。二是修者。二乃成横。故其理体具足。而不相收也。

　　【■补】仪注云。圆人不尔。知本觉具染恶性。故使迷中一切染恶。当处即是缘了佛性。以二修显一性。如一主。二臣。主摄臣。臣归主。三德相收。亦复如是。

　　【■记】故圆教不横。异别教横也。如妙宗下。转释。初二句转明三法不横。即二德修成。不同别人理体具足而不相收也。次二句。转明三法不纵。即法身本有。不同别教为惑所覆也。次二句。明不论二修。则成横。以别教虽有性德之语。三皆在性。而不互融。此因中横也。复由别教性具三法。而不相收。故使果上三身横显。皆由不论二修之过也。末二句。明不论二性。则成纵。以别教因中。则法身本有为惑所覆。须别作缘了之功相资。显发果上。则法身本有。般若修成。解脱始满。皆由不论二性之咎也。是故论二是性是修。乃成三德不纵不横也。言如伊字三点。天主三目。喻显不纵不横也。

　　【□注】三点三目。出大经哀叹品。西方有新旧二伊。旧伊。如走火点水之纵。新伊。如此方草书下字。细画相贯。不纵不横。摩醯首罗。有三目八臂。

　　【■记】此文辨示立喻之原。初二句。指出处。下二行。辨释正义。如大经云。何名秘密藏。犹如<PIC>X57094101.gif</PIC>字三点。并则不成。纵亦不成。如摩醯首罗面上三目。乃得成<PIC>X57094102.gif</PIC>。三点若别。亦复不成。我亦如是。解脱之法。亦非涅槃。如来之身。亦非涅槃。我今安住。如是三法。为众生故。名入涅槃。疏文为三。一譬三点。二譬三目。三合三德。言从事入理者。三点。是文字。此约言教。三目。是天眼。此约修行。三德。是佛师。此即约理。又是佛印。印于教行。凡有言说。与此相应。即秘密教。修习相应。是秘密行。证得相应。是秘密理。故一法二喻。称理教行也。次释三点者。旧伊。譬昔教三德。法身本有。般若修成。入无余已。方是解脱。无复身智。竖如点水。纵而相离。又约身约智。分得有余解脱。横一时有。三法各异。横如列火。各不相关。新<PIC>X57094103.gif</PIC>。譬今教三德。法身即照。亦即自在。名一为三。三无别体。故不横。非前非后。故不纵。一即三。如三点。三即一。如细画。不可一三说。不可一三思。名不可思议。非三非一。秘密藏也。

　　【■备】辨讹曰。管标西方伊字。新旧犹此方草𨽻。转变不同。准止观明三点若横。如走火。纵。如点水。后人辄以横写作川。竖写作三。遂曰横川纵三。非也。今文应去横川二字。直云走火之横。点水之纵为是。当知西方伊字。但约有细画<PIC>X57094104.gif</PIC>为新。无细画𠁼为旧。而分之。列火。点水。乃章安借况语。非以释纵横也。此中亦然。

　　△二明外化。

　　现身百界。八相成道。广济群生。

　　【□注】八相者。华严云。或见入胎等。皆云或者。一一相中皆有八相故(文)。

　　【■记】华严云。菩萨于兜率下生时。诸人天。或见菩萨住兜率天。或见入胎。或见初生。或见出家。或见成道。或见降魔。或见转法轮。或见入涅槃是也。一一相中皆有八相者。菩萨处胎中有十种微细。所谓在母胎中示现初发菩提心。乃至灌顶地。在胎中示现住兜率。示现初生。示现童子地。示现处皇宫。示现出家。示现苦行。诣道场。成等正觉。示现转法轮。示现般涅槃等是也。然初住于百界现身成道利生者。仁王云。若菩萨住百佛国土中。作阎浮提王。王四天下。修百法明门。二谛平等心。化一切众生。妙玄云。初住竖破一分无明。获一分二十五王三昧。显一分我性。论真实处。不可思议。横则百佛世界分身散影。作十法界像。导利众生也。正明竟。

　　△二引证二。初引经。

　　华严经云。初发心时。便成正觉。所有慧身。不由他悟。清净妙法身。湛然应一切。

　　【□注】此下引经释出。就斥他谬。

　　【■记】经云。若诸菩萨。能与如是观行相应。于诸法中不生二解。一切佛法疾得现前。初发心时。即得菩提。知一切法。即心自性。成就慧身。不由他悟。又云。究竟离虚妄。无染如虚空。清净妙法身。湛然应一切是也。问。初发心时。便成正觉。云何复说后心菩提。答。非初非后。不离初后。大论云。若但初心得不以后心者。菩萨始发心。即应是佛。若无初心。云何有第二第三心。以初心为根本因缘。亦不但后心。亦不离后心者。是后心。亦不离初心。初心集种种无量功德。后心则具足。故能断烦恼习。得无上道也。是则圆住已上。传传论初后。方得成菩提也。

　　△二解释二。初明始成正觉二。初示法判位二。初正明。

　　解曰。初发心者。初住名也。便成正觉者。成八相佛也。是分证果。即此教真因。

　　【■记】此文断定初发心者。圆初住也。此位中人。始破无明。即显三德。倘住前行道时。结缘之众。机宜淳熟。菩萨便可示现佛身。成正觉相。百佛世界。广说诸法度脱众生。故云便成正觉。此即成八相之佛也。是分证果即此教真因者。所谓他家之极果。是我国之真因也。

　　△二斥谬三。初以因为果。

　　谓成妙觉谬其甚矣。若如是者。二住已去。诸位徒施。

　　【■记】此斥以因为果之谬也。如妙玄云。有师谓。顿悟初心。即究竟圆极。签云。然华严中。位兼圆别。人不通晓两教位意。又复不达圆位始终。直指初心。以为妙觉。惟尚顿门。成佛速疾。乃成圆教后位徒施。岂非权实初后之滥乎。

　　△二引救重诘。

　　若言重说者。佛有烦重之咎。

　　【■记】此斥恐成转计之谬也。意谓。若云二住已去。尚有四十一人之后位。而非徒施者。乃佛运大慈悲心。为钝根人而重说也。若如是。犹不免佛有繁重之过也。以是而知。依旧判者。诚未可也。

　　△三引文劝审。

　　虽有位位各摄诸位之言。又云。发心究竟二不别。须知摄之所由。细识不二之旨。

　　【□注】虽云各摄诸位。须知摄之所由者。由理具故。虽云发心究竟不别。细识不二之旨者。旨在于即。即具之理虽尔。浅梁之事位那不分。即故。初后不二。六故。初后不滥。位位各摄诸位者。如大品初阿。后荼。中四十字。初阿字门。具四十二字。后茶字门。亦然。又如华严一地具诸地功德。

　　【■记】此明尚恐不达谬之所由。及引经句为证也。先明位位各摄者。如大品云。阿字门。一切诸法不生故。罗字门。一切法离垢故。波字门。一切法第一义故。乃至荼字门。入诸法边竟处故。过荼。无字可说。大论云。四十二字中一字尽入诸字者。如阿字为定。阿变为罗。亦变为波。如是尽入四十二字。四十二字入一字者。四十二字尽入阿分。阿分还入阿中。是为具四十二字也。末句。指华严说。初地菩萨成就净诸地法。文云菩萨如是成就十种成地法。所谓信悲慈舍。无有疲厌。知诸经论。善解世法。惭愧坚固力。供养诸佛。依教修行。又云。此菩萨布施偏多。余非不修。但随力随分。又云。菩萨于此净修十地。所作无障碍。具足不断绝。故清凉疏云。一地之中。具摄一切诸地功德也。

　　【□注】大经云。发心究竟二不别。如是二心前心难。发心即初住。究竟。即妙觉。

　　【■记】次正明引经为证也。其作证者。乃上句是。犹未识透下句之所以也。言二不别者。神宝记云。初发心住。与究竟即。虽分极异。而证道同。故云二不别也。言前心难者。虽初后理一。而初发匪易。故前心难也。

　　【■备】一地普摄诸地。发心究竟不别。所以引此二文者是为释成圆住。非烦重徒施也。弗忘章旨。

　　△二指人证同。

　　龙女便成正觉。诸声闻人。受当来成佛记莂。皆是此位成佛之相。

　　【□注】龙女成佛。文从权说。以证圆经成佛速疾。若实行不疾。权行徒施。权实义等。理不徒然。如妙乐八(三十五)云。

　　【■记】此以人指证。为初住成佛之相也。如妙乐者。文云。正示圆中。云龙女作佛者。问。为不舍分段即成佛耶。若不即成佛。则此龙女成佛。及胎经偈。云何通耶。胎经云。魔梵释女。皆不舍身。不受身。悉于现身得成佛。故偈云。法性如大海。不说有是非。凡夫圣贤人。平等无高下。唯在心垢净。取证如反掌。答。龙女成佛。从权而说。以证圆经成佛速疾。若实行不疾。权行徒引。是则权实义等。理不徒然。故胎经亦从实得说。若实得者。从六根清净。得无生忍。应物所好。容起神变。现身成佛。及证圆经。既证无生。岂不知本无所受。何妨舍此。往彼余教凡位。至此位中。进断无明。亦复如是。凡如此例。必须权实不二。以释疑妨。南方缘熟。宜八相成道。此土缘浅。只龙女教化。此是权巧。方得一身一切身。普现色身三昧也。

　　【■补】胎经云。界名火𦦨。佛名无欲。一切人民悉受女身。了苦空无常无我。七十万二千亿女。行三解脱。一日一时。即成佛道。名不舍女身受身成佛也。问。实行权行。如何分析。答。实行是佛世当机之人。当证圆理。便知龙女同成实行。次往南方。即从体起用。便是权行。

　　【□注】诸声闻授劫国名号。与物结缘(文)。

　　【■记】妙乐云。二乘且与八相记者。令与物结净土缘。

　　【■备】仪文引龙女成佛。声闻授记。以证圆初住。是本意。注中龙女从权说者。恐人疑龙女成佛。何以知是初住。既是初住。何以说为成佛。故以从权释之。二乘八相与佛结缘。亦可例知。

　　△二明三因克果。

　　慧身。即般若德。了因性开发。妙法身。即法身德。正因性开发。应一切。即解脱德。即缘因性开发。如此三身。发得本有。故言不由他悟。

　　【□注】发得本有者。妙宗上(二十二)云。今初住所发三法。皆性具故。发则俱发。从智证法。从法起应。即非一时。三身顿得。故非前后。不纵不横。复见于此。从始圆修一心三观。今圆三智一心中得。即以此智证得法身。智性即色。三一体融。名妙色身。此身湛寂。如鉴无情。形对像生。山毫靡间。名应一切。三身三德。体离纵横(文)。

　　【■记】此明以因克果。毫发无差也。初句标征。妙宗下。引文正释。谓今破无明。显法性。位登初住。所发功德。皆自性之本有。非从外来也。故云皆性具故。发则俱发。从智证法二句。明三身非一时。三身顿得句。明三身非前后。即不纵不横义。

　　【■补】前约二修一性论三心开发。故不横。二亦本有。故不纵今约从智证法等论不横。得非前后故不纵。又一番解释。故云复见于此。从始圆修下。指前五品观行。今圆三智一心中得。即今初住。所发本有三法名三智者。一道种智。外破诸暗。二一切智。能返自照。三一切种智。非内非外。非自非他。今初住一心中得。此三智也。即以此智下。转释从智证法。然此证得法身。即名一身。智性即色。即名三身。以智即报身。性即法身。色即应身。三一体融。名清净妙色身也。

　　【■补】起信论问。诸佛法身离于色相者。云何能现色相。答。即此法身是色体故。能现于色。谓从本以来。色心不二。以色性即智故。色体无形。说名智身。以智性即色故。说名法身遍一切处。

　　△三结成。

　　中观现前。开佛眼。成一切种智。行五百由旬。到宝所。初居实报无障阂土。念不退位。

　　【□注】中观现前者。既三因开发。应三智圆明。五眼洞照。今但云佛眼种智者。中必双照。三智具足。四眼入佛眼。同名为佛眼。辅行三上(二十五)云。如河入海。失本河名。何以故。肉天二眼。有漏因缘。慧法二眼。习气未尽。故舍本位。入佛眼中(文)。

　　【■记】中必双照三智具足者。谓中必双照空假二边。则言一切种智。而道种智。一切智。法尔具足。观音玄义云。一切种智。能于一种智。知一切道。知一切种。一相寂灭相。种种行类。能知能解。名一切种智。记云。中观智者。了一切法皆是中道。中则不偏绝待为义。一法若中。一切众生因地所种一切佛法无不咸趣。一外有法。不名中也。一法既尔。一切法皆然。故云于一切种智。知一切道知一切种也。言一相寂灭相等者。结前文所说。而成遮照。双遮。则一相寂灭。双照。则种种皆知。遮照同时。故名一切种智。正此义也。四眼入佛眼等者。经云。五眼具足成菩提。永于三界作父母。独称佛眼者。如众流入海失本名字。非无四用。大论云。肉眼。天眼。慧眼。法眼。于成佛时。失其本名。但名佛眼。何以故。肉眼诸烦恼有漏业生。故虚诳不实。唯佛眼无诳法。天眼从禅定因缘和合生。故虚诳不能如实见事。慧眼法眼烦恼习未尽。故不毕竟清净。故舍本位。入佛眼中。无有错谬。尽其边际故也。

　　【■补】妙句记云。若华严明初住。得如来一身无量身。具三不退者。记释云。今从初住。已具三德。故曰具也。般若是位。离二死故。解脱是行。诸行具故。法身名念。证实境故。释初住竟。

　　△二九位齐明。

　　次从二住至十住。各断一品无明。增一分中道。与别教十地齐。

　　【□注】次从二住等者。妙玄五(五)云。即是十番进发无漏。同见中道佛性。第一义理。以不住法。从浅至深。住佛三德。及一切佛法。故名十住位(文)。

　　【■记】如上初住三观。现前无功用心。念念断法界无量品无明。不可称计。一往大分略为十品智断。即是十住。仁王经云。入理般若。名为住。即十番进发无漏真明。同入中道佛性第一义谛之理。以不住法。从浅至深。住佛三德秘藏之理。即是十品住一切佛法名十住也。所言住一切佛法者。妙玄云。又住清净圆满菩提心。无缘慈悲。无作誓愿。普覆法界。又住一念中。成就一切万行诸波罗密。又住一切种智。圆断法界见思无明。又住得佛眼。圆见十法界三谛之法。又住圆入一切法门。所谓二十五三昧。冥益众生。又住能从一地。具足诸地功德。心心寂灭。流入萨婆若海也。明十住竟。

　　△二行向地二。初明初二两行与前别教校同异三。初明二行与别同。

　　次入初行。断一品无明。与别教等觉齐。次入二行。与别教妙觉齐。

　　【□注】次初行等者。妙玄五(五)云。即是从十住后。实相真明不可思议。更十番智断。破十品无明。一行一切行。念念进趣。流入平等法界海。诸波罗密。任运生长。自行化他功德。与虚空等。故名十行位也(文)。

　　【■记】颂曰。等妙二觉初二行。是也。

　　△二明后位与别异。

　　从三行已去。别教之人尚不知名字。云何伏断。以别教但破十二品无明故。

　　【■记】颂云。进前三行不知名是也。

　　△三释同所以二。初明以因为果。

　　故以我家之真因。为汝家之极果。

　　【□注】我家真因等者。妙玄五(十二)云。若十地十品破无明。圆家十住亦十品破无明。设开十地为三十品。秪是圆家十住三十品齐。若与而为论。圆家不开十住。今取三十心为三十品。与别家十地三十品等者。则十地与圆家十回向齐。若夺而为论。别家佛地。与圆家初行齐。

　　【■补】若开等觉。与二行齐。今不开等觉。但初行齐。

　　【□注】与而为论。别家佛地。与圆家初地齐。

　　【■记】颂云。别地全齐圆住平。无明分断证真因是也。设开下。与夺并论。

　　△二明因果所以三。初正明所以。

　　只缘教弥权。位弥高。教弥实。位弥下。

　　【□注】故知别教权说。判佛则高。望实为言。其佛犹下。

　　【■记】此正明权实之所以也。以权教粗而且杂。位虽高而不高。实教妙而且纯。位虽下奚尚下。故曰权说则高。实言犹下也。

　　△二喻显所以。

　　譬如边方未静。借职则高。定爵论勋。其位实下。

　　【□注】譬如边方未静。授官则高。定爵论勋。置官则下。别教权说。虽高而粗。圆教实说。虽低而妙。以我之因。为汝之果。(文)爵者。封也。爵有五等。谓公侯伯子男。勋者。功也。

　　【■记】此节喻显权高实下之所以也。以上皆妙玄之文。爵者下。玉师释义。一一如文可见。

　　△三结果同因。

　　故权教虽称妙觉。但是实教中第二行也。

　　【■记】言别教之权位。所以高而不高者何也。以其圆教中二行之因人。在别教中可居妙觉之极果。是故云他家极果。原我家之真因也。

　　△二显三行已后二十八位一齐明。

　　次从三行已去。至十地。各断一品无明。增一分中道。即断四十品惑也。

　　【□注】十向位者。妙玄五(六)云。即是十行之后。无功用道。不可思议真明。念念开发一切法界。愿行事理。自然和融。回入平等法界海。更证十番智断破十品无明。故名回向也。

　　【■补】无功用道者。从初住来。即是无功用道。今于向中明者。一借用璎珞。原是别义。故于向后明之。二初住虽用。至此转着。故在此明。愿行事理和融者。菩萨无功用道。愿力薰起妙行。所起之行。全法界起。仍复回向法界。回向即愿。是愿行和融也。又愿行之事。悉回向法界。法界是理。是事理和融也。

　　【□注】十地位者。即是无漏真明。入无功用道。犹如大地。能生一切佛法。荷负法界众生。普入三世佛地。又证十番智断。破十品无明。故名十地位也(文)。

　　【■记】此明十地之妙义也。承上登住已来。即入无功用道。心心寂灭。念念增明也。犹如大地句。喻明地上菩萨大行如斯。如地能生长万物。菩萨能宣扬佛法。地能荷负一切。菩萨能荷担法界众生。使令普入三世诸佛地也。明行向地竟。

　　△三明等觉。

　　更破一品无明。入等觉位。此是一生补处。

　　【□注】等觉者。妙玄五(六)云。观达无始无明源底。边际智满。毕竟清净。断最后穷源微细无明。登中道山顶。与无明父母别。是名有所断者。名有上士也(文)。

　　【■记】此明等觉智断也。释签云。居妙觉边名边际智满。亦可以佛不思议用名边际智满。

　　【□注】等觉位中正习俱断。如今文云。更破一品无明。并上妙玄文断正也。净名疏二(四)云。无复余习者。圆教始从初住。终至法云。圆断诸见。犹有习在。等觉入重玄门。千万亿劫重修凡夫事。见理分明。习气微薄。事等微烟。(文)此断习也。

　　【■补】重玄者。前来已用不思议妙智。断无明惑。起应利生名玄。至等觉断余残习。重修前所历法门。倒行凡夫事。玄之又玄。名为重也。

　　【□注】又净名疏五(三十五)云。住等觉地。余有一品及习气在(文)。

　　【■记】此一品无明。即最初一念不觉。必须断此。方成妙觉。起信论云。如菩萨地尽满足方便。一念相应。觉心初起。心无初相。以远离微细念故。得见心性。心性即常住。名究竟觉。又此一品及习气。如唯识论二愚及彼粗重。论云。此地于法虽得自在。而有余障。未名最极。谓有俱生微所智障。及有任运烦恼障种。直俟金刚喻定现在前时。彼皆顿断入如来地。由斯佛地。说断二愚及彼粗重。一于一切所知境。极微细着愚。即此中微所知障。二极微细碍愚。即此中任运烦恼障种。(文)然二论似非圆教意。况不立等觉。但以十地满心。明断生相细障习气。成究竟觉。今但记之。以例知圆教等觉。余有一品及习气在。必须断竟。方成妙觉也。明等觉竟。

　　△二果位二。初智断并显。

　　进破一品微细无明。入妙觉位。永别无明父母。究竟登涅槃山顶。诸法不生。般若不生。不生不生。名大涅槃。

　　【□注】观经疏云。究竟佛者。道穷妙觉。位邻于荼。故唯佛与佛。乃能究尽诸法实相。边际智满。种觉顿圆。无上士者。名无所断。无上士者。更无过者(文)。

　　【■记】妙宗钞云。等觉已名满足方便地。菩萨究竟地。始觉道穷。本觉理极。本始既泯。无以名焉。强称妙觉。

　　【□注】妙宗上(二十三)云。今此极位。乃究竟具诸位功德。故引法华唯我释迦。与一切佛。乃能究尽诸法之权。实相之实。达无明底。到诸法边。名边际智。不思议权智也。今已究竟。故名为满。于种种法。证本圆觉不思议实智也。此觉极满。名为顿圆。复用第七无上士号。显智断极。有惑可断。名有上士等觉位也。无惑可断。名无上士即是妙觉。断德究竟。名大涅槃。(云云)无明父母者。楞伽经云。弑无明父。断贪爱母(文)。

　　【■记】楞伽疏释经。云何众生母。谓贪爱喜俱。如子女缘母。得以成立。无明为父。痴爱喻母。生于六入十二处聚落。断无明与爱二根本。名害父母。大经云。若以贪爱母。无明以为父。随顺而重者。则堕无间狱。意以弑断此父母者。究竟成佛也。喻父母者。贪心是内向。喻母。无明是外境。喻父。又无明是受身本。喻父。爱是枝末烦恼。如母。又父是疏缘。如无明。母是亲缘。如爱。弑断者。诠断烦恼彰理观也。

　　【□注】涅槃山顶。喻更无过上也。诸法是境。般若是智。境智寂灭。名大涅槃。

　　【■记】大经云。安置诸子秘密之藏。我亦于此秘藏而般涅槃。此究竟涅槃。名不生不生。般若毕竟不生不生。不灭不灭。更无惑可灭也。今以诸法般若譬境智名大涅槃者。四念处云。能观之智。照而常寂。所观之境。寂而常照。境寂智亦寂。智照境亦照。一相无相。即是实相。所谓无上大涅槃。圆明常寂照也。

　　△二依正双明。

　　以虚空为座。成清净法身。居常寂光土。即圆教佛相也。

　　【□注】以虚空为座者。义彰法身体遍也。

　　【■记】经云。法身遍在一切处。一切众生及国土。三世悉在无有余。亦无形相而可得。故云以虚空为座。

　　【□注】成清净法身者。指修即性。增胜而说也。若论教主。亦名尊特。亦名胜应。

　　【■记】法华云。清净妙法身。具相三十二。是指修即性。增胜说也。次约圆实部主论。以教言之。法华三十二相。上品尊特也。以相言之。华严藏尘相好。即上品相好。据圆机而见。故名胜应。

　　【□注】妙玄七(十三)云。或言道场以虚空为座。一成一切成。毗卢遮那。遍一切处。舍那释迦成。亦遍一切处。三佛具足。无有缺减。三佛相即。无有一异。法华八方。一一方各四百万亿那由他国土。安置释迦悉是遮那。普贤观经云。释迦牟尼。名毗卢遮那。此即圆佛果成相也(文)。

　　【■记】此证增胜论圆佛具足三身。初华严圆佛成相。虚空为座。依报成也。遮那。舍那。释迦。法报应三。一成一切成。正报成也。次明三佛具足相即义。具足故。无缺减。相即故。无一异。意显法华已前。三佛离明。来至法华。从劣辨胜。即三而一也。法华八方下。示应佛即圆佛。法华佛变娑婆悉令清净。容受十方分身诸佛。然于一方犹故未尽。故于八方各更变二百万亿那由他国清净。容受所分身诸佛。复于八方各更变二百万亿。那由他国清净。为诸佛当来坐故。当知八方各四百万亿。那由他净土。分身释迦。悉遮那也。普贤观经下。引证。经明空中声教行者。修行普贤忏悔观法。尔时行者问空中声。我今何处行忏悔法。空中声言。释迦牟尼佛名毗卢遮那遍一切处。其佛住处。名常寂光。一切波罗密所摄成处。当如是处。观十方佛。知释迦是遮那明矣。故知应佛即法佛。乃明圆佛果成之相。

　　【□注】文句一(八)云。隐前三相唯示不可思议如虚空相。即圆佛自觉觉他。(文)妙乐一(二十四)云。若隐前三相。从胜而说。非谓太虚名为圆佛(文)。

　　【■记】此重示圆佛果成相。尚未的示作何相也。文句云。身长丈六老比丘相。即三藏佛自觉觉他。带老比丘现尊特身。通教佛自觉觉他。单现尊特华台受职。别教佛自觉觉他。隐前三相。唯示不可思议如虚空相。即圆佛自觉觉他。妙乐释隐前三相。从胜而说。非谓太虚而为圆佛。盖别佛既曰单论。即是隐前二相。故今圆佛单论。即是隐前三相。但以劣显胜如虚空相。非谓虚空而为圆佛。以空是色法。有生灭也。

　　【■补】隐非隐蔽圆人。观前三相。唯是法性。所谓妙色妙心是也。神宝记云。不同前三。故云隐前。唯示不可思议如虚空相。要亦不离常所现相。以圆机一故。得以称心同虚空。量等法界。是谓究竟法身。故今此身即是法身。思之。

　　【□注】光明记一(八)云。此教所说世间相常。故一切法无非中道。虽与别人同见尊特。彼兼别修。此皆性具。故龙女云。微妙净法身。具相三十二。欲彰全性。是故从胜特名法身(文)。

　　【■记】此引释从胜而说圆佛法身也。

　　【□注】常寂光土者。观经疏六云。常即法身。寂即解脱。光即般若。是三点不纵横并别。名秘密藏。诸佛如来所游居处。真常究竟。极为净土(文)。

　　【■记】妙宗钞云。克体立名。前三在事。故从居人修断因果。立三土名。此土属理。故从本体三德立名。问。分证寂光。三障未尽。何得一向就理立名。答。障未尽边。自属实报。今就因果分忘之处。名上中下常寂光土。谓初住已上名下。等觉名中。妙觉为上。诸佛下。约能居示相。金光明云。如来游于无量甚深法性诸佛行处。过诸菩萨所行清净。无量即寂。甚深即光。法性即常。普贤观经云。释迦牟尼。名毗卢遮那。此佛住处名常寂光。常波罗密所摄成处。乐波罗密离身相处。我波罗密所安立处。净波罗密灭有相处。是故此土从四德究竟处立。以四彼岸。显于三德。常我即法身。乐即解脱。净即般若。三论互具。一一论三。故法身等各具四德。名秘密藏也。释大科正显位次竟。

　　△二巧明六即四。初略叙所以。

　　然圆教位次。若不以六即判之。则多滥上圣。故须六即判位。

　　【□注】六即位者。义蕴佛经。名出智者。如贫女宝藏。力士额珠等。在诸文所明。或显法门高深。或明修观位次。今文备明圆位之后。复明六即。欲越上慢自屈之过。辅行一下(三十三)云。此六即义。起自一家。深符圆旨。永无众过。暗禅者。多增上慢。文字者。推功上人。并由不晓六而复即(文)。

　　【■记】辅行云。一显圆诠诸法。事理不二。一切凡圣。生佛体同。免生退屈。故明即字。虽全体是迷悟因果。其相有殊。免生上慢。故明六字。二革文字暗禅之弊。文字法师。封文滞义。唯守名相。推功上人。自甘退屈。为此等过。故曰全体即是。暗证禅人。拨弃修行。唯曰即心是佛。不辨阶位浅深。多滥上圣。起增上慢。为救斯弊。故明六位也。又无机子叙云。痴禅任性。滥上圣以矜高。狂慧随情。居下凡而自屈。由是天台。名六即佛。破二种见。拣其太过。六分因果之事殊。收彼不收。即显圣凡之理等。大经贫女藏者。一有藏。二人指。三耘掘。四得近。五藏开。六取用。以配六即。额珠喻亦出大经。意同。

　　【□注】辅行一上(十六)云。即者。广雅云合也。若依此释。仍似二物相合名即。其理犹疏。今以义求。体不二故。故名为即。(文)妙宗上(十三)云。六种即名。皆是事理体不二义(文)。

　　【■记】此证体不二。故名为即也。妙宗云。事有逆顺。名字等五。是顺修事。唯理性一。纯逆修事。此逆顺事。与本觉理体皆不二。释云。知此不二。事皆合理名顺。其不知者。事皆违理名逆。名字等五。若浅若深。皆知皆顺。若初理即。唯迷唯逆。而迷逆事与其觉理未始暂乖。故名即佛。是为不二名即也。

　　△二详列位次六。初明理即。

　　谓一切众生。皆有佛性。有佛无佛。性相常住。又云一色一香。无非中道等言。总是理即。

　　【□注】金刚錍云。言佛性者。佛是果人。言一切众生皆有果人之性(文)。

　　【■记】此释理即人也。佛言。我以佛眼。观一切众生贪瞋痴烦恼中。有如来智。如来眼。如来身。结跏趺坐。俨然不动。

　　【■补】佛性名出大经。寄因性。立果号。欲其改迷向悟也。

　　【□注】观经疏二云。斯理灼然。世间常住。有佛不能益。无佛不能损。得之不为高。失之不为下。故言众生即是佛。理即也。(文)妙宗上(十五)云。世间常住者。即十法界三十世间。一一皆住真如法位。法位常故。世间亦常。(文)今云性相。十如中举初二也。性以据内。自分不改。相以据外。揽而可别。

　　【■记】妙宗下文云。世间常住者。即十法界三十世间。一一皆住真如法位。法位常故。世相亦常。以一切法。即真实性。性不改故常。若谓迁流。不得言常。斯谓情见。良以生法即性。故常。住异灭法即性。故常。即性之常。非常不常。不可思议。言偏意圆。故可得云一生一灭。无非中道。唯生唯住。唯异唯灭。法华迹门显所证云。世间相常住。于道场知已。本门乃云。如来如实知见三界之相。非如非异。故知三界即是常住岂乖非如非异。本迹虽殊。不思议一也。此理秘妙。佛能明见。故曰灼然。今我智者。成秘妙观。虽是肉眼。而名佛眼。能见秘藏。亦曰灼然。妙乐云。显露彰灼。称为真秘。真秘之理。即世相常。世相常故。众生即佛。此理妙故。有佛教化。不益一毫。空过无佛。不损一毫。五即得之。不足为高。理即失之。未始暂下。对此四事。示理佛也。

　　【□注】色香等者。辅行一上(二十)云。此色香等。世人咸谓以为世情。然亦共许色香中道。无情佛性。惑耳惊心。(文)六尘中趣举二种。圆观诸法。无非中道。故四念处第四明。唯色唯声唯香等义。

　　【■备】节义云。他家谓无情名法性。有情名佛性。荆溪云。他家共许色香中道。至今家无情佛性。则又惑耳惊心。因知他家于色香中道之旨。未全彻也。

　　【■记】无情佛性。出金刚錍。六尘下。明举二种。以况其余无非中道。四念处下。指证诸法皆中。文云。天亲唯识论唯是一识。复有分别识。无分别识。分别识者。是识识。无分别识者。似尘识。法界所有瓶衣车乘等八皆是无分别识。成三无性。无性名非安立谛。龙树云。四念处即摩诃衍。一切法趣身念处。即是一性色。复有分别色。无分别色。分别色者。如言光明即智慧。无分别色者。即是法界四大所成。是色心不二。彼既得作两识之名。此亦得作两色之说。若色心相对。离色无心。离心无色。故圆说者。亦得唯色唯声。唯香唯味。唯触唯识。若合论者。一一法皆具足法界。诸法等故。般若等也。以是证知色心依正。皆即性故。趣举一法遍摄。一切诸法遍亦如是。法法互遍。皆无际畔。乃以无界。而为其界。无不融通。故曰无非中道也。

　　【□注】如观经疏二引涅槃经云。一切众生即是佛。如贫女舍宝。众物具存。力士额珠。圆明顿在。如来藏经举十喻。弊帛裹黄金。土模内像。暗室瓶盆。井中七宝。本自有之。非适今也。净名云。一切众生皆如也。宝箧云。佛界众生界。一界无别界(文)。

　　【■记】此引诸经明理即义。妙宗钞云。初引大经众生即是佛。何以故。若离众生。不得三菩提故。如来性品云。我者即是佛义。一切众生悉有佛性。即是我义。如是我义。从本已来。常为无量烦恼所覆。是故众生不能得见。如贫女多真金藏。无有知者。时有异人。即于其家掘出金藏。又如力士。眉间有金刚珠。与余士相扑。以头触珠。没肤不知。其处有疮疗治。乃至医执镜照。珠在镜中显现等。如来藏经十喻者。彼经一法。九喻。一是所喻。九是能喻。以所从能。故云十喻。一法者。经云。我以佛眼。观众生贪瞋痴烦恼中。有如来智。如来眼。如来身。结跏趺坐。俨然不动。一切众生。虽在诸趣。烦恼身中。有如来藏。常无染污。德相具足。如我无异。即举九事。以喻其法。九喻者。一萎华佛身。二严峰淳蜜。三糠糩粳米。四粪秽真金。五贫家宝藏。六庵罗内实。七币里金像。八贫女贵胎。九焦模铸像是也。今文但引暗井具宝。以证理即。乃显圆理。非如止观以显别理。故云本自有之。非适今也。次净名皆如。语尚涉通。今须圆解。次宝箧云。己界及法界。众生界同等。己界即心法。法界即佛法。佛以法界为体。故对众生界。即成三法。心生在因。佛法在果。三无差别。故一界无别界。

　　【□注】理即者。妙宗上(十三)云。良由众生性具染恶。不可变异。其性圆明。名之为佛。性染性恶。全体起作。修染修恶皆无别体。全修是性。故得迷事无非理佛。即以此理起惑造业。轮回生死。而全不知事全是理。长劫用理。长劫不知。不由不知。便非理佛。以全是故。名理即佛。以不知故。非后五即。然理即佛。贬之极也。以其全乏解行证即。但有理性自尔即也。又理即佛。非于事外指理为佛。盖言三障理全是佛。又复应知。不名障即佛。而名理即佛者。欲彰后五有修德。此之一位唯理性是也。又障即佛。其名犹通。以后五人。皆了三障即是佛故(文)。

　　【■备】节义云。三障理全是佛者。光明疏云。凡明观法。初多就易。易处观成。无难不晓。大师得意之谈。故以惑业苦三皆是三因佛性。三障轮回之法。谓心实。则三障确尔。情虚。则三德圆融。于三德境。不损毫微。此三修恶乃名性三。全为妙境。即惑业苦。一通彻法界边底。释理即竟。

　　△二明名字即。

　　次从善知识。及从经卷。闻见此言。为名字即。

　　【□注】止观一(二十一)云。理虽即是。日用不知。以未闻三谛。全不识佛法。如牛羊眼。不解方隅。或从知识。或从经卷。闻上所说。一实菩提。于名字通达解了。知一切法皆是佛法。是为名字即(文)。

　　【■记】此释名字即也。如辅行云。不知生死即理。名日用不知。如人日用不知光之恩故。言不识方隅者。牛羊之眼。不解方隅者多。故方譬实中之实。隅喻实中之权。或从名字下。正释义也。

　　【□注】妙宗上(十六)云。名字即佛者。修德之始。闻前理性能诠名也。然有收简。收则耳历法音。不间明昧。异全不闻。俱在此位。简则未得圆闻齐别内凡。尚属理即。以七方便未解妙名。岂知即佛(文)。

　　【■备】收者。但闻三障理。全是佛名字。圆解开发。便是名字即人。简者。虽别教住行向三十位内凡。加功用行。以其未开圆解。隔历不融。通属理即故。

　　△三明观行即。

　　依教修行。为观行即(五品位)。

　　【□注】止观一(二十三)云。若但闻名口说。如虫食木。得偶成字。是虫不知是字非字。必须心观明了。理慧相应。所行如所言。所言如所行。是名观行(文)。

　　【■记】此释观行即也。初一行。喻前名字即义。言如虫食木者。大经云。如虫食木有成字者。虫不知是字非字。智人终不唱言是虫解字。亦不惊怪。此经譬旧医不别。诸病悉与乳药。止观则喻不解意趣。闻名口说也。必须下。正释。意谓境观明契。言行相顾。名观行即也。

　　【□注】妙宗上(十七)云。始自圆闻观佛妙境。至识位次勤行五悔。若未发品。此等行人皆属名字。故知名字其位甚长。境观相资。尘念靡间。方能得入观行位也(文)。

　　【■记】此节引文剖义。谓从初随喜圆闻妙理。起圆解。修圆行。从第一观不思议境。至第八识位次。而又勤行五悔。如是正助齐运。设若未能发品。应知观行未圆。皆名字位收也。境观相资下。示观行正义。

　　【■补】观经托佛修观。故曰观佛妙境。问。发品相状何似。答。名字初修。失易得难。名字中心。得失相半。后心。打成一片。唯得无失。即发品相。必到境资观。观益明。观资境。境逾显。而尘念靡间。始是真正发品。唯境观相资。故五品人。知如来秘藏。唯尘念靡间。故五品人五住圆伏。

　　△四明相似即。

　　相似解发。为相似即(十信)。

　　【□注】止观一(二十三)云。以其愈观愈明。愈止愈寂。如勤射邻的。名相似观慧(文)。

　　【■记】此释相似即也。此人从前观行。功勤得力。境观相应。惑障粗垢先脱。中道妙理相似现前。故云相似即佛。言勤射者。如楞严云。譬如学射。先大准。次小准。次射的。次射钱。乃至射毛百分之一。名为学成。于夜闇中闻声。若人非人。不用心力。射皆必中。习三昧者。亦复如是。今借彼喻。不用其法。既射邻的。不同先学射准也。

　　【□注】观经疏二云。相似者。二物相类。如鍮似金。若瓜比瓠。犹火先暖涉海初平。(文)妙宗钞上(二十)云。约四喻明相似行人。本觉寂照及双。相似而发。成相似位。三种之觉。此觉似真。若鍮若瓜。比金比瓠。此之二物。喻始似本。如将至火先觉暖气。行欲近海。预观平相。此之二事喻于相似近乎分真。前二约法论似。后二约位论似(文)。

　　【■备】寂照及双者。妙宗云。更于一觉。约寂照说。照而常寂。寂而常照。非寂非照。而寂而照。不可思议。乃是寂觉照觉。双遮双照。照觉相似发也。鍮瓜约相状边论。故喻约法。火海约功能边论。故喻约位。三种即寂照及双。亦即圆三观也。瓠。音胡。

　　△五明分证即。

　　分破分见。为分证即(从初住至等觉)。

　　【□注】止观一(二十一)云。因相似观力。入铜轮位。初破无明。见佛性。开宝藏。显真如。名发心住。乃至等觉。无明微薄。智慧转着。若人应以佛身得度者。即八相成道。应以九法界身得度者。以普门示现(文)。

　　【■记】此释分证即也。注文引止观初二行。明自利功德。若人下。明利他功德。皆如文可知。

　　【□注】妙宗上(二十)云。虽相得似。尚属缘修。今则亲证。属于真修。分破无明。起信论中称随分觉。寂照双融。本觉真佛分分而显。从所显说。名为分真。从能显言。名为分证。四十一位皆受此名(文)。

　　【■记】此节引文释成。初二句。举前似位。虽相似见理。以无明未破。尚是妄心分别。故名缘修。今者无明既破。真如妙性。觌体相呈。玄妙三观。任运现前。故为真修。起信称随分觉者。以离分别粗念相故。今以显名别义同。无异意也。

　　△六名究竟即。

　　智断圆满。为究竟即(妙觉位)。

　　【□注】如前引观经疏。释妙觉义。

　　【■记】此释究竟即也。妙理究竟显。名智圆满。无明究竟破。名断圆满。故为究竟即佛也。止观云。究竟即者。智光圆满。不复可增。名菩提果。大涅槃断。更无可断。名为果果。等觉不通。唯佛能了。名究竟圆佛。

　　△三正释名义。

　　约修行位次从浅至深。故名为六。约所显理体位位不二。故名为即。

　　【□注】约修行位次等者。止观大意二云。即故。初后俱是。六故。初后不滥。理同故即。事异故六(文)。

　　【■备】此约位与理。以释立名六即之所以也。以事有差别。是故从浅至深。故立六名。以理本无殊。始终不二。故立即名。

　　△四结劝深知。

　　是故深识六字。不生上慢。委明即字。不生自屈。可归可依。思之择之。略明圆教位竟。

　　【□注】六种即名。既皆是事理体不二义。是故六即皆具事理两种三千。故理同故即。理造也。事异故六。事造也。如义书云。修善修恶。事造三千。(六也。理即迷逆。是修恶。名字已去顺性。是修善)性善性恶。理造三千。(即也)但即不妨六。六处常即。故得六而复即也。

　　【■记】此证事理两种。分对六即。如四明云。缘起三千。为修善修恶。本具三千。为性善性恶。对以六即。与今注同。问。何但约圆说六即耶。答。前三教诸法非即。通虽说即。但是界内。故即名唯圆。然前三教亦可立六即名。藏教真谛为理即。诠真为名字即。外凡为观行即。内凡为相似即。见道为分真。罗汉为究竟。藏菩萨至道树下。犹居似位。三十四心。分真究竟。通别两教。比说可知。然皆浅近。故不说即也。略明圆教竟。

　　天台四教仪注汇补辅宏记卷九之下
卍新纂续藏经第 57 册 No. 0980 四教仪注汇补辅宏记


　　天台四教仪注汇补辅宏记卷十之上

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二明妙法方便正修二。初总叙法被四机。

　　然依上四教修行时。各有方便正修。谓二十五方便。十乘观法。若教教各明。其文稍烦。义意虽异。名数不别。故总明。可以意知。

　　【□注】然前明四教释经方轨。正为开解。若依解立行。必须各明方便正修。故所列方便。则通四教。但十乘。且就圆论。盖立行以圆为正也。

　　【■记】此总叙解后。自当立行也。盖谓有解无行。如有目而无足。有行无解。如有足而无目。此二者。俱不能到清凉池也。是以前文明教开解。此下依解立行。欲使解行相资。犹目足之兼导也。然而四教之行。各有方便正修。今所列之方便。则四教俱通。唯十乘。独就圆谈。盖由所立之行。当须以圆为正故也。

　　【□注】不明四种三昧。(常坐常行半行半坐非行非坐)及十境者。(阴烦病业魔禅见慢乘萨)盖录大本纲要。非止观意。故不委也。

　　【■记】此对止观述不明四行十境所以也。初一行。点示四行十境名目。盖录下。正述不明所以。谓止观第二。则详明之。今但略其纲要而已。故不委明也。今略云。一常坐。出文殊问般若经。名一行三昧。乃至云身开常坐。遮行住卧。或可处众。独居弥善。居一静室。安一绳床。九十日为一期。或七日不定。结跏趺坐。专念一佛。(云云)二常行出般舟三昧经。谓唯专行绕。九十日为一期。亦名佛立三昧。三昧成时。见十方佛在空中立。三半行半坐。出方等法华等经。方等经云。旋百二十匝。却坐思惟。不限时日。法华经云。其人若行若立。读诵是经。是人若坐。思惟是经。我时乘六牙白象。现其人前。以三七日为一期。四非坐非行。实通行坐。方法出请观音等诸大乘经。若行若坐。乃至作务。公司匆遽。亦可修也。南岳呼为随自意三昧。十境不出三障四魔。阴入境。病患境。即报障。烦恼境。诸见境。上慢境。即烦恼障。业相境。魔事境。禅定境。二乘境。菩萨境。即业障。阴。业。禅。乘。萨。即阴魔。烦。见。慢。即烦恼魔。病。即死魔。魔。即天魔也。

　　【■补】仪注云。阴者。谓初心修观。必先内心。故于三科。拣去界入。复于五阴。又除前四。的取识阴。为所观境。如去丈就尺。去尺就寸。是为总无明心。如伐树得根。灸病得穴。千枝万病。自然消殒。若不入者。然后历余一心。例余阴入。乃至九境。待发方观。不发不观。烦恼者。谓无始以来积集重惑。今因用观。此惑过常。不可控制。病患者。由观阴惑。激动四大。识其元由。或用观用术用医治之。然后复用观行熏修。业相者。有漏之业。将来应报。今因观发。发相虽多。不出蔽度。各有六相。或因止生。或因观生。魔事者。由观诸境。惑虽未破。天魔恐其出界。民主皆来。挠动行人。并人间𢟋惕夜叉。时媚等鬼管属天魔。防遏行者。不许出界。故大品云。菩萨不说魔者。名菩萨旃陀罗。禅者。谓根本四禅等。功夫得力。必有宿习现相。相最难知。如楞严止观广明。见者。由观发见。乃至百四十见等。慢者。既伏见已。谓是深诣。滥叨上圣。是故须识。二乘者。昔发小志。由慈习生。菩萨者。三藏通别三菩萨心。由习而现。如上诸境。并须观力而调伏之。然此十境。出止观大意。

　　【□注】妙玄明入体之门。四教四门。门门十乘。若止观十境。境境十乘。唯明圆行。义例云。若无十境。乘则无体。若无十法。名坏驴车。(文)以阴等十。为所观境。以不思议境等。为能观观故。

　　【■备】此引妙玄。以明十乘用广也。言入体之门者。体。理也。谓藏教。生灭为体。乃至圆教。无作为体等。四教四门者。藏通别圆各具空有双亦双非四门。修此四门。均须驾以十乘方到清凉地。若止观下。明立行须圆。义例下。明境乘俱必须十所以也。

　　△二略述行立二种二。初明方便助行开二十五三。初分科。

　　言二十五方便者。束为五科。一具五缘。二诃五欲。三弃五盖。四调五事。五行五法。

　　【□注】止观四(初)方便名善巧。善巧修行。以微少善根。能令无量行成解发。入菩萨位(文)。

　　【■记】此释方便名也。止观云。方便者。众缘和合也。以能和合成因。亦能和合取果。辅行云。以善能和合。故名方便。今二十五法和合调停。方能成圆初住因。克妙觉果。方便名善巧者。以方便小行。能善巧回向。可使小行。转成妙因。故名善巧。不善巧者。权实不二。以不二解调停事仪。能使一行一切行。成三轨真解。一发一切发。入圆教初住也。大论云。小善能作大果者。如求佛果。或是赞一偈。称一名。烧一香。献一华。如是小行。必得作佛。故知善巧名方便者。由回向故。以智导之力也。行成解发者。论初心。解先行后。论入位。行若不成。真解不发。

　　【□注】止观四初云。圆教以假名五品观行等位。去真犹远。名远方便。六根清净相似邻真。名近方便。(约内外凡位)今就五品之前。假名位中。复论远近。二十五法为远方便。十种境界为近方便。横竖该罗。十观具足。成观行位。能发真似。名近方便。(文)辅行四上(初)具释。

　　【■记】此示方便之义。有远近不同。言假名者。前名字中虽从知识。或从经卷。闻说三谛实相之理。通达了知一切诸法。犹未修观。虽云名字。乃假名也。五品位中。虽圆修三观。圆伏五住。亦未断惑。尚隔十信。故云去真遥远也。六根邻真者。即十信也。以初信断见。二至七断思。八十断内外尘沙。诸粗垢先落。而云清净。以圆伏无明。相似见中道理。望于初住。只间一心。故云邻真也。辅行云。今文二十五法。于圆教远近方便之前。更论方便者。以为五品作方便耳。于六即中是名字即。故云假名。是知今意。并在四教内外凡前。通为四教远方便也。十种者。即十境也。若观若发。入品非遥。名之为近。二十五法。去真远故。是名为远。问。阴是正修。余九待发。云何以此而名方便。答。今论十境咸方便者。俱是所观故也。若能观之。方属正修。是故前八。但在凡夫。后之二名。方为圣人方便。故知十境。并是圆行近方便也。若前三教。差降不同。别于菩萨境但观二教。通但观一。三藏全无。但观九境。通二乘观八境半。藏二乘观八境全。通论虽尔。今意在圆。横竖下。明观境功能。十境横竖该罗等者。如止观第五初。十双互发。今具记之。止观云。互发有十。谓次第不次第。杂不杂。具不具。作意不作意。成不成。益不益。久不久。难不难。更不更。三障四魔。九双七只。辅行云。前九相对。故云九双。后一不对。故云七只也。又横具横不具。竖具竖不具。例如发四禅至非想。是竖具。至不用处。是竖不具。发通明背舍等。是横具。止发七背舍。是横不具。又初禅九品是竖具。八品来是竖不具。又一品五支足是横具。四支已来是横不具。其余例此可知。辅行云。由境发故。观发纵横复名横竖。又此十法有通有别。别者不思议境。穷实相底名竖。包十法界名横。发心上求名竖。下化众生名横。又上求下化名竖。依境发誓名横。安心彻理名竖。六十四番名横。破遍惑穷名竖。诸门相望名横。通至宝所名竖。检校塞著名横。道品至后名竖。品品相望名横。正助至后名竖。法法相望名横。次位至极名竖。位位遍摄名横。安忍进后名竖。违顺相望名横。无著入住为竖。离似三法为横。此且单约圆乘为解。若望偏乘。名横名竖。显非横竖。若不思议。非横非竖。能作横竖。而云横竖。又总论者。在一一位。十自相望为横。一一至极。当法渐深为竖。亦可前之七法名横。识位次去为竖也。

　　【□注】又二十五法。为通方便。通四三昧故。方等梦王。法华六时五悔。为别方便。四三昧中。别于一种三昧所用故。

　　【■记】此明通别方便也。初二句。明通方便。以四三昧通于二十五法为方便故。次行半。判别方便以四三昧中。半行半坐一种。别用方等梦王法华五悔为方便故也。所言梦王者。辅行云。方等至尊。不可聊尔。若欲修习。神明为证。先求梦王。若得见一。是许忏悔等。法华别约六时五悔。解见前九。

　　【□注】束为五科者。止观四(初)云。夫道不孤运。宏之在人。人宏胜法。假缘进道。所以须具五缘。缘力既具。当割诸嗜欲。嗜欲外屏。当内净其心。其心若寂。当调试五事。五事调已。行于五法。必至所在。乃至三科。出大论。一种。出禅经。(具五缘)一是诸禅师立(文调五事)。

　　【■记】此引止观发明五科生起之文。初四行。正明生起。首二句。明道在人宏。所谓人能宏道。非道宏人也。次二句。明虽赖人宏。必假缘助。所以下。点示五科联络乃至下。显有所祖也。言必至所在者。辅行以初住为所在。从初住去。非今文意。故下文云。入住功德。今所不论。三科出大论者。论云。云何方便得禅度。谓却五事。除五法。行五行。文广不记。一种出禅经。即下页四缘虽具足(云云)者是。一是诸禅师立者。未详。辅行云。虽是人立。行之最要。故今用之。

　　【□注】止观云。譬如陶师。若欲得器。先择良处。(具缘)息余际务。(诃欲)治身内疾。(弃盖)调于泥轮。(调五事)作而不废。(行五法)得此譬意。五如指掌。若欲造修。当寻止观(云云)。

　　【■记】此引止观别列五科。举譬发明也。初七句。正引文举譬。辅行云。陶者。今濮州南。陶丘城。尧曾居之。故云尧城。是故言尧。为陶唐氏。陶。即瓦宇也。以之命名。故谓陶师。若从所造为名。应作陶。瓦器也。次二句。明得譬知法。论语云。其如视。诸斯乎。指其掌。指掌。言甚明也。末二句。指广文。今具记之。止观云。譬如陶师。若欲得器。先择良处。无砂无咸。草水丰便。可立作所。次息缘务。务际不静。安得成功。际。接也。言交接世务也。虽息外缘。身内有疾。云何执作。身虽康壮。泥轮不调。不成器物。上缘虽整。不专于业。废不相续。永无办理。止观五缘。亦复如是。有待之身。必假资藉。如彼好处。诃厌尘欲。弃绝五盖。如治内疾。调适五事。如调泥轮。行于五法。如作不废。世间浅事。非缘不合。何况出世大事。若无弄引。何易可阶。故历二十五法。约事为观。调粗入细。检散令静。故为远方便也。

　　△二牒释五。初具五缘二。初正牒。

　　初明五缘者。

　　【□注】禅经云。四缘虽具足。开导由良师。故用五法为入道梯凳。一缺则妨事(文)。

　　【■记】止观一种出禅经者。正指此文。

　　【□注】辅行四上(二)云。大小两乘。以戒为本。是故先明。内禁虽严。必资衣食。进修定慧。须藉空闲。处虽空闲。假绝缘务。四缘虽具。开导由师(文)。

　　【■记】此转明禅经五缘次第也。大论云。持戒清净。断结使。得阿罗汉道。大心持戒。怜念众生。是为菩萨。故大小皆以持戒为本。当先明也。余可解。

　　【□注】止观大意四云。一衣食具足。离希望缘故。二持戒清净。离恶道因故。三闲居静处。离愦闹事故。四息诸缘务。弃猥杂业故。五须善知识。有咨疑地故(文)。

　　【■记】此明行道以五缘为要务。必不可少也。意谓衣食。乃助道资粮。资益色身。故须具足。所谓法轮未转。食轮先运也。净戒。乃趋极果之正因。结道场之妙业。故当先持之清净。以离恶道也。静处乃用功入道之地。所谓探珠宜浪静。急水取应难也。息缘乃摄心要法。所谓制之一处。无事不办也。善知识乃得道全因缘。所谓婴孩须傍母。弱羽必缠枝也。

　　△二别释五。初持戒清净。

　　一持戒清净。如经中说。依因此戒。得生诸禅定。及灭苦智慧。是故比丘。应持净戒。有在家出家大小乘不同。

　　【□注】法界次第上(十二)云。戒以防止为义。(文)戒疏上初云。梵语尸罗。大论云。秦言性善。亦云清凉。以其能止破戒热恼。从能得名。亦名波罗提木叉。译言保解脱。又名净命。亦言成就威仪(文)。

　　【■记】防非止恶曰防止。大论乃什师所译。故曰秦言。性善者。性本自善。无所染污。戒体然也。清凉者。破戒人欲火炎烧。戒能防止也。保解脱者。谓能保持三业。离诸系缚也。净命者。清净自活。永离邪命也。成就威仪者。威严可畏。仪轨可则也。

　　【□注】如经中说者。遗教经也。辅行四上(五)云。引证道定。复以律仪而为根本(文)。

　　【■记】遗教经云。汝等比丘。于我灭后。应当尊重珍敬波罗提木叉。如暗遇明。如贫得宝。当知此则是汝大师。若我住世无以异也。乃至云。戒是正顺解脱之本。依因此戒。得生诸禅定。及灭苦智慧。是故比丘当持净戒。弗令毁缺。辅行下。释证意。

　　【□注】在家戒者。五戒。八戒。于五更加不坐高广床。不着华鬘衣。不往观听歌舞。故名八戒。

　　【■记】五戒者。杀盗淫妄酒也。四分律明有四种不同。一但受三归。名无分优婆塞。二受一戒。名少分。三受二三四。名多分。四具受。名满分优婆塞。如五戒全缺。则人间路绝。以此五戒。是大小乘尸罗根本。故经云。五戒者。天下大禁忌。若犯五戒。在天违五星。在地违五岳。在方违五帝。在人违五常。在身违五脏。故佛成道未转法轮。先为提胃长者授五戒法。名为人乘。居五乘之首。由兹五戒运出三途也。又五戒者。四性一遮。俱舍云。遮中唯离酒。为护余律仪。若论制已有犯。性上加一制罪。八戒者。六斋日受也。论问。何以六斋日受八戒。修福德。答。是日恶鬼逐人。欲夺人命。疾病凶衰。令人不吉。是故劫初圣人。教人持斋。修善作福。以避凶衰。有言昔时所行斋法。不受八戒。直以一日不食为斋。至佛出世告言。汝当一日一夜。如诸佛持八戒。过中不食。以是功德。能至涅槃。如四天王经中佛说月六斋日。使者太子。及四天王。自下观察。众生若布施。持戒。孝顺父母。少者上启天帝。帝释诸天。悉皆不悦。叹言。诸天众减少。阿修罗炽盛。多者心皆欢喜。赞言。增益诸天众。减损阿修罗。复次此六斋日。所在丘聚。有持斋受戒者。恶鬼远去。住处安隐。是故以此六日持斋受戒。福德增多。不坐高广大床者。准四分。迦留陀夷。预知佛来。即于道中敷高好床座。佛知内怀弊恶。告诸比丘。此痴人。但自为己。乃诃责结戒。若作绳床木床。足应高如来八指。过此则犯。阿含云。下足长尺六非高。阔四尺非广。长八尺非大。越此量者名高广大床。则违佛制矣。不着华鬘衣者着布帛服宜矣。

　　【□注】出家戒者。比丘。比丘尼。沙弥。沙弥尼。式叉摩那(此云学戒女)。

　　【■记】比丘戒相有二百五十。比丘尼。通称女为尼。大论云。尼得无量律仪。故应次比丘。佛以仪法不便。故在沙门后。尼众篇云。佛初不度女人出家。为灭正法五百年。后为说八敬。听出家。依教行故。还得千年。今时不行。随处法灭。会正记云。佛成道后十四年。姨母求出家。佛不许度。阿难为陈三请。佛令阿难传八敬向说。若能行者。听汝出家。彼云顶戴受持。八敬者。颂云。礼不骂谤不举过。从僧受戒行摩那。半月僧中求教授。安居近僧请自恣。尼之戒相略有五百条也。沙弥。此云息慈。谓息世染之情。以慈济众生也。意言初入佛法多存俗情。故须息恶行慈也。唐译宝利摩那路迦。此翻勤䇿。有男女之别。自七岁至年十三。皆名驱乌沙弥。十四至十九。名应法沙弥。二十已上。方称名字沙弥也。其所戒相有十。尼众亦然。式叉摩那。此云学法女。四分谓十八童女。应二岁学戒。又云少年曾嫁。年十岁者。与六法。十诵云。六法练心也。能持六法。方与受具。二年者。练身也。可知有胎无胎。事钞云。式叉尼。具学三法。一学根本。谓四重是也。二学六法。即羯磨所谓染心相触。盗人四钱。断畜生命。小妄语。非时食。饮酒是也。三学行法。谓一切大尼戒行。并须学之。若学法中犯者。更与二年羯磨。僧祇云。在大尼下沙弥尼上坐。六法颂云。染心相触盗四钱。断畜生命小妄语。戒非时食及饮酒。是名式叉学六法。大论问。沙弥十戒。便受具戒。比丘尼法中。何以有式叉摩那。然后得受具戒。答。佛世有长者妇。不觉妊。出家受具戒。其后身大转现。诸长者讥嫌。比丘白佛。因此制有二年学戒。受六法。然后受具足戒。问。若为讥嫌。式叉摩那岂得不嫌。答。式叉摩那未受具足戒。譬如小儿。亦如给使。虽有罪秽。人不嫌也。而有二种。一。十八童女受六法。二。大家十岁得受六法。若受具戒。应二部僧中。用五衣钵盂。比丘尼为和尚。及教师。比丘为戒师。余如受戒法。略说五百戒。广说八万戒。第三羯磨讫。即得无量律仪。成就比丘众。或略说三百四十八戒。如今时流通是也。

　　【□注】小乘沙弥十戒。比丘二百五十戒。颂云。四重十三二不定。三十九十四提尼。一百众学七灭诤。总论二百五十戒(夷残提尼吉)。

　　【■补】佛制出家者。五夏已前专精戒律。五夏已后方乃听教参禅。是故沙弥剃落。先受十戒。次则登坛受具。此十戒。佛敕舍利弗为罗睺罗说也。

　　【□注】若论五篇者。夷(四波罗夷淫杀盗妄)残(十三僧残)提(三十尼萨耆九十波逸提共百二十)尼(四提舍尼)吉。(突吉罗即一百众学)若论六聚。更加偷兰遮。

　　【■记】五篇。出僧祇。六聚。出四分。梵语波罗夷。此翻弃。小乘云不可忏。大乘云他胜处。僧伽婆尸沙。翻众残。如断人头气喉在故。波逸提。翻堕。因畜财犯舍。堕未忏故。波罗提提舍尼。翻可呵。突吉罗。翻恶作。又云恶说。然此五篇之罪。或配五刑五行。谓夷。配死配土。残。配流配水。提。配徒配金。尼。配杖配火。吉配笞配木也。名义云。一波罗夷。义当极恶。以三意释之。一者退没。由犯此戒。道果无分故。二者不共住。非但失道。亦不得说戒羯磨。二种僧中共住故。三者堕落。舍此身已。堕阿鼻地狱故。若犯此罪。如他化自在天寿。十六千岁堕泥犁中。二僧残。善见云。僧初者。谓僧前与覆藏羯磨也。残者。谓末后与出罪羯磨也。若犯此罪。僧作法除故。从境为名。又僧残者。如为他所斫。残咽喉故。理须早救。其罪如化乐天寿。八千岁堕狱中。三偷兰遮。此云大障。善见云。大障善道。后堕恶道。体是鄙秽。从不善体以立名。由能成前两篇之罪也。明了论翻为粗过。粗有二种。一是重罪方便。二是能断善根。其罪如兜率天寿。四千岁堕狱中。四波逸提。义翻为堕。十诵云。其罪如夜摩天寿。二千岁堕狱中。尼萨耆。翻舍堕。此罪因财事生犯。贪慢心强。制舍入僧。名尼萨耆也。五波罗提提舍尼。义翻向彼悔。从对治境立名。此罪应发露也。其罪如忉利天寿。一千岁堕狱中。六突吉罗。翻恶作。四分云。式叉迦罗尼。义翻应当学。此罪微细。持之极难。故以随学随守立名也。余戒易持罪重。此戒难持易犯。常须念学。其罪如四天王寿。五百岁堕狱中。

　　【□注】若云七聚。开吉罗为恶作。恶说(结罪齐五。报劫齐六。因果杂摄齐七。兰有三品。不入正篇。不定。七灭诤。篇聚不摄。亦属吉罗。报劫齐六者。以六聚受报劫数。与等活等上六狱劫数相齐。因果杂摄齐七者。以恶作恶说是吉聚之因。并前五聚之果。故为七聚。如翻译名义)。

　　【■记】名义云。开吉罗一部。而为二聚者。以身名恶作口名恶说故也。小注判释三种篇聚。初三句。正判齐。兰有三下。释判齐五。谓偷兰遮上中下三品者。谓盗四钱破转法轮主为上。盗三钱破伴为中。盗一钱裸形石钵着外衣为下。然但是成上初二篇罪之法。是故不入正篇也。二不定者。初三法不定。次二法不定。律云。若比丘共女人独在屏覆处。障处。可作淫处坐。说非法语。有住信优婆夷。于三法中一一法说。若波罗夷。若僧伽婆尸沙。若波逸提。是坐比丘自言我犯是罪。于三法中应一一治。如住信优婆夷所说。应如法治。是比丘。是名三法不定。若比丘共女人在露现处。不可作淫处坐。说粗恶语。有住信优婆夷。于二法中一一法说。若僧伽婆尸沙。若波逸提。是坐比丘自言。我犯是罪。于二法中应一一治。如住信优婆夷所说。应如是治。是比丘。是名二不定法也。七灭诤者。律云。若比丘。有诤事起。即应除灭。应与现前毗尼。当与现前毗尼。应与忆念毗尼。当与忆念毗尼。应与不痴毗尼。当与不痴毗尼。应与自言治。当与自言治。应与多人觅罪相。当与多人觅罪相。应与如草覆地。当与如草覆地。是七能灭诤事。故得此名也。盖诤不出四种。一言诤。比丘共比丘言诤。引十八诤事。谓法非法。乃至说不说。若以如是相共诤言语。遂彼此共斗。二觅诤。比丘与比丘举罪。以三举事。谓破戒。破见。破威仪。见。问。疑。作如是相觅罪。三犯诤。谓犯七种罪。一波罗夷。二僧残。三堕。四悔过。五偷兰遮。六突吉罗。七恶说。四事诤。前三中事作。是中言诤。以二毗尼灭。谓现前多人语。或但一毗尼灭。谓现前。觅诤。共四毗尼灭。谓现前忆念。或现前不痴。或现前罪处所。犯诤。共三毗尼灭。谓现前自言治。或现前覆草地。事诤。以一切毗尼灭。随所犯。是则篇聚所不摄者。以偷兰遮灭诤不定。皆在篇聚之外。故于篇聚所不摄也。然亦属于吉罗。故云结罪齐五。劫罪齐六。杂释齐七。见上。

　　【□注】大乘。即梵网十重四十八轻。凡有心者皆得受之。更有大论十戒。大经十戒。及五支戒。通大小乘。具如妙玄三末。释签四(二十四)止观四(三)辅行四上(六)。

　　【■记】梵网十重四十八轻数如彼经。犯重者得波罗夷罪。犯轻者。得轻垢罪。总名五十八篇大戒也。凡有心者皆得受之者。谓与人受戒时。不得拣择一切王。王子。大臣。百官。四众。乃至淫男女。梵天。欲天。无根。二根。黄门。奴婢。一切鬼神。尽得受也。大论十戒者。文云。从初发意已来。应念圣戒。无缺戒。乃至随定戒。大经十戒者。清净乃至具足成就波罗密戒。五支戒者。文云。菩萨舍欲。持性重戒。息世讥嫌。等无差别。不为爱见罗刹。毁戒浮囊。因此受持。具足根本。业清净戒。前后眷属。余清净戒。非诸恶觉。觉清净戒。护持正念。念清净戒。回向具足无上道戒。此即五支戒也。又云根本戒者。十善性戒。众戒根本。为无漏心持。故言清净。前后眷属者。偷兰等是前眷属。僧残等是后眷属。此二支属律仪作法受得之戒也。后三支非作法。是得法时乃发斯戒也。非诸恶觉觉清净戒者。即定共也。尸罗不清净。三昧不现前。以戒净故。事障除。发得未来。性障除。发得根本灭恶觉观。名定共戒。欲戒定中。身首床座为事障。欲界烦恼为性障。乃至初禅觉。为二禅事障。二禅喜。为三禅事障也。护持正念。即四念处观理正念。虽未发真。由四加行相似之正念。能发初果无漏真道。成道共戒。名正念也。复次定共戒依定心发。属止善义。道共戒依分别心发。属行善义。动不动俱是毗尼。何者。戒论防止。得定共。心不得起恶。得道共发真。永无过罪。故俱是成也。回向具足者。即菩萨于诸戒中。具四宏六度。发愿要心。回向菩提。故名大乘戒也。六度者。厌患在家逼迫。欣乐出家。舍于所爱。是檀。纤毫不犯。拒逆罗刹。是尸。检节身心安忍打骂。是生忍。耐八风寒热违顺贪恚等。名法忍。爱见不能损。是羼提。守护于戒。犯心不起。是精进。决定持戒。不为狐疑所诳。专心不动。名禅。明识因果。知戒是正顺解脱之本。出生一切三乘圣果。非六十二见鸡狗等戒。名般若也。略释初缘竟。

　　△二衣食具足二。初合标。

　　二衣食具足。

　　【□注】止观四(十五)云。衣以蔽形遮丑陋。食以支命填饥疮。身安则道隆。道隆则本立。形命及道。赖此衣食。此虽小缘。能办大事。裸馁不安。道法焉在。故须衣食具足也。

　　【■记】辅行云。为道支蔽。必先形命。形命若立。道本即存。故云及也。乃至然此衣食。本为色身报命之缘。故曰小缘。托此复能修行办道。故云大事也。

　　△二分释二。初释衣。

　　衣有三。一者。如雪山大士。随所得衣。蔽形即足。不游人间。堪忍力成故。二者。如迦叶等集粪扫衣。及但三衣。不畜余长。三者。多寒国土。如来亦许三衣之外畜百一众具。

　　【□注】雪山大士。绝形深涧。不涉人间。结草为席。被鹿皮衣。无受持说净等事。堪忍力成。不须温厚。不游人间。无烦支助。此上人也。十二头陀。但畜三衣。不多不少。出聚入山。被服齐整。故立三衣。此中士也。多寒国土。听百一助身。要当说净。趣足供事。无得多求。多求辛苦。守护又苦。妨乱自行。复扰檀越。少有所得。即便知足。下士也(文)。

　　【■补】此释衣有三类之殊。言无受持说诤等事者。辅行云。大经言。释迦先世居雪山。唯食诸果。如是乃可忘于说净受持等事。此佛自叙本生事。因堪忍力成时。世无佛法。故无受持说净等事。然说净之法。先请施主辞云。大德一心念。我比丘某甲。今请大德为衣药钵展转净施主。愿大德为我作衣药钵展转净施主。慈愍故。三说已。后所得衣物。皆指此人名。而向余人说净。又说净者。词云。大德一心念。此是我某甲长衣。未作净。今为净故。施与大德。为展转净故。彼受者言。长老一心念。汝有长衣。未作净。为净故。施与我。我今受之。受已言。汝施与谁。彼当言。施与某甲。受净者言。长老一心念。汝有是长衣。未作净。为净故。与我。我已受之。汝与某甲。是衣某甲已有。汝为某甲故。善护持。着用随因缘。施与某甲。即指所请施主之名。不论在界内界外。皆得指名而说。又心念说净法。为独住比丘开。内含二法。先明说净法。次明舍受法。五分云。应偏袒右肩。胡跪。手捉衣。心生口言。我某甲比丘。此长衣净。施与某甲。于五众中。随意施与。随彼取用。得至十一日。复如前威仪言。我某甲。此长衣从某甲取还。得至十日。复如前言。我某甲。此长衣净。施与某甲。随彼取用。如是舍故取新。十日一易。

　　【□注】辅行四上(十九)云。十二头陀等者。此云抖擞。一兰若。二常乞食。三粪扫衣。四一坐食。五节量食。六中后不饮浆。七冢间。八树下坐。九露坐。十常坐。十一次第乞。十二三衣。今文以十二头陀中粪扫三衣。合为中士。言三衣者。但三衣也。出聚落。则着僧伽黎加二衣上。入大众。则着郁多罗僧加五条上。入山林。则唯着安陀会。为惭愧故。为多寒故。许其重着。皆威仪整肃。长物善根。故云被服齐整。

　　【■记】头陀。新译杜多。此翻抖擞。亦翻修治。又云淘汰。垂裕记云。抖擞烦恼故也。善住意天子经云。头陀者。抖擞贪欲嗔恚愚痴。三界内外六入。若不取不舍。不修不着。我说彼人。名为杜多。今讹称为头陀也。然律论不同。律有随坐。不作余食。及一抟食。大论称节量。中后不饮。及次第乞。又律云纳衣。论云粪扫。律但云乞食。论云常乞食。此二名异意同。余十俱同。诸部阿含。及十住论。亦有不同之相。大体无殊。今依大论略出相状。一兰若。翻寂静处。在家多恼。故舍眷属。而师徒同学。还有结着。复相恼乱。故住兰若。令身远离。最近三里。能远弥善。身远离已。亦当心离五欲五盖。二常乞食者。乞食自活。多所成就。详下分卫节明乞食有十利故。三粪扫衣者。若四方驰求。或着邪命。若受他施。于好于恶。而生忧喜。或忧贼盗等故。粪扫衣。无此虑故。四一坐食者。谓比丘修道。应作是念。我求一食。尚有所妨。况早食中食后食。废半日之功。不得一心行道。五节量食者。饱啖腹胀。气塞妨道。故应节食。如舍利弗。食五六口。足之以水。六中后不饮浆者。谓比丘修道。于种种浆。日若过中。悉不得饮。若心生乐着。求种种浆。不能一心修习善法。犹养马着勒。其意则息。七冢间者。易悟无常。易得道果故。以无常苦空之观。是佛法之初门。能令厌离三界故也。八树下坐者。以得道事办。舍至树下。谓比丘于冢间不得道者。当至树下。如佛转法轮。入涅槃。皆在树下。臭烂狼藉。火烧鸟啄。则无常不净之观。易得成就。九露坐者。或谓树下。犹如半舍。荫覆凉乐。尚生着故。又树下坐有二过。一虑天雨冷湿。二有鸟粪毒虫。于是思惟。露地而坐。随意快乐。月光遍照令心明利。易入空定。故云露坐也。十常坐者。着衣脱衣。随意快乐。四仪之中。坐为第一。食易消化。气息调和。求道大事。大办功力。若懈怠睡眠。诸贼常伺人便。不宜安卧。若行若立。心亦难摄。故宜常坐。胁不着席。十一次第乞者。不著于味。不轻众生。等心怜悯。不择贫富。十二三衣者。谓比丘少欲知足。衣取蔽形。不多不少。白衣之人。以多求故。是故多畜。外道苦行。是故裸形。不多不少。故畜三衣。南山律钞。位分为四。衣有二。一纳衣。二但三衣。食有四。一乞食。二不作余食法。三一坐。四一揣。揣。杂也。一种而杂者。不以种种盛贮。名一揣食。处有五。一兰若。二冢间。三树下。四露坐。五随坐。威仪一。常坐。此无次第乞食。处加随坐。通源记引南山云。季世佛法。崇尚官荣。侥幸之夫。妄生朋翼。庶因此语。自省厥躬。至若谓利养如毛绳。视朱门为蓬户。尚思曳尾。犹彼兴嘲。况乎以咳哑为恩。眄睐成饰。潜通惠好。强事趣驰。纵假庞于一时。终受嗤于群口。荣不补辱。夫何误哉。是知末世头陀不缺。能使佛法常住不灭也。今文下。明今止观合粪扫三衣为中士也。

　　【□注】下根者。此土多寒。根性又薄。大圣一许。三品通开(故三衣外听畜百一。及许畜长。但三衣为上。畜百一为中。畜长为下。故云通开。此依律说。与今少异。今取雪山为上品故)。

　　【■记】此释三衣外畜百一众具为下。大注明依国土根性俱有不同。是故通开三品。小注明依律而释三品所以。末二句明经三品。如下自明。

　　【□注】若畜百一。记忆而已。有云加法(萨婆多云。百一之物。各得畜一。百一之外。皆是长物。言记忆者。于百一物。心中但自记忆一种。谓是我物。有云加法者。加法受持。如六物图)。

　　【■记】记。谓记识。忆。谓忆念。言此是尼师坛。此是覆疮衣。此是雨浴衣等。言百一记忆。而又曰加法者。如辅行云。以加法说净之二品合论。而名百一也。原注初一行。明畜百一。萨婆多毗尼中云。若说净之钱宝。贸一切衣财。作三衣钵器。入百一物数。不须说净。又云。凡百物中。三衣具钵。必应受持。自外若受则可。不受无过。六物图详下。

　　【□注】若畜长说净。则加法受持(百一之外。若畜长物。定须说净。词云。大德一心念。此是某甲长衣。未作净。为净故。施为大德)。

　　【■记】萨婆多毗尼云。自百一物外。一切说净。又云。凡受衣法。若长应说净。若不说净入长。财中又云。如畜宝戒中说。应僧中作波逸提悔过。若钱及似宝。除百一物数。一切亦应舍。可见畜长。定须说净也。次云说净词。辅行云。说净之法。附近大乘。故地持中菩萨所畜。即于十方诸佛菩萨而为净施。乃以声闻净施。而为譬云。譬如比丘。以己衣物。于和尚阿阇黎舍作净施。若达一实。即此净施。成菩萨法。有人云。凡诸所有。非己物想。有益使用。说净何为。今问。等非己财。何不任于四海。有益便用。何不直付两田。而闭之深房。封于藏箧。实怀他想。用必招愆。忽谓己财。仍为说净。说净而施。于理何妨。顺己执心。后生仿效。故说净法。不可无也。毗婆沙四。初结长衣戒因缘中问。此净施者。是实施。是假施。答。一切净施。九十六种无净施法。佛大慈悲。方便力故。教令净施。是方便施。非真施也。令诸弟子得畜长财。而不犯戒。又问。佛何不直令弟子得畜长财。而强与结戒。设此方便。答。佛法以少欲为本。是故结戒不畜长财。而众生根性不同。或有众生。多畜积而后行道。得证圣果。是故如来先为结戒。而后方便。于佛法无碍。众生得益也。

　　【□注】粪扫衣者。南山云。世人所弃无复堪用。义同粪扫。体是贱物。离自贪着。不为王贼所贪。常得资身长道(文)。

　　【■记】四分云。粪扫者。非死人衣也。萨婆多律。明出处有五别。一途中。二河边。三空处。四粪聚处。五破碎。此之衣体。由事差别。及出处不同。总有七种。一毛衣。二刍摩衣。三奢[禾*弱]迦衣。四揭播死迦衣。五独孤洛迦衣。六高詀薄迦衣。七阿钵兰得迦衣。复有五。一牛嚼。二鼠啮。三蚁穿。四火烧。五乳母弃物。当知衣此粪扫者。内离己贪。外息他贪。常得资持幻身。长养圣道也。

　　【□注】三衣者。一僧伽黎。此云杂碎衣。条相多故。从用则名入王宫聚落衣。二郁多罗僧。名中价衣。从用名入众衣。三安陀会。名下衣。从用名院内行道杂作衣。若云袈娑。此云不正色染。亦名坏色。即戒本中三种染坏。皆如法也。一者青色。二者黑色。三者木兰色。如六物图。

　　【■记】僧伽黎。此翻合。又云重。谓割截合成也。义净云僧迦胝。翻重复衣。灵感传云。每转法轮。披僧伽黎。南山云。此三衣名。诸部无正翻。今此注者。乃依义所翻而引用。谓大衣名杂碎。以条数多故。若从用为名。则云入王宫聚落时衣。乞食说法时着。萨婆多论大衣分三品。谓九条十一条十三条。二长一短。名下三品。十五十七十九条。三长一短。名中三品。二十一二十三二十五条。四长一短。名上三品。虽分九品。不以条多为贵。但约衣财大小。以分条隔少多。郁多罗僧。此译上着衣。即七条也。南山谓中价衣者。以界于二衣之间。其价亦处中也。从用则曰入众衣者。凡礼忏。诵经。坐禅。赴斋。听讲时着。安陀会。此云中宿衣。谓近身住也。南山谓下衣者。谓三衣之中。条数此为最下也。从用名杂作衣者。凡寺中执劳服役。一切时中俱可披着也。袈娑。具云迦罗沙曳。翻不正色染。亦云坏色。乃从色得名。会正云。袈娑。是草名。可染衣故。今指衣名袈娑者。目此为号也。真谛杂记云。袈娑是外国三衣之名。名含多义。或名离尘服。由断六尘故。或名消瘦服。由割烦恼故。或名莲华服。服者离染着故。或名间色服。以三如法色所成故。业疏。以刀截成沙门衣。不为怨贼所剥故。章服仪云。条堤之相。事等田畴之畦。贮水而养嘉苗。譬服此衣生功德也。佛令像此。义不徒然。青黑木兰三种色者。青。谓铜青。黑。谓杂泥。木兰。即桦树皮。律云。苾刍得新衣。当作三种染坏色。若青。若泥。若木。随一而造。若不作三坏色而受用者。犯波逸底迦。可见染坏色而成衣者。方名如法也。六物图者。一僧伽黎。二郁多罗僧。三安陀会。四滤水囊。五钵多罗。翻应器。六尼师坛。翻坐具。出三藏法数。

　　【□注】若据律文。以粪扫衣及但三衣为上。百一为中。余长为下。今文以雪山大士被鹿皮衣为上。故以粪扫衣但三衣为中。畜百一及畜余长为下。

　　【■记】此明律文与今文不同。然均无碍也。

　　【□注】上云不畜余长。应更云不畜百一。下畜百一众具。亦应更云畜余长也。

　　【■记】此补中下二衣之文义可知。

　　△二释食。

　　食亦有三。一者上根大士。深山绝世。菜根草果随得资身。二常乞食。三檀越送食。僧中净食。

　　【□注】止观四(十六)云。一深山绝迹。去远人民。但资甘果美水。一菜一果而已。或饵松柏。以续精气。如雪山甘香藕等。如是食者。上士也。二阿兰若处。头陀抖擞。分卫自资。七佛皆明乞食法。方等。般舟。法华。皆云乞食也。路径若远。分卫劳妨。若近。人物相喧。不远不近。乞食便易。是中士也。三既不能绝谷饵果。又不能头陀乞食。外护。檀越送食供养。亦可得受。又僧中如法洁净食。亦可得受。下士也(文)。

　　【■记】水果松柏。食已坐禅。更无余事。上士也。阿兰若。乃寂静处。绝放牧声。是修道处。故须居之以行头陀。肇师云。忿竞生乎众聚。无诤出乎空闲。故佛赞之。辅行云。十二头陀中五种食法。今且举其一也。若垦植耕种。舂砻碓硙。硙。磨也。畜八不净。事涉四邪。污染檀越。非兰若行。近代所置。弥隔圣言。男女往来。兼招讥丑。倘依佛教。利益不轻也。般舟经云。常行乞食。不受请。法华云入里乞食。然兰若不宜太远大近。远则劳妨。譬喻经云。昔波罗奈。去城五十里有山。有五比丘居。平旦入城乞食。中后还山日暮。乃至疲极。不堪安禅。历年如此。劳而无获。佛化道人。往安慰之。是比丘云。四大之身。常受饥馁。若欲乞食。去城道远。有何乐耶。止念毕命而已。化沙门言。愿诸道人明日莫往。吾当送供一日之粮。明佛送食。五人食已。俱得罗汉。是则住处亦为道缘也。若近。则语闹声喧。亦难入禅。必使远近适中。乞食便易。乃中士也。若受檀越送供。听钳锤受食者。下士也。

　　【■补】洁净食。洁。应结。羯磨中引佛言。听在伽蓝内边房静处结净厨。

　　【■备】衣食既为道缘。饥寒逼肤奈何。答。真心行道。必感三宝天龙加被护持。但惭愧精勤。忏悔宿报而已。道人一钵依于十方。遇有缘处。但不违碍。大乘戒者。方便依行。以速成道果。若宿业所遭。了知心具实相。现前守观。待命可也。或一心净土。报尽往生。亦可也。

　　【□注】辅行四下(初)云。分卫者。此云乞食。十住婆沙云。乞食有十利。(云云)僧中净食。仍为下根。岂可安坐房中。私营别味(文)。

　　【■记】分卫云乞食者。僧祇云。乞食分施僧尼。卫护令修道业。故云分卫。(云云)者。未尽之貌。云。之谓言也。谓象云气在天。回转之形。言之在口。如云润物。十利者。一自用活命自属不属他。二施我者。令住三宝。然后当食。三常生悲心。四随顺佛教。五易满易养。六破憍慢法。七无见顶善根。八见我乞食。余皆效我。九不与男女大小有诸事故。十次第乞。生平等心。是为十利。末一行。取下士食义。以诫背众而食也。

　　△三间居静处。

　　三间居静处。不作众事。名闲。无愦闹处名静。处有三。例衣食可知。

　　【□注】止观四(十七)云。若深山远谷。途路艰险。永绝人踪。谁相恼乱。恣意禅观。是处最胜。二头陀抖擞。极近三里。交往亦疏。觉䇿烦恼。是处为次。三兰若伽蓝。闲静之寺。独处一房。不干事物。正谛思惟。是处为下(文)。

　　【■记】安身入道。必须选择。慎勿率尔。若得好处。不须数移。当知此之兰若。与前十二头陀中兰若有别。以前兰若是中处。乃空迥地也。此之兰若是下处。空迥住处也。十住毗婆沙明兰若有十利。一自在去来。二无我所。三随喜无障。四心乐兰若处。五少欲少事。六不惜身命。具足功德。七离众闹语。八虽行功德。不求恩报。九易得一心。十易生无障碍想。然兰若伽蓝。简异白衣斋邑。闲静寺院。简异陋巷闹市。独处一房。简异同学伴侣。不干事物。简异散涉世法。正谛思惟。简异邪虑妄想也。

　　△四息诸缘务。

　　四息诸缘务。息生活。息人事。息工巧技术等。

　　【□注】止观四(十八)云。缘务妨禅。由来甚矣。兰若比丘。去喧亲静。云何营造缘务。坏兰若行。非所应也。缘务有四。一生活。二人事。三技能。四学问。一生活缘务者。经纪生方。触途纷紏。得一失一。丧道乱心。二人事者。庆吊俯仰。低昂造聘。此往彼来。来往不绝。三技能者。医方卜筮。泥木彩画。棋书咒术等是也。四学问者。读诵经论。问答胜负等是也。领持记忆。心劳志倦。言论往复。水浊珠昏。何暇更得修止观耶。此事尚舍。况前三务。(文)今云等者。等于学问也。

　　【■记】前三种务。理宜止息。而学问亦当息者。何所以耶。答。熏修止观。本于一心。读诵妨静。心何能一。故亦当息也。难处搜根为险问。释处击节为巧答。义立为胜。言堕为负。若论博学。审问。明辨。虽能相资见识。其实难免胜负之咎。以胜负故。因法致愆。累世怨仇。常相中害。故胜负是非。一向须废也。领持等者。若习学问。必须领持文字。记忆旨趣。未免心劳志倦。又复问答。必当建言立论。岂免水浊珠昏。应知心性如水。真理如珠。缘务如搅。虑心如浊。迷理如昏。既虑动理昏。何暇精修止观耶。由是亦息者宜矣。又此外学。小乘教中。十二时许一时习学。以伏外道。若大乘。初心菩萨一向不许。且令进行。至六根净位。学应不难。是则学正经正论。领持记忆。而于助道有益。时尚弃舍。况前三耶。

　　△五近善知识。

　　五近善知识有三。一外护善知识。二同行善知识。三教授善知识。

　　【□注】止观四(十九)云。夫外护者。不拣黑白。但能营理所须。如母养儿。如虎衔子。调和得所。旧行道人。乃能为耳。是名外护。二同行者。更相䇿发。不眠不散。日有其新。切磋琢磨。同心齐志。如乘一船。互相敬重。如视世尊。是名同行。三教授者。内外方便。通塞妨障。皆能决了。善巧说法。示教利喜。转破人心。于诸方便。自能决了。可得独行。妨难未谙。不宜舍也(文)。

　　【■记】此释三种善知识。初二行半。释外护。辅行云。外护者。自己身心为内。望他身心为外。为外所护。故名外护。道俗咸可为得。故云不拣黑白。如母如虎者。母虽慈。养子必策。虎虽猛。衔子必宽。将护行人。当勿举勿恼可也。旧行道人等者。若未亲行。暗于可否。一向混俗。不了开遮又何但专命外护。护己亦应善须将护。如阿含云。佛在祇园。告诸比丘。应当恭敬檀越施主。如敬顺父母。养之待之。施之能成戒定智慧。多所饶益。能施四事。故诸比丘。慈心于檀越。小恩尚不忘。何况于大者。应三业精勤。使福不唐捐。如迷者指示。乏者与粮。所谓将护外护也。同行者。智与智共。方有日新之功。如膏则切。象则磋。玉则琢。石则磨。皆治器之法。今谓互相切磋。使成法器。同心等者。谓能同志相敬。则道法互增。大论言。菩萨共住相视。当如世尊。何以故。是我真伴。如共乘船。彼学我学故也。教授者。辅行云。夫为导者。必具目足。若解行不均。安能利他。乃至行解具足。德在于彼。谓益我者但在于解。内外方便者。谓道前方便。复有内外。十境。为内方便。二十五法。为外方便。又二十五中而分内外。具缘一向在外。呵欲。弃盖。义兼内外。调五事。亦内亦外。眠食在外。余三属内。行五法。一向在内。通塞等者。方便得所为通。方便背行为塞。说法转心。此取解也。又云。十境互发。十乘增减。一一法中皆为通塞。若能善此通塞妨障。复善说法导达人心。方可名为教授知识。示教利喜者。指授为示。教诏为教。令彼得益为利。见他得利故喜。转破人心者。法轮既转。则能破彼无始妄想之心也。而行者得是解行具足教授已。当自揣摩。若能自己方便。可得独行。或妨难未谙。义当亲近不宜舍也。

　　【□注】教授者。辅行四下(六)云。宣传圣言。名之为教。训诲于我。名之为授。(文)通名善知识者。法华疏云。闻名为知。见形为识。是人益我菩提之道。名善知识(文)。

　　【■记】付法藏云。习近圣法得至涅槃。由善知识。阿难白佛。善知识者。是得道半因缘。佛言。不也。善知识者。是得道全因缘。阿难当知。此阎浮提。除大迦叶舍利弗。其余众生。若不遇我。无解脱期。是故我言。善知识者。能大利益。增一云。莫与恶知识。与愚共从事。当与善知识。智者而交通。若入本无恶。亲近于恶人。后必成恶人。恶名遍天下。善知识反此。是故须亲近。大论有二因缘。得无上道。一者内自思惟。二者得善知识。大经阿阇世王。来至佛所。佛告大众。菩提近因。莫过善友。阇王不遇耆婆。当堕地狱。是故须近真善知识也。略明具五缘竟。

　　天台四教仪注汇补辅宏记卷十之上

　　天台四教仪注汇补辅宏记卷十之下

　　高丽沙门谛观录

　　南天竺沙门蒙润集注

　　清比丘性权汇补辅宏记

　　清三宝弟子钱𠁼庵较订

　　天台嫡裔比丘谛闲编科参梓

　　△二诃五欲二。初总牒。

　　第二诃五欲。

　　【□注】止观四(二十)云。五尘非欲。而其中有味。能生行人须欲之心。故言五欲。常能牵人入诸魔境。虽具前缘。摄心难立。是故须诃。乃至此五过患者。色如热金丸。执之则烧。声如涂毒鼓。闻之必死。香如憋龙气。嗅之则病。味如沸蜜。汤舌则烂。如蜜涂刀。䑛之则伤。触如卧师子。近之则啮。上代名僧诗云。远之易为士。近之难为情。香味颓高志。声色丧躯龄。(文)五中皆有依正二报。

　　【■记】十住毗婆沙云。禁六情。如絷狗鹿鱼蛇猿鸟。狗乐聚落。鹿乐山泽。鱼乐池沼。蛇乐穴居。猿乐深林。鸟乐依空。六根乐六尘。非浅智弱志所能降伏。唯有智慧坚心正念。乃能降伏。总喻六根。大师对之。谓眼贪色。色有质像。如狗贪聚落。耳贪声。声无质碍。如鹿贪深山。鼻贪香。如鱼贪池沼。舌引味。如蛇贪空穴。身着触。如猿贪深林。心缘法。如鸟贪依空。今不言法。但明五尘。故云五尘非欲。而其中别有一种可爱滋味。能生行人须欲之心言五欲也。大论云。哀哉众生。常为五欲之所恼乱。而犹求之不已。此五欲者。得之转剧。如火炙疥。五欲无益。如狗咬枯骨。五欲增诤。如鸟竞肉。五欲烧人。如逆风执炬。五欲害人。如践恶蛇。五欲无实。如梦所得。五欲不久。假借须臾。世人愚惑。贪着五欲。至死不舍。为之后世受无量苦。如愚人贪果。上树食之。不肯即下。人伐树。倾堕而死。可见五欲。乃丧身之所。而人何苦近而不远乎。憋音匹。嗔也。恶也。

　　△二别释五。初诃色欲。

　　一诃色。谓男女形貌端严。修目高眉。丹唇皓齿。及世间宝物。玄黄朱紫。种种妙色等。

　　【■记】注中缺别释诃色之文。今为释之。如智论云。若人着色。诸结使火。尽皆炽然烧害人身。如火烧金银。煮沸热蜜。虽有色味。烧身烂口。急应舍之。又能弃者。不得弃火而留金。要当金火而俱弃。如频婆娑王。以色故。身入敌国。独在淫女阿梵婆罗房中。优填王。以色染故。截五百仙人手足。为害如是。色固可诃也。止观云。色欲者。所谓赤白长短。明眸善睐。素颈翠眉。皓齿丹唇乃至依报。则玄黄朱紫诸珍宝物。惑动人心。如禅门所说。色害尤深。令人狂醉。生死根本。良由此也。如难陀。为欲持戒。虽得罗汉。习气尚多。况复众生具缚者乎。国王耽荒无度。不顾宗庙社稷之重。为欲乐故。身入怨国。此间上世。亡国破家。多从欲起。赫赫宗周。褒姒灭之。即其事也。观经云。色使所使。为恩爱奴。不得自在。若知色过患。则不为色所欺。如是诃已。色欲即息。

　　△二诃声欲。

　　二诃声。谓丝竹环佩之声。及男女歌咏声等。

　　【□注】丝竹者。丝曰弦。竹曰管。具有八音。金石丝竹。匏土革木。环佩者。在指者为环。佩谓佩带。并是饰女身者。歌咏者。止观四(二十一)云。即是娇媚妖词。淫声染语。(文)辅行四下(十二)引提波延那仙人。闻舍脂语失通。五百仙人。在雪山中住。闻甄迦罗女歌声。失诸禅定(云云)。

　　【■记】此释声之过患。为害非细。固当诃也。情与非情。俱有音声令人起欲。先明丝竹环佩。皆无情之声。今言丝竹。举八音之二者。所谓令左右相击以起乐也。环佩。即琳琅玉佩等类。并是女身分上之庄饰者。令闻者有生欲之过。次言歌咏。乃有情之声。初一行。引止观正释。次二行。引辅行以证其过。仙闻语而失通者。佛未出时。帝释常诣波提仙人所听法。舍脂夫人疑云。帝释舍我。欲诸余女。即隐形上车。到仙人所。帝释先乃语言。仙人不欲见女。汝可还宫。舍脂不肯。帝释乃以荷茎打之。舍脂以软语谢帝释。仙人闻声起欲。螺髻落地失通。五百闻歌失定者。论云。五百仙人在雪山住。有女在山浴而且歌。仙闻歌声。即失禅定。心醉狂逸。不能自转。故论云声相无常。暂闻即灭。愚痴不解无常。于声妄生好乐。遂生邪念染心。致令现生失益。后堕恶道。故当诃也。

　　△三诃香欲。

　　三诃香。谓男女身香。及世间饮食香等。

　　【□注】辅行四下(十三)云。人谓着香少过。今则不然。开结使门。杜真正路。百年持戒。能一时坏(文)。

　　【■记】此言香欲大患。所以当诃也。大论云。有罗汉常入龙宫。受龙请食。食已。令沙弥洗钵。钵中有残饭数粒。沙弥嗅之大香。食之甚美。便作方便。入师绳床下。手提床足。师入龙宫。每与绳床俱。沙弥由是亦得入宫。龙言。此未得道。何以将来。师言。不觉。沙弥得食。亦见龙女身体端正。妙香无比。心生染着。密发愿言。愿我作福。夺此龙处。居其宫殿。龙言。后莫将此沙弥来。沙弥还已。一心施戒。专求作龙。后时绕寺。足下水出。自知龙业已成。必得作龙。径至池边。以袈娑覆顶。入水而死。变为大龙。以福德大故。即杀彼龙。举池尽赤。未死之前。诸师诃之。沙弥言。我心已定。心相已出。时师及诸僧就池观之。叹言。由着香故。致使尔也。复有比丘。在莲华池边经行。闻莲华香。鼻受心着。池神斥言。汝何以舍于禅定。而偷我香。以着香故。令诸结使久已卧者。今皆觉起。时有一人。入池取华。掘挽根茎。狼藉而去。池神见之。嘿而不语。比丘问言。此人破池取华。汝都无言。我但池岸经行。便见诃斥。云我偷香何也。神言。世间恶人。常在罪垢粪中。不净堆里。故我不与共语。汝是禅行好人。而着香者。破汝好事。故诃责也。是名诃香。

　　△四诃味欲。

　　四诃味。谓种种饮食肴膳美味等。

　　【□注】辅行四下(十二)云。以着味故。常受洋铜灌口。以着味故。堕不净中(文)。

　　【■记】此言味欲为害。亦未小也。智论云。铜橛地狱。狱卒问诸罪人。汝何住处。答言。我心迷闷。不知来处。但患饥渴。是时狱卒。即驱罪人。令坐热铁橛上。以铁钳开口。灌以洋铜。吞以铁丸。入口口焦。入咽咽烂。入腹烧燃。五脏俱坏。直过堕地。此人宿行因缘。劫盗他财。以自供口。诸出家人。或时诈病。多求酥油石蜜。故受洋铜灌口。言堕不净者。若沙门婆罗门于福田食。以不净手触。或先啖。或以不净物着中。或破净命乞食。以邪命自活因缘。堕沸屎地狱中。又一沙弥。心常爱酪。诸檀越饷僧酪时。沙弥每得余残之分。心中爱着。乐喜不离。命终之后。生酪瓶中。其师得阿罗汉道。僧分酪时。语言徐徐。莫伤爱酪沙弥。诸人问故。答言。此虫本我沙弥。以爱酪故。生此瓶中。以是因缘。味欲当诃也。

　　△五诃触欲。

　　五诃触。谓男女分身柔软细滑。寒时体温。热时体凉。及诸好触等。

　　【□注】辅行四下(十三)云。触欲者。生死之本。系缚之缘。何以故。余欲于四根各得其分。惟此触欲。遍满身受。生处广故。多生染着。此着难舍。若堕地狱。还以身触受苦万端。此触名为大黑暗处(文)。

　　【■记】此名触欲之害。尤多大也。言生死之本者。圆觉经云。若诸世界。一切种性。卵生胎生。湿生化生。皆因淫欲而正性命。又云欲因爱生。命因欲有。众生爱命。还依欲本。爱欲为因。爱命为果。故云生死根本也。系缚之缘者。楞严经云。汝爱我心。我怜汝色。以是因缘。经百千劫。常在缠缚。故谓系缚之缘也。何以故下。征释所以。大论引劫拨仙。因触欲。而步行出宫。失神足。而不能飞行也。鹿角仙。由染欲。而项骑淫女。毁久积之多载精修也。末行示触欲过患之报论云。地狱有二部。一名寒冰。二名炎火。此二狱中。皆以身触受罪。苦毒万端。此触名为大黑暗处。危难之险道也。略明诃五欲竟。

　　△三弃五盖。

　　第三乘五盖。谓贪欲。嗔恚。睡眠。掉悔。疑。

　　【□注】止观四(二十二)云。通称盖者。盖覆缠绵。心神昏暗。定慧不发。故名为盖。前诃五欲。乃是五根。对现在五尘。发五识。今弃五盖。即是五识。转入意地。追缘过去。逆虑未来五尘等法。为心内大障。

　　【■记】此节通明五法。俱能盖覆真性。以破佛道。开魔路。为害亦不轻也。初一行。释盖义。前诃下。乃与前科辨异。追缘下。正明五盖不弃。则三世流害。故云为心内之大障。

　　【□注】乃至贪欲盖起。追念昔时粗弊五欲。思想计校。心生醉惑。忘失正念等。

　　【■记】此下别明盖相也。意谓贪盖无别。其相即在贪念起时。其念不息。追念过去粗弊五欲。随又思想计校。心即醉惑。忘失正念。或作方便。更望得之。由是无间粗觉盖禅。名贪盖体相也。等者。义贪不足之辞。下例知。

　　【□注】嗔恚盖者。追想是人恼我。恼我亲。称叹我怨。三世九恼。怨对结恨。心热气粗。忿怒相续等。

　　【■记】意谓嗔盖无他。其相即在追想过去前人恼我。或恼我父母等亲。或赞我相恨之怨。此是现在嗔也。一世既有三恼。三世便有九恼。如是怨境相对。故令心热气粗。以致忿怒相续。是为嗔盖体相也。辅行问。过去已去。未来未至。云何名恼。答。恼虽过未。境实现在。与时相值而生恼乱。以过去曾恼我也。若离嗔者。虽有恼境。恼心不生也。

　　【□注】睡眠盖者。心神昏昏为睡。六识暗塞。四肢倚放为眠。眠名增心数法。乌暗沉塞。密来覆人。难可妨卫等。

　　【■记】意谓睡盖无他。但是心依无记。增长无明。故意识昏熟。五情暗冥。无所觉知。为睡眠也。数人说为增心数法。犹属见思所断。痴使摄也。辅行云。此中总说睡眠之法。能令心数增长不息。彼俱舍约法相云。睡眠遍不违。若有皆增一。以通善恶无记三性故也。大论诃云。眠为大暗无所见。日日欺狂夺人民。亦如临阵自刃间。如共毒蛇同室居。如人被缚将去杀。尔时云何可安眠。眠之妨禅。其过最重。是为睡盖之相也。

　　【□注】掉悔者。若觉观偏起。属前盖摄。今觉观等起。遍缘诸法。乍缘贪欲。又想嗔恚。及以邪痴。𦦨𦦨不停。卓卓无住。乍起乍伏。种种纷纭。身无趣游行。口无益谈笑。是名为掉。掉而无悔。则不成盖。以其掉故。心地思惟谨慎不节。云何乃作无益之事。实为可耻。心中忧悔。懊结绕心则成悔盖。

　　【■记】意谓粗心分别曰觉。细心沉思曰观。辅行云。掉之为法。破出家心。摄犹不定。况更掉散。掉动也。大论云。汝已剃发着袈娑。云何乐着戏论法。放逸自恣失法利耶。悔有二种。一掉后生悔。二如重罪人。常怀怖畏。悔箭入心。坚不可拔。故法界次第云。邪心动念曰掉。退思忧悴曰悔。若从无明谬取。则戏论动。掉心生焉。既所为乖失。退思忧恼。悔心生矣。此亦是增心数法。正属见谛所断。见使摄。思惟断亦有小分。

　　【■补】若入禅定。知过而已。不应想着。非但悔故而得免脱。当修禅定清净之法。那得将悔荣心。妨于大事。故云悔已莫后忧。不应常念着。若懊结绕心。则成悔盖。盖覆禅定。不得开发。俱是悔盖之相也。

　　【□注】疑盖者。此非见谛障理之疑。乃是障定疑也。疑有三种。一疑自者。谓我身低下。必非道器。是故疑自。二疑师者。此人身口。不称我怀。何必能有深禅好慧。师而事之。将不误我。三疑法者。所受之法。何必中理。三疑犹豫。常在怀抱。禅定不发。设发永失。此是疑盖之相也。

　　【■记】此明疑使之过。为障道之大患也。初二句。拣非指是。疑有三下。正明疑事非一。谓痴心求理。犹豫不决。名疑。若修道定等法。无明暗钝。不别真伪。因生犹豫。心无决断。皆疑也。犹豫兽名。喻不决之状。

　　【□注】若贪欲盖重。当用不净观弃之。若嗔恚盖多。当念慈心灭除恚火。若睡盖多者。当勤精进。策励身心。若掉散多者。应用数息。若三疑在怀。当作是念。我身即是大富盲儿。具足无上法身财宝。烦恼所翳。道眼未开。要当修治。终不放舍。又无量劫来习因何定。岂可自疑失时失利。若疑师者。我今无智。上圣大人皆求其法。不取其人。若疑法者。我法眼未开。不别是非。凭信而已。佛法如海。唯信能入(文)。

　　【■记】此文正明。弃之一字。乃治病之良方也。前文是病。今文是药。谓此贪欲重者。由妙欲为食。当用不净观治。止观云。以其向言五欲为净。爱着缠绵。今观此身。乃是脓囊血袋。从头至足。无一可欣。厌恶心生。何有智者。当乐是耶。故用此观。为治贪之药。此盖若去。心即得安。次二句治嗔盖。谓此嗔恚多人。由憎相为食。当用慈心。灭除恚火。良以恚火。能烧二世功德。人不喜见。毒害残暴。禽兽无异。生死怨对。累劫不息。即世微恨。后成大怨。今修慈心。弃舍此恶。观一切人。犹如父母亲想。悉令得乐。云何于彼而生怨对。作是观时。瞋心即息。安然入定也。次二句弃睡盖。谓此睡盖多人。由以五法为食。所谓蒙愦。不乐颦欠。食不平等性。心羸劣性。今当精进䇿励身心。用毗钵舍那观弃之。谓加意防拟。思惟法相。分别善恶之法。弗令睡盖得入。又当选择善恶之心。令生法喜。心既明净。睡盖自除。莫以睡眠因缘。失二世乐。徒生徒死。无一可获。当好制心。善巧防御也。次二句。弃掉悔盖。谓此掉盖多人。由四法为食。所谓亲里寻。国土寻。不死寻。念昔事寻。当用数息弃之。以此掉散甚利。来时不觉。于久始知。今用数息。若数不成。或时中忘。即知已去。觉已更数。数相成就。则觉被伏。若不治之。终身被盖也。次二行。总示弃疑盖者。谓此三疑在怀之人。由三相为食。以缘起为治。治此三疑。有总有别。总者。当念此身。如大富盲儿。虽然其家具足无上法身财宝。为烦恼所翳。道眼未开。不得了了知见真如库藏。功德法财。若欲受用。要当治此翳眼。于是昼夜观法缘起。终不放舍。此是总弃三疑也。次又无下。是别一弃疑自者。谓我无始所积习因。有何一定。世出世间二种善根。或曾习过。如人负债。重者先牵。即今现得人身。正好修行。以求出世。岂可自疑。以致失时失利。古云。此生不度何生度。又云。人人鼻孔撩天。个个脚跟点地。彼既丈夫我亦尔。不应自轻而退屈。何得自疑身非道器耶。二弃疑师者。谓我今愚痴无智。正须依人求法。且上圣大人求法。不取于人。如雪山。从鬼请法。天帝。拜畜为师。我何许人。敢疑师耶。大论云。弟子见师过者。若实不实。其心自坏。失法胜利。故空声告言。莫见师过。应念薄福。不值于佛。今值恶师。不应见过自妨般若。若师有过。不预于我。我从师求般若。如狗皮囊。盛好宝物。不以囊臭而弃其宝。经云。依法不依人。有何疑焉。三弃疑法者。谓我今法眼未开。不能别其是非。岂能量其深浅。唯应凭信而已。论云佛法如大海。信为能入。智为能度。故当信法而弗疑也。上来所明三疑须弃。其中师法。亦当善为别择。便不染于邪师邪法。若师法正。依法修行。尔时三疑。均当弃也。或谓。宗门大疑大悟。小疑小悟。今何弃之。答。当知明理真疑不可无。暗事邪疑不可有。故当弃之。

　　【■备】宗门以疑为方便门。此不同也。释弃五盖竟。

　　△四调五事。

　　第四调五事。谓调心。不沉不浮。调身。不缓不急。调息。不涩不滑。调眠。不节不恣。调食。不饥不饱。

　　【□注】止观四(二十九)云。土水不调。不任为器。五事不善。不得入禅。眠食两事。就定外调之。三事。就入出住调之。调食者。增病。增眠。增烦恼等食。则不应食也。安身愈疾之物。是所应食。略而言之。不饥不饱。是食调相。调眠者。眠是眼食。不可苦节。增于心数。损失工夫。复不可恣。上诃盖中。一向除弃。为正入定障故。此中在散心时。从容四大故。各有其意。略而言之。不节不恣。是眠调相。三事合调者。三事相依。不得相离。初入定时。调身。令不宽不急。调息。令不涩不滑。调心。令不沉不浮。调粗入细。住禅中。随不调处觉当检校。调使安隐。若出定。从细至粗。备如次第禅门也(文)。

　　【■记】禅门云。如陶师调泥。使不强不软。然后可就轮绳亦如调琴。先应调弦。令宽急得所。方可入弄。出诸妙曲。今亦如是。五事和适。则三昧易生。博物志。皇甫谧。问青牛士。说养生法云。人欲常劳。食欲常少。劳无过极。少不至虚。去肥腻节酸碱。是则俗养生法。常令自劳。岂志道者。过食懈怠。非惟失利而已。亦乃增病损生。尼犍经。尼犍答严炽王云。波斯匿王。食啖大过。身重懈怠。现未失利。故谓不饥不饱。是食调相也。又增一经云。佛在祇园说法。阿那律于中多睡。佛诃云咄咄何为睡。螺蛳蚌蛤类。又问云。汝为畏王法。畏贼盗而出家耶。答。不也。我厌生老病死。故求出家。既信心坚固而出家者。佛躬说法而眼睡耶。那律座起白佛。自今已后。形融体烂。终不于佛前眼睡。因七日不眠。便失双明。佛言。勤加精进者。与掉戏相应。懈怠懒惰者与结使相应。汝行中道。汝当寝息。何者。一切由食存。眼以眠为食。乃至意以法为食。涅槃以不放逸为食。我无放逸。得至涅槃。答云。我不敢违。后得天眼。则至眠是欲界报法。既未得禅。但可调停。不可苦节也。若恣意闲眠。则有二失。一者增于心数。二者损失工夫。亦须调停。复不可恣也。是眠调之相。次上诃下行半。明上下文意之别。三事合调者。止观云。盖如初受胎。一暖。二命。三识。暖是遗体之色。命是气风连持。识是一期心主。托胎即有此三事。三事增长。七日一变。合三十八变竟。三事出生。名婴儿。三事停住。为壮年。三事衰微。为老耄。三事变灭。名为死。既始但相依不离。故身识心此应合调。不应别说。但有初中后方法不同。入住出形相有异也。初入定调三事者。行人欲入三昧调身之宜。若在定外。行住进止。动静运为详审。若所作粗犷。则气随粗。以气息粗故。心散难录。兼复坐时烦愦。心不恬怡。是以虽在定外。亦须用心。逆作方便。使动静详审。举要言之。不宽不急。是身调相。第二调息有四。一风。二喘。三气。四息。守风则散。守喘则结。守气则劳。守息则定。前三不调。心亦难定。若欲调之。当依三法。一下着安心。二宽身体。三想气遍。毛孔出入。通同无障。若细其心。令息微微。然息调。则众患不生。其心易定。举要言之。不涩不滑。是息调相。第三调心有二。一调伏乱念。不令越逸。二当令沉浮宽急得所。言沉者。若坐时心中昏暗。无所记录。头好低垂。是为沉相。尔时当系念鼻头令心住在缘中。浮者。若坐时心神飘动。身亦不安。念在异缘。是为浮相。尔时宜安心向下系缘。制诸乱念。心则定住。此心则易安静。举要言之。不沉不浮。是心调相。欲入定时。从粗入细。身为粗息居中。心最细。此则入定初方便也。住禅中下。明住定调。谓住禅中三事不调。心不入法。如调琴入弄。后不成曲。即知弦轸差异。遂觉而改之。此是住定时调三事也。若出定下。明出定调。谓欲出定时。应先放心异缘。开口放气。想息从百脉随意而散。然后微微动身。此为出定调身息心之方便。以从细出粗故也。已上三事和适。是名善入出住。偈云。进止有次第。粗细不相违。譬如善调马。欲出而欲住。是也。

　　【□注】辅行四下(二十三)云。故禅门中调身云。夫坐者。先须安处。使久无妨。若半跏。以左压右。牵来近身。使与左右䏶齐。若欲全跏。更䟤右以压左。宽衣带。周正身。弗使坐时更有脱落。手以左压右。重累相当。置右脚上。亦令近身。当心安置。挺动支节。七八许度。如按摩法。弗曲弗耸。正头直项。令鼻对脐。不偏邪。不低昂。身如碇石。无得骚动。无宽急过。是身调相。调息者。身既调已。次开口吐胸中气自恣而出。使身中百脉处。皆悉随气出。次闭口鼻中纳清气。如是至三。若息已调。一度亦足。次闭口唇齿才相拄。舌向上腭。闭眼才令断外光。次简息风气。息若调者。则易入定。次调心者。一者调乱。令不越逸。二者调心。令沉浮得所。若心沉时。系念鼻端。若心浮时。安心向下(云云)。

　　【■记】念诵经云。全跏诸佛坐。半跏菩萨坐。大论问。有多坐法。何故但示跏趺。答。最安稳故。摄持手足。心不动故。魔王怖故。偈云。得道惭愧人。安坐若龙蟠。见画跏趺坐。魔王亦惊怖。不同俗坐及异外道翘立等。是故但示跏趺坐也。释调五事竟。

　　△五行五法二。初总牒。

　　第五行五法。

　　【□注】止观三(十一)云。上二十法虽备。若无乐欲希慕。身心苦䇿。念想方便。一心决志者。止观无由现前。若能欣习无厌。晓夜匪懈。念念相续。善得其意。一心无异。此人能进前路。一心。譬船柁。巧慧。如点头。三种。如篙㯭。若少一事。则不安隐(文)。

　　【■记】此总释行五法也。初二行。反显意。辅行云。若无二字。通彻于下。谓若无乐欲希慕。合无乐欲。若无身心苦䇿。合无精进。若无念想合无念。若无方便。合巧慧。若无一心。止观无由现前。合正行不成。备上二十法。若无五法。尚自不成。况二十中阙。或全无五法耶。若能下行半。顺释意。辅行云。若能二字。亦当通彻下五句。依次对合。五法咸有也。一心下一行。法譬合明。辅行云。前喻导师。事悉整。而不作。作不殷勤。不存作法。作不方便。作不专一。则事无成。初不作。譬无欲。作不勤。譬无进。不存作法。譬无念。作不巧便。譬无慧。作不专一。譬无一心。则事不成。譬正行不成。禅门云。巧慧者。行人初修善时。若识内外方便。巧而用之。不失其宜。疾得禅定。故名巧慧也。

　　△二别示五。初示乐欲法。

　　一欲。欲离世间一切妄想颠倒。欲得一切诸禅定智慧门故。

　　【■记】欲者。欲离愚散之倒。欲得定慧之门故。大论云。欲者。欲从欲界到初禅是也。禅门云。欲者。秪是大志成就愿乐之心。不应于用心时。起希望忆念之想。若希望心起。则心不澄静。三昧无由得发也。

　　△二示精进法。

　　二精进。坚持禁戒。弃于五盖。初中后夜。勤行精进故。

　　【■记】精进者。欲界难过。若不精进。不能得出。如叛还本国。界首难度故。大论云。施戒忍。世间常法。如客主之礼。法应供给。见作恶者破治。不敢为罪。或力少而忍。不须精进。今欲生般若。须因禅定。须大精进。身心急着。乃得成办故也。

　　△三示念法。

　　三念。念世间欺诳。可轻可贱。禅定智慧。可尊可贵。

　　【■记】念者。常念初禅。不念余事。余事者。定慧之外。皆名余事。即世间五欲杂染之情也。

　　△四示巧慧法。

　　四巧慧。筹量世间乐。禅定智慧乐。得失轻重等。

　　【■记】巧慧者。分别初禅。尊重可贵。欲界欺诳可恶。初禅。谓欣上胜妙出。欲界。谓厌下苦粗障。因果合论则有十二观。与外道六行。同名异义。但外道专为求禅。佛弟子用邪入正。无漏心修。还成正法。是为巧慧也。

　　△五示一心法。

　　五一心。念慧分明。明见世间。可患可恶。善识禅定智慧功德。可尊可贵。

　　【■记】一心者。修此法时。一心专志。不涉余缘。此之一心。乃决定之一心。非入定之一心也。示行五法竟。

　　△三结意。

　　此二十五法。为四教前方便故。应须具足。若无此方便者。世间禅定尚不可得。岂况出世妙理乎。然则明教既渐顿不同。方便亦异。依何教修行。临时审量耳。

　　【□注】止观四末云。此二十五法。通为一切禅慧方便。诸观不同。故方便亦转。譬如曲弄既别。调弦亦别(文)。

　　【■记】此节结释从通转异也。辅行云。一切者。亦不出世间及以四教。以世禅四教观解。导此二十五法。则所为皆别。故曰亦转。然圆教用此为方便者。如止观云。今用此二十五法为定外方便。亦名远方便。因是调心。豁然见理。见理时。谁论内外远近。大品云。非内观。得是智慧。非外观。非内外观。不离内观。不离外观。及内外观。亦不以无观。得是智慧。今且约此明外方便也。然不可定执而生俱非。且寄未见理前。须立二十五法内外方便也。若解此意。浮沉得所。内外俱成方便也。弄曲者。即正曲之弄。名弄曲。以喻观法。调弦者。即正曲之序。名曲序。以喻方便。略释方便助行开二十五竟。

　　△二观法正修仍开十乘二。初总标法被四机。

　　次明十乘观法。亦四教名同义异。今且明圆教。余教例此。

　　【□注】大本十乘。虽通四教。但十法名同。偏圆义异。今简偏明圆。故云且明圆教。辅行五上(二十六)云。观法非十。对根有殊。虽复根殊。但是一不思议观。观不思议境。乃至离爱。不离境故。又次位下三。虽非观法。并由观力相从名观。故名十观。又备此十。令观可成。故名成观。亦名成乘。前之四法。用无前后。通塞等三。成就前四。次位等三。以判前七。(文)。

　　【■记】此明观法十义。初二行。明观不离境。是故成十。又次下。明后三法共成十观。又备下。明成观成乘。须备十法。前之下。明成判各有能所。谓前四法为所成。中间三法为能成。总前能成所成七法为所判。后之三法为能判也。

　　【■补】用无前后者。如观不思议境时。了达心佛众生同体。自与菩提心相应。观境现时。了达此心常寂常照。自与妙止观相应。自能遍破一切。故前四法用无前后。成就前四者。若观境时。不能念念相应。或有杂念间隔。或于观智起着。或道品调停未善。或于正道多障。乃用通塞等三。故曰成就前四也。

　　【□注】辅行七下(二十七)云。故知前七正明车体。及以具度。后三只是乘之所涉。若无所涉。运义不成。是故十法通名乘也(文)。

　　【■记】辅行云。法华大车譬十法。且顺经文次第。不依十法次第。谓大乘高广。不思境也。幰盖慈悲宝绳交络。即发心也。安置丹枕。枕有内外。若车内枕。休息众行。即安心也。若车外枕。或动或静。或静。即通塞义。破塞存通。即塞而通。其疾如风。即破无明。是破遍义也。乃至始自白牛。终至平正。道品义也。又多仆从。即正助也。游于四方。即次位也。安忍。只是忍于五品违顺二境。令入六根。离爱。只是离六根相似法爱。是知前七。正明车体。及以具度。后三。只是乘之所涉也。

　　△二别明圆机十乘十。初明观不思议境。

　　一观不思议境。谓观一念心。具足无减。三千性相。百界千如。即此之境。即空即假即中。更不前后。广大圆满。横竖自在。故法华经云。其车高广(上根正观此境)。

　　【□注】此初乘观。忘能所故。从境受名。又为九乘本。称本修九。方堪入位(所入位。即观行位也)谓观一念心等者。即现前阴妄一刹那心。称性而观。具三千法。不惟三科拣境明一念心。正当于此拣思议心。取不思议心也。故妙乐一云。拣境及心。光句记一云。须去思议。取不思议。方名拣心。(文)即达阴境。成不思议境也。既云三千性相。复云百界千如者。以三千法。约百界千如。历三世间而论也。

　　【■记】此明观一念心具足三千也。所云称性而观现前一刹那心具足三千者。详解云。如止观一部。其要在于解之与行。解则解于法法本真。行则立行定境用观。正用观时。的观现前一念妄心具三千法。三千即一念。一念即三千。不纵不横。不前不后。观之不已。则阴境转成不思议矣。是为称性而观一刹那心具三千法也。所言三科拣境明一念心者。如辅行云。阴入界并可为境。宽漫难示。故的就阴。如去丈就尺。略四从识。如去尺就寸。由界入所摄宽多。阴惟有为。有为之中。义兼心色。故置色存心。心复名含心及心所。今且观心王置于心所。故初观识是也。拣思议心取不思议心者。如止观云。观心不可思议者。此境难说。先明思议境。令不思议境易显。思议者小乘亦说心生一切法。谓六道因果。三界轮环。若去凡欣圣。则弃下上出。灰身灭智。乃是有作四谛。盖思议法也。大乘亦明心生一切法。谓十法界也。若观心是有。有善有恶。恶则三品。三途因果也。善则三品。修罗人天因果也。观此六道无常生灭。能观之心。亦念念不住。又能观所观悉是缘生。缘生即空。是二乘因果法也。若观此空有。堕落二边。沉空滞有。而起大悲。入假化物。实无身。假作身。实无空假说空。而化导之。即菩萨之因果法也观此法能度所度。皆是中道实相之法。毕竟清净。谁善谁恶。谁有谁无。谁度谁不度。一切法悉如是。是佛因果法也。此之十法。逦迤浅深。皆从心出。虽大乘无量四谛所摄。犹是思议之境。非今止观所观也。不思议境者。如华严云。心如画工师。造种种五阴。一切世间中。莫不从心造。种种者。十法界也。法界三义。十数是能依。法界是所依。能所合称。名十法界。又此十法。各各因。各各果。不相混滥。言十法界。又此十法。一一当体皆是法界。言十法界也。夫一心具十法界。十法界各各互具。成百法界。界界具十如是。百法界则成千如是。又各具三种世间。所谓正觉世间。五阴世间。器世间也。千如是。则成三千种世间。故云三千性相。百界千如也。此三千在一念心。若无心则已。介尔有心。即具三千。亦不言一心在前。一切法在后。亦不言一切法在前。一心在后。例如八相迁物。物在相前。物不被迁。相在物前。相不被迁。前亦不可。后亦不可。只物论相迁。只相迁论物。今心亦如是。若从一心生一切法者。此则是纵。若心一时含一切法者。此即是横。纵亦不可。横亦不可。即心是一切法。一切法是心。故非纵非横。非一非异。玄妙深绝。非识所识。非言所言。所以称为不思议境。意在于此。是为拣思议心。取不思议心也。故妙乐下。证三科简境明心。文句观心释结文云。即别圆二观(云云)妙乐释云云云者。乃未足之辞。今应于此以辨同异之相。方便正修。简境及心。并对前二。以辨权实等。乃至四观。亦须开量。今但略引一句。以证三科简境明心也。光句记下。证拣思议取不思议也。即达阴境等者。申上光句记意。记云下。发明三千性相百界千如也。

　　【□注】即此之境等者。即境为观。即空假中。境观不二。三一互融。更不前后。亦不一时。不纵不横。绝思绝议。此境周遍。故广大。无法不备。故圆满。横周十界。竖彻三谛。横竖相即。故云自在。法华车体。其在是欤。

　　【■记】即境为观观即是境。故境观不二。然观有三。而境唯一。既境观不二。是为三一互融。一融三。故不前后。三融一。故不一时。不前后。则不纵。不一时则不横。言思道绝。名不思议境。此境周遍。四圣六凡。情与无情。无处不有。故曰广大。世出世间。染净色心。无法不具。故曰圆满。横周十界之边。竖彻三谛之底。横即竖。竖即横。相即随心。故曰自在。是则法华大白牛车体。其在斯欤。

　　【□注】其车高广。文句五(二十七)云。假名车有高广相。譬如来知见深远。横周法界之边际。竖彻三谛之源底(文)。

　　【■记】以车之广。譬如来知见横周。以车之高。譬如来知见竖彻。法界三谛。并非横竖。法界从遍。言横则便。三谛名异。言竖则便。不二互显。思之可见。

　　【□注】上根等者。义例云。上根之人。即于境种而生于果。为中下根。复论九乘。大意云。又此十法。虽俱圆常。圆人复有三根不等。上根唯一法。中根二或七。下根方具十(文)。

　　【■记】上根等者。谓上即于此不思议境种。而起观照。久观此境。而生于果。辅行云。且如十境。只一念心。行之地也。二显示境相不同。行之种也。一一起于十乘观法。行之雨也。一一转成不思议境。行之芽也。一一发心。行之干也。一一安心。行之叶也。一一破遍。乃至正助。行之华也。一一次位。以至法爱。行之果也。若无六事道树不端次第虽尔。若从人说。上根即于境种而生于果。文云。直闻是言。病即除愈是也。为中下根论九乘者。辅行云。为中下根。更须后法。文云。至长者所。为合众药是也。大意下。证十法三根之殊。

　　【□注】然此不思议境。在止观中。具明三境。一性德境。观一念心。具三千法。二修德境。推本具心。离四性计。三化他境。解离四性。无妨四说。盖即性德而为修德。如辅行云。其实但推本具理心。(文)当修德时而有化他之解。非即说法也。如辅行云。初心依理生解。与起教后心不同(文)。

　　【■记】此指止观具明三境也。初半行。标指。一性下。示性德。观一念心具三千法者。即所谓性德不思议境也。二修下。示修德。正观问。心起必记缘。为心具三千。为缘具。为共具。为离具。若心具者心起不用缘。若缘具者。缘具不关心。若共具者。未共各无。共时安有。若离具者。既离心离缘。那忽心具。四句尚不可得。云何具三千法耶。答。他人云。一切解惑真妄。依持法性。法性持真妄。真妄依法性也。摄大乘云。法性不为惑所染。不为真所净。故法性非依持。言依持者。阿赖耶是也。无没无明。盛持一切种子。无没者。即八识无始恒有。故云无没。若从地师。则心具一切法。若从摄师。则缘具一切法。此二者。各据一边。若法性生一切法者。法性非心非缘。非心故而心生一切法者。非缘故亦应缘生一切法。何得独言法性是真妄依持耶。若言法性非依持。黎耶是依持。离法性外。别有黎耶依持。则不关法性。若法性不离黎耶。黎耶依持。即是法性依持。何得独言黎耶是依持。又违龙树云。诸法不自生。亦不从他生。不共不无因。乃至云当知四句求心不可得。求三千法亦不可得。既横从四句生三千法不可得者。应从不念心灭生三千法耶。心灭当不能生一法。云何能生三千法耶。若从心亦灭亦不灭生三千法者。亦灭亦不灭。其性相违。犹如水火。二俱不立。云何能生三千法耶。若心非灭非不灭生三千法者。非灭非不灭。非能非所。云何能生三千法耶。亦纵亦横。非纵非横。求三千法亦不可得。言语道断。心行处灭。故名不思议境也。三化下。示化他。如止观云。当知第一义中一法不可得。况三千法。世谛中一心尚具无量法。况三千耶。树龙云。不自生等。大经云生生不可说等。有四缘故。亦可得说。谓四悉檀因缘也。盖即下。专明修德境。文中略引辅行正释。今具记云。言修德不思议境者。即是自行。须明行相。故辅行问答推检而为行体。如前理性。本无性过。约修门说。须明离计。故约四性以为正问。然此问中。且约所起。对理自具。以为研核。其实但推本具理心。恐生计故。故须此核。故下答文但离纵横等四句执竟。还归本理。一念三千也。当修下。转明化他境。云若圣若凡。凡欲利他。皆须四句横竖破执。乃可四句慈悲为他。然此为他。与后起教。其义不同。彼唯实报八相被物。发起权实施开废等。此唯初心依理生解。无性执已。为他四说。亦通后心。仍在习果无生忍位。四执宝破。赴物说四是也。

　　【□注】虽分三境。只在一心。用观推求。正在修德。盖末代行者。离四句外。无修观处。今文云具足无减等。即性德也。即空假中。即性而修也。如义书(第二义云)心具三千是假。此之三千。(假观)非法性。(自生)无明。(他生)自他共离而造故。(空观)约此空假。遮照不偏。名为中道。(文)又辅行释修德云。不得而得。三谛宛然。(文)不得者。空观遮情也。而得者假观照性也。遮照不偏。中道在焉。今缺明化他境者。修德离四性时。而有无妨四说之解。即化他也。

　　【■备】此以今文会通三境。初二句。会通性德境。次二句。会通性修境。如义书下。引证即性而修。又辅行下。重证即性而修。次行半。申明辅行文义。今缺明下点示化他一境。文相虽无。约义却有也。意谓此文于三境中。点明用观推求。正在修德。此玉师一片婆心。示修观下手处也。后人于一念三千。性德亦似了了。而未能深入者。病在不用四句推求之故。四句推求。即观此具。谓从法性生。从无明生。从法性无明共生。或从离生。俱不可得。只此不可得处。即不思议境。即不思议观。如此境不现前。即重提起四句推求行住坐卧。顷刻莫离。勤加五悔。无论时日。务得三谛泠然。一心无寄。遮照同时。法界洞朗。此是止观气分。既得实心。以缘实境。则实缘自然次第而生。实实迭注。心心无间。岂有不入实理者耶。辅行问。前性境及前章安料简中。皆云一心任运具足。今此何得对缘推耶。答。今此正推一念心起。已具三千。故推此具。为心为缘。若推此起。起不可得。念与三千。俱不可得。不得而得。三谛宛然。须知若推此起起不可得四句。正是用观推求。不得而得二句。正是遮照同时。法界洞朗时候。从此发品信观行证。相似分真。不离此境。是为上根。或推之未入。昏散重增。则发宏誓以助观。善巧总别以安心。再未能入。此必破法之故。用无生门以遍破之。辨通塞以检校之。加以三十七道品次第调试。八万四千事恶对治助开。果能如此。未有不得证入者。所谓中根二或七也。下根具用十者。亦一往分之。是以辅行云。为中下根。更须后法。不必拘定。又修观中。必有境发。如病烦恼见禅等。倘心安于谛。不须更换。或境强观弱。则当以所发之境。依止观中别以为观。使境消而仍归于不思议。或即所发境而证入。在学者自察之。此是起修要处。不厌详细。幸毋略焉。释不思议境竟。

　　△二真正发菩提心。

　　二真正发菩提心。谓依妙境。发无作四弘誓愿。悯己悯他。上求下化。故经云。又于其上。张设幰盖。

　　【□注】辅行五中(十四)问。应先起誓。后观妙境。何故境后方云发心。答。境前非不发心。具如五略中意。今发重为成观。故须缘理益他(文)。

　　【■记】辅行云。初起大志。造趣所期。名之为发。不依教道。名真。依三谛理。名正。菩提。即是所期之果。妙境。即是所行之路。心。即能行能趣。有情以无始来。随逐尘染。不知无缘体遍法界。惟随妄我虑知之境。今依圣教。从迷反迷。故名为发。制此虑知。令上求下化。复名为发也。如五略意者。谓以五略而摄十广。则初大意。二释名。三体相。四摄法。五偏圆。即发大心。六方便。七正修。即修大行。八果报。即感大果。九起教。即裂大网。十旨归。即归大处。是故境前非不发心也。今发下。正答今后发心之故。

　　【□注】大意五云。观境不悟。须加发心。此人无始以起宏誓。今由观境不契于理。重须发誓。于静中思惟彼我。鲠痛益他。无量劫来。沉回生死。纵发小志。迷菩提心。我今虽知。行犹未备。故重发誓等(文)。

　　【■记】此引大意示明境后重发之意。初明自行观境不契。故重发誓。次明利自他行未备。故重发誓。所言思惟鲠痛者辅行云。思惟是宏誓之始。鲠痛是悲愿习成。鲠者。鱼骨刺喉。痛者。伤苦之甚。是故重发誓愿也。

　　【□注】张设幰盖者。文句五(二十七)云。譬四无量。众德之中。慈悲最高。普覆一切也。

　　【■记】此释张设幰盖者。以慈能覆护一切。其犹幰盖之遮荫一切也。

　　△三善巧安心止观。

　　三善巧安心止观。谓体前妙理。常恒寂然。名为定。寂而常照。名为慧。故经云。安置丹枕(车内枕)。

　　【□注】辅行五中(十七)云。善以法性自安其心。故云安心。(文)大意六云。安心者。先总。次别。所言总者。以法界为所安。以寂照为能安。若知烦恼及以生死。本性清净。名之为寂。本性如空。名之为照。此烦恼生死。复名法界。此即法界体用互显。体是所安之法界。用是能安之寂照。所言别者。虽复安之。弥暗弥散。良由无始习性不同。故今顺性逐而安之。谓宜听宜思宜寂宜照。随乐随治。随第一义。何以故。有因寂照。而善根增长。有不增长。有因寂照烦恼破坏。或有不破。见理亦然。或闻思而回转。或闻思相资。未可卒具细寻方晓。(文)今文略明总安心。故云常恒等也。

　　【■记】此释善巧安心法也。初行。略引辅行总释。大意下。详示总别安心。先两句。标示。次四行。释总安心。辅行云。初总安中。只是止观先重明法体为所安。法体者何。即妙境也。若知烦恼生死本性清净名寂者。此释能安之寂。即止观文云。无明痴惑。本是法性。以痴迷故。法性变作无明。起诸颠倒善不善等。如寒来结水。变作坚冰。又如睡来。变作有梦。今当体诸烦恼。即是法性。不一不异。虽颠倒起灭。如旋火轮。不信颠倒起灭。唯信此心。但是法性。起是法性起。灭是法性灭。体其实不起灭。妄谓起灭。只指妄想。即是法性。以法性系法性。以法性念法性。常是法性。无不法性时。体达既成。不得妄想。亦不得法性。还元返本。法界俱寂。是名为止。如此止时。一切流转皆止也。本性如空为照者。此释能安之照。止观云。观者。谓观察无明之心。上等法性。本来皆空。下等一切善恶妄想。皆如虚空。无二无别。乃至云法界洞朗。咸皆大明。名为观也。此烦恼生死复名法界者。此明止观体一。释所安法界。别无有体。即以前来所体以观。复名法界也。用是能安之寂照者。虽云寂照。其体无别。止观所谓止秪是智。智秪是止。不动止。是不动智。不动智。是不动止。辅行释云。不二而二。寂照无殊也。即此法界体用互显等者。双明止观同照法性。法性本具寂照之用。故能从体明显用。寂照不离法性之体。故以寂照为能安。而正于法性也。如云不动智照于法性。即观智得安。亦是止安。不动于法性相应。即止安。亦是观安。无二无别也。次五行。释别安心。先行半。明别安之由。先叙别意。谓虽以法性安之。弥暗。对观言也。弥散。对止言也。良由无始已来。习性不同。或习闻法。或习坐禅。或习止。习观。种种不同。故今以四悉。遂其所愿。逐而安之也。即止观云。夫心神冥昧。梭利恍惚。梭。疾也。汩起汩灭。难可执持。倏去倏来。不易关禁。虽复止之。驰疾飏炎。虽复观之。暗逾漆墨。加功苦至。散惑倍隆。敌强力弱。鹬蚌相枙。既不得进。又不可退。当殉命奉道。荐以肌骨。誓巧安心。方便回转。令得相应。成观行位也。谓宜下。标起四悉止观之相。如止观化他文中。有八翻为信行人。随四悉檀说止观安心。有八翻为法行人随四悉檀说止观安心。辅行云。四悉信法止观之相。为后来者作化他说法式也。宜听宜思者。即信行法行之不同也。止观云。自见法少。凭闻力多。后须闻法得悟。名信行。凭闻力少。自见法多。后须思惟得悟。名法行。远讨源由。久劫听学。久劫坐禅。得有信法种子。世世重习。则成根性。各于闻思开悟耳。师应问云。汝于定慧。为志何等。若言我闻佛说。善知识者。如月形光。渐渐圆着。又如梯凳。渐渐增高。巧说转人心。得道全因缘。志欣渴领。如犊逐母。当知即是信行人也。若言我闻佛说。譬如明镜。其体不动。色像分明。水净无波。鱼石自现。欣舍恶觉。如弃重担。当知即是法行人也。法行则宜思。信行则宜听也。宜寂宜照者。即止观云。或随便宜。以止安心。或随便宜。以观安心是也。以上是为人悉檀。随乐等。是三悉檀。即止观云。或随乐欲。以止安心。或随乐欲。以观安心。或随对治。以止以观安心。或随第一义。以止以观安心。是知逐其根性。于一人所。则有八翻安心。信行法行。合十六翻安心也。何以故下。是总征。具用四悉所以。如文可见。次五句释宜寂照。文中具有世界。生善。破恶。入理。可知。次二句。释宜闻思。或闻思而回转者。止观自行文云。众生心行不定。或须臾而钝。或须臾而利。任运自尔。非关根转。亦不数习。或作观不彻。因听师悟。或久听不解。暂思即决。是故更论转根安心。若法行转为信行。逐其根转。用八翻悉檀而授安心。若信行转成法行。亦逐根转。用八翻安心。得此深意广略自在说之。转不转。合有三十二安心也。又四转中云。若法行心转成信行。信行转为法行。皆随其所宜巧钻研之。自行有三十二。化他亦有三十二。合六十四安心也。闻思相资者。若法多信少。名信资法。信多法少。名法资信。既云相资。乃是信法二行俱有益也。如止观云。信法不孤立。须闻思相资。谓法行则以闻资思。信行则以思资闻也。就相资中。复论转不转。亦有三十二安心也。化他相资。亦有三十二。合六十四。并前合为一百二十八安心也。止观文云。止若离三谛。无安心处。若离止观。无安心法。若安心于谛。一句即是。如其不安。巧有方便令心得安耳。又以次第三观。显不次三观。各有一百二十八。则有五百一十二翻论止观安心也。末二句。结略劝寻广文。今文下。是结指之辞。

　　【□注】安置丹枕者。文句五(二十七)云。若车内枕者。休息身首。譬一行三昧。息一切智一切行也。

　　【■补】此以一行三昧。发明安置丹枕义也。言一行者。谓直缘法性也。止观云。但系缘法界一念。法界系缘是止。一念是观。以虽系虽念。不出法界。虽止虽观。寂照同时。云一行也。

　　【□注】丹。即赤光。譬无分别法也。妙乐六(二十四)云。智首行身。三昧如枕。所息得理。法理而然。赤光等者。无他法间。名无分别。以光譬智。故云智光。朱正紫间。故以赤表无杂之光。南山注经音云。西方无木枕。皆以赤皮。内着绵毛。用倚卧也。赤而且光(文)辅行七下(二十七)云。若车内枕。休息众行。即安心也。

　　【■记】此释经文丹枕义也。初一行。引文句正释。妙乐下。转释。辅行下。会释。意谓内枕休息。即安心也。

　　△四破法遍。

　　四破法遍。谓以三观破三惑。三观一心。无惑不破。故经云。其疾如风。

　　【□注】大意七云。众教诸门。大各有四。乃至八万四千不同。莫不并以无生为首。今且从初。于无生门遍破诸惑。复以无生度入余门。纵横俱破。令识体遍(文)。

　　【■记】止观云。破法遍者。法性清净。不合不散。言语道断。心行处灭。非破非不破。何故言破。但众生多倒。少不颠倒。破颠倒。令不颠倒。故言破法遍耳。上善巧安心。则定慧开发。不俟更破。若未相应。应用有定之慧。而尽净之。故言破耳。又不思议境。一境一切境。一心一切心。横竖诸法。悉趣于心。破心。一切皆破。故言遍也。谓以下。略明竖以摄横。三观下。点示横竖一心不二。无惑不破。则无法不显。遮照自在。惑破能前进。能破无顶堕。即是破法爱无明。入萨婆若海。发真速疾。名其疾如风也。言众教诸门大各有四者。止观文云然破法。须依门。经说不同。或文字为门。大品。四十二字是也。或观行为门。释论。明菩萨修三三昧。缘诸法实相是也。或智慧为门。法华。其智慧门是也。乃至八万四千不同者。此扩充诸门。谓众生有八万四千烦恼尘劳。诸佛有八万四千波罗密门是也。莫不并以无生为首者。止观云。无生门。能通止观。到因到果。又能显无生。使门光扬。止观是行。无生门是教。依教修行。通至无生法忍。因位具足。今且从初于无生门遍破诸惑者。止观云。一无生门。从始至终。尽其源底。竖破法遍是也。以无生度入诸门者。止观云。二历诸法门。当门从始至终。尽其源底。横破法遍是也。此即依余门修此一心三观。亦能遍破。故曰度入。纵横俱破令识体遍者。止观云。三横竖不二。从始至终。尽其源底。非横非竖破法遍也。竖则论高。横则论广。竖来入横。无横不高。横来入竖。无竖不广是也。

　　【□注】辅行七上(六)云。今一心具三。破次第之三。故云一心三观。破竖通塞。三观一心能破横者。彼横三观。离属三人。并在初心。故三不合一。今以三祇是一。破彼分张之三。故云三观一心。破横通塞。应知一心三观。与三观一心。言互理同。为破横竖。翻对而说(文)。

　　【■记】此引辅行。以交互发明横竖通塞。初以破次第竖通塞。以一心三观者。见思分段生死为塞。从假入空观为通。无知方便生死为塞。从空入假观为通。无明因缘生死等为塞。中道正观为通。别人次第修破。名竖通塞。问。此三塞法。破所当然。通法亦必破者。何耶。答。此三通法。修之虽能破于三惑。乃是次第三通。若校一心。通犹成塞。故竖通渐入。虽属一人。前后次第。三时各异。以各异故。故非一心。故今以一心三观。破竖通塞也。次二行半。以三观一心。破分张之三横通塞者。苦集为塞。道灭为通。无明十二缘为塞。无明灭为通。六蔽覆心为塞。六度为通。此通亦须破者。以三观破三惑。虽本是通。既离属三人。而不知三观一心。则通又成塞。今以三观一心破之也。应知下。劝辞。意谓一心三观。三观一心。此二语者。为破横竖。彼此交互而显。理宜意会可耳。

　　【□注】八正道中行。速疾到萨婆若。故云其疾如风。

　　【■记】此以一心三观。收功速疾。从因至果。在八正道中行也。

　　△五识通塞。

　　五识通塞。谓苦。集。十二因缘。六蔽。尘沙。无明。为塞。道。灭。灭因缘智。六度。一心三观。为通。若通须护。有塞须破。于通起塞。能破如所破。节节检校。名识通塞。经云。安置丹枕(车外枕)。

　　【■记】五识通塞者。谓苦乃集家之果。集乃苦家之因。因果相牵。是生死因。名塞。此塞须破。十二因缘。如十二重城。绲定行不能进。六蔽。蔽行人之心性。尘沙。障行人之道眼。无明。翳法性之妙理。为塞。道乃灭家之因。灭乃道家之果。因果相通。则能至乎宝所。灭因缘智。则能明心见性。六度。度生死此岸。到彼涅槃彼岸。一心三观。破见思尘沙无明为通。若通须护。有塞须破。于道灭中。而生执着。名为塞。此塞须破。于通起塞。能破如所破。节节检校。名识通塞。

　　【□注】大意七云。虽知生死烦恼为塞。菩提涅槃为通。复应须识于通起塞。此塞须破。于塞得通。此通须护。如将为贼。此贼岂存。若贼为将。此将岂破。节节检校。无令生着。着故名塞。破塞存通。非唯一辙。有心皆尔。念念常须检校通塞(文)。

　　【■记】此释识通塞也。初一行。纵其已知横竖通塞。次三行。示须识于通起塞。如止观云。若同外道爱着观空智慧。宜以四句遍破。能破如所破。令众塞得通。若不执着观空智慧。则能破不如所破。但去塞存通。如除膜养珠。破贼护将。将若为贼。此贼亦破。贼若为将。此将亦护。如是展转将皆为贼。节节破之。故大意中。但举遍破也。辅行云。一者通途通塞。以所破为塞。能破为通。二者别相通塞。以于能起着为塞。无着为通。既法相浅深。任有通塞。故须节节检校。无令生着也。言节节检校者。止观云。以横织竖。检校通塞。如从假入空破惑。又用横织竖检校。从空入假观通塞。又用横织竖检校。中道正观。皆云一一法。一一能。一一所。若起三塞。破之令通。若是三通。养之成就。辅行云。一横通塞。二竖通塞。三横别通塞。四一心通塞。皆须四句检校。若于四通而起塞着。皆须破塞以存于通。如是展转。以破为期。故于一一能。一一所。一一心。皆须检校也。复须四句分别。一塞中有通。二通中有塞。三塞是自塞。四通是自通。初二句。是别相通塞。后二句。若塞已破。即属破遍。故云非唯一辙。凡有心皆有。故当念念常须检校也。

　　【□注】安置丹枕者。文句五(二十七)云。车若驾运。随所到处。须此支昂。譬即动而静。即静而动。(文)妙乐六(二十四)云。丹枕云支昂者。即车外枕。车住须支。支之恐昂。故云支昂。支。持也。昂举也。譬动静相即者。车行枕闲。即动而静。车息枕用。即静而动。用时常静。闲时常动。实体与用。亦复如是。自因之果。法性无动。所以如风不移。寂然而到。万行无作。众智莫观。此则三德俱不二也。以三即一。故使尔耳。(文)辅行七下(二十七)云。若车外枕。或动或静。动静只是通塞义也(文)。

　　【■记】此释经文安置丹枕句也。初行半。文句正释。妙乐下。转释。初三行半。举譬释义。实体与用。亦复如是二句。合法。言实体指性。合车。用则指修。合枕。车枕既即动而静。即静而动。动静不二。则实体与用。亦即性而修。即修而性。性修不二。故云亦复如是。自因下二行。明三德不二。谓法身是体。既云寂然而到。则即静而动。般若解脱是用。既云万行无作。众智莫观。则即动而静。体用既其相即。故云三德俱不二也。末二句。结明不二所以。辅行下。会通动静。即是通塞义也。

　　△六道品调适。

　　六道品调适。谓无作道品一一调停。随宜而入。经云。有大白牛等(已上五中根)。

　　【□注】大意七云。约门遍破。于理又昧。应须七科次第调试。若不尔者。此之道品为谁施设。以破遍门。虽观阴境。阴上未分念处名故。况有六科展转调停。故用此门检校诠择(文)。

　　【■记】此释道品调适也。止观云。上来虽破法遍。识通塞。若不调停道品。何能疾与真法相应。真法名无漏。道品是有漏。有漏能作无漏方便。方便失所。真理难会。大论云。三十七品。是行道法。涅槃城有三门。三门是近因。道品是远因。为是义故。应须道品调停也。若不下三句。明道品徒施之失。以破下。明今用道品调适之意。谓上破法遍中。所观阴境。既未分四念处之名。岂有四正勤等调适之事。故今用之以为检点校量。诠显道理。决择应用也。

　　【□注】实相为车体。道品为前导。故喻白牛。白牛等者。等于经中肤色充洁。形体姝好。有大筋力。行步平正文也。大意以中根至七乘。今至第六者。以正助分中下也。

　　【■记】文句云。四念处慧。破除八倒之黑。名驾白牛。四正勤中二世善满。如肤充。二世恶尽。如色洁。四如意足。称行者心。如形好。筋譬五根。住立能生义也。力譬五力。摧伏干用义也。行步平正。譬定慧均平。又譬七觉调平。然此道品。名虽通前。义实局圆。

　　△七对治助开。

　　七对治助开。谓若正道多障。圆理不开。须修事助。谓五停心。及六度等。经云。又多仆从(此下为下根)。

　　【□注】大意八云。七助道对治者。涅槃云。众生烦恼非一种。佛说无量对治门。夫不信有对治之人。当知此人未晓正行。若识己身正行未办。良由事恶。助于理恶。共蔽理善。令不现前。事恶若去。理善易明。故先修事度。以治事恶。事恶倾已。理善可生(文)。

　　【■记】止观云。根利无遮。易入清凉池。不须对治。根利有遮。但专三脱门。遮不能障。亦不须助道。根钝遮重者。根钝故。不能开三脱门。遮重故。牵破观心。为是义故。应须治道对破遮障。则得安隐入三脱门。大论称诸对治。是助开门法。即此意也。

　　△八知位次。

　　八知位次。谓修行之人。免增上慢故。

　　【□注】大意八云。下根障重。非唯正助不明。却生上慢。谓己均佛。未得谓得。未证谓证。须知次位。使朱紫不滥。若未证得而谓证得。非唯失位。却堕泥犁。故小乘经中四禅比丘。谓为四果。大乘经中。魔与菩萨授䟦致记。若生取着。必同魔属。尚失人天。何关至道。故大小经论。咸明次位(文)。

　　【■记】小乘等者。谓佛世有族姓子。于佛法中出家。不修多闻方便。住阿兰若。以夙因故。能超世俗初禅。自谓是须陀洹果。乃至超世第四禅。谓是阿罗汉果。于一生中。未得谓得。未解谓解。未证谓证。更不求胜进道。后命终时。第四禅中有现前。尔时念言。我断一切生分。应般涅槃。不应更生。今我中有何缘而生。定无解脱。若有解脱。我应得之。便生谤涅槃邪见。以邪见故。四禅中有即灭。地狱中有现前。命终生阿鼻地狱是也。大乘等者。明大乘因记生慢。大品云。魔作比丘。到菩萨所。作如是言。若菩萨于般若作证。得须陀洹。乃至辟支佛。大论云。魔语菩萨。汝于诸佛授菩提记。父母兄弟名某。若受著者。成增上慢。

　　【□注】于此知位中弥修五悔。

　　【■记】谓此五悔方便。助开正道。自因位之初。至因位之极。皆当修习。是故知位次中弥修五悔。非无位也。弥。犹勤也。

　　△九能安忍。

　　九能安忍。谓于逆顺。安然不动。䇿进五品。而入六根。

　　【□注】大意九云。圆顿行人。初入外凡。外招名利。内动宿障。夙障纵薄。名利弥至。为众围绕。废损自行。因兹破败。岂能进道。外人视之。犹谓大圣。如树抱蝎。表似内虚。唯当自勉。不为所动。得入内凡。名为似位(文)。

　　【■记】止观云。始观阴界。至识位次。障转慧开。或未入品。或入初品。神智爽利。或见讲者不称理。或见行道不当辙。慈悲示语。即被围绕。即说一两句法。或示一二节禅。初对一人。驰传渐广。初谓有益。益他盖微。废损自行。则知圆位外凡。益人实少。自损诚多。末劝自勉。入相似位。六根清净。明初依人有所说法。亦可信受。一音遍满。闻者欢喜。故当勉进也。

　　【□注】谓于逆顺等者。逆是烦恼业定见慢等。从内来破者。当以内三术治之。谓空假中也。顺则名誉罗罥。利养毛绳。眷属集树。妨蠹内侵。枝叶外尽。从外来破者。当以外三术去之。一莫受莫着。二缩德露玼。三一举万里。如止观七(三十二)。

　　【■记】此示逆顺两缘。谓行人逆缘内破。用内三术以治之。不难也。顺缘外侵。用外三术以治之。非易也。所以止观明治外缘之三术云。若被名誉罗罥。乃至枝叶外尽者。当早推之。莫受莫着。推若不去。反被粘系者。当缩德露玼。扬狂隐实。密覆金贝。莫令盗见。若遁迹不脱。当一举万里。绝域他方。无相暗练。快学得道。乃至若名利眷属。从外来破。忆此三术啮齿忍耐。虽千万请。确乎难拔。让哉隐哉去哉。

　　【■补】毛绳。西域用以朿腰。以龙须为之。入水必断骨。喻利养着身。必断慧命。名利如蠹。令内观散灭。名内侵也。眷属如集。令诸行坏。名外尽也。犹如大树。外集众鸟。内抱虫蝎。树必死坏矣。

　　△十离法爱。

　　十离法爱。莫着十信相似之道。须入利住真实之理。经云。乘是宝乘游于四方。(游四十位)直至道场(妙觉位)。

　　【□注】大意九云。若专住似位。名为法爱。已得相似六根互用。已破两惑。永无坠苦。爱此似位。名为顶堕。若修离爱。进入铜轮。名为十住。分身百界。一多相即。身土既尔。己他亦然。十身利生。四土摄物(文)。

　　【■记】根互用者。如法华法师功德品。鼻根章文云。知好恶。辨贵贱。及天宫庄严等。即鼻有眼用。读经说法。闻香能知。则有耳用。诸树华果。酥油香气。闻香能知。则有舌用。入禅出禅。禅有八触五欲嬉戏。亦是触尘。闻香能知。则有身用。染欲嗔恚。亦知修善。闻香能知。则有意用。鼻根自在。胜用若兹。例余五根。亦复如是。顶堕者。止观云。行上九事。过内外障。应得入真。若不入者。以法爱住着。而不前进。大论云。三三昧。是似道位。未发真时。喜有法爱。名为顶堕。医如同帆。一去一停。停即住着。不进不退名为顶堕。若破法爱。入三解脱。释云。至十信时。若生爱心。不入初住。而六根净位。定不堕小。以住顶故。名之为堕。非谓退堕。以六根无退义故。况复更有造重逆耶。故此顶堕。异前藏通。大论明顶堕义。二种不同。一顶退名堕。二住顶名堕。小乘虽具二义。住顶多退。故今圆位见思已落。但有住顶一堕义耳。余可知。略明大科妙法方便正修竟。

　　△三结抄略指广示异三。初结抄略录。

　　谨按台教广本。抄录五时八教。略。知如此。

　　【□注】此结所录五时八教。天台判释仪式也。

　　【■记】此释结文。意谓大师依义立名。用此判释。则非圣明特达者。莫之能开也。然五时八教一句。大有妙旨。所谓佛之一事。理事备矣。

　　△二指归广本。

　　若要委明之者。请看法华玄义十卷。委判十方三世诸佛说法仪式。犹如明镜。及净名玄义中四卷。全判教相。

　　【□注】所判圣教。一期施化之相也。妙乐一(十七)云。净名前玄。总有十卷。因为晋王着净名疏。别制略玄。乃离前玄。分为三部别立题目。谓四教六卷。四悉两卷。三观两卷。后人合六为四。今云净名玄义中四卷是也。

　　【■记】此释指广判教。初二句。指妙玄。妙乐下。指净玄。初二句。指前玄分卷有十。因为下。明离十立三之名。晋王即隋炀帝为太子时之封谥也。后人下。明合六为四。净名玄义。即今四教义是也。学者欲委明教相。请寻妙玄等诸广本。细心玩索可也。

　　△三示异诸家。

　　自从此下。略明诸家判教仪式耳。

　　【□注】今依大本玄义。抄录纲要。彼文今师判教之后。备叙诸家。今略去而不明也。

　　【■补】谓四教仪共有二卷。今此卷者。乃上卷也专明一家判教立义而已。自从此下者。指下卷而言也。其下卷。示明南北诸师宗途异计。后至孤山勘校。言下卷破古。犹为可缓。是故但行上卷也。

　　【□注】如是则显上一书判释仪式。在今天台。然所判是如来说法仪式。能判是大师判教仪式。两种不分而分。须善识焉。

　　【■备】天台判释。允符佛心。虽一为所判。一为能判。学者其致意焉。

　　天台四教仪注汇补辅宏记卷十之下(终)

　　天台四教仪注汇补辅宏记连圈计字肆拾贰万壹千柒伯陆拾玖个。序文科文图线。加工并刷印。施送贰伯部。夹板贰伯副。待归结后。倘有余资。另商别刻。

　　时　维
大清光绪戊戌年春王月卓三氏谛闲谨识
