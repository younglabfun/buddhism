卍新纂续藏经第 57 册 No. 0975 随缘集


　　No. 975-A 随缘集叙

　　缘从外来。非本真也。随惟偶应。非专属也。夫人之相与俯仰一世。有悲欢离合。贵贱穷通。祸福凶吉。升沉倚伏。率外来也。而人则因外来而亦悲欢离合倚伏升沉矣。复因外来而有言。则如马迁之史。泷岗之表。元亮之归去来。太白之桃李园。孟德之横槊。汉高之大风。阮狂之哭。成公之啸。皆偶应也。比犹太虚。云腾鸟飞。风动尘起。日轮则明。云雾则暗。户牖则通。墙宇则壅。分别见缘。顽虚则空。郁𡋯之象则纡昏尘。澄霁敛氛又观清净。究之太虚体非群相。亦不妨因外来。而明暗塞空。又不妨因外来。而有声则以鸟鸣。春以雷鸣。夏以虫鸣。秋以风雨潇潇而鸣乎。其冬亦偶应耳。宁惟人物乎哉。西竺空王。已浑全本真。永谢外务矣。其如有世界。生善治恶。入理四种。外缘来感。亦不获已而有相。则现生法报应之身。又不获已而有言。所谓生生不可说。有因缘故。亦可得说。生不生不可说。有因缘故说。不生生不可说。有因缘故说。不生不生不可说。有因缘故亦可得说矣。予犹人耳。宁无外来感触。亦有偶应之言。门人裒集成帙。以乞名。予曰。我无特操。我无专属。而言者又非本真也。其名随缘可矣。因编类为四。而削去十九。杂着存十一。尺牍存百一。诗偈存千一。而源流则具存也。徐孺子曰。周易称随时之义。大矣哉。以刚来而下柔动而悦随。天下随时而大贞亨。随缘之义。取诸此乎。予曰不也。予卑卑雌伏。言不出群。殆庶几于易之泽中有雷随以向晦宴息耳。

　　己未中元日楞严讲寺比丘灵耀书于大树方丈

　　随缘集目次

　　卷第一
　自序
　　杂着
　泗水海花记　佛海和上隐山序
　金刚经部旨序　摘微总序
　摘记五经章意序　药师经直解叙
　梧桐月记　摘百家叙
　摘佛经第一叙　普门肤说序
　集注节义序　盂兰盆经折中疏序
　玉庵兴建缘起　题玉庵交单
　同戒录序(因辰春期)　读隐秀轩集
　阅钟子评选史传诗皈隐秀轩集
　翁永年书法叙　大藏集广疏
　阅元白全集　血书法华经䟦
　睿公裒文引言
　普荐罹难阵亡横死军民榜
　复灵芝耆宿公启　复寂照诸护法公启
　复陈曹诸护法公启
卷第二
　与径山化城寂照两常住修刻大藏书
　复吴江象护法请修藏板启(附来启)
　修刻大藏经板疏　复净慧监院公启
　复净慧诸护法公启　复永寿院檀护启
　天溪和尚传　余生字说
　题报恩院交单　智觉寺重兴禅堂绿起
　题智觉交单　修井文　莲华赋
　为玉庵住持愚原阇黎封龛
　题市居漫咏集　齐物　齐物后
　后五百岁有持戒修福者　后五百岁(二句)
　募米供众疏　阅文苑英华完
　为有玉静媛落圹安位法语
　法海潮瞻菉禅师化龛法语
　纪六根清净讲章　纪梦(井叙)
　法华玄义期斋榜
卷第三
　　源流
　付不藏阇梨衣拂嘱辞　付愚原睿子衣拂嘱辞
　付慧昶轮子衣拂嘱辞　付文可社森二子合卷
　代付余生月子源流　代付胜果因子源流
　付伊轮圆子衣拂嘱辞
卷第四
　　尺牍
　与等庵法师(二章)　复彻公(二章)
　与王晋侯　与四弟
　与学人　复学人(二章)
　复可中师　与龙媒护法
　与沈辉东　与戚朗园护法(二章)
　复曹石闾护法(三章)　与汪天真(二章)
　与门人(二章)　与学人
　与僧幢　与晋扬茂才(二章)
　复冷关老师　复引岩子(二章)
　复朱茂才　复范黾公
　与神山和尚　与死心禅师
　兴莲居法师　复南屏和尚
　复雪渠张护法　与指开法侄
　复杜吏部　与文可

　　随缘集目次(终)

　　No. 975

　　随缘集杂着一

　　嘉禾楞严讲寺灵耀全彰着

　　泗水梅花记

　　梅之见闻于世者。吴曰玄墓。邓太尉玄以游以穴之别业也。杭曰孤山。林高士逋以餐以妻之隐居也。皆载于志记。传于雅俗者久矣。而独吾乡泗水之梅。于志记不少概见何哉。无乃去郡辽远。僻在山村。既不便于游观。故山史亦失采辑。如天台之不列于五岳。阙载于常典之谓乎。泗水在吴兴府治之西南三十里。菁山之北麓焉。傍山百十亩皆植梅。居人以梅为地利。故不加损折。不杂他树。当春阳暖发。予有时归乡。则纵往观焉。凝神一望。绣色迷天。把茗长趺。锦茵逐地。香魂袭袭。常恐罗浮入梦坠瓣。徐徐想到寿阳额上。掩映参差。杳迷出处。低徊叹咏。绝欲忘归。且北临泗涧。时浮清浅之溪。南负青山。益显冰霜之秀。而深远之趣。广阔之观。有非一时心目所能领略。笔舌所能殚述。惟旷怀者自得之耳。要之孤山玄墓亦逊揖下风者也。然予重有感焉。当孤山玄墓之梅放。则苏杭士女。结驷边骑。络绎纵横。纷纷观赏。藉藉称传。虽妇人小子。亦知有二处之梅矣。而吾乡泗水无闻焉。与伍唯一二山樵。地癖罕有知其臭味。一为叹赏者。予方徘徊讽咏其间。人皆指顾而笑曰。是子痴与。今枝头未实。何乃妮妮此空花为。予笑而问曰。若辈对此宁不乐乎。对曰。去年犹不乐。予曰。何谓也。曰青梅价贱耳。予乃戚然而叹曰。均是物也。天何独厚于彼。而过薄于此乎。既而恍然笑曰。均是物也。天何过薄于彼。而独厚于此乎。盖二处之梅。虽为人见赏。然玄墓则奇枝秀干。即为游人攀折者。十八九。余唯庸枝秃干而已。孤山则腥风杂沓。而香魂䖍刘一空矣。吾泗水之梅。翛然无恙也。得非晦养深者悠长。荣华露者摧伤欤。予闻泗水之阳。宋季为显者之第也。今则掬为茂草土人。时有从钁头下。得其遗簪堕珥者。予见泗水之左。国朝为范殿元之它也。阳春耸峙。层阁翚飞。今则町疃鹿畼。狐狸穿屋矣。而泗水之梅。固挺然全盛也。呜呼岂非晦养者悠长。显露者摧伤之大章较矣乎。又岂非天之独厚于此者乎。是予之所以重有感。而且欲记之也。夫玄墓孤山梅。既不堪矣。而世尚藉藉传闻者。徒以邓太尉林高士之重也。今泗水去郭既远。游观者难之。未遇幽人叹赏者。其谁是此梅抱独拔之奇。而世则终无闻见矣。予是用一言。以告夫来之探奇者。使知吾乡泗水之有梅。盖天所独厚。而山史不可阙载。以俾梅魂抱不遭之叹。终笑世无旷怀者。若谓比邓林之不朽于玄墓孤山。则吾岂敢。

　　佛海和上隐山序

　　隐山。比丘之常也。恶足言言。夫守道恒一。而利生必溥者耳。盖僧之无识而在山者。可言山。不可言隐。若见道已明。而惧其未固。或用世之才疏。而人缘犹未洽也。则就养于山以需之。乃可名隐。或有隐而未久。遇薄缘而一感。遂出营营焉。汲汲焉。世谛流布。而弥见其不足。畴昔名高一旦隳矣。如世之指终南为仕途捷迳。而致北山之檄者。比比是也。何哉。盖守道不恒。而秉志不一也。若是者虽出。吾知其见必不明。养必不固。用世之才必不充。所化之机必不溥。而于法门亦必无卓卓裨补树立也。古人云。在山为远志。出山为小草。讥夫出者。不如不出者之为愈也。斯盖名为隐山。而非真隐山者也。真隐山者。其守恒。其志一。世不苟出。出不徒然。高峰妙石屋珙。而今之佛海和尚。此其选也。予幼而披缁。即闻湖海衲子。藉藉相传。有秋衲禅师。见道精明。异日化缘必不聊尔。予时敬慕。欲一见之。而良无由缘。越数年。获交师之令师仁源乃孙福城于武原之资圣。言师已得林野老人之法印。隐于吴兴之菁山深处者。十余载矣。予恍然喜曰。菁山吾乡也。何幸驻高人哉。吾当归而一礼之矣。既复自忧曰。师见地明白。久为海内推重。必且应化多方去矣。吾虽归。恐见之不逮也。及归而访诸慧严古址。则更号为佛海矣。而身固未出也。师赋性严正。不苟失言色与人。而不以予之鄙陋。止予宿谈。且达旦。油然莫逆予心。及出隐山诗偈见示。予则目眩然而不眴。舌挢然而不下。盖不惟见道精明。抑且绰绰乎具应世全才者也。又十年而今往见之。其养益固。凡四方道俗。及吾乡之有识者。咸望师出。以洒同云之润。俾草木昆虫皆知佛性。而师固恬然无出意。所谓潜龙在野。确乎不可拔者耶。呜呼见道精明。久为海内衲子推戴。加以养道之固。充以应世之才。缁白颙颙然望其化道者。几二十年所矣。而不出。岂以见不明。养不固。才不充。感扣之机不溥而不出哉。盖以精明之见。贞固之养。充裕之才。化机之溥。积之二十年。而犹然不出。然后知其守道恒。秉志一。而隐山之真者也。然贞固足以干事异日者天龙不容。师独居有余。不得已而出。必将一鸣惊人。振作聋瞆。方之娑竭罗龙霔雨。溥利生民。如世伊尹武侯。世不苟出。出不徒然。其所树立必卓卓可观。而于法门必非小补者也。予故颂之以言。不然。隐山比丘之常耳。恶足言哉。

　　金刚般若波罗蜜经部旨序

　　金刚般若义旨深圆。灵征颇着。故解释流通者。无虑数百家。虽兰菊各擅。稽其起尽。转转因袭。十同八九。再三讨玩。似乎佛语仍烦。脉络少贯。每临讲授。终不释然。方阅般若大部。探得旨归。以临此经。若合符契。盖以真空慧观。荡汰小疑。会八十一科皆摩诃衍。是般若部旨也。辄用随文点出。义有余裕。文无剩字。宛然骊珠相抱矣。惟是语气粗直。略无文藻。文理明白处。即大章不举。宗旨深隐处。虽一字必详。正欲雅俗共解。经义易明耳。冠之以科者。务在文言皆有位置血脉。前后贯通。不使贯花仍散漫无归。佛语滞烦重之累而已。敢言斯解之异于先贤哉。

　　摘微总序

　　大玉山人。自志学之年。遂与古人心迹语言。酬酢晤对于爽然会心。处则挹其精。钩深索隐处。则窃其妙。浩浣磅礴处。仅记其细。广大难思处。姑掇其小。日积月累。纸帙遂繁。群分类聚。得十册。总目之曰摘微。行住必俱。稽检是赖。为良师友。与之终老而已。夫初中后善。纯一无杂。青莲出水。喻法微妙也。恢弘汲引。陶诱多方。剖判有致。则绣淡精微。法源道统。列圣攸传。一线不绝。则道心惟微。道格天人。则极广大精微之致。幽赞阴阳。则垂洁净精微之书。微文小节。每见于童蒙曲礼。端本澄源。复存乎夫子微辞。洎乎子史百家。心之妙会。发之于言。言之精微。录之为文。故四种心识。率以积聚精要者。谓之文心。凡是族也。何莫非古人心迹所存。山人从而摘其精微焉。是摘也。又岂一时一处。所能遽集哉。或晤对于明窗净几。或披览于邺架扬床。或揖让于讲坛论肆。或招邀于午夜寒灯。或适会于晨熹夕月。或邂逅于雪案萤光。风两晦冥。喜逢君子。楼高月白。快睹庾公。匡床宛转。识陶潜之挽歌切己。高山远瞩。忆谢眺之句子惊人。雪满山中。偶阅士高之传。月明林下。忽翻百美之图。纡袈黎而临堂殿。槃谭佛祖。洁炉茗以引缥缃。顿首圣贤。或倾盖而为知己。中心莫逆。或三接而始同臭味。寤寐勿谖。遇诘曲聱牙。而不屑世故者。命楮先生。略为慰藉。值艰深苦刻。而不近人情者。嘱中书军。宛为淹留。骤尔而逆。日赋万言之彦。殊觉应接不暇。悠尔而伴。三年十字之宾。不妨缓颊寒温。来寒瘦轻俗之子。遇之谨厚。交粗弱迟速之夫。赠以韦弦。大抵与古圣先王。温文晋接。而遘爽然会心者。则挹其精微。迎钩深索隐者。则窃其微妙。比犹择木者。必取豫章。采宝者必摭如意。若是者几三十年所。而始摘成吾十册之微也。

　　书不云乎。心之精微。口不能言。言之微妙。书不能文。昔人心迹。发于语言文字。已失本真矣。兹又从而摘其绪余。何能微哉。是大不然。法王内证。下地难窥。而五十年中。因言悟入。妙契圣心者。已连家记莂矣。大法东渐。从书妙悟。如北齐读三智一心中得。曹溪闻应无所住而生其心。嗣后代不乏。人传灯不绝。靡不因语言文字。冥契精微奥妙。世人又何多疑焉。第余之所取。不敢当精微之目逝。将语其下者。曰摘其微小微细之一端而已也。童蒙时。习读经书章句。但记其篇目梗概。便于一时背诵。所谓遗其大者远者焉。及弁髦。六藉而甘心内典。以向之句读。小心而临于佛法大海。汪洋浩浣。广大无涯。如太末虫之缘火𦦨。渺难凑泊。秋水神之睹海。若罔测端倪。而无可如何也。第于浩博处。记其细节。广大处掇其微小。意在即微小以稽广大。就细节以检浩繁。不外寸纸。而能寻无边法海。究万象森罗。是又摘微小补之一端也。

　　间多暗记默识。秪堪自怡衰老。为良师益友。不可持赠他人也。盖移之他。目罕不眩。然不瞚鄙其无谓。而大笑之矣。且吾侪处世。端在完前生债。读来世书。后倘有览斯文。而冥然神会。如暗识金环者。或是山人之后身不可知也。

　　摘记五经章意序

　　绎教之余。翻阅六经。唯毛诗幼时习熟。余经不能尽读。且不欲尽读。间有所会。辄记其大章关节。摘其微辞要意而出之。盖自便于寻讨。冀有禆夫教观云尔。

　　或谓六经为圣学之宗。学者皆当熟诵全文。方闲宗旨。则不可摘而记。出世虽以教助观。要须一空文字。方露真心。则不必摘而记。然则此记何以哉。余曰。诚然哉。然更有所以也。窃观六经之御世。一一皆具正心养性齐家治国之道。皆能究竟学者身心。直跻圣贤之域。非此经。性理未全。更俟他经。方得了义也。以故学人于一经得意。余第旁通。似亦可已。且秦火后。鲁壁古文出。六经之兴。莫盛于西汉。然当时六经博士。各以一窦。自多学士不能独擅一经。国朝取士。亦未尝求备六艺。盖以一经之旨易工。而众妙之门难兼也。我何人斯又能闲熟六艺。以求全儒林之宗旨哉。第古人读书。有会必书。示有所得。而志不忘也。此予五经章意之所以摘而记。且将有以助明吾之教观焉。何者。如云无不敬。俨若思。安定辞。无体之礼。无声之乐。拨乱反正。端本澄源。诛霸意。正人心。建中建极。咸有一德。思无邪。无然畔援。无然歆羡。诞先登于岸。何思也。何虑也。寂然不动。感而遂通天下之故。凡是族也。引而伸之。何非诚三业。排邪立正。杜妄缘以标宗归极。从深禅以豁露唯心之妙慧乎。盖世教虽浅。会以圆心。即浅而深。法华云。治世语言。皆顺正法。净名云。文门即解脱。故知六艺亦有以助明夫教观也。畴谓世教之必碍至道乎哉。必谓二教相悖者。梁肃陈瓘马圩杨杰辈。皆归向佛乘。游心禅观矣。何不碍其为匡君辅世之忠臣伟儒耶。必谓二教相悖者。远公以诗义。授周续之雷次宗矣。有朋法师。开胸中六经堂。以接士大夫矣。何不碍其往生。及为教观之宗匠□耶。张无尽曰。唯吾学佛。然后知儒。四明谓弟子曰。教观之暇。当闲习六经。以接士大夫。庶于世无壅碍耳。曾谓六经之反有悖哉。然则六经之摘记有以夫。

　　或曰。六艺既不悖于至道矣。宁复碍夫习熟哉。何乃沾沾以章节是记不己隘乎。盖律文既许比丘日以二时习学世典。所以绥外人而内闲正法。复禁夫着意求工者。故余于六艺不能尽读。且不欲尽读。而姑摘记其章意者。庶几闲卫正法。以有裨夫教观之微意也。甲辰蜡月乙巳立春日序。

　　药师直解叙

　　东渐圣教。每多注疏。如金刚楞严。动辄百十。而药师无解。何哉。古人意谓。秦燔经而经存。汉穷经而经亡。牵于曲士蔓说耳。此经起尽。只一三法。如日月在天。有目皆见。直捷显了。无事解释也。余既解矣。而云直者。不曲之谓也。曲引勉证。句贴字训。而正义反晦不直矣。泛扯成文。播弄讲口。而三德全庋不直矣。兹惟随经直示。体宗用法。为众生之三因。即果人之三德。俾造修者可依之开解。可凭之起行。如日光明。照见种种色而已。不敢曲注蔓解。以粖圣经者。亦解即无解。仰体古人无事解释之意也。

　　梧桐月记

　　梧桐月记。记梧桐月也。所以志夫心之攸适。而无谖也。夫梧桐之生干修挺。而叶婆娑。幽致实繁。阴秾秀美。菶菶蒌蒌。不谢陶弘景。松柏满山。凉飔映砌。送绿分青。象元亮北窗。悠然羲皇上人矣。逮皎月回颠。微风仳影。参差错落。委曲玲珑。肖百千片。碎玉精金。流光逗城。又如走盘照乘。乱掷衣裾。而光怪活泼。令人把捉不定。佳趣联翩。殆莫可以言语殚述也。逮夫席草就影。不惮屡迁。晤对久如。而身世欲空。习习两腋。宛在清凉涘也。既而天风聿驶。树抄惊涛。若碎鸿门之玉斗。撒石季伦。买姬十斛。复肖春潮带雨。晚雷轰。被襟当之。不觉长笑失声。如金色头陀瞰须弥大地。举发琴音。难遏手舞足蹈。几不有八万木叉之在躬也。山林之乐。虽南面不与易。诚以南面忧勤。无多闲适耳。曩予未冠时。妄希侥幸。对一篝而吚吾。染翰大类。铁牛耕石田。纵桐月满牕。亦苦境耳。客岁逆旅武林。日深拘忌鸥鹿之性。而强以周旋揖让进抑退扬之节。是百忧心而百不中度程者也。明月梧桐亦桎梏矣。何乐于我哉。今年度夏携李之天寿山寺。有双桐颇修美。凉月裁挂。辄跣足箕踞其下。幽兴翩翩。而弥觉其光景横生。洵可乐也。然幸身有余闲。心无事事。乃克恣情。以领斯清况耳。是则乐不存桐与月。而存乎心之闲适矣。且以天下之大。兆民之众。庸讵鲜高冈之植。庾楼之明。如兹地乎。顾匪竞名途式。趋世谛营营焉。如予向所为者。比比而如予今之心迹。洒然以消受斯乐者。几何人耶。吾虽喜今之异于昔矣。又惧夫后之不如今也。是固宜志之不可谖也。时纪之七月既望。

　　摘百家叙

　　无情中忽然而分四时。时之中。率然而有春。春发奇华异卉。纷葩艳丽为万国瑞。参天绣地。何殊有情中忽然而有四民。民之中掘然而有士。士吐锦心绣口。黼黻文章成一家言。耀古辉今也。异哉。今夫飞潜游走。与吾人同一知觉性灵也。与之言。蠢然无知。发为声。啾啾嗥叫。彼自云云。于我何与。公冶长介葛卢者。世不多出也。孰能听之。周君之兄。不辨菽麦。农工贾家。擅废举顾。兔园册子。烦燥无味。竞为不入耳之言。讵能脍炙人口哉。士君子天资美粹。力擅三长。动为百世师。言为天下法。立言之际。灵气来集。子史为之驱驰。经传为之囊括。直欲衙官屈宋伧父班马。磅礴今古。网罗百世。成一家言。昭视来兹。其业伟哉。方其境与心会。情与理融。洋洋乎笔之所运。花敷神助。兴之所之。河决潮奔。俄而千军万马。雷轰电掣。悠然风恬雨霁。寂无人声。其广也。长江大河。东注不尽。其细也。一丘一壑。幽致有余。多如栲栳倾珠。少亦精金片玉。于以游扬道德。于以旌表忠贞。于以陶写性情。于以咏吟风月。负扆而立宗庙朝廷。成经国之大事。蓬累而甘衡门泌乐。为不朽之盛业。盖不烦惨淡经营。而自然陆离彪炳。如风行水上。自成文理。落花水面。宛尔文章。陆机文赋。未足以尽文士得意之妙也。由是而下睨飞潜游走。农工贾流。智愚不翅霄壤什伯。殆夙得性灵之独厚。亶聪明而掘然高出者乎。是又不可忽而轻庋之矣。然士亦畴不能文哉。顾欲成一家言。以昭视来。兹未易易也。方之古圣王。以天下为家。兆民为子。诒厥孙谋。至百十世。始得名曰国家卿大夫功业。足以耀荣盛德。足以𥙿后子孙。蝉联亦十余传。乃得列于世家。然成周终不可以混夏商。而吴太伯非鲁周公也。是为百家焉。士为文章。其类是夫。以忠孝节义为大本。以经传子史为辅翊。合众美而成一文。犹纤万缕而就一锦。有文有赋。有序有诗。虽与后先千万人同伦同文。而其语气性灵之所在。同而不杂。和而不紊也。非语语月露人人长庆也。犹之合千花万卉绣地参天以为春。然桃终不可以混李。李终不可以滥梅。若是者方成一家言也。今之所集。举能出类拔萃。掘然高出。而各自成家者也。摘百家云。

　　摘佛经第一叙

　　如是我闻。三界大师。于泥曰场中。金棺掩曜。双树潜辉。同闻尊者饮光庆喜。合志同方。结集遗言。四依乘愿。翻译东渐。嗟予小子幸遇佛乘。卷舒钻仰。弥觉坚深。爰于大部摘记章节。复于小品略识缘由。存以救忘。难公闻见。有婆罗门居士。问曰。中华圣典。班班可考。穷理尽性。靡不具焉。六合之外。存而弗论。子生中国。胡嗜西书。予言不也。尔言穷理尽性。非皇极经世之太极无极与。非夫子之言性与天道与。非子欲无言与。非无思无为遂通天下与。则在当时贤者。犹不能会悟。圣人引而不发之旨。抑况末学肤受者乎。子刘子曰。读书三十年。百虑而无一获。惟出世法为可尽心。张无尽曰。惟吾学佛。然后知儒。得毋儒典深微处。非出世法。不能融会悟入者与。尔何知见之多僻也。夫佛教大之则弥纶万有。范围法界。细之则精详善恶。因果分明。而其要则在万缘净尽。心识俱空。然后吾人之全体大用。当下现前。现前时。非有非空。不俗不真。从容中道。不涉言思。无思也。无不思也。无为也。无不为也。虽空空绝迹。而义天之星象灿然。湛湛亡言。而教海之波澜浩瀚。斯之谓穷理尽性。斯之谓太极无极。斯之谓夫子无言。而言性天道。斯之谓无思无为。而感而遂通。是乃佛法广大精微。复能发明先圣跃如之旨者也。尔何守夏虫醯鸡之一窦。而欲外佛教江海之大天地之高哉。婆罗门居士。见予所摘之经。闻予所说之叙。皆大欢喜。作礼而退。

　　普门肤说序

　　此经大师著有玄文。法智复详二记。开深进始。事理圆畅。诚为极广大精微之典。后生何敢赘辞。惟是式师分解别偈。科巽自然。义如冗𤨏。童蒙求我。难遵指授。累因讲次。润以浅言。在祖师固视之。如皮毛碔砆。而弁髦之矣。学人录存。目为肤说。盖以皮肤虽浅。亦人身之所不弃者也。则是说也。庶几轻尘细雾。聊佐高深。敢言别见一班。居为新说哉。知我罪我。所不辞也。

　　集注节义序

　　玉岗师之注四教仪文也。虽广集成言。而联络照映。如一气呵成句解字训。矩度自然。绝不露援引痕迹。毕肖蔡夷峰之铁板注尚书。真胜国出尘大手笔也。后人科段。琐碎辩释。云云祖意。反晦重昏。翳于太虚。三光为之戢曜。其斯之谓欤。不用可也。第玉师随文注释之外。另出手眼。所谓与诸家。有同异处。义似未显。余从而科解之。名之曰节。何居乎。盖惟解盘根错节。不事细碎科条也。且予从师二十稔。禀受八度。为众讲说。今始七番。或时启帏咨闻。或于教部领会。书公同志。尚亦爝火增辉二曜而已耳。后贤苟为未允。亦不用可也。

　　盂兰盆经折中疏序

　　泥文字者。拘步趋而或失深义。纵灵辩者。堕虚悬而患不随经。若夫深玄彪炳。而复兴修多罗合。训诂精详。而适与指外月冥。合二妙以雄长。成一家而独步。昔之哲人。其犹病诸。予阅盂兰盆新旧二疏。而叹夫先贤之未得兼长也。旧疏依经判释。多约阿含事相。矩度井井。而未揭言外义趣。新疏妙辩纵横。文义富丽。理观圆极。而似不合现文。且以单法为名。则弃去佛说二字。孝慈为宗。则多赘流通一慈。三宝为体。则勉饰一体之谈。而都忘圆三解脱。三复斯文。不忍佛经之尚壅也。辄不自揣。檃栝疏通。扶旧疏以点明义旨。正新疏而挽归契经。俾文不失义。辩不违经。庶几折中仰弘圣化。讵能合二妙。以成一家。实冀兼事理。而从容中道也。夫学邯郸武。而未得国能。匍匐道上。宁免傍观之笑。不如拘步趋乎。无所惜之矣。

　　玉庵兴建缘起

　　玉庵在武原。驻车弄后。附郭一里许。明季甲申岁。为邑矜朱。我佩创构。以供碧印禅师者五年。继请遗闻法师住持二年。天溪老人住持三年。运遐法师住持十三年。己酉仲春。耀承父兄遗绪。应檀护钧命。挂瓢其中。器界无常。年深易朽。栋桡屋坏。亦理之宜。耀时默祷慈云。仰邀神力。愿建大殿以供三宝。客堂以接云来。遂荷本邑檀信省城亲友。戮力输将鸠工有日。权舆乎庚戌相月。落成于本年季冬。计建大殿山门。云水堂二十余间。耀因夙修薄祜。适罹岁凶。僶勉图成檀波。难聚厥功。告圆之日。称贷者十三。逋负者十三。至癸丑冬。历四年。所逋贷始完。而佛相庄严。亦灿然于兹岁矣。不图甲寅三月。旧有大悲堂。久雨坍颓。几至伤人毁像。乙卯春。圆木重建。前后计建。殿宇厢房四十余间。并塑像置地。总费约二千余金。半荷檀信乐输。半竭不肖钵资。是既众志成城。岂敢贪天功力。惟是缘时所洽。偶萃眇躬。故凡鸠工庀材之际。一砖一瓦。必躬必亲。良以兴建大途。自属檀波。胜善拮据。小勤希分。劳力微功也。且僧传十科。兴福退居。其后大兴土木。昔人讥属有为。矧兹小小经营。何须书齿。但架筑之需。既承众力奂轮。而后不可遗忘。故纪姓氏。略昭盛德。再俟后贤大恢幢刹。合镌垂永也。

　　题玉庵交单

　　开山旧有交单。兹复更立此册者。略有三意。檀越创建以来。业经五六交代。纸数不多。事难具载。一也。余自住院十稔。屡事土木。三殿廊庑。主佛韦天。俱属更新。依正既非畴昔。交册不可因仍。二也。我檀而后既六易住持。自成开山一番终始矣。余徼天幸。稍扩旧观。则忝居重兴之小始。如国运再造。中兴图籍。必非旧日提封。三也。今以新编十类。并旧有交单。同付后人者。正欲彰创业守成之功德。即后贤大恢幢刹。百叶相承。亦必以开山更始之册。转相授受。庶勿忘铢积寸累一旅一成之俶始云。

　　同戒录序(丙辰春期)

　　依因此戒。得生诸禅定及灭苦智慧。是三学以戒为首也。比丘戒成。怀罗汉胎。菩萨戒就。入诸佛位。是三乘以戒为体也。大哉戒乎。其为出生死。践佛果之正本欤。苐传授戒法。固凭乎十师之清净慈悲。而感发光。又存乎诸子之精诚恳恻。幸哉。一会感应道交。无作戒体。一众同沾。今而后各护浮囊。长养圣孕。日就月将。远跻圣位。庶不忝兹会授受之勤。是所望于诸子也。尔其勖诸。

　　读隐秀轩集

　　偶阅钟伯敬先生隐秀轩集。分类约数十种。皆备其体。而不饶其篇。多者数十首。少者至一二章而止。每阅一类毕。未尝不洒然喜其文之精美。而怅其篇之辄尽。如小儿食少石蜜。适口而更冀其多有也。吾意先生为国朝钜儒。握文教铨衡。所作必不止于此。或为选集者。删之太苛与。而非耶。盖先生评左传。摘迁史精。简而赪密。殊非后人所能置喙。岂其自作者。后人能去取其间乎。然斯集之限于篇章。抑又何哉。至阅先生兴谭子论作文曰。莫若少作。作其所必可传者。选而后作。勿作而待选。然后释然大悟。先生之作文。盖选而后作。作其所必可传者也。尚非作而自选者。矧待后之选者删耶。然则斯集之果非后人为之去取也。明矣。而篇章之不漫存也。不亦宜乎。尝见近人覆文瓿集。阗咽国门。才一展卷。便嫌弃其烦冗。如嚼木然弥觉其澹而无味也。何如此集不烦其篇。而特备其体。令读者泠然跃然精神潜移而心目洒然。如食蜜虽少而甜性无穷耶。一夜珠足以起困贫而致富贵。积千碔玞。虽多亦奚以为。

　　阅钟子评选史传诗归隐秀轩集

　　知而不言。是谓之天风物。明道文教。于是乎作焉。然文不难于自作。而难于评选古人之作。盖立题命意。理闳大而文陆离。则已脍炙人口。适悦人怀。此犹画龙肖真。长袖善舞。俾观者心目惊悦。斯不可谓不难矣。此苐画工美人之常耳。若夫千百年古人之骨髓命脉。蕴于侧理。吾能潜神冥会。入而得之。复能搜精括要。出以示人。使陈死之精神跃然。与观者交接。俾之惧然顾化。比犹点睛于画龙。而使之破壁惊飞。伽陀一丸。能生死肉骨。而土木形骸。皆飞升仙去。此屠龙技成。而不用其巧。复能驯之。使兴云致雨。以膏泽六合者也。是为难耳。由此观之。评选古文。盖端也源也。自作诗文。绪也流也。伯敬先生。评摘史传。精简隽永。评选诗归。清空静远。凡古人一篇一意。一字一句。有深心所托。蕴而未能发者。必皆搜揭。叹赏点示。后人真能起千载作者之精神。跃然驰骤于豪素间。使观者心目与之泠然接混然一。而脱然化者也。此点睛手也。起死药也。屠龙技成。而善用其巧者也。殆观隐秀轩集。文则精美简秀。备其体而限其篇。诗则清深古博。而篇帙差饶于文。似乎流清者溯于源洁。源大者始得流长也。虽然源固有流。流必同源。首尾似异。而河润万里。道同也。作必能评。评必善作。自他虽存。而启迪后学。功一也。先生文简秀。而评摘史传。则精简隽永。诗清深。而评选诗归。则清空静远。此又混源流。而一之之深切明著者也。曾何难易异同之分于其间哉。抑其间果有难易流源之辨。与吾将咨先生于白云之乡。必曰吾道之天。难易异同亦绪余也。

　　翁永年书法叙

　　世之称书法三昧者。皆于穷愁患难忧喜离合中得之。昌黎谓愁思之声要妙。而穷苦之言易好。虞卿非穷愁。乌能著书。例之书法。固一道也。翁永年先生。辛卯壬辰间。罹难来杭。吾社诸先辈。爱其诗文书法。竞为重恤。社中文会。湖上杯吟。无翁先生。则似兴皆落莫。予年十九。弃去操觚。而息心禅观。则与之隔断红尘矣。独楷书一箑。未忍付诸祖龙耳。今甲寅冬。来遇玉庵。诘姓氏。乃知永年先生也。出箑相证。忽逾二纪。真成隔世再晤。话言畴昔。恍如昨日也。及赠余叙旧。四律。书法八分。遒劲陆离。大非昔日阿蒙。果何术以致之哉。先生曰。吾屡遘穷愁忧喜二途。乍离乍合。予笑曰。此正先生得书法三昧之妙境欤。追忆西泠真社之盛。吾侪后生。而与同盟者三人。王季侯。金晋阳。及不肖也。当其诸先辈执牛耳以登坛。未免操旗鼓而静听约束。若乃分题属文。卷必先完。意不后人。直与之并驱中原。不知鹿死谁手。既而王子乡捷。金子游泮。皆为富贵风流之人。予则安心雌伏。须臾王子夭扎。金子病废。予兴先生。虽困穷而岿然如鲁灵光也。且先生进于书法。不肖脱乎息观。欲谓忧喜离合之非妙境得乎。夫崔张比玉逸少似金。中人十家不敌片纸。则先生已得却穷之技矣。抑何愁乎。不但是也。尝闻先朝谈相。徒以工书。受知君相。世庙时婴。一品宠赉。今先生受聘螺翁西席。操如椽。而交天下士。岂如昔日。友吾社数十。措大而已哉。乃为相顾一笑。且曰。令师徐子近状何若。予曰。今六月修文地下矣。复相与泫然久之。

　　大藏进广疏

　　迦文四十九年说法。乃曰。未曾道着一字。少室不立文字。而曰。吾有楞伽四卷印心。抑何相悖也。盖无文字者。为过关人解粘脱缚。立言教者。为未悟人提携警觉耳。刘虬云。寄言谈于象外。而其理绝精粗。洎乎两极之时。言即无言。无言即言也。然则吾侪两间嗤嗤。孰非黄梁未熟之人。如来喃喃说法。总为开示悟入宝铎。如毗目仙人。携手睹史。内绍弹指。皆令童子得见无边佛境。重重楼阁者也。是则大藏千万卷之利导生灵。岂诚小补者哉。吾浙张螺浮先生。再来人也。给谏谔谔。既立功于朝廷。周恤殷殷。更施德于梓里。比欲立言千古完三不朽。乃仿太史公历龙门之险者而游罗浮。恍然悟前身为罗浮山内僧。与苏端明之五祖戒。王新建之定中僧者孱齐。复慨岭南辽远。佛法瞢闻。愿舍大藏于罗浮。永开人天之眼目。此又白香山藏经。匡庐之同心也。夫佛教高深。向为出生死之法宝。故施之者为功过量。受之者感德不赀。其于诸处皆然矣。抑况岭表少见少闻者耶。今而后吾庆全广生民。因言以进无言之旨。破梦而睹佛境重重。实始张螺浮先生为法界手眼也。岭南大力生无公。遣弟子顿觉。请经入山。螺浮僧那有在。久要不忘。装潢全藏。出于一门。惟是经非一卷。路历数千。舟车挽运。资斧为烦。更乞有力大人出手助和。庶可负之而趋也。或曰。螺浮不愁强弩之末。顿觉何复舍此取彼。予曰。不然。顿觉虞一之为甚。螺浮耻独为君子。出世胜善。乐与人同。幸毋多让焉。

　　阅元白全集

　　庖丁善解。目无全牛。亦由深识全牛之始终。而后可以无间入有余也。若乃群盲摸象。触其尾则曰如帚。触其蹄则曰如臼。尚不能谙其始终巨细。又乌能识其大全而披剖之耶。唯观古今人之与心亦然。忆孩提时。从乡塾师。课古文词。则于连昌宫中。识微之之纤丽。于长恨歌琵琶行中。识乐天之讽感。及观新旧唐书。唐文类聚。甲寅岁。读文苑千卷。则见二公之诗文赋表。沨沨乎多也。然犹之摸象者所见。帚焉臼焉而已。若乃二公之心迹大全。尚在梦梦。比阅元白长庆全集。则二人者。均有短长。微之以少年中策穆宗时。名满京洛。宫人皆以才子目之。身为将相。可谓儒学之效矣。惟是荐由幸人。躁于进取。不让仇士良而致谴。欲立奇节以压众心。而招刺裴之诬人。固以轻而视之矣。殊不知免贡蚶弹权贵。致君泽民之忠。溢于言表。卓卓乎得大臣任重之体者也。乐天仕宦。四十余年。随时黜陟。似忘忻戚。彼自云云。于我何有。形于诗赋。往往而在。所作诗文。信口而吟。随笔而书。不为艰深刻苦之语。唯辟中和平坦门户。人则以俗而名之。亦非也。盖其身为大臣。世际承平。正不欲刻意蜩虫以失辞达之体。故意深而言显。使妇人女子亦能知解。须知其深易。其浅难。其雅易。其俗难。如秋月晚生丹桂实。常娥满月即成珠等。以典雅之文。作明显之句。夫郊寒高则寒。孤则寒。今白俗明则俗。和则俗。正其雅可及也。其俗不可及也。至如制诰判词。何常不精微深奥哉。此吾识二公本来面目处也。而复有短长之说者。非昔人元轻白俗之谓也。盖乐天持斋默坐。言多达生。至于七十之外。卖马遣妓。时犹有不能忘情之吟。是留连声。妓妮妮。欲海者微之。逡巡外任。求复辅政。赍志长徂。是戚戚富贵。至死而不能释然者。夫热中太煞。达而未达。殆二公之短长也。此吾知其全。而妄肆以无间入有余之论。庶几庖丁之解乎。若谓此论压倒元白。则吾岂敢。

　　血书法华经䟦

　　为儒佛者。率以委蛇八正。从容中道。无过不及之患。是谓得之。若孝而必至于割股。忠而必至于杀身。不已太过。而失其中道乎。然子不如是。则似为孝之力不竭。臣不如是。则似为忠之心不尽。盖充忠孝之类之极也。夫剖心割股。断脰决腹。伤形毁性。一瞑而万世不见。然后忠孝之心尽。忠孝之名立。忠孝之行成也。与其不及也。宁过圣人有所取之矣。即为释子者亦然。惟慈父之言行是式。受持读诵。书写解说。已为五种法师。可自利利他矣。而必至以骨为笔。刺血为墨。书写经典。似过矣。殆亦忠臣孝子之用心欤。吾于妙因粹生师。而见一班焉。师剃落应院。志在出尘。性重讥嫌。如擎油钵。忽发僧那。刺血以书法华全部。夫好事多难理之固。然或魔缘竞起。或内障陡兴师刺血书经之志。确乎不拔。正历盘根错节。而益见其利也。至于舌血尽而刺指。指血尽而刺臂。臂血尽而命绝。绝而苏则更书。嘻吾至此而不能测其志。不反顾义。不旋踵之勇猛精进矣。然调弦者。不必太急。斫轮者。事贵不疾。名教中自有乐地。八正内道可委蛇。以若所为。不已太过乎。师以为不如是。则修行之心不尽。修行之事不成。修行之道不行也。过则过矣。其不愈于僧之窳堕饮食八瞢瞢种耶。与其不及也。宁过昔人深取之盖以过则可几于中道。而不及则沦入下流矣。自握管至今。天子在宥。十有五年。而刺书成装。演毕将畀之。天龙呵护。永为叔世奇宝。予窃问曰。凡字之一点。即用师一点血一点心。凡积几许点画心血。而成一字。又积几许心血。而成一偈一卷。又积几许心血。而成七卷全经。师能思量较计。以复我乎。师既不可思议己之心血。我又乌能心思口议。以颂师功德哉。然一言可以概诸。迦文以骨为笔。刺血为墨。如是书经。此修行之过也。今成正觉。是则师之功德。殆优入圣域者矣。

　　睿公裒文引言

　　世网如八阵图。逗入辄不能出。出盖凭夫学道。昔人云。人不得道。生老病死四字关。谁能透过。然则学道乃出生死之大本欤。由是而下睨。语言文字。抑末矣。大梁睿公。年垂知命。锐志修道。今且二十年所矣。虽众善俱崇。而指归安养。即精力稍惫。而礼诵不辍。或曰。若形神勿王。盍缓净课与。则曰。主人公一旦欲捐血肉团。亦可缓耶。雪溪公题忆佛轩云。随波逐浪去翩翩。弹指声中七十年。岂不向来知忆佛。欲从老去更加鞭。予又可缓其鞭乎。第酷嗜当代名公诗文道语。龙蛇满壁俨然。诗画米家船矣。惟是少不深书。而喜人文墨。人或疑之。吾闻苏长公性不解饮。而喜观人饮。见其引满浮白。则浩浩焉。落落焉。如饮情之在己也。陶元亮云。但识琴中趣。何劳弦上声。睿公之不善文。而喜人文墨。亦是族也。或谓。睿公操一艺。而活于逆旅。虽曰好道。第一乡之善士而已。何能致四方士君子文藻之多哉。是大不然。夫漏室来。鸿儒之谈笑。敞庐何妨聚诸贤之珠玉哉。且宇宙有何美业。唯吾心之神智睿于无穷而已。其既修道惟勤固。已得出世之大宗大本矣。抑况语言文字之绪余哉。吾知诸君子之宠教。睿公正未艾也。

　　普荐罹难阵亡横死军民榜

　　天造草昧利。建侯而治。藩守不庭。唯肃杀为心。玩兵构祸。岁无虚日。甲寅以来。伤残尤甚。弟子沈光华辈。目击死亡。同申荐拔。设伊蒲之供斋。七日以为期。礼调御之名。足三千之满数。事方伊始。给语导之。

　　尔等总号三才。类分九品。魂升魄降。出有入无。前阴已灭。后阴未来。淼淼焉一灵何托。视则不见。听则不闻。冥冥际。厥貌难参。勿言南面之乐。融融顺彼。适来而适去。须知北邙之尘。黯黯方且。苦畏而苦饥。河边骸骨。梦中身曾无彼此。枕上鸳鸯。华表鹤殆有仙。凡宗庙陈尸。但见新鬼大。而故鬼小。空亭兢食。惟知我肉尽。而他肉来。曩时之伎俩如斯。今日之消沉夐异。非时而死。岂属司命权衡缺具。以终正为造物愚弄。虽天王明圣等观赤子。于苍生。而下土蒸黎。适觏刀兵于定劫。甲寅之首。藩镇不庭。比岁以来。王师薄伐。崖崩炮击。消四大于微尘。颿破舟沉。葬一灵于鱼腹。势欲断流城窟涨征魂之水。望成京观尸僵高战骨之山。尔既争雄于红旗影里。国威久恃。今固失命于白刃丛中。死怨宜无至于四民编户尺籍羁身秋粮夏税奉国。课以维艰。口算丁钱。应军需而不继。致有三旬九食。岁富家贫。哀王孙而进食。罕遇其奇。怜范叔之一寒。又无其匹瓶之罄垒之耻。他乡嗟空。国无人神。为马尻为轮。于野见一车载鬼者矣。何况更逢杀戮。忽罹死亡。三重赤晕。民少孑遗。千里黄埃。野无寸草。老弱伤于锋刃。少艾牵入军营。骨肉生离。四鸟不能各分飞之。痛夫妻死诀三声。何足喻肠断之悲。金条脱半殉。死稚满路。伤心碧香钩。全埋马矢。千人流涕。正劫火凭陵玉石。无分于贵贱。倾河竭泽。鲢鲤孰辨于愚贤。试想日出而耕。日入而息。勉供上赋生也。何德今由兵喜而活。兵怒而死。含泪下泉。杀复何辜。井山不下于长平。仙岭有逾乎轵道。道殇国殣。白蚁未束乎苞茅。妻掳夫亡。青蝇徒能为吊客。致令尔辈悠悠长夜秪炊梦里之黄梁。澹澹斜阳好照河边之白骨。委诸丘壑。何如零落山丘。哭以天阴。更乃啸之白日。广孝阡之怨骨。嶙峋说不尽。含冤酸楚。寒林所之悲风。呜咽诉难。穷横死凄凉。本坛遵觉皇。遗范惟勤。心观众信。愍尔等久沦。共启法筵。意在长引风幡。不使碧磷凝野血。大明法炬无令青火照阴房。于是宣梵呗。以当歌钟。采伊蒲而充俎豆。亦谋道。亦谋食。岂类世俗来歆。不异空。不异色。与汝佛法相会。𦦨口一斛耳。悟则醍醐。不悟即为毒药。焦面一士哉。识即菩萨。不识即是鬼王。但了观力。宏深一唾。而劫火灭。惟心广大。一吹而世界成。再不必倚草木。于风前直舍铁围宫殿。又何须归佩环。于月下空将明器庄严。具寿枉死。趋蹡归安乐之乡。弱鬼强魂。瞻仰入无遮之会者。

　　复灵芝耆宿公启

　　伏以。先贤月没劻勷。嘱在耆年。后学童蒙引掖用凭。硕德振式微于季叶。咸尊砥柱。示昏邪之道岸。竞恃司南。高山仰止。景行行止。恭惟大道。望某尊宿。座下师模。当代领袖。后生德风。所扇英豪。翘首以归依。慈教攸宣。缁白希光而景慕。乃禅乃教。囊括一心。立德立言。典型万世。兼之谦慈。成性饮人。以温树之和且也。接引为心。尊贤类平原之侠。明扬侧陋。奖进群心盖是绾长眉。而津范神州。要非守金襕以灭定鸡足者也。比慨法门下替。手教遥颁。勉某弘经律寺。戮力上流。曩寂法祖。向晦宴息。自分独善。螺溪得韶国师。推荐明扬。不觉腾光天壤。某愧非其人。实遭其遇。苐某樗散庸材。虽曾禀教师门。难为雕琢。驽骀下乘。奚堪受知尊宿。俾骋康庄。拊臆惊思。恐辜盛意。仰凭老师。覆护多方。永安中外。庶俾不肖支吾小试。稍利人天。则座下之友。声可副。而相与有成。即诸公之丽泽少裨。而盍簪无忝。谨俟春阳。用趋钧命。临书感激。无任悚惶之至。

　　复寂照诸护法公启

　　伏以。宰官躬弘护之休愿承金嘱。居士总儒释之宗名灿神州。翩翩杨李。借甚祖灯。烨烨宗刘。彪炳莲社。盖以动垂名教国步。恃以灵长兼之。誓职金汤。法运由之光大。恭惟大护法诸老先生门下湖山毓秀生。苻申甫之征。乾象擒光。群切斗山之仰比。则埋轮京辇。豺狼避骢马之风。总宪方州。士女满壶浆之谒。兼之游泳佛乘。干城法海。洵乎夙秉。愿身总持儒释者也。迩乃方轨给孤。俯循梵世。以寂照岿存古刹。命不肖小试。铅刀琅函。载锡玉帛。遥颁启缄。而珠玑满握。奚堪华衮之褒拜锡也。筐篚盈门。如饮江河之润。顾某邨墟。小草苐属。长行粥饭。斥泽微鳞。难使观光沧海。是以欲辞恐深方命之愆。将受更增覆餗之惧。忧惶交并退。遂触籓所。恃大君子左提右挈。曲为二天之庇。乃俾不肖。某日就月。将得展一割之能。庶古寺于以少裨。即钧命因之。上副谨俟春王。敬聆玄论。临书惴栗。无任主臣之复。

　　复陈曹诸护法公启

　　伏以。萨埵开普门誓愿。随应度而现身。将相禀灵山嘱累。惟弘护以为心。故金吾[(嘹-口)-(日/小)+貝]道平之职。龙光觉道。银枪去史公之手。豁悟心宗。是举缅惟夙誓。闲法运于草昧之秋。一极悲思。翊圣化于建侯之日。奚翅利见当时。抑亦干城末造。恭惟大护法诸老先生麾下。朝廷柱石。法苑金汤。从龙开国。草露布以行。师绾印通侯。定庙谟于指掌。比乃躬长城而坐镇东。南琴书乐。志秉弘愿。以崇尚佛乘。禅慧陶心。兹于海潮寺。襄成论席。爰命不肖。某戾止弘经。片笺天下。玉质金相。尺素空飏。葩纷彩舞。试令入齿。飞雪还疑出袖。迸霞曩梁慧约。朅耒剡上。逢周将军。延住草堂。某人实天渊。乃事符畴昔。顾某解疏三观。行昧十乘。仅知饮食。亡何宁解。匡群祖洽。猥承钧命。良切惊思仰凭大护法。擒光到处。自然华雨深。而敉宁海众。庶俾不肖某。食粟其间。亦得法轮转。而上副檀心。寅看绿舞宫腰。侯新条于细柳营前。红飞锦障。秣良驹于大树丛中。临书战栗。无任恐惶之复。

　　随缘集杂着一
卍新纂续藏经第 57 册 No. 0975 随缘集


　　随缘集杂着二

　　嘉禾楞严讲寺灵耀全彰着

　　与径山化城寂照两常住修刻大藏书

　　楞严寺法未灵耀。谨致书于双径化城寂照两院诸禅师座下。愚闻君子务本。今方册大藏。实为楞严与上山两院共有。根本所当。急先务者。故敢以书告。古人刻藏。虽为普利簿海内外。而板藏化城寂照流通。楞严讲寺坊内。羡余刻藏之。外可以庄严三宝。养育英贤。无事匍匐檀门。畔援法事。山上板头。修板之余。可以供顿数口。安心进道。不必一钵千家。夤缘世谛。其为三院。坚固根本。意甚深也。无如法久。獘生经坊。惟知羡余。而不知整理法宝上山。惟知板头。而不知修刻藏板。岁月既深。虫蠹朽蚀。将来大藏。羽化可待矣。只据不慧玉庵丙辰请藏。三人共阅。部帙失次。错简失张。莫可枚举。有张无数。十百字或五六字。一二字者。今春澹归和尚请藏。其首面经论。辄多残缺。而黄龙禅师检出缺字尤多。推其所由。板非铁石。岁久朽蠹。理之固然。顷松陵众护法。书致不慧。深忧藏板不修。则佛法壅塞。柏密二大师慈悲心血。殆将付之东流一派。故以修刻经板。重整大藏之役。责成不慧。不慧捧读。而惭惶无地。盖吾三院根本祖师功德。皆茫乎不知。忽若罔闻。而居家之士。独能惓惓法门。殷勤致意。其智愚贤不肖。为何如哉。良可愧矣。秪缘大清国之内之外。惟此一藏。其来敦请者。不辞千万途程岁月劳顿。及请至所在。开卷展阅。则馍糊失错。一字之缺。理即难明。况多多乎哉。倘欲来寺对补。则道辽路远。山川阻深。若欲从人征考。又不能起迦文之白骨而问之。则知板上一字残缺不修。即如来之血脉一点不通于天下四海矣。过当何如哉。甚有以论代经。指鹿为马。惟图满套成帙。便可博换金钱。不知壅法。诳僧罪当发配泥人。虽或匠工有所草草。虎兕出匣。龟玉毁椟。是谁之过欤。夫住持唯曰火食之多少而已耳。经坊唯曰羡余之有无而已耳。上山唯曰板头之轻重而已耳。殊不知火食羡余板头自何来哉。岂非皆出于藏板之根本乎。今废藏板。不之修治。而顾较量于锱铢之利。母乃弃其大者远者。而计其小者近者哉。抑亦清昼攫金。惟利是视。而不思务本耶。虽曰烈士徇名常人狥利。以若所为。即利亦恐不可久得也。何者。盖今不修。则朽蠹十二。再五年不修。则板坏十五。再十年不修。则一大藏之板。皆坐化尸解矣。夫有本斯可求利。本之则无顾。安所得利哉。诸师于此可大悟矣。然而三院之主人必皆曰。吾唯计今日之利入厚薄耳。藏板之朽蠹于他年。于我何与。故皆坐视不理。吾恐槜李丹阳金溪吴江诸护法同起。而料理蝌蚪时事。则比比呕唾。不暇未必能安坐吞嚼大藏也。借使大护法不见僧过。异日阎老案前铁丸铜汁。伊谁代之吞啖乎。吾辈出家儿。其可不信因果哉。吴江周安石老护法云。板头不修藏板。秪图肥家润身。故护法神明屡降警诫。不为护祐。此皆诸公目击亲尝之事。可不畏诸。窃迹数年间。不能修板。亦有其故。自甲寅用兵以来。关山阻隔。请藏无人。故致坊内经本殆空。而上山板头绝望。即守院数口。尚费支吾。何能分枵腹之余。以补蠹蚀之残哉。苐不慧畴昔检藏。林下凡遇失纸脱字。以致义理难通处。未尝不顿足张目惋詈典守者。素餐不治。今自既尸位住持。其可更受天下人之痛骂及我耶。是以修刻大藏。是不慧之夙志。而端本之急先务也。况蒙众护法之督率乎哉。问知寂照。全朽藏板六百余叶。稍稍蠹蚀亦数十万字。并煮板等项。所费不及千金。工程不出三载。较之当日众护法倡兴之时。不过一部刻资耳。不慧已允众檀之命。董成其事。但诸公皆密大师苗裔云。仍幸俱戮力同心。赞襄厥美。或为料理修刻。或为䟦涉乞缘。是所仰望而敦请者也。至于些少板头。且充工费之外。更有不继。不慧当典衣鬻钵称货补填。不敢波及诸公也。意在重新全藏。法宝流通。使柏密二祖慈悲心血。不付逝水。诸檀护施刻功勋。不为木屑。是所愿耳。次则坚固化城寂照楞严之共有根本。亦不可缓也。夫愚公移山。大施抒海。人固笑其愚。而不知量矣。然精诚所至。或亦天龙为之阴相。而克底于成。不可知也。燥人辞烦。幸无罪焉。

　　复吴江众护法请修藏板启(附来启)

　　恭惟。大护法诸老先生门下。才高邺下。藻掞天庭。立功立德。既照曜于两间。乃教乃禅式弥。纶于一贯。惟典型之诒在神州。千秋万岁。即贫道之仰止高风。匪朝伊夕。比缘楞严初住。躬失抠趋。忽业珠玉。遥颁宠逾。华衮滥婴。奖借耻实甚焉。致累失言。罪莫逭矣。因轸大藏板朽蠹欲隳。爰命不肖耀。修刻重新。多方弘护。深知受嘱灵山庄语殷勤。喜见同心。紫柏顾耀。藏拙山邨。曾亦如虫食字。拜瞻藏典。尝悲宿蠹侵文。钧命赍来。似符夙志。奉公行去。所在不辞。苐念人微事伟。且难俶始。况虑月深岁久。岂易善成。是以心怀踊跃。步或盘桓。仰恃大君子。分光赐照。同舒手眼。乃俾不肖耀。拾遗补阙。稍整琅𪻱。庶宝王大藏得重新于四海。而檀护鸿功。可昭视于无疆矣。临楮不胜感惶之至。

　　稔惟。和尚解行双超。智悲并运。经律论藏既兼。总以无遗。性相禅宗且交融于不二。诸方之向风已久。末法之仰赖尤殷。不慧辈跧处松陵。未遑躬趋筹室。遥瞻慈范。徒切依归。兹启方册藏经。乃紫柏尊者发大誓愿。创此胜缘。初剞劂于五台。后专归于双径。而寂照化城均为刊刻贮板之所。前人设立良规。随刻随修。以防朽蠹。修补之费。取足板头。不意日久法湮。后人弁髦成宪。竞思染指。任情废坏。经虽装印。损蚀渐多。日失月亏。将何底止。而新旧板头。不知作何。销缴宜乎。贵郡诸绅。有彻底清查之约。此诚摧魔剔弊之大快举也。深幸道驾。驻锡楞严。此地藏册所由流通。梨枣失修。得以申责。伏望和尚大放光明。出广长舌。俾狮虫勿来食肉。法宝永获端严。匪特不慧辈倾心起舞。尊者常寂光中亦当开颜含笑矣。善友王晋卿。于刻藏事。宜向受诸檀嘱付。在山多年。最称谙练幸进。而详询之。颇可资商确也。仓卒布笺诸法侣。不及署名。统希慈鉴。周邦彬吴之纪等拜。

　　修刻大藏经板疏

　　紫柏大师与同志诸檀护。易梵本为方册。合经疏成一藏。以便流通。使坐而讨论者。可家致而人阅。三登九上者。可负之而遄趋。即缙绅先生家亦可并藏书。而列于二酉。恣渔腊。以深究本来。功莫大焉。其如木刻。无金石之坚。岁久有朽蠹之患。失此不修。将来羽化。深可悲惜。盖北藏销为阿堵。南藏残缺无征。则此楞严方册。不独为大清国内基祯国宝。实且为簿海内外之法身慧命。闻忉利天王一日三时望南阎浮提礼拜。以其有书般若也。则人天之慧命。佛祖之菩提。皆赖乎是矣。倘此处之藏板一字不修。即如来之法身慧命一点不流通于天上人间矣。况日损月隳。竟归乌有者哉。不慧偶厕住持。愿崇修整然。稽佛法东流。自汉明帝永平。至唐玄宗开元。所译经律论。洎诸贤着疏。已五千四十八卷。共成一藏实录。自开元庚午。至德宗文皇帝末年。相继译著又四千九百余卷。合开元崇福旧录。汇成万卷之灵文。嗣后残唐五代宋元所译。暨朱明章疏语录。倍簁于前。若以当时创刻之费。较之今日修补之资。不翅马体毫末太仓一粟耳。夫资费小而大藏全。用力少而收功伟。予不敢自私。而敢告诸同志矣。且闻昔与紫柏大师。同心创刻大藏者。有金溪贺丹阳于松陵周嘉禾陆冯朱包诸先生。现宰官身。行菩萨愿。而告厥成功。则今日不慧创修大藏。又当伫望于诸先生后身之檀。相助为理矣。

　　复净慧监院公启

　　伏以。觉场小始。效供原依。列圣丛林。大辟当门。特重普心。三年知事。一喝明宗。千室寻缘。四真入妙。恭惟。大德望某老师座下。根属好坚。楠梓豫章。而巽美行。稀瑕玷。圭璋明月以方精。了禅翁之弘度。水云归德。生姜汉之操守。龙象钦风。推厚居薄。故人苟暖之。即若暖之在己。𥙿人约己。则众或饱之。亦如饱之措躬。虽云愿力使然。要亦天真不勉兼之。谦和御物。口碑扬缁白之间。真实由衷。道望溢方州之外。初地二地庶几无惭。三果四果绰然有𥙿。比蹈身子。成规忽振。胡僧光锡。乃依自报内院别严无畏之床。式委乐独初机传语优昙之典。宁希功侔佛祖。实欲泽及人天。斯盖连䮽神照。而迈乎久长。并辔了明。而亡其椎鲁者也。顾某药栏小草。觉苑焦芽。息观微微。未践四依之阈。弘敷戛戛。难窥五地之墙。是宜养拙丘墟。长行粥饭何期。客秋把臂。便许同心。献岁浮杯。竟蒙推毂。昔卢行者。陆沉下板。满拟终古无闻。得印禅师劝请开堂。郁为千秋盛举。某忽膺斯遇。感切分光。恐负隆情。惧侔戴岳。是以仰循再让三让之规。复劳一命二命之至。尚恃大禅德均调缓急。使宝乘而直骋康庄。乃俾不肖某。咸开真俗。秉独妙以遍泯森罗。庶一门无栋挠之虞。而众卉沐同云之润。祇俟嘤鸣求友。仰应同声之慰谕。新华雨座。平分多宝之亲依。临楮无任瞻依之至。

　　复净慧诸护法公启

　　恭惟。大檀越诸老先生门下。湖山毓秀宝海。恢因达尊竞爽。随应度以现身。富贵浑忘降。崇荣而济物。职由米汁成漕。树神雨食。遂使香流毛孔。器满珍羹。岂徒率先二氏。以雄长实。且高佩一乘而载导。顾某庄严。弘护业素。渐于海院灵芝忉利。敷迎忽更。委以莲宗净慧。金声轻掷。玉帛遥颁。盖欲揭鹫峰独妙。遍记含哺。兼之畅佛陇惟圆。等开瞢识。噫欤盛举匹阇世。以无双大矣。弘猷迈隋王。而莫及顾某小根小茎。苐可卑栖林麓。矧兹大邦大刹。恐难安坐云堂。以故衔命殷忧类。临深而履薄。抚躬多惧。尚鼠首与羝籓。仰恃大檀后先。弘护遏寇。虐以谨无良。加之息我黥而补我劓。乃俾不慧内外妆宁遵祖诰。以示周行。庶几俶其始而令其终。则推钱指廪。会实相以非痴。即闻法传经。诣宝山而不退。谨依玄鸟来。思[款-士+止]高门。而窥长者红桃秾矣。践丈室以睹天人。临楮不胜感惶之复。

　　复永寿院檀护启

　　伏以。北斗摛光。当宁获夔龙之佐。西天敷化。干城凭王谢之贤。明良喜起。歌彻卿云。拥护流通。愿承金嘱。斯国步恃以灵长。即法运由之隆固。恭惟。大护法诸老先生门下。朝端麟凤。启沃基祯。霄表晨星。具瞻寅亮。高眠拥锦。八华砖而让宠。燃黎视草。五色笔以增神方。其大声谔谔。宁在豸冠。且也众止行行。实归骢马。莫非皋夔申甫之贤。均荷喉舌股肱之重者也。惟是文人慧业。不谖金河顾命。全体大用。还遵鹫岭分符。故能立功立德立言。成三不朽之盛业。乃教乃禅乃律。明一大事。以春秋驾杨李。而尤丽文章。跻苏王而更深明悟。此慨法门讹替。种智沦胥。乃于永寿院。幻敷四华。座席委将。不肖某。勉弘一雨。琅函珠玑。在握开缄。而霞举云飞。筐篚登筵拜锡也。蔀丰河润。顾某学悭。半豹智不全囊。仇三轨而尚逊说。行览大车。以未臻乘御。是以抚躬知恧。拜命增惭。恐循覆餗之讥。终诒甄贤之诮。所恃大君子宝符玄览。曲为二天之庇。乃俾不肖某铅刀借便。得展一割之能。庶古刹于以更新。即台命因之。仰副谨拟春日。载阳晤玄。度朱门之对。抠衣迁徙。领净名丈室之弹。临楮无任主臣之复。

　　天溪和尚传

　　和尚讳受登。字景淳。别号初依。嘉禾秀水幽湖郁氏子。父心溪。母沈氏。生于万历丁未六月五日。康熙乙卯六月九日寂于开法之大觉方丈。世寿六十九。僧腊四十二。临终遗嘱。不许求塔铭行状。崇事虚文。有乖真实。以治命也。弟子遵之。灵耀系披剃禀戒受学得法之弟子。私淑既多。受法聿深。窃记毫末。存以想像。非铭状比也。师剃落硖石广惠寺。厌鄙所习。决志参方。受沙弥戒于天童密云和尚。圆比丘戒于曲水古德和尚。得法于龙树桐溪和尚。传持天台教观。年三十四。始住仁和天溪之大觉庵。即专心教观。戮力讲忏。寒暑不辍。岁以为常。学子归投。如川赴壑。天溪法席。郁为海内无忧安隐幢矣。三十七始应当湖马园楞严之讲。其间应讲则广安玉庵大善智证化城三峰梵洲幽澜。暂住则玉庵等觉。率偶应耳。非专属也。其行道养道。恢拓涅槃。俱在大觉。具吴默之先生碑记。著有药师行法。准提行法。大悲忏科。瑜伽诠次并注。会刻法华文句等书。夫住院弘经。兴福著述。与人同耳。不足言也。先师正恶铺张世事。胪列年谱种种时套。故不许铭状耳。惟是勤信真正。撑持法门。一片苦心。特迈等夷。有足多者。敢记万一。师志学之年。即考苦读诵。中夜不辍。略以木凳。息身不卧广床厚蓐。深自策励。无少懈息。住院以后。研几教观。必堂内外人俱𥨊息已。方自就卧。钟未鸣而足已在地矣。此数十年。如一日者。即疾渐惟几。犹不释卷。勤何如哉。生平不畜。少有香资。即入常住。每曰。吾凡多与得常住。一分一文。辄复快活。惟众鐻修天台大师塔资一项为常住。借去二十金。恐昧果因。中心不怿。临终检自装文句三十余部。付耀。比四人令出银修葺。其信重因果如此。行履真率。似出天性。即傍人勉其暂作一句方便虚辞。初或允之。至期不能也。凡待同学同行子。侄常人。靡不皆然。至临终遗嘱。勿乞虚文以污真实。玄义止观等书。皆有手眼判释。文章典雅。脍炙人口。示寂前数日。俱付诸祖龙曰。身将死焉。用文之且。语言文字。亦非吾之本真也。呜呼时丁末法。人竞虚名。若师之真实不虚。当求诸饮光盘特间也。住大觉三十七年。终不畜沙弥小儿。足不履尼尘俗舍。有来叩者。声色过厉。略无假借。或讥以为不近人情。师曰。美男破老。美女破实。宁失之此。不失之彼也。虽缙绅先生。执弟子礼。侍坐聆教。以为固然。略无愉色。既去即安心教观。亦无干谒。扳援之事。并不形诸口矣。语言行事。巨细不苟。有即之者。惟觉其光明正大之气。凛凛逼人。而不可犯。凡海内衲子。至省城者。未有不参大觉。师慎重法门。不轻授受。学既半而别嗣者居多。即今四方禅教出世弘化之贤。半曾北面天溪老人者。因慨佛法下衰。故于天台教观。极力研详。钩深剔远。凡临讲授。意在言先。旨提象外。发先圣之未发。启后学之未闻。尝教耀辈曰。法门衰替。比比成风。惟当精心教观。启迪后昆则。台岭一柱。庶可遏狂。汝其勖诸。复以楞严数解与耀曰。此经未涉大师手判。诸家互解。未免有狐裘蒙戎之憾。汝其悉心成疏。则可谓山家功臣矣。至于应讲住院。随世随缘。不必论也。故师出世三十余年。唯以弘宣教部。维持法门。为己任。应赴讲期。殊不多也。今六月九日示寂先十日。二三弟兄皆集。未能忘情。不无戚戚。而师欣欣然绝。无苦难之色。彻昼夜。讲示显密教部隐深宗旨。勉励后人。撑持祖道。以未完诠次注。托运遐法兄。以高僧传。委诸不肖。观其娓娓台旨。似乎未尽所蕴。有再来恢弘之意。运遐法兄曰。和尚今而后。安心念佛罢。师笑曰。西方吾岂不信。顾人各有愿也。索笔书偈而逝。则和尚撑持法门之弘愿。固永永无穷也。岂常人所能比拟哉。

　　余生字说

　　冬乃岁之余。月乃日之余。生乃死之余。余则虽非正事。然无其余。亦不能成一切正事也。梦忍月子呕血至脂膜尽出。不能食者七日。淹淹就木。身在死法中矣。来予庵就医邻初石子。石子投以奇药。而有生之气。养一月而竟无死之心矣。今将归。予为更其字。曰余生。且赠之以说曰。子归。盍善用其余。以为福。抑不善用其余。以售祸邪。今而后。精心乘戒。戮力上流。光扬祖道。优入圣伦。是善用其余。以成正事。如月为日之余。而能清凉光耀。遍照神洲也。予方拭目俟之矣。若贪饕饮啖。肆志无惭。乘戒俱缓。重入泥黎。是不善用其余。以酿恶业。如田水月。所谓楚南泰屯。得余是同。而用余回别。则余者又不如无余者之为愈也。则是字也。虽曰因事制名。以示不忘。然汝名为月。而字为余。意取月为日余。以光烛无疆。不取屯氏之余也。庸人视为两可。智者唯从一说。斯意在此。而不在彼矣。昔黄鲁直尝以奇药活人。惜其所活者。皆庸人耳。勿使石子复抱鲁直之惜。可也。

　　题报恩院交单

　　松直棘曲。宝喜嵩嗔。不变随缘之后。人物各自有性也。予性喜银。而性不喜畜。所到之处。必竭厥心。力兴建三宝。虽至逋负百金。催索狺狺。而不之悔。亦性成也。去夏。檀护请住此院。院经兵马住后。残缺可知。遂事土木。至今悲忏期毕。会计所费二百余金。功过自知。不必言也。顷应嘉禾楞严之请院托。祉森住持人谓。当书所有。以便后人守成。故即于修建册后。略记新置。以为交单。今而后。兴乎废乎。人各有性也。岂可以我性为人性哉。己未季春八日。

　　智觉寺重兴禅堂缘起

　　智觉教寺在嘉禾郡治之南十五里。宋开宝八年。创建。咸平六年。敕赐太平天寿院。治平元年。敕赐今额。兵燹之余。荡为劫灰茂草矣。永乐元年。里人张福信重建。相传始于汉永年十三年。又云。柳孝文妻弟张纲舍建。皆齐东之讹也。但塔寺所在。必有禅堂。居众用表刹幢面目。此寺独无窃有疑焉。盖大殿既成。则列前后左右。无非禅室也。嗣后列院分房。随隅割据。则苐有香火之实。而失禅室之名。理之固然。无足疑者。向延等庵法兄。养静观音堂者。十有三年。丙辰秋。等兄化去。大宗伯杜公。暨本方信士杜君𠁗沉子目诸君。请予重建禅堂。为千秋美举。于菊月望。鸠工庀材。至仲冬朔。堂殿告成。期周两月。匠及千工。四方瞻仰咸讶为神运速成。密迩知交。但怜予空炊无米。斯实大士之灵夫。岂一人之力哉。惟是数十日间。升座谈经之暇。即躬亲土木。手足胼胝。惨淡经营。夜以继日。竭厥心力。而不敢告。劳斗胆勇。为而不顾。后乏者是。予将此深心奉尘刹之微愿也。落成之后。虽逋负数十余金。然而规模既就。至止者略为可观。今而后白足来参旃檀殿。明窗净几。檀贤税驾大士堂。仰止留连。应二时之钟板。则香积厨与僧堂并列。接十方之贤圣。则云水寮对。客座分阶。是役也。檀波辐辏。固仰千门之无靳。而劻勷终始。则最初请主杜沈诸君居多。兹不忍没其盛心也。谨纪颠末。为刊碑缘起云。

　　题智觉交单

　　智觉无交单。而有交单。实等庵法兄创始也。智觉无禅堂。而有禅堂。实予为之创建也。崇祯癸酉。诸檀护重建大殿之后。以所余旧料。构观音堂。三间于殿东。以为一方祈签之所。留一香火僧或佛子。看守而已。康熙二载。始延等庵法师。于中养道。今丙辰七月。等师即世。以新旧器物。汇成一册。以便来者。稽程是有。交单之昉也。众信随延。不慧住止鸠工。予因众志乐善。即谋启建禅堂。始九月望。终季冬朔。厥工告成。计建殿堂房寮。二十余间。云水于以归投。学人于焉戾止。而始不失禅堂之名实矣。屈指又三稔矣。予既膺省城报恩之住。而复有武原玉庵分心。故将殿堂一并。托诸文可阇黎。并以建置屋物。续书册后。使夫来者。知无交单而有交单。始于等庵法师无禅堂。而有禅堂。建于不慧也。

　　修井文

　　古圣贤分田。而制之以井者。不独为灌润田禾也。夫木入水。而水上出。源源不竭。可以备汤饮。解热恼。御严寒。充浣涤。福利溥哉。东里之井。其来有岁矣。无如为日既久。砖石用隳。旧井无禽。时共舍之。井泥不食。人失其利。象曰改邑。不改井宜甃之道也。既人井井。而家井井。固当人甃井。而家甃井。不烦董事者之𤨏告矣。虽然。人乌得以知之。行将洁乃底。去乃污。增乃砖。固乃石。寒食清明都过了。石泉槐火。一时新美。冽涓涓可用。汲而备汤饮。充浣涤。并受其福。在诸贤一举手间。则又不得不家至户告也。

　　莲花赋

　　昔人目莲花为君子空王。比妙法以莲花。岂非以其皭然不滓高洁出尘者乎。予于西湖之莲。三觏而三变。其态有感于斯。辄比物比志。而赋其事焉。辛卯中夏。西泠文会。舣舟湖心寺。转宣公祠。自孤山金沙滩而止焉。美哉莲花之盛也。其开三兮。未敷七耳。莲房深锁。香闺未启。掩映绰约。中藏处子。尚孩未笄。憨然稚齿。调笑由人。含羞不语。密雨丝丝。似左家娇女贪花。而不辞数百之适。微风漾漾。若汉皋神仙出游。而恒佩如卵之子。细药初萌。似寿阳深卧宫檐。肥葩欲绽。若玉奴赐浴寿邸。又如若耶溪畔隐花样之西施。姑射山中藏如雪之神女。半面初呈。春闺少妇。乍窥杨柳之青。倚叶方遮前街女儿。昨赠搔头之玉。雨露不沾尉迟女。未解承恩。风波独立。淳于儿能徼温旨。或窥宋于东墙。或拜月于西厢。或回舟于洛浦。或尚衣于君王。亭亭高桌。宛昆明楼上选明月夜珠之句。依依欲舞。若太液池边逞云衣花貌之章。或群或友。乍颉乍颃。三三五五。袅袅扬扬。皆碧玉之未经破爪。而临镜则妒妇心降者也。间有花已开香气全。红颜的的。翠盖田田。玉肌皓皓。腰柳纤纤。有如修眉高目。列屋而闲居。丹唇皓齿。争妍而取怜。游丝薄雾。趁天风而远引。䫫飞燕之弟兄掌舞。浓妆淡抹。与西湖而竞爽。如虢姬之姊妹朝天。韩侯顾止从硕人者。固非一人。凝脂柔柹美硕人者。又非一端。遂使众羡倾城。而我见犹怜香滞回舟一水人。争立马千山。是盖定情之伊始。故能消魂于万千。越一纪。而予信宿于凤林精舍。则大非其旧矣。时维七月。霜露欲零。香销南国。怨入西陵。霜倒半池。潜伤皓质。露冷莲房。尽堕香魂。马成群而践踏。兵肆力以瓜分。偶扶筇而一探。伤时序之不平。何夙昔之荣华忽摧残。而不胜有。如千金贵姝。百宝娉婷。国破家亡。流落风尘。乱头粗服。疾首捧心。残香剩粉。零落无馨。如怨如怒。如泣如诉。或仰天而欲绝。若把剑之虞兮。或低头而不语。类息国之夫人。又如露箸庙内立节之姑娘。隋杨宫里系诗之佳人。情人紫玉。或通半体。阊门舞鹤。竟灭全身。轻纱血泪。乔玄玄。生殉处士。青草黄昏。苏小小。死卧孤坟。或如何氏稚经。绿珠堕粉。乌[糸*闌]在箧。小玉长徂。义髻抛河。马嵬受窘。盖伊阙之莲已谢。唐宫六郎不醒。人间钗袄。已化哀烟。天上髻鬟。或作朝云。是皆情甘怨死。誓不俗生之莲花人也。至于色香虽在。攀折欲空。焚芰制而裂荷衣。劈莲房而髡蕊宫。或归酒肉城居。或逐旃帐𦎬[葸-十+夕]。酒家楼上。供昏醉之村。夫贩子筐中。逐爱钱之。贾翁甚至。解髻而去席。或破颜而毁容。翠羽常低。多值敛眉之态。瓠犀难见。罕逢启齿之侬。正如良荆百万。一朝仆妾。玉叶金枝。纷纷狼藉。王后骨醉。戚姬人[(雪-雨)/(土*凡)]。艮瓶抱入井之悲。金城哭出塞之曲。丽华受伤于擒虎。伏后杖毙于孟德。卫共姜之死。靡他。仲卿妻杀身立节。江心负父。载沉载浮。驿亭断臂。不淄不涅。是又贞节之显于中华。羞逐雄豪之热客者也。若夫莲子随他去。不及季伦情重红粉。马驼归羞见。元戎报捷。琵琶邑邑。空调马上之弦。惜死妮妮。徒叙胡茄之拍。悲哉芙蓉木末。陂泽秋风。周郎不顾。妆镜台空。纨扇既捐。红叶难通。陈后长门。梅女西宫。伤离情于南浦。掩泪眼于墙东。疏疏雨散。神女之魂不返。瀼瀼露滴。湘妃之泣靡穷。呜呼音落黄埃。车马不识。或采莲花。或采莲子。而风流顿尽矣。予曰。昔年遇子南湖之南。靓妆婉变。莲步姗姗。今我来思。摇落三潭。物犹如此。人何以堪。予因之低回而不忍去焉。盖因困乏。转须亲也。或唔之于晓风残月。或慰之于暮雨朝烟。而花则似颦似笑。若送若迎。宛若生平者。正同是天涯流落人相逢。何必曾相识也。其间一缕余香。脉脉侵人。斌媚妖娆。犹作青楼。故态如徐娘。老去风情。在西子颦。来态转娇。予正色语之曰。吾学道人。此心已作沾泥絮。不逐东风上下狂也。卿用卿法。于吾法中。便为风马牛矣。嗣后已之。母扰我心。但子有美质。而生非其时。植非其处。故受困顿残折之辱。而未之知耶。夫西湖者。乃荣辱世界。酒肉道场也。庄生观化。而化及生。子处荣辱。而辱及子。理之必然者也。子亦何不早达。始知冶容妄方。悟群心邪。则何须待零落。然后始知空哉。今而后。盍各韬光绝迹。长揖人寰。铅华洗去。隐入溪山。庶几荣辱不关抱知希。而自全其天也。今戊午又十八年矣。六月之望。予以一艇。而访旧日之莲。则杳然绝迹也。惟见一片湖光。千山黛色。月皎皎以娱人。风悠悠而动物。不觉蒿目欲空。而烦襟顿涤。身世若亡。而尘心自灭。坡老曰。浩浩乎如凭虚御风。而莫知其所止。飘飘乎若遗世独立。羽。化而登仙。于兹更切。须臾转不定之金波。顷刻卧深沉之镜璧。上下渺茫。而惟现一轮之心月。依稀有响。疑苏小小。不忘哀草。青陵而环。佩空归月。夜魂仿佛闻声。似王子安犹吟。落霞孤骛。齐飞秋水。长天一色。而湖心寺无莲也。宣公祠无莲也。孤山金沙。滩举无莲也。夫谢月镜之别。王清去去。不乏风流。杜兰香之辞。张硕来来。更无消息。其斯之谓乎。王子犹访戴之舟。兴尽而返。何必莲哉。舟回净寺。忽觉一道香尘。顺风而前。予曰。异哉。莫是散胡麻饭女郎。引人寻觅。抑俱娑陀天下降尘凡乎。果见藕花居畔。玉面红颜。三三两两。亸引香肩。绿衣黄里。丽服花钿。貌舒菡萏。体露婵娟。渺不知夫新知。故识共要。予于莲沚桑间。殆三生石上。旧精魂乎。更不须咏此身。虽异性常存也。观其潇洒出尘。高洁幽闲。翛然自得。不受人怜。如鹿母夫人未出草庐。艾封人子。尚隐骊关鱼。玄机既入女。冠孙琰妻。长啸峡山。张丽华之飘飘欲举。秦弄玉之冉冉乘鸾。又如天台洞口迎郎之女伴。罗浮山内宴客之神仙。微香时吐。似服惊精。返魂羽衣。旋舞曾游。月府广寒。则此一晤也。竟入避秦女队。何论晋魏。而不知有汉也。又若天风吹下。不欲许飞琼之名字。落在人间者矣。予笑曰。子无乃畴昔之夜。凤林寺畔委顿。而受吾教者乎。子真可教也。今试与子提衡而论。方予未冠时。与子邂逅于西冷之涘。果能即其时。避纷华而出尘自励。则久为天上之人。即予亦可望。而不可亲矣。何致遘明夷而迍邅。无如甘苦未尝。而厥志未坚。则是子之惰也。倘凤林寺侧。轻予教而仍溺五浊。今日又不知作何状态。安得如此超脱而仙仙。斯又是子之达也。假令天下热中尘客。皆如子受教。而拂衣高蹈。则又何必予之喃喃说法。而升坛哉。易曰肥遁。又曰嘉遁。美夫囊括君子也。况桃源之隐逸。天目之智仙乎。然子既仙胎。予亦无意于人间世矣。姑勉汝更进步于百尺之竿。吾闻从是过西十万亿土。有七宝池。其中无老无幼。无荣无辱。无女无男。有决志往生者。皆证大觉之金仙。而子之氏族。多产其间。则又胜于子辈。鼓云璈饮。玉液唱步。虚沦七趣之守尸神仙。汝其斋心。而先我着鞭。尚不辜三遇而三有益焉。彼姝者子。皆倩微风。而点首心。莫逆而亡言。众芳敛衽。予亦欲眠。二三子欲挟以俱。予曰不可。香味颓高志。色声丧躯龄。远之易为士。近之难为情。独不顾荷神诮。尔不戒乎。二三子曰。然则夫子何独留连眷眷哉。母亦好色耶。予曰不然。吾之好色。不与俗同。直好其德耳。盖予因三遇西湖之莲。而三变其态。有似一变。至鲁一变。至道皭然不滓。高洁出尘之达人君子。故乐与之周旋。夫关睢乐而不淫。盖思窈窕。以配君子。哀贤才。而不淫其色也。阮嗣宗日狎邻女。而不私死。又往哭之。是真好色。而不淫者欤。故寓言其事。而托以美人也。诗曰。云谁之思西方美人。庶几旦暮遇之乎。又是予之志也。

　　为玉庵住持愚原阇黎封龛

　　拈封条示之云。愚原阇黎。个是从上佛祖。自行化他。安身立命处也。汝先于此。而安住之耶。汝夙有愿力闻道。㝡早住院以来。事事真正。秉志固穷。不屑世谛流布。竭厥心力。撑持祖道法门。操守峻峭岌然。难于干犯。直心矢口。似乎不近人情。弗顾或人之所谗忌。惟知行吾之所当行。乘戒精密。绰有祖风。博闻弘辩。不忝吾门。谓非乘愿而来。不可也。至于自行化他之事。稍毕。遽尔热处。抽身预期。绝食而逝。衣院托付有人。苟能如此足矣。何必百岁千椿。而世或憎夫寿命不长。吾却喜汝真常早悟。盖有生有灭。有去有来。有长有短者。世人之见也。无长无短。无去无来。无灭无生者。本真独露也。既悟真常。则生亦可。死亦可。去亦可。来亦可。长亦可。短亦可。北洲是痴活原壤。为偷生长寿天。八难之一。水老鹤无闻之僧。斯则虽寿而夭。虽存而灭。虽生而死也。日面世尊。朝生暮灭。楼至如来。闻道即行。是则虽短而长。虽去而存。虽死而生矣。知此则可无遗憾于生死短长间矣。今姑举习闻公案。使汝安身起用。大通智圣佛。十劫坐道场。佛法不现前。而弥勒世尊于出家日。即证三德涅槃。非根有利钝。道有难易也。顾左右云。且道毕竟。为着甚么缘。宜赊促应示长短耳。封。

　　题市居漫咏集

　　巢父掉头不肯。住居人共住武陵源。此避市朝之隐逸耳。若东方曼倩。避世于金马门。司马季主。列肆于长安市。则初不外市朝。而亦不失其为高致也。何哉。盖情致两忌者。虽市朝亦岩穴。奚必望望然去之。而后为高哉。引岩子气宇翛散。固不干进于朝。然亦未尝求离于市浮沉。里闬列肆。以逐什二之息。抑何下也。及示余所著市居漫咏集。感时玩物。比事属辞。文简远而意清冲。有元亮之余风。间露世相无生不即不离之旨。殆闹市静捶入廛观化者之流亚也。张文昌云。先生已得道。市井亦安居。君殆是之矣。于是乎。下睨身江湖而心魏。阙形山林。而识阛阓者。贤不肖何如哉。夫大隐于市。吾于引岩子。见之矣。巢父渔人。宁不瞠乎其后哉。余也椎读斯集。而茫然如渔翁误入桃源。苐知桃花鸡犬而已。又乌知仙境之幽深耶。

　　齐物

　　魏野农妄齐庶物。以凤凰绣毛羽。而无时夜之材。大象多荷负。而少驰骋之技。孔孟持仁义。而乏霸国之业。故窗禽之于凤鸟。劣马之于大象。管晏之于孔孟。举一能一不能。二者孱齐。呜呼世何多愦愦之人哉。予性不善作字。且不欲工字。以为字虽工。不过一誊文小吏之材耳。顾嗜古人书。苐产自寒微。之能尽读古人书。以窥孔孟门墙为怅。至于文章之道。尤不能梦见班马毫末者也。而世之人。或以通知文理许予。而以能工字画许某。且曰。某工字而椎鲁。某解文而拙书。一能一不能。是二人者。正等无异。呜呼世何多愦愦之夫耶。夫许予以通知文理。予固不敢当。然排能抄录者。兴通圣贤性理文章者。一其等夷。尤予所不忍闻也。以其挤孔孟班马。而与誊文小吏同侪也。以其视孔孟班马。如一誊文小吏也。家老人道德文章。深入佛祖堂奥。顾不能作世谛流布语。以媚聋俗。而世人且曰。天溪师道德高。而乏辩说。某法师能巧逗愚俗。而道法有亏。一能一不能。二师孱齐。是何殊齐。窗禽于鸾凤。一管晏于孔孟耶。推此而往。世之齐物者。举是族也。何从核其责实哉。故知魏野农古今不少。

　　齐物后

　　齐才学于书工。固不幸矣。然抑有幸焉。先朝冯具区陆敬承两先生。高才硕望。千古人也。当在内翰林。时以不工楷书。数为皮相者。裁抑甚至。不得与名沈顾不列。于是乎知埒才学于誊文。犹肉相者矣。得非不幸中之幸者耶。

　　后五百岁有持戒修福者

　　笃至善于末造。斯可重任矣。盖叔叶而戒善式微。有能躬修匪懈者。焉吾知其必大可恃也。顾觉道横亘于宇宙。当智愚贤否。攸均金言。高唱于灵山。实比户连家记莂。庸讵尚锢身律口之节。亦匪崇推钱指廪之输。虽然波离善律。首荐群英之右。金色头陀。聿彰分座之旌。当圣世而弥。祟矧末运。乎顾末运亦克逆料乎。事何指掌而知也。惟金棺潜耀。去圣殷遥。业非全盛矣。然而犹可为也。曰历五百而解脱。又五百而持戒。长骛有在。而异类无多也。逮象教陵夷。人心不古。夐非其旧矣。然而尚可恃者。曰再五百而禅定。更五百而修福。动出虽靡。而忍善可臻也。降此而后五百岁。则流漓益不堪矣。斗诤狠戾。以肃煞为心。侵夺贪婪。而唯利是视。当此时而有持戒修福者乎。是旦暮欲遇之也。夫披缁轶俗。允宜严净毗尼。衰世不然。慧心偷薄。而五欲公行。烝报宣淫。而廉耻道绝。淋漓扰饯。习尚成风。俾夫王臣侧目。而觉道轻微。得非邪魔。窃僧衣而破正法至圣痛哭流涕之时乎。适此而有坚木叉。以闲圣化者。拨共趋之。恶习回久。炽之邪风焉。斯亦特拔可怀矣。

　　且情存超世。要必百福资粮庸流反。是浚招提。以牣己囊橐。宰杀耕耘。而遍酿恶报。计时卖日。裨贩如来。遂尔生遭王法。以玷污僧伦。斯盖外道秉恶誓。而破吾教善逝掩耀无光之日也。于是而有修净善。以翊风猷者。遗势利之浮云。树缁门之标榜焉。是亦挺生不类矣。

　　嗟乎戒福。忽于圣世。而罕觏云将来。故曰有持戒修福者。言有则验末世所无。而间或有之者。亦亿万而仅一二之难得也。

　　我思后五百岁而持戒之难也。仪型无溢。乃比丘师虫内蚀。必且群攻交訾。为可怪矣。于此而欲振厥颓纲。是一暴而十寒之也。畴云易乎。再思后五百岁而修福之难也。善业唯勤。而白衣僻染。邪僧庸有寸丝半菽。襄其艰乎。于时欲行吾道。其间比一齐。而众楚之也。不既难乎。

　　虽然。不有其难。蔑以昭倜傥非常之彦也。乃欲乐者。人情之所同好。而其能持戒焉。贷财者天下之所共趋。而其克修福焉。我知其宿禀不伦。而慧命可寄。亦余日暮之所见知者也。

　　后五百岁二句

　　季俗有先务在。缁白各尽其道而已。盖苾刍精木叉之典。净行崇乐乎三多。末法难能也。盖有之矣。必非庸人矣。曩大圣悬览多方。俯观来叶克仔肩慧命者。果何如人与。曰。必后五百岁。能持戒修福者也。缁伦济济。篇聚唯精。近事将将。乐输靡倦。交克相与以有成。吾知下衰可振。而佛慧无壅也。

　　何则夫真人应运。龙象举深第一义光。无论已逮后五百岁。而邪魔充斥。淫秽横流。任法门者。子女玉帛。名比丘者。宰杀呼卢。比比成其邪风矣。有能逆众趋。而身严仪律训来学。以徂遏狂澜者。必比丘矣。斯诚圣人之徒。而慧命所恃也。我一思之。衣钵付在头陀。殆此欤。

　　且声教攸宣。竹林并祇树经营亦盛矣。沿后五百岁。而我道寖微。渑淄孰辨。趋蹡势利者。唯见五欲殷繁。介守清操者。偏罕伊蒲之供。是专襄构罪之人矣。有能输囊橐。以崇树招提。远邪师以资成正法者。必白衣也。是必圣人所与。而克荷佛慧者也。我再思之。佛法嘱在王臣。盖此欤。或者谓闻法之众也。修途之广也。宁唯二者之足尽乎。曰。贤哲虽多。不外缁白。而末世弘通。要必戒福先务也。虽然。圣人岂不欲天下之人皆持戒而修福哉。其如丁衰世。势不获兼遂也。故苟克各尽其道者。亦必间生之畸人也。畸人谓何能深信般若者而已矣。

　　募米供众疏

　　君子谋道不谋食。比丘求法不求餐。虽然楞馁不安。吾未见其道法能全也。丘嫂栎釜。王孙寄食。世贤有恒产。以自食者。或遇神龙未云。黄鹄未羽。尚尔朵颐向人。矧比丘无恒产。而从人觅活者耶。顾武原适当湖携李之冲。而东南多义苑禅藂之匠故。担簦负笈。憧憧往来者。固喜咨询之有在。然三登九上。贸贸道途者。并悲宿食之无从。不慧曾为浪子。慨欲居亭自任。其如瓶钵屡空。敢以福田告人。夫岂轸玉庵数口。诚以安四海云来。盖不慧黾勉为求食求餐之都养。庶云水可一心为求道求法之高流也。唯是货财者。天下之所共爱。而舍施者。人情之所最难。苟能舍所爱。而行所难。自然福不殄。而报不赀。昔人施七钱。而报金轮皇帝。贫婆以一饭。而为忉利天王。岂非以欢喜心。不靳倾筐之舍。能成就超世。外志求佛道之贤欤。凡在乘愿大檀。母让古人独步可也。

　　阅文苑英华完

　　文苑一千卷。总三十五类。赋百五十卷。诗二百卷。表七十二卷。碑九十一卷。其余杂文。多寡不齐。宋太宗命学士宋白吕蒙正等二十余人。纂集唐人诗文。而间收庾子山徐仆射几首而已。盖当时君臣。崇文好古。意在广博具瞻。故所裒集。不无纯驳冗繁之累。然云梦巨区。固属伟观。而奇花瘦石。不妨幽致。未始非古人精神命脉蕴泄结构而成者也。不慧智识暗短。天性嗜书。忆孩提时。遇古人书。辄思卒业。焚膏继晷。虽鸡鸣月没。而不忍己自弃去操觚。而北面空王。则唯耽钁头苦行。而旧闻漏失。宜乎无游观广览之知矣。癸丑秋。得是书。率于小春开箧。流观泛览。至次年立夏日。始完一遍。嗟乎学无半古。识昧三长。深文奥义。典雅隐赜。读之不解者十五。请问乃谦居士者十三。或有问予。文苑英华义旨何如。唯应之曰。予何知哉。第知文苑千卷三十五类。如此而已矣。

　　为有玉静媛落圹安位法语

　　本光独露。清绝点埃。性相三千。宛尔圆该。非空非有。即俗即真。常住其中。坐卧经行。惟尔有玉静媛。辞襁褓以职女红终温。且惠迨桃夭。而归程子。宜室宜家。温良恭敬。竞托中馈。贤能工貌。德容佥仰。闺门仪范。惟是自贪结子难辞一十八姨。妒雨狂风。庶几早觉无常。谢却二十三年。空花泡影。今则佳城郁郁。天然香径埋香。新陇葱葱。漫道玉钩葬玉坟。如鬲。如五尺六尺。不落阴阳。宁存缝隙一任。湘之南。潭之北。中有黄金。充一国。环回巽之龙坎之水。护取是玉也。大奇有路。碧空外勿耽群玉。山头无刹。不真常莫滞。通灵台上。毗卢横亘。千圣不传。明脱翛然。一从照用。且今有玉善女人。皮肤落尽。唯有诸真。清绝点埃。常光流注。正恁么时。毕竟凭何安身起用。以拂子打∴云。五百裙钗俱解脱。一员龙女带珠游。

　　为海潮瞻菉禅师化龛法语

　　秋高水净。洁映长天。锦旆丹枫。色相争妍。性空真火。本然清净。蓦地相逢。性藏斯圆。恭惟。瞻菉老禅宿。僧腊三十余载。玩世五十六年。担簦负笈。趼足九上三登。东请南询。染指十妙五玄。特于海门国内。得个消息。乃知千如来之生不离此。千如来之灭不离此。而此无生灭。后于海潮院内。振厥颓纲。式延多知识之禅即于是。多知识之教即于是。而妙澈教禅。谨慎木讷。似无用之大用。谦和淡泊。得随缘之妙缘。乃筑乃登。百废具举。设筵设几。众缺斯全。寺正喜干蛊之儿人。方羡克家之子胡。遽他方华整乐国。文成弊屣。幻有撒手。高骞从是。一龛深隐。受用水月。香云万缘顿息空留白日人间。今则霜黄叶落。体露金风。行以胜热。清凉三昧。炼将骨人。八色流光。贵图性藏顿显。回脱尘寰。且道瞻菉禅师正恁么时。毕竟凭何脱尘显性。以火炬作[、*、*、]相云。烈火光中。瞻色相菉。葹堆里绽青莲。

　　纪六根清净讲章

　　讲章平易。何必纪纪。未异常以自勉也。丙辰七月二十五夜热甚。忽梦身陷火宅。历前后左右。无非火也。房屋崩倒之声。烈烈可畏。但闻人语。劫火荡然。正此时日。自分不免。瞑目待尽而已。俄见清水涟沦。脱身浣濯。似乎免难。而将升座说经者。然傍有老叟。嗔而易予者。方余披衣挥尘。讲此六根净义。老叟云兴构难。予为破执除疑。娓娓不倦。即讲中两番料简。是也难者闻论。迁徙礼伏。忽寤。讲语历历。起尽不忘。嘻殆欲免火宅。须净六根之警欤。因书纪异。以自勉云。圆人位次。分凡圣。今六根清净。是内凡位。由名字中。事理相须。至五品深位。三观理解。淳熟五悔。事行精勤。即感六根净相。此时六根互用。一入六忘。能以一音。报答众响。一耳遍闻十界。无明微细。虽未消除。犹如磨镜已去粗尘。体光明三分分近显故。其因位名六根净。然不名十信。而名六根者。良以十信是所历虚位。根净乃能历实行。实行不勤。阶位罔克。是以圆位乃没十信虚名。存清净实行。况六根清净。遍于十信位也。或者难云。初信断见。二七断思。后三信位断尽尘沙。则十信之位。深浅攸分。今秪名六根得无先后混滥。位义何存。况位位皆有六根净行。又何分十信之别耶。答应知圆人明位。虽似浅深。妙解一开。齐平十界。五品后心。已为深信解相。彼时一六。宛尔圆通。故具烦恼性。能知如来秘密之藏。已同深位所见。况入初信。六自在王。性清净故。据此且分见思。而其内证已是甚深。所谓十善菩萨发大心。长别三界苦轮海。初心与后心。所诣一同。略有明昧之殊耳。其实初信已净六根。后信亦只六根清净而已。非初断见。但净一二。后断尘沙。方净六也。只如登住已去四十一位。总曰分真。初断一品。亦名行。五百由旬到寂光。非初住只行四百。等觉复行六七百也。所以圆位虽分。理常如一。今家六即。深有妙意。正发心究竟。二不别也。夫初后二心尚不别。何况中间相似妙解。复分二乎。故但名六根清净。则已该括十信始终也。

　　纪梦(并叙)

　　丁未长烈。予三十五岁。初度月也。五月小尽夜。𥧌去。遇有力者。强勒合卺。箫鼓訇阗。烂其盈门矣。予以浮囊是重。顿首拒辞。且详陈欲爱过恶。井井有条。须臾而鼓乐转逼。如韩侯顾止玄德赘吴状。予心益惧拚力。从稠辈中。脱身而窹嘻。昔童寿法师。幼遇应真曰。此子至三十五。不犯女色。度生当如鞠多尊者。若有损。无能为也。秪可才明隽艺法师而已。予才明隽艺。不翅霄壤。什公而淫欲一戒。有生未犯。此三宝天龙。所共鉴知。不敢自诳。招堕泥梨者。今当什公不能自持之年。而乃梦中作主。是虽偶中。然此一戒似迈什公矣。嗟乎什师大乘。从权益物。吾侪小人。沾沾以一窦自多。滥方圣者。其不为什师笑鄙于常寂光中乎。爰纪以绝句。

　三十五年春梦中　　学擎油钵但持躬
　幸兹梦亦能辞欲　　爱染将来庶不逢

　鸡犬相将各慕雌　　当年避妇我如痴
　何咍梦里浑犹昔　　昔日心疑夙世基

　什公风望重当时　　人主重阍亦被知
　漫道尸罗无我若　　化缘差逊鞠多师

　小乘律己大忘身　　一眚何尝掩至珍
　愧我半生仍碌碌　　顾将梦事滥方人

　　法华玄义期斋榜

　　太极浑囵。泄辉光于两曜。一乘微妙。揭秘密以五玄。夫迷方未返端。藉指南而觉岸既阶。自忘法缚。殆亦画象尽意。得免离筌之旨乎。因知一字宝王海墨书之不尽九旬玄论河辩泻也。无言惟是无言之旨。非言不传有待之机。待缘方洽。金鸡粟粒。伫看天外衔来。师子奋尘。自向坐中涌出。

　　随缘集杂着二
卍新纂续藏经第 57 册 No. 0975 随缘集


　　随缘集源流

　　天台　耀老人　嘱

　　付不藏阇黎衣拂嘱辞

　　一宗妙解。非博闻广诫。莫能会其源。三观圆修。须深究研几。庶克臻其要。是知佛祖慧命。断非肤受浅心者所能传弘也。不藏阇黎。气质浑厚。操履超脱。久历南宗禅席。遍参性相法门。虽游观广览。不弃多闻。而秉志传弘。寔欣性具。癸丑岁。从余灵芝海潮。禀法华佛顶之旨。恍然识教有所归。行有所统。遂悉心大小教部。咨究妙宗旨要诸书。皆于言下得意。冥契夙心。如慧成之游深教苑。而终归南岳。方行满之初叩丹霞。而悟赖荆溪。夫解行既逊。须勤自行。教观脱手。事贵利生。是以将　天溪和尚所传衣拂。用付与之。所期解融众教。会沼渚江河。而令成大海。行空诸有。破自他共离而独露。无生援四随而济物。使种熟脱机。时时受润。秉三轨以弘经。念衣座室诫。在在昭明。继五宗无线绝之虞。俾佛种有绵延之庆。庶不负从上佛祖所以嘱望后贤之意也。

　　付愚原睿子衣拂嘱辞

　　一家传通之旨。三部俱重观心。三轨弘敷法化。摄机首贵慈和。则知佛祖教诫。率以慈行为先。而解寔副之矣。愚原阇黎。天资颖悟。博闻强记。剃落护尊。潜心具字。殆亦有愿而来者乎。向以快快三吴无足可问。虽抱冲霄之志。且敛出尘之翼。癸丑。受余佛顶之旨。以为咨询。有地奋志。悦随禀受。大小诸部。闻中识意。得吾心之独见。随闻法华佛顶诸席。讲声清朗。起四众之欣。闻苐以苦行尚悭。慈和未洽。似乎单轮只翼。解行不纯。为可惜也。然于乐说门头。可当一面。谨将天溪和尚所传衣拂。用付与之。所期仰遵佛诫。御物慈和。精心观行。高剔祖灯。使解有行本。则觉道可升。行有解导。则弘宣无壅。驰二轮而远致。翥两翅以高飞。庶不负子之夙根。余之嘱望也。勉之。

　　付慧昶轮子衣拂嘱辞

　　慧昶维那。勤而喜博。可以语上之人也。丁未已前。余辅大觉老人。理中外事。重请启讲三部。即负笈来参。惟是赋性迟重。天机未深。然而志存强记。法法求精。非泛泛人也。时方游历济洞诸宗。略无专属。癸丑已来。遂从余倾心教观。朝晡咨疑。于玄文止观妙宗指要诸部。靡不听受。持文贯义之下。特喜宣弘。虽曰少不深书灵辩或逊。然如愚公移山。勤而决志。未有不感应终遂者也。是以将大觉和尚所传衣拂。用付与之。圣人云。譬如为山未成一篑。进吾往也。今而后。无然畔援。无然欣羡。决志圆宗。益勤妙解。自然时至。理彰。庶可以无碍慧遍利未闻也。尔其勖诸。

　　付文可社森二子合卷

　　智瑞二子。皆于癸丑年。负笈相从之人也。资寔中材。学堪语上。纯谨安分。深藏晦养。慎言慎行。惟戒惟乘。饮光卜生流亚也。特以弘辩稍巽。天机未深。故久处学地。而未之为人。其亦喜居学地。而不汲汲于为人也。然窥其覆说论义之下。虽无奔越绝尘之足。不失步趋程度之规。殆亦谨慎性成。而学知有余者也。夫时丁象季法道寖微。不患无聪明才辩之人。而患无躬修实学慎重韬养之士耳。若二子者。可以为人矣。爰以大觉老人所传衣拂。用付与之。惟是养之于独者。将以莅众。自当因慎。而益深其慎学之于己者。方以利人。固宜以精而益求其精。勉之哉。

　　代付余生月子源流

　　法运流行。断而复续。如连岗断岭。地脉攸通者。似有造物。天龙为之阴相。不可得而思议也。桐溪法祖门下。象龙蹴踏。而首出高弟。为天柱。但月先伯。但师早世。衣拂托重。天溪老之觅机授受。而且未定其人也。吾等庵法兄。北面天溪。悉心教观者。阅十五年所。而大通台旨。先师竟以但师衣拂付之。人颂天溪有继灭兴绝之德。而为法门一大艳传事矣。等兄急智祖三术倦。入廛垂手。自韬有余之才。人悲未意其用。丙辰初秋。乃以衣拂托予。远应他方。华整而去。源流又几乎息矣。智觉余生月子。向与等兄。臭味颇同。参随有稔。从予数载。乘戒既急。年学兼长。山家法脉。不可使一枝有久替也。遂以等兄衣拂。付异传弘。夫北齐遥承龙树。无极直追太极。道统法脉。灭息而后生息。今古同然。其间一线不绝。实天龙为之阴相。不可得而思议也。古云。改玉者改行。既仔肩祖道。当益深教观。裕后光前。母负佛祖负己灵。又予之所嘱也。

　　代付胜果因子源流

　　得法于天溪老人者数。埒献公之子求有如重耳。其人乎无也。独格文法兄。厚重纯粹。德胜于文。不幸早世。沙弥胜果。年在驱乌。未之志学。癸丑春。始从予听讲灵芝。予以格兄之徒也。着意汲引。随历海潮净慧讲席。禀闻妙玄止观诸书。年事甫壮。而朴厚好学。绰有父风。颖悟机辩。居然跨灶。今又若而岁矣。年益长学益进。而辩才益流利。迈伦格公不死矣。夫盛德之后。必有达者。以厚德而生纯明。或造物之报施不爽欤。宋王祐有大功德于朝廷。而不及为太平宰相。手植三槐曰。我不做儿子。二郎必做。今格公大志未展。而收功于其徒。亦犹是乎。遂付与衣拂。嘱嗣格兄。如云护蛟龙。支股间虽似断绝。而血脉终是贯通也。或谓格师不禄衣缴天溪。十余稔矣。胜果受学受衣。俱在玉庵。而今使远嗣永福。无亦顗晋文继绝之功。而于为推己及人乎。非也。予仅如十月岭梅。无力早花。偶有三五门人。而实轸诸兄均不嗣也。故昔为养育造就。今为付嘱承嗣者。完予始终孝友志耳。既相忘于彼此。又何意于徼功哉。且为格兄子不俱天。溪门下孙乎搦管。至此不禁泪涔涔下矣。

　　付伊轮圆子衣拂嘱辞

　　解目行足。自行可以遄征。义贯词宏。化他因之不壅。二者不可兼得。吾宁先行。而后其言。伊轮上人。参研教苑。阅历三宗。以为滔滔者。天下皆是也。故率易禄而难畜。乙卯。从予禀法华之旨。遂谓息心有地。决志依随。如迦文之遍历阿罗诸迁。而枯坐雪山顶上。无尽之翱翔济洞五宗。而降心兜率室中。数年来。慧解日深。而辩说未进。稽其举措。步步实地。而不汲汲于语言文字间。此固先行后言之用心也。但未免单轮只翼之诮耳。虽然。觉场十弟。岂俱身子满慈。孔门四科。非必宰予子贡各取其一端之长而已。因以天溪和尚所传衣拂。用付与之。韩子曰。水大者。物之大小毕浮。然则慧深者。言之浅深皆当尔。其精进自行。使义贯而词联。自然时至。理彰可发辩才而挥化矣。定慧双弘。政在子遄征无已而已耳。

　　随缘集源流
卍新纂续藏经第 57 册 No. 0975 随缘集


　　随缘集尺牍

　　嘉禾楞严讲寺灵耀全彰着

　　与等庵法师

　　前遣龙宾。数名供役。原从贾人。售得梁极。诧为真清烟也。弟案无袭固随。即试之色香。俱赝。因知举世间无往而非赝也。一日卖得三担。诚然哉。比闻天寿大兴土木。欢喜无量。前日龙宾。正可付梓人弹线。亦一助也。委检书箧。得朱提三星。寄充圬者一菜。师必笑我倾家施也。笑笑。

　　又

　　中秋前。一扎奉讯。托友人邮。致省来书。知为殷仲堪浮沉矣。没痛痒汉。不可托些小事业。有如是夫闻轶凡师。回首甚好。然赖余生为善知识。劝导净业。今吾师又余生之善知识也。入室时。当严加督率。母令鞭䇿少缓。犯人苗稼总之。渠能做得一日好人。吾与师甚有功德。若造一日业。则使之生者。皆有罪退。不啻如黄鲁直活庸人之惜而已也。

　　复彻公

　　尊稿出尘手笔也。而六即颂句尤超脱。钟竟陵谓。僧诗句似生。意似脱。正非文士所能。凑泊处者是也。而猥命删润。岂多欲漆断纹琴。削方竹杖耶。胡乱点窜几首。聊博南屏社中笑我有点。金成铁手耳。

　　又

　　承以。誵讹数端。下问正问。道于盲也。即于明窗展读。对之经论悉皆明显浅近。初非誵讹隐深事也。良由近人不读古教。古教翻为新奇。亦可慨矣。随问答去。聊以塞问。未能思七得五。庶几思七得三。脱有未惬尊意处。不妨书来再商。

　　与王晋侯

　　足下妙年天纵。志学名成。才离竹马。便列贤书。抑广额屠儿耶。吾知九烈君已染兄外服。李揆之头。头第一非独步矣。如弟寒微仄劣。寡学无才。岂能与诸兄。并驱中原哉。亦雄飞雌伏。各自适耳。管城子十名。遣供指挥。是虽眇小丈夫。然吾兄吐万言。以徼君相之知。渠亦有记述不忘之助。勿嫌其秃。而退之冢也。

　　与四弟

　　汝不能力耕。勉事舌耕。苦守青毡。虽似下䇿。然古之宁越。今皆可为礼。不云乎。教学之相长也。则不可专。靠课几句。子曰。过生世当。潜心坟典。志希上进。则我虽失之东隅。汝可收之桑榆。浑以上人企予望之。佯喑假盲。不汝劳也。

　　与学人

　　比闻。尔辈率以洁较后先。为参学事。此锢疾也。大抵学人。要以学力虚实为忻戚。不当以位次前后为荣辱。忆先师门下。象龙蹴踏。余相从一十八年。求一悦众都讲不可得。今虽无似。然于教观门头。实亦当仁不让。而彼时头首龙象。亦有瞢瞢无闻者。崔烈身居相位。人皆嫌其铜臭。辱莫大焉。庾君每处下位。诸生执经。就问者麇集。由是以下位为贵荣。可知矣。职位先后。何足凭哉。倘有此疾。急先治之。然后参学。

　　复学人

　　省问。玄签序中。三事俱属法门。不决之疑。略为示明。其一问。天王越在陕郛之明年甲辰岁者。或指禄山称乱玄宗播迁事。则非也。此是唐代宗。广德元年。吐蕃𡨥乱。上避入陕。郭子仪为元帅。平乱复辟。乃癸卯岁也。次年甲辰。普门师作序。故云越在陕郛之明年甲辰岁也。即辅行序末。永泰首元。亦代宗年号。代宗立四年。改元永泰。故云永泰首元。又云兴唐八叶之四载也。其二问。十子既往者。或指关中十子。或指十大弟子。或指菩萨子。所谓一国三公。吾谁适从耶。独天溪老人指定章安大师名灌顶。乃第十灌顶王子位。故曰十子。则于序文。起伏脉络。贯通千古特识也。不必更有疑议。其三问。普门子三字者。或言普是其名。据序中。普早岁在尘句也。门子二字。即门人之谓。儒礼以嫡子当门者。为门子。据束晰补亡诗内粲粲门子句也。或云门是其名。据统记中列门师二字也。然皆模象。射覆法耳。须知普门二字皆是其名。子字即弟子之谓。字曰元浩。义兴人。初业儒。与梁肃友。后为荆溪入室弟子。文苑英华第七百二十六卷内。梁肃送沙门鉴虚归越序云。东南高僧有普门元浩。予甚深之友也。相遇之际。幸说鄙夫。扰扰俗状。且当澡灌心垢。再期于无何之乡。明文宛在。非胸臆谈也。他日统纪中亦当注清。以除后疑。因属法门关系。不惜委示。古人问一得三。子亦问三得四矣。

　　又

　　阅汝辈来问若于条。强半浅易典故。或法门名相。异日留心教部。染指书史。当自了然。不必琐答。姑择稍隐深可疑。互出不同者。数条书去。其一问。乃今台贤济洞。各有法派。故一稽名。而祖孙父子尊卑不滥。何六朝唐床之际。字派混滥。如天台大师名智顗。而弟子亦名智越智朗等耶。答古人重在德业道行。不屑屑于名字行派之间。较洁等级。故四明慈云同出宝云门下。而一名智礼。一名遵式之不同也。推其行派。昉于明太祖分封二十五王。于洪武十八年。天书庙授之时。各籓俱赐二十字系派。如燕籓则曰高瞻祁见。佑厚载翊。常由慈和怡。伯仲简静。迪先献正。玉牒分光。天潢衍派也。夫礼乐征伐。自天子出。自君作古。法门亦皆仿之。以立字派。则台贤济洞法派。皆始于明初。不可贵之于上古也。其二问。日观二字。此问不清。为复问。人乎。地乎。法门乎日观有三出不同。今俱为书出一。是地名。太山东南之地。名日观。昔秦始王封禅至此。刻石铭之。后汉武帝亦至其地。探得玉䇿。出文苑英华八百七十八卷。崔融少室山少姨庙记。二是人名。南宋既没。有温日观者。隐于西湖之玛瑙寺侧。善𦘕葡萄博酒。夜常大哭。元丞相脱脱欲一见之。不可得出遗史。三是法门。佛令韦提希夫人。修十六妙观。往生西方。第一日观。第二水地。乃至十六上品上生观。佛言。欲生西方。先观落日。状如悬鼓。心想不乱。开目闭目。常见红日。名为日观。出方等时。佛说观无量寿佛经此可谓问一得三虚往实归也。其三问。予诗中。四月桃花嫩三春桂子红者。四月桃花。白乐天游庐山大林寺诗云。人间四月芳菲尽。山寺桃花始盛开。每恨春归无觅处。不知转入此中来。是也。出白乐天长庆全集。及文苑英华第七百一十一卷。三春桂子者。桂有三种。有菌桂牡桂。出宾宜韶钦等州。三四月开花。今南方八月开花者。但名桂而已。出胡赤坡癸签。其四问。三多二字。此有两出。若缘觉人能侵习气者。由百千万世观因缘。及见佛闻法。作福多故。云深观缘起。久种三多。福慧既隆。预侵二习。是也。此三多属小乘。出四教仪集注第六卷末。若华严云。无边福聚。极善清净。(句)虚空法界。靡不观察。(句)十方世界。一切国土。所有佛兴。咸勤供养。(句)清凉疏云。一净福清净。二智观法界。三近胜缘。是为三多。出华严经世主妙严品卷五之一。赞如来师子座中。光流菩萨之德也。此属大乘三多。如详解中所云。三多之妙行遽阶者是也。其五问。囝字音义者。此是闽中。乡语。音蹇。蹇即子也。闽中子呼父为郎罢。(音摆)父呼子为囝。出胡孝辕癸签。彼有郎罢别囝囝别郎罢诗。而月泉诗社中。有郎罢归来呼囝。食阿婆睡。起问姑蚕。即此也。其六问。客秋素先来书。内有百病作楚。竟为精卫矣。句不知精卫是何物者。盘古以后。轩辕时。王生一女。甚美丽。名精卫公主。及长雅好神仙之道。遂诀父母。至海求仙。至中途。遇一男子。亦甚美丽。遂起欲念。我至海求得仙道。回来当与此人为夫妇。海仙知之。即作诸魔众病。以惩其心。精卫不堪。即退求道之心。而返出开辟异迹。今素先书谓。不甚众病。竟如精卫公主。退参学求道之心也。其七问。三花者。汉世有道士。自外国来。将贝多子。于嵩山东太室四麓下。之有四树。一年三花。白色香美。李诗云。二室凌青天。三花含紫烟者。是也。其他所云。三种花三色花者。皆无稽之谈老庄所谓子姑妄言之。吾姑妄听之者也。况此出屠赤水。瑜伽召请道士类中。三花九炼天曹。未许标名之句。则赤水博学之人。言必据古。自当用外国道士典故。方为亲切。然李诗云。二室凌青天者。嵩山东名太室。西名少室。相去十七里耳。总在嵩山。故李诗以二室三花为嵩山。写照对也。其八问。天生来书中有瓶碎可喜句。不知何意者。夫世人能碎千金之璧。而不能不失声于堕甑。故堕甑不顾者。即为世间旷远之夫也。不顾已奇矣。而复云瓶碎而善者。当知属譬喻也。昔有二女。各持一瓶出城。二皆打碎。而一喜一忧。忧者酪瓶以未𤚲酪出。故碎则忧。此喻破戒未得道命终则失道故忧。喜者浆瓶已𤚲出酪。喻已持戒。命在固善。命终亦闲。如死法思法两种罗汉。以死为喜。盖命终即得无余涅槃。必无退转。故云瓶碎而喜也。出大经会疏十六卷梵行品。其九问。三平两满文义者。此是寻常方言。从来官仓收米。皆用斛一斛。秪容五斗。而旗军求多之法。斛斛必皆踢实过益。所谓踢斛淋尖。斗斗过满之法也。今言三平两满。则五斗中。但取两斗满盈三斗平口。方是适中知足之道。如念庵诗云。与其十事九如意。不若三平两满休。盖以人道忌盈。鬼神恶盈。高明之家。鬼瞰其室。故凡功名富贵者。皆当自知止足。急流勇退。如三平两满。适可而止。不当十事九快贪禄妄求也。然检念庵集内。元无此诗。想后人托重念庵。而为之者耳。又张素臣珊瑚钩诗话内。载刘仲原得二铜斛。于左冯翊。皆容十斗者。此偶然之物。非官仓收米常斛也。其十问。人言夫子斥鲁非礼。及云婿之父母死。乃辞女令别嫁他人。有诸否乎。何所出也。答有之。一出礼记第三卷。礼运篇中云。鲁用郊禘非礼也。一出礼记二卷曾子问篇内云。昏礼既定。吉期婿之父母死。乃辞女令别嫁他人。恐误女之吉期。此其所出也。然孔子生于鲁。居于鲁。虽知非礼。必不如此明斥。况令女别嫁则婿家如何出诸口哉。正左氏所谓非君子之言有谓言之也。况此经既由门人记录。于中不无纰缪。此纰缪之尤甚者也。不可执此数语。便谓夫子有斥鲁之非可耳。其十一问。诗中梦众维鱼矣。何故实维丰年者。盖春三月间。鲤鱼生子于岸。不及出生。明年春水复至此岸。则子皆遇湿而生。所谓鱼子不经盐渍。三年犹可复活。故鱼多则雨水调均。丰年兆也。若次年之春。水少不能及岸。则鱼子悉化生成蝗。子书所谓鱼子化为蝗。是也。故鱼少则蝗多。岁祲矣。雨水不调。年谷又焉得而丰哉。是以有国有家者。梦鱼多即丰稔兆也。出陆师农。埤雅推此。即知鱼一类耳。乃具三生凡鱼生子后。母鱼不想其子。子即烂坏。子生由于母想。此想生也。化蝗化生也。逢水湿生也。引申类长。天下之能事毕矣。其十二问。恶口车匿。梵王法治。此何说也。答此无说也。昔梵王尝以四十二字。教化天下。嗣后人多蔽恶。不受教化。梵王即收四十二字入口。总不语言。佛临涅槃。庆喜问。恶口车匿。何法治之。佛意谓。恶口之人。多诸恶辩。若与言论。转增恶见。当如梵王。总不与言。默而摈之。足以治之矣。是为梵王法治。即律中之默摈也。昔孔子三缄金人之口。而铭之谓。之磨兜坚者。亦无说之意也。已上随问择答。计十二条。皆经书中稍隐赜。义异者略为书出。倘能挹流寻源。即可博通儒释矣。书倦且止。

　　复可中师

　　承谕云云。弟谓不然。覆讲一道。虽从正座。语气大贵。各出神襟。非但咫步绳趋。效鹦鹉学语。为得也。故每轮次及弟。必稍出经意。翊赞师门。而众口狺狺吠。弟狂妄国狂。矣予焉得而不狂哉。无足恤也。至云当迴避头首。职事稍损。辩才为明哲保身之诫。敢不拜嘉。但尝及讲时。意之所至。信口而出。如箭之在弦。不得不发。不惟都忘尊谕。又犯头首之忌。此温庭筠多。读南华第二篇。不免遭黜下第之同罪也。鲍照累句。参军垂首。竟不能学。柰何柰何。

　　与龙媒护法

　　门下以不世出之才。宰烦剧之县。而事皆迎刃异。日者地以人滋重矣。有人自维扬来。即问新江都治态。莫不岐舌。交口以颂骆清天廉能政绩。夫读书数十年。而用在今日。如此铮铮卓卓。真足与圣贤心事。颉顽照映矣。百练刚而为柔指绕者。谓夫易始而难终也。能不以他日穷窭为念。则盛德大业。自然炳耀千古矣。眼镜寄上。亦知比来有十倍佳于此者矣。第不敢侵畴昔然诺。聊以塞责余无所云。

　　与沈辉东

　　秋窗牢落。每忆此君。清荫分来。惄如顿解。但圃久就荒。尚多余地。更欲请益。成林竟忘。一之为甚矣。想药栏中。列前后左右。无非君子不靳。再遣数名。慰我相思。他日猗猗满径。仍可遣归杏林奉侍孝子也。

　　与戚朗园护法

　　门下美才天授。年少登庸。此于天地间。无少缺陷事。独庭虚谢玉掌失韦珠。为不豫耳。今幸举子。气便食牛。万事足矣。睟期伊迩。提戈夺印。时大宜戒杀放生。以广生生之道。法名驰上。聊当五色丝系。郎君臂助间。且祝步武天衢也。不一。

　　又

　　贲临遽别。不胜歉恧。知留亦无以永客欢也。稽康入座左右生光门下。惠然可与匹休千古矣。比遇诸同人。皆承惠爱。殷殷知门下为我先容。或为缓颊福田利益间也。谢谢荣授。既定中元后。祈嗣忏集。订朔日宜矣。领知年复。

　　复曹石闾护法

　　西郊别业。在不肖原属无可无不可者耳。过承门下。与诸公鼎力赞成。且尔应允。今已复渠自住。即沛老数金。亦已酬彼口颊之劳矣。身外物耳。不足言也。但际此可笑人境。令人益千峰万峰之想耳。

　　又

　　忆去岁中秋。弟于府中。商酌尊那忏法竟。则海上翱翔而归。一大快也。今岁中秋。驾来荒院。修礼忏法。三日清心。两夜话月。亦一大快也。即奉和八日拙诗明日黄花蕊正肥之句。不意又为门下燃黎佳谶。谓之不快。得乎承招河鱼之疾未瘳。而四肢辄复。不佳勿克奔命。因知快事不可多得。非敢援政黄牛国土筵中甚不宜之语自高也。宥之。

　　又

　　小品之说。从密迩众信之请也。门下白香山苏端明侪辈。故以一柬相招。毋靳朱履破苔痕。且屈惠文为操杵将军耳。张陆诸公拉之偕来。天龙八部不可少也。一噱。

　　与汪天真

　　余自落䰂以来。满意十亩之间。衡门泌乐。了此生矣。不意。天溪道中。豆麦糜烂。家老人门下学子归投。嗷嗷待哺。余为饥驱出门。此项又不得不为众人屈矣。足下向有此志。当不靳倾筐输。我论其数。要如韩信将兵。问其予愿。如枚皋作文。

　　又

　　损米多斛。殊觉有待之为烦。果饵见诒。复愧口腹之微累故人也。谢谢。承谕作书。通某某寄去。久无报章。亦无用报章也。昔王修龄饥。向谢仁祖乞食。不从陶胡奴索米者。盖以小丈夫不必勉与作缘耳。天真知我。当不罪我气傲也。

　　与门人

　　冯巨区与达观大师书云。俗人爱钱。甚于骨髓。檀信善根。大须将护。缘簿不可轻发。化主不可轻遣。予住院以来。拳拳奉教。故虽两处兴建。断不出一梆一板。取憎世人。汝辈继席守成。决不可起意外希须之念。盖比丘闭户修行。自有天龙呵护。即天龙恭敬。不以为喜。何必仆仆阛阓。玷辱法门耶。

　　又

　　若辈守成院子立身行事。皆贵乎正。行事苟正不惟无恭于佛□。抑且不忤于常人。余屡更庵院。至则同袍必侧目交憎。如冯巨区。所谓乡学究乍遇衣冠伟人。辄生惊惧。不暇与之施揖让。通姓氏而避之。惟恐不远绝之。惟恐不深意。谓其必夺吾子弟而去也。吾子弟或俱舍吾就彼也。及住之年日。则送礼庆喜。吾不闲也。盘盒扳援。吾不能也。岁时贡献。吾不行也。然亦有一二本色道友。稍稍慰藉。不致饿死。而有为善举。亦往往以成善举。虽成而众人交结之檀信犹在也。然后知吾不与鸡骛争食者。故比比相容。而不肆怨谤矣。正之一字。能顺上安。下有如是夫。其终身行诸。

　　与学人

　　学道人断。不可大言。不惭轻议一切。每见学地中。轻短上人佛法。及至自己临座。语多纰缪。平日议论上人世谛。及至自己下流尤甚。平日憎恶。常住淡薄。及至自住把茆并粥饭。亦不欲人吃。所谓鲍老当筵。笑郭郎。笑他舞袖大郎。当若散鲍老。当筵舞转。更郎当舞袖。长静言思之。岂不惭惶欲死耶。此皆学人薄福通病。不可养也。试自做到十分田地。然后批评一切。未迟。然做到十分无玷者。断不轻议一切也。

　　与僧幢

　　汝师虽一时执见。得罪法门。然在汝师徒也。天下无不是之。师长可善事之。昔大舜祇载见瞽叟。夔夔齐栗。克尽事亲之道。虽瞽叟亦允若矣。慎勿仍前视为冤家结孽也。即是冤家亦当解结散场岂可重打结乎。至于死生。去就自有定数。不必沾沾在念也。

　　与晋扬茂才

　　向知晋扬为天下士读佳文。又知晋扬之有妹矣。读书解义。曹大家流亚也。知识孔明桓少君颉颃也。班昭踵成兄书。以完兄名。足下表扬妹德。使妹不死。皆千古美传。然静媛所以能千古不死者。得附乃兄青云之士耳。亦幸矣。佳文稍加珠墨。无任唐突。西子不日。市中纸价躁矣。

　　又

　　弟僻处海陬。不闻市语。久矣。行僧归言。足下今年政三十。忆总丱竹马。昨日事耳。不图彼此皆际中年。惊诧久之。然又不知何日月生也。忘年之友。日月不知。宜矣。破衲之外。无长物。磁壶一握。聊将壶天日月之识。拙诗一章。未可污目。俟把晤时。口号以当华人三祝。

　　复冷关老师

　　会城讲席。随缘而应。虽云量而后入。然未来美恶。孰能逆料。其何如哉。人生出处。要如流行坎止。行于其所当行。止于其所不得不止。不失其正足矣。又何可以成否。论是非耶。家老人慈爱门人。正如鸤鸠七子。其心一兮者也。而萋菲謟忌。属垣贝锦。苟非吾师。谠言正色。以销群小谗嫉。则几伤老人之心矣。先朝成祖。嘱胡濙。书仁庙事。奏濙以慈孝七事上闻。上疑冰释。倘遇詹徽。文皇子即高皇子矣。正人君子。不翅调和鼎鼐。虽家人父子之间。亦赖籹宁为德。何如哉。

　　复引岩子

　　颁来文集篇。连月露句挟风云。才一展读。光芒陆离。莫测端倪。水神乍觏。海若方存乎。见少之知。而论欲玄宴我乎。愧甚愧甚。夫陈师锡之叙五代史。不足以重欧阳修业。已取讥当时矣。而使着屑佛头。岂不殆有甚焉者乎。倘难方命。姑宽假之。俟不见贾。生久自谓。过之而后。可学吴蚕作茧。绪其尾也。

　　又

　　手札至。奖借过实。益深愧恧。承问随缘集内。诗篇太少者。昔人谓。诗能起淫。我出家儿。尤不宜耽咏也。故往往戒笔。至疑弟阅历。交游不滞一隅。何赠答寥廖者。钟竟陵督学闽中。先见陈白云。今体七百首。欲物色之。而己物故矣。入境梦陈白云。晋接钟曰。诗外更有交乎。曰朱百朋。曰何交乎。对曰。亦寄食耳。然则何以不赠之诗。俯首不答。竟陵曰。先生之不得已与。不苟兴。概可知矣。谨复。

　　复朱茂才

　　昨日讲期不来知爱我也。倘游云惊龙。自天而下。则小巫见大巫。而气尽夺。虽欲措辞。不可得矣。翰教领知。谢谢。至云有所疑问。世无知者。不知。其何也。正东鲁一孺。孰能与夫子中分者乎。可知矣。

　　复范黾公

　　讲期极承弘护。并损多仪。感愧无任。南涧近咏。清明正大。文质彬彬。晋魏妙手也。见诒诗箑。气侔文正。书逼允临。而温厚自然。溢于言表。司成不死矣。尚容作巴人下里之号。以当报琼也。谢谢。

　　与神山和尚

　　家山说教。亦迦文观树经行。智者旋荆答地之意耳。元欲先至宝所。借三椽为平原。十日留畅谈今古。而后赴普明之约。不图好事多难。时不我与仓卒。先起小品之说矣。遣下职事。先一问讯期毕。即翱翔而至。借道场为东道主。细探苕霅碧浪之奇。远眺苍弁诸峰之秀。昔人谓。华山呼吸。可通帝座。恨不带谢眺惊人句来搔首门青天。弟则无所恨矣。何者。自有老兄惊人句子在也。

　　与死心禅师

　　不慧髫年失恃。即志披缁。以报罔极。今且颠毛种种矣。尚未酬劬劳之万一。而座下一庵深处。乞食供母。真与编蒲担母者。并辙而争光者也。顾不慧抱终天于没后。而座下供甘旨于生前。其为人子之忻戚贤否。为何如哉。白米五斗。聊充北堂一粥之需。母以供人匪克孝。而麾诸三门之外也。

　　兴莲居法师

　　不晤久如中心若渴。顷闻。法从复主莲居。喜而不寐。在事则轻车熟路。于人则风虎云龙。法道昭明。于斯为盛。不腆远将。聊志柏悦。

　　复南屏和尚

　　承遣云云指日。即东范文翁极口颂和上佛法道德天下第一。且于秣陵理内。得觏神情。超脱拈颂。清新甘露。灭至贬所。而识见大进。信不诬也。所委领知。但以和上年高德劭。身外琐事。可不留心。如国手棋。不必段段用意而了局。终必是赢可也。未遑走晤先此。遣复不宣。

　　复雪渠张护法

　　捐资施食。普赈幽魂。感刻之秋。不独贫道一人而也。谢谢。至谕顿觉。师事深见门下欲流通佛乘。不昧果因。普心惓惓。溢于言表。真现宰官身。而为说法者也。今而后。岭表得瞻全藏。皆先大人弘愿。克始吾护法正论。克终之盛德矣。即先大人作赋。白玉楼中不藉此。以增无量智慧才情哉。谨当依教趣渠东辕也。不儩。

　　与指开法侄

　　座下以强仕之年。屡建法幢。讲声远着。刹竿高出。真是吾家千里驹也。不慧恭居眷末。与有荣施。楞严初住。凡百猬集。未遑炉茗畅晤。先遣子侄辈。过聆法音。菜资不多。将我推重之忱而已。亦二簋可用享。不在享多仪意也。

　　复杜吏部

　　王烈登山。林泉增色。门下枉我。蓬壁生光矣。苐不能解玉带镇山门。有愧机锋钝置耳。匆匆别去。伫想方劳。书米颁来。调饥顿慰。门下冰心启沃受知。宸内孤风高节。孚及方州。何物山僧。能消清官玉粒哉。姑率比丘辈。稽首慈云。以祝麟祥。早着为报也。

　　与文可

　　智觉禅堂等兄伊始。余寔克终。堂殿斋厨。率自创有。居远城嚣。无刁斗之患。民多纯朴。有太古之风。于以养道。躁竞不堪。夫骨人宜骨山肉人宜肉地。在汝孱朴。常住攸宜头陀之选。不外吾识。书至就道。余惟不疑无卜也。

　　随缘双尺牍(终)
