卍新纂续藏经第 57 册 No. 0952 重编天台诸文类集


　　No. 952

　　重编天台诸文类集卷第十

　　四明沙门释　如吉　编

　　诸文习气类

　　妙玄示通菩萨断习

　　四(二十八)

　　从空入假。道观双流。深观二谛。进断习气。色心无知。得法眼道种智。(云云)学佛十力。四无所畏。断习气将尽也。

　　妙玄明通教佛地扶习成道

　　四(三十)签五(二十一)

　　过菩萨地。则入佛地。用誓扶余习。生阎浮提。八相成道(过菩萨下。释佛地。签第四云。以菩萨时。留习润生。故至菩提树下。但断残习)。

　　释签明不动三昧

　　五(九)玄四(十三)

　　果报及三惑。成三不动者。动则兼业。谛但有三。业及见思。同入俗谛所破故也(日本问云。余三昧及诸处皆以见思为真谛所破。此中何为俗谛所破邪。法智答云。此中及以业及见思。同入生死俗谛。正为真谛所破。成于真谛三昧矣。余文以业同尘沙破。则成俗谛三昧者。各有所以。何者。如前无垢等诸文中及以散善破于恶业。散善则成假观也。此中以定善破。于散善。则成空观也。故云背舍伏见思等。记主穷幽。故有此对)。

　　妙乐明小乘二无知体

　　一(二十四)

　　然小乘中。玄二无知。染污无知无明为体。不染无知劣慧为体。谓味势熟德数时量耳。

　　妙乐明身子在别教六住见思俱断凡夫

　　(辅行第二云。破见惑故离四恶趣。破思惑故离三界生)

　　六(十六)

　　准璎珞意。身子于十住中第六心退。恐是尔前见思俱断。至六心时。见犹未尽。六心尚退(日本问云。近代疑者云。别教初住。界内见惑得已断尽。岂第六住。见犹未尽。退作凡夫逆罪人耶。法智答曰。若常程别教。皆云。初住断见。更不起诸重过也。况见惑名数虽多。乃一位顿断。思惑乃经诸位方尽。此常所谭。别教分齐也。今记主见云。身子六住尚退。复起重罪。遂以义求。恐有教文。见思俱断。至六心时。思犹未尽。见亦余残。所以能牵恶道也。此是记主约义斟酌之辞。下可将现行别教难也。若据起信。唯云不退乃克。就圆人辨之。若论示迹。亦须示其阶位。约惑分齐。方有退义也)。

　　妙乐明二种三界俱有见思

　　句九(三十八)　九(三十)

　　秪是二死及以五住。应知三界名通。通界内外。若界外立三界名者。以外准内故也。中理未穷。通名见惑。通三界也。变易土中。胜妙五尘名欲界见思。不思议法尘名上界思。

　　法华名上文句明通菩萨扶习

　　七(十八)

　　誓愿扶余习入生死。而不以空为证也。

　　辅行释别教灭谛中破尘沙

　　止一(十三)二(九)

　　尘沙者。譬无知数多。他解唯二。一染污。二不染。不染即习气。今家意者。小乘习气即别惑。是故今释之。分界内外一十六门。知病识药及授药也。

　　止观明界内相应独头

　　三(二十一)

　　若迷权理。则有界内相应独头等无明。与见思诸使合者名相应。不相应者名独头。

　　辅行释

　　五(二十五)

　　言独头者。婆沙云。不共无明。不与使俱。问亦不共掉缠等耶。答无也。

　　止观明界外相应独头

　　三(二十一)

　　若迷实理。则有界外相应独头等无明。所以者何。界内虽断相应独头。而习气犹在。小乘中习非正使。大乘实说。习即别惑。是界外无明也。

　　辅行释

　　五(二十六)

　　界外亦有相应独头。而与界内具体永异。即障中道。相应独头亦是与界外见思诸使合者。名为相应。直尔障理。名为独头。言相应者。如云自此已前。皆名邪见。又等觉已来。修离见禅。此即界外同体见也。方便实报二土五尘。为界外思。如此见思必有无明。名为相应。

　　辅行示尘沙虽无牵报必须先断始进修中

　　五(二十七)

　　疑云。界外润生。正由无明。既不由尘沙。何须先断。释曰。障化道故。故须先断。为真化方便故。先断此惑。断已方能进修中观。破实报中相应独头。尘沙为枝。无明为本。

　　止观明三谛上皆有爱见

　　四(十六)　记四上(末)

　　三衣者。即三观也。蔽三谛上丑。遮三谛上见爱寒热(一一谛上。皆有爱见。爱如热。见如寒)。

　　辅行引大品释誓扶习生

　　五下(二十四)

　　言誓扶习者。大品云。留余残习。以誓愿力。乃扶余习。而生三界。利乐有情。

　　止观解见惑从解得名

　　五(三十三)

　　然见则见理。见实非惑。见理时能断此惑。从解得名。名为见惑耳。

　　正观解见惑当体受称

　　五(三十四)

　　复次见惑非但随解得名。亦当体受称。称之为假。假者。虚妄颠倒。名之假耳。

　　辅行释

　　五下(十三)

　　当体名见。见秪是假。假者只是不实为义。得名虽殊。见体不别。所以重于当体主假名者。欲于一一立三假义。知见体是假。是故先云。见体是假。假谓三假。又前文云。从解得名。见理方断。云何见理必推三假。是故复云当体名假。应以四句破假。假破故见理。亦应合云假所生惑。

　　止观约亦生亦不生竖破法遍

　　五(四十六)五下(二十七)

　　为是习不生而真生。为是尘沙不生通用生(通用生者。破一一惑。即得无量俗谛三昧。利物自在。名通用生)。

　　止观解思惑从解得名

　　六一

　　称思惟者。从解得名。初观真浅。犹有事障。后重虑真。此惑即除。故名思惟惑也。

　　止观引华严明圆教八信至十信断思习尽

　　六(八)记上(九)

　　华严云。初发心时。正习一时俱尽无有余。界外正习未尽。此乃界内正习尽耳(但云八信至第十信断习尽者。习通皆外尘沙无明)。

　　辅行约文约意明见思无明

　　六下(七)

　　若从文说。见思障真。无明障中。若从意说。见思之外无别无明。无明体性既即法性。当知见思亦即法性(下文又云。岂有尘沙在见思外。岂有无明在二观后。三惑既即。三观必融)。

　　涅槃玄示见思习气

　　上(八)

　　小者二乘也。虽断烦恼。犹有习气。我身我衣。我去我来。谓佛与己等。唯有常净。无有我乐。三宝差别。则是习气。所以为小也。

　　维摩玄疏明通教如佛地坐道场时断一切习

　　三(十六)

　　一念相应慧断一切习气尽者。所谓烦恼障法障之习气也(下文又云。通教进断习气。及色心无知。得道种智也)。

　　维摩玄疏引大论明变易三界爱惑

　　三(十九)

　　大智论。明迦叶闻甄迦罗琴声不能自安。迦叶云。三界五欲我已断竟。此是菩萨净妙功德所生五欲。故于是事。不能自安。例色无色爱亦复如是。

　　维摩玄疏约别惑正习释净无垢称

　　三(末)

　　维摩既是一生补处大士。即是法身。居等觉金刚心无垢菩萨之位也。佛性理显。故名为净。别惑正习俱尽。无明余习譬若微烟。虽有如无。故名无垢。

　　维摩疏明圆等觉断习

　　正观中道。破真俗二边。至金刚顶边际智满。中道体显。三惑方尽。无复余习者。圆教始从初住。经至法云。圆断诸见。犹有习在。等觉入重玄。千万亿劫重修凡事。见理分明。习气微薄。事等微烟。故名无复余习。如以少盐投于大河。无复咸味。故大论云。有无二见灭无余。诸法实相佛所说。常徒但云断界内二见。又用地论别义。登地离凡夫我相障。断有无见。岂得消此经文。问此有何过。答藏通见道即断诸见。别教登地断界外见。并不可叹补处之德。优婆塞经云。九地断见习。十地断爱习。地持云。离一切见清净禅。此据等觉。故今约之以消此文。一家圆断义转分明。

　　维摩疏引地持明入重玄门

　　二(五)

　　重玄门者。地持云。入住起力禅者。复入力禅。入者。从凡心入一切法门。乃至上地起。力者。从等觉地起。入一切法门。住者。随住一切法门。即住一切法门也。舍复入力者。百千万亿劫重修也。

　　维摩疏约法障通惑正习释三藏权实二智

　　三(十五)记上之下(裕四六)

　　俗谛智究竟分明。法障皆尽。名自行权智。真谛理究竟分明。正习俱尽。名为实智。(法障者界内尘沙也)。

　　维摩疏明菩萨不为界外五欲所动

　　八(二十一)

　　华至菩萨皆堕落者。表菩萨住不思议解脱。生实报土。已离别惑。彼妙五欲。所不能动。故华不着身。皆自□□。

　　维摩疏直以别惑为小乘习气

　　八(二十一)

　　二乘但断界内五欲。故世间五欲所不能动。别惑未除。故为界外。上妙色声之所染污。故呵言结习未尽华则着身。如大论迦叶闻甄迦罗琴。不能自安。即云八方风不能动须弥山。随蓝风至。碎加腐草。三界五欲。我已断竟。不能动心。此是菩萨净妙五欲。吾于此事。不能自安。即其义也。

　　维摩疏据大论小乘覆相以别惑为习气

　　八(二十二)

　　问此经结习未尽。华则着身。何关别惑。答大论云。于声闻经。说为习气。于摩诃衍。说为正使。即是别惑。

　　维摩疏料简别惑可称四住不称所以

　　八(二十二)

　　问断通惑别惑。俱作四住名不。答若约通教界内者。四住之名。若别接通。界外但有无明之名。无明能障佛性。不名见思。若约别教。无明即是正使。亦有见思四住之名。故天女呵云。若于佛法有分别者。为不如法。既有分别。则是见惑。又云。结集未尽。华则着身。故有思惑。亦得分思。以为三住。

　　维摩疏明界外见惑之相

　　八(二十二)

　　二乘人厌世五欲。而取涅槃。此则心有去取。今见菩萨果报五欲。亦谓为不如法。舍离推却而不得去。(云云)天以无分别心感。还以无分别心散。诸菩萨无分别心。华则不着。身子等分别生死涅槃有异。分别即是别见惑也。

　　维摩疏料拣去华结习有共不共

　　八(二十三)

　　问定是别结未断。为是通结之习。答若约通教。如迦叶是习气。若约别教。即别结未断。故有习气。如大论明。结使二种。一共二乘断。二不共二乘断。共者。迦叶已断。不共者。迦叶未断。已如上说。今此经既明不思议解脱。正用别圆断也。

　　光明文句引地持明清净净禅断通别正智

　　上(十)记一(十九)

　　若入第九清净净禅。一切通别惑累。若正若习皆尽(其第九禅。即从十地。转入妙觉。故云一切通别惑累。若正若习皆尽。自十地已还。悉有正习。论解华严。不开等觉十地。即等觉也。言通别惑累正习皆尽者。通即四住。别即无明。通惑正使。圆七信尽。习气至佛。同别习尽。以今家于小乘习气。分别四四十六门故。若别惑者。四十二品。断位如常。习气但如净名疏说。彼引地持。离一切见。清净净禅故。但明见习。若引优婆塞经。十地断爱习。十地即等觉。岂不入重玄耶。故知别惑断正使。外使入重玄。断于习气。文甚分明)。

　　光明文句释佛断见缠通别俱尽

　　中(三十一)

　　二乘所断。是通见缠。菩萨所断。是别见缠。净名云。结习未尽。华则着身。未断别见。为华所著也。而言佛所见缠者。若别究竟。尽在于佛也。

　　记释

　　四(二十六)

　　虽云菩萨能断别见。而断未尽。究竟在佛。若至佛地。不唯别尽。通亦穷边。何者。若由见思遍十方界六道众生。差别种习之所成就。因地乃断。未尽边涯。唯佛究竟。故云若通若别究竟在佛(索隐记第一云。通即见思。别即尘沙。无明通别各有。正智通尽已。久望前总。记云。昏尽耳门。别惑正习。云何分别。答界外见思既无异体。正使习气安得两殊)。

　　四念处明三义三乘见理故有三种

　　一(二)

　　声闻谓理在正使外。缘觉谓理在习气外。菩萨谓理在正习外。三人于三种外。方乃见理。故言理三也。

　　四念处明二乘总别断给

　　一(十二)

　　总相断结。智慧粗故。但除正使名声闻。若别相智慧细。侵习气。名支佛。

　　四念处示界外三界惑相

　　四(一)

　　若作界外别说者。登地断别见。二地至六地断别欲界思。七地断别色无色界思。此亦偏断之义耳。(云云)地持解。等觉无垢地始得离见。见清净禅。当知离欲界。色无色惑。俱至等觉乃尽。方是圆义。若八地始离无色界果报者。是偏断之义也。

　　观音玄记释三十四心正习俱尽

　　下(四)

　　言三十四心正习俱尽者。顿证罗汉及以支佛。亦三十四心无间而得。但不以此顿尽正习。一言于习。有见思习及尘沙习。菩萨修学尘沙法门。治其劣慧。于一一门。用四谛观。伏其正使。于一一门六度行。熏见思习。故树下三十四心。于尘沙法上。证四真谛。故令正使及二习气俱持而尽。故能二谛皆究竟也。

　　观音义疏记释支佛侵习(支佛侵习为浅处)

　　记上(十三)

　　支佛修行不立分果。深观缘起。久修三多。福慧既隆。预侵二习。虽未发真。四流莫动。名得浅处。顿证极果。名到彼岸。

　　妙宗钞料简二处爱恶俱是别惑

　　中(七)

　　问论云迦叶对于菩萨胜妙五欲生爱之甚。不安起舞。至法华中。迦叶叙昔闻菩萨浅。游化神通。不生一念好乐之心。二事皆是菩萨之法。因何爱恶顿尔相乖。答应知二心俱是别惑。爱于妙欲。即同体思。恶于度生。即界外尘沙。如不背子。但爱富贵。而怠修字。例净名中。斥身子云。结习未尽。华则着身。畏生死故。五欲得便。既畏生死。乃指尘沙。为结习耳。

　　顺正理论示不染污无知亦名习气(未捡)

　　故不染污无知。亦名习气。数习烦恼。所灰气分。习之气故。唯佛永断。二气犹有。或名不动求解慧。或名邪智等。不曰体同故也。

　　俱舍论明小乘习气

　　尘沙即是习气。盖数习劣慧。不能遍了一切境种。又云。不染污无知能覆一切味等真实之义。乃障一切味等真实之见。

　　重编天台诸文类集卷第十
