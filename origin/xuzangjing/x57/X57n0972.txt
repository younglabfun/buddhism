卍新纂续藏经第 57 册 No. 0972 法界安立图


　　No. 972-A 法界安立图自序

　　闻夫四征未具本无臭以无声二仪攸分遂有形而有象形质既立依正斯分于是十方世界而棋布星罗六道含灵而尘纷蚁聚有名有体孰能尽见尽知有种有因难以穷其繇始况复神机吐纳业运迁讹出没无方化化无际者乎非夫至圣至神大觉玄鉴恶能[狂-王+方]狒其涯岸哉致使凡庸闇识耳聋瞽而不知世智辨聪封己见而莫信所以道岸转遥真源难复更有愚痴邪说执理迷事受一非余拨无佛土耽空为道堕莽荡之深坑妙有不弘损人天之福德适越之燕求升返坠虽智愚有间昧道何殊盖不明乎因果凡圣故也夫因果者自心之影向耳因果明则操修之具可知也凡圣者迷悟之分位耳凡圣明则升进之功可期也法界者乃圣凡之依报犹人之屋庐也皆从心变心造非是无因无缘是故刹海无边摄归毫末横该竖彻总会心源如是知为真知不尔非真知也知见既正则信入无疑趋向有阶圣凡不滥闻熏观达至于洞融方能空有无碍真俗圆通福智两严大通自在方为究竟然归源无二方便多门今此集中略明有门谓人天世界凡圣因果皆是实有非寓言假设若夫空空妙理无我无人绝修绝证生佛一如之奥义自有八部般若诸大经论在窃以通都大郡有大藏有明哲处加此则为骿赘但山陬海曲穷年不闻正法头白未谤因果者以此开发善信不无小益故汇集成言以为法施之助云尔。

　　万历丁未仲秋沙门仁潮集于天目兰若

　　法界安立图总目卷上之上一略明南洲(一十六则)卷上之下二广步大地(二十五则)卷中之上三遍观三界(二十二则)卷中之下四大千劫量(一十六则)卷下之上五游诸佛刹(一十九则)卷下之下六研穷法界(六则)七法界总论(一十一则)

　　总释大意数一至七从凡至圣自近而远通为一观如入大海转入转深方知世界无边众生无数而真法界量亦无有尽然则离事无理离理无事性相不二体用同如总为法界一大缘起故经云终无心外境能与心为缘皆是自心生还与心为相以色大故般若大色清净故般若清净也。

　　法界安立图别目卷上之上一略明南洲佛兴缘贤劫缘娑婆疆域震旦国图南赡部洲图别胡梵说论地中(有九义)一名闻二里分三山王四水源五地脐六轮王七梵书八气和九中道论仙道断疑生信

　　题注

　　千里之程起于跬步将游法界发轸人间盖世界广远人莫能知故略示方隅初明一洲渐及远大如增十为百积流成海也。

　　No. 972

　　法界安立图卷上之上

　　燕山沙门　仁潮　集录

　　一略明南洲

　　佛兴缘

　　夫尘寰寥廓异趣纷纶织十惑之致网覆五阴之重云沉迷欲阱萦绕稠林薰蒸于畏宅之焰回旋于生死之轮加以业浪长漂去觉源而转远痴城危锢处永夜而难醒沙劫易过苦流无已是以六通至圣十智能仁被弘誓铠运大悲轮不动真际而智周法界常住三昧而普现色身升慧日于幽关震法雷于梦宅演圆音而广被洒甘露以均沾俾脱险途令登觉岸洎夫八相示成十天敷妙津梁九地舟舆四生虽真乘上智拯万汇以兴慈大誓甄陶任根缘而利益是则群生以苦感为因如来以悲应为缘也。

　　贤劫缘

　　佛兴利物时当贤劫何名贤劫谓大千世界初欲成时大水弥满有千枝莲华出现金光普照净居天见乃曰希有此瑞当有千佛出兴于世以是因缘遂以此劫号为贤劫释迦牟尼如来乃贤劫第四佛我等之所师为娑婆之教主。

　　娑婆疆域

　　佛所王土号曰索诃世界古经翻为婆婆经中所谓忍土是也谓此土人强识力能忍苦乐堪任道器故佛王之案此封疆周轮铁山山外是空空不可测山下是地地下是金金下是水水下是风其风坚密逾于金刚众生心力同业所感能持世界不令倾坠自风以外即是虚空约此周轮从下而上至无色穷名为有顶论其尽界纵广卒非里数之所度也依智论从色界下一大石经一万八千三百八十二年方始至地约此上方名为一佛所王土也轮山内有百亿四天下今初且明一四天下之南洲有二一震旦国东土震旦国区域之兴帝喾九州(冀兖青徐摄荆豫梁雍)舜十二州(以冀州土润增置并幽营三州)夏禹平水土分别九州(扬荆豫青兖雍幽冀并)周大封建盖千八百国春秋之世见于经传者百二十有四国下至战国七雄并而为秦惩周封建之獘罢侯置守分天下为三十六郡及南平百越又。

　　东震旦国图

　　<PIC>X57043601.gif</PIC>

　　置(闽中南海桂林象)四郡两汉以十三州统治(汉武置十三部刺史)晋为十九州唐为十道后又为十五采访使宋朝元丰颁行李德刍等所撰九域志分为二十三路汉盛时四履之地东乐浪西炖煌南日南北雁门东西九千里南北万三千里古长城战国时赵筑之自代并阴山至高阙(二州名)以备胡燕亦筑妫州之北至辽东秦始皇令蒙恬筑长城起临洮入高丽元为十八道至皇明一统置南北二直𨽻并十三省四渎者河出碛石江出岷山淮出桐柏济出王屋山五岳泰(东)衡(南)华(西)恒(北)嵩(中)。

　　南赡部洲图

　　<PIC>X57043701.gif</PIC>

　　仰寻诸佛之降灵也不可以形相求之随机显晦故得以言章述矣自法王示迹照临忍方群生何幸仰兹陶诱使夫二十五有绝生死之因九十八使断牵连之业并超三界俱载一乘含育蒙大造之恩至人引勤劳之虑故有垂慈圣迹布此灵仪令重昏动其玄机识浪静其漂怒方为入道弘辙亦乃出有初门而事总冥权理符神运抑非天授谅实人谋但祯瑞氤氲嘉祥杂沓喗焕天地引耀幽明然则文物光乎万古声明高于视听所以薄列鸿猷用观弘范也案西域志云赡部中心名阿耨达池在香山南大雪山北周八百里(起世经雪山众宝所成顶有四金峰中一高峰峰有龙池五十由旬)十地菩萨化为龙王于中潜宅出清冷水以给赡部池之东面银牛口流出𠓆伽河(即恒河)绕池一匝入东南海池南面金象口流出信度河绕池一匝入西南海池西面琉璃马口流出缚刍河绕池一匝入西北海池北面颇胝师子口流出徙多河绕池一匝入东北海(或曰潜流地下出积右山为东华黄河之原)葱岭当赡部之中南接大雪山北至热海千泉西至活国东至乌杀国四方各数千里崖岭数百重冰雪风寒山阜葱翠故名葱岭自葱岭东近高昌国曰阿耆尼(汉书焉耆有伽蓝十数)西南屈支(旧曰龟兹伽蓝百所)葱岭之北四百里曰清池(亦名热海)西行千里曰千泉南有小雪山(突厥避暑之处)西至呾罗私乃至史国东南入铁门南出至睹货罗(东至葱岭南至雪山西至波斯北据铁门有三十国)逾诸国至缚曷北临缚刍河(伽蓝百所人谓之小王舍城)从此西南逾诸国东南入大雪山(山阿有龙洞佛化其龙留影于洞唐玄奘亲往礼拜远望则金色炳着近则不睹渐隐没)次至梵衍那国(有卧佛长千丈商那尊者胎生无条衣尚存)东逾黑岭至迦毕试国(北背雪山伽蓝百所)东入北印度境至健䭾罗国(有大塔高五百尺魏胡太后遣使持长幡五百尺挂之脚方及地此塔与洛阳伽蓝记同一时当有二塔)北至乌仗那国(释种被斥王此古轮王之苑僧常万人)南渡信度河逾诸国东南至迦湿弥罗国(伽蓝百所)逾诸国东北至末兔罗国(鞠多度人筹盈石室)东北至室伐罗次至窣禄那(东临恒河)东渡河至末底罗东去北雪山边有金氏国(女为王不知政事此东去接吐番北接于阗西接末罗婆)自末底罗东南至醯呾国(佛为文鳞龙王说法之处)南渡𠓆伽河(河左有塔千座)东南至劫比它国(佛在忉利为母说法帝释现三道宝阶之处)西北至曲女国(戒日王设大会令玄奘立真比量论义处)东北至舍卫国(城南五里有祇树给孤园)东南至迦毗罗国(佛降生处净饭王殿摩邪夫人殿菩萨降胎处殿佛成道后还本国度八王子释种处)东北至拘尸那国(娑罗双树林佛入涅槃处)西南至波罗柰国(鹿苑转法轮处近苑有支那寺国王为众僧造支那此云大唐)顺𠓆伽河东北至毗邪离国(旧名毗舍离有维摩丈室纵广十尺)东北至弗栗恃(北印土境)西北至尼波罗(此国北境即东女国与吐蕃接命使往还率由此地唐梵相去万里自古取道迂远此国有池水面火起中有火龙)自毗邪离南渡𠓆伽河至摩竭提国(或摩伽陀中印有王舍城西南渡尼连河伽邪城城西六里伽邪山俗呼灵山西南菩提树树高五丈佛成道处周垣五百步中有金刚座千佛坐之入金刚定那阑陀寺五王共造僧徒数千并俊才高学国东南鸡足山迦叶入定处东北灵鹫山王舍城有热泉涌出目连云此水经过小地狱来故热沸而垢浊有三深井大水不满谤佛生陷处)东北逾诸国至奔那伐(自信度河东至此皆中印)次东至迦摩缕(东印从此东去山阜连接可两月行至蜀西南界)南至三摩怛(东北海滨)西南乃至乌荼国(东南临海有城海商止处南去执师子国二万里夜望其国佛牙塔宝珠光如大炬)逾诸国西北至憍萨罗(中印有王引正为龙猛造寺集千僧计工人食盐价田九亿金钱)国南有山(山崖之上石阁五层层有四院飞泉流注)逾诸国南至末罗矩(南印滨南海有末剌邪山出龙脑香树香如冰雪此山之东有布呾洛迦山山顶有池池侧石天宫观自在菩萨游舍于此有愿见者厉水登山)东南海有执师子国(北印土境有佛牙精舍上建表柱置大宝珠夜望如明星王宫侧建大厨日营万八千僧食常兴此供不绝)南数千里有那罗稽罗洲(人长三尺为鸟喙食椰子肉此洲东南有棱伽山)自达罗毗至北恭达补(南印土有贝多罗树林周三十里其叶长广色光润五印书写莫不采用今贝叶乃略名)林西二千里至摩诃剌国(东大山有寺罗汉造舍高百尺石佛高七丈上有石盖七重悬空相去各三尺传云罗汉愿力或云神力或药术之力云)西方至摩腊婆(五印之境有此国及摩竭提重学名僧甚胜国南至海)西北逾诸国至瞿折罗(西印土境)渡信度河至信度国西以至狼揭罗(临西海海岛中有西女国)北逾诸国至迦毕试界(东临北印西至弗林波斯国)其余诸国风物兹不具录如西域志释迦方谱可备悉之○印度(此云月以居诸国之中如星中月此西域之正名天竺身毒讹称也)北背雪山三垂大海地形南狭如月上弦川平地广周九万里七千余城依止其中尽三海际一王所治(汉书云其国殷平和气灵智所降贤懿挺生神迹诡怪理绝人区灵应明显事出天外)光明云八万四千城邑聚落仁王经十六大国五百中国十万小国楞严云此阎浮提大国二千三百楼炭经葱河以东名为震旦(唐彦琮法师云葱岭已西并属梵种铁门之左皆曰胡乡)。

　　别胡梵

　　南洲一地大约五分中分为雪山葱岭南分为五印度乃昔金轮圣王之所治是梵天之种世称其国名天方亦名婆罗门国(此云净行净志)西分为睹货罗波斯诸国西夷所居北分为胡虏之乡突厥可汗乌孙匈奴所居东分为二其沙河以西有胡人吐蕃所居积石之东为震旦国乃帝王所化是君子之国封域分殊应须甄别不当以梵为胡而自混滥有以天竺为胡国者斯言大误又有称胡经胡语等皆非正言当云梵经梵语可也。

　　论中

　　夫法王利见未隔中边适化无方岂专形教虽大云普泽而败种难荣晨旭高晖而覆盆不照致使疑信相半邪正交陈而大悲之光曾无间然也或曰华夏得天地之中九州之外皆边夷耳斯不足辩观西域图可知今为未知者更复明之考诸经论其义有九。

　　一名闻

　　本行经云护明菩萨谓天人金团曰往昔补处菩萨托生之家须具六十种功德三代清净汝下阎浮为我观察金团曰迦毗罗城王名净饭夫人名摩邪于诸世间具足功德清净有大名称堪生彼家护明曰善吾定生彼如是佛自亲选诸天共闻则知迦毗罗国名闻最胜为诸国之中(普曜经亦同)。

　　二里分

　　大地广博世莫能穷右今无人至西北海者况知地之中邪世俗谓中国者自论此方之中耳非天下之中也依周公测天地定豫州为中云四边各五千里(豫至东海无五千里之西之北不知其几万里而云五千里邪)禹贡言各二千五百里当时地狭后渐开阔至汉方可九千里今又较阔依内经大地周二十八万里径九万里若以东西九万里画为九分则华方在极东一分之间耳西去更有八分之地天竺在五分之中东西去海各四万五千里当知我国是大地之东天竺为大地之中明矣。

　　三山王

　　天下诸山皆自昆仑发脉而来最极高广群峰拱峙周万余里龙神所宅非人力可登其枝条分布为众山之原虽屈伸睽顾起伏万状而根脉相连如竹园然或近出两笋伏地行鞭至远处又出两笋昆仑左边分数支其一支走东度流沙碛石迤𨓦发为震旦诸山一支走东南发起东印度诸山次东又为百夷诸山右边分数支一支走西南生起西印度诸山一支走西为活国波斯诸山前面为黑山雪山及北印诸山至中印多伏少出后面为葱岭生出北胡等山众山飞走其下高耸众峰之上昆仑居大地之中五印度在昆仑之南(俗书以雪山东支名昆仑山借名也)。

　　四水源

　　水之为物其性趋下莫不本出于山而末入于海也雪山之顶有大龙池周千余里为天下诸河之总源从池四面各出一大河河阔四十里波涛澒涌趋于四方各与五百河俱流入于海池东之水皆向东流池西之水皆向西流池南之水皆向南流池北之水皆向北流四隅亦尔盖地形如团瓢其顶即雪山在极高处四面渐下故尔震旦诸水皆东流者以居地之东隅也是知山当地中池居山顶此池为大地水源之中中印度正与龙池相对。

　　五地脐

　　梵网经云释迦牟尼佛于寂灭道场坐金刚华光王座正法念处经云一切世间阎浮提国悉无此座金刚座处八万四千由旬佛坐此座得佛菩提余地不能持佛西域志云中印度恒河南摩竭提国国西南渡尼连禅河十里有菩提树树下有金刚座千佛坐之入金刚定俱舍论云此座下连金轮故名金刚座三世诸佛皆于此座成道降魔故知金刚座是地之脐。

　　六轮王

　　人有胜德必居胜地夫金轮王者为阎浮人中福德之最胜者也诸人王中皇帝之圣神者也故有金轮表瑞七宝呈祥相好庄严千子围绕御龙马而飞空四洲粟王望德而归化故轮王出世必生中土其中土者即中印度也历代轮王出兴之处名殊胜者以此。

　　七梵字

　　梵字犹古篆也自开辟来即有其文历万万余年古今不易不同此方文字篆𨽻迁讹元从梵天传来故曰梵书金银轮王递相承用故书梵字处妖魅远离唱梵音时鬼神敬畏盖天帝之玉音孰敢不敬奉哉是以诸佛说法皆用梵音天龙八部遵奉流行以至呼天天应召虫虫驯通幽彻明至灵至神者其惟梵音乎诠梵音者是为梵字总持经中明诸利益如存阿字而入定观字轮而明心唵字出供可以上献诸佛纥哩舒光可以下拔群苦能令染者净愚者智夭者寿病者痊摧邪辅正饶益群生者其惟梵书之用乎世间文字有六十四种第一梵书第二佉楼书乃至莲华树叶右旋掷转至六十四书名一切种音六十四种书中梵书为第一故知梵书为文字之王。

　　八气和

　　塞暑之宜随方起用盖地有隆卑气有燥湿故凉燠不同夫气得其中则和失其中则戾矣所以极南蒸热极北苦寒濵海风湿蛮山瘴疠土有沃壤火沙水有哑泉苦井者非得气之偏乎至如印度之方夏不太热冬不严寒四序温和五尘佳妙迦毗奇色之天华(唐玄奘至中印见奇异天华采种而东归渡河遭风其华种尽失疑龙所夺去)解谷正音之律竹(汉志黄帝使伶伦往昆仑之阴解谷取竹断两节间而吹之为黄钟之宫制十二筒听凤鸣雄鸣六雌鸣六此黄钟之宫皆可生之是为律本至治之世天地之气合以生风天地之风气正十二律定)以至药王之树(雪山有药王树嗅者尝者触者诸病皆痊)肥腻香草(雪山生此草牛食之乳为醍醐粪如檀香之气)地中甜味(雪山地中有甜味潜流理筒可取斯亦醴泉之类)龙池甘藕(佛世有比丘病一比丘往雪山乞藕龙施之藕径尺味甘食之病愈)良以天地之气和故所生草木亦纯粹也(邵子曰天有至粹地有至精人类得之则为明哲草木得之则为芝兰)。

　　九道中

　　名以表实事以显理故有中土者必有中道存焉耳若夫有中土而无中道者与边地何殊乎是以华夏圣贤言道育民以中为本曰𠃔执厥中曰用其中于民曰中也者天下之大道也致中和天地位焉万物育焉世圣尚尔况出世之大圣宁以偏邪之道而示于人邪所以正觉能仁生中土现胜相者(生王宫具三十二相)将非以中道之正法而启悟群生者乎然而毛道凡夫弃本逐末未有圣智曰知曰见皆是迷倒遂使好同者则恶异宾此者则辞彼故是非以生惑倒以萦爱憎相形邪正相倾而罪福已成矣故我正觉圣人愍而谕之调而和之乳而药之援而救之俾夫止纷竞归太宁舍狂妄复良诚以合乎大均以契乎本真以至于至公至纯至神至妙至中之道而后已原夫群生机异执见不同或执于色或执于空执色者窒执空者流正觉示以药言曰色即是空空即是色则色空不二为中或执为同或执为异同则儱侗异则纷纭药言曰同者同异异者异同非同非异一观为中或执诸法为实为虚为常为断为大为小为遍不遍为自为他有边无边或即或离或欣或厌亦有亦无亦恒亦变来者去者语者默者勤者怠者清者和者赞者毁者如是等各执异见一一成偏多岐亡羊流而忘返正觉者谕之曰万法本闲而人自闹空实无华翳者妄见人波鬼火水性无殊猿猴捉月痴狗逐块演若迷头驰走东西狂性自歇歇即菩提又曰譬如船师不住此岸不住彼岸而运渡众生至于彼岸曰学道如牧牛执杖视之勿令东西犯他苗稼如御马执辔在手惰则䇿之逸则制之从容乎中道而行矣如陶师调泥不僵不软方中轮绳可作盆瓶如琴师调弦不缓不急方可奏曲适其中而道可期矣夫受病异缘施药多方故有事中有理中有俗中有真中有渐中有顿中有小中有大中有初中有终中有至中有圆中有中戒有中定有中慧有中观有中行有中因有中果若摩尼之应色空谷而答响矣以至饮食衣服行住坐卧大小诸事自行化他靡不示之以中佛自日中一食令诸比丘过中不食食之不饥不饱衣制三衣不奢不裸行则直行坐则趺坐调身则不宽不急调息则不涩不滑调心则不沈不掉至于沉浮两舍惺寂双流不出不入寂而常照照而常寂心心无间中中流入中道之海洎乎中之至也亡违顺等怨亲泯同异一死生齐物我通古今混虚空为一体现山海于毛端一语一默一动一静而普饶益与众生夫如是则岂其所谓世智之狂解无想之痴禅邪来从中来故曰如来去从中去故曰如去(即善逝也)中非动是谁来中非静是谁去非动非静无来无去者其至人之蕴乎非动静而动静无来去而来去者其悲云之妙乎无来而来虽生不有无去而去虽灭不无是故如来之道不可以动静来去有无生灭而言也是则超诸数量绝诸对待不可思议至玄绝妙之道欤世有河边居人不信海水味咸有海翁取一勺以示之使知咸味耳岂曰大海可勺而尽之哉。

　　论仙道

　　仙迁也人之形神能迁而不死者也世俗言仙有几等不同有天仙神仙人仙地仙鬼仙或游人间或隐深山(如天台匡庐鼓山终南等)或居海岛(如逢莱瀛洲阗苑小有等山岛)或在地下(昔人游地穴见九馆诸仙人)皆长年不死古人曾见故世多羡慕世人恶短夭爱长寿凡见百岁余者已呼为仙况千万岁者不知彼亦有无常但寿长耳非永不死也比人为优比天为劣天人寿长多经劫数视彼仙人寿短等如蜉蝣耳仙道虽妙固不如天人天人虽优又安得如圣人超数量契常乐永不为生死之所仙而亿劫常存者乎。

　　华严云神仙山中五通仙人充满其中(此居七金山中乃天仙也)楞严经佛言复有从人不依正觉修三摩地别修妄念存想固形游于山林人不及处有十种仙彼诸众生坚固服饵而不休息食道圆成名地行仙坚固草木而不休息药道圆成名飞行仙(服药草久身轻飞举)坚固金石而不休息化道圆成名游行仙(炼丹化骨点石成金)坚固动止而不休息气精圆成名空行仙(调气固精远形涉空)坚固津液而不休息润德圆成名天行仙(咽精离欲冰雪绰约)坚固精色而不休息吸粹圆成名通行仙(服虹饮雾粹气潜通)坚固咒禁而不休息术法圆成名道行仙(能以术法述遵自然)坚固思念而不休息思忆圆成名照行仙(想顶出神观脐炼丹)坚固交遘而不休息感应圆成名精行仙(坎离疋配采精摄术)坚固变化而不休息觉悟圆成名绝行仙(存想化理邪悟变化)

　　是等皆于人中炼心不修正觉别得生理寿千万岁休止深山或大海岛绝于人境斯亦轮回妄想流转不修三昧(正定也)报尽还来散入诸趣龙舒居士曰楞严经说有十类仙寿千万岁休止深山数尽复入轮回为不了真性与六道众生同名七趣世之学仙者万不得一纵使得之不免轮回为著于形神不能舍去故也且形神者乃真性中所现之妄想皆非真实欲求长生莫如净土不知修此而学神仙是舍目前之美玉而求不可得之碔砆岂不惑哉。

　　唐香山居士赠王山人诗曰闻君减寝食日听神仙说暗待非常人潜求长生诀言长本对短未离生死辙假使得长生才能胜夭折松树千年朽槿华一日歇毕竟同虚空何须夸岁月彭殇徒自异生死终无别不如学无生无生即无灭。

　　断疑生信

　　不信曰疑万惑之所从生也不疑曰信万善之所从出也信为入道之通衢疑为修行之大障信如风舟顺水则千里可期疑如波浪洄漩则终朝寻内故经云医王能治一切病不能治命尽之人佛能度一切众生不能度一切不信之人故知学道以信为初如沃壤良田所种五谷必滋长也世人不信其疑有三一曰此天地日月外云何复有天地日月二曰人死形坏气散云何神有升沈苦乐三曰不信人可成佛以谓我耳目所不及遂疑而不信矣譬之朔北人不信万斛舟而贾客每乘之江南人不信千人帐而胡人日居之凡人不信宝严刹而圣人每游处之宁曰我目所不见遂果无有乎佛具六通有天眼宿命明见洞彻十方世界无所不睹六道升沈一一遍知故以神道设教因缘示人令离苦趋乐修心练性以至于成佛佛者觉也即人人之真心本觉之性也众生昧此而不觉如处长夜能仁朝彻悟证本真故号大觉裴相国云终日圆觉而未尝圆觉者凡夫也具足圆觉而住持圆觉者如来也是故释迦成道中天说有说空观根逗教截苦之根源入道之要路俾趋吾之所趋吾之所趋者非六道非三乘乃如来正觉之趋也故曰自觉觉他觉行圆满故名为佛然则世之儒教圣人岂不明明德而新民乎龙舒王居士曰释氏之所以孳孳训世者无非戒恶劝善而吾儒何尝不戒恶劝善哉其理未尝不同也其不同者惟儒家止于世间法释氏又有出世间法儒家止于世间法故独言一世而归之于天释氏又有出世间法故知累世而见众生业缘之本末此其所不同耳然则佛之所言不可以目前所不见而不信也况佛戒人妄语必不自妄语以诳人世间中人以上犹不肯妄语以丧其行止况佛乎其言可信无足疑者先贤云佛言不信何言可信夫神者我也形者我所舍也我有去来故舍有成坏然则生者非生也以神之来而形成耳死者非死也以神之去而形坏耳世之人不识其神徒见其形乃悦生恶死可不为悲乎且神之来也何自而来哉盖随业缘而来神之去也何自而去哉盖随业缘而去业缘者何哉其所作者人间之业神则随之而生于人间所作者天上之业神则随之而生于天上若作阿修罗之业神则随之生于阿修罗若作三恶道之业神则随之生于三恶道是轮回六趣无有出期然则神者自无始以来投胎易壳不得久留于一所所以然者何哉以吾所造之业非久而不尽者故神之舍于业也业尽则形坏形坏则神无所舍又随吾今世所造之业而往矣譬如人造屋宇必居其中人造饮食必享其味故造如是业必受如是之报盖自然之理也然则吾今世之所为可不慎哉(注世人多执神随形灭无有后报苦乐事故龙舒云形有坏神不灭尔此治病药言也幸勿谬计而起邪见执药成病)。

　　法界安立图卷上之上

　　法界安立图卷上之下

　　燕山沙门　仁潮　集录

　　二广步大地四洲图四洲说业因舍报相山海图山海说地动缘龙王宫金翅鸟阿修罗天修罗战龙神身量业因地狱名八热狱图游增狱图苦报相八寒狱图小地狱出地狱恶因阎摩王饿鬼畜生

　　(广步大地者前来虽明一洲稍开封滞尚未尽大地不知海外四洲须弥皆在地也故次明之)。

　　四大部洲图

　　<PIC>X57044201.gif</PIC>

　　须弥山王之外有七重金山七重香水海次第周匝七金山外大碱水海中有四大洲八中洲及数万小洲遍布安住碱水海外有小轮围山周匝围绕此四洲等皆一地所持是为一世界舆地之图也。

　　四大洲者依长阿含经云须弥山南有天下名阎浮提(此云胜金洲新婆沙论名赡部洲)其土南狭北广纵广七千由旬人面像此地形有大树名阎浮围七由旬高百由旬枝叶四布五十由旬人寿百岁少出多减中夭者多阿毗昙论云南洲衣服庄饰种种不同一生欲事无数亦有修行至死无欲者○起世经云大海北有阎浮树树下有阎浮那檀金聚高二十由旬(以此胜金出树下因以名树名洲)○顺正理论云有二中洲一遮末罗(新媻沙罗刹住)二伐罗遮罗皆有人住(俗书蠃虫录载诸国人形各异或是海中诸小洲也)。

　　长阿含云须弥东有天下名弗于逮(此云胜身立世云弗媻提)其土东狭西广形如半月纵广九千由旬人面像之有大树王名伽蓝浮围七由旬枝叶四布五十由旬高百由旬人寿二百岁(楼炭经三百岁)饭食鱼肉以谷帛珠玑共相市易有嫁娶礼○阿毗昙云东弗媻提人多欲者一生数至六七亦有修行至死无欲者食自死鱼肉自不杀生头发剪前披后着下衣竟上衣绕○顺正理论云有二中洲一提诃二毗提诃皆有人住。

　　长阿含云须弥西有天下名俱耶尼(此云牛货媻沙云瞿陀尼)其土形如满月人面像之纵广八千由旬有树王名斤提围七由旬高百由旬枝叶四布五十由旬人寿三百岁以牛马珠玉共相市易○阿毗昙云彼土食肉杀生人死烧尸或置水埋土嫁娶同南洲人多欲者至十或十二亦有无欲者庄饰皆披发上下着衣○顺正理论云有二中洲一舍搋一怛里拏皆有人住○起世论斤提树下有一石牛高一由旬因名瞿陀尼因以名洲。

　　长阿含云须弥北有天下名郁单越(此云最胜媻沙云俱卢洲)其形正方人面像之纵广一万由旬有树王名庵媻罗围七由旬高百由旬枝叶四布五十由旬人寿千岁无有市易持生自活无我我所诸山浴池华果丰茂众鸟和鸣四面有阿耨达池出四大河无有沟坑荆棘蚊䖟毒虫自然粳米(自生也)众味具足以焰光摩尼珠置自然(烧也)釜鍑下饭熟光灭有曲躬树其叶密致天雨不漏男女宿下香树果熟自然裂出种种衣或器或食河中宝船乘之娱乐入中浴时脱衣岸上乘船渡水遇衣便着不求本衣至香树取乐和弦而行无有诸病形貌皆同发绀青色齐眉而止人起欲心时熟视女人彼女随诣园林若彼女人是父母中表之亲不应行欲者树不曲荫各自散去若非亲应尔者树则曲覆其身随意娱乐一日七日乃舍去怀妊七八日便生随生男女置四道中行人出指含嗽出乳充遍儿身过七日已其儿长大男向男众女向女众命终不泣(以人寿定满千岁故死而不吊)庄严置四道中有鸟名忧慰禅伽接置他方(立世云其鸟啄尸至山外啖之起世经云人死有鸟衔其发置佗方世界)其地柔软随足隐起大小便时地开坼利已还合乃前世修十善行生此洲命终生天善处○阿毗昙云人多欲者一生数至四五亦有无欲者○顺正理云有二中洲一矩拉媻二憍拉媻皆有人住。

　　起世经云南洲人身长三肘半东西同量(少肘量)北洲七肘○阿毗昙云南洲身长三肘半或四肘东洲八肘西洲十六肘北洲三十二肘(一肘当周尺一尺八寸)。

　　正法念处经云北洲人于山障外彻见无碍耳之所闻若远若近若大若小而皆得闻东洲人于黑暗中亦见众色耳识所缘尽一箭道西洲人眼识所缘山壁无碍眼识亦能闻声如阎浮提蚖蛇之类眼中闻声瞿陀尼人亦复如是如隔障碍闻众音声见众色像亦复如是(此言三洲报通故能洞视彻听也南洲则隔窗纸不见外物隔障不能闻声故不尔此概言之南洲亦有通者如清禀禅师宴坐闻曳木声曰勿令损阶侍者不见有曳木者细视之见群蚁曳蜻蜓翼缘阶而上斯亦静极光通之谓也龙树嗅丸而知药品各若干分图澄数千里见火烧城梵僧眠闻虱号而惺世人亦有明𧦴秋毫聪闻蚁斗者)。

　　楞严经云阿那律陀无目而见䟦难陀龙无耳而听兢伽神女非鼻闻香骄梵钵提异舌知味舜若多神无身觉触摩诃迦叶无意而知(此皆不假六根而知六尘者比有根而知者又妙也或修得或报得经因业缘若湛流妄复圆常则真明通洞六根互用妙中又妙者也)。

　　媻沙论云四大洲八中洲人形短小复有五百小洲或人住或非人住或有空者(非人鬼也此胎生者化生者遍诸处)。

　　因本经云阎浮五种胜三天下及至他化一勇健二正念三佛出世处四是修业地五行梵行处诸天及三天下各有三种胜阎浮一长寿二色胜三地胜。

　　阿含经云南洲三事胜一勇猛强记能造业行二勤修梵行三佛出其土○分别功德论云媻拘罗尊者长寿第一于百寿中而加六十阿难问曰尊者长寿何以不生三方答曰诸佛不生三方以其土人难化故此土众生利根捷疾极恶勇猛取道不难是故往古诸佛皆生此中(经论相较南洲胜者以道三洲胜者以福然北洲福乐最胜经名为难者何邪以其虽有痴痴富乐伥伥修论无有智慧不能增修道业佛不生其土故不闻正法因名为难即八难之一也南洲有佛出世大乘根器多生其中以尊命短促众苦逼迫怖畏发心勤修道行有益当来故为四洲之胜也)。

　　业因

　　四教仪云在因行五常五戒中品十善感人道身(或作福时有正助敬慢喜怒专略多少不同故受报时亦有中边贵贱妍媸精粗丰俭之不等耳)。

　　阿含经云波斯匿王白佛为媻罗门还生自姓媻罗门家为复刹利鞞舍首陀罗家邪佛言何得如是当知有四种人一从冥入冥谓有人生卑姓家若生旃陀罗家渔猎家及余种种下贱工巧业家贫穷憔悴复作卑贱之业乃至为人作使是名冥处于此冥中复行身口意恶身坏命终当生恶处舍恶受恶故名从冥入冥二从冥入明谓有世人生卑姓家乃至为人作诸鄙业是名为冥于此冥中身口意善命终生天故名从冥入明三从明入冥谓生富贵之家聪明点慧是名为明于此明中身口意恶命终生恶趣故名从明入冥四从明入明谓生富乐之家是名为明于此明中身口意善命终生善趣受天化生是名从明入明(刹利王族也媻罗门净志也鞞舍商贾也首陀罗农夫也旃陀罗屠脍也此印土贱贵之分冥恶也恶相愚痴昏昧之谓冥明善也善相聪明光朗之谓明三业恶则十恶具生恶处则三涂备三业善则十善具生善趣则三善道备言生天者略也谓因谈善恶果通六趣皆自人道发轸者也)业报差别经佛言复有十业能令众生得人趣报何等为十一者不杀二者不盗三者不邪淫四者不妄语五者不绮语六者不两舌七者不恶口八者不贪九者不瞋十者不邪见于十善业缺漏不全以是十业得人趣报(此明总报)又自行杀生劝他令杀等业得短命报自不杀生劝他不杀等业得长命报自行偷盗劝他偷盗得少资生报自离偷盗劝他不盗得多资生报好打拍众生恼乱尊贤得多病报不鞭打众生瞻视病苦得少病报嫌恨恼他不敬尊长得丑陋报爱敬父母贤圣施衣扫塔得端正报不敬父母沙门师长轻懱下族得下族姓报敬事父母沙门师长遵受教诲得上族姓报不咨问智慧大德沙门显说恶法得邪智报能问智慧沙门修习多闻得正智报于三宝净戒人所不生殷重心施生边地报于三宝梵行人边殷重心施生中国值佛闻法报(略言别因别报详具全经)华严云业有现受生受后受相(此即三报受报也现作现受现报也今作来生受生报也今作后后世报为后报也以因有强弱故报疾迟不一世人不知此以为无报应)。

　　舍报相

　　人死时身心昏昧如睡无梦极闷绝时明了意识必不现起六种转识行相所缘必不能知是散有心名生死心(八识也)此时由善恶业下上身分冷触渐起颂云顶圣眼生天人心饿鬼腹旁生膝盖离地狱脚板出(眼不见耳不闻五识先无心不知六识亦无身热则八识离身即冷也验最后何处热若心热即生人道余例此言有升沈者以此俗人谓身死气散谁受苦报彼不知有八识耳)守护国界主经云佛言若人命终之时豫知时至正念分明洗浴着衣吉祥而逝光明照身见佛相好众善俱现定知此人决定往生净土若人念佛持戒无精进心命终亦无善相亦无恶相地府不收安养不摄如睡眠去此人疑情未断生于疑城五百岁受乐再修信愿方归净土若人起怜悯心正念现前于财宝妻子心无爱恋眼色清净仰面含笑想念天宫当来迎我耳闻天乐眼见天童舍此报身定生天界若人生柔软心起福德心身无病难忆念父母妻子于善于恶心不错乱其心正直遗嘱家财辞别而去定生人界若人于己眷属恶眼瞻视举手扪空便利不觉身常臭秽两目红赤仆面而卧踡身左胁百节酸疼或见恶相口不能言伸吟叫唤冤债现前心识散乱狂惑颠倒遍体如冰手捻死拳身硬如石此人命终定入地狱若人好䑛其唇身热如火常患饥渴好说饮食张口不合贪恋财宝命卒难断开眼而去此人定入饿鬼若人身染重病如在云雾心神昏散怕闻佛名多爱食啖血肉之味不受劝化爱恋妻儿踡手足指遍身流汗出粗涩声口中咀沫此相现前定入畜生(此言人命终时心有善恶念身有好丑相以卜升沈何处也)。

　　首楞严经云佛告阿难一切世间生死相续生从顺习死从变流临命终时未舍暖触一生善恶俱时顿现纯想即飞必生天上若飞心中兼福兼慧及与净愿自然心开见十方佛一切净土随愿往生情少想多轻举非远即为飞仙情想均等不飞不坠生于人间想明斯聪情幽斯钝情多想少流入横生重为毛群轻为羽族七情三想沉下水轮生于火际受气猛火身为饿鬼常被焚烧水能害己无食无饮经百千劫九情一想下洞火轮轻生有间重生无间二种地狱纯情即沉入阿鼻狱若沉心中有谤大乘毁佛禁戒诳妄说法虚贪信施滥膺恭敬五逆十重更生十方阿鼻地狱(此约情想多少而分升沈之相情爱染妄情也想渴仰善想也)。

　　华严经云譬如有人将欲命终见随其业所受报相行恶业者见于地狱畜生饿鬼所有一切众苦境界或见狱卒手执兵仗或瞋或骂囚执将去亦闻号叫悲叹之声或见灰河镬汤刀山剑树种种逼迫受诸苦恼作善业者即见一切诸天宫殿无量天众天诸彩女种种衣服具足庄严宫殿园林尽皆妙好身虽未死而由业力见如是事(又如正法念经将生六道有多种中有身相应知之)。

　　九山八海图

　　<PIC>X57044501.gif</PIC>

　　九山八海者依起世因本经云。

　　第一须弥山其底平正住金轮上下狭上阔渐渐宽大四宝合成金银琉璃颇梨生种种树郁茂香远多诸贤圣之所住处高十六万八千由旬出水上者高八万四千由旬(长阿含同俱舍立世高广各八万由旬七山及铁围次第减半相间而住)须弥山外有香水海横广亦八万四千由旬(俱舍八万由旬)七海次第减半有优钵罗华钵头摩华拘牟陀华奔茶利迦华等遍覆水上(以下海同山由旬等)。

　　第二双持山高广各四万二千由旬海同(俱舍四万海阔四万)。

　　第三持轴山高广各二万一千由旬海同(俱舍二万海亦二万)。

　　第四檐木山高广各一万二千海同(俱舍高广各一万由旬海同)。

　　第五善见山高广各六千由旬海同(俱舍高广各五千由旬海同)。

　　第六马耳山高广各三千由旬海同(俱舍高二千五百由旬海同)。

　　第七障碍山高广各一千二百海同(俱舍高一千二百五十海同)。

　　第八持地山高广各六百由旬海同(俱舍高六百二十五由旬海同)。

　　(第八大碱水海横阔三十二万二千由旬水际二万三千六亿八千四百七十五由旬)。

　　第九斫迦罗山高广三百由旬(俱舍论轮围山高三百一十二由旬阿毗昙周回三十六亿一万三百五十由旬包大碱水海○或云小铁围山乃约义而番)。

　　诸山入水皆八万由旬住金轮上诸海皆深八万(经论诸山海由旬少异且依俱舍算之从须弥中心至本山南际四万由旬从此南际向南逾七金山七万九千三百七十五由旬七海数同共十九万八千七百五十由旬至咸海北际须弥北去亦然南北通径共有三十九万七千五百由旬又从七山南际往南渡咸海轮围极南际又得三十二万二千三百十二由旬从七山北至轮围极北际数亦同南合有六十四万四千六百二十四由旬也其轮围山南北通径总有一百零四万二千一百二十四由旬东西径同是为一世界之边际也)大海何故潮汐华严经云娑伽罗龙王宫殿中水涌出入海其所出水绀琉璃色涌出有时是故大海潮不失时○百川竞澍云何不溢华严经云有四大宝布在其底性极猛热饮缩百川是故大海无有增减一者日藏大宝光明照触海水悉变为乳二者离润大宝光明照触其乳悉变为酪三者火𦦨光大宝光明照触其酪悉变为酥四者尽无余大宝光明照触其酥变成醍醐如火炽然悉尽无余○何故咸味楼炭经云有三因缘一者海中大鱼身长二万八千里不净其中二者世界始成自阿迦尼吒天放大雨洗荡尘垢入之三者曾昔仙人咒之故尔。

　　地动缘

　　何因地动阿含经佛言地动因缘有八地在水上水止于风风止于空空中风大有时自起则大水扰大水扰则普地动是为一也有时得道比丘比丘尼及大神尊天观水性多地性少欲自试力则普地动是为二也若始菩萨从兜率天降神母胎专念不乱地为大动是为三也菩萨始出母胎从右胁生专念不乱地为大动是为四也菩萨初成无上正觉地大震动是为五也佛初成道转无上法轮魔若魔天沙门媻罗门诸天世人所不能转则普地动是为六也佛教将毕专念不乱欲舍寿命则普地动是为七也如来于无余涅槃而般涅槃时大地震动是为八也华严经菩萨说法地六种震动(二经地动皆吉祥若修罗大战地动则凶)又正法念处经云非法恶龙起大瞋恚震动大水或一百二百三百由旬地住水上以水动故大地亦动世间或言灾俭丰乐兵起水旱等复有异因缘地动地下有持风持风动故大水动大水动故令大地动五十由旬或一百二百三百由旬随风广狭水动亦尔如水广狭地动亦然又二种动若善因缘动众生丰乐无诸衰患若诸众生作不善因缘动者众生则有不善事起又阿修罗与天斗战地大震动。

　　龙王国

　　楼炭经云须弥山北大海水下有娑伽龙王宫宅纵广八万由旬宝城栏楯园林众宝庄严。

　　华严经云娑竭罗龙王宫殿中有四宝珠能生海内一切珍宝龙王太子阎浮幢之宫殿及大奋迅龙王等八十亿诸大龙王宫殿各别(龙有五种谓蛇龙蚊龙鱼龙象龙虾蟆龙)娑竭罗龙王现大自在力饶益众生从四天下乃至他化兴种种色云出种种色电光震种种雷声复起凉风然后乃降种种诸雨虽彼龙王其心平等但以众生善根异故雨有差别○阿那媻达多龙王兴大密云遍阎浮提普霪甘雨百谷苗稼皆得生长江河泉池一切盈满○正法念处经云大海中深万由旬城名戏乐纵广三千由旬龙王满中有二种龙王一者法行二者非法行一护世界二坏世间法行住处不雨热沙非法住处常雨热沙焚烧宫殿及其眷属若人顺法孝养父母供养沙门修行正法令法行龙王增长大力以善心故降微细雨五谷熟成色香味具无诸灾害果实繁茂众华妙色日月晶光威德明净福德龙王不放毒风若诸众生不行善法不孝父母不敬沙门及媻罗门恶龙增长势力作大恶身以恶心故起恶云雨恶风吹气入水杂毒五谷獘恶食者病苦令人短命恶龙灾毒递互相害以非法龙作诸恶故○大云请雨经佛在龙王宫说法敕召大云轮盖龙王娑伽罗龙王等诸大龙王大音者电舌者宝冠蛇身者千头赤眼者云雷响者耀云光者睒电冠者乘大云者持大雨持大风轮于阎浮提降澍大雨(依内经风雨雷电皆龙神主之外书云是阴阳气变阴包阳阳奋出为雷轧磨光发为电阴和阳为雨又阳和阴为雨露阴和阳为霜雪此但道其缘而不知其因也)。

　　迦楼罗国(此云金趐鸟)

　　经云大海之北有大树名居吒奢摩离其本周七由旬入地二十由旬其身出高一百由旬枝叶四布五十由旬树东有卵生龙及卵生金翅鸟宫殿广六百由旬树南有胎生龙及胎生金翅鸟宫殿树西有湿生龙及湿生金翅鸟宫殿树北有化生龙及化生金翅鸟宫殿其金翅鸟王若搏取诸龙时即飞往树上下观大海便以两翅扇大海水水为之开一千六百由旬即便衔取诸龙随意而食四生龙等皆为鸟王等食啖○惟不能取娑竭龙王及难陀优钵难陀提头赖吒龙王阿耨媻达多龙王等及诸龙中有受三归六斋八禁者皆不能食(昔诸龙苦金翅鸟白佛佛赐袈裟令分而披之诸龙若得挂一缕者金翅鸟则不能吞啖其苦遂息)。

　　阿修罗国(此云非天福力等天而无天德为多瞋慢故)

　　经云须弥山东去千由旬海下有鞞摩质多罗阿修罗王国土住处海水在上风持如云纵广八万由旬七重宝城及宝树园苑等宫城广万由旬中有宫殿广千由旬诸修罗宫大小各各不同山南有踊跃阿修罗王宫殿山西有奢媻罗阿修罗王宫殿山北有罗睺阿修罗王宫殿国土宝树人民与东国同。

　　正法念处经云大海地下天之怨敌名阿修罗有二种一鬼道摄魔身饿鬼有神通力二畜生摄住须弥侧在海地下八万四千由旬有四地第一地二万一千由旬是罗睺阿修罗王住处于欲界中化身大小随意能作其所住城名曰光明纵广八千由旬无量宝林流泉浴池寿五百岁人间五百年为一日一夜第二地在一地下二万一千由旬是勇健阿修罗王住处纵广一万三千由旬城名星鬘寿六千岁人间六百年为一日一夜第三地在二地下二万一千由旬是华鬘阿修罗王住处纵广一万三千由旬城名含毗罗纵广八千由旬寿七千岁人间七百年为一日一夜第四地在三地下二万一千由旬是毗摩质多罗王住处广博六万由旬城名含毗罗广一万三千由旬(楞严经复有胎卵湿化四种修罗)。

　　天与修罗斗战

　　正法念处经云阿修罗欲与天战时先遣恶龙行恶风雨坏南洲人百谷(以人行善业诸天增盛故欲坏之如坏树根)法行善龙王云迎教诫(顺法善龙常护善人故来救之)恶龙不听遂相斗诤雷火交战时人间善力多则善龙得胜恶龙败退修罗复使官军来战时人间行恶多则修罗众胜龙众败走乃劳空行夜叉踊身飞空上请天兵(夜叉有光迅飞如流世人谓之流星口中出烟世人云帚星)天兵复胜修罗败小修罗王复出大军合战天龙不胜故四大天王出四部大兵而击之修罗王军不胜共请大阿修罗王王忿怒踊身起座大地摇动难陀龙王以尾打大海雨至忉利帝释见地动云扰知修罗侵境敕三十二天入质多罗林各擐金刚甲胄各持金刚刀剑弓箭钺叉罥索器杖等以备之其大修罗王率领四国诸修罗众无数千万出大海水各执器杖升空而上与四天王共战四王见彼势重升须弥顶上奏帝释帝释于是乘其象龙敕诸天王召集天兵从空而下然修罗王兵已至山胁帝释以善言诫谕其王骂曰捉汝缚汝天王敕令发兵日天子在前放大光明射修罗目其王目盲不见天众乃以手障日(人间以为日蚀天福德力不能加损)令修罗战于是二阵相合最极雄猛世间大战无过于此王与王战官与官战军与军战龙与龙战乘大云击大鼓运大神力其斗不一或执剑戟或执矛槊或雷电辟历或宫殿刀轮有取大石有取大树有水斗者雨火斗者拳斗者叫斗者幻术斗者或雨刀雨箭及雨石山或相擒相缚相伤相杀故损耳损目及手足等天人身分损已复生修罗遭伤手足堕落不能复生若头落心伤则死天人虽中流矢穿身而过过已还合但觉痛触若头落腰断亦死是时也须弥摇动大海沸涌鱼龙出没惊惶鼓舞阿修罗王现神通力有五百头五百手取大山三百由旬走向天众天王以箭射山碎如沙末又取大山五百由旬掷向帝释伊罗象王以鼻取山返掷修罗中胸身倾天人唱言曰畜生白象打汝象王现神通力化为千头口出火𦦨化身无数遍虚空界帝释奋威现身有千头千臂执金刚杵流金刚𦦨化身无数各乘象王皆向修罗震威驱逐修罗王见帝释神变畟塞虚空心生恐怖摄诸军旅奔逃而下三十二天及四天王神兵亿载飞刃如落华流矢如秋雨共追修罗帝释说慈心令摄诸神兵复还忉利解甲胄易天衣帝释升殿诸天王礼贺帝释说法教诫诸天勤修戒善慎勿放逸诸天奉行各还本宫伊罗象王欢喜踊跃鼻出二河遍洒四洲甘雨七日百谷滋茂亦还宝窟(天与修罗共战其胜负之低昂皆与人间之善恶相关者何邪得非感应各从其类欤何则夫天善也人善则与天道冥通如火加薪而火炽故天增力而胜修罗矣修罗恶也人恶则与恶道相通如未添流而波大故修罗增力而胜天矣性性溜合而莫之逆也所以影响相符同时不忒譬之阳燧对日而火形铜出崩而钟声应是亦感应各从其类焉夫天之胜负低昂即人之善恶消长人之善恶消长即天之胜负低昂是以天人一体凡圣同原虽尊𢍉之有异其理性则一而已然则泰山何待撮土而后为高哉曰人善者益其性矣益性者培其本也根本壮而枝叶自茂也如其斤之毁之剔其根本者则枝叶不期枯而自枯矣曰若尔人善果有益于天邪曰非益天也还自益也故天龙欢喜洒甘露以泽地而人民得食得寿也是果惟益于天乎故古德云善逐心生如珠生光而还照珠髓其斯之谓欤曰如是天则果益于人邪曰非益人也是益自也人能增道进善而天益光明福乐倍盛也是果唯益于人乎故普贤云如大树王若根得水枝叶华果悉皆繁茂以大悲水饶益众生则能成就诸佛菩萨智慧花果亦犹世教善治国者先安人民民安则国固其义同也是故天人表里相须而成者也天人之所以为天人者皆戒善而为其本也苟世间不行戒善则天人损灭修罗增盛恶雨火风五谷不登则人遭涂炭之苦矣故法华云佛未出世时三恶道充满诸天众减少阿修罗增盛信矣伏愿共修戒善以合天心以和召和细雨清风醴泉为饮嶙凤为乘修罗胜则凶天胜则吉相持者半吉莫若无寇不战方为大吉)。

　　身量

　　阿含经云大兽之中难陀䟦难陀二龙其形最大绕须弥山七匝头犹上顶尾在海中(目犍连尊者所降者即此二龙王)菩萨处胎经云第一大鸟不过金翅头尾相去八千由旬高下亦尔若其飞时从一须弥至一须弥终不中止(庄子鹏之背不知几千里飞时击水三千里翼若垂天之云此金翅鸟之小者耳俗书名鹏)。

　　华严经云三十三天共阿修罗斗战时诸天得胜修罗退衄阿修罗王其身长大七百由旬四兵围绕无数千万以幻术力将诸军众同时走入藕丝孔中又偈云如阿修罗变化身蹈金刚际海中立海水至深仅其半首共须弥正齐等(化身长十六万八千由旬故海深止齐腰耳)。

　　四分律云摩竭大鱼身长或三百由旬四百由旬极大者长七百由旬故经云眼如日月鼻如大山口如赤谷(俗书说水兽大者不过巨灵之龟其形最大首戴蓬莱山海中游戏此龟未及小小之摩竭)。

　　律中舍利弗漉水而饮漉多遍犹有细虫遂七日不饮身形枯憔佛问其故对曰佛令漉水而饮我以天眼观虫犹尚过器中粟水沙以护生命不敢饮水故尔佛言若以天眼观一切人民无有活者自今已后但听肉眼看水清净得饮(众生受报极小者形如微尘凡眼不见故知业力幽臭不可思议非凡情能测惟佛大圣乃能尽知尽见故号如来为正遍知)。

　　业因

　　阿含经云皆先大布施由心高凌虚苦恼众生心多瞋慢生金翅鸟中以瞋慢故生畜生中以布施福德故为鸟中王宫殿庄严○又先多瞋恚心曲不端大行布施及喜调戏犯戒斗争诽谤经戒故堕龙中由施福故以七宝为宫殿○正法念经于人中时愚痴瞋恚心焚烧僧房聚落城邑如是恶人命终堕地狱受无量苦从地狱出生于龙中受畜生身热沙所烧○于前身时施会供养外道行不净施杂漏不坚以食施破戒杂行之人心无正思如是施已命终生阿修罗中有下中上等○业报经云由身口意三行微恶业憍慢邪慢等得阿修罗报○又由瞋慢疑三因得修罗报亦作诸福业謟曲好胜故报修罗(经言心高凌虚为鸟心曲不端为龙及人道中杀生得短命偷盗得贫穷轻慢得下姓恭敬得上族所谓形端则影直声和则响顺未见貌丑鉴镜有悦目之华体短照水发超群之观者也)。

　　地狱总名

　　地狱者梵语名泥犁邪此云非道欲界最下劣故(毗昙)又名捺落迦此云恶人乃造罪恶人所住之处(媻沙论)媻沙论云赡部洲下有大地狱洲上亦有边地狱及独地狱或在谷中山上或在旷野空中(海边庙中)余三洲唯有边独地狱无大地狱有说北洲无狱○地狱有情其形如人口出种种受苦痛声乃至无有一言可了○地狱铜铁所成亦有铁城剑树沸河铁网等诸庄严斯恶道有多种总为三一热二寒三边。

　　一八热地狱图

　　<PIC>X57044901.gif</PIC>

　　热地狱者

　　依媻沙论南洲下至无间共四万由旬上尖下阔犹如谷聚○萨媻多论南洲下土泥五百由旬白墡五百由旬等活至极热七狱共高一万九千由旬各广万由旬无间高广各二万由旬○法苑偈云初七各阔五百旬后一三十二万里纵广正等铜铁成有情上品恶所生○因本经云四大洲诸山王外别有一山名铁围高六百八十万由旬纵广亦尔金刚所成此山外复有一重大铁围山高广正等两山之间极大黑闇无有光明日月有八大地狱谓活大地狱等　○无间(去声下同)。

　　寿量者按阿毗昙论云等活寿五百岁黑绳千岁次第倍增至炎热一万六千岁极热半劫无间一劫。

　　俱舍论云等活一昼夜当四王天五百岁次第至炎热一昼夜当他化天一万六千岁○较量寿命经云。

　　等活一昼夜比人间一万六千二百俱胝年(俱胝此云亿数)。

　　黑绳一昼夜比人间三万二千四百俱胝年(加一倍为二)。

　　众合一昼夜比人间六万四千八百俱胝年(加二倍为四)。

　　叫唤一昼夜比人间十二万九千六百俱胝年(加四为八)。

　　大叫唤一昼夜比人间二十五万九千二百俱胝年。

　　焰热一昼夜比人间五十一万八千四百俱胝年。

　　十六游增小地狱图

　　<PIC>X57045001.gif</PIC>

　　地藏经云阎浮提东方有山号曰铁围其山黑邃无日月光有大地狱号极无间又有地狱名大阿鼻复有四角飞刀火箭夹山等(二十四名)又有叫唤狱等(二十二名)是等地狱其数无限一二三四乃至百千诸有地狱在大铁围山之内其大地狱有一十八所次有五百名号各别○无间狱者其城周匝八万余里纯铁成高一万里城上火聚少有空缺城中诸狱相连名号各别中有一狱名曰无间周万八千里狱墙高一千里悉是铁为上火彻下下火彻上铁蛇铁狗吐火驰逐狱墙之上狱中有床遍满万里一人受罪自见其身遍卧满床千万人受罪各各自见身满床上众业所感获如是报○成实论云五无间者一趣果无间舍身即生彼故二苦无间中无乐故三时无间定一劫故四命无间中不绝故五形无间此狱纵广八万由旬一人亦满多人亦满故(多论二万由旬)。

　　苦报相

　　萨婆多部有八大地狱一等活(阿含名想)亦名更活谓罪人手生铁爪递相瞋忿相攫肉堕又手执刀剑递相斩割身碎在地死已冷风吹活或狱卒唱生罪人自想我今已活故名想亦名活久受苦已出想地狱慞惶驰走至黑砂狱黑砂苦毕次至沸屎狱次第乃至第十六寒冰狱然后命终由身口意造不善业堕斯地狱○二黑绳狱谓以热铁绳絣直罪人铁斧斫碎又絣锯之或风吹铁绳历络其身皮骨焦烂苦毒万端久受苦已出黑绳狱至黑砂乃至寒冰然后命终由恶意向父母佛及声闻堕此狱中○三众合狱(经名埠压)或两山合压骨肉糜碎或铁象蹋身或铁杵捣之大石压之脓血流地众苦并至久受苦已出众合狱次至黑砂等狱(同前)由造三恶业行堕此狱中○四叫唤狱狱卒捉罪人掷铁镬中或掷大𨫼上啼啕叫唤久受苦已出叫唤狱至十六小狱中(同前)由瞋恚怀毒造恶堕此狱中○五大叫唤狱取罪人着铁釜镬中及𨫼上返覆煎熬遂大叫唤久受苦已乃出(同前)由邪见造异陋行堕此狱中○六炎热狱(阿含烧炙)将罪人置铁城中或铁楼上铁陶中内外赤然烧炙焦烂罪毕得出(同前)为烧炙众生故堕此狱中○七极热狱(阿含大烧炙)将罪人置大火坑或铁叉贯之火中烧炙罪毕得出(同前)由舍善果业造众恶堕此狱中○八无间狱狱卒剥罪人皮缠身上着火车上轮碾往返铁城大火交射万毒并至凡所遇者皆恶色恶声恶臭恶触无弹指歇故名无间久受苦已次至黑砂十六小狱(同前)由造极重罪(十恶五逆也)堕此狱中○正法念经云阿鼻苦千倍遇前七大地狱(阿鼻此云无间)○观佛三昧经云阿鼻地狱纵广八千由旬七重铁城七重铁网有十八鬲子(朗的切鼎属)周匝七重皆是刀林四大铜狗十八狱卒八头六十四角六十四眼有七铁幢火涌如沸若有罪逆命终之时铜狗化十八车状如宝盖一切火𦦨化为玉女罪人遥见心喜欲往风刀解体寒急作声宁得好火安在车上即便火然罪人命终来坐火车屈伸臂顷直入阿鼻从上鬲下如旋火轮至于下鬲化阎罗王大声告敕痴人狱种汝在世时不孝父母邪见无道汝今生处名阿鼻狱如是大苦一日一夜如人间六十小劫如是寿命尽一大劫具五逆者受罪五劫复有众生犯四重禁虚食信施诽谤邪见不识因果断学般若毁十方佛偷僧祗物淫逸无道此人罪报经八万四千大劫复入东方十八鬲子如前受苦南西北方亦复如是阿鼻即无救也。

　　二八寒地狱图

　　<PIC>X57045101.gif</PIC>一頞浮陀地狱(寒苦所切肉生细疱)二尼赖浮陀狱(寒风所吹通身成疱)三阿吒吒地狱(唇动不得唇作此声)四阿波波地狱(舌动不得唇作此声)五呕喉喉地狱(喉内振气作此声故)六郁波罗地狱(肉色细拆如青莲华)七波头摩地狱(肉色大拆似赤莲华)八芬陀利地狱(罪人骨折似白莲华)

　　(一二从身相受名三四五从声相受名六七八从疮相受名此八狱在铁围山底仰向居止受寒冻之苦)。

　　毗昙论云佛说各各世界外边有黑闇大地狱日月光明所不能照两界铁轮山外是寒地狱有十一名遏浮陀至十名波头摩因冷风吹触其身坼破爆声吒吒耳闻相知其最狭处八万由旬在下无底向上无覆其最广处十六万由旬○三法度经云頞浮陀寿如憍萨罗斛量胡麻二十斛有一丈夫满百年取一粒如是取尽复以二十頞浮陀寿为一尼赖浮陀寿次第准此○㽵椿录云复有十地狱第一遏浮陀(此云肉段罪人遭冻身肉段坼)寿一媻诃麻(智论二十斛油麻觜量名一婆诃人间过百年除一粒候廿斛麻尽方出此地狱)二泥罗浮陀(此云疱冻的肉绽成疱)寿的二媻诃麻三阿呼呼(忍寒之声)寿四媻诃麻四呼呼媻(忍寒长声)寿八媻诃麻五阿吒吒(舌动之声)寿十六媻诃麻六搔干提迦(火焰如此花色)寿三十二媻诃麻七优钵罗(火焰如青莲花色)寿六十四媻诃麻八拘尼陀(焰如此花)寿百二十四媻诃麻九奔茶里迦(焰如此花)寿二百五十六媻诃麻第十波头摩(火焰如之)寿五百一十二媻诃麻(一万二百四十斛麻)已上十狱各各铜铁所成一一纵广一百由旬前五寒冰后五热焰前前寿限转短于后后后苦恼倍胜于前各有十亿小狱而为眷属。

　　三边小地狱

　　三法度经云一山间二水间三旷野受别业报。

　　㽵椿录孤独地狱在阎浮提诸处或旷野山间海畔庙中有八万四千座苦报转轻(此等小狱应寒热杂受苦有多少寿有延促海边如僧护所见诸狱山间如泰山酆都又如亿耳所见等)。

　　出地狱

　　观佛三昧经云阿鼻死已生寒冰中寒冰死已生黑暗处八千万岁目无所见受大虫身宛转腹行狐狼牵食后生畜生中五千万身受乌兽形后生人中聋盲喑哑疥癞痈疽贫穷下贱经五百身复生饿鬼道中遇善知识及菩萨呵责改悔称南无佛称佛恩力寻即命终生四天处悔过自责发菩提心。

　　业因

　　业报差别经云身口意三行重恶业起断常诸邪见等业得地狱报○经中多以五逆十恶谤法等业堕地狱中○㽵椿录云第一根本极重之罪杀父母杀阿罗汉破和合众逼奸净尼出佛身血无有忏悔五逆之罪及上上品十恶业感八大地狱上中品十恶生寒冰等地狱上下品十恶生孤独小地狱中(以上十恶皆是总因更有别因如毁谤贤圣妄言恶口死入地狱洋铜灌口拔舌犁耕烹煮众生受镬汤报剥夺人衣受寒冰报此等别因遍诸经论兹不具录)。

　　那先比丘问佛经云如世间火热不如泥犁中火热如持小石着世间火中至暮不消取大石着泥犁中即消恶业人在中多岁不死亦如蛟龙食石即消如人怀胎其子不消善恶业力致消不消人作善恶如影随身人死但亡其身不亡其行如然火夜书火灭字存火至后成今世所作后世成之。

　　阎王住处

　　起世经云阎浮洲南二铁围山外有阎摩罗王宫殿纵广六千由旬七重墙壁七重栏楯七重金网七重行树园苑花池种种美果众鸟和鸣王以恶业故昼夜六时自然有赤融铜汁在前宫殿即变成铁五欲功德皆没王见此已怖畏不安即时入内时有狱卒取王扑铁地上以融铜汁泻置口中从下而出王作是念往昔作恶今受此苦愿我舍身人间受生如来法中正信出家发是善念已宫殿还成七宝五欲具足彼诸大臣亦复如是○经云阎罗王昔为毗沙国王与维陀始王战兵力不敌因立誓愿为地狱主臣佐十八人领百万众同立誓曰后当奉助治此罪人毗沙王者今阎罗王是十八臣者今诸小王是百万众者诸阿傍是○正法念经琰摩罗此言双王兄主男狱妹主女狱。

　　饿鬼

　　正法念处经云饿鬼有二种一者人中住二者住饿鬼世界是人中鬼若人夜行则有见者饿鬼界者住阎浮下五百由旬长三万六千由旬及余饿鬼眷属其数无量住阎浮提有近有远略说有三十六种。镬身针口食吐食粪食气食水希望食唾食鬘食血食法食肉食香烟疾行伺便地下神通炽然伺婴儿便欲色海渚阎王执杖无食食小儿食人精气罗刹烧食不净巷陌食风食火炭食毒旷野冢间食热灰树中住四交道杀身

　　略说三十六种广则无量。

　　众生重心造恶业行各异种种悭心不行布施贪心因缘生饿鬼身。

　　畜生

　　观诸畜生种类差别三十四亿随心自在生于五道于五道中畜生种类其数最多种种相貌行食不同群飞各异憎爱违顺伴行双只同生共游所谓飞禽走兽乌鹊鹅雁鸿鸟众类异群别游不相怨害狐狗野干等互相憎嫉乌与角鸱马及水牛蚖蛇鼬等共相残害形相不同行食各异观是众生为种种心之所役使作种种业入种种道啖种种食○或受化生蚕峨及细虫身或湿生龟鳖鱼蟹蚌蛤及诸细虫蚊虻蚤虱受胎卵湿化身依地水火木而住大身细身无数种类。

　　法界安立图卷上之下
卍新纂续藏经第 57 册 No. 0972 法界安立图


　　法界安立图卷中之上

　　燕山沙门　仁潮　集

　　三遍观三界日天宫殿图月天宫殿图日月照用气候寒暑星天宫殿图四天王宫图福报化生生天业因忉利天宫图忉利业因三界安立图诸天身寿诸天业因天人光明饮食精粗三界九地论诸天主四禅四地天有圣凡三界总别五衰退相心生六道图

　　释总题

　　前所观境周小轮围中至须弥通属于地知下地已应观上天天有三界曰欲界色界无色界此之三界皆是众生所受报处为长者之大宅幼稚诸子游戏其中者也如其四火焚烧三车在外有识之子宁不推排而出之乎。

　　日天子宫殿

　　<PIC>X57045301.gif</PIC>

　　起世经云日天子宫殿天金颇梨所成城郭纵广五十一由旬正方如宅遥看似圆有五种风吹转而行阎浮檀金以为妙辇高十六由旬方八由旬日天子及眷属居中受天五欲日天子寿五百岁子孙相承皆于彼治宫殿住正足一劫(或是中劫)日天子身光照金辇辇光照宫殿光明相接有一千光五百傍照五百下照日宫常行不息六月北行六月南行。

　　月天子宫殿

　　<PIC>X57045401.gif</PIC>

　　月天子城郭五十由旬宫殿天银青琉璃所成高十六由旬广八由旬风持转行月天子与诸天女在此辇中受天五欲月天子寿五百岁子孙相承宫殿住于一劫月天身光宫殿成千光明五百傍照五百下照。

　　长阿含云日天宫墙薄如花葩为五风所持日宫厚五十一由旬周回一百三十五由旬月宫厚五十由旬周回少三由旬或云住四十劫(此小劫也)。

　　日月照用

　　起世经云何因缘故月天宫渐渐现邪有三因缘一者背相转出二者青衣诸天常半月中隐蔽其宫三者日天有六十光障彼月轮去日渐远故渐渐现复何因缘圆净满足亦三因缘一者面相转出二者于十五日月光炽盛隐翳青衣三者月宫去日最远日光不障复何因缘黑月十五(即此方三十日)一切不现此时月宫最近于日日光隐覆一切不现何缘名月于黑月一日已去乃至月尽光明渐渐减少故何缘月中影现此大洲有阎浮树高大故影现月轮○南洲日正中东洲日始没西洲日初出北洲当半夜(余三洲例此)又南洲所谓西方西洲谓之东方西洲所谓西方北洲谓之东方北洲所谓西方东洲谓之东方东洲所谓西方而南洲谓之东方也○立世云以众生业力增上缘故故有风轮吹日月等宫回转不息日行百八十路月行十五路复有二路内路外路日行与月或合或离一一日中日行四万八千八十由旬若稍合时日日覆月三由旬又一由旬三分之一是故十五日被覆月光不现若稍离时日日日行(同前)是日离月三由旬又一由旬三分之一是故十五日月大圆明○若日随月后行日光照月光月光粗故被照生影影还自翳故见月后分不圆以是事故渐渐掩覆日在前行例此可知又日行周圆速疾于月六月日从内路出至外路六月从外路入内路若月十五日从内至外十五日从外至内如日行南洲内路则行北洲外路则行东西二洲中路是时南洲日最长十八牟休多夜最短十二牟休多北洲夜长十八牟休多日短十二牟休多东西二洲日夜等分并十五牟休多如南洲三洲例之可知(一牟休多当此方三刻三厘三毫三丝三忽也)。

　　气候寒暑

　　起世经云何缘夏热以日宫六月向北行时有十因缘日光照触十种山故令其生热又何缘寒冷以日宫六月向南行时有十二缘生冷须弥七山中间各有大海及四洲大河日光照彼海水故生寒冷○又何缘有此河水以有日故热热故有炙炙故有蒸蒸故有汗湿以汗湿故一切山中汗流为水以成诸河○立世云何缘冬寒春热夏时寒热是冬时水界最长未减尽时草木由湿未萎干时地大湿滑火大向下水界上升何以知然深水最暖浅水最寒时节已至日行外路照炙不久是故冬时则寒春时水界长起减已尽草木干萎地已燥坼水界向下火界上升何以知然深水则冷浅水则热冬时已过日行内路照炙则久以故春热是故大地八月日中恒受照炙雨水洒散地气蒸郁若风吹蒸气消时则寒风不吹时则热故夏有时寒热(天竺四月一时故但立三时)。

　　星天宫殿图

　　<PIC>X57045501.gif</PIC>

　　大集经过去媻伽媻仙分布星宿摄护国土养育众生各有所主东方角[一/几]氐房心尾箕北方斗牛女虚危室壁西方奎娄胃昴毕觜参南井鬼柳星张翼轸(具如本经与孔雀经大同)○消灾经有九执大天二十八宿十二宫辰○楞严经八万四千灾变恶星○文句毗沙门为星宿之主○诸星形量依楼炭经大星围七百二十里中星四百八十里小星百二十里星是诸天宫宅○瑜伽论大星十八拘卢舍中星十拘卢舍小星四拘卢舍(一拘卢舍六里也)○阿含大星一由旬小星三百步○星宫最小者径半俱卢舍周回一俱卢舍星大者径十六由旬周回四十八由旬(里数多少不同者或闻记稍异不必合会磐师述曰若依内经星宿并是诸天宫宅内有天住依报所感福力光现俗书即云天为精气日为阳精月为阴精星为万物之精星有坠落乃为石矣夫遥大之物非凡度量令人难知莫若天也星若是石不得有光性又质重何所系属一星之径大者百里一宿首尾相去数万百里之物数万相连阔狭纵斜常不盈缩又星与日月光色同耳但以大小差别然而日月亦当石邪石既牢密乌兔焉容石在气中岂能独运或谓日月星宿是气然气体轻浮当与天合环转循顺其间迟疾移动不均宁当气坠忽变为石○昔山西某县甾雨太作时空中有石落地如碓觜人皆不识何故后有胡僧曰龙食也龙争食故落下盖龙以石为食也凡空中在落类乎此)。

　　罥索经云日天子月天子二十八宿天七曜星天是诸天等种种衣服具庄严之半跏趺坐○须弥山半四天王居(因本智论四万二千由旬毗昙俱舍四万由旬)东方有城名上贤南方有城名善见西方有城名周罗北方有城名天敬(长阿含智论同)。

　　四天王宫图

　　<PIC>X57045601.gif</PIC>

　　东方治国天王(多用持国华严提头赖吒)领乾闼媻毗舍阇护东洲人(乾闼媻此云寻香行帝释乐神也毗舍阇云啖精气鬼智论富单那)。

　　南方增长天王(令自他善根增长故华严毗留勒叉)领鸠槃茶薜荔多护南洲人(鸠槃茶此云厌魅鬼薜荔多云最初饿鬼)。

　　西方杂语天王(孔雀广目专主罚恶令遇苦发心华严毗留抟叉)领龙及富单那护西洲人(富单那云臭饿鬼智论作毗舍阇)。

　　北方多闻天王(福德之名闻四方故华严毗沙门)领夜叉罗刹护北洲人(夜叉此云㨗疾鬼能速疾传报者也罗刹云暴恶食人鬼也○阿含经)。

　　四王有二十八部鬼神(金光明)嫁娶行欲如人间(阿含经)四王各有九十一子有大威力皆名帝能护十方(大吉义经)○一切山河树林土地城郭一切鬼神皆属四王(智论)○一王有八将军共三十二将周四天下护出家人韦将军于三十二将中最存弘护比丘道力微者为魔所惑将军凄惶奔赴应机剪除(天人感通传)。

　　福报化生

　　阿含经云四天王天初生自然化现在天膝上自然宝器盛天百味食已长大与余天等入池浴讫诣香树下香树曲躬取香涂身复诣吉具衣树取种种衣着复诣庄严树鬘树器树果树乐树随意受用视东忘西视西忘东无量快乐宫殿园池种种(具如经中)。

　　起世经云四王天初生时如十二岁儿于父母坐处或两膝两股忽然而生即有宝器盛天须陀及以天酒随福上中下有白赤黑色饮食既讫身量即与旧男女等。

　　生天业因

　　起世经云诸有一种身口意善行如是作已身坏命终生于天上此处识灭彼天上识初相续生行识生时即共名色一时俱生有名色故即生六入若是天男即于天女坐膝边生若是天女即于天王䏶股内生如是生已彼天即称是我男女。

　　忉利天宫之图

　　<PIC>X57045701.gif</PIC>

　　三十三天名出正法念处经。

　　忉利梵语具云怛利夜登陵奢(此云三十三天)。

　　须弥山顶纵广八万四千由旬其中平可居者止四万由旬(婆沙论○顺正理论三十三天迷卢山顶顶四面各八十千)山顶四角各有一峰高七百由旬七宝合成金银琉璃颇梨真珠砗渠玛瑙之所庄严(因本经○婆沙高广五百由旬正理同)有药叉神名金刚手于中止住守护诸天山顶善见大城周万逾缮那重门高一由旬半城有千门严饰壮丽各有五百青衣药叉各严铠仗防守城门中央金城周千由旬(正理论云殊胜殿周千由旬其地真金杂宝严饰柔软如妒罗绵随足高下)。

　　帝释住处城有五百门中有楼阁名皮禅延四边宝楼一百一所内一万七百房一一房有七天女一一天女有七彩女其诸天女皆帝释正妃帝释与舍脂女共住化身与诸妃共住(毗昙阿含略同)目犍连尊者游历小千界无有端严如毗阇延堂者(杂阿含即毗禅延)城内衢巷天人随福屋舍多少路有五百有七市曰米谷饮食衣服众香戏女工巧华鬘市并有市官天子天女往来贸易商量贵贱具市廛法虽作是事无取无与脱欲所须便可提去是善见城复有天州天县天村周匝遍布(因本经)三十三天其城纵广六万由旬七重城壁七重栏楯七重铃网外有七重多罗行树周匝围绕杂色可观亦以七宝所成城高四百由旬厚五十由旬城之四面亦各相去五百由旬于其中间便开一门诸门高三十由旬阔十由旬一一诸门亦有楼橹却敌台榭庭阁水沼华林种种奇妙众鸟和鸣天乐时奏念衣衣来欲食食至重重向上粗业渐轻福业转胜(因本经)城外(善见城外)四面有四苑一众车苑(因本杂色车苑杂阿含东门外)随天福德种种车现(东照明园有佛发塔)二粗恶苑(因本粗涩苑杂阿含南门外)天欲战时甲仗自现(南粗涩围有佛衣塔)三杂林苑(因本云杂乱苑月八十四十五三十三天放宫内采女入此苑中与天众合杂嬉戏受天五欲杂阿含经云西门外)诸天入中极妙欲尘杂类俱至(西欢喜园有佛钵塔)四喜林苑(因本入中皆受欢喜杂阿含北门外)诸天所玩皆生欢喜(城北驾御园有佛牙塔)四苑各周千由旬各有一如意池周五十由旬池中八功德水○城外东北有圆生树花开之日顺风香闻百由旬逆风犹及五十里(即经云波利质多罗树香)城西南有善法堂三十三天时集辩论制伏阿素洛如法不如法事(顺正理论)善法堂最中有师子座(毗耶仙人经善法堂有八万四千柱入此堂者无恶触睡眠频呻等过)帝释升座左右各十六天王行列向坐有二太子是二大将军坐诸天王左右持国天王与大臣军旅恭敬诸天依东门坐增长天王依南门坐广目天王依西门坐多闻天王依北门坐是四天王以世间善恶奏闻帝释诸天王月八日四王大臣遍行世间十四日四王太子行十五日四王自行观察善恶若无多人受戒布施帝释闻奏忧恼说言天众减损修罗日增(阿毗昙论)本为人时施饮食灯明钱财故名释提桓因(此云能天主)本为人时姓故名憍尸迦舍脂为第一后故名舍脂钵底于一座间思千种义故名千眼(华严帝释现身有千眼手持金刚出火焰正法念现身有千头)于三十三天为主故名因提利(中阿含经)○问人中四洲由日月轮以辨昼夜欲天昼夜云何得知答钵特摩花合嗢钵罗花开多乐睡眠尔时为夜若嗢钵罗花合钵特摩花开少欲睡眠尔时为昼(婆沙论○天宫昼夜光明故以花开合辨)三十三天生时天女手中花生自知有儿即以授夫七日天生善知天法行宫殿中见无主天女来言圣子善来此汝宫殿我无夫主今相供养(毗耶仙人经)或天王欲游戏时天女围绕奏诸音乐至彼天宫彼宫天王相迎入内共坐亦奏天音乐食天苏陀饮天甘露诸天女和杂娱乐游一天已复至一天彼天相迎娱乐同前如是遍历三十二天诸天宫殿宝树园苑境界光色各异或黄金宫殿白银琉璃颇梨宫或二宝三四色宝七宝宫殿宝垣宝树等光色各异亦如是或一王二王共游乘宝车乘宝船游香水河微妙五尘快乐无量天女奏乐歌舞言笑相牵相劝游玩去来欲心炽然又往余处最为放逸于是帝释乘宝辇天女围绕奏乐而来其诸天王恭敬迎礼帝释现神通力示未来苦相诫敕诸天勤修道业慎勿放逸诸天奉行各还本宫(具如正法念经○此经云帝释是初果须陀洹)。

　　业因

　　智论云昔媻罗门姓憍尸迦与知友三十二人共修福德命终皆生须弥山顶憍尸迦为天主三十二人为辅臣○净名疏昔迦叶佛灭度后有一女人发心修塔报为天主三十二人助修报为辅臣君臣合之为三十三○四教仪单修上品十善生忉利天(总因也)长阿含经云于佛所净修梵行命终生忉利天增益五福谓寿色名称乐威德○阿含经云僧尼持二百五十戒等亦是生天业○温室经浴僧净业亦得生天○杂阿含经云施胜妙衣及爱念物施妙香施妙食不杀生不贪嗜不懈怠节食施贫人食执节卑逊或见僧尼闻正法一宿受斋戒业因并生天上宫殿随身身金色受胜天乐○正法念经持不杀不盗不淫等皆得生天又云杀盗淫业若生人中身色憔悴无有威德若有余业得天中身形貌减劣宝庄严具光明微少天女皆舍余天轻笑若与修罗战为他所杀法苑云若持不杀戒得生四王处不杀不盗生忉利不杀盗邪淫生夜摩天更加不妄语两舌恶口绮语生兜率天奉佛戒兼身口七善业生化乐他化天。

　　(经云帝释天王欲游行时出宫门外向南合掌恭敬三礼有御马夜叉神惊怖堕鞭帝释问曰尔小鬼神何故惊惧夜叉曰天王于三十三天中为至尊更无过上今复向空顶礼岂更有尊上者是以怖耳帝释曰我礼南赡部洲佛陀僧伽出世圣贤汝小鬼神不知乎于是夜叉信悟礼帝释天王足经云帝释得须陀洹果教诫天人修诸道品进趣涅槃又以因修戒善报得天身故敬法是本行)。

　　三界次第安立之图

　　<PIC>X57045901.gif</PIC>

　　三界次第安立说

　　下方虚空中有大风轮高百六十万由旬(俱舍论)水轮高八十万由旬广百廿万三千四百五十由旬(俱舍论)以众生业力水不流散如食未消不堕熟脏(因本经)金轮高三十二万由旬(广与水轮同俱舍论)水上有风风转此水于上成金轮如熟乳生膏是名金轮(厚三洛叉二万由旬○因本经)地轮深六十八千由旬(新菩萨藏经及增一经同)。

　　轮围山内咸海七金山香水海至须弥山根○上升一万由旬绕山纵广一万由旬是坚手天住(婆沙)复上一倍(因本二万)绕山八千由旬持华鬘天住(一倍者一万也)复上一倍(因本三万)绕山四千由旬常放逸天住复上一倍(因本山半四万二千四王住)绕山四千由旬日月星宿天住复上一倍绕山四千由旬是四王天住。

　　须弥山下别有三级诸神住处皆有七重墙垣皆夜叉住(因本)此三天皆药叉住四天王之所部(俱舍)。

　　复上升四万由旬山顶纵广四万由旬其中善见城纵广万由旬是三十三天住○即从此山上升四万由旬(或十六万)有处如云七宝所成其犹大地是炎摩天住○复上一倍(或三十二万)有地如云是兜率天住○复上一倍有地如云是化乐天住○复上一倍有地如云是他化天住次第乃至色究竟天皆有地如云(上倍者竖高也广如忉利纵广四万炎摩八万乃至他化次第倍前从广六十四万由旬也○媻沙论)。

　　因本经云须弥山上忉利天以上一倍有夜摩天又更一倍有兜率天展转至梵身天下有摩罗波旬宫殿梵身天上有光音天倍光音有遍净天倍遍净有广果天倍广果有不粗天其下别有无想天倍不粗有不烦天次第善见天善现天至阿迦尼吒天(色究竟也)上更有名空处识处无所有处非非想处。

　　毗昙论佛言梵处近远如九月十五日有人在梵处放百丈方石坠向下界中间无碍到后岁九月十五日至阎浮地如是两倍至无量光天又两倍至遍胜光天倍倍加上乃至阿迦尼吒天此天放大石山经六万五千五百三十五年中间无碍至阎浮地○智论云从色界初际下一丈石经一万八千三百八十三年方始至地。

　　诸天身寿(身量依俱舍论衣量依长阿含经寿量依俱舍毗昙及较量寿命经)

　　欲界六天者四天王身量半里衣重半两人间五十岁为一昼夜寿五百岁忉利天身量一里衣重六铢人间一百岁为一昼夜寿一千岁夜摩天身量里半衣重三铢人间二百岁为一昼夜寿二千岁兜率天身量二里衣重二铢人间四百岁为一昼夜寿四千岁化乐天身量二里半衣重一铢人间八百岁为一昼夜寿八千岁他化天身量三里衣半铢人间千六百岁为一昼夜寿一万六千岁魔罗波旬天衣重半两六十四分之一寿三万二千岁。

　　色界寿命用劫为量(不着衣服如着不异头虽无髻如着天冠无男女相形惟一种出因本经)○初禅三天(华严梵众下有梵身天)梵众天寿命半劫(半中劫为二十小劫)身长半由旬(二十里)梵辅天寿命一劫(四十小劫)身长一由旬(四十里)大梵天寿命一劫半(六十小劫)身长一由旬半(六十里)○二禅三天(华严初有光天)少光天寿命二大劫(成住坏空总为一大劫)身长二由旬(光明最少)无量光天寿命四大劫身长四由旬(光明胜前故)光音天寿命八大劫身长八由旬(无觉观语言以光当语故此天语时口出净光)○三禅三天(华严初有净天)少净天寿命十六劫身长十六由旬(以离喜受染为净未及上位为少)无量净天寿命三十二劫身长三十二由旬(清净胜前故)遍净天寿命六十四劫身长六十四由旬(清净周遍无有过患故)○四禅九天(华严云广天等)无云天寿命百二十五劫身长百二十五由旬(此上不依云住)福生天寿命二百五十劫身长二百五十由旬(有胜福力)广果天寿命五百大劫身长五百由旬(果报最胜故)无想天寿命五百大劫身长五百由旬(心想不行故)无烦天寿命一千大劫身长一千由旬(无希望故)无热天寿命二千大劫身长二千由旬(离热恼故)善见天寿命四千大劫身长四千由旬(定障渐渐见极明故)善现天寿命八千大劫身长八千由旬(形色转胜善能变化故)色究竟天寿命万六千大劫身长万六千由旬(色法最极)。

　　无色界四天(无色界天无四种色有定果色当知无色界无有色界故无有身量)○空无边处天寿命二万大劫(定行慧行各得一万○厌色依空故)识无边处天寿命四万大劫(定慧二行各得二万○［厌识］依识故)无所有处天寿命六万大劫(但有定行相倍○厌识依识性)非非想处天寿命八万大劫(亦但定行相倍媻沙○研穷识性似尽不尽故)。

　　阿含经云齐此为众生生老病死往来所趣阴界入聚也○因本经云是此世界中所有诸众生有生老死堕在如是生道中住至此不过是故名娑媻世界无畏刹土诸余十方一切诸世界亦复如是。

　　诸天业因

　　智度论云欲界众生有三种以善根有上中下故上者六欲天中者人中富贵下者人中卑贱又云上分因缘天道果报中分因缘人道果报下分因缘修罗果报修罗虽与天相似以其结使覆心心多邪曲近道难故在人下○四教仪云四王忉利单修上品十善得生若夜摩以上兼修未到定得生(亦名欲界定)。

　　次第初门云若自尸罗皎洁志在禅门专修五法则色界清净四大自现身中缘是次第获得根本四禅种种胜妙支林功德尔乃因超欲网果居色界(五法者欲精进念巧慧一心也支林者四禅共有十八支也又禅定中觉冷热等乐丛沓如林备见止观)。

　　业报差别经云若众生具修增上十善得欲天报修有漏十善与定相应得色天报修四空定得无色天报。

　　天人光明

　　智度论云诸天业报生身光者欲界诸天以灯烛明珠等施及布施持戒禅定等清净故身常光明不须日月所照色界诸天行禅离欲修习火光三昧故身出妙光胜于日月及欲界光是诸光明皆由心清净故得○佛常光明面各一丈诸天光明大者虽无量由旬于丈光边蔽而不现憍尸迦作是念言佛妙光明蔽诸天光智慧之明破我愚闇○长阿含经云萤火明不如灯烛灯烛不如炬火炬火不如𧂐火𧂐火明不如四王宫殿衣服身光四王天光不如忉利天光明展转乃至色究竟天光明不如大自在天光明自在天光不如佛光明诸光合集不如四谛法光明达摩云诸光之中智光为上诸明之中心明为上。

　　论形色毗昙云南洲众生种种色相东西二洲唯除黑色余同南洲北洲人皆白色四王天四色有绀赤黄白欲界诸天色皆如是如初受生时若见绀花则身绀色赤黄白等亦如之○或云梵王白银色衣金色色界天黄金白银二色(色界中亦有入青赤黄白遍处定故不止二色)。

　　饮食精粗

　　起世经云一切众生有四种食一粗段及微细食四洲上至六欲皆同以上色无色天并以禅悦法喜为食无粗细食二触食一切卵生得身故以触为食三思食谓意思资润诸根增长如鱼鳖蛇虾等及余意思润益诸根寿命者四识食谓地狱众生及无边识处天等皆用识持为食(或名揣触念识揣谓人龙鸟皆揣食揣即抟也余义同)楞严经云如是世界十二类生不能自全依四食住所谓段食触食思食识食是故佛说一切众生皆依食住(温陵注人间段食谓所餐必有分段鬼神触食但散触而他禅天思食食至但思之则饱识天识食既无形色但以识想也)○欲界诸天福厚者随思具足甘露盈杯百味俱至福薄者虽有饮食恒不称心○经云诸天共宝器食随其福德饭色有异上者见白中者见黄下者见赤○正法念经云炎摩以上尽色界天贫富皆等忉利以下报有厚薄福厚者一切具足有余福薄者虽有衣服宫殿食常不足(曾有薄福天患饥故下阎浮摘酸枣食人见形殊怪问答曰我非人薄福天也以有宫殿食常不足故尔下求由修戒忍不修施故)。

　　三界九地

　　通论界地者谓三界九地也一欲界六天下二名地居天上四名空居天四王谓于四方统摄诸部鬼神故忉利谓须弥顶有三十三天宫故四教集云夜摩(此云善时)以华开合分昼夜故兜率(此云知足)于五欲境生喜足故化乐于境善化而受乐故他化于自他境皆能自在化用故楼炭经云欲色二界中别有魔宫其魔怀嫉譬如石磨磨坏功德纵广六千由旬宫墙七重(大论魔罗番夺命波旬王名番杀者常欲断人慧命涅槃疏依于佛法而得善利不念报恩反欲加毁辅行记魔字从石梁武以来谓能恼人易之为鬼净名云多是不思尔解脱菩萨应为魔王垂𥙿记第六天上别有魔罗所居他化天摄即天子魔也)以前通名欲界(规矩注欲谓饮食睡眠淫欲也又偈云六受欲交抱执手笑视淫谓四天王交忉利抱夜摩执手兜率笑化乐熟视他化暂视欲有厚薄也)亦名五趣杂居地(天人三涂也修罗天趣摄鬼畜遍五趣皆有三欲)二色界十八天虽离欲染尚有色质故名色界通名梵世为已离欲染也通号四禅为离散动也欲界但十善感生此天兼禅定感生然有漏禅观六事行耳(六行者厌欲界苦粗障欣色界净妙离也)此是凡夫伏惑超世间道也初禅俱舍论名离生喜乐地谓离欲界杂恶生得轻安乐也二禅俱舍名定生喜乐地谓有定水润业忧悬不逼也(资中曰二禅已上无有语言但以定心发光光有胜劣分其高下)三禅名离喜妙乐地心虽离喜而喜乐自具也(初门云初禅五支觉观喜乐一心二禅四支内净喜乐一心三禅五支舍念慧乐一心也其修证相具止观中)四禅九天然四禅报境但有三天无想乃广果别开(经二岐一直往趣广果二迂僻趣无想)此四之上有五不还天(不复欲界受生故)乃圣贤别修静虑资广果故业而生与凡夫不同故又别列亦名五净居通名舍念清净地(初门云四禅四支不苦不乐舍念一心)亦名根本四禅(初门云四无量心背舍胜处一切处神通变化及无漏观慧诸禅三昧悉从中出故称根本)三无色界有四天无业果色有定果色依正皆然乃灭身归无定性声闻所居或无想外道别报或舍厌天人杂处其类不一皆无色蕴(色界至此依温陵解)空处者行者厌患色笼心欲出离即修观智破三种色(可见可对色眼见色尘也不可见可对色声香味触也不可见不可对色意缘法尘即无表色也)识处者谓厌患虚空无边修观舍前外空更缘内识无所有处者外境名空内境名识舍此二境入无所有定非想非非想处者非识处之有想非无所有之无想舍前二处而入上定(初门亦云凡夫外道得此定谓证涅槃断一切想故言非有想佛弟子如实知有细想依四众而住故云非无想得失合名)顺正理论云一切天众皆作圣言为彼言辞同中印土然不由学自解典言。

　　论无色界身处有二义初言无处者媻沙云四空离形报无别处但在欲色二界成就四空无色业言无身者俱舍云无色无身纂云无业果色非异熟身楞严云是四空天身心灭尽定性现前无业果色(孤山注曰无业果色显有定果色也)次言有处者起世云倍色究竟有空处乃至非非想处皆名诸天住处华严云菩萨鼻根闻无色宫殿之香言有身者阿含云舍利弗灭时无色界天泪下如春细雨仁王经列无色天众中阴经云如来至无色界中诸天礼拜大众部云但无粗色非无细色净名疏云若不了义教明无色界无色若了义教明无色界有色涅槃经云无色界色非声闻缘觉所知今此所明当从后义。

　　论诸天主

　　论天主有通别二义通论者魔梵欲色各有主义释签云四天王主四天下(此言巡游赏罚为主)大论云帝释为二处天主(四王忉利)魔王为欲界主(居欲界顶故)大梵王为三界主净名疏帝释是地居天主梵王是娑媻世界主统御大千(统御上下)天人感通传答南山云魔王虽欲界主帝释四王若行佛法魔不能制妙乐云梵即色主亦三界主魔为欲主辅行云梵王为三界主余皆臣属别论者又三初独论梵王文句云梵王住初禅中间内有觉观外有言说得主领为王单修禅为梵民加四无量心为王又云梵王号令总上冠下别行疏梵即色主名为尸弃毗昙云二禅以上无语言法故不立王禅门云初禅有觉观心则有语言法主领下地众生为便二独论摩醯大论云摩醯首罗八臂三眼骑白牛又云过净居天有十住菩萨号大自在大千界主灌顶经字威灵帝华严经云大千世界主摩醯首罗涅槃疏云若言世界主正是摩醯首罗辅行云摩醯首罗能覆大千举世尊之以为化本三魔梵对论涅槃疏云摩醯首罗居色界顶主大千界若法华中列世界主梵天王者其实祗领小千经家美之故言主耳私谓章安判云此是大千之中得为大千之主降此不得大千界有万亿梵王此处梵王尸弃居大千之中故称为主自余诸梵所居既偏故不得为主也今故断之曰摩醯处于色顶以报胜为主梵王居大千之中以统御为主。

　　四禅四地

　　述曰自昔谈天未知四禅四地之义以由诸文森列不能区别耳据因本经阿毗昙媻沙论等皆以天名次第竖高相去倍远皆有住地此等立义未足可凭今依俱舍云梵天无别处所但于梵辅中有高楼阁者是法苑亦尔大梵是君梵辅是臣梵众是民据此则三天同在初禅止一地耳若萨媻多部以无想广果身寿不殊同为一处楞严云从福爱天有二岐路福德圆明名广果天身心灭尽名无想天(二岐即是分二类耳与萨媻多义同同一处也)又云此中复有五不还天(此中指四禅)四禅四位天王但有钦闻不能知见如世间深山道场阿罗汉住世间粗人所不能见据此则知祇一广果称王而于此中具有五那含一外道同居四禅祗一地耳次第禅门云佛于仁王说十八梵亦应有民主之异又云四禅中有大静王缨络经明禅禅皆有梵王楞严亦四禅四位天王华严列众三十九位其间则欲界天天称王色界则禅禅称王余天不列今详初禅既以大梵为王而三经皆说四禅有王(仁王缨络楞严)则知光音遍净广果三天皆王自余皆一臣一民之义今故依等大乘经旨初禅至四禅立为四地云广果为王福爱为臣无云为民五那含一外道则寄居广果天中已上九天同居四禅一地也(二禅三禅例之)或以天天身寿不同须各分处如诸小乘经论者然梵王之与梵辅梵众若身若寿皆长短不齐又广果无想虽五百劫广果则有中夭无想定满其报以此论之虽身寿不同不妨同处亦犹阎浮之人有寿有夭也乂华严谓诸天王皆十地菩萨者此等皆是权来引实在于天中化诸实报之天使求脱天业故得称王若谓王者夐居一处与余天隔异则将焉用彼王余天何所依仰不作此论岂不大乖其义或谓二禅以上无语言法(毗昙)何以为化者然光音既以光为语则知上地诸天威仪进止无非言教以是义推无不可者。

　　天有凡圣

　　媻沙论问三十二天(六欲十八梵四空天及恒憍坚首持鬘并日月星宿)几凡几圣答二唯凡住五唯圣住自余二十五天凡圣共居言二唯凡住者一是初禅大梵天王不达业因唯说我能造化天地恃此高慢轻蔑一切所以圣人故不与居又无想天中唯是外道修无想定以生其中受五百劫无心之报外道不达谓为涅槃受报毕已必生邪见来生地狱圣人亦不生其中也五唯圣住者广果已上无烦无热等五净居天唯是那含罗汉之所住也凡生彼天者要是进向那含身得四禅发于无漏起熏禅业或起一品乃至九品方乃得生凡夫无此熏禅业故不得生也若言那含生彼理则无疑问阿罗汉既是无生何故亦云生彼天者答此应言欲界那含生彼而得罗汉非谓先是罗汉而生彼也。

　　三界总别

　　总名三界曰欲色无色也自下从金刚际上至他化天中间五趣杂居一切有情未离贪欲故名欲界自梵众上至色究竟此十八天正报身相如银白色宫殿真金赤色光色互照故名色界自空处至非想处此四天人同碧落界若虚空四蕴成身无色蕴故名无色界(亦名三有)别名二十五有谓四洲四恶趣(地狱鬼畜修罗)六欲并梵天四禅四空处无想五那含皆名为有者谓因属有漏果系有为有生有死故。

　　五衰退相

　　因果经云天人身净不受尘垢有大光明心常欢悦无不适意之事犹为欲火所逼福尽之时五衰相现一者头上华萎二者眼瞬三者身光灭四者腋下汗出五者自然离于本座(媻沙有衣服秽染体生臭气无眼瞬光灭余三同上)又云此诸天子本修少善得受天乐果报将尽生大苦恼堕三恶道本造善行为求乐报今得少乐后复多苦譬如饥人啖杂毒食初虽为美终成大患云何智者贪乐此也色无色诸天见寿命长便谓常乐既见变坏生大苦恼即起邪见谤无因果以此事故轮回三途备受诸苦三界之中无有一乐○智度论云菩萨得神通力见无色界天乐定心着不觉命尽堕欲界中受禽兽形色界诸天亦复如是从清净处堕还受淫欲在不净中欲界六天乐着五欲还堕地狱(如郁头蓝弗得非想定报尽后堕飞狸身中)。

　　述曰夫三界定位六道区分粗妙异容苦乐殊迹观其源始不离色心检其会归莫非生灭生灭轮回是曰无常色心幻影斯为苦本故涅槃论之以大河法华方之于火宅圣人启悟息驾返源超出三有渐愈十地也寻夫天报虽复丰华服玩光新身形轻妙而自在天上更是魔王无想定白翻成外道非想定后尚堕狸身六欲杂染迷惑殊重不能受持般若供养涅槃憍慢转增我人愈胜所以头卒萎髻腋汗流衿宝殿歇光罗衣聚腻福尽衰至难免无常凭斯净心悉皆忏荡普愿永离苦因清升常乐也。

　　心生六道图

　　<PIC>X57046301.gif</PIC>

　　夫人皆有心有心必有念念起必有染净染谓取着六尘净谓不取六尘且世人未有不染六尘者若取着六尘而起贪嗔淫杀等业是为恶若于六尘不起贪嗔淫杀等是为善又于六尘而行施戒忍等是为善善恶之业成于今则苦乐之报应于后以其因中善恶有上中下之不同故其果中升沈有天人修罗地狱鬼畜之异也在六道中又复造业业复续报是故六道轮回不息观其原始由我心念而生故佛言三界惟心万法惟识是以善修道者惟明于此谨其初念制其染心斯为要术若于六尘而不取不取即无业无业即无报是故一念不生则六道俱销轮回斯绝业种既断斯出三界矣若居不生而证真身心永息是为二乘若从不生处而起六度万行是为菩萨大乘若似断(未实断烦恼本)未证(未得真理)带异计邪见者是为外道未免轮回是故缚脱由心得失在我修行者其鉴之。

　　法界安立图卷中之上

　　法界安立图卷中之下

　　燕山沙门　仁潮　集

　　四大千劫量千世界图(说)大千摄禅大千积数劫量总名成劫住劫坏劫空劫大劫图(说)增减劫图(说)四轮王小三灾大三灾劫运图(说)贤劫千佛(图说)纪劫年数

　　(前来虽观三界但竖明其高未及于广故次明大千周知八方有无穷三界可穷佛刹之广也)。

　　千世界图

　　<PIC>X57046401.gif</PIC>

　　大千世界说

　　华严经云三千大千世界以无量因缘乃成大地依于水轮水依于风风依于空空无所依众生业感世界安住○菩萨藏经云诸佛成就不思议智故能知诸风雨相知世有大风名乌卢博迦众生诸有觉受皆因此风之所动摇此风轮高三拘卢舍(此云一鼓声间杂藏五里为拘卢舍)于此风上虚空之中复有风轮名瞻薄迦此风轮量高十由旬如是次第八千风轮之相悉能了知最上风轮名周遍上界为水轮之所依止其水量高八十百千由旬为大地之所依止其地量高六十八千由旬是地量表有一三千大千世界○长阿含云一日月周行四天下光明所照是为一世界如是千世界中有千日月千须弥山王四千天下四千大海四千恶道千阎罗王千四天王千忉利天至千梵天是为小千世界尔所小千千世界是为中千世界尔所中千千世界是为大千世界其中须弥四洲日月乃至梵天各有万亿通名一佛刹也○俱舍云四洲日月迷卢欲天梵世各一千名一小千界此小千千倍说名一中千此中千千倍名一大千皆同一成坏(杂阿含经顺正理论瑜伽论智论杂集显扬论大千数皆同上)○金光明云是诸人王手擎香罏供养经时其香遍布于一念顷遍至三千大千世界百亿日月乃至百亿非非想天○华严云尔时世尊从两足轮下放百亿光明照此三千大千世界百亿四洲百亿大海轮围山百亿须弥六欲乃至百亿色究竟天其中所有悉皆明现○华严钞云若说小千但数初禅若数中千即数二禅以二禅量等中千故若数大千即数三禅三禅量等大千故是知大千有百亿初禅有百万二禅一千三禅唯一四禅耳○媻沙论云初禅广如四天下二禅如小千三禅如中千四禅如大千(据此则前钞应云二禅量等小千三禅量等中千为是)○述论曰佛之圣言理应无二云何经论互有不同须弥之数若依阿含俱舍等大千则有万亿须弥若光明华严等则有百亿须弥此数不同也又或言大千有百亿四禅则量最狭或言惟一四禅其量最广此广狭之不同也又或言有四空天或无四空天此增减之不同者何邪曰虽有少异各有理焉一会数者先以谕显一小千界如一贯钱(一文如一须弥山千文如千须弥等)一中千界如千贯钱大千界如千千贯虽数之大小不同皆不出此千千贯何者以亿有四等故若以十万为亿则大千有万亿须弥若百万为亿则大千有千亿须弥若千万为亿则大千有百亿须弥若以万万为亿则大千有十亿须弥也以此会之或百或万无不可者总不出此大千之境矣二会广狭者且如二禅量等小千以小千初禅向上取之则有千二禅如是百亿初禅向上取之则有百亿四禅譬如夏云普覆九州若以州取则有九云若以郡取则四百余云若以县取千数未多或言一云普覆万国或言万国各有夏云思之可见三天数增减者有二义若以金光楞严等则色界上有四空天若华严约有处所但至色顶约该地法遍于四空四空无处随处得果如在欲界得无色定即于欲界而受果报故无别处摄在二界故○阿毗昙云从此须弥顶边至彼须弥顶边十二亿三千四百五十由旬从此须弥中心至彼中心十二亿八万三千四百五十由旬从此山根至彼山根十二亿三千十五由旬其八方山山相远亦复如是此佛所说○或云千须弥外有一小轮围山外绕高至初禅中千界外有中轮围山外绕高至二禅大千界外有大轮围山外绕高至三禅(又一须弥四天下外有一小轮围山共成四等)○总大轮围山内所包上至非想下极风轮统名三千大千世界以三度积故曰三千略去小中举其末后故云大千斯大千界成则同成坏则同坏通号娑媻世界乃释迦如来摄化之境也。

　　大千摄禅之图

　　<PIC>X57046501.gif</PIC>

　　大千增数之图&nbsp;一世界(一日月之所照临也)&nbsp;&nbsp;○(此方黄帝算法增数)&nbsp;&nbsp;十世界(十日月)&nbsp;十&nbsp;&nbsp;&nbsp;百世界(百日月)&nbsp;百(十十)&nbsp;&nbsp;小千&nbsp;千世界(一小千)&nbsp;千(十百)&nbsp;&nbsp;&nbsp;十千界(十小千)&nbsp;万(十千)&nbsp;(亿数有四等)&nbsp;&nbsp;百千界(百小千)&nbsp;亿(十万)&nbsp;○(此亿大千则有万亿须弥)&nbsp;中千&nbsp;千千界(千小千为一中千)&nbsp;兆(十亿亦百万)&nbsp;○(此为亿大千有千亿须弥)&nbsp;&nbsp;十千千(十中千)&nbsp;京(十兆亦千万)&nbsp;○(此为亿大千有百亿须弥)&nbsp;&nbsp;百千千(百中千)&nbsp;垓(十京亦万万)&nbsp;○(此为亿大千有十亿须弥)&nbsp;大千&nbsp;千千千(千中千为一大千)&nbsp;秭(十垓亦亿万)&nbsp;&nbsp;

　　劫量总名

　　劫者是大时之总名也梵语具云劫波簸陀(略云劫)此云大时分然此大时甚为久远不可以岁月而计故圣人假拂石芥城指水火成坏等际以给其候焉劫有多种略可知者大小成坏耳初约四等一别劫(一增减)二成劫四十(以住合成)三坏劫四十(以空合坏)四大劫(总成坏别劫)若更舒之则有六劫一别二成三住四坏五空六大若更束之则为三劫一小劫(即别劫)二中劫(成住随一)三大劫(总成住坏空)开阖虽异总不出于一大时分也。

　　成劫

　　成劫者谓过去世界既磨灭已空旷久时众生业力复起风雨依旧造立诸器世界也依华严经云三千大千世界非以一缘非以一事而得成就以无量缘无量事而得成就所谓兴布大云降澍大雨四种风轮相续为依其四者何一者能持能持大水故二者能消能消大水故三名建立建立一切诸处所故四名庄严庄严分布咸善巧故如是皆由众生共业及诸菩萨善根所起令于其中一切众生各随所宜而得受用○又大云降雨之时有大云雨名为能灭能灭火灾有大云雨名为能起能起大水有大云雨名为能止能止大水有大云雨名为能成能成一切摩尼诸宝有大云雨名为分别分别三千大千世界○三千大千世界初始成时先成色界诸天宫殿次成欲界诸天宫殿次成于人及余众生之所住处○又如大云雨一味水随诸众生善根异故所起宫殿种种不同○世界初欲成时有大水生遍满三千大千世界生大莲华名如来出现功德宝庄严遍覆水上光照十方一切世界时摩醯首罗净居天等见是华已即决定知于此劫中有尔所佛出兴于世尔时其中有风轮起名善净光明能成色界诸天宫殿有风轮起名净光明庄严能成欲界诸天宫殿有风轮起名坚密无能坏能成大小诸轮围山及金刚山有风轮起名胜高能成须弥山王有风轮起名不动能成十大山王何等为十所谓佉陀罗山仙人山伏魔山大伏魔山持双山尼民陀罗山目真邻陀山摩诃目真邻陀山香山雪山有风轮起名为安住能成大地有风轮起名为庄严能成地天宫殿龙宫殿乾闼婆宫殿有风轮起名无尽藏能成三千大千世界一切大海有风轮起名普光明藏能成三千大千世界诸摩尼宝有风轮起名坚固根能成一切诸如意树其大云所雨一味之水无有分别以众生善根不同故风轮不同风轮差别世界差别○起世经云云何世界坏已复成谓过去世界磨灭之后经无量时起大重云遍覆梵天澍大洪雨滴如车轴经历百千万年彼雨水聚渐渐增长乃至梵天世界大水遍满四风所持雨止之后水还自退无量万亿由旬有大风起名阿那毗罗吹彼水聚波涛涌沸生大聚沫吹置空中从上造作梵天宫殿他化天宫(云云)复造须弥山王四洲轮围山等依旧建立(造化天地自此始也)○若世界成时先自上成色界三禅天次第成下至欲界𦦨摩天此依空居者故自上而成下也其次先自下风轮次第成上至忉利天此依地界故自下而成上也○如是风水鼓舞变化经二十劫诸器世界方得成就。

　　住劫

　　住劫者谓世界已成能令有情安住受用也华严经云三千大千世界既成就已饶益无量种种众生所谓水族众生得水饶益陆地众生得地饶益宫殿众生得宫殿饶益虚空众生得空饶益○长阿含经云天地更始了无所有亦无日月地涌甘泉(亦名地味)味如酥蜜时光音诸天或有福尽来生(人生之始)或乐观新地性多轻躁以指尝之(饮食之始)如是三转得其甜味食之不已渐生粗肥失天妙色神足光明冥然大暗后大黑风吹彼海水漂出日月(日月之始)绕须弥山照四天下时人见出则欢见入则惧(昼夜之始)自兹以后昼夜晦朔春秋岁数终而复始劫初成时人皆化生无有男女尊卑众共生世故名众生(众生名始)食地味多者颜色粗悴其食少者颜色光泽(好丑始也)遂生胜负便生是非(起不善始)地味稍竭咸皆懊恼咄哉为祸无复地味又生地皮状如薄饼地皮又灭又生地肤地肤灭故(增一云)又生自然地肥如蒲桃酒○楼炭经云地肥不生便生两枝蒲桃(即林藤也)其味亦甘久久食多共相形笑蒲桃不生更生粇米无有糠糩不加调和备众美味众生食之生男女形(有根之始)○正理论云更生自然非种香稻此食粗故残秽在身为欲蠲除便生二道遂男女根生由根形故欲习便起○增一经云时诸人欲多者便成女人故有夫妻之名(夫妇之始)其后众生淫欲转增遂夫妻共住后光音天下生母胎中(胎生之始)故有胎生尔时造立城郭自然粇米朝刈暮熟暮刈朝熟○中阿含云米长四寸未有茎𠏉时有众生并取日粮如是相效乃至并取五日粇米渐生糠糩刈已不生遂有枯株尔时众生懊恼悲泣各封田宅粇米以为疆畔(田地始也)其众自藏己米盗他田谷无能决者议立一平等主善护人民赏善罚恶各共减割以供给之故选一人形貌尊雅甚有才德请彼为主(田主之始如今王也)于是始有民主之名奉行十善哀念人民如父母爱子人民敬主如子敬父人寿长久丰乐无极○阿含云世界初成光音天人下来各有身光飞行自在见有地肥极为香美取食多者即失神足体重无光日月始生因贪食故地肥灭没复生婆罗婆罗灭没复生粳米长四寸许朝割暮生食彼米故方分男形女相行不净行彼便作家于中懒惰众生便作是念多取粳米为一日食乃至积聚渐至七日米随所割暮不复生(祐律师云浇风既动则淳源斯谢精灵通感则霆击为迟东莱加租而海鱼潜泳合浦增赋而玑蚌远移以近方古不生粇米未足异疑)因此造作田种立以标榜于是有一众生而入他田窃取他稻便相拳斗众生举一智者三摩多为守田主若可诃者当令彼诃我曹所得稻谷当以输送是田主谓之刹利种其有舍家入山求道远离恶法谓婆罗门种习业自营谓之居士种习诸伎艺以为生活谓之首陀罗种(或毗舍)是四种中有人思惟世间恩爱污秽不净何足贪着所以舍家剃除须发法服求道我是沙门(述曰沙门之号自上古有之盖以欲为苦本家是着根着深故诸恶并起欲滋故生死无穷是以上古之开士自悟知非顿舍恩爱以杜其苦源复舍家着以断其恶因臂之出笼之鸟离云之月出尘之道此实先焉)○此住劫中天地不坏众生安住亦经二十小劫每一小劫增极时有轮王出世减极时有一小三灾(详后)。

　　坏劫

　　坏劫者谓住劫已满世界万物尽皆坏灭也华严经云三千大千世界劫火起时焚烧一切草木丛林乃至铁围大铁围山皆悉炽然无有遗余又风灾起时有大风起名曰散坏能坏三千大千世界铁围山等皆成碎末复有大风名为能障周匝三千大千世界障散坏风不令得至余方世界若令无此能障大风十方世界无不坏尽○显宗论云言坏劫者谓地狱有情不复生至外器界尽坏有二种一趣坏二界坏趣坏者谓此世间过于二十小劫已从此复有等住二十坏劫坏劫将起住此洲人寿量八万是时地狱有情命终无复新生为坏劫始乃至地狱无一有情尔时名为地狱已坏诸有地狱定受业者业力引置他方地狱中由此准知傍生鬼趣时人身内无有诸虫与佛身同傍生坏故有二说于人益者坏与人俱余者先坏是时人趣此洲一人无师法然得初静虑唱如是言离生喜乐甚乐甚静余人闻已皆入静虑命终并生梵世乃至此洲有情都尽是名赡部洲人已坏东西二洲例此北洲命尽生欲界天由彼钝根无离欲故生欲天已静虑现前转得胜依方能离欲乃至人趣无一有情名为人趣已坏是时欲界随一有情无师法然得初静虑并生梵世乃至欲界无一有情名为欲界已坏是时梵世随一有情无师法然得二静虑唱如是言定生喜乐甚乐甚静余天闻已皆入彼静虑命终并生极光静天乃至梵世有情都尽(上至坏到三禅准此可知)惟器世界空旷而住大灾将起方始界坏○界坏者谓火水风灾坏器世界也一火劫其俱生火起坏至二禅天二水劫其俱生水起坏至三禅天三风劫其俱生风起坏至四禅天而四禅天不坏为舍念清净故此大三灾劫但坏器世界不坏有情而有情徙于别界或有禅愿及三摩提力者得生四禅天中也○显宗论云下三禅天定遭水火风灾初静虑寻伺为内灾能烧恼心外火灾故第二静虑喜受为内灾轻安润泽外水灾故第三静虑动息为内灾外风灾故初静虑内具三灾外亦遭于三灾所坏第二静虑内有二灾外亦二灾所坏第三静虑内惟一灾外亦一灾所坏第四静虑无有外灾以彼定中内无灾患故○杂心论问何故坏劫不至第四禅答净居天故彼无上地生即彼般涅槃故亦不下生下地非数灭故若彼住经坏劫者亦不然增上福力生彼处故内扰乱非故若彼地内有扰乱者则外有灾患彼初禅内有觉观火扰乱故外为火灾烧第二禅内有喜水扰乱故外为水灾所漂第三禅内有出入息风扰乱故外为风灾所坏问第四禅未曾有扰乱者何得不常答刹那无常所坏故第四禅地不定相续随彼天生宫殿俱起若天命终彼亦俱没耳。

　　凡住劫尽必经一火灾坏界亦经二十小劫方坏得尽其水风劫如后明之。

　　空劫

　　空劫者谓经大灾之后天地万物皆悉无形廓然空洞而已如是空空亦经二十小劫过此劫已复入成劫如前劫风鼓扬劫水水生厚沫化作未来山海世界依旧建立也。

　　大劫成坏循环之图

　　<PIC>X57046801.gif</PIC>

　　总前四种共为一大劫此大劫成坏循环源源不已凡十方三世所有一切世界皆具此四种劫相谓成住坏空成而即住住而续坏坏而复空空而又成连环无尽(譬如浮桥用廿年方造得成又廿年跨水度人又廿年渐渐坏尽又廿年无桥唯水水论空劫又一大劫如一大年四中劫如四季成如春住如夏坏如秋空如冬冬而复春)。

　　对法论云如是东方无间无断无量世界或有将坏或有将成或有正坏或坏已空或有正成或成已住如于东方乃至十方亦尔如是若有情世间若器世间业烦恼力所生故业烦恼增上所起故○华严云譬如林中叶有生亦有落如是刹种中世界有成坏○庄椿录云观夫世界成坏无穷有二因缘一由众生同业所感谓同迷一心三毒惑业感现依报惑业未尽依报何穷若无所依何名受报故令世界成坏连续二由诸佛愿力所感谓佛有弘誓尽度众生众生既无穷佛愿亦无尽由是所感依报连续。

　　小劫增减循环之图

　　凡一大劫中有一往劫一住劫中有二十小劫小劫者一增一减也增减约人寿以明。

　　减劫从右上渐次减下至十岁　寿数增减依中阿含经。

　　<PIC>X57046901.gif</PIC>

　　增劫从左下渐次增上至八万　以白喻善以黑喻恶。

　　解曰经名增减劫者皆就善以明义谓增者由善业增长故福增寿增等乃至十善具足时人寿八万岁为增劫之极也如月一日二日渐渐增明至十五日月光明圆满黑月消尽减者由善业损减故福减寿减等乃至十善消尽时人寿十岁为减劫之极也如月十六十七渐渐明少至三十日夜白月消尽唯黑月在此皆以善增善减立增减之名也。

　　若增至八万岁时七宝显现五味甘美百福咸集人神和悦风雨以时香稻甘泉世皆善人轮王出世丰乐无极若减人寿至十岁时七宝隐没五味苦涩百衰竞集人穷物苦鬼哭神号阴阳乖沴风雨失时饥荒疫疠残忍相戕愚痴獘恶微有人形衰极于此所谓积善降祥积恶降殃讵不信夫前约善明增减次互明之谓善之增即恶之减善之减即恶之增若善一则恶九善二则恶八至善九则恶一善十则无恶也是为增极(亦是恶之减极)如恶一则善九恶二则善八至恶九则善一恶十则无善也是为减极(亦是恶之增极)犹如阳长则阴消阴长则阳消良以人心之善恶互为消长故感报缘苦乐低昂有增减之相耳故知因果历然感应无差如是增减一周是名一小劫循环经二十周名一住劫或问曰此增减图像寿数与义易卦气全同易乃阴阳递为消长至阳极则阴生阴极则阳生循环不已盖气数之势必然者也若尔善恶递为消长者则是善极必恶生恶极必善生邪亦可善恶互为其因邪互为其因是为邪因邪因则因果俱非其因果历然者果安在哉答非善从恶生亦非恶从善生夫以劫末之人苦极思乐物穷知返良心斯现改恶为善故罪灭福生是反恶为善非恶极生善也若恶极不返则流入地狱岂有增福寿之理乎又增盛之时居福盈地骄奢恣纵废善肆恶故恶卸罪来是亡善为恶非善极生恶也若善极不厌则舍人报生天宫岂有寿夭福折之理乎只可以善为增因恶为损因不可谓善为恶因恶为善因也是故增减之相与阴阳消长大同其所以增减者由心不由数也故不同邪因无因之见是以下愚者围于数量上智者超乎数量不为物所转也上约现劫通相而释其别相义具诸经论○其小劫增减之法云何按庄椿集云此住劫初阎浮人寿八万四千岁身长八丈凡过百年命减一年身减一寸过千年命减十年身减一尺如是减至十岁身长一尺则减劫之极也过尔之后复入增劫凡过百年命增一年身增一寸增至千年命增十年身增一尺如是增至八万四千岁身增八丈则增劫之极也如是一减一增共计一千六百八十万年名一辘轳劫经二十辘轳劫方为一住劫也○评曰泛常论增减一往如之今再详则不然按庄椿总数则是也其言身长八丈为增极则非也何则人身长八丈时寿方八百岁岂增至八百而遂减邪亦安有八百岁之轮王出世哉若尔增减止得一十六万八千年据上总数为百分之一分耳彼虽云增至八万四千岁乃所经年数非人寿数然也若谓人寿八万四千岁者则身长当八百四十丈而所经之年八百四十万年矣方是增极之正数减亦如之又言至十岁身长一尺为减极则是若谓减过八万四千年身减八丈为减极亦非也何者设减过八万四千年(所经之年)人身减八丈此时人寿方减八百岁尚有八万三千一百余岁寿身长八百三十一丈余(此时寿非十岁身非一尺)云何为减极邪更以图明。

　　增劫(从人寿十岁为始)时&nbsp;寿&nbsp;身&nbsp;过百年&nbsp;增一岁&nbsp;增一寸&nbsp;过千年&nbsp;增十岁&nbsp;增一尺&nbsp;过万年&nbsp;增百岁&nbsp;增一丈&nbsp;过十万&nbsp;增千岁&nbsp;增十丈&nbsp;过百万&nbsp;增万岁&nbsp;增百丈&nbsp;过八百万&nbsp;增八万岁&nbsp;增八百丈&nbsp;(又过四十万年)&nbsp;(又加四千岁)&nbsp;(又加四十丈)&nbsp;

　　减劫(从人寿八万四千岁为始)时&nbsp;寿&nbsp;身&nbsp;过百年&nbsp;减一岁&nbsp;减一寸&nbsp;过千年&nbsp;减十岁&nbsp;减一尺&nbsp;过万年&nbsp;减百岁&nbsp;减一丈&nbsp;过十万&nbsp;减千岁&nbsp;减十丈&nbsp;过百万&nbsp;减万岁&nbsp;减百丈&nbsp;过八百万&nbsp;减八万岁&nbsp;减八百丈&nbsp;(又过三十九万九千年)&nbsp;(又减三千九百九十岁)&nbsp;(又减三十九丈九尺唯一丈在)&nbsp;

　　若云过百年增一岁等当如此图若不尔者则非过百年增一岁也(俟再考)。

　　增劫四轮王

　　凡增劫中皆有四种轮王次第出世如前渐增至人寿二万岁时铁轮王出世王一天下奋威始定又增至人寿四万岁时铜轮王出世王二天下威震乃伏增至人寿六万岁时银轮王出世王三天下遣使方伏增至人寿八万岁时金轮王出世王四天下望威顺化金轮圣王具七宝千子十善化世七宝者一金轮宝真金所成千辐具足王灌顶日飞空而至乘斯轮力王及四兵飞空而行周四天下诸粟散王仰德归化二象宝白如雪山六牙具足三马宝龙种所生王乘一日周四天下四玉女宝莲华化生端正第一五主兵臣宝勇健大力智略无敌六宝藏臣宝善知伏藏诸宝任王取用七如意珠宝光照一由旬令夜如昼复随王意雨诸珍宝王寿八万四千岁大子相承是时七宝(金银琉璃等也)出现地味浮上自生粇米四序温和人行十善最极丰乐经久远时(具如诸经论)。

　　减劫小三灾

　　凡减劫之极有小三灾次第而起按毗昙论云佛说劫中世界经二十小劫坏次经二十小劫坏已空次经二十小劫空已起成次经二十小劫起成已住是住劫中间有小三灾次第轮转一疾疫灾二刀兵灾三饥馑灾第一劫小灾起时有大疾疫诸病阎浮人民寿促唯十岁身矬二三搩手稗为上味发服第一是人不行正法邪见增长恶鬼损人国王皆亡国土空废唯小郡县相去辽远病苦无疗一日一夜疫死无量由行恶法得是果报生此劫浊时郡县荒芜唯少家在相去转远无人送埋白骨遍地劫末七日众在遭疫死尽唯有万人能持善行善神拥护不令断绝七日过大疫息灭恶鬼散去尔乃阴阳调和美味出生众生相见犹如亲友共相爱乐不舍善法增长(善增为增劫之因也)寿渐增至二十千岁久久增至八十千岁时女五百岁乃行嫁娶国土丰乐村落次比衣服财宝称意具足经阿僧祇年(此增极之时也)乃至众生未起十恶从起十恶(起恶为减因也)寿命渐减至寿十岁(减之极也)刀兵者人寿十岁时三毒邪见日夜增长父子兄弟互相斗诤何况他人以瓦石刀杖互相怖畏四方诸国互相伐讨害死无量不善果报生此劫浊人家没尽残余分散劫末七日手执草木即成刀杖互相残害是时诸人怖惧刀杖逃窜山林孤洲坑窟以避灾难或时相见仍各惊走譬如獐鹿遭逢猎师七日刀兵横死无量唯万人在以为人种(如前)过七日后刀兵息灭阴阳调和众生相见喜爱如亲友从十岁展转行善寿增二十千乃至八十千岁住阿僧祇年(同前)饥馑者时人寿十岁所食稊稗人发为衣贫穷困苦愚痴邪见日夜增长谷贵饥馑见他资粮便往夺食以此因缘饿死无数作恶业故四五年不雨由大旱故觅生草菜尚不可得何况米谷一日一夜饥死无数郡县空尽唯少家在三毒转盛时六七年不雨大旱思欲见水尚不可得何况饮食劫末七日饿死殆尽唯余万人(如前)乃至寿增八十千岁○瑜伽论云三种小灾出现谓俭病刀俭灾者人寿三十岁时方始建立当尔之时精妙饮食不可复得唯煎朽骨共为宴会若遇一粒稻麦粟稗等子重若摩尼藏置箱箧而守护之由此饥俭有情之类亡殁殆尽此之俭灾经七年七月七日方乃得过彼诸有情起下品厌离由此因缘寿不退减俭灾遂息至于人寿二十岁时本起厌患今乃退舍尔时多有疫气相续而生彼诸有情悉多殒没如是病灾经七月七日方乃得过彼诸有情起中厌离由此因缘寿量无减病灾乃息又至人寿十岁时本起厌患今复退舍尔时有情展转相见各起猛利杀害之心由此因缘随执草木及以瓦石皆成刀剑更相残害经一七日方乃得过复有三种最极衰损一寿量衰损谓寿极至十岁二依止衰损谓其身量极至一搩或复一握三资具衰损唯以粟稗为食中第一以发褐为衣中第一以铁为庄严中第一五种上味悉皆隐没谓苏蜜甘蔗油盐咸变其味尔时有情展转聚集起上厌离不复退减又能弃舍损减寿量恶不善法受行增长寿量善法由此因缘寿量色力富乐自在皆渐增长至八万岁○中阿含经云八万岁时人初起恶盗他人物因盗滋故寿形转减父寿八万岁子寿四万其时众生增杀业故寿损二万复增妄语两舌故寿损一万更增嫉妒邪淫乃至非法欲恶邪贪两舌绮语邪见不孝父母不敬沙门不作福业不见后世罪故寿命转减五千二千一千五百二百一百乃至人寿十岁女生五月即便出嫁稗为上味甘美尽没唯行十恶者为人所敬人民互有害心(刀兵劫起与毗昙同)亦有惭愧厌恶之人便入山野隐藏刀兵劫过后从山野出相见更互慈心爱念如亲友作是言我等由生不善心令亲族死尽我等宁可共行善法离杀害业行善已寿便增长十岁生子寿二十岁复作是念若行善者寿色转好我等应可更增行善离不与取遂寿增四十复离邪淫妄语乃至两舌粗言绮语贪嫉瞋恚邪见非法欲恶邪贪不善法行故寿命增八十百六十三百六百二千五千一万二万四万八万岁时孝顺父母恭敬沙门修诸福业此阎浮洲极大丰乐女五百岁乃当出嫁轮王治世人民安乐(云云)疾疫饥馑延促同前○新婆沙论云若有能一日一夜持不杀戒于未来世决定不逢刀兵灾起若能以一诃梨果起殷净心奉施僧众于当来世决定不逢疾病灾起若能以一团食施诸有情于未来世决定不逢饥馑灾时○述曰观夫劫数之增减人寿之延促国土之丰俭受用之苦乐皆系乎业业之善恶职由乎人心以人心淳浮相侵善恶相滋故劫之增减寿之延促亦随之于后也信乎善恶之报影响相从苦乐之征由来相易矣是故我辈今禀最灵宜应止息十恶勤行十善而世世果报祯祥嘉庆者岂不逍遥怡乐有余裕哉。

　　大三灾相

　　凡诸器世界成久必坏有三种大灾随时而起一火灾者谓一大劫中住劫过已则有一火灾坏其世界其相云何依因本经云大三灾时有大黑风吹使海水两披取日宫殿置须弥山半安日道中缘此世间有二日出河渠流竭其后久久大风复取第三日出大恒河竭四日出阿耨池竭五日出大海干枯六日出大地烟起七日出山地洞然(长阿含杂心论皆同观佛三昧经大同)直至梵天乃至三千大千刹土靡不烧灭六欲诸天皆悉命终须弥山崩洞然烈焰至于梵天梵天舍命生光音天以下尽成灰墨新生天子未曾见此普怀恐怖旧生天子各来慰劳勿生恐怖终不至此(谓火灾坏止初禅不至二禅以无火业故然二禅邻于初禅故火坏初禅光照二禅二禅新天乍见不达遂生恐怖旧天见惯故来安慰耳)火灾之后劫欲成时布大黑云周遍降雨滴如车轴无数千岁大千刹土水遍其中及至梵天其水渐长至光音天(此成劫之水也)此水复减有大风起鼓动波涛起沫积聚自然坚固变成天宫七宝校饰由此有梵天宫其水转减依前聚沫次第成就他化天宫直至成四天下依前建立(此明世界复成之相成已又住住已又坏如是次第经七火灾而后水灾方起)二水灾者如坏趣中众生皆生三禅已是时雨沸灰水灾从上光音宫殿随水消灭至下欲天皆悉无形水灾之后有大云雨复作世界事同火灾(如是次第经七水灾之后风灾方起)三风灾者谓众生皆生四禅已风灾随起因本云水灾之后其次久久大僧伽风至果实天其风四布吹诸天宫使诸宫宫相拍碎若粉尘直至天下诸大山王相拍亦然地下水尽水下风尽其后还复而降大雨至果实天风鼓波涛起沫积聚如前水灾仍旧建立。

　　三灾经劫图

　　凡三灾坏劫经时甚为久远非同时起谓一大劫后有一火灾七火后遭一水灾如是久久方一风灾。

　　<PIC>X57047301.gif</PIC>

　　大三灾劫运始终共经六十四大劫为一周之数毗昙论偈云七火次第后然后一水灾七七火七水复七火后风(此总括三灾次第数次释)。

　　顺正理论云此水火风三大灾起逼有情类令舍下地集上天中初火灾兴由七日现次水灾兴由降瀑雨后风灾兴由风相击三灾起时云何次第要先无间起七火灾其次定应一水灾起此后无间复七火灾度七火灾还有一水如是乃至满七水灾复有七火后一风灾起如是总有八七火灾一七水灾一风灾起水风灾起皆次火灾自水风灾必火灾起故三灾次第其理应然何缘七火方一水灾极光静天(即光音天)寿势故谓彼寿量极八大劫故至第八方一水灾由此应知要度七水八七火后乃一风灾由遍净天寿势力故谓彼寿量六十四劫故第八八方一风灾如诸有情修定渐胜所感异熟身寿渐长由是所居亦渐长久(如四禅广果寿五百劫空处二万劫乃至非非想八万劫其依报亦渐广经劫亦久盖业力不可思议非世可知众生自无始来业报连环所经劫数无量无边何止千万劫而已哉故佛说远因则以刹尘数论之非六通大圣其谁与于此)。

　　三大劫佛兴之图

　　三大劫中三千佛出庄严劫已过去星宿劫犹未来贤劫乃现在有千佛出化于世今据贤劫且约四时谓成住坏空也然成劫已往坏空未至今在住劫而住劫之中有二十小劫此二十小劫中次第佛出。

　　<PIC>X57047401.gif</PIC>

　　娑婆世界自入住劫已经八减八增(八小劫也)无佛出世今当第九减劫有四佛出世初减人寿至六万岁时拘留孙佛出世次减人寿四万岁时俱那含牟尼佛出世次减人寿二万岁时迦叶波佛出世次减人寿至一百岁时释迦牟尼佛出世从住劫初至释迦世尊已得一万四千二百七十九万三千年故法数偈曰娑婆住劫岁流迁九减仍闻八度添一万四千零二百七十九万三千年又自释迦世尊灭至宋绍兴已二千一百年(新算自宋高宗绍兴元年至我朝万历丙午又四百七十六年)人又减二十一年身减二尺一寸今人只可六尺寿八十岁(减至人寿八十身当八尺言只六尺未必然也盖尺有古今长短不同宋尺比周尺长三寸四分当依周尺正合八尺为准耳)此去更过七千年人寿十岁身长一尺至此减劫之极也(遇小三灾)过尔之后复入第九增劫从人寿十岁如前过百年命增一岁身增一寸如是渐增乃至寿八万岁金轮王出至此增劫之极也(凡增劫中有四轮王出世)次后复入第十减劫减至八万岁时弥勒佛下生从绍兴去至弥勒更经八百八十万七千年是时百亿阎浮真金为地地平如掌粳稻自生思衣衣来想食食至无量快乐男女五百岁乃方婚嫁弥勒初会度人九十二亿尔后度人无数佛身长三十二丈人民长十六丈弥勒住世六万岁说法度生涅槃后正法像法亦如是贤愚经佛言弥勒三会度人悉我遗法种福众生然后乃化同缘之徒弥勒灭后渐减至人寿十岁十减劫极复入第十增劫十一劫至十四劫无佛出世第十五劫中有九百九十四佛出兴于世十六劫至十九劫亦无佛出至第二十劫最后楼至佛出化于世涅槃后千佛出尽二十辘轳劫满已则坏劫时至(遇大三灾)久久复成造未来星宿劫之天地也亦有千佛出世故三千佛总括偈云。

　庄严华光毗舍浮(过去千佛举其初后)　贤劫俱留楼至佛(现在千佛举其初后)
　星宿日光须弥相(未来千佛举其初后)　如是诸佛度众生

　　纪劫年数

　　按庄椿集计劫经年之数。

　　一小劫(亦名别劫亦名辘轳劫)谓一减一增也总此增减共计一千六百八十万年(如前算凡过百年减一岁从八万四千减至十岁凡经八万四千个一百年是为八百四十万年其增积年数同减增减合故得一千六百八十万年也)名一辘轳劫二十增减数亦如之。

　　二中劫(即住劫等四也)谓二十辘轳劫也总此二十增减共计三万三千六百万年(亦是二十个一千六百八十万年也)名为一住劫(一中劫也)坏空成三劫数亦如之。

　　三大劫谓四中劫也总四中劫(亦是八十小劫)共计一十三万四千四百万年(亦是四个三万三千六百万年)名为一大劫也是为天地成坏始终之极数周而复始运运无穷焉。

　　观夫虚空无量故世界无边大化无穷故劫运无已其大劫者在大化之中其犹一年也成住坏空者四季也八十增减者二十四气也四轮王者孟夏之麟凤也三灾人者严霜中秋虫也矧兹𤨏𤨏含生营营来去者等彼器中蚊蚋纷纷狂闹耳一化而生再化而死化海漂荡竟何所之梦中复梦长夜冥冥执虚为实曾无觉日不有出世之大觉大圣其孰与而觉之欤○或问按邵子经世一元消长之数则一十二万九千六百年是为天地始终之极数也较前大劫则为万分之一何多少太不侔邪然世无二理何者为是答天地成坏之大数唯六通圣神者所能知见岂世俗小智之可测哉世人只可言世间事过之则出世法也曰一元之数岂非邪曰数易理也。

　　邵子一元之数理则然矣言开物闭物者比拟也如今一岁之运有个否泰逆推而上之则一元所统一十二万九千六百年中亦有个否泰而运气与年相类故曰开物于寅闭物于戌犹惊蛰启物霜降杀物理或然也以为一大运否泰之数则然若以天地成坏亦如其数未必然也果如彼数至寅会中方有人经八会人至戌会后则人俱无天地随坏矣戌后天地果坏乎若坏则弥勒佛等当生何处(按前见在天地中有千佛出世天地既坏无地可生)寅前果无人乎无人则轮王是谁寅后生人则轮王应在(轮王寿八万岁故今应在)是则数或有盛衰(如前增减劫)而天地岂依人算数亦可坏邪。

　　法界安立图卷中之下
卍新纂续藏经第 57 册 No. 0972 法界安立图


　　法界安立图卷下之上

　　燕山沙门　仁潮　集

　　五游诸佛刹十方佛刹图(说)东方净土西方净土图(文十一)七宝严地七宝宫宇莲华浴池行树乐音宝网舒光顶光远照化禽演法寿命长远往生正因疑城示谪净土正报总说一浮幢佛刹图十浮幢佛刹图百浮幢佛刹图华藏业因说释华藏名

　　释总题

　　游诸佛刹者谓深心信解诸佛刹土神智遍观也盖知有人天不知有佛者凡俗也信佛为出世大圣者道器也然信一佛其福虽胜见量犹局信多佛则其福量无边其智量益广。

　　十方佛刹图

　　<PIC>X57047601.gif</PIC>

　　大千世界为一佛刹如是娑婆之外太虚空中复有十方大千诸佛刹土何以知然依华严经云此娑婆世界东次有世界名为密训次南有世界名丰溢次西有世界名离垢次北有世界名丰乐次东北有世界名摄取次东南有世界名饶益次西南有世界名鲜少次西北有世界名欢喜次下方有世界名关𨷲次上方有世界名振音此十方世界如来各有百亿万名号令诸众生各别知见乃至十方无数世界亦复如是(一四天下佛有十千名号大千有百亿四天下故有百亿万名号十方大千亦如是)。

　　东方净土

　　七佛功德经云东方去此过四𠓆伽河沙佛土有世界名曰无胜佛号善名称吉祥王如来亦是宝严之土莲华化生次东方过五𠓆伽沙佛土有世界名曰妙宝佛号宝月智严光音自在王如来次东方过六𠓆伽沙佛土有世界名曰圆满香积佛号金色宝光妙行成就王如来次东方过七𠓆伽沙佛土有世界曰名无忧佛号无忧最胜吉祥王如来次东方过八𠓆伽沙佛土有世界名曰法幢佛号法海雷音王如来次东方过九𠓆伽沙佛土有世界名曰善住宝海佛号法海胜慧游戏神通王如来东方去此过十𠓆伽沙佛土有世界名净琉璃佛号药师琉璃光王如来如是诸佛世界皆如西方极乐世界功德庄严等无差别(兢伽或恒河此河阔四十里沙细如面一沙计一佛刹计尽一河之沙名一恒河沙佛刹)。

　　西方净土图

　　<PIC>X57047801.gif</PIC>

　　<PIC>X57047901.gif</PIC>

　　西方净土

　　何名净土世界皎洁目之为净即净所居名之为土摄论云所居之土无有五浊如颇梨等名清净土对法论云无烦恼众生住处名为净土十方国土虽复清净惟西方极乐世界最为殊胜故。

　　阿弥陀经云从是西方过十万亿佛土(大本百万)有世界名为极乐彼土何故名为极乐其国众生无有众苦但受诸乐故名极乐(大本云有自然清净之音自然快乐之事)。

　　七宝严地

　　大阿弥陀经云阿弥陀佛刹中皆自然七宝所谓黄金白银水晶琉璃珊瑚琥珀砗渠其体性温柔以是七宝相间为地光色照曜奇妙清净(观经云琉璃地上金绳间错以七宝界分齐分明放种种光其光如华或如星月)恢廓平正无须弥轮围诸山大海及坑坎井谷亦无地狱鬼畜修罗等惟有自然流泉亦无寒暑(小本云无三恶道)。

　　七宝宫宇

　　彼佛讲堂精舍七宝合成复有宝楼观栏楯(小本七重栏楯)宝珠璎珞之所严饰殊特妙好清净光晖菩萨声闻所居宫宇亦然诸天世人所居宫阁随形高下大小或一宝二宝乃至多宝所成或在地下或悬空中随福厚薄各得受用(观经众宝国土一一界上有五百亿宝楼小本有楼阁四宝严饰之)。

　　莲华浴池

　　有诸池沼或黄金为池或白银为池或水晶琉璃为池或珊瑚琥珀为池乃至七宝为池其底沙亦如是其宝池有方四十里者五十六十里者以至方二万四百八十里若大海者若佛浴池其方倍此众宝合成八功德水湛然盈满清净香洁味如甘露有百种异华芬芳馥郁○一一七宝池中有六十亿七宝莲华一一莲华十二由旬一一宝华百千万叶其华光明无量杂色青色青光白色白光玄黄朱紫之色其光亦然炜烨焕烂明辉日月流光化佛说清净法。

　　行树乐音

　　诸宝池岸上有无数旃檀香树吉祥果树花果恒芳香气流布复有七种宝树或一宝者二宝者以至七宝为一树者根茎枝叶各以一宝如是诸树行行相植茎茎相望如是行列数百千重(小本七重)周遍世界微风吹动出妙乐音皆演妙法。

　　宝网舒光

　　复有无量宝网弥覆其刹皆以金银珍珠百千杂宝奇妙异珍庄严校饰周匝垂布光色晃曜和风吹网出妙法音或吹妙华遍处散布。

　　顶光远照

　　十方世界一切众生往生彼国者皆在宝池莲华化生自然长大无乳养者食自然食身皆金色容貌端正非世可比但光有大小佛顶光明照千万世界(小本光明无量照十方国)菩萨顶光照千亿万里声闻顶光各照七丈。

　　化禽演法

　　有白鹤孔雀鹦鹉舍利迦陵频伽共命之鸟亦演说法音皆佛神力所化(小本是诸众鸟皆阿弥陀佛欲合法音宣流变化所作)。

　　寿命长远

　　彼佛寿命及其人民无量无边阿僧祗劫故名阿弥陀(阿僧祗此云无央数乃大劫之名也)华严经云娑婆世界一劫极乐世界为一日一夜。

　　往生正因

　　志心欲往生者有三辈上者舍家弃欲而作沙门心无贪慕持守经戒行六波罗蜜菩萨业专念彼佛修诸功德是人梦中见佛菩萨命终佛与圣众悉来迎致即于彼宝池化生得为菩萨中者虽不能作沙门大修功德常信受佛语深发无上菩提之心专念彼佛随力修善奉持斋戒起立塔像饭食沙门悬幡然灯散华烧香以此回向愿生彼国命终化佛接引往生彼处功德次前下者不能作诸功德发大道心一向专念每日十气念佛临终梦佛亦得往生其德次于中者○复有三等其次斋戒清净一心念佛十昼夜不绝者命终必得往生又纵不能十昼夜当绝虑去忧勿近女人端身正心断除爱欲斋戒清净忆念佛名一日夜不绝亦得往生又若男子女人发菩提心持诸禁戒所作善缘饶益众生忆念彼佛及刹境界命终佛迎化生净土(又云生彼佛刹必修十善小本云若一日二日至七日一心不乱即得往生)。

　　疑城示谪

　　若人修功德愿生彼刹后有悔心疑惑不信彼佛刹及往生者续有念心暂信不信志意犹豫复又悔过念佛亦生彼刹在边地七宝城中莲花化生衣食自然受天快乐惟于城中经五百岁不见佛法及菩萨以此为苦示其小谪是故念佛之人应当谛信发愿往生勿怀疑惑致斯罪责。

　　正报总说

　　莲宗宝鉴云因修白业果感净方化佛引上金台贤圣迎归乐国高超三界迥出四流业尽尘消亡情绝虑质托莲苞之内神游宝界之中面奉阿弥为本师得见观音势至为亲友清净海众大会宝池九品胜流各说本行五香拂体三德严身暂扇微风聆众音之演法缤纷花雨睹𦦨网之舒光缥缈云霞近浮神足轻盈衣裓盛接妙花晨谒慈颜得法印而还国暮游金刹听玉偈以逍遥瑞莲初绽为遣残殃新学化生行成不退岂惟近忘粗苦抑亦佛果非遥戏玩琼林灌沐德水百宝之楼台华丽七重之行树森严景序长春地平如掌衣食随念而至天乐不鼓自鸣受用出于自然快乐实非人世诸天万亿倍不可比论诸佛恒河沙悉皆称赞身具光明妙相足践圣道香阶寿命难量悲愿无尽舍两重生死既非果趣之身获本际常光离去来之相缘强德胜皆由念佛心生福备寿长尽是净因感报故知佛有摄生之愿生有感佛之因如是胜缘起于信愿以斯妙果成就正依或禅诵七宝池边或经行黄金地上饱禅悦法喜珍味挂慈悲喜舍天衣功德资神增加悲智雍容办道长养圣胎入无生门便登菩萨之位得阿䟦致不退菩提之心住法王家尽授如来之记闻大乘法同称补处之尊念念虚玄心心静虑得三昧正定具六种神通献供十方往来无碍分身亿刹不失定心洒法水于三千出众生于火宅自他兼利行愿周圆可谓百千三昧尽唯心功德庄严归自己。

　　今此极乐世界以娑婆观之即西去有十万亿佛刹之遥若以世界种观之则极乐世界尚抂第十三重内去中间娑婆不远以娑婆西去有佛刹微尘数世界等方至十三重极西边际此极乐是念佛人往生之处实有七宝净土执无净土是邪见说。

　　一浮幢佛刹图

　　<PIC>X57048101.gif</PIC>

　　华严经云有十不可说佛刹微尘数香水海在华藏庄严世界海中如天帝网分布而住此最中香水海名无边妙华光以现一切菩萨形摩尼王幢为底出大莲华名一切香摩尼王庄严有世界种而住其上名普照十方炽然宝光明以一切庄严具为体有十不可说佛刹微尘数世界于中布列其最下方有世界名最胜光遍照佛号净眼离垢灯佛刹微尘数世界周匝围绕此上过佛刹微尘数世界有世界名种种香莲华妙庄严佛号师子光胜照二佛刹微尘数世界周匝围绕此上过佛刹微尘数世界有世界名一切宝庄严普照光佛号净光智胜幢三佛刹微尘数世界周匝围绕此上过佛刹微尘数世界有世界名种种光明华庄严佛号金刚光明无量精进力四佛刹微尘数世界周匝围绕此上过佛刹微尘数世界有世界名普放妙华光佛号香光喜力海五佛刹微尘数世界周匝围绕此上过佛刹微尘数世界有世界名净妙光明佛号普光自抂幢六佛刹微尘数世界周匝围绕此上过佛刹微尘数世界有世界名众华𦦨庄严佛号欢喜海功德名称自抂光七佛刹微尘数世界周匝围绕此上过佛刹微尘数世界有世界名出生威力地佛号广大名称智海幢八佛刹微尘数世界周匝围绕此上过佛刹微尘数世界有世界名出妙音声佛号清净月光明相无能摧伏九佛刹微尘数世界周匝围绕此上过佛刹微尘数世界有世界名金刚幢佛号一切法海最胜王十佛刹微尘数世界周匝围绕此上过佛刹微尘数世界有世界名恒出现帝青宝光明佛号无量功德法十一佛刹微尘数世界周匝围绕此上过佛刹微尘数世界有世界名光明照曜佛号超释梵十二佛刹微尘数世界周匝围绕此上过佛刹微尘数世界有世界名娑婆其佛即是毗卢遮那十三佛刹微尘数世界周匝围绕(极乐世界在此围绕伴刹之中)此上过佛刹微尘数世界有世界名寂静离尘光佛号遍法界胜音十四佛刹微尘数世界周匝围绕此上过佛刹微尘数世界有世界名众妙光明灯佛号不可摧伏力普照幢十五佛刹微尘数世界周匝围绕此上过佛刹微尘数世界有世界名清净光遍照佛号清净日功德眼十六佛刹微尘数世界周匝围绕此上过佛刹微尘数世界有世界名遍照十方佛号无碍智光明十七佛刹微尘数世界周匝围绕此上过佛刹微尘数世界有世界名离尘佛号无量方便最胜幢十八佛刹微尘数世界周匝围绕此上过佛刹微尘数世界有世界名清净光普照佛号普照法界虚空光十九佛刹微尘数世界周匝围绕此上过佛刹微尘数世界有世界名妙宝𦦨佛号福德相光明二十佛刹微尘数世界周匝围绕。

　　此遍照十方炽然宝光明世界种有如是等不可说佛刹微尘数广大世界各各所依住各各形状各各体性各各方面各各趣入各各庄严各各分齐各各行列各各无差别各各力加持周匝庄严所谓十佛刹微尘数回转形世界十佛刹微尘数江河形世界十佛刹微尘数旋流形世界十佛刹微尘数轮辋形世界十佛刹微尘数坛墠形世界十佛刹微尘数树林形世界十佛刹微尘数楼观形世界十佛刹微尘数尸罗幢形世界十佛刹微尘数普方形世界十佛刹微尘数胎藏形世界十佛刹微尘数莲华形世界十佛刹微尘数佉勒迦形世界十佛刹微尘数众生形世界十佛刹微尘数佛相形世界十佛刹微尘数圆光形世界十佛刹微尘数云形世界十佛刹微尘数网形世界十佛刹微尘数门闼形世界如是等有不可说佛刹微尘数此一一世界各有十佛刹微尘数广大世界周匝围绕此诸世界一一复有如上所说微尘数世界而为眷属如是所说一切世界皆在此无边妙华光香水海及围绕此海香水河中。

　　清凉疏云准标及结皆有不可说佛刹微尘数其别辨中但列十九佛刹微尘数为二十重其能绕刹但有二百一十刹尘数(疏明标结多别别少补注经中但以二十个世界为主及眷属为二十重岂中间所过之刹独无眷属则八方之上下重重空缺何成安立乃知不尔故文结云如是等有若干数则知八方重重布满齐等无异其数已具且如种中第一世界有一刹尘眷属第二世界亦应有刹尘眷属第三第四至于二重下经过佛刹尘数主刹皆有刹尘数伴绕即有多多刹尘数次第至二十重具有无数重其世界之数比标文最多文但标十不可说刹尘数未至恒沙刹尘故最少以二重下即有佛刹微尘数个佛刹微尘数世界故其二重上又倍之三重上又倍之)。

　　十浮幢佛刹图

　　<PIC>X57048301.gif</PIC>

　　此无边妙华光香水海东次有香水海名离垢𦦨藏出大莲华名一切香摩尼王妙庄严世界种名遍照刹旋二十重世界于中安住此香水海南次有香水海名无尽光明轮世界种名佛幢庄严此海右旋次有香水海名金刚宝𦦨光世界种名佛光庄严藏此海右旋次有香水海名帝青宝庄严世界种名光照十方此海右旋次有香水海名金刚轮庄严底世界种名妙间错因陀罗网此海右旋次有香水海名莲华因陀罗网世界种名普现十方影此海右旋次有香水海名积集宝香藏世界种名一切威德庄严此海右旋次有香水海名宝庄严世界种名普无垢此海右旋次有香水海名金刚宝聚世界种名法界行此海右旋次有香水海名天城宝堞世界种名灯𦦨光明(如是十海在妙华光海外次第右旋周匝围绕其十世界种中皆有二十重世界于中安住)此华藏庄严世界海有须弥山微尘数风轮所持其最上风轮名殊胜威光藏能持普光摩尼庄严香水海此香水海有大莲华名种种光明蕊香幢华藏庄严世界海住在其中四方均平清净坚固金刚轮山周匝围绕地海众树各有区别此大轮围山内所有大地一切皆以金刚所成坚固庄严不可沮坏清净平坦无有高下此大地中有十不可说佛刹微尘数香水海一切妙宝庄严其底妙香摩尼庄严其岸毗卢遮那摩尼宝王以为其网香水澄彻具众宝色充满其中种种宝华旋布其上旃檀细末澄垽其下(云云)一一香水海各有四天下微尘数香水河右旋围绕此十不可说佛刹微尘数香水海中有十不可说佛刹微尘数世界种安住其最中香水海名无边妙华光世界种名普照十方炽然宝光明有二十重世界于中安住如前无边妙华光香水海次东有离垢𦦨藏等十香水海经不可说佛刹微尘数香水海至最近轮围山香水海名颇梨地世界种名常放光明有二十重世界于中安住(经文但列四重名号)其离垢海次南有无尽光明轮等十香海经不可说佛刹微尘数香海至近轮山香水海名妙树华世界种名出生诸方广大刹(亦二十重世界)此无尽轮海右旋次有金刚宝焰光等十香海经不可说佛刹微尘数香海至近轮山香水海名无边轮庄严世界种名无量方差别(亦二十重世界)此金刚光海右旋次有帝青宝庄严等十香海经不可说佛刹微尘数香海至近轮山香水海名树庄严幢世界种名安住帝网(亦二十重世界)此帝青海右旋次有金刚轮庄严等十香海经不可说佛刹微尘数香海至近轮山香水海名(经中阙此一海名)世界种名(经亦阙此一世界种)此金刚海右旋次有莲花因陀罗等十香海经不可说佛刹微尘数香海至近轮山香水海名密焰云幢世界种名一切光庄严(亦二十重世界)此莲华海右旋次有积集宝香藏等十香海经不可说佛刹微尘数香海至近轮山香水海名阎浮檀宝藏轮世界种名普音幢(亦二十重世界)此积集海右旋次有宝庄严等十香海经不。

　　<PIC>X57048401.gif</PIC>

　　可说佛刹微尘数香海至近轮山香水海名出帝青宝世界种名周遍无差别(亦二十重世界)此宝庄严海右旋次有金刚宝聚等十香海经不可说佛刹微尘数香海至近轮山香水海名不可坏海世界种名妙轮间错莲花场(亦二十重世界)此金刚宝聚香水海右旋次有天城宝堞等十香水海经不可说佛刹微尘数香水海至最近轮围山香水海名积集璎珞衣世界种名化现妙衣(亦二十重世界)如是等十不可说佛刹微尘数香水海中有十不可说佛刹微尘数世界种皆依现一切菩萨形摩尼王幢庄严莲华住各各庄严际无有间断各各放宝色光明各各光明云而覆其上各各庄严具各各劫差别各各佛出现各各演法海各各众生遍充满各各十方普趣入各各一切佛神力所加持此一一世界种中一切世界依种种庄严住递相接连成世界网于莲华藏庄严世界海种种差别周遍建立(其华藏世界海依经中具有一百一十一香水海种亦如之其诸香海名等具华藏品中)。

　　华藏业因

　　清凉疏问莲华香海约事可尔何因刹海相状如斯曰略举二因一约众生如来藏识即是香海亦法性海依无住本是谓风轮亦妄想风于此海中有因果相恒沙性德即是正因之华世出世间未来果法皆悉含摄故名为藏若以法性为海心即是华含藏亦尔然此藏识相分之中半为外器不执受故(疏相分也)半为内身执为自性生觉受故(亲相分也)如来藏识何缘如此法如是故行业引故二约诸佛谓以大愿风持大悲海生无边行华合藏二利染净果法重叠无碍故所感刹相状如之是以出现品中多将世界以谕佛德细寻文义乃由佛德世界如之。

　　枣柏论云初因大愿力任持一切报得风轮甚深大慈悲报得香海无边大行报得莲华又莲华即无依智体大悲含育之宫殿智照观根顺悲济物之楼阁平等自性法身净戒之摩尼防护之业报得轮围万行利生开敷众善报得众华建行覆荫之宝树如如报业所因不可具悉○夫报不虚得皆有所因若不知因云何修果以斯而观亦可云平等荷负一切无疲厌故报得宝地以大悲随方润物故有诸香水海随机普利于诸世间清净无染故诸莲华高出水上以诸妙德发起一切诸善根故有世界种又以尸波罗蜜为之宝垣摧邪建正为之宝幢覆以宝网报细智交络也悬以宝铎表法音摄召也严之众宝酬檀那之德也兴之供云答精进之恩也加以破闇之光明普熏之香草三昧游戏之园苑无著无碍之渠流及于八正阶陛令众蹈之三明台观令众升之法喜禅悦令众味之惭珍愧璎令众饰之七觉之丛林蓊郁八解之花果芬芳历重重之圣位游处处之道场皆是因果相符事理相济体用无碍悲智无方心境交参圣德难量神功巨议一刹如是十刹同然(上约一德一行因果相似者言之若一度具诸度一德具多德互相涉入则非言思可及)。

　　释华藏名

　　华藏庄严世界海者乃毗卢遮那如来所都实报无障碍土也华者莲华也以持世界海大宝山王形相如之即蕊香幢藏者莲子住处曰藏谓诸世界种在诸香水海中如世莲子为藏所含其香海所依大地类世莲房故庄严者谓宝地轮山树林渠流宫殿楼阁阶陛栏楯宝幢幡盖宝垣缭绕华果园苑宝网悬空香草布地奇珍摩尼等世界海者谓诸世界种中诸二十重世界皆高十九佛刹微尘数广极金刚山以其深广难测故谕之为海。

　　法界安立图卷下之上

　　法界安立图卷下之下

　　燕山沙门　仁潮　集六研穷法界(六则)十方刹海图释大数名通观刹海翱翔法界佛光观法界无尽七法界总论(十则)四土圆融图依正通论四土净秽五土净秽同处异见色因识变图共造义自在义心造法界图念具三千图法界直指图

　　法界者心之别目盖心之体用深广性相无碍即是以心为法以心为界安立者心之妙相分齐庄严各各建立不相杂乱也圭峰禅师云未明理事不说有空直指本觉灵源故曰一真法界从一真法界分出理法界(事相光虚皆同一性)事法界(万法森然各有分限)理事无碍法界(以理融事会事归理)事事无碍法界(尘尘无碍法法融通)法以轨则为义界以性分为义此真空轨则之法在理为理法界在事为事法界等盖理无分限事有千差古德云春色无高下花枝有短长今此集略明事法界尔亦即理之事。

　　十方刹海图

　　<PIC>X57048601.gif</PIC>

　　如来现相品云此华藏庄严世界海东方次有世界海名清净光莲华庄严彼世界种中有国土名摩尼璎珞金刚藏佛号法水觉虚空无边王于彼如来大会海中有菩萨名观察胜法莲华幢与世界海微尘数诸菩萨俱来诣佛所(南西北方四维上下经文共有十段)。

　　如是十亿佛刹微尘数世界海中有十亿佛刹微尘数菩萨各与诸菩萨俱来诣佛所。

　　又入法界品云尔时东方过不可说佛刹微尘数世界海外有世界名金灯云幢佛号毗卢遮那胜德王彼佛众中有菩萨摩诃萨名毗卢遮那愿光明与不可说佛刹微尘数诸菩萨俱来向佛所兴诸供养云(南西北方四维上下经文十段则十方共有十不可说佛刹微尘数世界海也统名十法界安立海)。

　　释大数名

　　不可说者大数之名也此数唯佛尽知故心王菩萨请问数名之义世尊亲说阿僧祇品明佛德数量世数所不及也按苑法师华严经注云按此方黄帝算法总有二十三数谓一二三四五六七八九十百千万亿兆京垓秭壤沟涧正载也从万以去有三等数法其下者十十变之中者百百变之上者倍倍变之今阿僧祇品用中上数法初数便云一百洛叉(此云万)为一俱胝(云亿)俱胝俱胝为一阿庾多(兆)阿庾多阿庾多为一那由他(京)频婆罗(垓)矜羯罗(秭)阿伽罗(壤)最胜(沟)摩婆罗(涧)阿婆罗(正)多婆罗(载也此方数尽)多婆罗多婆罗为一界分界分界分为一普摩如是倍倍转增至一百二十翻为一不可说数则非世间之算数也(枣柏华严论阿僧祇品解与苑注大同小异大概以数此类未必全同)。

　　佛刹微尘数者大千世界名一佛刹将大千界内百亿须弥四洲轮围及大地等尽皆细磨为尘名一佛刹微尘以一微尘计一世界计前所磨之尘尽名一佛刹微尘数世界经中以世界极多非世数可纪故每以佛刹微尘数计之曰一佛刹尘二佛刹尘乃至多多刹尘以刹尘之数或计世界或计浮幢或计香水海或计安立海等。

　　通观刹海

　　十方刹海遍布虚空香海华幢德均义等经虽隐略例观可知据现相品云此华藏庄严世界海东方次有世界海名清净光莲华庄严彼世界种中有国土名摩尼璎珞金刚藏佛号法水觉虚空无边王于彼如来大会海中有菩萨名观察胜法莲华幢乃至诣佛兴供等此文隐略假如东方法水觉佛说法时即云此清净光莲华庄严世界海西方次有世界海名莲华藏庄严彼世界种中有国土名娑婆佛号释迦牟尼于彼如来大会海中有菩萨名弥勒来诣佛所余九方例此即知刹种义均是则总十方十亿佛刹微尘数世界海中香海浮幢与中央世界海中安立庄严其相无异又入法界品云尔时东方过不可说佛刹微尘数世界海外有世界名金灯云幢佛号毗卢遮那胜德王彼佛众中有菩萨摩诃萨名毗卢遮那愿光明来向佛所此文则又略其世界海及世界种也亦如彼佛为主乃云尔时西方过不可说佛刹微尘数世界海外有世界名娑婆佛号释迦牟尼彼佛众中有菩萨摩诃萨名弥勒来向佛所余九方亦例此如是推之则知总十方十不可说佛刹微尘数世界海(据十段经文之总数)有十不可说佛刹微尘数广大莲华为所依持如蕊香幢等(十方诸刹海皆如中央)一一大莲华上各有大金刚轮围山一一轮围山内各有十不可说佛刹微尘数香水海如无边妙华光香水海等一一香水海中出一莲华如一切香摩尼王庄严莲华等一一莲华上有一世界种如普照十方炽然宝光明世界种等一一世界种中皆有二十重世界于中布列如娑婆世界八方上下诸世界等其诸浮幢皆上齐诸宝云下齐诸宝地宝地为华幢所持华幢下有大香水海(此海有二义)若此海外有轮围山者则各各分际各各名号如普光摩尼庄严香水海等下有风轮如殊胜威光藏风轮等若此海外无轮围山者则八方诸大华王同在普光香水海中如莲池然其香水弥漫遍周法界莫可测其涯际矣(齐此总名为一法界安立海也)。

　　翱翔法界

　　研穷法界高广无极展演心光恢蓥觉体自内之外从近之远廓彻洞融遍周空界初从我等现居国土曰娑婆八方有十三佛刹微尘数世界围绕向上经七佛刹微尘数世界至浮幢之顶(以上乃太虚空)向下度十二佛刹微尘数世界至世界之种(即宝光明世界种也)如是东行度一种十种百种千种万亿兆京乃至正载数种恒沙数种一洲尘数四洲尘数须弥尘数小千尘数中千尘数以至大千世界微尘数世界种如是一佛刹尘十百千刹至正载刹尘展转至于阿僧祇刹尘乃至不可说佛刹微尘数世界种方至极东大金刚山下如东方次南方次右旋九方亦如是周极轮围是为华藏世界海边疆也复从此刹海东行度一轮围(一轮围内有一世界海)二三轮围十百千轮围洛叉俱胝那由他恒沙轮围小千中千大千尘数十佛刹尘百千刹尘阿僧祇刹尘乃至不可说佛刹微尘数金刚轮围山又一轮围(即极东方金灯云幢世界)如东方南西北方及四隅亦如是共八不可说佛刹微尘数世界海皆竖高十九佛刹微尘数世界上齐宝云下齐宝地最下极于风轮统八极为法界安立海之边际也(安立海名详后)研究至此至广至大无量无边斯似乎极然犹未也等而上之尚有上下方故若尔则彼华藏庄严世界海浮幢之上空旷无穷复有风轮(如平等住风轮有须弥山微尘数持上)大海(如普光海)华幢(如蕊香幢)刹海(如下华藏世界海)如是上行过一刹海复过十刹海百千万亿超诸世数乃至不可说佛刹微尘数刹海最上方至于说佛种性无有尽世界普智轮光明音佛所(上方极尽)又复彼华藏庄严世界海最下风轮名平等住其风轮下空旷莫测复有诸浮幢(如宝光明种上二十层等)华王(如蕊香幢)香海(如普光海)风轮(如上殊胜威光藏等须弥山微尘数)其下渡虚空至第二刹海(下方第二世界海也)又渡第三第四十百千万乃至非世所知不可说佛刹微尘数世界海最下方至于一切如来圆满光普照世界虚空无碍相智幢王佛所(下方至极)总法界十方而观之则华藏周匝得八数上下得二数如竖轴水车轮状(上下孤竖如轴八方周辏如幅)及伞盖形如是揆之亦未可为尽何也今会华藏为主而十方乃有多刹尘数之伴则上下诸佛刹海岂独无伴乎是知经文含隐详夫上下方之刹海一一各有众多尘数刹海围绕一如华藏八方之数如是则八方齐等上下相当风轮香海重重相间华王刹海行行相当譬如百千大莲华池遍立空界呜呼孰能纵金刚翮豁天眼光而游观此广大法界者哉即使迈过斯界四顾茫茫而太虚空外复何物邪又复谛审谛观十方刹海亦非止此而已矣是以诸佛境界广大无边非入大解脱得大三昧莫能见之为启凡愚故下本经文略言毫末而已(下本文亦未全尚有十品存于天竺)中上本经当更有余义信乎须弥量笔大海量墨莫能书也大千尘偈大地尘品未足为多原极于此则情忘智绝廓然无思矣噫回视我辈蕞尔之身心寸灵之知觉类夫醯鸡处于太虚浮沤流于大海存邪亡邪恍乎惚乎如梦想焉如幻化焉罔知所以然而然者也故经云十方虚空生汝心中犹如片云点太清里如法界性究竟圆满遍十方故岂欺我哉是故理极故令事广花大故省池深。

　　佛光观

　　华严论云如经中第二会普光明殿中说十信法门世尊从两足轮中放百亿光明遍照三千大千世界修行者当随佛光作光明想遍于三千大千世界此想成已次观光明过此大千照东方十大千南方乃至上下方亦各十大千如是一周竟次观光明过十至百过百至千过千至万乃至无量不可说世界光遍虚空令其自心亦遍虚空心同虚空其心自定朗然安乐方从定还起十方观周遍推求自心内外都无所有方始了知空慧现前名忆念诸佛智慧光明普见法门在此位中定乱俱忘名初发心住以此空慧观诸世间一切众生及以国土皆如幻化无有体相同佛空慧解脱法门入佛知见已以此名念佛门以无念正慧相应故入十方境界念佛门空慧自性普周遍故及一切佛成正觉转法轮三世劫在一时无时分延促之相可安立故。

　　法界无尽

　　道旷无涯法界无量众生无数业化无穷诸佛悲智亦无有尽毗卢法身无处不遍方广妙法在在恒宣如善知识寂静音海主夜神云次值毗卢遮那如来于此道场成等正觉念念示现大神通力我时得见即获此念念出生广大喜庄严解脱得此解脱已能入十不可说不可说佛刹微尘数法界安立海见彼一切安立海一切佛刹所有微尘一一尘中有十不可说不可说佛刹微尘数佛国土一一佛土皆有毗卢遮那如来坐于道场于念念中成等正觉现诸神变一一皆遍一切法界海亦见自身在彼一切诸如来所又亦闻其所说妙法又亦见彼一切诸佛一一毛孔出变化海现神通力于一切法界海一切世界海一切世界种一切世界中随众生心转正法轮。

　　七法界总论

　　四土圆融图

　　<PIC>X57048901.gif</PIC>

　　慈照宗主云寂光同居一智无殊情生彼此见有亲疏觌面了色空性如如本无二路自见妙粗吾不如是一体毗卢惺惺寂寂如净明珠照彻心体凡圣同途四土合辙三身一如头头净土处处阿弥削去迷情顿明心地无量法门收归方寸。

　　优昙大师偈四土非方域情生碍不通悟迷分大小净秽隔西东万有形虽别千机理自同春风俱一拂何处不花红。

　　依正通论

　　十方世界无量无边一切含灵无穷无数总而言之不过依正别则十四种谓依报国土有四种正报有情有十种十种者谓四圣六凡也言四种者曰寂光曰实报曰方便曰同居也问何等有情依何国土曰诸佛究竟极果居常寂光土法身大士居实报土三乘圣人居方便土六凡众生居同居土曰若尔则邦域各殊凡圣亦异云何云娑诃世界为释迦佛土清凉补陀为菩萨圣境邪曰诸佛极果理居寂光摄化有情亦居下三土然佛身有三种一法性身居于寂光土二报身居实报土三应化身居方便土及同居土释迦乃化身佛也佛为教主故云佛之刹也菩萨以助佛转轮故亦从之如某郡主之郡也(上言三身居四土)问若然释迦为化身者云何经云娑媻世界其佛即是毗卢遮那曰对机说异而其体常一凡夫二乘见者名为应身(随六道所见各各不同)诸菩萨见者名为报身有无量相好依报有无量庄严若得净心所见微妙其用转盛乃至菩萨地尽见之究竟若离业识则无见相以诸佛法身无有彼此色相迭相见故问若诸佛法身离于色相者云何能现色相曰即此法身是色体故能现于色所谓从本已来色心不二以色性即智故色体无形说名智身以智性即色故说名法身遍一切处所现之色各各差别皆无分齐而不相妨此非心识分别能知以真如自在用故。

　　法身如来名毗卢遮那(此云遍一切处)报身如来名卢舍那(此云净满)应身如来名释迦牟尼(此云能仁寂默)此三如来一必具三三即是一不一不异非纵非横圆览三法假名如来随顺世间而论三身(此明三身一体)问若三身即一体者云何一体住四土邪曰虽随机分四然非异处但同处异见耳。

　　四土净秽

　　观经疏云四种净土谓凡圣同居土方便有余土实报无障碍土常寂光土各有净秽五浊轻重同居净秽体析巧拙有余净秽次第顿入实报净秽分证究竟寂光净秽娑媻杂恶荆棘瓦砾不净充满同居秽也安养清净池流八德树列七珍次于泥洹皆正定聚凡圣同居上品净也方便有余者修方便道断四住惑故曰方便无明未尽故曰有余智论云出三界外有净土声闻辟支佛出生其中受法性身非分段生就中复有利钝故论净秽也实报无障碍者行真实法感得胜报色心不相妨故言无障础纯菩萨居无有二乘仁王经云三贤十圣住果报华严云无量香云台即其土净妙五尘就中次第顿入更论净秽也常寂光者常即法身寂即解脱光即般若是三点不纵横并别名秘蜜藏诸佛如来所游居处真常究竟极为净土分得究竟上下净秽耳。

　　五土净秽

　　净土论云土有五种一纯净土唯在佛果二净秽土谓净多秽少即八地已上三净秽平等土谓从初地乃至七地四秽净土谓秽多净少即地前性地五杂秽土谓未入性地(即凡夫所居土)第五人见后一不见前四第四人见后二不见前三第三人见后三不见前二第二人见后四不见前一第一佛上下五土悉知悉见也(注凡五上人皆下不知上上能知下也五不见四凡不知圣也四不见三小圣不知中圣也三不见二中圣不知大圣也二不见一则大圣不知至圣也第一人唯佛至圣满觉故五土悉见圣凡悉知)。

　　同处异见

　　或问佛土生土为同在一处为各在异处曰同在一处曰既同处则劫火坏时应同散灭可得然乎曰劫火坏世佛土不坏何则众生恶业故别业妄见故菩萨善业故佛无如是业故所以华严云一一刹种中劫烧不思议所现虽败恶其处常坚固法华云众生见劫尽大火所烧然我此土安隐天人常充满故知不坏然灭虽不俱而起必同处虽曰同处而佛土不坏(注坏者是变化土不坏者是自他受用土以业不同故同处异见)曰土在同处我何不见曰业报不同故如人于饿鬼火处见水饿鬼于人水处见火虽曰同处而各不相见唯同业者乃能见耳亦如药叉宫殿与人宫殿同在一处互不相见他受用土亦复如是若自受用土故是周遍不即不离若法性土起灭常如故佛土不可以存灭染净而思矣○如维摩经螺髻梵王见释迦佛土清净如自在天宫舍利弗见此土坑坎秽恶乃疑念若菩萨心净则佛土净我世尊意岂不净而是佛土不净若此佛言日月明净盲者不见非日月咎佛以足指按地即时三千大千世界若干百千珍宝严饰譬如宝庄严佛无量功德宝庄严土一切大众叹未曾有佛语舍利弗我佛土常净若此为欲度斯下劣人故示是众恶不净土耳譬如诸天共宝器食随其福德饭色有异若人心净便见此土功德庄严(罗什注称适众心故现国不同螺髻所见如自在天宫者复是见其所应见耳而未尽其净也下言如宝庄严佛国始见释迦真报应净国净国即在此世界如法华寿量品中云云此净秽同处而不相杂如一器中有二种食应二种众生又李长者云维摩经净土是实报土未具明广)○问如前所言则诸佛国土定是实有云何经言诸佛国土犹如虚空曰法身无相应物故形真土无方随机而现众生善业故诸佛本愿故法如是故经偈云诸佛国土如虚空无等无生无有相为利众生普严净本愿力故住其中疏云彰净国之意使效而行之前半智境严即无严谓自受用土周遍无等法性之土体性无生二皆无相后半悲应无严之严严遍法界无住之住常住刹中(□心应下后半即他受用及变化净一偈之中四土□□如是则佛土不可以有无度之但随悲智隐显利物耳)。

　　色因识变图

　　<PIC>X57049101.gif</PIC>

　　谓真妄和合非一非异名阿赖耶识即第八识此第八识分为见相二分见分变出眼等七识相分变成根身器界内六根有执受故为亲相分外器界无执受故为疏相分此二种相分皆四大所成四大为能造依正为所造八识是能变之主详具唯识论。

　　或问一切世界因何而有造者为谁曰因心而有唯心所造夫一切众生自无始来迷真合妄而成阿赖耶识(此云藏识以能摄藏诸法种子)因此识故变似根身器世界等故经云无始时来界(界因也即种子识无始相续亲生诸法故)一切法等依由此有诸趣(六趣生死由八识而流转)及涅槃证得(四圣修行亦由此而得道)又云三界无别法唯是一心造一切因果(十法界诸因果)世界微尘(净秽等诸世界)因心成体(心为能造依正为所成体)又问若识变似世界等为是各各变为是共变曰此义幽奥应四义分别。

　　共不共义

　　宗镜录云一共中共变由八识共相种成熟力故变似色等器世间相虽诸有情所变各别而相似处所无异如众灯明各遍似一多人所感多人受用如无主山河众人共业力变又共得受用重名为共非一趣用他不能用(佛言一人发真归元十方虚空悉皆销殒且古来发真得道者多而世界元在者岂圣言之无征而修行者不至欤曰非也发真者界实消然所消者自变之分耳其元在者共变之境也以共义故世界犹存以不共义故说消殒也如一灯灭除灯尚明果众皆发真则十方俱消无疑)○二共中不共若唯识理各各自变各自受用今且约自身能用他不得用名为不共如有主山河亦如自己田宅等及鬼等所见猛火等物人见为水余趣余人不能用故○三不共中共如自扶根尘他亦受用即内扶根尘初唯自第八变故名不共变后他人亦有受用名共如淫女等○四不共中不共如眼等根唯自识依用非他用故眼识唯依眼根发乃至身识唯依身根发等问色从识变者无色界天无有色相云何说变曰下界众生所见是业果色无色界现境是定果色(入定时亦有宝宫殿等)俱不离心华严云菩萨鼻根闻无色界宫殿之香阿含云舍利弗入涅槃时色无色天宫中泪下如春雨波阇波提入涅槃时色无色天佛边侧立以此而知虽无粗色亦有细色故亦从心变是故佛言三界唯心万法唯识。

　　自在不自在义

　　又相违识相者谓彼四类有情能变之识各相违故致令所变之境亦乃相违故天见是宝严地鱼见是窟宅人见是清冷水鬼见是脓河猛火由四类有情先业之力共相一处各变相分不同又如人见粪秽处傍生见为净妙饮食人见净妙饮食诸天见为臭秽故知随福见异垢净唯心业自差殊食无粗细又以悭吝业故见浓满河流溢然饿鬼等虽同趣见亦差别或有见大热围融煮迸濽或见屎尿横流(若相不一)又虽同人趣薄福之人金带见为铁锁或见是蛇或见金银为水为瓦砾等又天人同器而食上福者白色薄福者见黄赤色○又色自在相者谓八地以去菩萨相及土皆得自在以上品定心有大势力能任运变大地为黄金搅长河为酥酪此是境随真智转所变事皆成一切诸妙境(如华严会上菩萨兴种种供云宝盖楼阁珠网等)皆不离菩萨能变之心乃至异生亦能变化如变水为火(饿鬼)变昼为夜(枭等)变铁为金(仙等)变夜为昼(鬼国)此皆是境随事识转所变事皆成○凡变金银宫殿者是实定果色初地已去方能变古德云色自在心生故心能变色所以移山覆海倒地翻天变土成金搅河为酪悉无难事当知色法皆随感现色无定体随心所变此理元是如来藏中不思议法(十大之性一一周遍循业发现为地为水等圣人证此得自在用故转变无碍)随心取着成外成小(着邪见故成外道住真理故成小乘菩萨于诸法无住无碍)言心造心变咸出大宗小乘有言而无其理然诸乘中其名虽同义亦少别有共造依报各造正报有共造正报各造依报众生迷故或谓自然(松直棘曲鹤白乌黑皆是自尔)梵天等造造已或云情与无情(皆最邪因无因如震旦云阴阳等造亦不由自然无因)造名犹通(通混内外下出正因)应云心变心变复通应云体具以无始来心体本遍故佛体遍由生性遍遍有二种一宽广遍二即狭遍所以造通于四变义唯二即是唯圆及别后位圆人始末知理不二心外无境谁情无情故藏通造六别圆造十此十及六括大小教由观解异故十与六各分二别藏见六实通见无生别见前后生灭圆见事理一念具足○实相法尔具足诸法诸法法尔性本无生故虽三千有而不有共而不杂离亦不分虽一一遍亦无所在若达唯心了体具者焉有异同何疑有无故知一尘一心即一切生佛心性何独自心之有无邪以其造故以共变故同化境故同化事故世不知教之权实执小道而抗大道者其犹螳螂乎井蛙乎应知万法是真如由不变故真如是万法以随缘故。

　　心造法界图

　　<PIC>X57049201.gif</PIC>

　　智者大师云凡界内界外一切阴入皆从心起佛告比丘一法摄一切法所谓心是论云一切世间中但有名与色若欲如实观但当观名色(心及相应数法皆无质但有名身形质碍曰色若开名为四受想行识即五阴)华严云心如工画师造种种五阴(即十法界五阴)一切世间中莫不从心造(三种世间皆从心起)。

　　十法界者三义十数是能依法界是所依能所合称故言十法界又此十法各各因各各果不相混滥故又此十法一一当体皆是法界故十法界通称阴入界者以皆有阴入界故佛有涅槃常住阴界入大经云因灭无常色获得常色受想行识亦复如是常乐重沓积聚义慈悲盖覆即阴义以十种阴界不同故名五阴世间揽五阴通称众生乃至佛揽常住阴为尊极众生大论云众生无上者佛是(十号中为无上士)岂与凡下同以十界众生不同故名众生世间十种所居通称国土者地狱依赤铁住畜生依地水空住修罗依海畔海底住人依地住天依宫殿住六度菩萨同人依地住通教菩萨惑未尽同人天依住断惑尽者依方便土住(同二乘处)别圆菩萨惑未尽者同人天方便等住断惑尽者依实报土住如来依常寂光土住仁王经云三贤十圣住果报唯佛一人居净土土土不同故名国土世间也此三十种世间悉从心造。

　　无明法法性生一切法如眠法覆心则有一切梦事心与缘合则三种世间三千性相皆从心起若达无明即法性一切心一心如彼醒寤○若法性无明合有一切法阴界入等即是俗谛一切界入是一法界即是真谛非一非一切即是中道第一义谛如是遍历一切法无非不思议三谛若一法一切法即假观一切法一法即空观非一非一切即中道观若一空一切空无假中而不空总空观也一假一切假无空中而不假总假观也一中一切中无空假而不中总。

　　一念具三千图

　　<PIC>X57049301.gif</PIC>

　　一心具十法界一法界又具十法界成百法界一法界具三十种世间百法界即具三千种世间此三千在一念心若无心则已介尔有心即具三千亦不言一心在前一切法在后亦不言一切法在前一心在后秪心是一切法一切法是心不前不后非纵非横非一非异非识所识非言所言故称为不可思议境此是天台圆教观心之要　具摩诃止观。

　　法界直指图

　　<PIC>X57049302.gif</PIC>

　　四圣六凡依报正报皆依一真法界而起业用如虚空包含万象大海涌现千波又如明镜现众色像夫一真法界明镜之体也圣凡依正镜中之影像也虽影像似有而性常自空镜体虽空而能现影像是以空有无碍真俗变融以体寂故名现法界以相用故名事法界以即理之事名理事无碍法界以事事即理名事事无碍法界此四法界举一全收互摄互融凡举一尘一毛皆具足诸法。

　　中观也即不可思议一心三观历一切法亦如是如四大色能造大地土石草木种种人类种种禽兽如如意珠能雨净妙五欲七宝琳琅色法尚尔况心神灵妙宁不具一切法邪。

　　永明智觉禅师云夫善恶二轮苦乐二报皆三业所造四缘所生六因所成五果所摄若一念心瞋恚邪淫即地狱业悭贪不施即饿鬼业愚痴暗蔽即畜生业我慢贡高即修罗业坚持五戒即人业精修十善即天业证悟人空即声闻业知缘性离即缘觉业六度齐修即菩萨业真慈平等即佛业若心净即香台宝树净刹化生心垢则丘陵坑坎秽土禀质皆是等伦之果能感增上之缘离自心源更无别体。

　　泰和曾居士曰将明法界之性先示业用之相回万虑于体中判千途于一念故见见闻闻不可得而略也夫六合之间奇伟灵变何所不有良以斯人弱丧封锢实深心穷于耳耳夺于目亥步所经已不能晓形物之表益复昧然若不解其桎梏除其盲聋则穷心犹鄙宁承长者之家局智长惊谁破肩吾之夜今斯图出使人知大象若斯前闻实狭然后荡胸遣累豁视开听即事明理达境惟心如其世智限心幽途废照亦将谓幅圆穷于天地事业极于百龄一途既谬万岐横生见网绸缪长夜方永故当依圣建言编经显义畅法界之无穷以广其心明道妙之过量以变其志庶几局步可展先心可革拔锲出钉将在斯矣。

　　法界安立图卷下之下(终)
