卍新纂续藏经第 57 册 No. 0960 三教出兴颂注


　　No. 960

　　三教出兴颂

　　四明石芝释　宗晓　注

　　此颂自昔流传而不知著述之者原夫三教圣人出兴于世实为天下帝王人物治道之主圣人不作则后世何以趍向焉末章曰鼎分三足还归一信斯言也三教之道尽于是矣遇读文中子有云诗书盛而秦也灭非孔子之罪虚玄长而晋室乱非老庄之罪斋戒修而梁国亡非释迦之罪易不云乎苟非其人道不虚行观皇极谠论知三教于是乎一颂言之至诚与王通相表里览者宜自审之固不在于言传矣然三教之兴有岁月可考有灵瑞可验莫不稽诸经史孰得并观斯文纪载言略意周包罗揆淑今复质诸事实而注释之庶几发挥先圣之显化也其或不然则将就而正之矣时嘉泰元年辛酉岁五月望日寓南湖指光斋序。

　释迦降迹于迦维　　周昭甲寅廿四岁

　　吾佛大师久证遮那妙体本无出没以大悲愿力故降迹中天示现近成兹所谓生灭在物固不在己也然降生之相大小乘经载之甚详今且寄小以明之瑞应经曰菩萨九十一劫修道当一生补处于兜率天期运之至下生作佛于是托迹迦维罗卫国父名净饭母名靡耶迦维卫者三千日月万二千天地之中央也菩萨初下化时乘白象贯日之精因母昼寝右胁而入梦寤顿知有娠因果经曰菩萨处胎十月满足四月八日日初出时摩耶在蓝毗尼园是时天龙八部满虚空中园有无忧树枝叶敷茂摩耶手牵树枝太子渐从右胁出地产莲华七茎即堕华上不假扶持自行七步举右手而言曰我于一切天人之中最尊最上尔时天降三十二瑞四天王即以天缯接太子身置诸宝几帝释执盖梵王持拂侍立左右难陀等龙吐清净水灌沐其身放大光明普照世界自此出世年至十九逾城出家苦行六年游历五载三十成无上道常身现丈六金辉圆光一寻具三十二大人之相说法度人总三百余会始自华严终至双林无小无大咸归佛界真所谓悬日月于幽涂驾慈航于苦海者也然佛生西域经中不言岁纪但云四月八日而已此土推之亦异出不一古今断取昭王之世为正故周书异记曰周昭王瑕即位二十四年甲寅岁四月初八日(周之四月即今之二月下文二月十五佛灭即今之十二月以周朝用建子之月为正异乎今之世也辨此委如北山录)江河泛涨大地震动是夜有五色光气入贯大微遍于西方作青红色王问太史苏由由奏曰有大圣人生于西方故现斯瑞王曰于此国如何由曰无他一千年终声教被此王命镌石记之埋于南郊天祠前然则昭王目睹吾西圣灵瑞而不怀祈向之心盖福应斯来自有数也。

　穆王壬申五十二　　如来八十归真际

　　大般涅槃三德秘藏名曰真际即一切三世诸佛机息应转放身命处也广示大雄示灭化事莫过法显所译涅槃经故彼曰如来既受波旬所请自言却后三月当般涅槃所应度者皆已毕竟即语阿难言我于今夜入灭汝诣鸠尸那城娑罗双树间洒扫令净安于床座吾今身体疲极矣阿难奉敕涕泪而去佛即诣其所北首右胁而卧四众云拥从地列于空界四方各满三十二由旬莫不悲号懊恼如来复说诸法最后唱言诸行无常是生灭法生灭灭已寂灭为乐我虽金刚之体亦不免于无常汝等当勤精进速求出离此则是我最后教诲也茶毗后分曰如来于娑罗林间偃卧宝床中夜入第四禅寂然无声使般涅槃其娑罗树四双八只合为二树枝条下覆惨然变白鹤色大地震动万汇号呼既入灭已依轮王阇维法置七宝棺中已而自举绕拘尸城七匝即入香楼胸流圣火自焚七日乃尽碎金刚身成粖舍利众收舍利满八金坛回拘尸城起塔供养大经曰如来二月灭度者盖春阳万物生育华果敷荣众生多生常想故于此月入灭十五日者月无亏盈如来入大涅槃示无盈亏相也上皆西域言教此国则当穆王之世故周书异记曰周穆王(满)五十二年壬申岁二月十五日平旦暴风忽起损舍折木大地山河悉皆震动至于午后天阴云黑西方忽有白虹一十二道贯于南北连夜不灭王问太史扈多多奏曰此方西方有大圣人灭度此其衰相耳王初即位见南郊碑纪西方圣人之生又数睹光气虑非周道所宜即命吕侯会诸侯于涂山以备其变至此靡不启沃也言八十为佛寿者台宗光明疏论此有三品下方四十中方八十上方一百二十佛住世八十表住中也若至昭王甲寅年推至穆王壬申年佛寿止七十九凡言八十者总约大数言之也。

　灭后一千十六年　　教法东传汉明帝

　　佛自穆王壬申岁入灭历一千十六年至后漠明帝朝永平十年教法始东传中国故汉法本内传曰后汉显宗孝明皇帝(庄)永平七年甲子岁(诸文或云三年或云六年［下］十年丁卯或云七年并误)帝夜梦一金神身长丈六项佩日光飞来殿庭乃宵夜待旦召群臣以占所梦时通事舍人傅毅奏曰臣据周书异记大史苏由所奏周昭王时云西方有大圣人出世其名曰佛一千年外声教被此陛下所梦将必是欤帝以为然即遣羽林中郎蔡愔博士秦景王遵等一十二人将命求诸梦及至大月氏(音支)国与摄摩腾竺法兰二师遇焉至十年丁卯岁十二月三十日汉使回至洛阳二僧以白马驼经朝见于帝进释迦像并梵本经于是肇立白马寺奉敕置像于南宫清凉台始命翻译四十二章经缄于兰台石室此即汉国三宝之始唱也北山神清师赞曰夫假一宵之梦树风声于万古如帝庄者天下实有君矣宣心茂猷光启有汉如王傅秦蔡者汉室实有臣为法王之遗徒洪嗣德音如腾兰者天竺实有僧矣大哉明主与二三臣兴金仙之教适未闻之俗使人以悃悃之诚知罪福所归厌有漏之躯尚无为之理恢恢焉玄化之功未可一日而殚论也已矣然自大法滥觞迄今辛酉岁凡一千一百四十有四年若通自佛灭后言之则二千一百五十一年矣。

　佛生四百二十二　　老子方生定王世

　　此下纪孔老二圣生时生必兼灭故今具述始末出处览者无谓其赘也据佛生昭王甲寅年老子生宗王乙卯年相去历一十八帝越四百二十有二年若自佛灭至于老子生亦已三百四十四年矣而老子虽有西迈流沙之说去佛辽远世传化胡经有化胡成佛事不亦谬作乎今按史记并老子内传魏书国臣记等皆云老子在周世第二十二主定王(瑜)元年乙卯(或云三年者误)九月十四日子时生于陈国楚苦(音户)县厉乡曲仁里父韩氏韩虔字元卑母名精敷因见日精如流星飞入口而有孕阅十二年诞于李树下遂指李为姓名耳字伯阳耳大无轮谥曰聃生而髭须皓白乃称老子鹤发龙颜广颡方口面凝金色舌络锦文身长一丈二齿足四十八至简王(夷)二年丁丑二十三岁为守藏室之吏十年迁柱下史至景王(贵)二十四年庚辰年八十五见周德之衰遂入函谷关关令尹喜先见紫气浮关当有异人至求之果得老子喜曰子将隐矣强为我著书乎于是乃着上下篇五千言言道德之意自此与喜俱之流沙西服臣胜之境莫知所终也案庄子自言老聃死秦失(音迭)吊之三号而出至于老者哭之如哭其子少者哭之如哭其母咸道士注曰老君应时而降萧然死去亦顺理而返真耳十洲记曰老子墓在扶风槐里今雍州长安是也合上诸说是老子未尝不死谅西游后复归于周地灵宝经以老子为高仙乃所谓太清仙境道德是也从老子入关止今辛酉岁计一千七百二十有二年其死之日则未见书传载之。

　佛生四百七十七　　孔子灵王方诞质

　　昭王朝甲寅岁佛生灵王朝庚戌岁孔子生二圣相去四百七十七年矣准史记世家孔氏其先宋人五世祖徙于鲁国昌平乡陬邑鲁襄公二十二年即周灵王(泄)二十一年庚戌岁十二月初四日孔子生父叔粱纥母颜微惧不时生男乃私祷于尼丘山洎生首上[土*干]顶因立名曰丘字仲尼身长九尺六寸世谓之长人为儿嬉戏常陈俎豆设礼容及长为季氏吏料量平为司职吏畜蕃息一日谓敬叔曰吾闻老聃博古知今通礼乐之原明道德之归则吾师也遂适周以问焉已而反鲁弟子益进年三十五而昭公奔齐鲁乱于是适齐为高昭子家臣以通乎景公景公欲封以尼溪之田晏婴不可公惑之孔子遂反乎鲁时年四十二而定公立季氏强僭其臣阳虎作乱专政故不仕而退公山不狃以费畔季氏召欲往而卒不行定公以孔子为中都宰一年四方则之遂为司空又为大司寇十年相定公会齐侯于夹谷齐人归鲁侵疆十三年使仲由为季氏宰堕三都收其甲兵孟氏不肯堕成围之不克十四年孔子五十六摄行相事诛少正卯与闻国政鲁国大治齐人归女乐以沮之季桓子受之郊又不致膰俎于大夫遂适卫主子路妻兄颜浊邹家往陈过匡匡人以为阳虎而捕之既解还卫主蘧伯玉家见南子复去宋与弟子习礼于大树下桓魋欲杀孔子拔其树又过郑与弟子相失至于陈主司城贞子家居三岁而反于卫灵公不能用孔子行佛肸为中牟宰赵简子伐中牟佛肸畔使人召孔子亦不往将西见赵简子至河而反又主蘧伯玉家灵公问陈不对而行复如陈季桓子卒遗言谓康子必召孔子其臣止之康子乃召冉求孔子自蔡及叶楚国来聘孔子路出陈蔡陈蔡疑楚之用乃相与徒兵围之于野遂绝粮七日莫能举孔子乃讲诵弦歌不衰楚昭王兴师迎孔子将书社地七百里封之令尹子西不可乃止孔子自楚反卫卫君欲得孔子为政而冉求为季氏将齐战有功康子乃召孔子而孔子归鲁实哀公之十一年孔子六十八矣鲁终不能用孔子孔子亦不求仕进是时周室微礼乐废诗书缺孔子乃追迹三代之礼上纪唐虞之际下至秦缪故书传礼记自孔子始古诗三千余首孔子去重取可施于礼义者三百五篇以示来世晚喜学易序彖系象说卦之言弟子盖三千身通六艺者七十二人鲁哀公十四年春狩大野叔孙氏获麟折足以为不祥孔子曰麟也取之吾道穷矣孔子作春秋以绳当世贬损之义春秋行则天下乱臣贼子惧焉弟子受春秋孔子曰后世知丘者以春秋罪丘者亦以春秋孔子病因子贡请见方负杖于门而歌曰泰山其颓乎梁柱其摧乎哲人其萎乎因涕下谓贡曰天下无道久矣莫能宗予夏人殡于东阶周人于西阶殷人两楹间丘殷人也昨梦坐奠两楹之间殆将死矣至七日果薨阅年七十三实鲁哀公十六年当周敬王(丐)四十二年壬戌岁四月十一日午时也家语曰孔子葬于鲁城北泗水曲阜县藏不及泉封为偃斧之形高四尺植松柏为志弟子皆服心丧三年而去唯子贡庐于墓凡六年自后群弟子及鲁人从而家者百余因命其处曰孔里立庙以藏衣冠琴书世世春秋奉祠虽帝王亦以弟子礼事之曾为鲁国大夫故称夫子庄子尊之为素王至唐玄宗开元二十七年封为文宣王事略载真宗皇帝大中祥符元年东封泰山还经兖州幸曲阜进谒于庙谥玄圣文宣王后避圣祖之讳五年改谥至圣云自孔子没抵于今辛酉岁凡一千六百八十年矣。

　为报劳生稚子知　　鼎分三足还归一

　　释教称众生道家曰劳生此名异义异意同也稚者幼禾未成立之义耳鼎分之说盖发明儒道释三者并立于世不可缺一也归一之言先援诸文以示之老子西升经曰吾师化游天竺善入泥洹符子曰老氏之师名释迦文尹喜西升记曰老子闻乾竺有古皇先生不生不灭绵绵长存德教如列御寇纪商太宰问孔子孔子答以五帝三皇圣非丘所知西方有大圣人不治而不乱不言而自信不化而自行荡荡乎人无能名此皆儒道宗师于佛者也若释典言示化于儒道如清净法行经曰摩诃迦叶应生震旦示号老子设无外之教外以治国修神仙之术内以治身儒童菩萨彼称孔子净光菩萨彼号颜回大哉三教之文贯通若此故作颂者示人以知之窃尝论之当知三教一期设化教迹须异考论三圣之本心则同焉异焉者分家而各为其教也盖中古之后元淳渐散其世大漓三教于是相望而出相资以广天下儒则制法度崇礼节幽赞神明穷理尽性道则绝圣弃智修身保真万物不干其志天下不易其乐释则五时逗物三学修身近则惩恶以劝善远则革凡而成圣天下不可无儒不可无道不可无佛亏一教则损天下一善道矣昔白乐天外以儒教修其身内以佛教理其性中以道教延其寿斯人深得之故不堕于一隅之见亦千载一人也同焉者原其三教圣人之心或出或处或语或默凡所施为莫不化天下人之为善故儒教之至也殷汤改祝孔钓不网老教之至也一曰慈二曰俭三曰不敢为天下先释教之至也于家出家下至非类莫不兴大慈悲矧五常五行五成皆一体而异号唯患乎不遵于一耳且三宗大训率以仁慈为本传施为心诚所谓何莫由斯道也仰观三圣本心一贯之以善道而已世人勿得以泥其迹而致彼此之异也梁有傅大士为针斯病故以道冠儒履佛袈裟和会三家作一家善慧善得无诤三昧故有斯事凡观斯文者宜详察焉。

　　三教出兴颂(终)
