卍新纂续藏经第 57 册 No. 0969 天台传佛心印记注


　　No. 969-A 重刊传佛心印记注引

　　爰自佛法东被震旦诸贤盛为宣扬据经依论立宗非一而的传佛祖心印绍隆大法正统者惟吾天台一宗耳第时运下衰哲人长往禅宗华严之徒横议于外异端曲见之士蔓延于内正传心印遂晦而不明赖有元初虎溪兴教大师者出深悟圆宗力守祖业著书数千言命为天台传佛心印记焉而其为书也揭性恶之谈点理毒之致甄即离于毫芒辨圆别于隐微明佗宗异端之似是而非显天台圆家之独得真传可谓巨夜之大明灯也尝吾妙立和尚大中兴此道而深知佗宗异端为害之甚故每讲此书以授学人于是此书盛行而注解间出然或丑陋芿𤨏或讹谬乖违无得作者本旨者(余)顷于大藏中得无尽大师所著注而读之则消释详悉理致深切大发作者意但有一二不稳者乃全璧之微瑕耳岂妨为重宝哉于是乎卑诸劂生梓而流通云。

　　时
元禄丁丑冬十月

　　天台山东溪沙门(亮润)大云谨识

　　No. 969-B 天台传佛心印记注序

　　夫法身充满于法界般若朗照于性天解脱萧然于累表大用普应于群机为如来之果德为九界之因依其所由来旧矣真谛者泯一切法俗谛者立一切法中谛者统一切法为天然之性德为法界之真归其所由来亦旧矣见思阻乎空寂尘沙障乎化道无明翳乎法性为三身之覆障为三德之紏缠其所由来亦旧矣空观者破见思惑假观者破尘沙惑中观者破无明惑断烦恼生死之圣药成菩提涅槃之真因其所由来亦旧矣烦恼生死断则解脱大用成解脱大用成则般若智照朗般若智照朗则法身性德显其所由来亦旧矣是则三观者为传佛心印之真宗祖祖相承之大法凡有志于佛道者是不可不明又不可不修也第观由达境而修境由开解而发境有生焉佛焉善焉恶焉修焉性焉离焉即焉苟不原乎性具则即义何由可明是故作传佛心印者广引佛祖诚言以明性具宗旨庶令从事斯道者了众生修恶之地本全性以起修虽昏盲倒惑之乡亦全修而在性是则生佛因果悉由悟迷悟迷无因本乎心性迷之则道修旷劫犹曝腮于龙门悟之则稗贩屠沽亦高超于上乘然而见道虽齐于诸佛结习犹纡于下凡所当全性以起修妙达全修而在性全性以起修则修无别修全修而在性则性无别性此则终日在性念念达性以成修终日起修心心了修而在性不妨建立水月道场广作空花佛事修行如幻三昧回向镜像如来具菩萨之威仪成比丘之细行立文殊之智种圆普贤之行门能具乎此则学道事毕此传佛心印记之所以作也或有厉声动色而言曰吾宗教外别传不立文字者也伙言修性亦奚以为余始闻之则唯唯而退末则屏气徐进曰余闻初祖曰吾有楞伽四卷可以印心五六叶又尚般若当时为君已聊通一线请事斯语无为侈言而空腹高心也又曰吾宗直指人心见性成佛者也伙言进修亦奚以为余亦退步屏气徐而谓曰何名直指何名人心何名见性何名成佛又君所成佛性乎相乎若见性佛则未有庄严古人修慧不修福尚云罗汉应供薄矧俱未修无为侈言而空腹高心也君于日用见色闻声果能不缘尘以起分别或尘劳暂息而未永断烦恼则见思犹阻乎空寂而空观宜修无为侈言而空腹高心也君于化道能知病识药应病与药合得服行先以神通骇动后以智辨宣扬乎苟未能此则尘沙障乎化导而假观宜修无为侈言而空腹高心也君于法性能空有双遮中道亦忘契秘藏而高踞寂场证报应而三身圆现乎苟未能此则无明翳乎法性而中观宜修无为侈言而空腹高心也或者闻之理穷语息合十槃谈唯唯而退因录其言而并为之序。

　　大明天启七年岁次丁卯僧自恣后二日传持天台教观比丘传灯述于楞严坛之不瞬堂

　　No. 969-C 源流图叙

　　夫学佛法者禀智者大师而曰天台教以自别乎贤首慈恩诸家也其为教也有教焉有观焉教则以五时八教为经五章七释为纬观则以二十五法为方便以十章为正修乃至色心不二之谈修性互用之旨以例诸家如众流之望巨海爝火之邻日月靡可同日而语矣然则始于智者大师乎曰非然也盖大师得之南岳南岳得之北齐北齐得之龙树而龙树得之释迦或当机印可或悬契心宗此则台教之源也故龙树而下皆称祖焉然则章安而下曷为称祖曰叙得统也叙功德也大师说法惟总灵辨而不由笔授时惟章安夙擅多闻复由妙悟集为论疏以启后人说者谓其总持之功同符庆喜四传而至荆溪教网稍夷金錍义例辟邪辅正说者谓其弘赞之勋比隆章安唐末丧乱吾宗典籍流散海东螺溪宝云之际遗文复还虽讲演稍闻而曲见尚炽我四明尊者抉迷云以辉性日挽颓波而清教海是以立阴观妄别理随缘究竟蛣𧏙理毒性恶十不二门之指要十种三法之观心三双之论佛身即具之论经体判权判实说性说修凡章安荆溪未暇结显诸深法门莫不表而出之无遗憾矣说者谓九世二百年间备众体而集大成辟异端而隆正统者惟法智一师信然哉自龙树迄法智是为十七祖法智下传者最伙而广智神照南屏亢为三宗其学徒纷纷鼎盛矣宋景定间南湖磐公作佛祖统纪有世系表载传授源流颇具而法智十数世以后竟泯泯无传焉嗟乎常住教典满阎浮提方袍之徒多于竹苇而天台教脉竟无有起而续之者遂使时教不行观道不明此何异佛法已灭可慨已然则今之君子能不惑不沮奋然禀天台之学若揭日月而行者乎以今观我妙峰法师之为是役也即谓之继法智而兴夫谁曰不可语云在则人亡则书即北齐之继龙树亦有然矣然草庵以失绪被斥奈何是不然草庵如周室尚在而吴楚僭王今则匹夫而有天下谁得而议之有志者勉之矣于是磐公世系图而授之梓人名曰天台教源流图噫后之兴起斯文者益思所以衍其流毋令泯泯无传而绝佛慧命也哉。

　　赐进士第翰林院编修宗天台教观
菩萨戒弟子携本冯梦禛薰沐拜撰

　　No. 969

　　传佛心印记注卷上

　　幽溪沙门　传灯　注

　　楞严比丘　灵耀　较

　　△初题目。

　　天台传佛心印记

　　此之记题乃用三别以拣三通谓通记别记通印别印通传别传也通别记者如四明光明拾遗等柏庭仁王神宝等皆称为记故通光明拾遗非仁王神宝等故别今以心印之别冠于此通之上乃显此记别从心印以受称也通别印者如小乘无常无我寂灭大乘一实相皆称为印故通大乘一印非小乘三印等故别今以佛心之别冠于此通之上乃显此印从一心实相为印受称也通别传者如达摩贤首等故别今以天台之别冠于此通之上乃显此传别从天台而受称焉故云天台传佛心印记天台佛心之旨其义云何佛虽无心而无不心乃以三智为心也须知今家言佛心者非夐指真心为佛心乃指现前介尔一念妄心当体即是佛心以一念具足百界千如即空假中故又复应知今家云直指妄心是佛心者乃对乎佛界之真通说九界为妄别而言之应云直指地狱心是佛心乃至天心是佛心声闻心是佛心乃至菩萨心是佛心又复此顺题中云佛心故从对待显妙云一切心是佛心若绝待显妙应云直指地狱心是地狱心乃至天心是天心声闻心是声闻心乃至菩萨心是菩萨心又复此亦顺题中云心印故舍别从总云一切心是一切心若从别者应云直指地狱色是佛色地狱色是地狱色乃至菩萨色是佛色菩萨色是菩萨色受想行识根尘识三莫不如是盖修恶即是性恶性恶融通无法不趣任运摄得佛界性善故也若尔题中何得偏称心印以妙玄云佛法太高众生太广初心为难心佛及众生是三无差别观心则易今顺妙玄去难就易故以心印为题以三无差别故任运摄得佛及众生色心依正等佛以此心印定一切诸法相相皆实烦恼即菩提生死即涅槃传之于迦叶迦叶一十三传至于龙树龙树一十七传至于四明法智此天台传佛心印之迹也具如记中所出或曰天台贤首立宗虽别佛之心印义乃攸同若其异者则不得云佛之心印果一无二良由传者所得不同故法华声闻未蒙开显之先孰不自谓与菩萨同入法性岂声闻所入同菩萨所入盖从自计未入谓入尔如他宗夐以真心为佛心今家则直以妄心为佛心此其所以不同也既一不同则彼反加谬斥疑误后学而是彼非此又岂容莫不辨哉故知今之所记为树圆宗匪关人我永嘉云圆顿教弗人情有疑不决直须争此天台传佛心印记之所以作也。

　　△二述人。

　　虎溪沙门怀则述。

　　述者记其所闻述天台受授之道谦而不敢称作也师得法于云梦允师为南屏八代之的裔四明九世之玄孙尝撰净土境观及此记最为精确并入大藏其氏族等未详更俟检讨。

　　△三正文三初明传佛心印之本二初明谛观性体二初直标性具以明理本二初略援祖诰以立心印之体。

　　只一具字弥显今宗以性具善他师亦知具恶缘了他皆莫测。

　　此之六句共二十四字语本出四明尊者观音玄义记中玄义乃天台大师释法华经普门品题未入经文先立五重玄义以释品题用十义以通其意十义者一人法二慈悲三福慧四真应五药珠六冥显七权实八本迹九缘了十智断至第九简缘了中大师设问云缘了既有性德善亦有性德恶否自答云具此一具字乃吾大师掀翻如来藏海涌出摩尼宝珠得之者不惟喜雨宝穰穰亦以见体圆莹彻故法智大师一见乎此即称扬赞美对众宣弘而曰只一具字弥显今宗以性具善他师亦知具恶缘了他皆莫测而我虎溪大师深悟此宗传佩心印欲以此道转以悟人笔述此记以弘顿教是以开宗明义即拈出此章以为心印之体而曰只一具字弥显今宗等可谓善乎记述者也言今宗者天台圆宗也有二一对古言今二对他言今古者天台之先光宅等诸家也他者天台已后贤首慈恩等诸家也自佛法东流震旦诸家判教立宗或是西来圣贤或是此方英哲孰不谓被犀坚之铠握龙泉之剑而独振寰中若求其有教以为之说离暗证之讥有观以为之行无循文之失舍天台则难能故以圆宗而自许非自誉也深有所以也所以者何所谓只一具字若不论具则全无所以乌足以称圆又与夫藏通别之有教观者何以异乎是故今家称圆功在性具教得此故圆顿观得此故无作故曰弥显是以宗其教而为之说者说而无说依其观而为之行者行而无行无说而说是为真说行而无行是为妙行自行化他能事毕矣得不谓天台之道大有功于如来灭度之后者乎或曰若天台以性具称圆者如他宗谁不云圆家以性具为宗耶若然又何独贵于天台故释之云诚如所言他师果亦云圆家以性具为宗也然不知他家云性具者只知性具善也特天台之少分耳盖天台之言具者有性善焉性恶焉于善恶中各有正与缘了故法华云诸法实相诸法即十法界也佛界十如是性善缘了九界十如是性恶缘了实相是性善性恶正因如此十界善恶不论凡圣现前一念之心法尔具足他宗诸师何尝道及故云莫测以不测故故闻之者以谓恶骇天下狂而不信此齐东野人也乌足以语道哉。

　　△二略释性具以显圆顿之教六初通显圆顿。

　　是知今家性具之功功在性恶若无性恶必须破九界修恶显佛界性善是为缘理断九非今所论。

　　他宗既莫测具恶缘了故虽知具善不得称圆反显今家性具之功功在性恶故得云只一具字弥显今家也夫何故以若无性恶必须破九界修恶显佛界性善不足以称圆矣是以今家所明性具三因善恶正因是一性善恶缘了属二修二虽修成元是本具一虽性具全体起修故九法界起修恶时是全性恶起修既性起则全修在性性恶融通任运摄得佛界而此修恶即是妙事正属所显岂属所破故不须缘理以断九也若不论乎性恶者则九界修恶非从性起非性之恶定须破断离边之中必须别缘正是他家历别之义故曰非今所论。

　　△二正引教部。

　　故止观所明十乘妙观观于阴等十境三障四魔一一皆成圆妙三谛此乃发心立行之体格岂有圆顿更过于此。

　　此引今家性具成功教部而证成也止观者摩诃止观也十乘妙观者一观不思议境二真正发菩提心三善巧安心止观乃至第十离法爱此能观之观也阴等十境者阴入烦恼病患业相魔事禅定诸见上慢二乘菩萨此所观之境也三障四魔者三障即阴入病患二境属报障烦恼诸见上慢三境属烦恼障业相魔事禅定二乘菩萨五境属业障四魔即阴入业相禅定二乘菩萨五境属阴魔烦恼诸见上慢三境属烦恼魔病患境属旡魔魔事境属天魔也此十境三障四魔即九界修恶何者阴等八境即六凡法界二乘一境即声闻辟支二法界菩萨一境即菩萨法界言一一皆成圆妙三谛者正由今家有性恶之功故不破九界修恶直以十乘能观妙观体达所观十境三障四魔九界修恶当体即是性恶性恶融通无法不趣任运摄得佛界性善故阴等十境一一皆成圆妙三谛盖性善恶正因即中道第一义谛性善恶了因即真谛性善恶缘因即俗谛此三因三谛举一即三故圆言三即一故妙圆家行人凡发心立行莫不以此为大体莫不以此为纲格故曰此乃发心立行之体格夫以此而为体格则三障四魔无有遣法圆妙三谛当体圆成故曰岂有圆顿更过于此呜呼天台妙教成功之若是圆且顿也而云只一具字弥显今宗信不诬矣。

　　△三的观心要二初总无明心。

　　初心修观必先内心故于三科拣却界入复于五阴又除前四的取识阴为所观境如去丈就尺去尺就寸是为总无明心。

　　此以易观而释或者之妨也前明十乘妙观观于阴等十境须知一是现前所观之境九是未得入位未来所发宿习之境故今但以三科而释或曰止观明所观之境既有阴入界三何得只以现前一念识心为所观耶故释之云必先内心也盖阴入界三多是生法生法太广初心为难三无差别观心则易故于三科唯取阴境阴境有五仍复为宽复于五阴又除前四的取识阴为所观境喻如去丈就尺去尺就寸以此识阴近而复要最为易观即众生日用根尘相对一念心也言是为总无明心者六七八识皆属无明粗细虽殊不出一念故此一念得称为总故此八识观前前者必具后后观后后者不具前前如人观波必观于水若观静水必不观波也。

　　△二就总明别。

　　若就总明别即第六识如伐树得根灸病得穴千枝百病自然消殒。

　　言就总明别即第六识者以七八两识虽在其中据现前粗浅易见则第六者偏当其称苟行人用微妙观以此而为所观则不久任运转八识以成四智故云知伐树得根灸病得穴千技百病自然消殒何以故盖此一念是为总无明心虽观一识未尝不以三识为观未尝不以三识为境故不惟秪破见思而尘沙无明随其功着任运皆破此言的取识阴为所观境成功之妙如此。

　　△四例余一心。

　　若不入者然后历余一心例余阴入乃至九境待发方观不发不观莫不咸尔。

　　若于此六识境不得入者当知此法非是便宜应须改辙以从善道故曰然后历余一心例余阴入余一心者受想行三阴也例余阴入者色阴及十二入也乃至九境待发方观不发不观者前一境其犹礼乐后九境其犹征伐礼乐施之于太平故阴入境不待发而先观征伐行之于离乱故后九境必待起不得已而后观也须知此十境者非唯识阴是总无明心而余一心乃至九境悉可称总若能随其所行所发用微妙观而观之一一皆如伐树得根灸病得穴十枝百病自然消殒故曰莫不咸尔。

　　△五结成功能。

　　方显九界修恶当体即是性恶法门性恶融通无法不趣任运摄得佛界性善修恶既即性恶修恶无所破性恶无所显是为全恶是恶即义方成。

　　九界三道修恶即止观所明阴等十境三障四魔也性恶即止观所成圆妙三谛也言修恶是性恶法门者此九界三道修恶元是全性恶三德而起修从性起则全修在性修既在性苟外此而求是犹拨波取水乌可得乎是故止观直以十乘妙观观于阴等诸境皆成圆妙三谛而此三谛既由观阴而成岂非修恶当体即是性恶之法门乎或曰天台明性既曰有二今修恶虽即性恶奈性善乎故答云性恶融通无法不趣等也言融通者性善性恶其犹水乳乳固本来成水亦非今有是故行者惟当务即修恶而成性恶弗患性善之不成也。

　　△六即异诸师。

　　是则今家明即求异诸师以非二物相合亦非背面相翻直须当体全是方名为即何须断除烦恼生死方显佛界菩提涅槃耶。

　　他之明义有曰修可破而性可显者盖昧夫修即性而性即修定有能覆之恶故也今修恶既即性恶故无破显以无破显故是为全恶是恶而即义方成也惟以是为即是故今家永异诸师明即如二物相合背面相翻矣言二物相合者如尔雅训即云即者合也诸师虽有即名既不知修性相即正如尔雅所训借非二物相合亦难逃乎背面相翻矣以是义故生死非涅槃烦恼非菩提所有烦恼生死定须破除菩提涅槃方得证显是为破边立中非今所尚。

　　△二略引契经以会差别二初双标。

　　又应须了此性善恶在诸大乘立名不同广略有异。

　　今家之言性善恶一禀契经非师心自立但诸经立名不同广略有异。

　　△二各释二初立名不同四初华严二初牒指经文。

　　初立名不同者华严云能随染净缘遂分十法界。

　　△二结成三因。

　　迷则十界俱染悟则十界俱净十法界离合读之三因具足三字合呼九界为恶正因佛界为善正因十字独呼法界合呼即了因十法合呼界字独呼即缘因。

　　华严云云者能随即真如不变随缘也能随真如即善恶正因所随染净缘即善恶缘了随染缘则成九界缘了随净缘则成佛界缘了须知染净初无定体升沉悉由迷悟方其真如之迷而染也不惟本具九界成迷佛界亦随之俱迷方其真如之悟而净也不惟本具佛界成悟九界亦随之俱悟良由染净虽似异缘十界本乎一性缘有隐显性无即离故迷则俱染悟则俱净或问善恶何因十界而分三因又依何义而立故曰十法界离合读之三因具足离合之言本乎妙玄彼云皆称法界其意有三十数皆依法界法界外更无复法能所合称故言十法界此十字独呼法界合呼即了因之意也二此十种法分齐不同因果隔别凡圣有异故加之以界此十法合呼界字独呼即缘因之意也三此十皆即法界摄一切法一切法趣地狱是趣不过当体即理更无所依故名法界乃至佛法界亦复如是此三字合呼即正因之意也又曰若十数依法界者能依从所依即入空界也十界界隔者即假界也十数皆依法界即中界也欲令易解如此分别得意为言空即假中无一二三而一二三而如前(云云)。

　　△二法华二初牒指经文。

　　法华云诸法实相不出权实。

　　△二结成三因。

　　诸法是同体权中善恶缘了实相是同体实中善恶正因九界十如即恶缘因佛界十如即善缘因三转读之了正不缺。

　　法华诸法实相不出权实权实不出十界有横竖二论一往竖论则佛界为实九界为权互具言之九界中互具佛果为实佛界中互具九界为权大师云细论各具权实此之谓也横论者十界各具三因正因属实缘了属权全正因以为缘了即实而权全缘了而为正因即权而实盖十界同居一性权实岂分燕越诸法是同体权中善恶缘了等此约诸法属权实相属实而言之然离诸法别无实相何权非实离实相别无诸法何实非权权实相即其妙尽于是矣言九界十如即恶缘因至三转读之了正不缺者此玄义释众生法之文也先引经云所谓诸法有如是相如是性如是体如是力如是作如是因如是缘如是果如是报如是本末究竟等天台师云依义读文凡有三转一云是相如是性如乃至是报如二云如是相如是性乃至如是报三云相如是性如是乃至报如是若皆称如者如名不异即空义也若作如是相如是性者点空性相名字施设逦迤不同即假义也若作相如是性如是者如于中道实相之是即中义也分别令易解故明空假中得意为言空即假中约如明空一空一切空点如明假一假一切假就是论中一中一切中非一二三而一二三不纵不横名为实相惟佛与佛究竟此法是十法摄一切法若依义便作三意分别若依读便当依偈文云如是大果报种种性相义云云然十界离合三转读文此南岳天台师资相承文外巧思是皆游心实相非关义学譬如庖丁解牛进乎技矣目中无全牛者也。

　　△三涅槃二初略指经义。

　　涅槃经中阐提善人二人俱有性善性恶名为善恶缘因。

　　此所引文言义俱略若具足者应引涅槃经三十二云或有佛性阐提人有善根人无或有佛性善根人有阐提人无复有佛性二人俱有复有佛性二人俱无初二句言修染了因佛性修恶缘因佛性也盖佛断修染修恶尽修净修善满足故此修染修恶佛性佛善根人无也次二句言修净了因修善缘因佛性也盖阐提人断修净修善尽修染修恶满足故此佛性阐提人无也三二两句言性善性恶正因佛性也盖佛虽断修染修恶尽而性染性恶不断阐提虽断修净修善尽而性净性善不断惟佛不断性染性恶故至果地于恶自在广用性恶法门化度众生阐提不断性净性善后时还起修净修善对治修染修恶故涅槃后分言阐提成佛盖本乎此也四二两句言复有佛性二人俱无此言不退性也。

　　△二结成三因三初正结。

　　三因既妙言缘必具了正言了必具正缘言正必具缘了一必具三三即是一毋得守语害圆诬罔圣意。

　　△二融通。

　　若尔九界三因性染了因性恶缘因染恶不二是恶正因岂惟局修佛界三因性善缘因性净了因善净不二即善正因。

　　今人独知观真常净识修佛界正因谓之偏观清净真如者正由不知具九界三因也今家既揭诸大乘明文而示之则十界三因俱可修第随其境之现前者观之修之还之复之不必弃波而求水舍空以求空故又以若尔岂惟字论之斥之使其归于圆宗也而言局修佛界三因者亦与之之辞若复夺之今人第知修佛界了因以其惟宗于一空而已岂惟不修中道正因即俗谛缘因亦不知修以其多弃事而尚理故也。

　　△四从指二初泛指诸经。

　　此性善恶亦名性净性秽或名理明理暗或名常无常双寂之体。

　　△二引请观音。

　　如请观音或单名毒害毒害即性恶皆一体之异名也。

　　请观音或单名毒害等者此所引文言义俱略若具引天台大师解释请观音菩萨消伏毒害陀罗尼经云此经从人法以标名人是至慈之大号法是至圣之神咒人有二义一通二别别是观音之胜名通是菩萨之嘉号别又二义一能二所请字是标能感之群机观世音三字是标能应之圣主法有二义一用二体消伏毒害明其力用陀罗尼明其正体体有二义此间名为能遮能持持于三义遮于二边用即为三一事二行三理事者虎狼刀剑等也行者五住烦恼也理者法界无阂无染而染即理性之毒也故言从人法以标名焉孤山法师阐义钞云法界无阂者三谛一心名为法界生佛互融一一咸偏故云无碍无染而染者净名疏云中道自性清净心不为烦恼所染本非缚脱不染而染难可了知即是众生迷真性解脱起六十二见考彼言义允合今文若消今文应云法性之与无明偏造诸法即无染而染全理性成毒名理性毒由理毒故即有行毒事毒也今观诸法惟心染体悉净即神咒治理性之毒即下经文皆入如实之际也然孤山之释虽阐犹隐终于毒害即性恶之义不彰不如引大师释后文正释消伏毒害陀罗尼云消名消除伏名调伏故经言消除三障无诸恶五眼具足成菩提但除其病不除其法譬如蛇虺有毒但消除其螫虿令不侵人不可殒命也伏者调善令堪乘驭伏三障之毒为入道之门随应得度而度脱之故不须断之亦下文不断而断断而不断之明证也。

　　△二广略有异四初指广略之数。

　　随机利钝广略有异者略则十界广则三十。

　　略则十界文出华严能随染净缘遂分十法界广则三千则义归法华诸法实相或问华严半偈反谓之略法华四言反谓之广何也答曰华严虽半偈而但名十界法华虽四言而义摄十如天台大师则合广略而充扩之以为百界千如三千性相之旨则华严法界之旨法华实相之宗其义方尽即如来果证众生理体因果修性之体亦斯尽也充扩之义具在下文。

　　△二明广略之体。

　　故知善恶不出十界十界性融互具成百界界十如则成千如假名一千五阴一千国土一千。

　　善恶不出十界之旨下文自明今且明二经合辙之义以明性具三千文先约华严融十界为百界故曰十界性融互具成百法界次约法华融十如为千如故曰界十如则成千如又次约仁王三法融百界千如为三千故曰假名一千五阴一千国土一千又大智度论释百八三昧中至释能照一切世间三昧云得是三昧故能照三种世间谓众生世间住处世间五阴世间四明大师云故一家用义彼论之三世演法华十如妙谈三千固非常情之所企及。

　　△三结一心之要。

　　如此三千现前一念修恶之心本来具足。

　　一念修恶具足三千者但约根尘相对一念心起必属一界界互具成百界三千若论法体实不啻于此也或者难曰今智者准秦译之本具明十如故可论乎三千若西晋所译名正法华经但列乎六如则三千之义安在答曰今论性具但明理体数之多少可必计之即准六如而谓之性具一千八百有何不可况如义虽译者而有增减而华严界义终无所亏且晋译之本义有未尽随译人情安可准信世弘秦译表表若人晋译微晦不传岂无故哉(云云)。

　　△四彰微妙融通。

　　非造作而成非相生而然非相合而然一念不在前三千不在后一念不少三千不多。

　　是无作妙境故非造作法法本具故非相生相相宛然故非相含三千即一念故一念不在前一念即三千故三千不在后一念具三千故一念不少三千在一念故三千不多。

　　△二明谛观相貌六初明立谛正观所以十二初明破情不破法。

　　须知情可破法不可破执法成病亦须破。

　　此是释疑之辞亦是显妙之谈或疑曰若修恶即性恶者何须立三观以破三惑答曰观破惑者破情而不破法也情即迷情迷即三惑此之迷情其来久矣始自根本无明终至等觉后心盖理体本妙情执为粗故破惑者但破三千之情不破三千之法今家不顺迷情但显本具法法皆妙相相皆实故题称妙法而经曰实相良有以也释疑显妙其在是矣然有执药成病者三观修之不得其方反翻成三惑更须用乎善巧方便而破之非此中意今云执法成病者执修恶即性恶而广行修恶止观所谓无禁捉蛇是也如是修恶正须破之。

　　△二明理体不可断。

　　是则善恶净秽是法门理体体本明净不断纤毫。

　　承上文言情可破而法不可破岂非善恶净秽是法门理体其体本来明净成佛之时不断纤毫。

　　△三约染净明迷悟。

　　是则断证迷悟但约染净而论。

　　或疑体既明净不断纤毫云何经中又有断证迷悟之说是故释云是则断证迷悟但约染净而论华严所谓能随染净缘随分十法界是也随染缘为染缘所染即为九界随净缘为净缘所净即为佛法界。

　　△四破古无择法眼。

　　往人无择法眼情理不分药病不辨才闻空中名遮一相不立便作断灭而解假观名照三千宛然定谓三千立法若三谛但遮又如何立法耶。

　　情即迷情理即本体迷情为病应以法药而破之佛祖设药内依理而立依三谛境立三观智是也亦外依病而施依三种惑立三观智是也是则药之与病虽有权移性之理体毫无加损往人不解此意闻天台三观空遮乎有中遮乎边便作断灭而解假照乎有定谓三千立法此乃迷名而不知义也今反问之三观各分遮照尔作此解假使复疏显妙中有遮则三谛俱遮之旨则不惟俗谛俱遮即空中亦复俱遮又如何立法若例立照则三谛俱照则不惟俗与二边俱照即真谛亦照又如何断灭耶。

　　△五明破迷故用观。

　　迷情须破故用即空即假即中达此一念修恶之心即是三千妙境。

　　承上章情可破法不可破法不可破故体本明净不断纤毫其如迷情难消故宜用即空假中三观破之虽曰破之实无他法可破秪以三观达此一念根尘对起之心即是三千妙境则三谛三观修之与性自然成矣。

　　△六明情破故法显。

　　修恶既即性恶是理具三千而此修恶便是妙事三千。

　　若修恶定是恶则善妙而恶粗定须翻破今修恶既即性恶是则修恶是理具三千即法身般若解脱三德秘藏当体圆成而此修恶岂不便是妙事三千故大师明众生理即佛云此是圆智圆觉诸法遍一切处无不明了此言性恶即是法身也又云虽五无间皆解脱相此言修恶即是解脱也又云虽昏盲倒惑其理存焉此言修染即是般若也故云便是妙事三千。

　　△七明观理能摄事。

　　但观理具俱破俱立俱是法界自然摄得事用三千。

　　或问诸佛果成有事用三千今但观修即性其如事用何故释之曰但观理具而巧用三观以空而三惑俱破之以假而三谛俱立之以中而即惑即谛法界而等观之功至自至不久自显何患果位事用三千乎。

　　△八明理与事融通。

　　三千皆实相相宛然事理本融非头数法。

　　经云诸法实相诸法三千事也真如实相理也即诸法而实相则即事而理即实相而诸法则即理而事即事而理则三千皆实即理而事则相相宛然岂不事之与理其体本融岂比世间头数之法此彼相隔一多不融乎下文云一切即一方能同居一念派之弥合故如众珠咸趣一殊此之谓也。

　　△九明是显非所破。

　　不属所破宁非所显。

　　谓虽用三观破其迷情而情消理显情消非所破理显是所立大师不云乎譬如蛇虺但消其毒不殒其命尚可乘驭矧螫虿乎。

　　△十结成涅槃性恶。

　　故曰诸佛不断性恶阐提不断性善点此一意众滞自消。

　　点此一意者三千皆实相相宛然不属所破宁非非所显也惟其三千皆实相相宛然在事用三千则惟佛与佛究尽诸法实相而九界性恶何尝断在理具三千则一切众生本来即佛而佛界性善何尝断所以天台归宗法华深悟涅槃只此两义囊括大旨有以也夫。

　　△十一引问答以发明三初明提佛但断修中善恶。

　　问曰阐提与佛断何等善恶答阐提断修善尽修恶满足诸佛断修恶尽修善满足。

　　此中问答文出观音玄义今虎溪大师略引发明未必全同学者第知中大略而已。

　　△二明修善恶妙不属所破。

　　问修善修恶既是妙事乃属所显何名所破答修善恶即性善恶无修善恶可论斯是断义故诸佛断修恶尽阐提断修善尽修善恶既即性善恶修善恶何尝断斯不断义断与不断妙在其中。

　　答中全要紧处在修善恶即性善恶无修善恶可论斯是断义盖若有修善恶可论便是不知即义苟不知即则善恶吴楚诤论纷然便不是断义惟其了知修善恶既即性善恶修善恶何尝断即不断而为之断是故妙在其中恐后学未悟复立二句明之一须先悟无修性之殊二须悟无善恶之异谓之无修善恶可论。

　　△三明提佛不断善恶同否。

　　问阐提不断性善修善得起诸佛不断性恶还起修恶否答阐提不达性善为善所染故修善得起广治诸恶诸佛能达于恶故于恶自在恶不复起广用诸恶化度众生妙用无染名恶法门虽无染碍之相而有性具之相。

　　诸佛与众生真如妙性之中本然具足百界千如犹如君子不器善恶皆能谓之不变随缘随缘不变故华严云能随染净缘遂分十法界当其众生迷而随染缘造九界时则佛隐而九显染用当情而妙用不彰虽曰不彰而佛性堂堂未尝不显但众生自迷当面错过耳诸佛悟而随净缘造佛界时则佛显而九隐虽曰九隐而九界体性既同究竟则舍用自在方其舍之则藏故佛显而九隐若其用之则行则十界而同彰故曰应以佛身得度者即现佛身而为说法应以九界身得度者即皆现之而为说法谓之普门示现盖实证乎此也故曰广用诸恶化度众生妙用无染名恶法门以其不得已而为之强名为恶故无染痴之相而有性具之用。

　　△十二约六即以判位二初法。

　　博地但理名字初闻观行未显验体仍迷六根似发初住分见妙觉果成究竟明显。

　　博地但理理即三千也名字初闻闻性具十界名知性具三千字也观行未显修三观智观三千境虽伏五住惑未破故验三千之体仍迷而不显也相似似发破见思惑获六根清净位相似三千显发也初住分真此至等觉分破无明分证三千也妙觉果成究竟明显唯佛与佛乃能究尽三千诸法实相也。

　　△二譬二初三人譬。

　　是则理须亲证其相方彰如曹公相隐解衣方见事可比知如孙刘相显了然在目。

　　昔汉末刘孙曹三人俱往相肆相士先许孙刘位皆至于天子独曹公不蒙许可乃解衣以示相士见之放声大哭曰天下从此纷纷鼎沸矣后果广识各各雄据一方以称帝号时人或有恶二人者以为之目谓曹操奸雄刘备枭雄若曹操之奸雄信奸雄也刘备枭雄亦似是而非耳独孙权未有其目余为之补曰骁雄曹孟德尝亦有云生儿当如孙仲谋若刘景升诸子皆㹠犬耳则孙权之雄真骁雄也文中曹喻理即一切众生即是佛也须解五阴之衣方现成佛之相孙刘喻后三即故曰事可比知了然在目。

　　△二波湿譬。

　　又如全波为湿全湿为波波相易识湿性难彰。

　　全波为湿喻全十界之事在三千之理全湿为波喻全三千之理起十界之事波相易识喻一界之事现起如了然在目湿性难彰喻三千之性冥伏难晓如解衣方见。

　　△二明三谛三观微妙二初明圆融三谛六初明三谛之由。

　　如此事理宛有三用只一事理三千即空性了因即假性缘因即中性正因。

　　前章所明性具三千三因乃三谛三观之性体今文欲明三谛三观之相貌乃又发明立谛立观之所以所以秪是迷情须破故用即空即假即中此去正明谛观微妙故又明三谛之由故曰如此事理三千宛有三用(云云)今家之言全性起修全修在性者此之谓也。

　　△二明相即之由。

　　三谛若不性具即义何由可成非但三千即三谛亦乃三谛即三千。

　　今家所立三谛而言真俗中相即者正由皆性具故也苟非性具则即义不成然而即义又有横竖二论适言三谛相即乃约横论耳若竖论者则又非但三千即三谛此言全三千之事即三谛之理也亦乃三谛即三千此言全三谛之理即三千之事也以其皆一体故本不二故。

　　△三证理事相即。

　　故云中谛者统一切法真谛者泯一切法俗谛者立一切法。

　　语载荆溪大师始终心要其略云夫三谛者天然之性德也中谛者统一切法真谛者泯一切法俗谛者立一切法永嘉从义师注云中者不偏二边也谛者审而无虚也统者总也一切法者二边之法也真者无虚伪也泯者亡泯也一切法者三千之法也俗者世俗也立者建立也一切法者百界之法也当知此约三谛别明若从通说应云一中一切中无真无俗而不中则三谛皆总理而绝待也一真一切真无中无俗而不真则三谛俱亡泯而无相也一俗一切俗无中无真而不俗则三谛并建立而宛然也熟玩此注而三千三谛相即之旨得矣。

　　△四明互为宾主三初中谛为主。

　　三千即中以中为主即一而三名为本有所观妙境以空假即中三皆属性中即空假还归二修。

　　下去三谛皆以三千为事境三谛为理境事无所移而义有收归故以中以空以假而论主论宾其实事理即毫无加损者也今论以中为主故以三千为中言之则空假为宾方其以中为主名为即一其实一不定一而一必具三而中性正因之中即空性了因即假性缘因三因具足名为本有所观妙境以空假之宾即中宾来归主则空假皆属于主故皆属性然中不定中则主不定主是故中即空假主从于宾则还归空假缘了二修全修在性全性起修此之谓也须知此就性中论本有之修非曰已涉修中空假也。

　　△二真谛为主。

　　三千即空以空为主名全性起修是为因中能观妙观以假中皆空三皆属观空即假中还归用境。

　　此以三千事境即真谛理境明之则以空为主中假为宾修现而性用隐是故全性起修名为因中能观妙观以假中皆空宾来归主故三皆属观第空不定空而空即中假主不定主而主就于宾是以还归用境。

　　△三俗谛为主。

　　三千即假以假为主名为果上解脱大用以中空即假三皆属用假即中空还归境观。

　　此以三千事境即俗谛理境明之则以俗为主中空为宾用现而观境隐是故妙有彰以为果上解脱大用以中空皆俗宾来归主故三皆属用第俗不定俗而俗即中空主不定主而主就于宾是以还归境观。

　　△五约对明妙绝。

　　只一三法各对二明论乎三境三观三用不即不离不纵不横即遮即照二义同时玄妙深。

　　各对二明者约主宾而对说也如三千即中以中为主空假之宾来归中谛之主即一而三名为本有所观妙境以空假即中三皆属性是为一境此对一明之也然而中即空假主就于宾还归空假二修虽曰二修乃为性中之修是三境矣此对二明之也又如三千即空以空为主中假之宾来归真谛之主名为全性起修是为因中能观妙观以假中皆空三皆属观是为一观此对一明之也然而空即中假主就于宾还归中假虽曰境用乃为修中之二是为三观此对二明之也又如三千即假以假为主中空之宾来归于俗谛之主名为果上解脱大用以中空即假三皆属用是为一用此对一明之也然而假即中空主就于宾还归境观是三用矣此对二明之也三各为主为境为观为用故不即一必具三故不离同居一性故不纵修二性一故不横假即中空故即遮中空即假故即照三皆本于一性故二义同时远讨其源本于真如妙性故称之玄本自圆成无三惑之粗故赞之妙甚深无底故叹之深离诸待对故美之绝。

　　△六结成大涅槃。

　　如三点伊一不相混三不相离名大涅槃。

　　此之法喻本出大涅槃经经云秘密之藏犹如伊字三点若并则不成伊纵亦不成伊如摩醯首罗面上三目乃成伊我亦如是解脱之法亦非涅槃如来之身亦非涅槃摩诃般若亦非涅槃三法各异亦非涅槃文今释其义秘密之藏者即经题称摩诃般涅槃那此云大灭度大即法身灭即般若度即解脱如是三德名秘密藏生佛等有难可了知称之为秘举一即三言三即一称之为密含藏众德似无实有称之为藏犹如伊字者譬喻也西天梵书有伊字如此方草书下字𠁼一点在上不同点水之纵[、/、/、]二点在下不同列火之横[、*、*、]盖上一点喻法身德、虽是一点一不孤立以有下之二点在也[、*、]故曰若纵亦不成伊下之二点喻般若解脱二德虽二点在下以有上之一点在故不同烈火之横[、*、*、]故曰若并亦不成伊要当如摩醯首罗面上三目乃成伊𠁼此又以喻复释于喻也摩醯首罗色界天主三头六臂身骑白牛面上三目一目在上二目在下形类伊字我亦如是合法也解脱之法亦非涅槃等者所谓直法身非法身法身必具般若解脱直般若非般若般若必具法身解脱直解脱非解脱解脱必具法身般若若直有一法性不具三则非真涅槃也然而理虽各具苟三法各异如三人各称帝王各不相收亦非大涅槃也此大般涅槃与今文合者在性体三千则三千即中正因佛性属法身德三千即空了因佛性属般若德三千即假缘因佛性属解脱德转为所观妙境则正因法身为中谛了因般若为真谛缘因解脱为俗谛若起为能观妙观则正因法身为中观了因般若为空观缘因解脱为假观在三性三谛则全性以起修是为性中具修在三观则全修而在性是为修中具性莫不直法身非法身法身必具般若解脱等夫三观源流根本厥妙若此天台以此而为传心妙印岂无故哉。

　　传佛心印记注卷上
卍新纂续藏经第 57 册 No. 0969 天台传佛心印记注


　　传佛心印记注卷下

　　幽溪沙门传灯注

　　楞严比丘灵耀较

　　△二明圆融三观二初结前生后。

　　今就能观论乎三观所观即是三谛。

　　上之所论圆融三谛约三因言性中有修修中有性则知修性本自圆成但此心印未传一切众生终日在性亦终日起修以其迷故不觉不知今佛如来出兴于世开而示之使之悟入既悟之后即称性而观绝待而照于无能所中不妨立乎能观所观盖就一性之中所具正因三千即中本有所观妙境者立乎三谛所具了因三千即空名为能观妙观者立乎三观观成惑破之后三千即假者名为果上解脱大用也。

　　△二正明三观四初约不次而次明三观三初空观。

　　言三观者以即空故破染碍情一相不立显此三千同一性故一切即一方能同居一念派之弥合故如众珠咸趣一珠毕竟清净非断无空。

　　言以即空故破染碍清等者且指何境为即空耶须知今家三观所观之境最宽有佛法焉众生法焉心法焉大师云佛法太高众生太广初心为难心佛及众生是三无差别观心则易故前引摩诃止观初心修观必先内心故于三科拣却界入复于五阴又除前四的取识阴为所观境今云以即空故破染碍情者正指现前日用根尘相对一念心起即第六识心此之识心名为人心虽是人心能随染净缘具造十法界故前约此论乎三千即空假中大师于是直指人心见性成佛见性者见此三千即空假中之性也成佛者成此三千即空假中佛也若异此而求早又曲之了矣今文所指即空盖约次第且就一隅而说言即空者盖此一念三千即是真谛泯一切法方其观此真谛之时犹如杲日当天无幽不烛亦如红炉点雪触着销镕诚能如此照了则向之能随染缘造九法界者豁然消殒故即空故破染碍情盖众生理即之佛法尔如斯大师云虽昏盲倒惑其理存焉此之谓也世人若欲自了生死成无相佛只须于此一观截断更不必又谈假中世间称为空宗末必能了不过即以此而当之可也下去又云一相不立等空观显发空观中微妙义理亦释以明之盖既以立不为主则空现而三千隐故一相不立而云一性即非若断无秪显此三千同一相故而三千一一即性方能同居一念亦秪一念为空既一切即一岂不即之派之三千者弥散弥合因立喻云故如因陀罗网之众珠以一珠当情而众珠之光咸趣一珠此谓之一净一切净毕竟清净岂与夫寻常之言以归于断灭之空者为空同日而语哉。

　　△二假观。

　　以即假故互具互摄诸相宛然显此三千不失自体一即一切虽复同居一念即之弥分故如一珠影入众珠不可思议非赖缘假。

　　亦且即以一念识心为所观境观此一念性具诸法以法法互具互摄非直十界百如亦乃百界千如亦乃千界万如非直十界三百如亦乃百界三千如亦乃千界三万如充而横之不能枚举既是一一互具亦乃一一互摄不以具摄故混然无绪而一一诸相界界分明如如不昧盖假观者能立一切法显此三千不失自体元一念中法乃一即一切是故虽复同居一念而即之弥分故如一珠之光影入众珠之中如此妙法惟独自明了众人所不见不可以心思不可以言议岂别教赖众缘所成之假可企及哉。

　　△三中观。

　　以即中故显此三千非一非一切非分非合双遮二边无有二相双照二谛空假宛然岂同但中不具诸法。

　　亦即且以一念识心为所观境观此一念性是中道显此性具三千非一念非三千非一念故非一非三千故非一切非一念则遮空非三千则遮假空假双遮则无有二相然而中非但中故又能双照二谛空假宛然如此之中称万法之都为法性之王统御自在无量甚深岂与别教但中如云外月迥出二边不具诸法者可比议哉。

　　△二约次而不次明三观。

　　一空一切空三观皆空总空观一假一切假三观皆假总假观一中一切中三观皆中总中观。

　　前明三观既约不次而次以明则此三观一一皆可称总惟随其所用处不同谓之空谓之假谓之中故用空观时不独但能破情亦复而能立法统法言一空一切空三观皆空总空观者如以空观空真谛时则见思染碍情破空俗谛时则尘沙染碍情破空中谛时则无明染碍情破见思破而真谛理显尘沙破而俗谛理显无明破而中道理显是为一空一切空总名空观也一假一切假三观皆假总假观者如以假观观真谛理时而见思染碍情空假观观俗谛理时而尘沙染碍情破假观立中道时而无明染碍情破是名一假一切假总假观也一中一切中三观皆中总中观者如以中观统真谛时不惟中谛能统法称王即真谛亦复称王方其见思染情空则遮有真谛理空则遮空真谛理显则照空三千明净则照俗以中观观俗谛时尘沙染情破是为遮俗三千理显是为遮空即遮俗时而即照空即遮空时而即照有以中观观中谛双遮双照自在称王自不必言是名一中一切中三观皆中总中观也。

　　△三约双即破立明三观。

　　是则终日破相诸法皆成终日立法纤尘必尽终日绝待二边炽然是为即破即立即立即破非破非立而破而立亦名即遮即照即照即遮非遮非照而遮而照说虽次第行在一时。

　　一空一切空无假无中而不空三观皆空总空观是以终日破相而诸法皆成一假一切假无空无中而不假三观皆假总假观是以终日立法而纤尘必尽一中一切中无空无假而不中总中观是以终日绝待而二边炽然是故谓之即破时即立即立时即破非破非立时而破而立此约三观有三观破立之功圆融说之如此若以遮代破以照代立亦可名为即遮即照即照即遮非遮非照而遮而照寄言说之不无次第至于圆修空有同时遮照一念实无如此次第也夫观因谛立谛由观显是故非圆融之三谛莫成圆融之三观圆顿至教法尔如此他宗闻之多有不信以其创自天台故也不知此旨远承之于释迦亲禀之于龙树若三智实一心中得秪一观而三观观于一谛而三谛因缘所生法我说即是空亦名为假名亦名中道义此犹言义宏略或难取信惟有佛顶尊经金口亲宣圣言娓娓如曰我以妙明不灭不生合如来藏而如来藏惟妙觉明圆照法界乃至而如来藏妙明元心非色声香味触法乃至非如来三号常乐我净此正一真一切真无俗无中而不真总真谛与空观也又曰而如来藏元明心妙即心即空即色声香味触法乃至即如来三号四德此正一假一切假无真无中而不假总假谛与假观也又曰而如来藏妙明心元离即离非是即非即此正一中一切中无真无俗而不中总中谛与中观也故知天台所立深得佛心以此而为传佛心印真所谓超过众说抗折百家者也。

　　△四约立是拣非明三观。

　　若尔无理不立无情不破岂与断无之空赖缘之假出二边中同日而语耶。

　　无理不立者三观皆能立法也无情不破者三观皆能破惑也空观破三惑而三千三谛显非断无之空假观立三谛而百界实相彰非赖缘之假中观双遮双照而法性之妙境现非出二边之中又复应知法门大体在立法而不在破法有破法者皆不得已而为之也立法犹如宣文破法犹如用武如仁王王世志在宣文国乱民离又须先武如三观皆有破立之功至于三惑破而三千之理显则身为妙色身土为寂光土惟佛与佛究尽诸法能事方毕也。

　　△三明惟佛与佛能知。

　　故曰惟佛与佛乃能究尽稻麻二乘恒沙菩萨并不能知斯义少分。

　　法华经云止舍利弗不须复说所以者何佛所成就第一希有难解之法唯佛与佛乃能究尽诸法实相所谓诸法如是相如是性云云乃至如是本末究竟等应知诸佛所究尽诸法实相正今家所传心印三观所观十界三谛之境能究尽者正今家所传心印能观之一心三观此之三观在因总名一心派之在六根圆通在果名为佛之知见然有开示悟入四位之不同若欲究尽惟在诸佛故曰惟佛与佛乃能究尽又曰假使满世间皆如舍利弗尽思共度量不能测佛智正使满十方皆如舍利弗及余诸弟子亦满十方刹尽思共度量亦复不能知此言声闻之智若舍利弗者既惟得一偏空之智以灰身灭智为究竟于一心三观一空一切空者了无交涉故不能知少分也又曰辟支佛利智无漏最后身亦满十方界其数如竹林斯等共一心于亿无量劫欲思佛实智莫能知少分此亦以偏空之智虽正习俱断胜于声闻亦于一心三观一空一切空者了无交涉故曰稻麻二乘不知斯义也又曰新发意菩萨供养无数佛了达诸义趣又能善说法如稻麻竹苇充满十方界一心以妙智于恒沙沙劫咸皆共思惟不能知佛智此言新发意菩萨以出假之智了达义趣善说法要虽胜二乘既不能了达三观之智一假一切假故不能知一心三观权实相即之佛智也又曰不退诸菩萨其数如恒沙一心共思求亦复不能知此以别教菩萨修但中之智虽登三种不退之位既不能知圆融三观举一即三言三即一一中一切中无真无假而不中之旨故虽一心共思求亦复不能知也此皆约心之胜劣知与不知为言初不以地位高下为论譬如朝廷设官分职则诸生但步后尘至于战胜𣗥围则宿仕亦谦先辈所以圆人初心佛赞以为频伽在鷇声逾众鸟太子处胎贵压群臣者益得悟乎此也。

　　△四明此旨的在法华。

　　如此三千通依诸部的在法华盖由昔经一有兼带之过二有隔偏之失今经非但纯一无杂复能开粗即妙题称妙法良在兹焉。

　　通依诸部者如前所说在诸大乘立名不同一依华严能随染净缘遂分十方界二依法华诸法实相三依涅槃阐提善人二人俱有性善性恶三因一依请观音单名毒害通依虽然如此若论正意则的在法华盖由昔经所谈虽妙奈何堕于二偏即有一兼带之过二有隔偏之失正以华严不惟有兼别教三观以明圆顿三观之过兼之圆顿永与别教相隔之失方等诸经则对偏观以明圆观般若诸经则带偏观以明圆观如是二时亦莫不圆与偏隔具在维摩等诸经中说兹不繁引今经欲令众生开示悟入佛之知见三乘同会一佛乘九界咸归一佛界无前兼带过失复能开前三乘九界兼带之粗令成一乘幽微之妙犹如神仙九转还丹非惟服之使人还元复本兼能使人蜕骨升仙故经题称为妙法者具兹二妙一相待妙即无复前兼带之粗二绝待妙即开前诸粗悉皆成妙如舍利弗尊者之领解云今日乃知真是佛子从佛口生从法化生得佛法分言得分者即以自证偏空之智而能了悟一空一切空无假无中而不空虽无不空乃即分之空故曰得佛法分也此领即相待为绝待之妙也迦叶等四大尊者亦云今法王大宝自然而至如佛子所应待者皆已得之此领即绝待为相待之妙也。

　　△五约譬喻显观微妙。

　　是知用此绝待妙法为观体者方譬日光不与暗共。

　　绝待妙法为观体者如前文明三观理体通依诸部的在法华三千三谛性善恶三因三德皆绝待之观体也何则益他宗虽知性具善也不知性具恶故是则要须待九界之修恶显佛界之修善以观三谛成乎三观或偏修空假中如此修之名为以相待之妙而为观体安如今家观九界修恶缘了即性恶缘了性恶融通无法不趣任运摄得佛界性善是为绝待观体无可形待故曰犹如日光不与暗共此引大师法华玄义教相文中演华严三譬以为五譬华严三譬即譬如日出先照高山次照幽谷三照平地大师演平地之譬以为三共譬五时一如日初出先照高山此如华严次照幽谷此如三藏次照平地此如净名方等次照禺中此如大品广如彼说次日轮停午日光普照高下悉均平土圭侧影不缩不盈若低头若小音若散乱若微善皆成佛道不令有人独得灭度皆以如来灭度而灭度之具如今经故曰譬如日光不与暗共。

　　△六约极谈结成心印。

　　此乃终穷究竟极说是为佛祖正传心印。

　　终穷竟究极说者如来为一大事因缘故出兴于世欲令众生开示悟入佛之知见所言欲令众生者十法界众生也若有一界不成佛道则谓之不畅如来本怀如华严虽曰先照高山不从渐来然但令菩萨成乎佛道终不能令声闻在座如聋如哑者成乎佛道此乃始说亦是分说不足以当终穷究竟极说佛祖正传心印又如何含十二年纯说乎小无足以当自不必言又如方等八年虽对小明大对偏明圆然而示土有净秽现身有巨细说法随解神力不共是故见有净秽闻有褒贬嗅有薝卜不檐卜华有着身不着身慧有若干不若干此乃渐中亦是分说不足以当终穷究竟极说佛祖正传心印又如般若虽带通别二正说圆教然而但为菩萨说其实事而不为我说斯真要亦不足以当终穷究竟极说佛祖正传心印惟至法华既经向之多方调停根性既纯可传心印权实二种智慧会归一体十界一切诸法究竟实相一切众生皆成佛道世间诸相无非常住昔之芽焦种败者莫不皆萌道芽高原陆地不生莲华者一一授佛莲华身子受华光王佛之记于先迦叶受光明佛之记于次故曰此乃终穷究竟极说是为佛祖正传心印也。

　　△二明传佛心印之迹二初明自行之迹四初正明祖承二初明金口祖承五初传迦叶。

　　佛以是传之于迦叶。

　　佛传迦叶有通有别通则法华别则涅槃通则法华者世尊于法华会上告舍利弗如是妙法诸佛如来时乃说之时舍利弗于此法说领解世尊授记未来作佛号曰华光复告舍利弗今当复以譬喻更明此义遂说有一大宅歘然火起长者方便诱谕诸子以羊鹿牛三车玩好之具引之令出然后等赐高广大白牛车如来亦复如是初说三乘引导众生然后但以大乘而度脱之时大迦叶等四大声闻于此领解遂说穷子之譬谓如穷子舍父逃逝五十余年后虽遇会志意下劣二十年中常令除粪过是以后心相体信结会父子正领家业自言我等昔来但乐小法世尊以方便力说如来智慧今我方知世尊于佛智慧无所吝惜是故我等说本无心有所希求今法王大宝自然而至如佛子所应得者皆已得之于是世尊复告迦叶说药草喻述成其解而语之曰汝于未来当得作佛名曰光明别则涅槃者经云佛告诸比丘我今所有无上正法悉以付嘱迦叶当为汝等作大依止是则迦叶得悟的传已在法华涅槃会上不过为如来所化机缘将灭迦叶之缘当兴别付嘱之令四众知机缘有在也盖法华诸法实相即涅槃三德妙心是知传佛心印不独一人法华会上同受记者人人皆得也若论三根则舍利弗最居其上然而所悟之法相同所授之记不异岂因悟之先后令法而有差殊耶。

　　△二历代相承。

　　迦叶以是传之于阿难。

　　此中亦有通别通则同在法华故法华经云佛告阿难汝于来世当得作佛号山海慧自在通王如来别则在于迦叶故付法传云迦叶垂入灭时以最胜法付嘱阿难而作是言云云是则约通途付法而言而阿难不妨以兄视迦叶而迦叶以弟畜阿难约别途付法而言而阿难不妨以师事迦叶而迦叶亦不妨以子畜阿难正以公在付法而不必顾于行列也阿难河中入风三昧四派其身法付商那和修修手雨甘露现五百法门法付优波鞠多多在俗得三果受戒得四果法付提迦多多登坛得初果三羯磨得四果法付弥遮迦迦付佛驮难提提付佛驮密多多授王三归降伏算者法付胁比丘比丘出胎发白手放光取经法付富那夜奢奢论胜马鸣剃发为弟子鸣造赖吒和罗妓妓音演无常苦空闻者悟道法付迦毗摩罗罗造无我论论所向处邪见消灭法付龙树龙树生生身龙生法身造大悲方便论五千偈大庄严论五千偈大无畏论十万偈优婆提舍论十万偈法付迦那提婆婆凿天眼施万肉眼法付罗睺罗多多识鬼名书降伏外道法付僧佉难提提说偈试罗汉法付僧佉耶奢奢游海见城说偈法付鸠摩罗䭾䭾见万骑记马色得人名分别衣法付阇夜多多为犯重人作火坑令入忏悔坑成池罪灭法付婆修盘䭾䭾付摩拏罗罗分恒河为二分自化一分法付鹤勒夜那。

　　△三传止师子。

　　乃至二十四代传之于师子比丘。

　　鹤勒夜那法付师子师子为檀弥罗王所害剑斩流乳付法藏人始迦叶终师子二十三人末田地与商那同时取之则二十四人诸师皆金口所记并是圣人能多利益昔王不立厩于寺立厩于屠况好世值圣宁无益耶又婆罗门货髑髅孔达者半者不者达者起塔供养得生天闻法之要功德若此佛为此益付法藏也(摩诃止观)。

　　△四指所凭据。

　　师子遇难不得其传焉是为金口祖承皆见而知之者出付法传。

　　付法藏因缘经云复有比丘名曰师子于罽宾国大作佛事时彼国王名弥罗堀邪见炽盛心无正信于罽宾国毁坏塔寺杀害众僧即以利剑用斩师子头头中无血唯乳流出相付法人于是便绝是则虚溪大师所说原有凭据故非杜撰之言见而知之者谓亲目所睹师弟授受者也若从经论所悟则名闻而知之者又若从耳提面命亦可名为闻而知之若从纸墨传授亦可名为见而知之事在人用初无定在也。

　　△五他宗加唱。

　　或有前加六佛后添四祖说偈付法拈华微笑唱为教外别传经论无凭人皆不许。

　　余笺注至此为其停笔者久之或有不甘此说从傍问之曰虎溪师作传佛心印记以弘天台之道足矣何必吹毛求疵妄生是非抑至于是乎吾师既为之作注何不为其融通两家以成后世无诤三昧乎余对曰唯唯否否或又曰何为其然乎余曰拈华微笑教外别传不立文字直指人心见性成佛此禅宗之硕谈佛法之笃旨正天台观心实相离言说相离文字相离心缘相之妙旨也复何殊异于其间哉益既曰直指人心见性成佛尚何文字之有既无文字尚何教之有是则天台之所云闻教自合观心离指方能识月亦即称为教外别传不立文字可也矧禅宗乎第天台之不立文字又未尝以无说为是有说为非如维摩所云无离文字说解脱相是则今宗以之论教谓之大教正传可也以之论观谓之教外别传亦可也何独天台即达磨云吾有楞伽四卷可以印心即以称之为大教正传可也是以禅宗五六叶皆尚般若至于永明又则广引佛祖诚言创为宗镜一录以是言之则教之不可废明矣即禅之不可废亦明矣此则虎溪师之说诚然太过第经论无凭人皆不许之说亦难言之也何耶正以师子之后禅家援禅经立为二十八代复斥付法传止于师子谓之为讹其间硕诤不独今日益当时嵩明教禅师据禅经作定祖图以付法传斥为可焚而吴兴普照大师曾作祖说以救之又三年嵩师知禅经有不通辄云传写有误普照师复作止讹以折之其略有曰契嵩立二十八祖妄据禅经荧惑天下斥付法藏为谬书此由唐智炬作宝林传因禅经有九人其第八名达摩多罗第九名般若密多罗故智炬见达摩两字乃移居于般若多罗之后又取他处二名婆舍斯多不如密多以继二十四人总之为二十八炬妄陈于前嵩缪附于后渎乱正教瑕玷禅宗余尝面折之而嵩莫知愧又据僧祐三藏记传律祖承五十三人最后名达摩多罗而智炬取为梁朝达摩殊不知僧祐所记乃载小乘弘律之人炬嵩既尊禅祖为大乘何得反用小乘律人为之祖耶况禅经且无二十八祖之名与三藏记并明声闻小乘禅耳炬嵩既无教眼才见禅字认为己宗是则反贩梁朝达摩但传小乘禅法原诬先圣其过非小(佛祖统记)以是而知则经论无凭人皆不许之言过在后人非关达摩也故昔四明志磐法师尝为之说曰佛所得宿命记未来成道虽累亿劫必能前知岂今记祖止二十四窃原佛意当用二义一者以师子遭命难为传持之一厄二者此后诸祖虽有其继恐非四依大圣之比以故金口齐此而言非谓无继祖也世或谓师子遭难不传法者痴人之言耳吾宗谓祖承止师子而禅林加四人于是竞相是非连代不息试以大意决之则无所为碍谓师子虽遭命难非无弟子可以传法特不在金口预记之数耳然则加以四人至于达摩而始为东土之来谓之二十八人斯亦为害但言四人相承传之达摩则可矣今乃妄引禅经之证适足以自取其不实也嵩明教作定祖图谓禅经具载二十八祖今捡经但列九人而名多不同普照昉师作止讹以斥之宜矣。

　　△二明天台祖传二初正明祖传四初大法东传。

　　洎汉明夜梦佛法流东。

　　统记云东汉明帝永平七年帝梦金人丈六项佩日光飞行殿庭旦问群臣莫能对太史傅毅进曰臣闻周昭之时西方有圣人者出其名曰佛帝乃乃遣中即将等秦景博士王遵十八人使西域访求佛道十年蔡愔等于中天竺大月氏国遇迦叶摩腾竺法兰得佛倚像梵本经六十万言载以白马达雒阳腾兰以沙门服谒见馆于鸿胪寺十一年来雒阳城西雍门外立白马寺摩腾始译四十二章经藏梵本于兰台石室图佛像于西阳城门及显节陵上此为东土有三宝之始自西汉至东汉迨乎魏晋六朝西天求法者代不乏人东土译经者世有其德晋安帝鸠摩罗什在姚秦译妙法莲华经遗教经维摩经大智度论此之数译皆为天台悟入之本。

　　△二北齐横宗三初明宗由。

　　至北齐之间有慧文师因探释论悟一心三智横宗龙树。

　　师夙禀圆乘天真独悟因阅大智度论引大品云欲以道智具足道种智当学般若欲以道种智具足一切智当学般若欲以一切智具足一切种智当学般若欲以一切种智断烦恼及习当学般若论自问曰一心中得一切智道种智一切种智断一切烦恼及习今云何言以一切智具足一切种智以一切种智断烦恼及习答曰实一切一时得此中为令人信般若波罗蜜故次第差别说欲令众生得清净心是故如是说复次虽一心中得亦有初中后次第如一心中有三相生因缘住住因缘灭又如心心数法不相应诸行及身业口业以道智具足一切智以一切智具足一切种智以一切种智断烦恼及习亦如是师依此文以修心观论中三智实在一心中得且果既一心而得因岂前后而获故此观成时证一心三智双亡双照即入初住无生忍位师又因读中论至四谛品偈云因缘所生法我说即是空亦名为假名亦名中道义恍然大悟顿了诸法无非因缘所生而此因缘有不定有空不定空空有不二名为中道师既一依释论是知远承龙树也(统记)。

　　△二明溯源。

　　推而上之即二十四祖中第十三师。

　　△三结闻知。

　　文师则闻而知之以此授之南岳。

　　△三列祖正传二初正明五初南岳祖承。

　　南岳克证法华三昧获六根清净传之于天台。

　　师因读妙胜定经见赞美禅定乃遍亲禅德学摩诃衍常居林野经行修禅后谒文师咨受口诀授以观心之法昼则驱驰僧事夜则坐禅达旦始三七日初发少静观见一生善恶业相转复勇猛禅障忽起四肢缓弱身不随心即自观察我今病者皆从业生业由心起本无外境反见心源业非可得遂动八触发根本禅因见三生行道之迹夏竟受岁将欲上堂乃感叹曰昔佛在世九旬究满证道者多吾今虚受法岁内愧深矣将放身倚壁豁然大悟法华三昧自是之后所未闻经不疑自解(统记)。

　　△二天台祖承。

　　天台灵岳亲承大苏妙悟持因静发证不由他故用法华妙旨结成三千绝待妙观传之于章安。

　　师于陈文帝天嘉元年时思禅师止光州大苏山即往顶拜思师曰昔日灵山同听法华宿缘所追今复来矣即示普贤道场为说四安乐行昏晓苦倒如教研心切柏代香柏尽继之以栗卷帘进月月没燎之以松经二七日诵经至真精进是名真法供养如来身心豁然寂而入定持因静发照了法华若高晖之临幽谷达诸法相如长风之游太虚将证白师南岳更为开演凡自心所悟及从师咨受四夜加进功逾百年南岳叹曰非汝弗证非我莫识所入定者法华三昧前方便也所发持者初旋陀罗尼也纵令文字之师千群万众汝之辨才不可穷矣当于说法人中最为第一(统记)。

　　△三章安祖承。

　　章安结集法藏传之于二威。

　　师七岁入摄静寺依慧极日记万言年二十受具戒天纵慧解一闻不忘陈至德初谒智者于修禅寺禀受观法研绎既久顿蒙印可因为侍者随所住处所说法门悉能领解祯明元年随智者止金陵光宅听讲法华隋开皇十三年夏受法华玄义于江陵玉泉十四年夏受圆顿止观于玉泉至于余处讲说听受之次悉与结集大小部帙百有余卷传诸未闻皆师之功也故赞者曰昔在智者为佛所使以灵山亲闻法华之旨惠我震旦乃开八教用三观四辨宣说以被当机可也至于末代传弘之寄则章安侍右以一遍记之才笔为论疏垂之将来殆与庆喜结集同功而比德也微章安吾恐智者之道绝闻于今日矣(统记)。

　　△四三师祖承。

　　威传左溪左溪传之于荆溪。

　　法华尊者投章安为师受具之后咨受心要定慧俱发即证法华三昧唐上元元年至轩辕炼丹山昼讲夜禅手写藏典于是名其地曰法华既而学者子来习禅者三百人听讲者七百众常分为九处安居师与天宫同时行化若横论秪成八世竖分则有九代也(统记)天宫尊者总角之岁祝发受具闻法华大弘天台之道即往受业昼夜惟勤三观法门顿获开悟时人见其深入威师之室遂以小威师称之归止东阳深居山谷自法华入灭之后登门求道者不知其数传法之的惟左溪耳左溪尊者九岁肄业清泰寺受经日过七纸落发得戒闻天宫盛弘止观即往求学未几一家宗趣解悟无遗常以十八种物行头陀行依凭岩穴不立招提面列翠峰左萦碧涧因自号曰左溪诲人无倦讲不待众一郁多罗四十余年一尼师坛终身不易食无重味居必偏厦非因讨寻经论不虚然一灯非因瞻礼圣容不虚行一步未尝因利说一句法未尝因法受一毫财遂得远域龙象邻境耆耋争趋以前填门拥室若冬阳夏阴弗召而自至也(统记)。

　　△五荆溪祖承。

　　荆溪广作传记辅翼大义昭如日星。

　　师年十七访道浙右遇金华方岩授以止观之法开元十八年始从学左溪溪与之语知为道器尝谓师曰汝曾何梦答曰畴昔之夜梦披僧服掖二轮游大河中溪曰嘻岂当以止观之法度群生于生死之渊乎遂以处士服受教观之道天宝七载始解缝掖着僧伽黎寻诣会稽一律师博究律部久之演止观于吴门开元左溪既没师挈密藏独运东南谓门弟子曰道久难行也我知之矣古之人尝静以观其复动以应其物二俱不住乃蹈乎中庸今之人或荡于空或胶于有自病病他道用不振将欲取正舍予谁归于是大启妙法旁罗万行尽摄诸相入于无间即文字以达观导语默以还源乃祖述所传着为记文凡数十万言使一家圆顿之教悉归于正每以智者破斥南北之后百余年间学佛之士莫不自谓双弘定慧圆照一乘初无单轮只翼之弊而自唐以来传衣钵者起千庾岭谈法界阐名相者盛于长安是三者皆以道行卓荦名播九重为帝王师范故得侈大其学自名一家然而宗经弘论判释无归讲华严者唯尊我佛读唯识者不许他经师追援其说辨而论之曰金錍曰义例皆孟子尊孔道辟杨墨之辞识者谓荆溪不生则圆义将永沉矣。

　　△二结见知。

　　复推而下之皆见而知之者。

　　△四二祖正宗二初螺溪祖承二初宗由。

　　一家教观光被四海始则安史作难中因会昌废除后因五代兵火教藏灭绝几至不传。

　　△二访闻。

　　螺溪访夫旧闻网罗天下钱王遣使高丽日本教观复还再行江浙。

　　师幼白二亲求出家乃入开元依师诵法华㫷月而彻年十九祝发具戒诣会稽学律深达持犯乃造天台学止观于竦法师其所领解犹河南一遍照也尝寓四明育王寺梦登国清上方有宝幢座题曰文殊台栏楯外隔欲入不可俄见观音从堂而出手却行马(即又栏)低回相接忽觉自身与观音体合为一自是之后乐说无尽初天台教迹远自安史挺乱近因会昌焚毁残编断简传者无凭师每痛念力网罗之先干金华古藏仅得净名一疏吴越忠懿王因览永嘉集有同除四住此处为齐若伏无明三藏即劣之语以问韶国师韶曰此是教义可问天台寂师王即召师出金门建讲以问前义师曰此出智者妙玄自唐末丧乱教籍散坏故此诸文多在海外于是吴越王遣使十人往日本国求取教典既回王为建寺螺溪扁曰定慧赐号净光法师一家教学郁而复兴师之力也。

　　△二四明祖承二初明祖承。

　　传至于四明荆溪未记者记之四三昧难行者悉行之中兴此道如大明在天不可掩也。

　　师之父以枝嗣未生与妻祷佛梦神僧携童子遗之曰此佛子罗睺罗也七岁曰父求出家遂往依太平兴国寺洪选师十五具戒专揬律部太平兴国四年从宝云教观居一月自讲心经听者服其速悟五年其父梦师跪于宝云之前云以瓶水注于口自是圆顿之旨一受即了专务讲忏所著记钞忏仪三十余卷章问数十条禀法领徒者三十人入室四百八十人升堂千人赞者曰唐之末造天下丧乱台宗典籍流散海东当是时为其学者至有兼讲华严以资说饰暨宋龙兴此道尚晦螺溪宝云之际遗文复还虽讲演稍闻而曲见之士气习未移故恩清兼业于前昭圆异议于后齐润以他党而外侮净觉以吾子而内畔皆足以混乱法门壅塞祖道四明法智以上圣之才当中兴之运东征西伐尔清教海功业之盛可得而思是以立阴观妄别理随缘究竟蛣𧏙理毒性恶唯色唯心之旨观心观佛之谈三双之论佛身即具之论经体十不二门之指要十种三法之观心判实判权说修说性凡章安荆溪未暇结显诸深法门悉表而出之以为驾御群雄之䇿付托诸子之计自荆溪而来九世二百年矣弘法传道何世无之备众体而集大成辟异端而隆正统唯法智一师耳是宜陪位列祖称为中兴用见后学归宗之意今浙河东西号为教黉者莫不一遵四明之道回视山外诸师固已无噍类矣然则法运无穷之系其有在于是乎此文所记跨节省文若具记则荆溪传兴道兴道传至行至行传正定正定传妙说妙说传高论高论传螺溪螺溪传宝云宝云传四明共十七世也。

　　△二结闻知。

　　此亦闻而知之者。

　　△二贤者赞美。

　　故翰林梁敬之谓之抗折百家超过诸说员外柳子厚谓之去圣逾远异端并起唯天台大师为得其说二贤者岂虚美而謟附之耶。

　　梁公之文载智者大师传论柳公之文载无姓和尚碑。

　　△二诸宗不知四初指失二初通指。

　　诸宗既不知性具恶法若论九界唯云性起纵有说云圆家以性具为宗者只知性具善也不知性具恶故虽云烦恼即菩提生死即涅槃鼠唧鸟空有言无旨必须翻九界修恶证佛界性善。

　　诸宗者通指天台宗教之外一切诸宗也。

　　△二别指二初出文。

　　以至直指人心见性成佛即心是佛等乃指真心成佛非指妄心。

　　△二引证二初一人。

　　故有人云即心是佛真心耶妄心耶答真心也。

　　△二又人。

　　又有人云修证即不无染污即不得。

　　虎溪师出文虽明指禅宗而引人言为证不明指者不欲直斥其讳也据下文直引圭峰则知此中多是禅源诠中之语盖禅宗创直指人心见性成佛之旨未尝见其有真心妄心之分如二祖慧可曰我心未宁乞师为安初祖曰将心来与汝安可曰觅心了不可得祖曰我与汝安心竟三祖僧璨问二祖弟子身缠风恙请和尚忏罪师曰将罪来与汝忏璨曰觅罪不可得师曰与汝忏罪竟四祖道信问三祖曰愿和尚慈悲乞与解脱法门祖曰谁缚汝信曰无人缚祖曰何更求解脱乎信于言下大悟五祖至四祖问曰子何姓答曰姓即有不是常姓祖曰是何姓答曰是佛性祖曰汝无姓耶答曰性空故无六祖呈五祖偈云菩提本无树明镜亦非台本来无一物何处惹尘埃六祖对永嘉真觉禅师曰何不体取无生了无速乎如此直截指示何尝分真分妄故知皆是知解宗徒穿鉴之过非关古人事也。

　　△二判教。

　　此乃独标清净法身以为教外别传之宗拣云报化非真佛亦非说法者然大功大用非无报化若解通报化即滞染污缘非护念不能顿见法身。

　　据其拣去报化二身云非真佛又复拣去说法应身虽亦知其大功大用非无报化此皆高推以为果地圣境初心绝非其分益初心之人解通报化即滞染污必须护念方能顿见清净法身正因不知九界修恶缘了即是佛界正因故也。

　　△三结成。

　　是皆不出但中之义尚未能知佛界但中性具三身岂能知九界三身耶以善恶言之偏属性善十界言之偏属佛界真妄言之偏属于真九识言之偏属真常净识四教言之偏属别教阴等十境言之属菩萨境。

　　佛界但中性具三身者此斥他宗虽然成但中之之见只知竖论三修未知本教横具三因一是法身二是报应况复知性具九界具足三身乎故圆人迷则俱迷佛界三身俱隐悟则俱悟九界三身俱显。

　　△四通斥二初正斥。

　　未离三障四魔何名圆顿心印。

　　三障四魔已如前判。

　　△二重判。

　　故知诸师言即指真即真非指妄即真是则合云菩提即菩提涅槃即涅槃也既非即阴而示又无修发之相遍指佛界真心一破一立若非别教缘理断九推与何耶。

　　大凡教之所以称圆顿者贵在即愚而智即缚而脱即生而佛即凡而圣是以净名言生死即涅槃烦恼即菩提宝箧云众生即佛维摩云一切皆如悉此意也诸宗不知此意乃指真即真岂非菩提即菩提等耶。

　　△三斥闇主谬破二初出计三初出所闇之本。

　　又复不了性恶即佛性异名烦恼心生死色皆无佛性。

　　△二出所计之宗二初相宗。

　　烦恼心无佛性故相宗谓定性二乘极恶阐提不成佛。

　　△二性宗。

　　生死色无佛性故彼性宗谓墙壁瓦砾不成佛。

　　△三出所计之旨三初出。

　　须破九界烦恼生死修恶显佛界性善佛性。

　　△二破。

　　故但知果地融通不了因心本具。

　　△三示。

　　若尔非但无情无性有情亦无何者须约真如心说唯心则成遮那有佛性真常色说唯色则成寂光有佛性何关有情烦恼心无情生死色耶具如金錍中说。

　　相宗之人立五性宗一声闻性三缘觉性三阐提性此三种人永不成佛故曰定性二乘极恶阐提不成佛惟许不定性菩萨性成佛谓之三无二有性宗虽胜于相又言无情惟许有法性无有佛性故云墙壁瓦砾不成佛具如荆溪大师金刚錍中说。

　　△二谬破二初引他人谬破问。

　　问有人云南岳天台令依三谛之理修三止三观教义虽最圆妙然其趣入门户次第亦只是高僧所修四禅八定诸禅行相唯达摩所传顿同佛体今此所明何相反耶。

　　此即圭峰禅师禅源诠都序语。

　　△二以今宗正旨答五初斥彼谬破。

　　答良由他人见今家立第六识为所观阴境乃谓权教所诠观第九识方同佛体如斯指斥谬之甚矣。

　　圭峰言今家门户次第者门户是指今宗初心所观之境即第六识心次第是今家所历之位此圭峰但据天台三种止观之一种便尔谬破不知今家有三种止观一圆顿止观即摩诃止观是也二渐次止观即禅波罗蜜是也三不定止观即六妙门禅是也若依禅门且如所云圆顿止观彼未梦见也此三止观所观事境皆依六识今记文所答一往约境而言故以六识而破之也。

　　△二示今正义。

　　前虽已辨今更评之若论境者唯尚近要即以第六识心以为所观之境知妙三识未尝暂离一见一思虽唯一识未尝不以三识为观未尝不以三识为境。

　　众生在迷故惟尚近要故止观道者即其近要而顿示之益知七八九三种妙识未尝暂离六识见思如善求水者必即波以汲不善者则离波以求是故今家虽以六识而观未尝不观乎三识也。

　　△三反破他说二初破他。

　　若直以此心缘于佛界实相理者如用藕丝悬山徒增分别绝念无由。

　　佛界境胜犹如须弥现前六识喻如藕丝。

　　△二显今。

　　何者此第六识既是见思熏起能起忻厌分别作善恶因即是修恶体此修恶即是性恶是为能观观法复是所显法门。

　　此之六识虽是修恶之极以今家有微妙三观体此修恶全性恶起当体即是性恶岂不即以此而为能观妙观即以此而为所显法门。

　　△四引祖诰证二初引。

　　故荆溪云忽都未闻性恶之名安能信有性德之行。

　　△二释。

　　以由修恶即性恶故三观十乘无惑可破无理可显方名无作妙行乃至果上普现色身垂形九界游戏六道全性恶起得名无谋而应。

　　修恶既即性恶故无惑可破修恶既即性恶故无理可显如此修之方名无作妙行之妙因方名无谋而应之妙果。

　　△五复斥于彼。

　　若也翻恶为善断恶证善因中行成有作果上作意神通何异外道如此称为顿同佛体三认鱼目作明珠指山鸡为鸾凤虽三尺童子亦知其谬。

　　△四以圆更示四初约善恶极论。

　　若以性恶对乎性善约十界次第迭论者六界为恶二乘为善八界为恶菩萨为善九界为恶佛界为善此之九一乃是恶之际善之极故今所辨益就极论。

　　今家论十界善恶有传论极论今以九界为恶佛界为善乃就极论莫不直指九界之人若三恶若三善若二乘若菩萨所有修恶即是性恶性恶融通见性成佛而已。

　　△二以圆别对明。

　　圆人性具善恶故如君子不器善恶俱能体用不二别人不具性恶故如淳善人不能造恶为无明所牵方能造恶也。

　　君子不器文出论语子曰君子不器注曰器者各适其用而不能相通成德之士体无不具故用无不周非特一才一艺而已今之取喻则以其君子能文能武以并夫真如具善具恶能随染净缘具造十法界非如别教但中佛性如淳善人但能善而不能恶被恶人逼勉强作恶也。

　　△三引经论证成二初释论二初正引论文。

　　释论云淫欲即是道痴恚亦复然如是三法中具一切佛法。

　　△二释修即性。

　　淫欲痴恚修恶也具一切佛法即性恶也。

　　△二法华二初正引经文。

　　又经曰弹指散华低头合掌皆成佛。

　　△二释修即性。

　　弹指等修善也皆成佛道者即性善也。

　　△四以力用结归二初正明力用。

　　夫如是莫不咸使法界有情复此本有自性而已矣。

　　谓能如上约修性善恶而论得悟乎此则何有无情而不即佛又何有有情修之而不成佛。

　　△二用之传心。

　　故得山林之下草泽之士精究佛乘弘宣圣化或于师门耳提面命见而知之或于经疏研几索隐闻而知之见闻之间两心相照玄领默契名之为传我心本具不从他得名为不传心虽本具点示方知是为传此不传之妙如印印心是名心印知此者名妙解行此者名妙行证此者名妙果如此则能事毕矣。

　　△二明化他三初重明自行二初承上转下。

　　如上所论旦在自行未涉化他。

　　△二释成自行四初初祖。

　　何者迦叶于譬说中一闻即悟不假修持具领五时施化故曰说法据此故施开自在遂蒙如来述成授记故知迦叶传此心印的在法华闻譬者妙解也悟入者妙果也故曰今法王大宝自然而至。

　　△二余人。

　　迦叶既尔余可例然。

　　△三金口。

　　金口既然。

　　△四今师。

　　今师亦尔北齐一披其文朗然大悟南岳九旬乃证天台二七方克故知从闻而思思修而证根性不同证有迟速。

　　△二正明化他二初标通别。

　　若论化他名为付托亦名嘱累仍有通别通该四众别在迦叶。

　　△二释通别二初通该四众。

　　如欢持读诵嘱累流通乃至余深法中示教利喜声闻则具有八千菩萨则无量无数。

　　△二释别在初祖二初总标。

　　别则唯在迦叶付嘱不局一处。

　　△二别明二初明两处付嘱二初涅槃经。

　　故涅槃中虽不在会欲令四众咸知敬信有在乃曰我今所有无上正法以付摩诃迦叶。

　　△二付法传。

　　又付法传云化缘将毕垂当灭度告大弟子摩诃迦叶如我今者将般涅槃以此深法用嘱累汝汝当于后敬顺我意广宣流布无令断绝若尔经必有文不尽度耳。

　　△三明佛有三意三初标。

　　所以独付迦叶者有三意故。

　　△二释。

　　一者如来缘谢迦叶缘兴二者迦叶苦行能令佛法久住三者付于小果化导易行例如净明德佛付嘱一切众生喜见菩萨广令流布是也。

　　△三结。

　　盖由缘不在彼是以付托于斯岂传佛心印独在迦叶余皆不了耶。

　　△三斥他不知。

　　世人昧此诬罔圣贤妄生戏论未能知此自行化他的传之旨也。

　　△三总结心印之妙四初正赞其妙二初法。

　　呜呼是为一家古今绝唱佛祖正传。

　　△二喻。

　　但白雪阳春唱高和寡耳。

　　客有歌于郢中者始曰下里巴人国中属而和之者数千人其后为阳春白雪属而和之者数十人引商刻羽杂以流征国中和之者不过数人而已是其曲弥高则其和弥寡。

　　△二谦光自鄙。

　　则幸逢嘉运不辞鄙陋辄凭纸墨以广见闻。

　　△三效古流通。

　　效法华若田若里涅槃若树若石。

　　若田若里者法华经云若城邑巷陌聚落田里如其所闻为父母宗亲善友知识随力演说若树若石者涅槃经云佛昔为婆罗门于雪山修行有罗刹唱云诸行无常是生灭法闻已欲求全偈罗刹饥渴必得肉血食之乃肯为说因得后半偈云生灭灭已寂灭为乐遂遍书树石乃以身施之也。

　　△四为下强毒二初法。

　　或生谤毁庶几强毒。

　　强毒者譬喻也譬如色声香味触五尘中皆有毒见之闻之嗅之尝之触之皆能致死色如毒龙之目见之即死声如涂毒之鼓闻之即亡香如毒龙之气嗅之即丧味如砒霜鸩毒尝之即伤触如毒蛇之口螫之即毙经中多约声味以明如云涂毒之鼓闻其声者随其势力死有延速置毒五味亦复如是此皆反喻以佛之大法喻之如毒人得闻之使无明生死断有远近谓之为死又谓之强毒者众生耽湎五欲贪着小道孰肯闻性具之宗修圆顿之道今虎溪大师作心印记使之见闻虽即未信他日必因之而悟入也。

　　△二喻。

　　如兽渡河岂敢顾于濡尾者也。

　　易曰小狐汔济濡其尾厉盖言狐之涉水濡尾则不能济岂敢顾于濡尾者良以谤毁之人亦与下强毒种子遑恤其他故曰如兽渡河岂敢顾于濡尾者也足征记主之意但欲佛之心印传于天下万世不顾人之谤毁也所谓将此深心奉尘刹虎溪大师其人欤。

　　是书刻于天台高明寺久而蠹蚀矣(耀)应住楞严经房之明年因缁白慕乐记注之殷乃细加较阅白之护法少抽藏经之资刻于经房永远流通。

　　庚申端日比丘　灵耀　谨识

　　天台传佛心印记注卷下(终)

　　天台教观比丘灵耀管理经房之明年用羡余刻此

　　康熙十九年六月　　　日识
