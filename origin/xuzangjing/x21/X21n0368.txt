卍新纂续藏经第 21 册 No. 0368 大乘密严经疏


　　大乘密严经疏目次卷第一(但逸此卷)密严会品第一卷第二妙身生品第二卷第三妙身生品之余胎生品第三显示自作品第四分别观行品第五阿赖耶建立品第六卷第四自识境界品第七阿赖耶微密品第八

　　大乘密严经疏目次(终)

　　No. 368

　　大乘密严经疏第二

　　沙门　法藏　撰

　　释妙身生品

　　何故此品来。谓前品中广明密严净佛国土中具修净业诸大菩萨乃得生彼。是故说言妙身生品也。妙身生者。泛释三义。一十地中所受变易。舍分段死粗重身故。名为妙身。故经言法性生身。二密严中所受身者。殊胜微妙。故名妙生。三者如来所变化身说名妙身。此品广明妙身生义。从所明事得品名故。妙身生品也。

　　就释此品。大分为四。一如实见。对金刚藏。问答辨释。二普贤众色菩萨等。对金刚藏。问答明之。三净居诸天诸大菩萨等。金刚藏前。问答释之。四会中大众闻所说法。作礼修行。就初文中。有二问答。初一问答释修因所成德。后一问答明所依修。初文复二。一如实见问。二金刚藏答。就问文中。复有三节。一叹问人德。二者欲问修礼仪则。三从而作是言下。发言请问。叹问人德中。如实见者。叹内有德。谓于真俗无错谬故。名实见也。菩萨标位。然此菩萨在家菩萨。所有百姓悉率伏靡。是故说言有大威力。于百姓中能为主故。世中自在。内身端正。以名为其身妙好。其王身服七宝所庄。以是说名上服庄严。叹问人讫。下释修礼。对佛欲请。故言在于佛前乃至一心恭敬。准文可见。向金刚藏下发言正请。于中先叹所请人德。后是故我今下。请决所疑。初叹德中。善能通达自智之境者。叹智德也。不共二乘名为自智。次叹证理离乱之德。谓现法乐住文是。次叹化他德。谓于三乘世间心得无违是也。为大定师于定自在者。叹其所作自在之义也。能随顺说诸地之相者。叹说法德。常在一切佛国土中者。叹净业成德。为诸上首演深妙法者。叹持深法德也。下请所修法。初请所行法。后安乐修行下。请所得利也。是故我今等者。结前生后。次说诸圣人下。明所请法。后令我及余下。结请为说。初文可解。次所请法有其二种。一教道行。二证道行。诸圣人者。初地已上。众圣非一。故言诸圣也。不随他行者。出教道体。不随小乘狭劣自益。常行平等无缘大悲。以此故言不随他行。言证道者。无分别智。现证不遥。说言现法。离散动故。名为乐住。此能住行也。内证之境者。是所住理。今如实见所请如是。下结请文。准即可知。自下请法。所请利益。略有四种。一离怨。谓安乐修行趣于佛地文是也。二获所依身。谓意生身言说身是也。意生身者。证行之果。但由意生。离言说故。则报身是也。言说身者。是教行果应化身是也。三现别德。谓力通自在是也。力者十力。通者六通。自在有八。离言如是。意欲求愿一百四十不共佛法。故结说言皆得具足。四不住道。转所依止者。不住生死。不住实际者。不住涅槃。下引喻况。如众彩摩尼现众色像。由不住涅槃故。常在一切佛国土中。为诸菩萨说密严行。上来问讫。

　　自下答问。于中两节。初以长行略答前问。后以偈颂广答所问。就长行中。先叹问人。后先应觉了下。示道理答。叹问人中。善哉仁主者。叹其人好。能请我说等者。叹请事好。密严国人通达人法二无我理。今此仁王正问是事。是故叹之。下答前问。先应觉了下标宗答。次一切世间释所以答。后我今下许说敕听。初文可见。次第二文诸分别境是心之相者。此举大乘唯识道理法无我宗。诸分别境者。六尘非一。故说为诸。分齐各别。名为分别。以上声唱。是心相者。心有三种。一本觉真心。如是六尘。真心缘起。似有显现。究寻唯心。心外无法。二妄识心。谓从无明乃至显识心中。分出见相二分。故言唯识。三者分别事识之心。谓显识心所现相分。妄执为实。所执实无。故云唯识。是即答前问不随他行等文也。若能通达人法无我唯识理者。弃舍妄执分别心故。以是故说于境界中舍诸分别。上来表宗答讫。次释所以答。一切世间是分别见者。谓世间体则是如如。但以无明妄执心故。见有差别。故楞伽云。世间离生灭。犹如虚空华。见世间体者。见者明白通达名见。可谓达世间体是唯如。如是之人。即于所缘六尘之中。得如三昧。释所以讫。下即许说。我今为汝开示。上说大乘道理。故云彼法也。下即敕听。准文可知。上来长行表宗答讫。

　　自下偈答。就中三节。初四行。广释长行中诸分别境是心之相。次七行。释长行中于境界中于诸分别文。后有七行。释长行中一切世间是分别见等下文也。初文复二。初一行文。释长行中诸分别境。后有三行。释长行中是心之相。初一行中。上两句出分别境。一切凡夫乱识所缘。名一切世间。如是世间。无而似有现。如热时焰。下之两句释所以。如是不实相云何而得有。故今释通云无而妄分别生。释初文讫。下释长行是心之相。就中。初一行半。明境与心相依而立。后一行半文。释相依所以。初言觉者。是能缘心。所觉是所缘。谓身生时。依所缘生。故言觉因所觉生。所缘境界不可自现。依心得现。故言所觉依能现。如是两句。释相依立。下释不相离。离一则无二者。离一显识自体分者。即无见相。更有一释。若无见分。则无相分。是故说言离一则无二。次喻现示。故言如光共影。显识如光。见相如影。下明法说。若无见分心。则无相分。故言无心亦无境也。量及所量者。释差别相。谓见分中多种行解。若善恶无记。漏无漏等。所量境界。亦复如是。违顺舍等。准即可知。自下一行半。结通所以。上之两句。顺相结所以。谓见相二分。但依于一心。如是假分别。无有自性。次有两句。结过所以。谓能所知法各各别者。唯依一心中妄计著有。后有两句。结通解所以。准文可见。初文释讫。

　　自下七行。释长行中于境界中于诸分别。就中两节。初有四行。法说辨释。后有三行。引喻显示。初文复三。初之二句。心从缘起作法为本。次一行半。反流归本。后有二行。明所得果也。心为法自性者。心者真心。从缘起作一切诸法。然诸所作法。不离真心。以心为体。是故说言心为法自性。及人之所浊者。从真心起无明等法。反迷于心。执为诸法。故言及人之所浊。释初文讫。下释反流归本真心。就中一行明反流位。后有二句。明皈本也。八地菩萨。得双照观。方得永舍诸分别心。以是故言入于八地中而彼得清净。彼者则是所舍分别名为彼也。九地菩萨。依前八地所得双行。行禅定故。不起分别。虽无分别。行因未满。是故中位。十地菩萨。所修穷满。于一切法。觉悟如佛。故言大开觉也。下明归本。金刚心中。微细过永尽无余。修行德圆。受法王位。转依归本。是故说言法水灌其顶而成世所尊。上来辨释于境界中舍诸分别讫。自下两行释所得果。果有二种。一始有果。二本有果。初三句。释始有果。始有报身。名为法身。与所证理无二无别。故无有尽。下之两句。准即可知。下释本有果。就中二句。释本有果无尽无坏。下有三句。为德所依。心识即是本有法身如来藏心。亦如是者。准上例释。始有报身与证同一味故。尚得常住。况乎本有如来藏心可非常也。是故例言亦如是也。无尽者无灭也。无坏者无变也。亦可上二句明空如来藏。下三句释不空如来藏。余文可解。不顺繁释。今逐难释。密严诸佛土者。言密严者。是纯净土。诸佛土者。杂秽等土。名诸佛净土。良以真心遍一切处。无不在处。而不可知有无之相。是故说言住不思议。释法说文讫。自下引喻。喻有两节。先瓶破喻喻于所治。后火烧喻喻于能治。所治喻中。先一行喻。后半行合。言瓶破者。喻于分别事识心灭。谓观行者。先舍事识。犹如瓶破。瓶虽破尽。瓦犹现在。犹如粗现意识心亡四惑末那及相续犹在未灭。如瓦现显。又修行者。进断相续。不断等犹在显识乃至无明。如瓦破坏尘在未亡。又进断尽无明业识等。唯有真心如来藏性。如尘柝已唯有极微。下之两句。合所引喻。如是结合也。因有漏者。斫摧有漏。到究竟处。唯是如如无漏法在。更无生死而可断除。有漏之中所有如如。是无漏故。如是喻显法尽理在也。下喻能治。上之两句。引喻况示。下一行文。以法结喻。就初文中。如火烧木等者。谓地前中分别无漏除却分别事识心故。如火烧尽木。又修行者进断后后微细余障。是故喻言复于余处然。下法合中。外有疑如是能治为当缘修智为用真修。是故通言唯用缘修。非是真修。以是言于味不动智。味者味着。谓缘修智。以无明为体。仰求味着不动真。今欲简却真不动智。但取缘修。若通论之。两智皆得。不灭分齐。转依离分别。转者灭也。转灭所依无明体故。能依缘修亦不得立。故云转依。离分别者是真修智。若缘修在。与缘修智。共同一处。不可言离。今缘修尽。真智独存。说言离分别。下有二句。结示处所。准文可知。释喻文讫。

　　自下第三。有七行偈。释长行中一切世间是分别见等。于中三节。初有三行。释长行中一切世间是分别见。次有二行。释长行中见世间体。后有二行。释长行中即于所缘而得三昧。初三行中。亦有三节。初之一行。约分别世间。明分别见。次有一行。约变易烦恼业因。明分别见。后有一行。就变易果。释分别见。不生众品类。示正道理。谓世间法。虚妄分别。妄计为有。本无有。犹如梦境梦心妄有本来不生。分别世间。亦复如是。分别事识妄计故有。是故说言不生众品类。莫住于世间等二句者。诫敕凡夫。莫着世间。劝舍虚妄分别诸见。住者着也。下句示归宗。言无我者。如来藏性无住无得。遍充法界。无有一相。故言无我。若欲舍诸见者。须皈无我宗。此则初地所证真如为无我。下释变易烦恼业因。分别故世间得成。若断无明乃至相续不断识等诸分别时。不见世间故。言断诸相续流无生亦无坏。相续流者。初从无明乃至第六相续识心名相续流。次第流连不断绝故。名相续流。下之二句示正道理。谓若尽于变易死因一切见者皈无我宗。皈者证也。此即八地无功用行所证真如名为无我。后有一行。释变易果。言诸患者。变易果报。名之为患。金刚心中末后一念。变易报尽。故言诸患皆已息。第二刹那解脱道中证本如满。故言寂住不思议。由来见等一切诸法如圆时唯净如如。无有一切可断除故。净于一切见中。下句准上。此乃金刚乃至佛果所证真如名无我也。释初文讫。自下第二释长行中见世间体。就中两节。初之一行。明世间体。后有二行。却释见字。就初行中。上半释体。下半释所以。世间种种法者。牒世间相。如是诸相唯如无别法。故出体言本来无我性。无我者如也。下释所以。有人疑云。现见世间诸法差别。然今释言唯如无我者。应当诸法断灭始无。及诸言说能显真如。故今通言非由击坏无及喻之所显。喻者言说之异名。出世间体讫。自下第二。却释见字。见者推求名见。以缘修智推求世间体是如。故名之为见。于中先喻。后以法合。火无别体。以木为体。焚薪尽已。自体随灭。故言自于是中灭。下两句合。准即可见。释第二文讫。自下二行。释长行中即于所缘而得三昧。就中三节。初两句出三昧体。次有三句。依定进修。后三句。明所得益也。是名现法乐者。出三昧体。圣人自智境者。叹三昧深。谓如来藏相应定者非是凡夫小乘所入。是故叹言圣人自智境。次有三句。明进修行。依初地三昧。进入后地。言依此入诸地。下二句。明所离过。过有二种。一者因过。谓净除无始恶是也。二者果。谓舍离世依是也。下有三句。所得益。出世而安住者。出世有三处。一出分段世。谓初地中。二出功用世。谓八地中。三出变易世。谓佛果位。如是三处。得安住益。其心转清净者。如是藏心名为其心。谓前三位中。随渐除障。渐显清净。既心得净。恒居佛土。是名所得益也。上来一重问答讫。

　　自下一重问答。明皈依处。于中先问后答。既就问文中。金刚自在者。叹所问人。余文相现。准即可知。于是以下。答其前问。就中两节。初以偈颂表宗略答。后长行已去广释所以。初表宗中。有四行偈。判为四节。初两行偈。释佛为皈处。次一句者。法为皈处。次有三句。僧为皈处。后有一行。国为皈处。就佛宝中。初一行偈。明佛出过百非之外。后有一行。明佛殊胜故可皈依。初文复二。上两句。明佛体妙离有无相。下两句。明所离过。言佛体者。即真如法身。离有无相。妙出百非。契会中道。故名为佛也。下释离过。蕴树已焚烧者。离内身过也。魔军咸退殄者。离外怨也。前蕴魔。后即天魔。下释如来殊胜可依。上两句释所到处胜故可皈。次有一句。所觉清净无垢。如是如故可依。下句结皈可知也。释佛宝讫。远离诸分别者。明法宝为依处。离者无也。分别妄想所不及处。名为法故。无诸分别也。下明僧。证于无处所者。初地已上。证无中边真如理故。名为圣僧。如是僧中。简取胜者。不取下地故。下句言密严诸定者。八地已上。名为胜者。结句可知。皈依有二种。一修行时所皈依处。所谓三宝。如上所说。二安身时境界依处。如下所说密严胜妙刹是也。良以密严。八地已上菩萨所生。故言胜净。余文相现。准即可知。上来表宗略答讫。

　　自下第二。广释所以。于中三节。初长行释。次偈颂释后以长行释。就初文中。表五章故。文有五节。一已得住地下。释诸世间虚妄无实。二世间众生下至恒无断绝者。释世间法唯心所造。三是八种心中至或有一时顿取之者者。释心起时顿之义。四心性本净下至而为差别者。释心常净不改之义。五阿赖耶识虽与能熏下至而得明现者。释阿赖耶识虽与诸法同一处在而非一非异。

　　就初文中。复有三段。一说是语已者。结前生后。次已得诸地等下。法说现示。后如缋像中。广引喻释。初文可解。已得住地者。如实见菩萨得初地故也。诸观行者者。十地非一。非名诸观行。余文可见。下引喻释。喻有十。一大为四。第一喻者。喻于如上妄计诸法差别之相。二有两喻。喻诸外道妄计身中有我我所。有四喻。喻因缘生法但虚相立无有实性。四皆是虚伪下。结前所说。释通疑难。此即初喻。如缋像中而有高下者。壁上画像。实无高下。然凡小儿。见于壁上大小高下差别相貌。然手摩时。平无高下。真如如壁。诸法如像也。如梦所见下二喻者。喻于外道所计之我。梦中所见端正女色。石女人等。梦已身怀任子。毕竟无法。唯梦乱计。外道所计。我亦如是。次有四喻。喻于诸法虚相似有。无有实性。非但无实。就近寻相亦叵得。文现可解。次有二喻。喻于诸法无常速灭。不过刹那。如浮云影。如奔电光。速灭不住也。下结前所说。释通疑难。皆是虚伪非实有者。结前所说也。分别所成犹如工造器者。是通疑难文。外有疑。若诸法相非实有者。何故现见各有自性。萨婆多师计如是执。今则通言。汝所见者。分别所成。非自有之。故下喻言犹工造器。工巧之人。依一泥团。造诸器皿。相各不同。寻其别相。唯有一泥。无有别法。上来诸法虚不实讫。

　　自下第二。寻推妄法唯心所作。于中有二。初法说。后引喻况。就说中复有四节。一释八识相依而起。二释五法。三释三性。四无我。然经文中。束为两段。初释八识相起之义。二释五法等不离成义。就初文中。世间众生下至相续而转者。八识之心相依而起。世间众生者。简却外物。但取情道。此即总句。习气覆心者释所以。心者本识。虽言诸法皆心所作。心不自作。要待因缘。谓无始习气。迷覆真心。心随缘故。生一切法。心识既生。计着种种戏论执着。因兹诸法差别而转。自下依心生七识也。初言意者。从无明识至相续识。总名为意。能生分别六识心故。意识者。分别意识。余诸识者五识心也。相续而转者。转者起也。如是从细相续立末。中间不绝。是故说言相续而转。释初文讫。自下第二。释法等不相舍离。一处一释。何故此文来。良以真心不可自变作生死法。要得无明妄想习。始作诸法。诸法亦尔。要依真心。方立自体。欲显如是。故此文来。言五法者。一名。二相。三分别。亦名妄想。四者正智。五如如。如是五法。与三性法。相摄分齐。诸教不同。若依中边分别论等。名相二法。遍计性摄。分别依他摄。正智如如圆成性摄。佛性论者。初分别性五法不收。毕竟无故。如是说者。但从他闻三性名字。不识体性及得名所以。若分别性非圣境者。圣必不说。若圣不说三性道理。谁说而有三性道理。又依他者。依谁何他。名依他。性若依依可言自依。何论依他。然汝说言遍计性者是无法故。五法不收者。依他起性。更无所依。依何他名为依他。准此明知不识释名。若依解深密经。有二复次。释三性义。初复次云。由遍计性依他始有。故经说云眼翳眩如遍计性。所见毛轮如依他性。准知依他。依遍计性。方得立之。后复次云。由依他性。方有遍计。故经说云。颇胝伽珠。由近青色。似青色现。凡愚不识。执为实青。珠上似青。喻依他性。所执实者。喻分别性。准初复次。分别性者。还收分别。依他性者。名相所收。准后复次。翻前可知。楞伽经中。亦如是说。故彼经云。名相二法。缘起性收。妄想自性。妄想收也。言三性者二门分别。一释名字。二出体性。言释名者。一分别性。亦名遍计所执性也。言分别性者。谓虚妄心。构画计度。不称境故。名为分别。就能为名。又此妄心。于所执境。遍计着故。名遍计所执性。非遍计心所执存境名遍计性。此约能所合为名也。有人宣说。所遍计境名遍计。不取能执为遍计性。若如是者。即违道理。良以三性诸圣境界。遍计所执毕竟无法圣。人不见。既不见故。不可宣说三性道理。三性道理诸佛境界。非凡夫境。如何说言毕竟无法为圣境也。佛性论师过在此矣。依他性者。亦名缘起性。亦名依他起性。皆得无伤。依分别他始得有故。名依他性。良以大乘。一切诸法。以心所作。所作诸法。不离于心。以心为体。若无妄心。生死之中。依他起性。不能自起。故诸经中。说十二缘。为依他性。十二因缘。无明为初。故知依他依遍计他。又经说言梦等八喻。喻依他性。若无梦心。梦境不现。依梦有境。明知依他分别有。又人说言。清净依他。此净依他。与其正智。为同为异。若言同者。即圆成收。非是依他。若言异者。即从无明。方有余反。即知不清。若不从无明故言净者。何处经云十二缘法明为缘有。故知清净依他性者。浪言无理。出其体者。分别性者。但用分别妄心画度行解为体。又复人说。妄心所执妄境为体者。此言大谬。过如前述。依他起体。义有两重。一者从本建立诸法。谓从无明乃至显识。显识心中。见相二分。一时分出。所见相。依无明等遍计性故。名依他性。于此义中。见相二分。皆是依他。二者观行除障入理建立三性。于此义中。但立所取相分为体。良以能取见分心者。不知自共相分尘故。执为心外实有诸法。然意识心所执本质尘者。是显识作。非意作故。观行者达无实时。似有相分。犹有非无。据此行义。世间迷徒。说依他起是有不无。圆成实体。准即如常。二无我者。谓蕴中无主宰者。名人无我。于诸法中。无性实义。名法无我。如上所说八识五法三性二无我。一一之法。不能独立。如水波浪。若无水处波浪不起。有波浪处。必有其水。诸法亦尔。若有法处。必有真如。无有一法独妄无如。是故说言恒相应。释法说讫。自下引喻。就中。初喻。后阿赖耶下。合所引喻。如是二文相现可知。

　　自下第三。释八识心起时顿渐。就中两节。初释识生顿渐差别。后若于屋宅下。释顿渐。所以虽无如是若干体异者。明八识同体。同体有二。一如来藏缘起法门。变作诸法。法虽万差。体唯真心。故言同体。二妄心中显识已前无差别相。流至显识。忽现见相。以后渐现种种诸法。如是诸法。以显识为体。故言同体也。而随缘下。释识起时有顿渐义。随缘渐起释渐起也。或一时生者。是顿起义。如是顿渐识体生起也。心生之时下。释所取中。亦有顿渐。文现可知。下释所以。于屋宅等聚集物所。若无偏现者。多分一时顿分别所。若有偏现者。次第而取。是故说言多是一时或次第取。上释取。若在眠梦下。释次第取。法若散离不聚集者。多分次第取。于中细论。亦有顿取。是故宣说或有一时顿取之者。如吃热蜜。若无偏强。身舌二识一时取。若有偏者。先取强者。如是诸文相现可知。上来释所取中顿渐讫。

　　自下第四。如来藏性常不改。一释真心性常不改。二者随缘能生法义。又说。前说者释依持门。后释缘起。就性常中。先法。后前如来藏心恒在生死而性常净。凡夫二乘初业菩萨所不了知。是故宣说心性本净不可思议。此即显示空如来藏。故胜鬘经云。自性清净心。烦恼不能染。智慧不能净也。是诸如来微妙之藏者。释不空藏。谓如来藏中。本来具足过恒沙等性功德法。而无一法别守自性。如镜中像。故言微妙也。法说文讫。下别喻引释。如金在矿。性常清净真心亦尔下释缘起。意从心生者。意者。无明乃至相续不断之识。如是六重总名意。心者。即是如来藏心。亦名真心。亦名梨耶。良以七识。皆心所作。故文说言余六亦然。如是已下结释应知。上来释第四段讫。

　　自下赖耶虽与诸法同一处在而性不一不异之义。就中有三。一者法说。显示道理。次引喻况。后合喻法。初文复二。一释赖耶不一不异。后释佛性不一不异。初从赖耶下至而同止住者。明不异义。后性恒明洁者。释不一义。言能熏者有二义。一义释者。从无明识乃至显识。名为能熏。熏发真心作生死故。诸心法者。谓从智识及六识等。皆有心王心数相应。是故宣说诸心数法。更有一释。言能熏者。前心数中。简取强者。除却微劣无记心法名能。熏就功能故说为熏。诸心法者。就体而言。余文相现。下释佛性与诸烦恼不一不异。准上例同。故云亦然。定不定别者有二种。一者正定。谓种性上。二者邪定。谓阐提人。三者不定。准即应知。虽有如是定不定人别。佛性体常清净无垢。法说文讫。次引喻显。文可见也。下合喻。先结合喻。后举法示。如是等文。并现可知。上来长行释讫。

　　自下颂偈广释前义。就中总有一百二十六行半文。判为两节。初四十六行半。答品初头如实见问。后七十九行。广释偈前长行所说。就初文中。复有九节。一者八行半。叹如实见问。二者十三行半。答长行中不随他行。三者一行半。答长行中现法乐住问。四者一行。答长行中转所依止不住实际问。五有一行。释获意生身等。六有三行。答长行中内证之境。七有四行。牒前颂文逐难重释。八有三行。以大乘理示诸外道。九十一行半。答长行中安乐修行趣于佛地。

　　初文复三。初有一行。叹问如理。次有一行。劝王为他传说所闻。后六行半。明闻法所得益。前两节文相现可见。第三节中。初之二句。表宗略示益。后或作下。依宗广示益也。若人闻法已者。谓十信中创闻此法也。渐净阿赖耶者。种姓以上。解一切法无我之理。渐伏法执。法执伏故。阿赖耶渐现。故言渐净。谓从种姓乃至金刚。始得究竟。故言渐也。下别解释。就中三节。初二行半。释由闻法故于三界中受胜果报。次有一行。由闻法故得不住道。虽在生死恒乐相应。后二行半。由闻法故成无上果。初文复三。初之半行。人中作王。次有一行。作欲天王。后有一行。色无色界定处为王。或为人中王。诸粟散王。转轮王者。有四轮王。一领阎浮提。二领二天下。三领三天下。四领四天下。如仁王说。下释欲天。欲天有四。此唯举四。就胜说故不举四天。超越说故不说化乐。余文可见。下释上二界。上两句准即可知。无想众生者。谓无想天也。受诸禅定乐者。大乘法中。无想天中亦有心识。但微细故。凡天二乘不知有之。以有识故。受禅定乐也。次释不住平等之道。初之句表不住宗。后有三句。释不住所以。初表宗句。准即可知。如师子吼者。以不住道为众说法。如师子王吼无所畏。众定皆自在者。虽在生死为众说法。而不染着生死之过。于禅定中自在无碍。若在地狱。如三禅乐。以是故言喜乐相应。下释成胜果。初之一行方法。后一行半释所得果。密严纯净土。难行不可得。故言一心求密严。净土三界之外。要发菩提心尔乃得往生。故言不染着三界。释行方法讫。下有两句。释行方便果。文相可见。下显正果。上之二句。示得果相。言转依者。转者灭也。转灭变易依故言转依。获安乐者。转所成果无余涅槃变易苦。名为安乐。离喧动过。说为寂静。超四相故。名为安住。次有两句。天人所敬。下有二句。表位殊胜。文相可见。上来叹王问讫。

　　自下答前长行问中不随他行问。就中两节。初有三行。略表外宗过。略示正理。后有十行半。广破外所执。就三行中。初之一行。表外道宗有过不中。后有二行。略示正理。非如外道等二句表宗。此云外道。亦取二乘。总名外道。故总非言非如外道说。坏灭为涅槃。外道二乘。皆住此说诸法皆有。以修行力灭却始无。法尽无处名为涅槃。故示过。同有为死有复生过。外人难言。有为之法未被对治。死有复生过。我修对治力。死而不还生。以是义故。所难非我故。故复难言。诸法本来无。非灭始无有。然汝妄想故。灭却始无有。法无妄计有。即成一重过。无法计灭无。亦成二重过。计有计无。两俱过故。言同有为死有复生过。释初文讫。下有二行。略示正理。于中一行半。示正道理。后有二句。结示前过。言十业者。十善业道。诸行体故。说为十善。体虽十业。随心强弱。三品不等。三乘差别。就三乘中。菩萨最胜。胜者方修十地行满得三沾果。是故说言得解脱智慧如来微妙身。下即结过。文现可知。初文释讫。自下第二。牒宗广破。于中三节。初有五行。牒外人宗。广破邪执。次有二行半。示正道理。后三行文。逐难重破。就初文中。有三过失。一有一行。释众生有始有终过。次有二行。释通外救亦言与过。后有二行。于解脱乐永失不证过。初文复二。初一行设诸众生有始有终难。一行释通外救。初一行中。上二句。牒宗设难。难众生尽。下两句。有始终难。难佛地论师特违此文不可依行。牒宗设难讫。下有二行。释通外救。外人救云。我计众生有尽有始。更有何过失。故经释通。若汝救云众生有终有初际者。与汝二过。一与非众生而作众过失。与后欲夺故云应有非生法而始作众生。此即纵与。下即夺取。佛法道理。无有非众生而生众生界。初过如是。更与一过。汝若救言。众生界尽。尽得解脱。有何过失。此即牒过。下即与过。是故说言佛无尔焰法。尔焰者梵音。此云如幻虚伪之法。又外人救云。佛无尔炎。有何过失。故即通言。则无能觉。若有尔焰。则有能觉智慧之心。既无尔炎。对何所觉。而有能觉。既无能觉。觉所得果。涅槃亦无。通难与过讫。下即释通于解脱乐永失不证过。初一行半牒彼宗。后二句与过。初文复三。上二句法说表宗。次二句引喻示现。后二句结合所以。就喻文中。种已燋者。喻于有余涅槃之界。萨婆多云。入有余时。烦恼业等。体性犹在。治道力故。不能生后。同类法故名断除之。非体成无如种已燋。体虽有在。不能生后也。灯灭等喻。入无余涅槃之时。能治所治一切皆尽。如灯油尽灯亦随灭。余文相现。准即可知。下有二行半正道理。就中三节。初有一行半。出定行体性。次有半行。释智慧行。后有半行。释所得益。初文上半出定行体性。次半行定用自在。复有半行。不着二边中道之相。言遍处者十遍也。言诸禅者。根本四禅未来中间名为诸禅无色者。四无色定。无想定者。亦名灭尽定。如是诸定。释名出体诸义分别。如常可知。逆顺入定者。义门有五。一者顺入。从初禅入至非想出。二者逆入。从非想入至初禅出。三者顺起。入初禅定。超越二禅入第三禅。超越第四禅入空处定。超越识处入无所有。如是超入乃至非想。是名顺超。言逆超者。从非想入。超下而入。从上向下。有此别耳。顺逆超者。从初禅入。超入三禅却入二禅。超入四禅却入三。如是顺而却入下地至非想故。名顺逆超。如是顺逆时。不作功用。名定自在。定自在故。十力六通皆得自在。如是名为定用自在。次释中道。于彼不退还者。彼者指前所说定也。不退还者。菩萨在有而不失定。名不退还。恒不沉没者。菩萨在定。起大悲心。化众生故。恒行不住中道行者。乃得涅槃。非是灭法名为涅槃。下释智慧。审知诸法相者。知法达底。故云审知。诸法但是妄分别计。寻即叵有。如幻如化。离有无相。名诸法相。菩萨十地。名为诸地。于中出入及住自在。为善巧。下二句者。释门得益。文现可见。如是行者。始得密严成佛涅槃。非外道计坏灭法已始有涅槃。示正理讫。自下第三。逐难重破示过失。就中有三。初之一行。示彼生死不出过。次有一行。三和四缘所生之果不成过。后有一行。内外诸法相生因义不成过。就初行中。上句牒外道计。下两句示过失。文现可知。第二行中。三和合者。一根二尘三者触也。因等者四缘也。眼者眼根。色者色尘。余根名内。余尘名外。如是众缘和合所生六种识等。亦灭无去。即成邪见也。故言亦坏也。第三行中。内外法者。内谓内身。外谓木草。其内身者。从少至大。从大至老。于其中间。念念相生。物者从种生芽。从芽生茎。乃至华果。若汝说言坏有成无者。如是世间现见诸物。皆悉相违。与过文讫。

　　自下第四。答前品显现法乐住问。就中两节。初一行释定方便行。后有两句。正明现法乐住体。定方便中。离于心所得者。所缘境界名为所得。此所取无也。分别不现前者。能取亦无。亦不住其性者。不住能取。所取无理。若得如是行中道者。乃名成就定前方便也。下出定体。若得成就方便行时。无有分别执着之心。故言是时攀缘离。离者无也。寂然心正受者。现法乐住也。

　　自下一行。答前长行转所依止不住实际问。菩萨舍离分别执着妄想心故。说言舍于世间中所取能取见。见者执之。言转依者。如来藏心依无明等妄想法故。在于生死。由修行力。灭无明等妄想法故。不在生死。故名转依。转依菩提离粗重者。无明尽故。能依种子亦不得住。故言离粗重。粗重者种子之异名也。智慧不思议者。答上问中不住实际。菩萨智慧。断无明等诸虚妄法。证法实际。而不住理。常化众生。下地人等不可测量。故言不思议也。

　　自下第五。答前问中获意生身问。言十种者。十地之中。各有一身。故言十种。然一一地二种身。一者如来他受用身。名意生身。二者菩萨所受变易之身。名为生身。余文相现也。

　　自下第六。答前问中内证之境问。就中有二。初一行半。小乘所执法明内证。后一行半。大乘法中所说五法中明内所证也。小乘所计中。色谓色聚法。心及心法心聚法也。不相应者。非色非心十四法也。言无为者。谓三无为。如是等法。唯有真心如如法故。云谛观无别意也。无别异者。如之异名。准即可知。下就大乘差别法中如如所证。列五法名。义如常辨。如是五法。但一如上假施设故。推即唯如故。言皆平等。

　　自下第七。有四行偈。逐难重破。亦可当来过。就中四节。初一行偈。舍正取邪过。次一行偈。竖义不成过。次有一行。诸法失相过。后有一行。恶见剩生过。就初文中。上二句。牒前外计。下之二句。显所致过。固者言守也。自宗。即是大乘唯识名自宗也。不守大乘甚深义趣。此即舍正也。同诸妄分别者。皈邪过也。若不固守大乘正宗。趣逐小乘及外道宗者。仍致诽谤方之罪。是故宣说同诸妄分别也。就第二行竖义不成中。上两句。牒所破法。下二句。示其过失。言恶习者。违理名恶。习者学习。谓诸外道背正理故。历代习学终坠泥梨。故言恶习。恶习人等所有痴立。名为分别。五种论者。泛立论者。要具五分。一宗。二因。三者譬喻。四合。五结。是名五论。此即牒举所破法也。下示过失。譬喻不成立者。于五论中。但举中间譬喻不成。余四论者。皆亦不成。喻不成故。一切所立诸义门等。悉相违背。故言诸义皆相违。此即示其竖义不成过讫。次下一行。示一切法断灭之过。下二句。示断灭过。五种悉成过者。示他宗过。惑乱于智眼者。诸外道等。以有过宗。于大众中。欲求名闻。欲求胜他。自是非他所有之义。皆名惑乱于智人眼也。下示过失。翻境违理。名为颠倒。当法顺理。名不颠倒。同者共相。异者别相。亦名自相。谓诸有漏皆是苦性有为无常诸法无我。如是等法。说名共相。一切诸法。各不杂乱。名为自相亦别相。如上所说。惑乱智眼故。如是等法。皆失其相。五相杂乱。故名斯坏也。下一行偈。恶见剩生。就中上半示见所依。下有半行。示其过失。如是等见。因何而生。谓舍大乘。依他外道小乘人法。故生诸见。言初际者。计本劫本见等。诸见者。计末见。如是诸见。总有六十二见。谓本劫本见有十八。末劫末见四十四。如是诸见。由舍自宗依他邪宗。而得生起。是故宣说皆从灭坏生。上来逐难重破。遮当来过讫。

　　自下三行。示正道理。就中。初劝知众生无初际义。次有一行半。如来能化所设各殊。后有半行。牒彼外计。反显有失。如是三文。相现可知。上来示正讫。

　　自下第八。答长行中安乐修行趣于佛地。有十一行半。判为五节。初二行半。释诸人法皆不离识。二二行半显所行法。三二行半。释能行人。四一行半。于修行人中。取胜却劣。五有三行半。释行所得益。初中五句。初有二句。因果一对。次二句境行一对。次三句能所一对。次有二句。人法一对。后有一句。总结释也。因中强要。故言增上。增上有三。一戒增上。二定增上。三慧增上。如是三学。行中之要。故言增上。解脱亦然者。对因辨果。果亦有三。故言亦然。一者解脱。二者般若。三者法身。就初为名。合为解脱。因果对竟。言四谛者。行所缘境。言神足者。若约因说。四如意足。若就果说。名为神足通。亦名神通。言念处者。因中四念。果中三念。无碍解者。四无碍解。如是诸行。托四谛境而得成故。相对辨之。四缘无色住者。行所依处。然此缘字。欲似错误。应注禅字。合应说言四禅无色住。住者八禅是行依处。故名为住。根力等下。辨能依行。根者能生诸圣道故。力者五力。不退名力。不随缘退。能入圣道。故名为力。言觉支者。七觉分也。如是七觉。在修道位。炎观心中。容有为他宣说法故。名为诸地。等者等取八圣道分。下辨人法。有为无为者。此即法也。众圣者人也。如是上辨一切诸法皆识所作依识而住。是故结言皆依识而有。自下第二。辨所行法。言苦法者。谓苦法忍。苦观智谓苦法智。苦随生智者。谓比智品。于一苦下。具有三智。余集灭道下。各有三智。故结释言亦如是也。下之二句结法释名可知也。自下二行半。释能行者。初一句总举。次一行三句列数名字。后二句结。言第八者。道比智心名为第八。七返生者。得须陀后不起无漏道。七生后末身中乃起无漏。斯三界惑。得罗汉者。各为七生须陀洹也。言家家者。得须陀后。进断三四品。余二三身受名为家家。故毗昙云。断三四品惑。成就彼对治。余三生二生。是名为家家。须陀果中有是三种。一往来者。名斯陀含。天上人中一往一来。一间灭度者。现般那含离欲果已。未至初禅。两界中间得涅槃者。名为中般。言生般者。受初禅报。即得涅槃。名为生般。言有行者。生初禅已。以钝根故。勤精修行。乃得涅槃。名有行般。无行般者。此人利根。生初禅已。不起无漏。言命终时忽起无漏。断余障尽而般涅槃。言上流者。以那含身。于上二界。处处受生。名为上流。上流二种。一者乐定。此人流无色界中。二者乐慧。此人流至第四禅时。生五那含。不入无色。是故结言上流于处处然后般涅槃也。下二句结文现可知。自下一行半。取胜却劣。就中一行简劣取胜。下二句者。示所修法。于诸事中。勤而不息。名为修行。于谛理中。练心务达。名为观行。观行有三。下者声闻。中者缘觉。上者菩萨。是故结言菩萨增上修。功业最殊胜。下示所修法。法有三重。一十一智。谓四谛。法智。比智。等智。他心智。尽智。无生智。如实智。言十二者。前四谛中。各有三智。准前可知。言十六者。四谛各四。亦可知也。自下第五。辨修行得益。益有二种。一因修行灭妄心益。二者禅心不退转益。初文复三。初有二句。标宗略示。次有二句。释通疑难。后有一行。释所以也。此诸修定者者。总举三乘故说诸言。良以二乘渐灭粗心。而不识知能灭所灭唯是一心。不以知故说言渐灭也。次通疑难外文。疑若言三乘渐灭心者。所灭之心。为真灭耶。为是妄心。是故通言。渐灭心者。但灭粗起分别之心。非是真心。有生灭故。欲灭真心而起修行。是故通言所尽非是心。下通转执。转执复云。其所灭心。但是妄心。非真心者。所灭妄心。与真心共同一处耶。是故通言亦非心共住。良以真心与诸妄法不一不异。释通疑讫。下释所以。谓妄心本来自无。非灭始无。但以妄心横计为有。如梦所见。非有为有。且约二乘。其所以先就未来。未来心未至。未至故自空。以自空故不可与真心一处共住。若现在心。假托众缘。说为现在。所托众缘。推即本无。如梦所见。缘尚如是。何况所生。故言心缘不和合。言非此者。根名为此。尘名为彼。释初文讫。下释第二禅心不动益。就中三节。初二句表宗。次二句释所以。后二句结示道理。第四禅无心者。第四禅上。唯有微细舍受之心。更无粗显苦乐等心。以无粗显分别心故。名为无心。有因不能害者。下地虽有苦乐等心。而不能动舍受静心。故言不能害。次两句文相现可知。下结释之。妄想不自觉者。良以诸法唯一心作。离心叵得。然妄想心。不自知觉唯识道理。妄计诸法离心有性。故言不自觉。喻文可见。上来答前长行问讫。

　　自下第二广释偈前长行略表。就中七节。一者十三行释八识门。二者七行释五法门。三者六行释三性门。四者六行释二无我门。五者十五行逐难重释。六者十一行半叹密严土。七有二十一行释佛如来所现色相。

　　初文复四。一者八行半释阿赖耶。二者一行半释第七意。三者一行释第七意与六识俱。四者二行释赖耶识持诸种子而不失体。初中五节。一者一行半出赖耶体。二有二行举果劝修定。三有一行半于三界中受生死报为主摄化。四有一行半劝修方便因。五有二行见退更令进。初言定者。八地已上无功用定。观赖耶者。观者观达。证之异名。如来藏心名阿赖耶。此即出体。下释义门。离能所分别者。无取舍相。微妙无所有者。不守自性。转依而不坏者。性无改转。在于密严中如月恒明显者。体圆净义。出体性讫。次有二行举果劝修。就中。初行举密严果。后行劝修。密严诸智者者。密严纯净土。不杂凡小乘。唯有大菩萨。通达法空者。故言诸智者也。与佛常共俱者。有师可凭。下有二句。所行可叹也。举果胜讫。下劝令修定。于中。上半叹处殊胜。下半劝修。密严定者处者。八地已上菩萨始生故。无出入不定之过。是故说言定者处也。下劝中。言相应妙定者。真俗二智不相妨碍。故言相应。离偏着过。故名妙定。余文相现也。自下第三。于三界中受生死报为主摄化。就中。一行示所生处。后半行文举能生人。何故不说五那含天者。自有两释。一义者。五那含者唯是小乘。难可化故。菩萨不生。所以不举。更有一释。菩萨遍出一切生处。然不论者。影略互论。余文相现也。下一行半。释密严家方便助因。初有二句总举劝。后有一行。别列所修法。问。何故不说如实耶。答。如实是总。十智是别。于如实智中。分出十智。以别折总。总体叵得。所以不论。余文可知。自下二行劝退令进。就中。初行叹王种姓贵。后行劝退令进修。舍君罗帝者。昔日轮王是如实见祖。又甘遮月王者。甘遮是姓。月王是名。亦昔日时转轮圣王。余文可见。下劝退令修。上二句法说令修。下二句引喻显示。谓我为汝说密严国中胜妙深行。汝应当求。然汝闻已。勿怀疑退。如羊被拽。拽退推进。如是等文。准即可知。上来释赖耶讫。自下第二。释第七意。意者妄意违理能生生死妄法。故名为意。初句法说。次一行喻。后句合喻。谓众生身。进退动作。一切事业。及自性住。皆由意力。是故说言意在于身中。下引喻示。引四种喻。各喻一义。初一喻者。喻五蕴身由意力住。言幻兽者。不可自住。由幻力故得住之。此喻蕴体得住之义。亦如幻为树者。夏热之时。幻作树荫。就下𫚳息。如是五蕴。依意而住。藏护妄意。亦复如是。河者。即是六道为河。言苇荻者。喻于妄意。意随诸业。六道流河。恒流不息。犹如草木随流上下。王喻六识。园喻妄意。意识执着忘意为我。又一义释。王喻妄意。园喻五蕴。准即可知。下结文可知。释妄想讫。自下第三。意与意识俱起之义。先法。后喻。意者妄意。初从无明乃至相续不断识来。皆名为第六意识名为识。然通取彼五识心法。然心心法。两义释之。若以别相论。但六识中心法共相应起。妄意中无心心法俱相应起义。若就通相。至细论之。从无明下乃至显识。定无心所。智识相续不断识中。亦有心法。细不现故。且不论之。下引喻况。如是心法。从妄因缘。聚集似有。推无自性。故喻言道譬如空中云共聚而无实。意与意识俱起义讫。自下第四。释赖耶识持诸种子而体不失恒清净义。于中。初行明能为生死因。后一行体性不失能为涅槃因。初文复二。先法。后喻。又现可见。后一行中。上二句明体不改。下二句为涅槃因果。决定种性者。但有赖耶决定成佛。据此明知。一切众生皆有佛性。然有迷者。作如是说。一分众生无佛性者。应与此难。汝若说言一分众生无佛性者。我亦难汝一分众生应无赖耶。经中既说赖耶体决定种性。如是广破。准义应知。如是经文。与摄论中此界无始时等。意同不异。上来释八识门讫。

　　自下第二。释五法门。就中三节。初有三行。释前三法。次有二行。释其正智。后有二行。明如色。初文复二。初之一行。略释前三相因起义。后之二行。应明分别差别之相。名因于相生者。名不自有。依相故立。如无火者火名叵有。相从因缘起者。令应说言相从于名生。以火名故。招唤火来。然经文中因缘起者。由名数数薰习力故成名言种子为因能生相等。以是故言从因缘生。问曰。若言名能薰成种子因者。相亦应熏成种子。答曰。非例。名言种子与一切法为正因缘。故能生相。相不能薰成种子故不能生名。名相互为因者。相对相现互为为因说。若为因缘相起义者。名者能为因生诸相。相不能因而生于名。然名二种。一表义名。所谓音声名味句。但表前法。不能熏成诸法种子。二现境名。谓心心法。缘境执着。薰成种子。为因生相。经家欲简如是义。故但相从因生。下二句明分别心所缘起处。良以所缘形相别故。能缘之心种种而起。故名分别。谓因明因分别得起。总相如是。下别广释七识总名为分别故。于此文中。具明七识。先总。后别。分别从二因者。此即总表。下示二因体。言外相者。是所缘缘。心习气者。谓因缘法分别心生。非但此二具足四缘乃至分别。然今文中。取胜却劣。故但说二也。下别广释。从细分末乃有七识。故言第七末那识。例上可知。故言应知亦然。然末那识有其二种。一法执末那。谓从无明乃至相续。总言妄意末那识心。二者人执。从相续去未倒事识四惑末那起执相续等微细诸法。以为我故。亦名末那也。下释六识。诸根者。眼等五根。意者意根。缘者六尘。如是诸缘。和合之时。能生五识。就实而言。意识亦生。略不说耳。余文可见。释前三法讫。下释正智。就中。先行释照俗正智。后行释照真正智。初文中。言从于如是因而生彼诸果者。因有二义。一者圣人见生死者但从无明妄想故有。有即虚伪。实不可得。知有非有。二知因果亦不违失。谓善生天堂。恶生苦处。故言从如是因而生彼生诸果。下真证。上二句与理不违。下三句了达道理。能证所证平等一味。是故说言真如非异。此者即正智名此。诸理相应生者。真俗境界非一名诸。生者成也。余文相现。下释如如。就中。初行释如如理。后一行者释所以。此即是诸法究竟真实性者。推诸法相。到究竟处。唯有如如。是故说言究竟真实性。下有二句。释所离相。一切诸法。如梦所见悟本无。以不生亦不灭故言不生。下释所以。上二句表宗法说。下二句引喻况示。准文可见。上来释五法讫。

　　自下六行。释其三性。就中。初一行释遍计性。次一行半。释依他性。次一行半。释圆成。后有二行。释所得益。初中。上半遍计起时所迷所执。下二句示遍计体。种种诸形相者。谓色心等。各有多种。差别不同名种种。如是诸法。但像似有。而无自性。遍计性。不达虚妄。执为实有。种种诸形相者。此即所计色心诸法也。名句文身者。此即非色非心也。下释遍计所执自性。如是妄计执着而生。是名遍计所执性也。释遍计性讫。次释依他性。上二句释所依因。次二句所成因。后二句释得名所以。根境意和合者。正现起时也。意者意识。谓现境名言现在前时。于虚妄法。横计为实。熏成种子。此即遍计为能熏法。依他起性。从此因生。是故说言熏习成于种。次释所成因。此所熏种与所熏心。同一无记。然缘和合能生诸识。故知此种与所依心不一异。下释得名所以。资于互因力者。取彼根境意和时横计实有遍计执心。为资因力。不取所成种子为因故。解深密经云。如翳眩人所见毛轮。为依他性。释依他讫。自下第三。释圆成实性。就中。二句出圆成体。次二句属当名字。后二句释圆成性非讫。下释所得益。益有三种。一上二句释通达益。次一行得四智益。后半行释离苦益。若小乘所说。我生已尽等四智。对分段粗相而说。今此乘所说四智。对变易生尽道理说。二种生死并尽故。说言解脱一切苦也。众怖畏者。畏有五种。一者不活畏。资财难得供身不足故。二者死畏。纯作恶故畏死后苦。三畏三涂。四者恶名畏。畏失利养故。五大众威力畏。在大众中讲说法时。身心不安。如是五畏。初地中离。余文可见。上来三性义门讫。

　　自下第四。释二无我。就中三节。初二行法。次一行半引喻示现。后二行半赞叹土胜劝令修因。就初文中。上之二句。示无我理。下一行半。释所得益。生法二无我者。表宗示理观境。善能明了知者。释能证智。善者顺理。能者巧便。顺理巧便。达二无我理。下释所得益。益有二种。一者能断烦恼因盖除灭生死苦报。普烧诸习气者。断成就种粗细皆尽故言普烧。永断分别者。现行烦恼复不现行。故言永断。下有一行。释离苦报。文相可见。法说文讫。下引喻示。上二句引喻示现。下一行合所引喻。如是诸文相现可知。下叹土胜。劝令修因。初一行半。叹土殊胜。后有一行。劝令修因初中。上二句直叹土胜。次二句叹居人胜。后二句叹资具胜。文相并现。下劝令修因。因有二种。一自利因。如上二句。二者利他。如下二句。言真实观者。八地已上。无功用位。真俗双照。名真实观。文现可知。

　　自下第五。逐难重释。就中三节。初十行半。法说逐难释。次三行半。引喻示显。后有一行。结劝令知。初文复二。初五行半。释前五法中第三分别。后有五行。释八识中意。初文复五节。初一行释名相为因分别得立。次有一行。明分别所缘。次有一行。出分别因体。次有二行。智识境别。后有半。举过结示宗。初中。上半释名所依相。下半依名相故分别得立。若无相处。名即不生。以有相故。名乃得生。是故宣说名生本于相。问曰。若言名生必依相者。兔角之名。因何相生。答曰。兔角名对牛角相。兔角名生。有无相对。而假立故。相非自然有。必托众缘而生。从缘生故无自性。然分别心不知空。翻执为实。故言种种诸分别皆因相而有也。次有一行。释分别心所缘境界。上半出所缘。下半能缘心。根谓六根。境者六尘。瓶衣等者。现所受用物。蕴者积集义。谓四尘法。名为蕴法。非是五蕴。如是四尘。所合成法。与分别心。为所缘故。分别从此生。生已却了知所缘之境。是故说言了知而简异。异者分别之异名。此即能缘。下出体因。上二句出能依法。下二句立因与体。若动若非动者。自有两释。一义释云。动者欲界散业。若非动者。上界定业也。更有一义。加行无漏。名为动业。动出三界故。有漏之业。名为非动。不出三界。恒在生死。故分段世间三界差别。变易世间具四生死。是故宣说一切诸世间。如是世间。皆因痴生。以痴为体。况乎分别有非痴生不以痴为体耶。下明识智所缘不同长短等。初行明识所缘善不善。一行明智所缘。善者随顺大乘唯识说名为善。言不善者。翻上应知。有为无为乃至涅槃。如是等法。依大乘教修习所生。正智所知。非乱意识之所能知。是故结言斯为智之境。下结过表。宗如是上所明皆是无常。是故结言念念常迁转。如是诸法皆不离识。识所作。是故示言皆依识以生。释分别讫。自下释意。文有二节。初一行三句。标意体性。后三行一句释其业用。就体性意有二。一者妄意。谓从无明至相续识。二者染意。谓相续识后未至事识四惑末那忽起执我。妄意是法执。染意是人执。以是分文。亦有二段。初有一行。释其妄意。后有三句。释染末那。初文。上半引喻显示。下半合喻。良以末那迷于藏识。藏识随迷。恒在生死。如迷于绳。绳似蛇现。若不迷时。绳无似蛇。故下合言当知亦复然。文现可知。下有三句。释染末那。上二句喻。下一句合。准下业用。其义可知。下有三行一句业用。先释染意所有业用。后二行释妄意业用。初中复二。三句释执赖耶为我我所。下有二句。与意识心同时染根。初文中。言增益我事者。染末那心。但执赖耶。以为我体。不计我所。然言增益于我所者。与意识中计我我所。作根本依。是故宣说增益我所。与意识俱者。同一刹那。故名为俱。与意识心。作染污根。故说为依。刹那量同。故名而转谢。余文相现。下有二行。释妄意业。文有五节。初有两句。释内身中能作事业。次有二句。释外资具中有摄受用。次有二句。由外资用。所生乐中。摄受不失。次有一句。能持内外。不烂坏失。末后一句。总结示现。如是诸文。并现可知。自下引喻。喻有三喻。梦医喻。喻妄意心。在空喻者。喻于染意并分别意识。镜中像喻。喻所取境唯心无境。于中三行广引喻相。后二句者。结前所说。初文中。言如梦翳等一切境界者。谓妄意中第四显识中所出相分。名一切境。如是境界。由无明等渐粗力故。故至显识时忽然显现相分之境。此明所迷。起种种分别者。智相识后。不知此境自显识现。相牵于心。心执为外。故起分别。不知唯自心。第二喻中。上三句喻。下一句合。此喻染意并分别事识。无我所处。执计有我。如似空中。脚无蹈处。手无攀着。于中走索游戏极难。分别之心无我计我。亦复如是。不可安固。是故结合分别亦如是。第三喻中。无法后喻。分别无所依者。分别所计我毕竟无故。言无所依。但行于自境者。自所计我无所有故。无境可行。然言但行自境者。但计息为所行境。计心以外。无境可行。下以喻现。准即可知。下有一行。劝知结示。初二句劝知。下二句结示。言此三者。次前三喻。说为此三。皆识现者。如是三法。于显识中所出见相。更无余法。是故宣说皆识现也。此即劝知。下即结示。于斯远离处者。三处名远离处。名真实者。法之穷处。即是如如。不可破坏。故名真实。上来逐难重释讫。

　　自下第六。叹密严国。就中三节。初有七行。叹密严国。次有二行。叹能教。后二行半。叹居人胜所居亦胜。初中两节。初一行半。弟子叹胜。后五行半。诸佛叹胜。特进菩萨等者。菩萨众中神通胜者。名为特进。此即八地已上菩萨也。及圣目乾者。取小乘中神通第一。如是二人。佛弟子中。无能加者。遍观十方刹。无过密严国。弟子叹讫。自下诸佛自赞叹故。明知最胜。文分为二。初一行一句。十方佛等真出言叹。后四行一句。举德赞叹。初言极乐。无量寿国。及现喜亦名妙喜。此即东方妙喜世界。越取下方。故说乃至。如是国中。恒沙诸佛。皆自出言。密严国胜。下举德叹。自有两节。初有二行。约自利德。后欲中下。就利他德。外仪严切所率伏为威德化。如是威。非修始有。本来自成。故言自然。无始无终。如是净土。从本以来。唯法身佛所居净土。未曾凡夫生在彼土。故言本昔如来地以来。诸文相现可知。释自利讫。欲中施佛事下。释利他德。谓欲界中诸佛出世。皆从密严而来化之。化虽无量。不离密严本正定。故说言常依于正定。余文可知。上来叹土讫。自下第二。叹能说教。就中。先叹此教胜余教。后仁王下。劝令供养。初文复二。初有一行。叹此经典诸经之母。后有二句。诸经莫及。可见。下劝令供养。文亦可知。叹能说教讫。自下第三。居人胜故土亦殊胜。就中。初行出三界已而依密严住。故知殊胜处。后一行半。此土宫殿胜过余处。诸佛如来常在此中。故知胜处。文相显然。不须繁述。

　　自下第七。二十一行。如来所现种种身。此即答前及言说身问。大分为三。初一行半。如来所现色相无边。次十七行半。别明所现种种差别。后有二行。劝令修因往生彼土。初中。上半在定最胜。住定之中。无出入异。故言无上。次有二句。在定起用。难思定者。恒在俗事。而不失定。故维摩言。不起灭定。而现威仪。是名宴坐。下二句所现色等。凡小之人。所不能了。文现可见。自下第二。十七行半。别明所现。就中七节。一者五行半示众色相。二者一行示不思议力。三者一行为主摄化。四者三行半示现说法。五者一行半示修诸度行。六者二行极乐国人身相圆满。七者三行示所受用资生自在。初文复二。初有一行。就实解释极乐国中佛及菩萨色相皆同。后四行半。随机深浅。各见不同。何故不举余方净土。但举西方。有何所以。答曰。举余净土。亦得无伤。但依影略互论门故。且举极乐。又问。何故不叹密严。但叹极乐。此有何意。答曰。密严净土。是根本土。诸方净土。皆依密严。叹如上释。今此文中。但叹所现始末诸土。以是义故。不叹密严。诸修观行者。谓观世音大势至等。名修观行者也。色相皆亦然者同也。谓弥陀佛及诸菩萨。悉皆具足三十二相。故云皆亦然。下别释中。初二行半。释一佛种种异见。后有二行。于菩萨身各见不同。就见佛中。或见佛身诸相具足。是故宣说或见天中天赫弈含众彩。于中或有见一色者。或见二色。谓但见诃利色者。或见诃利占波二色。如是乃至具见诸色。或有一类。见苦行身着破衣卧寝草上。或有一类。见如千日光坐莲华上。于一佛身。如是异见。自下二行。于菩萨身种种异见。言帝青者。帝者帝释。忉利天王所有青珠。名为帝青。下有一行。见菩萨身。于中一类。见身如轮。或有一类。见身如幢。或见如书文。或有一类。见鱼螺等。或有一类。见菩萨光丽色如虹而拖空中。菩萨一身。见有不同。释所现色讫。自下一行不思议力。文现可见。下一行作人中王治化之仪。准即可知。自下三行半。见说法度人亦不同义。就中三节。初一行说曰境界。白者净色。白者明白分明之义。先佛所知二谛之境名白境。次有一行。说转所依身得如幻通身。后一行半。说断烦恼证涅槃行。如是诸文。文相并现。不须繁释。自下一行半。示修诸行。一切波罗蜜者。略有三种。一六波罗蜜。二十波罗蜜。三八万四千波罗蜜门。如贤劫经说。言衍那者。此云无遮。无所简择。来者皆供。名无遮。此是檀行。苦行持戒下。明修杂行。文亦可知。自下两行。极乐国人所受正执。就中。初行释极乐人报殊胜。后有一行。余世界人所不能及。初文可解。言瑜伽者。此翻相应。亦云观行。观行自在。如目犍连等所不能及。又他方界安乐世界光明世界。如是国人所有通境。比极乐人所知境界。百分不及一。如是校量。文亦可知。自下三行。释极乐人所受用具。就中初行。资身食具。次有一行。宝珠如意受乐无穷。后有一行。池中莲华庄严无比。余文并现。准即可知。言牟尼者。此言寂静。胜自在者。观世音等诸菩萨众。名胜自在。自下二行。劝令众人。于中。初行劝示所修行。示其所得之益。就初文中。上句劝信行。次一句劝修禅定。次一句劝修欲乐。次一句劝修回向。如上所说。四修因者乃得往生极乐国土。其所得益。文相可见。上来以偈结释讫。

　　自下长行。金刚藏菩萨。自现其身。为众说法。上来为众说种种法。然所对人。恐畏不信。不信疑言。如是所说。但有言词。不见事实。实尔以不有。如是疑故。金刚藏自现其身。为众说法。令决定信受所说法。故此文来。就中二段。初从尔时至而说于法者。表宗略示。后或说菩萨下。依宗广释。初文复三。一者现示微细小身。次或现佛身下。现示大身。后而说于法者为众说法。如是诸文。相可现知。释初文讫。

　　自下依宗广分别说。就中六节。一从或说菩萨下至常无变易者。说入证行。二或说菩萨下至所共围绕者。说随有行。三或说菩萨下至非观行者不能得见者。说诸菩萨现种种身历事诸佛。四或说菩萨下至及般涅槃者。说诸菩萨于十方国现受生身取般涅槃。或说菩萨下至如日如月者。说诸菩萨不住道行。五或说菩萨下至刹那不住者。说诸菩萨以大悲心愍众生故。在生死苦。无有退还。为众说法。六或说诸佛下。说诸菩萨为说颠倒心乱众生。随其所应。说退治法。初文复三。初从入于诸地下至二无我者。释所观法。次从得如幻下至皆不退转者。释所成德。后净所依止下至常无变易者。说转依义也。如幻三昧者。变现自在。犹如幻化。随意受身者。是意生身。八种自在。名为自在。以外诸文。并现可知。自下第二。说随有行。亦有三节。初从善能下至所行之道者。说所观境。二得首楞下至莫不成满者。依行所成德。三逮于正觉下至所共围绕者。成大菩提果也。首楞严者。此云健行定。十幻喻身者。如上所说。十意生身。究竟愿者。略有三种。一断一切恶。二修一切善。三度一切众生。广则无量。如华严说。余文可解。自下第三。现种种形历事诸佛。复有二节。一以愿力故下至历事诸佛者。说诸菩萨现身自在供养诸佛。后是诸菩萨下至不能得见者。说所现身离有无相。以愿力者。愿波罗蜜名为愿也。菩萨以此愿波罗蜜。现种种形。往十方供养诸佛。下所现身。离有无相。初法。后喻。法说文现。喻中有二。初喻。后合。文相可见。自下第四。说诸菩萨不住道行。于中有二。初得禅三昧下至般涅槃者。说不住生死。或说菩萨下至如月者。不住涅槃者行。文相可知。自下第五。说诸菩萨在生死苦而无厌退。就中。先法。后喻。并准可知。自下第六。说诸颠倒心乱众生随其所应说对治法。文复二节。初即法说。后引喻况。言渴爱者。欲贪烦恼不可满足。如渴乏人无有知足。分别苦者。散心飘荡。难可制禁。以是名为分别苦也。以外诸文。相现可见。不须繁述也。

　　大乘密严经疏卷第二
卍新纂续藏经第 21 册 No. 0368 大乘密严经疏


　　大乘密严经疏卷第三

　　沙门　法藏　撰

　　自下第二。诸大众等。对金刚藏。问答以释。就中有二。先大众问。后金刚藏答。就问复三。初列问众。次闻说密严下至而作利益者。释发问意。后遂共同心白金刚藏下。正发问辞。列问众中。先释常翼众。谓普贤众色大光菩萨等十界菩萨。次列天众。次列密严诸佛子众。后列余方听闻来众。如是诸文。并现可知。

　　次释问意。文有两节。初现自所解。后然皆愍念下。为他故问。然诸发问。凡有四种。一者知而故问。二扰乱他故问。三自疑不决欲决了故问。四欲利他故问。今此文中。为自决疑。亦为利益他故发问。

　　自下第三。正发问辞。就中三节。初引喻略问。次为夜摩天下至为有住耶者。以别广问喻法。后或有言下引例结问。初文复三。初总推本。是故说言一切世间若干色像谁之所作。次如陶工埏下。以喻请问。后如是世间下。正问决疑。就初文中。言尊者者。叹所问人有胜功德。愿为我说者。请为许说。下以法请。谁之所作者。此即正请。下引喻况。有三种喻。初陶师喻。喻别问中夜摩天下至无色天作等七种妄计。二伶人喻。喻别问中为是一切诸天主下至如阳𦦨水。三一物中有三自性喻。喻别问中譬如瓶处下至众德集成也。初陶师喻。喻梵天等计也。问本外道计云。大梵天主。能造世间。犹如陶师。造时必依四大等法。如依泥团方有所成瓶瓫小物。伶人喻者。外道计云。世间成时。无有一主能成诸法。诸法共作乃成一法。言诸法者。谓神我意意根触作意色明空等。共和合时。乃生眼。无有一法独为主故。能生法者。一物之中。有三自性者。外道计云。一一物中。皆具三性。如一瓶中所有微尘是实体性。项细腹大。开口底塞。是德所依处。盛水不满。是名为德。如是一物。具三自性。故诸大众。引外道计。问佛如来。一世间为是外道所计同耶。为不尔耶。就初喻中。先喻。后法。喻文相见。世间众像者。此举法也。下之两双关推定世间之因。准文可知。次第二喻中。先喻。后责。一切世间岂亦如是者。此即责也。岂者。责辞不计为。就第三喻中。先喻。后责。责云。世间众物已成体相者。欲责且许。汝今所立。一物之中。具三性者。若已成者。且许可尔。后即夺云。若未成者。此岂成在一物中乎。上来引喻略问讫。

　　自下第二。喻所喻法。以别广问。文有二节。初喻所喻法以别广问。二如是世间下。牒所计法。问定此非。初文复三。初为夜摩天下至无色天作者。牒陶师喻所喻之法。以别广问。二为是一切诸天主下。以伶人喻所喻之法以别广问。三譬如瓶处下。以随一切物所喻之法。以别广问。初文中复有三节。一从夜摩天下至紧那罗作者。以欲界中有大力者为主。能作世间物耶。二为是善现下至螺髻梵王者。色界诸天为主。能作世间诸物耶。三无色天为主。能作世间诸物耶。犹如陶师能作瓶等耶。文相可见。自下第二。将色界为主能作。于中有二。善现等者是第四禅。二螺髻梵王者。是初禅天王。自下第三。无色诸天能作诸物。上来释初段讫。自下第二。将伶人喻所喻之法。以别广问。就中两节。初即叙计。后而于此中下。显过示正。初文复二。初即世间有力诸天同心共作世间诸物。如伶人等共作音乐耶。后即出世佛及菩萨变化所作耶。文现可见。叙计文讫。下显过示正。而于此中起诸迷惑者。此即显过也。是迷惑见如阳𦦨水者。此即示正因缘道理。前毁所明。一人为主。余者助作。今此所明。无一定主。诸人共作。上来第二喻讫。自下第三。喻所喻法。于中。先喻。后即叙彼外人所计。譬如瓶处为德所依者。外所引喻。微尘合成。名为瓶处。盛水之能名之为德。下即法说。叙彼外计。文有二节。一牒外宗。二非诸德者下至众德集成者。破外所计。一切世间住于处者者。住者依也。处者微尘也。此即应言一切世间依微尘者。此牒外人妄所立宗。自下破外计。言德者者实句。等名为德者。德句。外人计云。实句业等定是所依。德句能依。故今破云。非实句等定属于德。亦非德句定依实等。是故说言非诸德者系属于德。亦非是德依于德者。下即通疑。外人疑难。若不计我德者为所依德为能依者。云何得成能依所依差别之相。有如是疑。故纵通云。展转合故众德众成。合者依也。更互相依假集成德。无有定是能依所依。上来以别广问讫。自下第二。牒外所计。问定此非。如是世间等。牒计可解。下即问定。两关审定。为唯惑乱者。为分别心颠倒妄计毕竟无耶。为有住耶者。从因缘生有而非无耶。审定文讫。

　　自下第三。引例结问。就中三节。初从或有下至无明爱业而得生起者。叙外道计。二诸天仙等下至悉怀疑惑者。引例生疑。三为无有体下。以正结句。初文复二。一叙外道计。二无明爱业下叙小乘。引外道计中。先叙计人能作诸法。后或有妄执下。计法能作。计人作中。略举三天。就实众多。力沙迦等。举世智人。准即可知。或有妄执下。计法能作。此中细论。有众多法。今存略故。且举三法。准文可知。下小乘计。小乘计云。无明爱业。定为因缘能诸法生诸迷如来藏缘起能作。如水作波。故今破云。无明爱业。但是为缘。生起诸法。不能辨体。法体即是缘起性故。叙外计讫。自下第二。引例生疑。言诸天者。谓三界天。仙者修得五通仙也。等者等取大体神力八部神等修世定人者。自在人中。修得八禅。如是一切世间明智。尽力思惟。永不了知如来藏心缘起作法。以是故言悉怀疑惑。引例生疑讫。自下第三。以正结问。初法。后喻。为无有体者。法说现正。谓一切法。真心缘起。似有而非有。是故说无有体耶。下即引喻。喻有九介。束为五节。初之四喻。喻一切法。虽相似有。毕竟推求。竟不可得。次有一喻。喻彼见相。本是一体。显识为体。但由无始妄分别故。忽起见相二分别。如蛇身一而有两首。作业各别。次有二喻。喻一切法随因缘转。不自生灭。次有一喻。喻一切法妄心中有。悟即本无。后有一喻。喻一切法无常不停。刹那灭坏。上来以正道理总结问文讫。释问讫。

　　自下答问。就中。其三十七行偈。大分为二。初有二行。破外邪执。后有三十五行偈文。示正道理。令舍邪执。初文复二。初一行半。破外邪计。后有二句。外所凭教为证不成。初文复二。初之二句。总相破计。下有一行别破诸计。就中。上半破人能作计。矩鞞罗者。亦名劫毗罗。是仙名。又云四天王别名。因陀罗者。天帝异名。等者等取以外诸计。准即可知。下两句文。破彼邪因能生果义。有二邪因一。计施会能得富果。二计祠祭天神等能得胜果。谓世间人言。以好食味。供养诸天。及施有力诸仙人等。得好五欲。自在受乐。是好五欲因供养天仙人。天仙人所与。是故破云。非大施会祠祭之福果。彼国天子身出祭。云大施会。下释所凭为证不成。言毗陀者。如上所说。三毗陀论。名为毗陀。所说因者。毗陀说言胜性。又云。劫初时说论之。自然能生诸法常因生彼无常之果相违。是故宣说互违无定义。此破上文所说妄执从于胜性自然乃至爱业生起诸法执已讫。

　　自下示正。就中六节。初十八行半。明世间因唯是赖耶不同外计。次有三行半。答上长行中如幻等喻。次有三行半。答前问中如是世间若干色像。次有三行半。答长行中无始分别有能所取文。次有一行半。答前问中如起尸行等喻。后四行半。总结大乘唯识道理。

　　初文复七。一有三行。示世间因。二三行半。离外道见。三者二行半。佛及菩萨乃知有之。四者三行半。逐所持法恒流不息。五者一行半。身不离识。六行半虽能持种性先改转。七者二行。凡夫不知有。初文有二。初一行立宗出体名。后有二行释缘起义。亦复非先有能持世间因者。此即立宗。阿赖耶者。此出名也。丈夫识者。出体性也。八识之中。此识最胜。故名丈夫。缘起义中。先法。后喻。运动于一切者。举体缘起。遍在诸法。无不在处。如水起浪浪中水遍在下即引喻。喻有六种。并文相现。准即可知。自下第二。所立宗法。不同外道。文有两节。初有一行。显世间因阿赖耶识。不同外道所有诸见。后有二行半。显非示正理。初中。上半破外道执。下有二句。明赖耶识。离外邪见。文现可知。自下第二。现非示正理。就中。上半显非。明赖耶识非余人境。下有二行。示正道理。初文中。言非智所寻求者。寻思分别。有所得心。理外构画。妄取分齐有所安立。故名为智。以如是智。所不了知。是故宣说非智之境。是故宣说内智之所证。下即翻现违理过失。上半法说。本末相依。是故宣说若无根本阿赖耶者即无七识。下有一行。以喻现示本未之法不一不异义。寻文可知。自下第三。赖耶微细。非余之境。佛及菩萨能知之。文中有二。初一行半。引喻显示非余人境。后有一行。合所引喻。准文可知。自下第四。逐所持法恒流不息。文复三节。初之一行。能持世间无有失落。次有一行。缘起能成法。后一行半。随所持法恒流不息。就初行中。初句法说。藏识者。赖耶之略名。中间二句。引喻现示。如珠有贯绳。即无失落过。如来有二轮。能载能运物。藏识亦如是。能持运法。随于业风转者。此即结说。谓随善恶业。流转六道中。次缘起成法。上二句引喻现示。下二句合喻结示。余文可解。藏识与诸界者。藏识独自不能缘起作世间法。若但诸界。即不能立。如水独自不能起波。若无水处。波不得住。是故结言共力无不成。下一行半。逐末恒流不断经义。上之二句。法说现示。下之一行。引喻显示。文现可知。逐末恒流讫。自下一行半。身不离识。初一行喻。后半行合所引喻。文现可知。自下二行半。虽能摄持染净种子。体无改转。就中。初行释持种义。后一行半。体无改转。初上二句喻。下二句合。文现可知。下体不改中。初一行喻。后半行合。准即可知。如目有童子下。第七段文。释赖耶识恒住身中。然诸凡愚。不知有之。就中。初行。识体恒有而不知有。后有一行。有胜功能而不识有。初上半喻。下半合喻。文相可见。后行。初句释能持用。第二句喻。下半结合。亦可知也。上来释能持世间因讫。

　　自下第二。答如幻等喻文也。就中三节。初有一行。牒外人计。次有一行。标法破计。后一行半。示正道理。凡愚不知世间如幻非有。而以起妄分别牛等有角。兔等无角。有无有体。以无为有。故有即非有。然凡夫等。见牛有角兔无角者。不知世间如幻梦故。见有执无。是故岂说有无二法中不应起分别。

　　自下第三。有三行半。答前问如是世间若干色像为唯惑乱等问。就中有二。初三行偈。就世俗谛因缘故有若干色像。非如狂乱所见无法。后有二句。证真谛时。方断相续。初文复三。初一行半。约所缘缘能生心法。次有二句。就内亲因生能缘心。后有一行。释诸世间不断所以。初中。上半释心生时必依所缘境故方生。后有一行。引喻显示。旋火轮者。见指头火旋转成转。翳目见自𥇒以为毛轮等。如是等物。必托小所见。为缘生识。识不自生。下有二句。从内种子生世间法。初句反现无内种子。离者无也。以无因故。果不自生。以是故言此觉即无有。下有一行。释通所以。若如上说。无因不生者。此能生因因何而有。是故通云。名相互相系习气无有边。谓由名相互相系故。寻思分别。寻名取想。常起不息。故所熏种。亦无有边。此即内外因缘无尽。所以世间亦无断绝。一切诸分别与意而俱起者。世间相续。非但由因。亦依妄意。为依止起。故无断绝。是增上缘。上来约俗谛从缘假有不同惑乱讫。自下二句。证真谛时。方绝不续。第三段讫。

　　自下第四。答前问中无始分别有能取所取等。文分三节。初有二行。迷失理故。浪起心想。次有一行半。于一心中。开出见相二分差别。后有一行。释通所以。就初文中。诸妄境者。即五法名相为妄境。言戏论者。谓分别心也。名相分别互相缘故。熏成种子。生六识故。言生种种心。良以诸法。唯如来藏。从无始来。无明妄念。不知实义。向外流散。而生诸识。以是说言生于种种心。上来迷理生过讫。自下一行半。于一心中分成见相。言能取者。是见分心。言所取者。相分尘也。心自性者。自体分也。第四显识。名心自性。谓此显识自体分中。忽然生起见相二分。瓶衣等所受用物。如是等法。自体分外。无别可得。是故说言离心无所有。离心者有二义释。一义释云。若显识上所说法不可得立。更有一释。若离真心。心外无别法。是故宣说离心无所有。离者无也。下有二句。结成上离心无所有。自下一行。释通所以。因上文中一切唯有觉所觉义皆无。外人疑云。若如上说。云何得有能所差别。故今通言能觉所觉性自然如是转。性者显识自体分也。言自然者。亦云忽然。谓显识前未有见相。然渐粗故。至显识时。忽然分张。见相二分。本无自分。故言自然。非是无因为自然。又复疑云。法既如是者。凡夫二乘云何不知。是故通云。习气扰浊心。凡愚不能见。上来第四段讫。

　　自下第五。答前问中如起尸行问。文有两节。初之二句。引喻显示。后一行文合所喻。谓如来藏不可自起而作诸法。从因缘起。如尸起行不可自起。但因咒力。而得起行。喻文相现。后合文中。上半合彼心体生起。下半合识业用差别。并文相现。上来释如来藏随缘起作诸世间法讫。

　　自下第六。结示大乘唯识道理。就中三节。初有一行。释如来藏为法所以。次有二行半。明一心中分成见相二分所以。后有二行。唯识道理。圣者境界。非余人境。初中上半引喻显示。藏识虽无分别此彼。而能为法遍所依处。下二句者合喻应知也。自下第二。于一心中。分成两分。初一行半。引喻显示。后一行合。就合文中言是心者。两释不同。一义释云。是心即是如来藏心。之境界者。真心缘起所成境故。是故说言之境界也。更有一释。见分者名心所缘。相分名之境界。两释俱得。普遍于三界者。但是见相二分别者。是三界内凡夫之法。圣但证一味理故。不见见相差别分齐。是故说言普遍于三有。自下二行。唯识理深。圣人所通达。上来答问讫。上来虽有诸文不同。总释第二一重问答讫。

　　自下第三一重问答。广明密严净土功德。大分为二。初总问略答。后尔时会中别问广答。初文有二。初从尔时下愿尊时演说者。大众请问。后金刚藏下。略答前问。问文复二。初金刚藏放光摄授娑婆世界当来之众。后尔时诸佛子众下。明密严中现前大众请为说法。初文复二。初金刚藏放光被机。后彼诸佛子下。求往密严。初文复三。一所依定。次见有无量下。光中所现事。后从定起下。正明放光。初文中。言说此语竟者结前。默然而坐者是后也。住无处所者。示离过相。菩萨住如。无有此彼两边之过。不着二边。恒在中道。是故说言微妙之禅。游法界门者。法界即是真如法界。自有二义。一依持义。二缘起义。有依持用。故常而寂。由缘起故。寂而常用。如是法门。如来乃穷。是故说言游法界门。入诸佛境者。谓大慈悲。观诸众生。名佛境。见有无量下。先所被机。无量佛子者。举所化教。当来此国者。根熟可化。言此国者。密严佛土。名为此国。住修行地者。种姓已上。名修行地。初地以上。各名证地。故如是行人。在娑婆世界。发心求愿密严净土。便从定起下。正明放光。就中复二。初光所照。谓三千界。后是光明中下。所放光中。现种种土。土中各有诸佛如来。此文复二。初明所现净土及佛。后随诸世间下。所现诸佛说法利益。余文可见。其光普照无色界者。无色界中无有宫殿。云何说言其光普照无色宫殿。若有宫殿。何言无色。准此应知。无色界中无有色者。但无粗色。名无色界。细色犹有。然小乘人。不知细色。但知粗无。故说为无色。就实论之。细色犹在。

　　自下第二。大众蒙光。求往彼国。大分有三。初大众等。闻说密严有胜功德。自欲往趣。次尔时净居下。明诸大众自力不能往彼净土。诸梵天王为引行主。三尔时净居下至靡不传闻者。叹土最胜。初文复二。初从彼诸佛子下至可共俱往者。叹土欲往。后诸子下。发行上道。初文可知。后文中。初明大众同共上道。后中路迟回下。不能自往。退还本处。初文复二。先佛子众向密严来。后诸天众来。此中三节。先于诸佛及菩萨所。生奇特心。次诸梵王为引道主。后尔时梵王下。大梵天王。许为行主。并文相现。下释失路不能进道。言中路者。非是中半名为中路。离所住处。移动而来。故言中路。此中可言路中迷闷失于道路。就中三节。一者梵王思惟非分。二者我今云何而来至此者。生悔还心。三复自念言下。请佛加护。前二段文现可知也。第三文中。有五节文。初请加护。次即时见有下至威光照曜者。蒙佛加护。次即白佛下至而能速诣密严佛土者。请佛为说往生之因。次佛告之言下至非有色者所能往诣者。佛示理难。不如退还起修胜行。有色者。此中合言于五尘中心散乱者。今影略故。但言一色。余略不显。后时螺髻下。明大梵王及诸天众退还本宫。如上诸文。并现可知。尔时净居诸天下至靡不传闻者。第三叹土殊胜无比。如幻三昧者。八地已上菩萨所得。谓觉一切皆如幻故。名如幻三昧。余文可知。

　　尔时诸佛子众下。现前大众发辞正问。就中复六。一从尔时诸佛子众下至非观行人开示演说者。新来众请。二持进菩萨下至请言速说者。旧常众请。三尔时神通王菩萨至愿速为说者。补处菩萨请。四是时复有下至同心劝请者。诸天众请。五当尔之时下至偈文后勤心请法者。梵王天问。六尔时解脱月下至偈文尽来。他方菩萨请。就初文中。先大众请。后金刚藏辞退不许。余文相现。唯除如来之所护念者。但是弟子宣说法者。并蒙如来加被力故。乃得为他宣说法要。实非自力。是故说言唯除如来之所护念。时持进菩萨下。旧常众请。文相可见。不劳繁释。尔时神通王下。补处菩萨请。是时有下。诸天众请。当尔之时下。梵天请。就中三节。初长行问。次以得问。后以长行金刚藏不许为说。就偈文中。有六行偈。分为三节。初一行半。由此大众求法心重。次三行半。所问审定。后有一行。请许宣说。初中。上半宥世纯业所致之果。次下二句。现所凭贵。下之二句。求法心重。相现可知。次第二文。初半行总。后三行别。于中。初行问诸世间盛衰等事。次有一行问世间王种姓贵胜。后有一行。问三乘法及修罗等世间论法。如是三段。后更寻思。下有一行。结请许说。文现可知。上来请讫。尔时已下金刚藏菩萨推不许说。谓大力者。大梵天等勤心请法。犹尚不说。况乎汝等可为说乎。尔时解脱月下。他方菩萨请。就中复二。先长行请。后以偈请。偈文三节。初二句所凭尊胜。次二句亲承不谬。后二句结请为说。何故不说。现世佛边亲受法者。未来佛边尚得亲受。何况现在。可不亲受。事现灼然。故不说之。文现可见。

　　自下第二。答前请问。有九行半。分为四段。初有三行。请佛加被力。次有三行。示所说分齐。次二行殊胜离相。后一行半。结名示益。就初中。初有一行。佛境非自及。次有一行。请佛加护。后有一行。得加护力。报佛慈恩。前二节文。相现可知。我以敬心说者。诸佛境界。非自所能。今蒙佛力。乃可宣说。故言我以敬心说。说何等法。即下释云。如来清净智。下句示现报佛慈恩。若诸佛子报佛恩。无过劝令发大乘心。大乘者。以大慈悲。度苦令安。名大乘心。三世诸佛。以大慈悲。为正因故。证得菩提。是故说言绍隆佛种姓。下句劝诫。释初文讫。自下第二。示所说分齐。于中。初行简定分齐。次有一行。所说清净。永离诸过。后有一行。结非自力凭佛加力。初文上半答偈问中为问憍罗婆下三行偈问。下半示今所说分齐。次第二文。佛智甚微妙者。是自利行。内证之智。牟尼胜功德者。利他行。教道之德言正观者。八地已上无功用行。名为正观。八地已上二智双行。人法二执永不行故。以是故言离诸心妄计。次有二行。叹胜离过。初行叹胜。后行离过。言此智者。指前佛智。此能说因。诸三昧华者。谓观行人。修行诸定。乃得此智。智净无垢。犹如华净。佛在密严中正受者。正受正定。谓密严中。佛及菩萨所得三昧。名曰如幻。佛在此定。而开演说。故言殊胜。下一行文。显示离过。过有二种。一言说过。二诸见过。文相可见。自下一行半。上半结名。下一行示所得益。并现可知。上来一重总问略答讫。

　　自下第二。别问广答。文分为二。一从尔时下至令得显了者问。二金刚藏下答。就问文中。分为三节。一者时众中自心有信。能受所说。次今此会中下。会中所有一切大众。早成行德。堪受所说。后唯愿尊者下。正发请。初文中。言我等于法深生爱乐者。申自有信。如渴思浆等者。引喻显示。次第二中。于深定智皆得自在者。内证行也。有大神力王诸世界者。教道之行。谓此大众。于诸世界。现受王报。领众引显。弘宣法故王诸。余文可见。下正请中。以梵声者。八音声中。但请三声。梵音声谓梵王声。因陀罗声者。谓帝释之异名。余文相并准可知。释问文讫。

　　自下广答。就中两节。先长行答。后以偈答。长行复四。一者如来所说下至难可得见亦复如是者。叹所说非余人境。二者世间之法下至非言所及者。如来法胜不同世间。三者我之所见下至诸佛境界者。自谦推他。四虽然下。自力虽无。承佛加被。许为宣说。初文复二。初法。后喻。喻有三介。初一喻者。喻法无名而恒所说。空中无树者。喻法无名字。而见其影者。谓如来于无名法以名字说。文现可知。次空中风及以鸟迹。如是二喻。喻于言说恒不离如。然凡小乘。不解离名。随名执法。佛所说法。是有非无。释非余人境讫。自下第二。如来法胜不同世间。文现可见。自下第三。我之所见下。自谦推他胜。我之所见譬如梦境等者。自申不足。未得证位圆满之果。以所解如梦中事不可决定。自谦已讫。今此会中下明推他胜。文相可见。我今云何下。申自不足。自下第四。自力虽无。承佛加被。为众许说。就中三节。一许说诫听。二所说妙法。出过心意。离言说境。三者引喻示其所说。余文可解。第二文中。文义相应者。文义二法。无二自性。但一如上。假施设立。将法望如。无差异相。故言相应。非是文义各有自性。而不相违。故言相应。喻中先喻后合。亦可知也。上来长行答讫。

　　自下第二。以偈颂答。就中。总有二十六行。分为三节。一者有五行半。释长行中如来所说语义真实下文。二有九行半。释长行中牟尼所说种种义趣难可得见等文。三有十一行。释前偈中如来四时中下文。初文复三。初有一行。释长行中如来所说语义真实。次有二行。释通所以。后二行半。释长行中希有难见。天中天境界者。真俗二谛。名为境界。增悦诸明智者。增者增长也。良以诸圣有明智者。观二谛境。增长悦可。故言增悦诸明智。非心口所能者。示理无相。非字属两处。非心所能度量。非口所能分别说。下释所以。文外有疑。若如是者。理及证人。不可见闻。何故如来八相成道示转法轮。是故通云。为欲普降伏世间憍慢心。是故示现同人之身。修道成佛。王宫太子。言同人身。树下之佛。言佛相好为庄饰也。圆光等下。准即可知。释所以讫。如来四时下。释希有难可见。就中三节。初之一行。释希有难见。次一行释希有所以。后有二句。总结释也。初一行中。上二句者。证道常证。下之二句。教道恒行。文现可知。释所以中。上二句者。减善减恶。下之二句。随众生欲。现示佛身。良以淳善人。常在佛前。无不见时。是故说言减善减恶兴时佛出于世。文可见也。下有二句。结释可知。

　　自下第二。答长行中牟尼所说难可得见等文。就中二节。初三行半。总相略答。后有六行。别相广答。初略答中。先以二行八相成道以化众生。后一行半。以六道形度诸众生。初中一行法说辨释。后有一行。引喻合结。言观行者。谓佛菩萨。名观行者。如是佛圣。恒住密严。无不见时。然诸世间。见佛如来八相成者。恶生乱时。小有善根。可以化故。示佛始成。下引喻中。初上二句。引喻现示。下之二句。合结应知。下一行半中。初上半者。就佛证道。释难可见。下之一行。约佛教道。释难可见。相现可知。总相略答讫。自下别相。初有三行。现六道身差别不同。次有一行。见金银等世间七宝。由佛神力。有丰俭时。后有二行。如来出过三界境。就初文中。上二句现诸天像。次有一行。示仙人形。次有一行。现八部形。后有二句。示王贵种。释文相者。更待后审。次有一行。世间七宝。由佛力有。如释迦佛出世之时。秽恶物多。七宝希有。弥勒出世时。七宝丰饶。一切恶物隐而不现。准文可知。下释如来出三界境。就中。初行别举欲界中染着之尘佛所远离。后有一行。总释三界不能污佛。文现可知。

　　自下第三。十一行文。释前偈中如来四时下文。就中五节。初一行半。举非反现。次有三行。对非现是。次有三行。离过成德。次有二行。叹土依报。后二行半。叹胜劝修因。初文中。言无想诸定者。非想灭定及无想定。众多非一。故云诸定。未离惑缠者。未得无漏证法空理。伏现行未断种子。故云未离。言非安者。未证如合。未离四相恒所迁动。故言非安。非清净者。种子烦恼所染污故。说非清净。退堕而流转。若欣上厌下。乃至非想。上无可攀。从非想下乃至三途。是故说言退堕而流转。下有二句。相形显非。言有身者。谓业烦恼所缠缚身。名为有身。故所生身。非如密严。举非反现讫。

　　自下三行。对非显是。文中三节。初之一行。叹土殊胜。次有一行。所得果胜。后有一行。能得因胜。初中。上半叹土殊胜。清净福者。对三界福烦恼杂故名不净。密严妙土。非烦恼杂。故云清净。下之二句。举人叹胜。言解脱者。离二缚故。名为解脱。言知见者。离所知障。真俗二谛了达无疑。名为知见。如是胜人所住。故知土殊胜。十种大自在等一行。叹所得胜。所成之德亦难尽。今取要故且叹四德。一十自在。二者十力。三者通。四者三昧。下之二句。与佛无异。文现可知。后有一行。叹能得因。如是胜果。于十地中。修行施等波罗密行为因所得。故所得身。甚为清净。对非显胜讫。自下第三。离过成德。初行离过。后行成德。就初行中。上之二句。无妄尽度而有了达慧。下之二句。无我无相应意根无漏慧根常现在前。释离讫。后有一行。叹所成德。上半行叹因圆满。下二句所得殊胜。文现可知。自下二行。密严土依报殊胜。准文可见。不须繁述。自下二行半。叹胜劝修因。就中。初半行叹甚土胜。次有一行半。劝修其因。后半行结。初文可解。最上修行者。八地已上。名为最上。地地进修者。发从初地乃至十地。故言地地。了知一切法皆以心为性者。自利行成。善说赖耶下。利他行。法者五法。余文可知。上来释妙生身品讫。

　　胎生品

　　胎生品者。欲将劣弱相形显胜。故此文来。又前品中有身者所生非如密严国。今对此言。说胎生品。就此品中。大分为二。先众生之身下至诸佛子众所共围绕者。释众生身所因成法。后胎藏之身下。释所得果报虚伪可厌。初文复二。一从初至终轮回诸趣者。示可厌法。后从若有智者下。厌所得益。初文复四。初从众生之身下至而共增长者。初受身时。托缘得成。次经于九月下至受无量苦者。释出胎在胎时众苦所逼。次此诸众生下至而生此中者。于三界中轮转无定。后既生之已下。现在造业。感当来报。就初文中。九物为性者。四相为四。四大为四。不净精血。合成为九。是名九物。为无量业常所缠缚者。释所以。谓前九物。不可自成身。良以业绳所缠缚故。合成为身。下引喻况。譬如毒树。所有枝叶并能杀人。身亦如是。贪瞋痴等之所住处。余文可见。经于九月下在胎。或从人中。并皆受苦。文现可见。下释三界中轮转无息。今此文中。且举十一人。若细具论。乃无量种。如是诸文。准即可知。既生之已下。出胎已后。现在身中。更造新业。感当来报。如是诸文。相现可知。

　　若有智者下。厌过欣善所得利益。就中有二。一若有智者下至随宜应现者。修因行成。二如是生者下。释所成果。初文复二。从此唱下至密严佛国者。自利行成。二于无量亿下。利他行成。初文中云。若有智者者。世间等智。有信乐欲。名为智者。起行之初。名遇善知识。闻法闻慧。思惟思慧。而得解悟者。修所成慧。次明离过。由上修慧故。不著文字。离倒分别。入三脱门者。定行成也。见法真理者。无分别智。慧行成也。最上清净者。第八地中。烦恼总尽。故名最上。最上上清净者。第十地中。细习都尽。是故说言最上上清净。如是诸佛行皆成就者。乃生密严。是故结言而来住此密严佛国。释自利讫。于无量亿下。明利他行。文现可见。释因行讫。如是生者下。明所得果。果德三种。一解脱德。谓永得解脱生死险趣文是。二名称德。谓名为丈夫等文是。三补翼众德。谓诸佛子等众所共围绕文是。

　　自下第三。胎藏所生。生死果报虚伪可厌。就中三节。初胎藏之身下至斯人即生密严佛土者。释可厌患。次若诸定者下至是人即为三昧所缚者。世间所得有漏三昧。受三界身。不能出离。后若住三昧下。与法空理相应三昧。乃得为因。生密严土。初文复二。初示可厌。后何以故下释所以。虚伪不实者。不净虚物。集成身故为虚伪。尘释不净乃有多种。今约略故。且论五种。一种子不净。谓过去世诸业烦恼。现在父母精血不净。为种生故。二住处不净。谓十月中。生藏之下。熟藏之上。安置身故。三自相不净。谓九孔中流溢不净故。四自体不净。谓三十六种不净诸物。合成身故。五毕竟不净。埋即成土。烧即成灰。究竟推求。一无净相。以此故言虚伪不实。非自性生者。非如外道所计胜性微尘世性为因生故。是故破云。非自性生。亦非无明爱业所生者。破佛法中小乘所执。良以小乘不知无明等空。无所有。执无明等能生能死。今以理破是故说言亦非无明爱业所生。何以故下。释其所以。此即外人问。有何所以。无明爱业。非生死因。佛经中就无明缘行行缘识支。乃至老死。相续而转。何所以故。说言无明非生死因。是故问云何以故也。今佛通言。无明爱业但相假有。无有实事。如梦所见。故不能生死身。此即释成可厌所以。若能了达下。明厌所得益。若能了达下至及以分别者。离过之益。斯人即生密严佛土。明德成益。若能了达法空道理。本来不生无明体性。既无体性。何能为因。生生死身。以是故言悉灭无余。非但无体。名字亦无。名字故。依名分别妄心亦无。离过益讫。德成益文。相现可知。

　　若诸定者下至三昧所缚者。有漏三昧。不能出离。就中三节。初若诸定者下至散动之道者。得定之人。未断法执烦恼种故。起分别心。是故宣说心有攀缘。有攀缘故。色等六尘中而生取着。能多时恒入三昧。是故结说此即名为散动之道。次是三昧力下至是人即为三昧所缚者。有漏三昧。为三界因。增长生死。相现可知。

　　后若住三昧下。释无漏定与实相相应。虽能所取。无所分别。是故结言是名真实观行之人。若欲生于下劝修正因。准即可知。

　　显示自作品

　　何故此品来者。上明妙生及以胎生。可欣可厌。如是二法。唯一心作。离心无法。欲显唯识甚深道理。故此文来。就中复二。初金刚藏。自立道理。释唯识义。后尔时宝髻下。更以问答。广陈道理。初文复三。初心有八种下至其根本心坚固不动者。立宗略释。次世间因缘下至但诳愚夫者。依宗广释。后各诸佛子下。示正劝修。初文复二。初心有八种或复有九者。此即立宗。后与无明俱下。释心八九而成所以。何故八九数不定耶。良以真心。具有二门。一依持门。二缘起门。若不分门说八识门。若分二门。释有九识。谓缘起真心。说名赖耶。依持真心。名阿摩罗。以是义故。虽数增减。体即不殊。故立宗言有八九。下释所以。以何义故。如是真心。能为世间种种法因。故释通云。与无明俱为世间因。心心法者。义有两释。其一义者。真心无明业转识等。并无心所。显识心中。见相二分。忽然分出。至智识去。分别事识。方有心所。显识以去。但心无心所。智识以来。亦心心所。更有一义。第八第九但名为心。不名心所。除此以外。但名心所。不名心王。如是七识真心所有。故但名所。不名为心。两义俱得。然此文中。世间悉是心心法现者。合取二义。名心心法。如是心法。一起以后。相续流转。无休息者。为无明业虚妄因缘转变不绝。如水因风起。因一波后。波波相系。起波不绝。此据缘起法门而说。其根本心坚固不动者。此就依持建立门说。如水起波。湿性不改。立宗略说讫。

　　自下第二。依宗广释。就中三节。初世间因缘下至性不坚固者。一切世间。皆悉虚妄因缘故有。无有自性。次密严佛土下至度生死岸者。对前虚染。显示实净。后众生身中下至但诳愚夫者。世间诸法。理无情有。初文复四。一从世间因缘有十二分下至离诸因缘者。释诸因缘所及分齐。二内外世间下至坏灭为性者。四相之法所离分齐。三诸识微细下至心相差别者。八识道理。非诸凡愚之所知境。四假使有人下至性不坚固者。邪心勤修。不能出三界火宅。就初文中。十二分者。标宗举数。若根若境下释十二分。然十二分。有其二种。一所托缘。明十二分。谓六根六境。是十二分。二者能生所生合取为十二分。能生者六根也。所生者识也。于此门中。不取六尘。以疏远故。准文可知。刹那坏灭者。示无常理。如上所说。根尘等法。理外净虚。无自性故。不过一念。生即灭故。说为无常。下释分齐。从梵世下至非想者。即是十二因缘所及分齐。唯有如来离因缘者。示十二缘所不及处。问曰。若言唯有如来离因缘者。何故。经言。六波罗蜜修圆满故。证得菩提名为报佛耶。答言。佛教有其二种。一者修舍对治教门。二者破相入证教门。若依修舍对治释者。如来离彼十二生死因缘。故言如来离因缘也。然修六度圆满成时。及证菩提。是故如来亦名报佛。若依破相入证教释。一切诸法。不动真际。故经说言。一切众生。即涅槃相。不复更灭。以是义故。所灭诸过。元来不生。今何所灭。所修行法。对何而修。证菩提乎。是故说云离因缘也。

　　自下第二。示其四相所相分齐。内者内身。外者外器。动者欲业。不动即是上二界法。如是等法。皆是无常。如世现见瓶衣等物。良以斯法。由四相四相不停一念。

　　自下第三。八识道理。非凡愚境。就中两节。初从诸识微细已下至所能知见者。宜释八识微细难知。后众仙外道下至心相差别者。释通所以。初文中。言诸识微细者。释诸识体。似一似常。非常非断。凡愚不了。计一计常。迁流故非常。速疾故非一。如是八识。诸佛乃知。非世间境。下释所以。谓仙外道为爱烦恼所缠缚故。不能了知八识差别。

　　自下第四。非因计因。邪心修行。不能出离三界火宅。就中两节。初以法说示邪心计。后汝不知耶下敕令舍邪。以喻示过。法说中。言勉意勤行者。世间愚夫。欲求长寿。依毗陀法。唱歌祠天。侍火祭神。种种邪行。终不能得安乐寿命。言毗陀者。世间智者所造之论。名为毗陀。故结示过。终亦退还。汝不知下。劝令舍邪。三毗陀者。一梵王出欲论。二释帝桓因种种善论。三者外道种种计我论。依如是论。所起邪行。只三界无常之果。故引喻云。譬如芭蕉性不坚固。上来总释诸世间法无自性讫。

　　自下第二。对前虚染。示其实净。就中三节。初是诸如来下至应善修行者。举胜劝修。二密严中人下至净无云翳者。依因所得果报殊胜。三一切诸佛下至度生死岸。彼国中人作业殊胜。密严佛土者。举胜仰求。若乐解脱等者。劝令修因。准文可知。自下第二。释得报胜。无有眷属下至之所染著者。明离过胜。如莲华下明报体殊。文现可知。自下第三。释作业殊胜。就中三句。一切诸佛恒共摄受者。是第一句。得加被力。沐净戒流饮智慧液者。行涉佛行。此即第二句。因行殊胜。得真实解度生死岸者。此即第三句。得果殊胜。如是等文。相现可知。

　　自下第二。依宗广释中。第三世间理无情有。就中。先释世间理无。后眼色为缘。释诸世间于理虽无。而妄情中。恒似有现。初文中。言众生身下。举总显别。言诸界者。谓十八界。五蕴。即是成人成法二种五蕴。言识等者。此即八识。如是众法。如梦所见。无而妄见。悟即本寂。是故结言皆无所有。眼色为缘下。释情似有。就中八节。一者诸识从缘起义。二一切境界下至逐于磁石者。起识之缘。还依识立。三又如阳焰下至但是凡夫心之变异者。能造四大。空无自性。四如干城之中下至进止云为亦复如是者。世间作业四威仪等。似有无实。五如梦中所见下至本来寂静者。五蕴等法。情有理无。六地等和合下至世间诸法悉亦如是者。四大所成粗现之物。无法而妄见。七一切世间下。就五蕴法情有理无。八三界之中下总结示过。就初文中。先法。后喻。识不自能生。要待缘和合。如火待木缘尔乃得炽燃。一切境界下。第二识所缘境界不可自能立。要依所生识。随识而立。故引喻云。如铁动移逐于慈石。又如阳焰下。第三释能造四大无而似有。先喻。后合。喻文现可见。后合文中。先立理。后合。但是下释通疑情。此中无有能造等物者。此即理无。此者空理。此空理中。无有能造所造等物。立道理讫。下即通疑。文外有疑。若四大等。理中无者。云何见有四大等法能造诸物。小乘师有此疑难。经自通言。但是凡夫心之变异。理中虽无。妄情似有。如干城中下。第四世间所有作业四威仪等。似有非实。先喻后合。文现可见。如梦所见下。第五约五蕴法。释情有理无。文现可见。地等和合下。第六释四大所造粗显之物微尘聚集有形像物。理无情有。先法。后喻。喻中二。段先引喻况。后即结合。喻中。初喻。喻法本无倒心妄计似有而现。后喻。喻法一起以后自相续现无能令起。如是诸文。准即可知。汝诸佛子应勤观察者。结劝令修。亦可知也。一切世间下至虚伪不实者。第七就五取蕴。历示情有。就中五节。动摇之物者。是即色蕴。先法。后喻。准即可知。瓶衣等想者。就于想阴等虚不实。苦乐诸受者。示受蕴法情有不实。行如芭蕉者。示行不实。识如幻事者。示识虚伪。如是诸文。并现可知。三界之中。总结示过。无而妄见。如是等法。圣者觉悟本来寂灭。凡夫小儿。不知此法但虚相现。执着为实。是故结言但诳愚夫。上来释情有理无讫。

　　自下第三。示正劝修。就中三节。初若诸佛子下至密严之土者。举益劝修。次一切世间下至非心所行者。示正道理。后一切诸相下。示过分齐。劝令解脱。就初文中。有三种益。一达法无畏益。二以智慧火下。断除鄣碍益。三即生妙乐下。身居胜处益。文相并现。准即可知也。一切世间皆无有相下。示正道理。先示正理。后一切诸相是三界法下。显相过失。一切世间皆无有相者。妄想心中浪计诸相。若悟理者。相即无相。非灭相后乃名无相。如梦中相相即无相。无非梦觉已始为无相。此即总示真正道理。凡夫迷理。妄取相。不知相空。计实有。圣者达空。不取相。是故。如来自判云。相为系缚无相即解。下释所以。文外有疑。何故相者为系缚。无相即为解。此有何意。今即通言。相是妄心境。妄心所取。不真实故。言相者为系缚。真实法者是智境。离众相故。非妄心所行。是故宣说无相即解。一切诸相下。示相过失。先示过失。后若能于相下。劝舍诸相必有利益。如是二文。相现可知。上来金刚藏自立道理。释唯识义讫。

　　自下第二。问答广释前所说义。就中分二。初问后答。就问文中。复分为二。初叹说者德。后何故下。正发问辞。就叹德中。复有四节。一叹摄众德。谓菩萨众中最为上首。二叹智德。谓成最上智下文是也。三在瑜祗众下。叹化他德。四叹辨才德。谓能于一劫下文是。初文可解。就第二文中。无量悉檀者。悉檀梵音。此翻名宗。亦名为成。亦名为理。如楞伽经具广分别。然悉檀义。略有四种。一世间悉檀。二第一义悉檀。三对治悉檀。四各各为人悉檀。具如楞伽子注中释。若别论之。十二部经。八万四千一切法门。皆摄在斯。今此经文。依别广释。是故说言无量悉檀。余文可解。第三文中。瑜祗众者。瑜祗梵音。此翻观行。此金刚藏在观行众中。能决他疑。又知众生身之根本。根本有三。一者爱业为身根本。二者无明为身根本。三者真心为身根本。二乘之人。唯知爱业粗起无明为身根本。不知元品微细无明及与真心。菩萨乃知具是三本众生身立。是故宣说身之本起。下叹辨才德。谓于一劫或一劫余。恒说不尽。是故结言演而不倦。倦者尽也穷也。上来叹说德讫。

　　何故不为下。正发辞问。就中五节。一何故不为下至爱为坚缚者。责前不说。今请为说因缘正理缚解所以。二众生之下至无明爱业以之浊乱者。请说乱识驰流难禁。三众生身中下至显现众彩者。请说妄意为妄法主。四如是之义仁何不说者。总责不说。五又如众色下。结叹说者有能说德。就初文中。有二节文。一示上文所未所说。后令诸智者下释所以。此即示其文未说。谓离诸逆顺似非似因真实之法。如是等义。前文不说。故今列所请为说之。逆者下流向三恶道。顺者上流向人天道。顺人情故。又一义说。妄法违理。逆圣人意。说名为逆。教所起行。顺情理故。说名为顺。问曰。逆法可舍。应言远离。顺法可凭。云何说离。答曰。就理而言。逆顺二法。无可取舍。但知虚相。但就情言。有逆有顺。今就理说。故二俱离也。似非似者。义兼两释。一就因果相生道理。说似非似。谓以烦恼生果报身。说名非似。不同类故。以何烦恼生后烦恼。名为似因。以同类故。业亦如是。二就立量道理释之。如立宗言。声是无常。因云所作性故。此因遍有无常法中。彼此似故说言似因。然所作因。所作虽同。有各别因。瓶贫人功德成。以火烧乃成。声亦所作法。应以火烧成。此因不相似。更有立宗。声是常住。因云以无形故。此因不定。若无形因。成声常者。诸心心法。皆无形碍。应亦是常。以是不定。故不相似真实法者。如来藏心缘起作法。离上所说有过法。故名真实。释因缘理讫。令诸智者下。释缚解所以。言诸智者者。世间聪明无正信者。名诸智者。又佛法中。信行菩萨。未有解行。名为智者。心净无疑者。劝信法空。遣除疑惑。净者信也。舍蕴因缘疾得解脱者。举利劝修。相现可知。法与非法下。出蕴因体。善法名法。可欣乐故。恶名非法。可厌舍故。此中合言善与不善是蕴因缘。如地持中义饶益聚非义饶益聚者。与此文中法非法同。智能脱苦下。出缚解体。如是蕴法。谁得解脱。谁为系缚。故出体言。智能脱苦。爱为坚缚。众生之心下。请说凡夫乱识驰境难禁所以。先释所托缘。就实为论。六识皆尔。然此文中。且论眼识。余识颣知。眼识生时。因色与明作意等缘。而得生起。不能自生。假众缘故。虚无自性。然似有性。往来速疾。凡夫二乘不知虚假。是故说言难可觉知。后释所以。凡夫二乘。由何不知识无自性。下释所以。无明爱业。以之浊乱。良以二乘。未断种子。以此不知六识性空。众生身中下。第三请说妄意与诸妄法为主为本。就中分二。一者法说。二引喻况。法说文中。种种诸法者。蕴界处等。名种种法。又色心等三聚之法为种种缘。意为先导者。从无明业六种妄意亲迷真心转变成粗蕴界处等。是故说言意为先导。意最速疾者。妄意违理。理外浮虚。于一念中。不能𨒬住。诸无常中。此意为初。初故名最。非是刹那有长短异。良以刹那。粗细同然。无有进退。以最初故。说名为最。意为殊胜者。显识位中。忽现见相。亦能摄诸法习气。令不断绝。有胜功能。故名殊胜。随所有法下。释诸妄法妄意中现。如明镜中诸像显现。是故结言意为其性。下以喻显。如摩尼珠。随所应者。现种种色。如是之义。仁何不说者。结责不说。文现可知。自下末后结叹说者有能说德。先喻。后法说。如是等文现可知。上来问讫。

　　自下第二。金刚藏答。文分两节。初长行答。后以偈颂。广答前问。就长行中。分为五段。一是最寂静下至各差别者。释自受用土及法性土。体常净。非诸外缘所毁败法。二是转依识下至所行之境者。释密严土离过净处。三是如来处下至闇冥之网者。释密严土非诸邪因所感之果。四阿若悉檀下至清净智境者。非诸世间邪智所量。五诸仁者下。许广宣说。

　　就初文中。分为三节。初有四句。出自受用净土体性。次亦是智慧下至所止之处者。诸修行者。穷到止处。后本来常住下至各差别故者。外诸邪缘。不能成败。最寂静者。诸外喧缘。所不及处。故言寂静。是大涅槃是妙解脱者。自受用土。修所得果。圆满故涅槃。离患故解脱也。是净法界者。法性净土。诸法之性。故名法界。如是净土。修观行者。所穷止处。是故宣说亦是智慧及以神通诸观行者所止之处。下释外缘不能成败。文复三节。初即净土体性是常。凝然不改。水不能濡下。外诸因缘。不能成败。本来常住者。法性净土。从本以来。不动真际。故言常住。无断绝相。故言不坏。离有无相。故言不灭。下释外缘不能成败。文分为二。先水不能濡下至寻复破坏者。释缘不败。后非诸似因下至各差别故者。释缘不能成。初文复二。先法。后喻。相现可知。下释缘不能成。谓此量家宗因及喻。所不成立。良以净土。绝诸表示寻思境界。比量但行表示境故。言似因者。但无常法。俱用所作功力成因。唯法别异。所作因同。彼此相似。故言似因。不似因者。声论所立。声是常住宗。因云以无形故。此因不定。贪瞋等法。亦无有形。而是无常。不似常宗。故不似因。密严佛土。如是比量。所不成立。何以故下。释不成所以。宗及诸分是不定法者。泛立常宗。对无常法。而立常宗。无常亦尔。若无无常。常宗不成。因喻亦尔。以是相待假之法故。无有自性。是故说言宗及诸分是不定法。诸宗及因各差别者。常无常宗。自有分齐。因亦各别。故不能成密严佛土。良以净土。遍周法界。无彼此异。故无所对。不成宗因。是故宣说诸宗及因各差别故。

　　是转依识者。自下第二。离过净处。转依识者。离生死过。尽无余故。名转依识。转成一切无漏功德。亦名转依。超分别心。非诸妄情所行之境者。金刚心中。无明妄想。都尽无余。亦缘修智分别无漏。亦尽无余。真修无漏。乃可证故。是故说言非诸妄情所行之境。

　　是如来处者。自下第三。释密严土唯佛所居。非世邪因所感得果。就中三句。初是如来处。无始无终者如。来是主。能居净土。本来恒居。非始今日。故云无始。无有败时。名为无终。能居所居。皆无始终。无始故非过去世。无终故非未来世。缘无合故。亦非现在。故言无始无终。次非微尘生下。非邪因得。就中有三。初非微尘生下至首罗而生者。净土不从邪因所生。次非无明爱业所生。佛法所说十二因缘。亦不能生密严净土。后但是无功用下。八地已上。无功用智为因而生自受用土。就初文中。外道所计邪因有四。一计微尘是常不灭能生诸法。二计自性亦名冥谛。三者计乐。谓梵王乐时。能生善法。瞋时生恶。四计摩醯罗天王能生诸法。如是邪因。不生净土。次佛法中所说因缘不生净土。准即可知。后示正因。但八地已上。无功用慧为因生起故。出过三界。文现可见。

　　阿若悉檀下。非诸世间邪智所量。就中。初释世间邪智所不显示。次乃至资粮下释未证位人亦不解了。后唯是如来下。示正证人。初文中。言阿若悉檀者。是天竺音。此翻第一义谛悉檀。亦名智慧所证成宗。此即举正。非因明下简却邪宗。邪宗有四。一者因明。二者胜性。三计自在。四者声论。言毗陀者。如上所说三毗陀论。如是邪宗。不能显示如来净土。资粮位下。未至证位菩萨智慧。亦不能了。唯是如来下。示正证人。唯佛非余。谓于十地历修诸行。究竟满足。如是智慧。乃达法性。十地菩萨。随分未穷。犹不名境。

　　自下第五。许广宣说。先是世间迷邪执故。起悲愍心。后我今下。许为广说。迷于世间为业非业者。良以世间。唯一心作。凡夫不知。颠倒推求微尘因。是故说言迷于世间。唯是心作。但心为业。身口非业。随心转故。假名为业。业者动也。由心迷故向外转。故名为业。我今当下。许广宣说。令诸定者获于安乐。此即说益。

　　自下第二。偈颂广释。就中。总有五十八行半。分为五节。一者从初乃至一切从心起来。有八行文。答长行问中众生之心等文也。二此密严妙定下至莫不皆成就来。二十八行半。释长行答中密严佛土下文也。三分析于诸色下至如是生住灭等七行文。答前问中舍蕴因缘等文也。四若业若业下五行半。释前长行中一切凡夫下文。五世间非胜性下。九行半文。结示正理。

　　初文复二。先有四行。答长行中众生之心因色与明等文。后有四行。答长行中众生身中种种诸法下文。就初文中。初一行半。示正道理。答前问中心因色等众缘所生以此明知有能所身托所取缘方得生起。后二行半。凡夫二乘。迷惑此理。浪起分别。初文复二。上有二句。示正道理。下一行文。释所以。内外一切物者。内谓众生。外者山河。言所见者取也。如上内外皆心所缘。故言所见。唯自心者。示唯识理。内外诸物。一心所现。如梦所见。梦外无物。唯无心作故。言唯自心。下释所以。文外有疑。若唯有识。无外境者。何故现见见相二分。有而不无。是故通言。众生心二性能取及所取。众生心者。谓见识心。此显识中。分出现相。故言二性。心体有二门者。心体。即是显自体此即唯量。有二门者。见分相分。此即唯二。即心见众物者。即显识中所现见分。还取自心所现相分。是故说言即心见众物。是唯种种示正理讫。自下第二。凡夫二乘。浪起分别。就中二节。初一行半。约凡夫通。后有一行。约二乘辨。初中半行。出其过失。后之一行。释通道理。如是等文。现可知也。下通二乘邪分别。言诸仙者。谓二乘人。伏现起惑。乐寂静故。说为诸仙。智微劣者。二乘之人。但缘诸法苦无常等。伏起烦恼。不能观察真如平等断种子故。说为微劣。不能明了知者。于一切法。本无生故。今即无灭。苞迷不识。妄计诸法灭却始。是故说言不能明了知。无相如如名真实理。有相诸法。名分别路。

　　自下第二。答长行中众生身中种种诸法意为先导下文也。就中分三。初一句表宗。次一行三句。引喻显示。后二行文。法说合结。言是心者。第四显识。名为是心。有二性者。从无明识转至显识时。忽起见相二门差别。以是故言是心有二性。此即答前意为先导文也。就引喻中。三句引喻。一行结释。如镜含众像者。喻前二性以心为体。更无别法为二性者。如镜中像速起寻灭。答前文中意最速疾。亦如水现月者。月与水俱。相应而有。喻如妄意与诸法等为本能持。如水持月。答前问中意为殊胜。翳者见毛轮者。但是眼错乱见。以眼为体。犹如诸法妄心为体。心外无法。答前问中彼法皆以意为其性。下一行文。结合可知。自下二行。以法说结。初行示过。后行示理。文相并现。准即可知也。

　　此密严妙定下。二十八行半。释长行中密严佛土是最寂静等文。就中四节。初有四行。叹密严因胜余行终所皈。次十二行半。劝修胜因。示过令厌。三七行半。校量胜劣。四有四行半。授佛职位。初文复三。初上二句。叹其因胜。次二行半。叙余劣因。后有一行。诸行终归密严胜处。叹因胜中。非余之所有者。简却七地已下诸行。取八地以上无功用位。文现可知。第二文中。初有两句。总表现示。是故宣说。生于诸福地。三界人天。名为福地。下有二行。别叙劣因。准文可知。住彼非究竟等下。诸行终归密严胜处。此即显示一乘道理。文现可知。

　　自下第二。劝修令厌。就中三段。初有半行。总劝修舍。次十一行半。别劝令厌。后有半行。结责不修。就初文中。上句劝修。下句令厌。文现可见。就别厌中。先即法说。劝令厌离。后譬如下。引喻示之。就法说中。初之二句。我所相缚。男女相耽爱者。明贪所缚。精血共和合者。种子不净。如虫生臭泥者。住处不净。此中生亦尔者。合喻也。初受生时染污意识亦复如是。九月或十月诸根渐成就者。住胎时分。时至出母胎下。从出胎去乃至爱取。且除不说生老病死等。我观诸众生下。类释一切十二因缘展转无穷。文现可知。上来法说文讫。自下引喻。前喻。后合。喻文三节。初譬如石女人下至初生及后终者。喻前文中眷属相羁缚下文也。次又梦山川中下。喻前文中九月或十月等下文也。后复有多欲人下。喻前文中我观诸众生下文也。一切世间事下。合所引喻。如是等文。文相并现。准即可知。汝于如是定下。结责不修。上来第二劝修胜因示过令厌讫。

　　自下第三。七行半。校量胜劣。就中三段。初四行一句。释三乘人所修劣弱。次而常修此观下。二行一句。释大菩萨所修行。后世间下一行。对前二行。校量胜劣。就初文中。先举能行者。谓诸二乘及菩萨乘。此中菩萨资粮位中。初业菩萨。如是菩萨。自利为先。利他行兼。与诸二乘。行有相似。一处同释。次在于空闲处下三行。等所住处。食阎浮下。现修业相。就所住处。凡有三种。初或住于乳海下乃至雪山者。此即山间住。一云摩罗延者。此翻七金山。须陀与膑陀者。此翻平壤。谓七金山乳海间中。平壁壤有也。摩醯因多罗者。此翻大铁围山也。鸡罗婆利师者。此翻小铁围山也。次或在劫波树下一行。示依树住。后半住婆罗上者。依屋舍住也。一云劫波树者。是诸天子等。此树下常评论正法处也。波利耶多罗者。是七宝行树也。拘鞞罗树下。此树诸天子聚集戏乐处也。半拄波罗上者。是石名也。诸天子等。集此石上坐。以常食阎浮树果处也。食阎浮下三句。释所作业。亦名所修。文现可知。上来释二乘等所修行者皆名劣弱讫。而修此观下。二行一句。释十地中所修胜行。就中。先法说。次喻合。初文上句。明能观心无间绝也。过去未来者。此所𨒬时。常坐于莲华下二句。明身业静。正定恒观察者。明意业静。正定者定心也。观察者是慧心也。诸根善调摄者。戒行具足也。不散于众境者。不起烦恼。下喻及合。文相现可知。上来例胜讫。世间若出世下。校量胜劣。准文可见。

　　自下第四。授佛职位。文分为二。初一行偈。释分别心中所修禅定有过必舍。后三行半。离过证成。初中。上半出诸禅体。下半所现境界不同。言遍处者。十一切入名为遍处。下明境界。十遍处中。见水火。无色定心。见虚空相。无想四禅。见日月莲华。问曰。无想无心。云何见相。释言无想义释不定。若依萨婆多。无想定中。实无心识。但有有漏非色非心心。替补心处。持心身不灭。若依成实。但灭粗现分别意识。微细意识犹在未灭。若依大乘。粗强分别意识灭故。名无想定。本识末那。及细报识。恒行不灭。灭有心故。缘境何疑。如是定中。能取所取分别未灭。以是必舍。自下第二。推求证实。先有二行。明自利德。后具足众色身下。明利他德。就自利中。初一句。若离是分别者。明所离过。谓前定中所见诸相。皆分别心。理外所作。非舍不证。是故必舍。次其心不动摇者。明所得益。谓密严定。与理相应。不起别取舍诸相。以是故言其心不动摇。即于三昧中下。十方无量诸如来前。授得职位。文现可知。释自利讫。自下第二。外化德成。初有半行。明色身化他。次有半行。以种种德。化益众生。后有二句。结示德具。文相可见。上来辨释授记文讫。

　　自下第三。有七行文。答前问中舍蕴因缘等下文也。就中二节。初有四行。示正破执。修若谓下三行。通外道疑。初文复二。初之二行。示正道理。后此中下。破外邪执。初示理中。一行三句。就色蕴体无所有理。末后一句。类释余蕴。初中。上三句法说示理。次有二句。引喻显示。后之二句。答所引喻。分折粗色。推求性实。但现微尘。了无自性。是故说言自性无所有。譬如彪兔角无分无分者者。引喻显示。言无分者。兔角本自无。无可分折。故言无分。无分者者。兔角若先有。可有能分方始无。然兔本自无。何人能分令无角。故言无分者。蕴有蕴亦然者。此合前喻。蕴者我所有法。我者能有。故言有蕴。外人如是计。言亦然者。将蕴有蕴。合前兔角喻。就理观察。非但无性。相亦叵有。犹如兔角。故言亦然。同于幻所作者。如是蕴法。于俗谛中。非有似有。诳惑愚夫。如幻所作。是故宣说同于幻所作。一切皆如是者。将色蕴中所说道理。类余曰蕴。皆同不殊。是故宣说一切皆如是。示正理讫。自下第二。破其邪计。就中三节。初三句。就理正破能作故作计。次有三句。设许有许有能作不成道理。后此言成过失下二句。结过示非。文理可见。

　　自下三行。通外疑难。初有二行。列外人疑。后有一行。示其正理。就叙疑中。初行疑彼二种世间。次有二句。疑彼六道各别不同。后有二句。疑彼诸根生诸识义。通外疑讫。下一行文。示正道理。言此等者。此外所疑非一故等妄想构尽。无而似有。如梦所见。无而似有。梦未觉时。恒相续转。同于乳酪苏者。乳等三种物。体一名转变。如是妄诸法。唯是分别心。变异似法现。是故结言如是生住灭。上来答前中舍蕴因缘等文讫。

　　自下第四五行半文。释长行中一切凡夫等文。就中分二。初有三行。表宗示正。后二行半。叙外人计。初文复二。初之一行。表宗示正。复有二行。释通所以。初一行中。上半表宗。下半示正。言若业者。善恶二业。名之为业。诸无记法。名为非业。又心数中。思数名业。余名非业。又三业中。意业名业。身口非业。如是诸业。众缘假合。如幻如梦。凡夫于斯。浪生执着。而无自性。下示正理。修正定者。观此诸法如梦干城。不起分别。文现可见。众生无始来下释所以。初行释所以。有何所以。众生妄起执着。故今通云。众生无始来等文也。准即可知。后行示理。以理寻究。诸根如幻。境界如梦。如理修行者。不见能作人。不见作具及所作业。是故结云定者不分别。自下第二。叙外所计。就中两节。初之一行。叙计因生果。后一行半。叙自然无因。如是两节文相现可知。

　　自下第五。结示正理。就中两节。初有三行。示外人过。后六行半。结示正理。初中。一行示外人过。后有二行。释通所以。上之半行。示邪因过。下之半行。示无因过。文现可知。下释所以中。初行释所以。后行引喻。惑心妄计者者。指前有因无因二见。不知其体性者。体性即是如来藏性缘起法界。如诸波浪。水以为体。水外无波。然诸凡愚。不知诸法体即如如。妄计有性。是故说言不知其体性。为业为非业。为者计也。此中合言计业非业。下即引喻。上半喻况。下半结合。如以毒药置于乳中。转变至苏。若人吃苏。苏能杀人。诸法亦尔。妄执分别恒俱行故。成恶致苦。文相可见。示过已讫。

　　自下第二。结示正理。于中二段。初有三行。法性随妄缘。成诸世间。后三行半。法性随行。翻妄成真。初文复三。初之一行。表宗显理。次有一行。劝修正行令舍妄念。后有一行。释通外疑。初中。上半显示正理。下半迷理浪生分别。劝修正行中。上半劝修行。下半诫敕莫生妄念。通外疑中。一句者诸说通疑。下之三句。引喻显示。如是等文相可知。自下第二。法性随行。翻妄成真。初行法说。后二行半。引喻显示。法性业性。体一名异。凡夫二乘。新业菩萨。所不了知。故云甚隐。余文可见。喻有二种。一喻智火能断业体。二者灯喻断业势力。如是等文相可见。

　　分别观行品

　　何故此品来。良以前品。广明道理。而未辨释顺法修行终成德义。故此品来。广释行仪顺归本性。就此品中。大分二段。一以长行辨释行因得成威德。二以偈颂结前义。就长行中。复分为四。初从唱下至具诸功德者。观察诸法。从众因缘。假名似有。推究体性。毕竟不得。次此观行法下至不应贪著者。今此所说观行法者。唯大菩萨。堪能修行。次譬如有人下。释通疑情。后若诸佛子下。举益劝修。

　　初文分二。从此唱下至都无实物者。广引喻相。明法假有。后若诸定者下。依法修行离过得益。初文复二。先以喻况广明假身无有自性。后智者下。合所引喻。假法有二。一者内即以舍喻及指成拳喻。两喻示之。二者外法即以军徒车乘等喻而显示之。如是诸文。并现可知。智者观之下。合所引喻。合上二喻。一从悉如梦下至同于朽屋者。合前内身喻。二不生不灭下。合外法喻。初文复二。一如梦者。喻身本无妄计为有。犹如梦事。凡夫身宅者。此即结合。身为窟宅。我为中居。以是故言凡夫身宅。二高山喻。喻五蕴身但有虚相不可保信。准即可知。自下第二。合外法喻。先法。后喻。外法但心。心外无法。妄心迷乱。于无计有。以无体故。不生不灭。以无我故非自。离我所故非他。法文讫。下举喻合。亦有两节。初干城等五喻。喻法无而似有。后如盲相假喻。喻法但有虚相无有实性。如是诸文。相现可知。自下第二。依法修行离过得益。就中三节。初若诸定者下至不受诸有者。离行成。次常乐修行下至不生染著者。外缘不能亏。后身虽在此下至具诸功德者。外化虽同凡。而内胜德满。初中有二。先作是思惟等者。劝诫离过。后离觉念等下。释所得益。次常乐修行等者。行已成故所有外缘不能破坏。准即可知。后身虽在此下。外化虽同凡。内德自满。不能见顶者。世有德者。所不能胜。是人不久下。内德充满。摩尼宝藏宫殿者。色界天宫也。释初段讫。

　　自下第二。今此所说观行法者。唯大菩萨堪能所修。非下人分。就中四节。初此观行法下至广大之心者。举胜劝修。次大心之人下至密严佛土者。明所得益。次此土广博下至所不能得者。释虽过生有过不生。后诸仁者此土清净下至不应贪著者。劝修对治。初文中。言是大心者。泛释有三。一对小乘。名为大心。谓十信上。皆名大心。二者证位名为大心。谓初地上。三并观位。八地已上。方名大心。所行境者。十信已上信心所行。初地已上证智所行。八地已上无功用智所行境界。此即举胜。仁应速发广大之心者。劝令发行。次大心之人下释大心人所得利益。益有二种。一归过益。二者乃至下生净土益。光明宫殿者。是过离处。谓色界中。纯大菩萨所居之处。修菩萨行。断烦恼故。是故说言离贪瞋痴。乃至下明生净土益。准即可知。此土广博下释密严土离诸过患。有过之人。不得往生。过有三种。一三界中生老死过。二者分别所生倒相。三者妄识计着之过。如是诸过。悉皆远离。是故说言妄计之人所不能得。诸仁者此土清净下。劝修对治。就中有二。初即法说。如有女人下。引喻显示。法说复二。初劝修对治。后何以故下。释成过所以。良以所离具有十使。今就本强。但说四使。何以下释通所以。问。何故贪等要须离之。即释通言。贪等烦恼取诸境故。若取境者。有何等过。下即传示。有二过失。故结示言即二觉生。一者生贪等。二者逐求境界所缚。以贪增故。逐求不息。如是二过。于定最妨。故今劝舍。下引喻示。先喻。后结。喻有二节。初从端正下至欲心迷乱者。喻前生贪。后若行若坐下。喻前境界缚心不息。如是二文。现相可知。是故下文结合可知。

　　自下第三。释通疑情。文外有疑。若一切法本不生者。因何得有有无等见。故引喻通。就中有三。初引喻相。次世间妄见下至不平等觉者。合所引喻。后应以智慧下。结劝修习。初喻文中。先喻有见。后兔角喻喻其无见。良以凡夫。不知诸法众缘假合似有而非有。妄计实有。因此有见。仍起无见。无见因有起。无见不成无。有见对无生。有亦不成有。故知有无见。但是妄分别。喻文相现。准即可知。世间妄见下。合所引喻。先合有见。后求其体下。合无见喻。示现可知。应以智慧下。结劝修习。先劝观察。后皆如妄见下结。现可知也。

　　自下第四。举益劝修。文分两节。初世间益。后住于彼已下。明出世益。作如是观者。结上道理。随其意乐以下生所说。或生人中下别就三界受生死报。修行胜因。人中但取转轮王者。就胜为论。欲界六天并下三禅所胜因得成究竟故并取。第四禅中。除广果天。不决定故。不定云何。广果天中。有三种人。一者邪见人。生无想天。二者乐慧人。生五那含天。三者果乐定人。生无色天。有是不定。故取之。十梵处者。第四禅上。总有十处。今除广果。但取余九。准文可知。自下出世益。住于彼者。结上三界修行之处。从此而生清净佛土者。生净土益。常游妙定者。无功用行。常现前也。至真解脱者。成佛果也。上来释长行讫。

　　自下第二。以偈结颂。就中十二行半。分为三节。初六行示正理。颂前长行中在空闲等下文也。次有二行半。破外人执。后三行三句。举益劝修。颂前长行中应以智慧等下诸文也。就文中。分为三节。初一行半。释无常法乃成因果。次有一行。释因果同体不离于心。后若复下。随缘转变。不守自性。初文上半引喻显示。下一行合。此释无常刹那不停乃成因果。又四缘中。次第缘法。要先法灭。后法得生。次中。上半引喻况示。下半合结。以泥作瓶。瓶泥同体。心作诸法。法不离心。以心为体。下即合结。言奢摩者。此翻名为。观行之心。亦名体性。所观之法。不离于心。如瓶泥作瓶不离泥。色法自性不离心义。亦复如是。若复兼用下。释色差别。虽不离心。而随缘变。不似泥色。就中复三。初同类法。随缘改转。不守自相。如泥火烧生杂色相。次箭竹生葱下有一行。无自类法。从缘忽生。后世间之中下。结示道理。前两节文。相现可知。第三文中。果似因者。种谷得谷。以泥作瓶。如是等果。并似其因。不似因者。如世间中牛粪生莲根炭生黑麻箭竹生葱皆不似因。下有二句。结示正理。此即简却外人所计常因能生无常果法。是故结言皆因变坏而有果生。

　　自下第二。有二行半。破外人执。一行三句正破。后有三句。释通正理。初中复二。初一行破微尘因能生色等。后三句者。破计我为因。初中。上半破外所执。下之二句。诫舍邪执。良以佛法。因果二法。俱是无常。乃成因果。然外人计。微尘因常。所生色等是无常故。因果相违。故今破之。下有三句。破计我作。无能作我者。此即总表。言内我者。自身蕴内。有我在中。计身内我故。故名内我。言胜我者。遍法界我。量同虚空。故云胜我。无我意者。我与意俱。方作诸法。非我独作。如是等我为妄想计。就理永无。是故说言。亦无我意。下有三句。释通正理。但从因缘和合假生。无因果性。准文可见。

　　自下第三。举益劝修。就中。初行离四魔。次有二行。劝舍三毒。后一行。劝修对治。如是等文。并准可知。

　　赖耶立品

　　何故此品来。上明诸法唯心所作心外无法。然心多种。就何等心。作如是说。欲通此疑。故此品来。就此品中。大分为二。初长行释。后以偈结。就长行中。复分四节。一从此唱下至是佛境界不可思议者。引苦所蒙劝生信乐。二如来昔为下至莫不瞻仰者。广示现在诸佛神力。令起仰信。三诸佛体性下至心亦不动者。明佛性甚深。若得见者。必成佛道。四从内外境界下。标唯识宗。前所明法。但为识现。就初分三。一蒙佛力。得妙定故。普见十方希有之事。二我于尔时下至此为希有不可思议者。定外所见不思议事三时天中天下至悉复如故者。化事已毕。还摄神力。初文中。言得妙定者。八地已上。无功用定。离有无相。故名妙也。又即复云莲华藏者。梵网所说。莲华藏界卢舍那佛所居之处。余文相现。我于尔时下。定外所见。初见自身在密严土。复于尔时下。见解脱藏菩萨。就中分三。初法说。次引喻况。后我见下。即生疑念。疑念有二。一者自疑。谓作是念时。因疑得益。二尔时下释于他亦疑。如是诸文。并现可知。时天中天下。化事周毕。摄神力竟。亦现可知。

　　自下第二。现在如来所为难测。就中分二。初从诸仁者下至修行善法者。总释如来因满果成度众生仪。后或有菩萨下。别明所现不可测量。初中二。先此唱下至悉已成就者。明因成满。后转复清净下。释果成化仪。初中。先释行所依他。谓从欢喜至法云地文是也。后释所成行。行有二种。一自利行。谓得陀罗尼等下至大三昧等文是也二利他行。谓从意生身等下文是也。就初文中。陀罗尼者。此云总持。总持有四。一闻持。二者法持。三者义持。四者忍时。句者法持。义者义持。一句文中。百千万说。一义之中。百千万义。如是文义。历劫宣畅。不可究尽。以是故言句义无尽。释因满讫。自下果成。金刚心中。法行并成。诸过尽故。无碍道中。转复清净。解脱道时。建成正觉。游观道时。住于密严他受用土。变现色像说法度人。如文可见。自下第二。别明所现不可测量。于中略以六种形相化之。一者显示佛身相好。二现大树紧那罗王。三现无量诸大菩萨。住兜率陀等诸天宫殿。四现普贤菩萨身相。五现禅师。六现八相成道之相。如是诸文。文相显然。准即可知。

　　自下第三。佛性甚深。难可得见。若得见者。必成佛果。就中三节。初从此唱下至当得解脱者。众生身中。悉有佛性。而无信行不能得成。故劝令起信。次斯人或作下至王诸国土者。起菩萨行。修行之土。后若欲作佛下。明修行终成佛之义。初文中。言佛体性者。体者如也。性者如上。可生德义。名为性矣。如者今也。令作此言。今释迦牟尼现今已得一切功德汝等佛子皆有性故发心修行必当得之。信为佛体者。义有二释。一义释之。一切善法。信为根本。故言信心为佛体也。一义更释。信何信。信佛体性。性信之境故。信为佛体。余文可见。劝发心讫。自下释行。次文分三节。初斯人或作下至而为天主者。受三界身。修菩萨行。次转复清净下至入一乘道者。生净土中修菩萨行。后离贪等习下与行所得利。重劝生信。初文相现。第二文中。入一乘道者。初地已上。无分别智。名一乘道。金刚心时。断却一切烦恼习尽。欲界天魔所不能加。故言降伏欲界天魔。如是等法。非勤不成。是故说言夫精进。光隆佛家者。是内证智。光者智光。无分别智。言佛家者。法性真如。名为佛家。王诸国土者。外化德也。释行次讫。自下第三。释行终成。就中分三。初若欲下至诸修行者者。法说显示。次譬如下至普心救疗者。引其喻况。后佛亦如是下。合所引喻。法说中。言净种姓者。众生佛性。无始已来。恒在烦恼不净心中。无智慧火烧炼垢故不能自出。今初地中。烧除二障粗一分故。佛性一分始得显。是故说言净种姓也。余文并现。不须繁述。

　　自下第四。标唯识宗。前所明法。但为心作。心外无法。就中分三。初此唱下至密严中人善能知见者。心境二法。无有自性。但缘和合。非有而似有故。次一切众生下至不为所杂者。明藏识中作依持之用。后阿赖耶识恒与一切下。释缘起用。

　　就文中。内外境界下至一切皆是意识境界者。所缘境心之所作。心外无法依阿赖耶下。明六识等亦唯一心。随众缘故。差别而现。言内外者。自身名内。身外器皆名外。复有一释。莫论自他。五阴所成。皆名为内。外器世界。名之为外。如是内外。皆唯一心。而惑乱者。妄执心外有我我所。故今释通皆是识惑乱而见。余文可见。下释六识亦唯一心。就文三节。初依阿赖耶如是分别者。此即法说。次譬如下。引喻显示。后心之体性下。六识之心。必有所依。就法说中。依阿赖耶者。一切诸法。若染若净。不依藏识。自体不立。犹如波浪。若不依水。自不得立。又如草木。若不依地。不得生长。是故说言依阿赖耶如是分别。下引喻况。喻有三节。初之二喻。喻于识体从缘立无有自性。次霹雳喻。喻于众缘无有定主。后陶师喻。喻于心所相应起义。初文亦三。初喻。次合。后此性下。简定非有非无之义。准文可解。不须繁述。次霹雳火出喻。喻众缘中无定主者。心亦如是。于诸缘中无定从生。后陶师造瓶喻于心所相应起义。譬如陶师造瓶之时。要有陶师绳索轮等。一时共作。乃成于瓶。心心所法。亦如是。非先非后。一时共聚。乃缘境界下释六识必有所依。谓如来藏。故胜鬘云。若无如来藏。七法不住。如是藏识。非诸凡夫二乘所知。是故结言密严中人善能知见。问曰。七地已来。诸菩萨等。可不知如来藏耶。答曰。虽有知见不能穷了。故不可说善能知见。上来心境二法无自性讫。

　　自下第二。释依持用。就中雨节。初即法说。后譬如下。引喻显示。说法说中。众生身中。如来藏者。本来自有。非灭烦恼方始有之。如波中水。本来自有。能持波浪。非波灭却方始有水。言圆满者。依持用中。本来具足性功德法。无所亏少。故言圆满。言清净者。虽在垢秽。而性清净。所不染污。如水在波。波不能污。故言清净。故胜鬘云。染而不染。难可了知。出过于世。同于涅槃者。一切烦恼。可不能染。修行智慧。亦不能净。是故宣说同于涅槃。下引喻相。有三节喻。初明月喻。喻法说中阿赖耶识本来而有。次月在空云喻。喻法说中圆满清净。后河中木喻。喻法说中出过于世同于涅槃。就初喻中。先喻。次合后无智之人下。迷悟二人得失差别。转依差别者。金刚心时。转舍一切杂染诸法。转得一切清净之法。所得所舍。有差别故是故宣说此差别法得者甚难。第二第三二喻之中。并有先喻后合之相。准文可解。上来辨释依持门讫。

　　自下第三。释缘起门。就文四节。初从阿赖耶恒与一切下至即成佛道。释如来藏与一切法为因生起。次一切众生下至能作内我者。释如来藏与一切法所依止故。能持不失。次意在身中下至悉是清净阿赖耶者。释所持法。依本识故。同时而起。譬如波浪依水而起。后阿赖耶下。正明藏识缘起之时非自能起。要待外缘。就初分三。初恒与一切染净之法而作所依者。此即总明缘起义。如水恒与波浪所依。次是圣人下至而作种姓者。就法别释。后若能了悟下。劝生信行。初后两节。文相可见。第二文中。诸圣人者。初地已上证位菩萨。非一故诸。现法乐住。真修正智。证藏识时。远离四相所迁流苦。是故宣说现法乐住。与理相应正定乃知。故言三昧之境。此如来藏。与六道四生及诸净土为因能生。又与三乘而作种姓。如草木等依地而生。如是一切生死涅槃。以如来藏为因故生。故胜鬘云。若无如来藏。七法不住。一切众生下。与前所生法为所依故能持不失。文分为三。初释所持法差别不同。次阿赖耶下至无始时界者。能持藏识。平等一味。不增不减。后诸业下。释其业用。初文中。言一切众生者。总举凡圣为一切众生。下别释之。先释圣众生。有具功德威力自在者。若别取者。初地已上证位名圣。若通取者。二乘四果。总名为圣。乃至有生险难处者。凡夫所生三界六道。总名险难处。必退堕故。阿赖耶识恒住其中。体性平等。一味而住。无始时界者。界者性也。住者体也。下释业用。诸业习气。依藏住。自能增长。如是藏识。亦能增长所持末法。由是计我诸凡夫等。为能作我。下释末法。依本而起。先法。后喻。意者妄意。此意能为七识作根。故名为意。问曰第七妄识。具有六重。此言意者。六重识中为取何重名妄意耶。答曰。前六种中。但取智识相续不断。名为妄意。不取前四。前四微弱故。下喻显示。如风速转。谓妄意生灭一念之顷。无暂住时。是故喻言如风速转。业风吹动者。有二业风。一者第二业识名业。二者外缘。谓善恶业及诸境界发动名业。如是妄意一动以后。无不在处。故言遍在。余文可见。下释赖耶不可自起必待外缘。文相显然。准即可知。

　　自下第二。偈颂结释。总有二十八行偈。分五节。初有七行。颂长行中诸佛体性唯佛所知等下文也。次有五行。颂长行中如来昔为菩萨之时等下文也。次有九行半。颂长行中内外境界心之所行等下文也。次有三行。颂长行中一切众生阿赖耶识等下文也。后有四行。颂长行中阿赖耶识恒与一切等下文也。

　　就初文中。初之二行。法说表宗。后有五行。引喻显示。就法说中。上二句者。劝责令知。下有二句。表佛遍。后行上半。现三十二相。下半现示六道杂形。文现可知。就喻文中。有四种喻。初之一喻。喻于八识不相离义。上半引喻。下半合喻。第二喻。喻阿赖耶诸法中主能持自在。一行引喻。半行合结。如地喻者。喻阿赖耶能生诸法。一句引喻。下句合喻。第四喻者。喻于佛果化益自在。一行半喻。下半结合。如是诸文相可见。

　　自下五行。颂长行中如来昔为等文。就中分三。初之一行。颂前长行中从初欢喜下文也。行众行者。颂得陀罗尼乃至首楞严诸大三昧。名为众行。显发大乘法者。自利行。普与众生乐者。利他行。颂前长行中意生之身下乃至如是一切德悉已成就等文也。常赞于如来者。颂长行中转复清净下文也。次有两行颂长行中或有菩萨下也。初之一行。三乘圣人。名虽差别。终归不离阿赖耶名。是故结云皆是赖耶名。阿赖耶识随缘流变而体不失。后有一行。释观行者修行终成亦不离是阿赖耶识。以是故言广大阿赖耶而成于正觉。言广大者。阿赖耶识。法界为量。无处不在。故名广大。后有两行。颂长行中是诸佛子下文也。初之一行。颂长行中密严中人善能知见等文也。后一行。颂前长行中与与诸菩萨莲华化生入一乘道。余文可见。言见理者。三乘圣人见无我理。故言见理。无怯人者。一切外道执见分明。不可改转。言无怯人。如是等人所观。皆是赖耶。无异路故。说言一乘。第二文讫。

　　自下第三。颂长行中内外境界等下文也。文分为二。初五行半。释内外境皆唯是识下文。后有三行。释长行中心之体性等下文。就初文中。初之一行。颂长行中心之所行皆是唯是识等下文也。次有一行。颂长行依阿赖耶如是分别等下文也。次一行半。颂长行中此性非如阳炎梦幻等下文也。后有二行。颂长行中如霹雳火等下文。如是诸文相现可知。后三行中。初之一行。示道理。次有一行。譬外所计。后有一行。破其邪执。文亦可知。

　　自下三行。颂长行中一切众生阿赖耶识下文。就中初行。颂长行中本末而有等下文也次有一行。释长行中普现一切众生界中下文也。后释无智之人等下文也。如是诸文。不须繁释。文现可见。

　　自下四行。释长行中阿赖耶识恒与一切等下文也就中。初行颂长行中若能了悟等下文也。次有二行。叹其教理。俱离断灭。契会中道。后有一行。修因得果成。文相并现。准即可知。

　　大乘密严经疏卷第三
卍新纂续藏经第 21 册 No. 0368 大乘密严经疏


　　大乘密严经疏卷第四

　　沙门　法藏　撰

　　自识境界品

　　何故此品来者。上来广释一切诸法唯一心作。然诸外道。犹计我执。不识唯识。是故如来欲除邪执入无我理。故此品来。广破我执。净除我见。言自识者。自有三自。一阿赖耶名为自识。谓一切法。赖耶为体。赖耶自作一切法故。二者妄意。说为自识。谓显识时。见相二分一时起故。三者事识。名为自识。所执我等。唯是自心。心外无故。具此三自。说名自识。

　　就此品中。大分为四。一金刚藏。放光现瑞。令众仰信。二放此光已下至而肆此恶者。引喻显示。三诸外道已下至乃至名字亦不得闻者。合喻广示唯识道理。四诸观行人以下。结劝令修。

　　初文相现。

　　就喻文中。分为二段。一放斯光已等者。结前生后。次雪山已下。广引喻相。初文相现。第二喻中。若见牝鹿有子。喻声闻乘。师资相聚中而破其心。言有角者。喻独觉乘。见牛马等者。喻菩萨乘。种种诸兽者。喻人天乘。余文可见。

　　自下第三。合所引喻。就中四句。初合喻相。次着我之人以下至但住自识者。出所计我差别之相。次计我之人已下至多所伤杀者。牒外所计。示正道理。次令诸众生以下现失劝修。初合结文。准即可知。下出所执我别之相。谓遍法界我乃至至小。犹如微尘。有是众多。故言差别。是诸我执。于何而住者。问执所依。不住于余者。答前所问。文现可见。自下牒计示正道理。先牒外计。言我与意根境四法和合生识。牒外了。下示正理。我佛法中。但意根境和合识生。无有我所。所示如是。就中两句。初意等以下至心心法者约世俗谛。示无我理。次此中以下。就真谛理。示无我理。初中复三。一即法说。示无我理。谓本无有我文是。次如衣以下。引喻显示。次是故下结合示理。前两句文。准即可知。后结示中。先即说法。次即喻现。此即反喻。如伊尸迦文阇草者。内有赤脉。上覆薄青。内赤映外。蕴内有我。亦复如是。复结示理。是故说言但以因缘心心法生。约俗示讫。自下第二。就真谛理。示其无我。文复二句。一示真谛殊胜道理。二者诸佛菩萨以下诸大圣人。方能证会。初文中。言此中者。真如名此。此真如中。无有一法别守自性。故名无我。亦无生者。外道计云。我者能生一切诸法。然一切诸法。本来叵有。妄计为有。如梦中事非有而计有。故言无我。言微妙者。于此如中。无粗现故。言相微妙。言一相者。此如如中。无一切法差别之相。离一异故。假名一相。非有一相。故名一相。余文相现。自下第三。诸外道以下合喻广示唯识正理。于中分三。一迷理起执。次如彼恶兽已下至驰骛往来者。合所引喻。示邪执过。识者示迷事过。生于我见以下至我我所论者。现外邪执。余文相现。无知法智者。谓外道等。不知诸法真心缘起。心外执法。以是故言无知法智。上来第一。迷理起执也。自下第二。合所引喻。就中先即合所引喻。次令诸众生以下。示所致过。准文可知。第二文也。自下第三。示所失利。利有三种。一知识利。不肯亲近已下至无归向时文是。二圣道利。违背圣道以下至不见真谛等文是也。三佛国利。谓不得预以下至亦不得闻文是也。上来释第三合喻广示唯识理也。

　　自下第四。勤心令修行。如是等文相现可见。

　　阿赖耶微密品

　　何故此品来。上来广释一切诸法唯是赖耶之所变作。然外人疑。若如是者。何故不见赖耶相根。以不见故。当知无之。故此品来。释阿赖耶虽有而微密故汝不见。对外道故说此品微言。对二乘人。所不能入。故说密言。

　　就此品中。大分为七。一宝手菩萨与众色最胜王菩萨。对金刚藏。以名想等世间诸法。问答分别。二月幢世尊并在欲色菩萨天等。对金刚藏。以实相相应妙定定及定缘。问答分别。三者会中菩萨天等。对金刚藏。修行供养。四金刚藏对大树王。以诸法性空无所有。问答分别。五持进并余菩萨及大树王。而供养金刚藏尊。六观自在等八个菩萨等。以密严云诸德具足。问答分别。七如实见菩萨并此会中无量菩萨。对金刚藏。以其所住大乘三昧。问答分别。

　　就初文中。先问。后答。问中分二。一以长行问。次以偈颂正答。就长行中。初宝手菩萨。请众色最胜王菩萨。以为问主。次众色最胜王受请为问主。就初文中。分为三段。一宝手菩萨。请众色最胜王为主请问。次一切世间下至相应名者。显所请法。后彼法自性以下。问世间法所依住体。初文可解。次第二中。一切世间者。举所闻事。一切世间所有众法。蕴界处等。名一切世间所有众法。如是众法。假众因缘。非有而似有。如梦幻等。离有无相。以是故言离诸分别。及以名字不相应名相应名者。释名差别。不相应名者。如世间人唤贪贱人名为富儿。名言与义。不相当故。为不相应名。如下答中摩纳婆名但名无义。相应名者。如诸圣者依德立名。如维摩等唤为净名。如下答中四蕴名字。是有义名。诸如是等。为相应名。余文可见。下问体性。如是等法。为有体耶。为无体耶。故言彼法自性于何而住。

　　自下第二。以偈问曰。初一行半。正发问辞。次有半行。结请为说。前中一行。问法性相。次半行者。问名所依。初中上半。举所问法。下半审定。为唯分别者。问无体耶。为离分别者。问有体耶。名者诸法名。想者立名心。心能尽度立法名。名能牵挽想心生。如是名想。互为因故。世间诸法。无而似有。此五法中。名者名法。想者分别。等者取相。但取三法。不取正智及如如者。是出世间。非世间故。此中不取。余文相现。上来问讫。

　　自下第二。金刚藏答。就中两文。初偈颂答。次以长行广释。就偈答中。总有八十四行偈。分为二段。初四十二行半。答前问中名想等境界。次诸法不生灭以下四十一行半。答前问中如其所立名是名何所住。初文分三。一二十三行半。释世间法唯名无实。次有五行。藏识缘起不离于末那。后十四行。观察诸法所得利答。初文分三。一有八行。顺释世间唯名所以。次有八行。反现有利。后七行半。明所得益。

　　初中分二。一有四行。释世间法唯名无实。次有四行。辨名因相起。于中二行。立世间法唯有名字。次有二行。达名无性相上假立。初十二行中。一行立宗。一行释所以。世间种种法一切唯有名字者。表宗总释答前问中名相等。所安立者。释通疑难。外人疑云。若一切法唯有名字者。名因何有。故释通言。但想所安立是故结言离名无别义。次有一行。释通所以。上半答前相应名所以。下半颂答前不相应名所以。良以四蕴法。但名无相根。名上假立。名名相应。名摩纳婆者。非名上假立故。不相应名。下有二行。释通名无性相上假立。就中分二。初一行引教证成。次一行。结示道理。初中上半。引教证成。次有一行。结示道理。文现可解。

　　自下四行。释世间名。因相而起。就中分三。一有一行。表宗立义。次有两行。释通外疑。次有一行颂结劝令解。初文上半。表宗竖宗竖义。下半示其过尽得益。文现可见。释通疑中。外人疑云。世间诸法。各有相状。差别不同。云何说言世间之法离相即皆无。有如是疑。是故通言瓶衣等物色相虽可说。体性无所有等。就中初行。约如说无相。次行。约俗谛说名无实体。文现可知。下有一行。结劝令解。上半劝如道理。下半释通所以。

　　自下第二。有八行文。反即有利。就中两文。一有四行。反现离分别转成圣德利。次有四行。反现离名字诸法离过利。初文有三。一行反现成德益。次有一行。举利劝修。后有二行。释通所以。就初行中。上半反过。下半示利。文现可知。次劝修中。上半正劝。下半示现。次有二行。释所以中。初行释通。相虽有增长散坏等异。然一色上。但名增减。更无别法而有增有减。此释前文但是分别心所以。次有一行。释五法中想名分别体无异所以。上半表宗。下半但随世俗假立三种名字。上来反现离分别大利益讫。自下四行。反现离名字利。就中三文。初之一行。求三世法离名不可得。次有一行。释通妨难。次有二行。结法不成。若废名字。求三世法。了不可得。而求于物体者。求现在法。但名无实性。准知过去未来亦但名字故说言此皆无所得。次有一行。释通妨难。文外有难。能缘识心讫所知境。若无所知。能知不生。云何说言废名求法皆无所得。故今通言。能知诸识起无有所知法等文来通。准文可知。次有二行。明法不成。就中初一行。名法互为客故。二俱不成。次有一行。相名分别。三俱不成。上来反现利讫。

　　自下七行半。释所得益。就中三段。一上二句法说表宗。次六行半。引喻显示。次有半颂。结所得利。表宗可见。就喻文中。有四喻文。初烧木喻于身心毕竟寂静。次负担喻。喻名及分别相虽有殊而体无异。初行引喻。次行合结。次见杭喻。喻于四大与所成色无别。次依瓶德喻。喻于名义二俱无自性。盛水名为德。项细腹大名为瓶处。就中初行。名义自性不可得喻也。次有一行。名义差别不可得喻也。名岂住于名者。云何差别名住于自性名。故道名岂住于名。二合生分别者。谓瓶与德二生分别。名量亦非有者。分别二合生。生即假生无自性。能生之名亦如是。名无自性不可得。是故说言名量亦非有。量者量度。下有二句。结所得利益。准即可知。上来于世间法无实竟。

　　自下第二。有五行文。藏识缘起。不离末那。就中二喻。一金石喻。喻于藏识有缘起用能随法转。次铁因磁石喻。喻藏识心缘所牵动遍一切处。就初文中。初一行偈引喻。次一行偈合结。就后喻中。初一行引喻。次一行半。合所引喻。次有半颂。结其喻相。准即可知。

　　自下第三。有十四行偈。颂因观前法所得利益。就中七句。一者二行颂修得自行以供如来。华七宝供养如来。四有一行半。以妙宫殿众音伎乐修行供养。五二行半。以说妙法修供养佛。就中二文。初一行半。以自利行供养如来。次有一行。以利他行说法供养。六一行半。以神通力变现自在。以供养如来。七以如幻通力。大地海等。变作七宝乳酪苏等。饶益众生。就中雨文。初二行半。以法说示。次有一行。引喻显示。初中复三。一有二句。约身及器。现不思议。次有一行颂。约器世界示不思议。次有一行。约所受用。辨不思议。文相并现。上来答长行中名想等境界下文讫。

　　自下第二。四十一行半。答长行中如其所立名是名何所住。就中分三。初二十三行。答名所依住。次六行半。牒计示正理。次有十二行。颂陶练归本益。就初分二。一十七行半。约三自性出名所住。次有五行半。就五法藏。明名所住。就初文中。有四分之。一者五行半偈。明遍计所执性。二者二行。明依他性。三者有一行。明真实性。四者九行。明立三性意。

　　就初文中。初一行半。就法空上妄所立名。为遍计性。次一行半颂。约世俗谛。非有非无。如幻等上妄所执实为遍计性。次有一行颂。以诸名字。说种种法。为遍计性。次一行半总结可知。释遍计性了。

　　次有二行。明依他性为名所住。眼色等为缘而起三和合者。且眼识生时。眼色尘明及空等四法为缘。而生眼识。三和合者。根境及触。三和合故。能生于识。更有释者。触作意识三和合起。声依桴鼓发芽从地种生者。简因缘法各有所因不杂乱义。余文相现。如是诸法。依遍计故。名依他性。

　　下有一行。明真实性。若法是无漏者。此如如法。非漏所为。故名无漏。不可舍者。舍者名坏。余文可见。上来释三性讫。

　　自下九行。明立三性意。就中二文。一四行半。立遍计意。次有四行半。明立依他性意。初中复二。一有一行。明性所以。次三行半。引喻显示。问何故此文来。答有人疑云。上说诸法唯一心作。故一切法无相性。今者何故复立三性。有何意趣。有如是疑。故今通言。随其法相。说三自性。若不宣说三性门者。说法相。不明了故。此即对破空见执故。此文来也。初二句结前。后二句释所以。次引喻示。有二譬喻。喻世间法有而非实。但妄情中执有而非有。初一行颂合结。此即通前虽立三性亦不违失。唯一心作。唯如无性。次一喻世间法随分别转无体无用。准前应知。立三性者。唯随遍计。且自性不违如如唯一心之理。自下第二。立依他之意。初有一行颂。喻况显示。次半行颂合。后三行文。释通所以。初喻中云亦非无有因者。地气涌上。错见为城。余文相现。准即可知。第三文中。一行一句。牒外人疑。后一行三句。示正道理。外人疑云。现见世间。日月诸山屋宅等物。体相各别。未曾杂乱自他及共。何故今说如乾闼婆城非城而似城。有如是疑。是故通言体性皆不成但是所分别。遍计自性。以下有五句。简定二性。谓遍计性。妄执心中。似有而现。非如依他从众缘生。似有而非实。如绳计蛇。蛇不因生。但计心中。蛇相而现。不从因生。亦非无有因者。由错乱故有。故言非无因。如是妄见有无等者。皆是妄情所执非余。上来约三性法。辨名所住竟。

　　自下五行半颂。明五法藏为名所住。就中有二。初有一行。明五法相。次四行半。释其所以。就初文中。名相分别相起次第。二从分别生者。名相二法。从分别生。然诸经论。名相分别起。次第不同。若摄论等从名及相分别心起。若依楞伽解深密经及此经中。并从遍计所执心故生名相二法及依他性。次下半行。颂正智如如离分别故不生不灭。

　　自下四行半。释所以中。文分三句。初中一行。心相二法互为引发。次有二行。更释通疑。次一行半。示无常理。远离断常。就初文中。心如相现者。心者第四显识名心。谓显识时。见相二分。一时顿现。所现之相。为智识相等。作所缘境。故言相为意所依。意者即是第五第六二心名意。如是二心互相依故。六识心生。如波浪因文言二。从分别心生时无所缘相。何所分别而生其相。故即通言。心如相现。然心不知相。即自作计。为外所缘。约实论心。即如相现。心外别无相故。次有二行。因前释通。剩生更疑。若如上说。心能作相者。未审。心者为当自作耶。为是有所依。有如是疑。是故通言心亦有所依。谓无始来习气境界。恒常有故。习气生心时。境能惑乱心。初行示道理。次一行颂结释所以。文现可知。自下一行半。明诸世间无常道理不断。入过去故非常。未来续故非断。文相可见。

　　自下六行半。牒计示理。初有二行。牒外所计。次有二行。破计示正。次有二行。释通所以。后有半行。结示利益。初中一行。牒计我论。次有一行。牒计作者论。文相可见。次下示正理中。初有二行。破执示正。次二行。释通所以。初一行中。上半破作者计。下有半行。示正可见。次一行破计我。外人计我常。常我能造物。佛所说藏识与我所说义无异。亦应能造物。有如是计。是故通言藏识体常故非缘作。亦不与他作缘而生。不同汝计我能造物。是故说言藏识亦不缘能生诸物。就中上半。破外人执。下半示正。无三和合者。若根尘触三和合者。佛法亦许。然此文中。破我根等三和合故。识生了境。自下二行偈。释通所以。因上文中。但是阿赖耶变现似于境。文外有疑。若阿赖耶似境变者。应是无常。是故通言阿赖耶体常住。闻说阿赖耶体常住故。复生疑云。若体常者。不可诸法习气所集。故即通言。众识与藏识。若独在不可习气所熏集。与诸识不相离。所以能持法熏习。初一行释识体不离余识俱。次一行。相续不断绝。就初上半法说示所以。下半引喻。次一行。上半释自续。后半续他言从此生习气者。藏与七识。不相离处。名为此也。文相可见。下有半颂。结示利益。如是等文。相现可见。

　　自下第三。陶练归本。文分为三。一有三行。释无漏道除诸过相。次有二行。释佛性理常在身中。后有七行。所有佛性。非勤修习者。终不可得见初段复三文。初行喻况。次一行合喻。次一行颂示益。就初行中。上半喻于分段生死除。次半喻于变易生死灭。渐除诸有漏者。谓除分段生死三障。次有一行者。永息变易生死。次一行。上半示证道益。下半示其教道之益。就第二文。分为两句。初一行喻况。次一行合喻。准即可知。自下第三。有七行偈。藏识之心。以诸习气所覆。非修观行。终不可得见。就中初一行合喻。文现可知。后有五行。叹胜令修。初有二行偈。赞叹处胜修因往生。初一行叹智修因往生。次一行叹定为净土因。文现可知。后有三行。叹德殊胜。令修取证。现行叹徒。成者威神。光者光明。如是诸功德圆满如日月。住于修行地者。叹内证徒。十地名修行地。住者证也。无分别智名住十地。演说相应旨。叹外化徒。谓与证智相应之教名相应旨。次有一行。授记与句总表所证真如。次句随行渐次而显。下二句授记。文相可见。后有一行。明并观用。准文可知。

　　自下长行。逐离重释。上虽广明阿赖耶识与一切法为所依处。而未尽通理。故此文来。就中文有二十。一者赖耶具缘起性恒生死而不断不灭。分文为二。初此唱以下至不断不常者。表宗示理。次而诸众生以下至名为圣人者。凡圣二人。迷悟虽殊。不离藏识。初文复有二。一阿赖耶以下至轮回不已者。法说表宗。二如海以下引喻显示。次文亦二。一迷致过。次若自了知以下。悟即成徒。文现可知。

　　二七识迷惑。起种种执。人执末那。名为染意。意有二种。一者妄意。谓从无明乃至第六识相续不断名为妄意。但起法执不起人执。二者染意。谓相续识。后渐粗起。未到第六意识中间。忽起染意。缘智识等。似一似常。妄执为我。不起法执。问染意但执为我。不计我所。何故说言执我我所。答此义自有两释。一释云。此中经文总相而说。此义云何。谓智识时。心王心法方得义分。而无别体。是故染意缘此起执时。但总相缘执是为我。不别心法。然诸缘中。有心心法。缘心边。假说为我执。心法边。假说我所执。无有别执是我是所。更有一释。染意之中。实无别计我及我所。然此文中计我所者。良以染意。为彼意识计我我所时。为增上根。能生我所执。从所生说计我我所。何故此中不说妄意。妄意是法执。界外有碍。界内无过。界内人执。其过现重。故遍说之。文相可见。

　　三者三心各别业用。分文为二。初即法说。如次翳目以下喻况显示。就初文中。心积集业。心者赖那。谓诸法起时为依处故。业者动作集起名业。非是善恶感果名业。意者有二。若论妄意。无明识后。业识向外动故名业。余文可知。法说文竟次喻释所以。如翳目人所见毛轮非轮为轮。如是自门似色现中无色计为色。

　　四如来藏体本来清净。在凡夫时。变似众色生死之法。在圣身时。具足功德。就中两句。初摩尼喻。喻依持门。次如乳喻。喻缘起门。初文中。先喻。后合。准即可见。缘起门中。初乳变异成酪喻者。喻性缘起似诸法起。缘起外无有别法而可得之。如水起波水外无波。如翳目喻。喻于凡夫于缘起中妄执实法。先喻。次一切众生以下结合。文现可解。此所见色以下。示因缘理。就中四文。初阳焰喻。总释五尘皆阿赖耶识所变现。次依于眼色以下。别就色尘。赖耶识变作虚伪无实。次一切众色以下。约余四尘无有别体。次一切众生已下。就六趣形虽各不同。唯一赖耶异熟。文有三段。初从一切众生以下至妄生取著者。有法说并喻。喻阿赖耶非色而似色。次如磁石以下。阿赖耶识非我而似我。次如水中。释赖耶识。虽无思觉。随身运行遍于六道。如是诸文。并文相现。更不烦述。

　　五如有二象已下至覆而不现者。明阿赖耶虽有净分。而由染分。待转生死。就中四文。初有二象桷力斗喻喻于赖耶随缘在染而体不灭。次如莲华喻。喻于赖耶离染分已与诸如来为体所敬。次妙宝喻喻。阿赖耶与诸凡圣为体无异不增不减。次美玉在水喻。喻阿赖耶被习气覆而不得现。文相可见。

　　六有能取所取以下至于世自在者。凡夫愚人。迷惑赖耶所变能所二取。取色计我有无等见。初喻。后合。准文可解。

　　七虽种种现以下至有无等见者。迷阿赖耶所变众生但似有变而无实义。妄生计着微尘胜性等种种诸见。就中。先法。次喻。后合。准文可见。

　　八意能分别以下至即皆转灭者。妄意但行因心所现虚伪之法为生死本。初释妄意由分别故顺生死流。次若有已下正观自心断灭生死。初中。先法。次喻。后合。意者即此六种心中。第五第六。名之为意。能分别者。谓显识时。所现相分。智相续识。见分之心。分别彼相。摄大乘等。阿赖耶识所缘境不可知。又分别根本故自体亦分别等者。并据此义。作如是说。又喻有十喻。准文可见。若有于此以下。正观自心。生死自息。文相可知。

　　九阿赖耶识是意等诸法以下至不坏不尽者。阿赖耶识。远离分别习气等过。能成无漏诸功德法。于中先总辨所离所成。若诸菩萨以下。别显所成益。言无漏者。谓如来藏真如法性。名无漏也。谓离过故。证会本性。故说为成。是故宣说无漏即常犹如虚空。所成德中。略有四种。一行自在德。谓禅定等六种功德。二愿自在德。谓十究竟愿。三生自在德。谓意生身。四转所依德。余文可见。识界常住者。识者七识。界者真心诸体性故名识界。如是识性。离四相故。名为住也。

　　十如来普见以下至而铁不坏此亦如是者。释诸众生本来寂静自性涅槃。就中三句。初顺道理。释无增减。文现可见。次若解脱者以下。翻现有过。次是故当知以下。结劝令知。先法。后喻。文相可见。十阿赖耶海以下至似义而现者。明阿赖耶。被缘击动。五法三性诸识波浪。无而似现。文相可解。

　　十一阿赖耶识行于诸蕴以下。明阿赖耶在蕴所以。谓赖耶识行于蕴者。不可自行。由无明业识不可了真心。忽动妄念。由念动故。流向生死。是故宣说意为先导。一起以后。由六识等缘境续起。不断绝故。助意相续。意相续故。阿赖耶识恒在蕴中。如水因风起波浪。既水在浪即水。以是故结言莫不皆是阿赖耶识。消文可见。

　　十二与寿暖触以下。明现在时诸识各有所依差别。谓阿赖耶识与寿暖触和合而住。意住赖耶。余六识者。各住自根。

　　十三心意及识以下明十二缘轮回无穷。就中。先法。次喻。后合。文现可见。

　　十四暖寿及识以下。明缘阙散坏。文相可见。

　　十五藏识是心已下。出三心体。余文可解。执我名意者。若言染意执阿赖耶起人我执。若论妄意。忽动向外。分别法故。起法我执。以是故言执我名意。准即可知。

　　十六心能持身以下。明三种心所有业用。由有心故。自不坏烂。意执人法。不离六道。是故宣说意着诸趣。余文可知。

　　十七藏识为因以下。明识起时具缘多少。就偏强故。且如是说。若通论之。意意识及与五识皆具四缘。

　　十八身如起尸以下。明身无我。初喻。后合。合文中云非是虚妄者。非如妄计实我等。故说非虚妄。余文可知。

　　十九意等诸识以下。明三心俱起之义。如无水处波浪不起。识亦如是。若无真心。七识不起。故胜鬘云。若无如来藏。七法不住。与此文同。言大地者。就喻为言。一切生物。皆依地生。如是诸识。皆依心生。

　　二十阿赖耶识已下。明诸法空。就中有二。初从此唱以下至内外众法因兹而起者。释阿赖耶识随缘转变似法而现。次一切凡夫已下。正法明空劝令修行。文相显可知。上来金刚菩萨广释义问竟。

　　自下第二。众色最胜王菩萨对金刚藏。问答辨请。大分两段。一问。二答。问中复二。初最胜王等问金刚藏。二月幢如来分身诸佛所领大众请金刚藏。就初文中。有五行偈。分为两段。二行半请说法相。次二行半。请说密严深妙定法。初文复三。初一行叹说者德。次有一行。出所请法。次有半行。结请为说。文相可见。自下二行半。请说定法。初行叹说德。次有半行。请说法。后有一行。引证得之深。上来最胜王等请说也。

　　自下第二。月幢如来所领大众清为说法。就中分四。一月幢如来为众说法。二彼诸菩萨以下。时众问答。三即于定中以下。时众生疑。四作是念已下。得见胜首来集此会。初文中云诸无畏者者。金刚心中等觉菩萨。于一切法中。无有疑难。故各无畏。余文可解。次第二文。心不乐于正住乐者。取证涅槃无为寂静。名为正住。自下第三。大众疑念。疑念有二。一即于定以下。疑念观行成就头首。二彼诸佛子以下。疑所请法。问曰。正在定时。无有言说。何故宣说心各念言。答曰。若在余定。实无言说。然此定者。八地已上并观定故。在定亦能说法。故净名云。不起灭定而现威仪。是为晏坐。余文可见。彼诸佛子以下疑所请法。有四种疑。何者是定者。问其定体。云何非定者。对故来问。于何所定者。于何所不乱名定。孰是其定所待之缘者。恒在寂静阿练若处。精勤练磨。少食节量。晓卧早起。摄守身心。诸如是等。能助定心。故名所待缘。作是念已下。得见胜主来集此会。就中。先见菩萨胜主。次彼诸菩萨以下。从他方土来集此会。上来问文已竟。

　　自下第二。金刚藏答。答中有两文。一以偈答。二以长行大众赞礼偈。文有七十八行半颂。分为四段。一有三行。答前问中何者是定。二有五十五行。答前云非定。三有九行半。答前问中于何所定。四十一行半。答前问中孰是其定所待之缘。

　　就初文中。分为两段。初一行半。表宗总释劝修。次一行半。依宗别释。初中上半诫劝令修。下有一行表宗总释。文现可见。就别释中。初一行偈明初禅地。次半行文。明余定之次者欲界。欲界之中。身见边见等惑。皆不善。此即所离。以是故言离诸欲不善。次有二句。出初禅体。具有五支。为初禅体。谓觉观喜乐一心支。言寂静者谓一心也。下句结文。文相现。释初禅竟。如是渐次第者。明从初禅乃至非想。故言渐次第也。四者即是四无量定。八者有二。一八解脱。二八胜处。十者即是十一切入。定虽无量。纲要在斯。答初问讫。

　　自下第二。答前非定问。就中分二。一六行半。牒外人计。示正道理。二地水等下。四十八行半。破他宗邪执。初牒计中。略分为三。一有三行。着我外道并二乘人计着诸法有自性相。修行诸行。而不可得密严正定。二者一行。牒彼空见外道违失中道。三二行半。牒佛法家所有正定。初文三行者。出计着人。牒示其计。计我外道。于自计我。为安乐处。修行诸定。一切二乘怕生死苦。求涅槃。亦修此定。虽修此定。不知自身即涅槃相。身外求证。以是义故。而修非定。言亦然者。从显遍说者。外道计我。二乘执法。各别不同。然今亦然者。但取所执法。不取执我心。故言亦然。次有二行。牒彼所计。谓二乘人。作如是计。世间诸法。各有自相。虽有蕴界处等。如空聚落。其中无我。虽言无我。心外立相。故今牒出。就中。初一行但计法相。法中无我。文现可知。次一行。无主而因缘力。随转动作。如机关人。又如起尸。但有三和合者。根境我三和合生灭。非如外道所计作者能生诸法。以是故言本无能作者。牒二乘计也。外道修定人以下一行文。牒空见计。谓一切法。非有非空。如梦幻等。虽有无中。执定为无。拨无世间。故名空见。次有二行半。示佛法家唯识道理。问曰。何故二乘知蕴无我。不能除遣一切诸见。菩萨之人见蕴无我。能除诸见。此有何义。答曰。二乘人。良以但见法中无我主宰。非蕴是无。谓言无我。而法执犹在。以是不得除遣诸见。菩萨非但见蕴非我。蕴亦本无。梦中事非觉始无。故能除妄见也。

　　自下第二。破他宗邪执。复分为二。一二十五行。破有性执。次二十三行半。破空见执。初文复二。一十九行半偈。广破他宗执。二五行半。示唯识道理。初文复二。一十四行。破宗有性执。次五行半。举正非外道。初文分二。一有九行颂。破其法相。次有五行颂。破其法性。初文复三。一有二行颂。破能所造色假六无实。次有三行颂。就二乘人所修观行。非定之中。妄计为定。次有二行。举正破邪。亦有二行。牒计示过。地水等众物者。牒举所破。皆从分别生者。表佛法宗。二乘计云。四大之法。但自作色。不由他造。自体能三。故示理言。从分别生。不知四大但心为体。取于所造种种色法。损坏他者。名为恶色。顺益者名为好色。无作色者。说为似色。诸无记色。名为余色。言亦然属下二句。如是色并如空中云霓等彩无自性法。故言亦然。

　　自下三行颂。约二乘人所修诸定非定所取。二乘之人。不知诸法唯一心作。心外立故言非定。思惟如骨锁者。八胜处观及解脱。遍观四大白骨等色。观若熟时。于世众生。但见骨头。不见血肉。是故说言遍满于世间。及遍处想观者。十一切入名遍处想观。谓地水火风青黄赤白及空处无所有处二观加前八。名十一切入。假想观者。名一切入。如是观者。观四大法。身有色者。内有色相外观色故。名为身有色。身无者不观内身。故名为内。无色相定者。常谛思。次三句举示正理。谓修定者。若缘法时。知唯一心者。如是所缘。说为清净。次有一行。观翻示有过。如其所分别。前骨锁等。别有心外所缘境者。即非是定及非定者。但妄心中计为定耳。非是大乘所修定也。二乘人云。若如上说。我等所修。非定法者。何者是也。故今举正示彼定有过。人在定时。皆依藏识故一切妄法悉皆灭尽。得此胜定人。乃能宣说诸禅定法。亦能破坏诸二乘等妄智所知心外诸法。

　　自下二行。牒计示过。初行牒计。次行示过。若人生少智者。牒小乘人所有智慧。但知阴上无我我所。不知阴法本来不生今亦不灭。故名小智。若就外道以世聪慧妄取六句二十五谛等诸法相及我我所。故名小智。此上二句。取法及我。下之二句。执小乘教。如言取义。自谓诚谛言者。计小乘教。是故实究竟不知如来养儿方便且与熟食。若生食者。即发狂乱。以不知故。谓诚谛言。善巧说诸法者。诸小乘师。各作论部。我是非他。是故说言善巧说诸法。次示其过。心外计着诸法相者。此即诽谤大乘法故堕三界狱。故言自坏。亦坏他者。由执小乘诚谛言故。教令他人谤大乘法。故言坏他。无能相者。四大四相。空无体相。名为无能相。无所相者。色等诸法无者言空。余文可解。上来破法执竟。自下五行。破法性执。准世间事。明知无性。初三行半。明世间事各有所能对治相破。次一行半。以相破故。准知无性。初中二行。世间中事。各有所能。次一行半。病非一故。说药众多。众生菩萨众多非一。故佛教法众多不同。次一行半。翻显无性。如是诸文。相现可知。破法性竟。

　　自下五行半。举正非外道。就中初二行。举正道理。次三行半。非他外道。初文相现。次三行半中。总有六计。初上二句。破能作者计。次有二行。释劫坏时诸微尘者散在十方。劫欲成时各来聚集成于世间。计言非时者。计时外道。非胜性者。计胜性外道。三法计我外道。亦非无因。次破自然计。言求那者。此云自在也。余文可辨。

　　自下五行半。示唯识道理。于中分二。一有二行。总表唯识宗。次有三行半。约法别释。初文中言业习气者。非但罪福不动等三种业。亦复一切烦恼动作名为业。上来总略释讫。下别释中。瓶等一行。约世间中粗显之物心为体故。说空而无实也。第二行者。约世间色阿赖耶识变故似有。三约众生从头至足皆是赖耶无有别法。次有二句。结示迷惑。上来破执有法相了。

　　自下二十三行半偈。破空见执。就中分四。一者五行半。举中道理。示空见过。二譬如以下二行半文。破空见人执空见心为胜。余文可见。三不见以兔角以下有五行偈。破彼转救。示正道理。劝舍邪执。四五行半。释通外疑。初文复四。一者一行半中道宗。二有一行。现有重过。三有一行。说空有分齐。不可浪陈。四有二行。如来教中说空之意。一上来行。颂表中道宗离有无相。次有一行。引世间物。释通所以。释所以云。若物空者。不可有能破所破之物。能破所破俱是无故。若有物体。亦不可破。非有非无。假说能破所破之异。次现重过。谓计我者。为所计我受安乐故。修诸行法。空见之者。拨无因果。断诸善根。不可转故。今说此恶过于彼也。次有一行颂。说空有分。良以法性。非有非无。不可说言。然有众生执法为有。失中道故。欲夺此计假说空言。若如是解。即成甘露。若于世谛因缘相中。拨无空者。即成为毒。次一切众生以下。有二行偈。初行颂明佛如来设教之意。次一行颂。执教成过。上来表宗了。

　　自下二行半偈。破空见者执解空智。就中初行引喻显示。次一行半颂。法说示正。外人计云。一切因果诸法皆空。见此空智为最胜余。但云法空。不言智空。故今引喻破彼智。谓如火烧木木尽火亦灭。汝云空智胜于余智。不应道理。世间相故。次一行半。法说示正。初行缘修智。次半明真修智。金刚心时缘修智生。断诸见时。汝见亦灭。一切烦恼皆清净时。缘修亦灭。如火烧木木尽火亦灭。如是缘修灭尽已后。真修圆满。乃名为佛。是故说言密严而解脱。破执示正竟。

　　自下第三。有五行偈。破彼所执。彼转救云。一切诸法。虽空都无。未见空时。怨亲等法。不可令无。有如是救。故今破云。若法空无者。不可以免角触坏大山等。就中分三。初有二行颂。出世间违。次有一行半。空色相即。同一体性。次一行半颂。引喻显示。不见以兔角等者。若汝执云。物虽空无。未知空时。犹有相触成败事者。我亦难汝。应以兔角触坏大山。然未曾见。准知诸法不应都无。文现可见。次一行半颂。空色同体。犹如水波。波外无水。离水无波。空性而色。亦复如是。今大乘中生灭同时。有无同体。非色灭后始有空法。准文可见。次有一行半。引喻示之。上半引喻。次一行偈合结上喻。若论色时。指空为色。空外无别色。空亦如是。指色为空。以是故言所为皆得成。上来破他转执已竟。是身如死尸以下五行。偈明佛如来设教之意。就中初二行。法说明设教。次有三行偈。引喻示之。初中一行偈。说身无本性从缘而假立。次行设教意。有智人者。此空见人。聪明利根。乃起空见。故名智人。余文相现。就喻文中。初一行三句。喻法托缘。后一行一句。法离有无不应偏执。如是等文相可现见。设教意讫。

　　自下五行半。外人设教难。就中两文。初文二行颂。正出难辞。次有三行半释通种已可解。释难辞中上半纵许尽得无伤。然古智人。但说免角。不说余者。凡夫惑人。起妄分别。不能证法。但随他语。竟不了知。若须分别。剩生妄执。是故宣说何用分别也。若离于分别以下。举利答问。上来答前问云何非定文。

　　自下第三。有九行半偈。答前问中于何所定。就中五喻。一天宫殿喻。喻于七识依阿赖耶习气力所持故于六道中恒转不息。二依大地喻。喻于藏识有缘起门。一切众生所依体处。三孔雀喻。喻阿赖耶种子与法相依而住。四百川流喻。喻阿赖耶诸识习气恒所归依。五地有宝喻。喻阿赖耶生死涅槃但为根本。如是等文。相现不劳消释。知如是法。心不散乱。名为正定。答上问中于何所定之。

　　自下第四。十一行偈。答前问中定所待缘。就中五文。初有一行颂定所待缘。次一行颂。出其定体。次有三行偈。释其定障。次有三行。定所现用。亦名释所以。次有三行偈。定所厌法。就初文中。言善行者。若就方便说。有漏善行。名为善行。远望顺理能生定故。清净行者。初地已上。离染过故。名清净行。若就成论。内证之行。名为善行。顺理成故。善者顺也。清净行者。出观之行。名清净行。于俗谛中。无染着故。定心恒待如是缘住。下三句者住地果满。准即可知。出定体中。上半出体。下半示定用。相现可见。自下三行出鄣中。初之二句引喻显示。次二句合作。次二行偈为一句结之。执持识者。赖耶异名也。言定者。是凡夫二乘诸修观者。名为定者。迷者二乘。取者凡夫。如是等人。妄执心外诸法相中。修禅定故。名多迷取也。若通论之。凡夫二乘总言迷取。取自心外立取法故。结中有二。一无智慧。错乱于境。不能了知唯自心故。名为障也。次妄言生决定以下。错说法故鄣。言不当理。说为妄言。执自非他。名生决定。不善名非法。离他学众。欲向自聚。名离间语。以非法言。为众宣扬。名诳惑众生。三世有法。各守自性。不相杂乱。名别异住。在大众中。宣扬小乘。谤大乘故。言别起言说。出定障也。自下三行。释定所以。初一行偈。引喻显示。次有二行偈。结前喻。喻文可解。释所以中。外人难云。如上所说诸法别住者诳众生者。如来昔日普说此法。可是妄言耶。故今通言。诸菩萨等。有善巧方便。欲利群生。施设教门。诱诲众生。此是最后权教法轮。且如是说。决定真实法。密严中显现。如是文相现可知。自下三行。定所厌法。今修定者。欲厌离此虚妄生死。故修此定。初有二行。立道理释。次有一行。引证成。丈夫者。亦名士夫。上来金刚藏答前问讫。

　　自下第三。大众闻法修行供养。就中分五。一者已得无畏菩萨。闻法欢喜。皆作顶礼。身业供养。二者无量佛菩萨众。从他方来者。赞叹善哉。口业供养。三者无量会中菩萨诸天等众。即是新众。以说妙偈。妙法供养。四者会中菩萨天等。即是旧众。修供养毕。以偈请问。五金刚藏以偈答问。前二文相现可知。第三偈中。十五行偈。分为四。初一行半。总叹说者德。次五行半。作业受果不成失责。谓前所说六界丈夫诸界和合无实事者。谁于诸有。作业受果。次五行半。修因得果。是常途故。明知世间有主丈夫。次二行半。因说翻覆难。初中上半叹说者胜。次有二句。叹所说法。次有二句。叹难过德。准文可知。第二文中。初四行半。牒所说法。次有二行。责修因得果不成失。初中一行。法说牒举。譬如虚空以下引喻责彼所说不成。云何于诸有以下难作业受果不成失。准文可知。自下五行半。所作业果。绝不失故。明知作主必定有难。就中。初三行半。以末寻本。所作行业。绝不失故。准知有主难。次有二行偈。从本推末。不无难。寻文可见。不须繁述。次二行半。因说翻䨱难。初一行半。牒举所说。次有一行偈。翻䨱设难。寻文可见。上来大众修法供养讫。

　　自下第二。诸菩萨众天及天女。以杂供具。供养金刚藏菩萨诸菩萨。就中分三。初修供养。次以偈请问。次金刚藏答。偈有二行。初行叹德。次行请为说。文相可知。下金刚藏答。答中二文。一答前请。二向大树紧那罗王说知法方法。初中一行。法深难思。但以相应净理因喻所开。非是分别因喻所开。次一行者。如是深法。于密严中。乃宣说印可。故言汝等众应一心听。此即许说。自下第二向紧那罗王说知法方法。有四行半。初一行半。劝令知法。次有二行。引喻广示知法方法。次有一行。示所知法。文相可见。喻中有二。二文各有先喻后合。其文可解。下示所知法。但知藏识之所变故。一切亦然。不须别现藏识中道离有无相。以是故言藏以空为相。相者体相。说知方法也。

　　自下第二。紧那罗王对金刚藏问答辨了。先问次答。问有一行。上半问其一心量中有十八界主宰丈夫差别之相。下半因何得生界等四大等法。文现可知。自下金刚藏答前所问。十六行偈。分为五。初一行半。赞问许说。次六行半。叹昔希有事。次二行半。叹今有胜德。次一行半颂。领问诫敕。次有四行。正答前问。初中上半。赞问如理。次有二句。叹问意好。次有二句。许说诫来。自下有六行偈叹昔事中。初有三行。举往昔日能作希有不思议事。准知身有胜智能。次有三行半。声闻自嫌叹大王德。菩萨有大力者。指大树王。言菩萨大力。声闻无定智者。诸小乘人。但有事相观察定慧。未有藏缘起之中真证定智。故大迦叶自嫌言。无虽离惑分别者。现行分别迷惑不了。唯知小乘但断上心。不断种子。消文可知。自下二行半。叹今有胜德。初一行叹。世间中细碎杂事心皆了达。次有二句叹内证得平等圣德。后有一行。叹外化德。善者顺。顺佛所证真如。以是故言善于诸地相及佛清净法。余文可见。自下一行半。领问诫听。初有一行。领其问辞。次有半行。许说诫听。自下四行。答其前问。初有二句。答前问中云何心量中而有界丈夫。次有二句。答前问中云何生诸界。次一行半。答前问中坚湿暖动。后境界与诸习以下十一行半。剩理诸藏待缘合生。如是诸文。寻即可知。上来向对紧那罗王。答问已竟自下持进菩萨与无量众。闻法欢喜。供养金刚藏。说偈而赞。初上二句。赞于证道。次之二句。叹教道德。余文可见。自下大树紧那罗王。为报恩故。设种种供。并说偈赞。亦准可知。

　　自下观自在等八大菩萨。并余无量菩萨之众。向金刚藏。说偈赞叹。有九行偈。分为四。一三行劝请为说。次有三行。叹所说法。有一行半。叹大众德。后一行半。叹密严胜德。劝令修因。初中上半。请为示法。次有一行。叹说者德。后有一行半。请为说法。就初请中。但请法眼。不请余者。今欲化度诸众生故。于病药中。恐有错误。故偏请之。叹说者中。初有二句。叹所综广。次一句者。蒙佛加被。下一句者。众所宗仰。与理相应。故名瑜伽。出入无碍。名为自在。余文可见。次有三行。叹所说法。初一行总叹。次二行别叹。此法最清净远离于言说者。自受用身所证法故。化佛菩萨不可言说示他人故。以是故言经中未开。就别叹中。初有一行。叹证道德。后有一行。叹教道。并如上说。准即可知。叹大众中。初三句者。叹众数多。更有三句者。叹其身量大小自在。又有一行半颂。叹胜劝修因。初二句叹胜。次二句劝修因。后二句结请为说。上来问讫。

　　自下为说。于中文三。一叹说者德。次金刚藏以下至为诸大众演说法眼者。出说法相。次譬如鹅王以下。叹众清净。叹说者中。先叹身业。三十二相八十种好庄严身故。次为欲宣示无分别以下至堪能听受者。叹其心业。次即以梵声以下至莫不欣乐者。叹其口业。无分别者。言语断绝故。离分别者。心行处灭故。余文可见。次叹口业。金刚藏者。具者八种微妙之声。如楞伽中具广分别。准彼即知。无量功德以下叹声功德。谓佛功德无有一德别守自性。趣一德时。诸德并在一德之中。故金刚藏所有音声。无量功德。而共相应。余文相现。自下正辨说法之相。谓从身上六处中。出微妙音声。文相可解。自下叹众。就中三喻。初一喻者。喻主及众离欲清净。次一喻者。喻金刚藏有殊胜德。次一喻者。喻金刚藏与佛无异。此三喻中。皆初引喻。次即合结。不须繁述。

　　自下如实见等菩萨。请金刚藏为说法要。先问。后答。初中复二。一如实见问。次此会中无量菩萨。重问前义。就初问中。先即长行设礼起问。次以偈颂广出问辞。住修行地。自有两释。一释地前方便道中修起地上似无漏故。二释六地名修行六度为无功用道为因故。偈有八行。分为五。初有三行。叹大乘法。次有一行。叹教巧妙。次有二行。迷悟相对示显得失。次有一行。叹密严胜。后有一行。问能说者所得三昧。初中一行。叹法殊胜。劝修供养。次有一行。叹无分别诸佛乃证。后有一行。叹法离染为正觉因。叹教巧者。八识之境唯是一识。实无差异。而大乘教。随众所宜。宣说不同。五法二无我。亦皆如是。为众开示。以有差别。故今叹之。次有二行。迷悟相对示显得失。先失。后得。初上二句。迷故生过。次有二句。悟者得益。言五习者。谓迷四谛及修所断为五习也。得清净者住佛种姓者。真如即是诸佛体性。初地始得。名住佛姓。余文可见。一切国土中以下。叹处殊胜。尊者已下。问能说者所得三昧。如实见菩萨问讫。自下会中菩萨大众作礼重请。一行半偈。文相可见。

　　自下金刚藏答前二问。先以长行临当时机演说。次偈广答。一汝等诸佛子一行偈。答前问中初三行偈。二我所得三昧以下。有七行半。答前问中已得何三昧下二句。然此答问无有次第。先答后问。后答前问。初有一行。依问正答。次六行半。住三昧中所得利益。初有三行半。诸佛现像证诚所说。文相可知。次三行中。初一行者。上同诸佛益。次一行者。证理见佛益。后一行者。所证之理离相寂静。文相可知。自下第三。有二行半。答前五法。初一行半。辨五法相。次有一行。问中虽无。义有便故。释三性义。若就前文。名相互为因。今约一往便说。名从于相生相从因缘起者。非但一相从因缘起。名亦从因生。谓显识时。名相二法。忽然顿起。转粗至于分别事识依取名。且依此行经作此说。此二生分别者。上文中说二从分别生。何故此文此二生分别耶。如是二文。互不相违。上文中说名想二法从分别生者。就实而说。大乘法中。心为本故。今此文中。此二生分别者。起执次第。作是说故。良以起执迷名及相执为实故。若得通达如是趣者。亦得无伤。下有一行。明三性义。准即可知。四有三行半。答前问中八种识境界诸自性不同。就中初行。明如来藏为身所依。次一行半。明末那与识诸六识名所依处。后有一行。阿赖耶识一起已后恒续不断。文相显然。不须繁述。五行半。答前问中及无我文。就中初行。表宗举利。次有二行。得失分齐。后一行半。翻即成失。寻文可解。六四行半。答前问中见此微妙法下一行半文。就中有三。一有二行。凡夫有佛性。必须得成佛。次有二行。摄十地报相修众行而不退失。后有半行。结劝令学。文现可知。七三行半。答前问中五种习所缠生诸慧分别。初有一行。表宗总答。次有一行。简胜却劣。次有一行。如来说此赖耶识意。后有半行。结翻成失。准即可见。八四行半。释通外疑。初有三行。法说通疑。次一行半。喻况释疑。文外有疑。经中有说如来藏。又说藏识。又复说言阿赖耶识。为当名体各各殊耶。为是名异体不异耶。又人执云。如来藏者。是真常住。是无为法。赖耶识者。是生灭法。有为所收。非但名别。体亦有异。故今通言。如来清净藏亦名无垢智。隐时如来藏现。成佛时名无垢智。释隐现时体无改转。次有一行。明佛设教。今上之二句。明佛教意。下有二句。破异执者藏识赖耶各别体执。天亲菩萨所立之义。当今此破恶慧不能知识藏即是赖耶识。次有一行。示显名异体即不殊。依文可见。下引喻况。况阿赖耶体虽不殊随缘相别所以名别。故经中说。藏识赖耶二名差别。释通疑讫。九八行半。答前问中一切国土中下一行偈。初之一行。法说立理。次四行半。引喻释所以。初中前二行。立道理释。次有二行。释其所以。现乐诸圣人者。证法不退故名为现。乐者涅槃安寂故名为乐。八地已上诸圣非一故言诸圣。内证真如。故名为证于自智境也。功德转增修无功用。名转增胜。如是内证如如平等。离自知境。故无能说。现法诸定者以下一行颂。照俗谛境。外人有疑。若言诸境唯是识者。何故现有差别境。故今通言。所见虽差别。但识无有境。次一行颂通故。外人救云。若如上说。唯识无境者。何故现见瓶衣等物可受用耶。是故通云。心变似境现。谓能取所取。就引喻中有其二喻。初一喻者。末依本立。其次喻者。所依体性恒清净常住。上来释正宗分竟。

　　自下第三流通分也。说是经已结上所说。金刚藏等已下。时众闻经欢喜奉行。

　　述经已讫。若有毫厘分种圣旨者。报佛慈恩。并及四恩普润法界。

　　大乘蜜严经疏第四卷(终)
