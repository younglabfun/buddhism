卍新纂续藏经第 21 册 No. 0370 占察善恶业报经玄义


　　No. 370

　　占察善恶业报经玄义

　　蕅益沙门古吴　智旭　述

　　夫三界惟心。心外无法。理具事造。实非两重。但迷之则三障宛然。悟之则三德法尔。迷悟无性。随俗假名。真实指归。二而不二。不二而二。迷悟似分。迷既迷其所悟。悟即悟其所迷。此占察善恶业报经。乃指迷归悟之要津也。占察者。能观之智。善恶业报者。所观之境。能观无非一心三智。所观无非一境三谛。消除疑障。坚固净信。开示进趣方便。安慰令离怯弱。所以释迦大圣。劝当机而专请。地藏慈尊。乘悲愿而演说。事理双明。浅深同益。可谓照昏衢之宝炬。救痼疾之神丹。虽复去圣时遥。何幸妙诠犹在。钻仰既切。欲罢不能。蠡测管窥。用公同志。将疏经文。先明玄义。第一释名。第二显体。第三明宗。第四辨用。第五教相。

　　○第一释名者。经题七字。六别一通。别七例中。今单从法。占察二字。约能观法。善恶业报四字。约所观法。释此能所二法。复有两番。初略。次广。初略释者。占以瞻视为义。察以详审为义。各有事理．事者。依于大士所示三种轮相。至诚掷视。名之为占。审谛观其相应与否。名之为察。或自除疑。或除他疑。但当学习此法。不得随逐世间卜筮法也。理者。依于大士所示一实境界。二种观道。如实正向。名之为占。依于大士所示巧说深法。离相违过。谛审思惟。名之为察。由是自善进趣。令他亦善进趣。自离怯弱。令他亦离怯弱。是名理占察也。善恶者。十善十恶。依身口意而名为业。业只是思。由善恶思。发身口意种种事业。意兼惑业。身口唯业。今以第一轮相。占视善恶多少。察其相应与否。复以第二轮相。占视业力强弱。亦须察其相应与否。又以第三轮相。占视三世果报。亦须察其相应与否。具如经文广明。自身所有善恶业报。依此三种轮相而占察之。决了疑悔。为他亦然。故名占察善恶业报也。复次。有善恶惑。有善恶业。有善恶业所感果报。惑业果三。皆是因缘所生。凡属因缘生法。无不即空．假．中。今依一实境界。解了即空．假．中。名之为占。复依二种观道。证悟即空．假．中名之为察。或依进趣方便。知其即空．假．中。启迪正信。名之为占。复依巧说深法。悟其即空．假．中。永离怯弱。名之为察。故称占察善恶业报也。初略释竟。

　　次广释者。若依文便。应先释占察。后释善恶业报。然设无善恶业报。约何可论占察。今依此义。故先释善恶业报。后释占察也。先释善恶业报复为二。初分释。二合释。初中三。初释善恶。二释业。三释报。初释善恶为四。初约事局释。二约理通释。三结属十法界。四结成即空．假．中。

　　初约事局释者。性是清净调良。能为此世他世顺益。名之为善。性是染污粗戾。能为此世他世违损。名之为恶。即杀生．偷盗．邪淫。名身三恶。妄言．绮语．两舌．恶骂。名口四恶。贪欲．瞋恚．愚痴。名意三恶。不杀．不盗．不淫。名身三善。不妄．不绮．不离间．不粗犷。名口四善。不贪．不瞋．不痴。名意三善。故四十二章经云。如是十事。不顺圣道。名十恶行。是恶若止。名十善行耳。又十善各论止行。不杀不盗等。名为止善。慈悲放生。周给布施。修习梵行。说诚实言。说利义语。和合诤讼。柔软诱诲。常念喜舍。志存悲愍。了达事理。名为行善。故此经云。言十善者。则为一切众善根本。能摄一切诸余善法。言十恶者。亦为一切众恶根本。能摄一切诸余恶法也。初约事局释竟。

　　二约理通释者。先释恶。次释善。后明互融。先释恶者。有事恶。有理恶。事恶如前说。理恶者。外道计断计常。破坏因果。是杀俗谛。违背涅槃。不能证契。是杀真谛。见戒二取。心外着法。是偷盗。爱染见执及味禅等。是邪淫。实非出要。自言出要。是妄言。种种戏论。无真实义。是绮语。斗乱出世间法。是两舌。增长烦毒。是恶口。自谓真实。是贪。谓余虚妄。是瞋。不知出要。是痴。声闻缘觉永断生因。是杀俗谛。不知佛性。是杀中谛。妄取涅槃。是盗。证偏真理不能舍离。是淫。未得一切解脱。自谓解脱。是妄言。譬如空拳杨叶。无真实义。是绮语。分离生死涅槃。无二法性以为定二。是两舌。分别善恶有漏无漏等法。是恶口。着无为。是贪。厌有为。是瞋。不知平等法性。是痴。权教菩萨。入空时。杀俗谛。入假时。杀中谛。观中时。双杀二谛。誓取菩提。是盗。神通法爱。是淫。未证实相有所言说。是妄言。种种言说不契实义。是绮语。分别中边。是两舌。弹诃生死及二乘法。是恶口。似道法爱。是贪。舍离二边。是瞋。未照圆中。是痴。释恶竟。次释善者。事善如前说。理善者。佛弟子离断常见。深信因果。是不杀俗谛。达一切法无我无我所。亦无实性。不杀真谛。知一切法皆是佛法。皆是实相。第一义谛。法界。法住。法位。真如。实际。如来藏性。平等圆融不可思议。不杀中谛了知心外无法可取。是不盗。无能无所。是不淫。四悉因缘如理诠说。是不妄。能令众生得于四益。是不绮。随顺事理。是不斗乱。悦可众心。是不粗恶。离似道爱。是不贪。不违三谛。是不瞋。了达三谛。是不痴。次释善竟。后明互融者。善恶名字。本无一定。故以名定义。万无一得。以义定名。万无一失。且如约事。则杀盗等为恶。不杀盗等为善。约理。则有漏事善事恶。总名为恶。无漏事理。乃名为善。又有漏善恶及偏真事理。总名为恶。入假事理。乃名为善。又有漏善恶及偏真事理。入假事理。总名为恶。入中事理。乃名为善。又但中事理。仍名为恶。圆中事理。乃名为善。是则事杀事盗等。唯得名恶。不得名善。圆中事理。唯得名善。不得名恶。若事不杀盗等乃至但中事理。亦得名善。亦得名恶。望前则皆名善。望后则皆名恶也。复有理恶。所谓弑无明父。害贪爱母。菩提无与者。然我取菩提。法喜为妻。空拳诱度。乃至大贪大瞋大痴法门。是则惟佛具足十恶。菩萨二乘。但有少分十恶。一切众生。唯能具足十善。更无少恶也。二约理通释竟。

　　三结属十法界者。又为三。初明十界。二明四教。三明六即。初明十界者。地狱苦重。但具事理善恶种子。不起事理善恶现行。一分极苦鬼趣傍生亦尔。鬼畜二趣。亦具事理善恶种子。多起事恶现行。少起事善现行。未必能起理恶理善。慧力弱故。阿修罗趣。略同鬼畜。或得见佛闻法。能起理善。理善若起。如应摄入四圣界中。人趣有二。若在北洲虽具一切种子。但起事善。不起事恶。亦复不起理恶理善。就事善中。但有旧医十善。不起三皈五戒八戒具戒诸善。以不闻佛法故。若在三洲。具能起于事理善恶。人中慧解极猛利故。若起理善。亦随摄入四圣界中。天趣有四。一地居二天。谓四王。忉利。具起事理善恶。略与人同。但事善中。缺出家戒一事耳。二空居四天。谓夜摩。兜率。化乐。他化。不起杀盗邪淫三种事恶。犹有正淫未断。亦容起后七种事恶。亦能起事十善。但不起出家戒。亦能起于理善理恶。若起理善。亦随摄入四圣界中。三色界中。又分为二。一初禅天。犹有觉观语言。容起口妄意贪。梵于释子起谄诳故。不起其余事恶。得起一切理善理恶。若起理善。亦随摄入四圣界中。二禅以上。已离觉观。不起身口事恶。但起当地贪痴。及起理善理恶。若起理善。属四圣界也。四无色界。但有四蕴。无业果身。不起身口事善事恶。亦起当地贪痴。多起理恶。少起理善。一切菩萨不生彼故。声闻缘觉。又分为三。一者见道。二者离欲。三者无学。初见道位。永断十种分别事恶。亦断外道杀俗杀真等理恶。而未能断正淫及贪瞋痴任运事恶。亦复全起声闻缘觉理恶。二离欲位。永断欲界十种事恶。未断色无色界任运贪痴事恶。三无学位。又分为二。一有余依地。永断三界事恶。全堕声闻缘觉理恶。二无余依地。若据权论。即是永入涅槃。无复事理善恶若现若种。若据实论。即是出生界外方便土中。但断界内事理善恶现种。仍复现行声闻缘觉理恶。或能起于菩萨佛界理善理恶。若起菩萨佛界善恶。如应摄入菩萨佛界也。菩萨法界。复分为四。一三藏所明事六度菩萨。具足事理善恶种子。而弘誓力强。止观力弱。但能永断事恶现行。不能损害事恶种子。但能炽然修行事善。不能方便发起理善。于本教中。既不立修证地位。克实论之。犹属人天界耳。二通教菩萨。若在干慧性地。略同三藏。若八人见地发真。则永断凡外事理二恶。能起菩萨佛界事善及理善恶。三别教菩萨。十信位中。亦同三藏。十住已去。同前通教。或复胜之。可以意得。登地证道同圆。永断九界事理二恶。唯起佛界事理二善及佛理恶。四圆教菩萨。亦名菩萨。亦名为佛。五品位中。圆伏九界事理二恶。圆起佛界事善。而佛界理善理恶。犹未现起。十信位中。任运先断凡外事理二恶。亦断声闻缘觉理恶。相似起于佛界理善理恶。初住已去。圆断九界事理二恶。分证佛界理善理恶也。佛界亦四。一藏教所明果佛。止能永断六凡事理二恶种子。圆满无漏事理二善。止能弑枝末无明父。害界内贪爱母。取一切智菩提。以真谛法喜为妻。说生生不可说法以诱婴儿。不舍三界有为福慧为大贪。不取三界见思因果为大瞋。不分别三界诸法为大痴耳。二通教所明果佛。因虽先断六凡事理二恶种子。至果满时。还与藏佛同也。但兼能说生不生不可说法以诱婴儿为小胜耳。三别教所明妙觉果佛。仅断十二品无明恶。仅分证圆中事理二善。仅分证大贪大瞋等恶。不得名究竟也。四圆教所明妙觉果佛。一切事理二恶。断无不尽。一切事理二善。修无不满。又究竟弑无明父。究竟害贪爱母。究竟取大菩提。无有遗余。究竟会合三谛法喜。无时暂舍。生生等四句皆不可说。而说四句。一切实。一切不实。一切亦实亦不实。一切非实非不实。诳诱十界婴儿。不舍一切法。不取一切法。不分别一切法。是谓究竟善究竟恶也。初明十界竟。

　　二明四教者。四教各论十界。而浅深通别有异。今应从浅辨深。束通从别。且如藏教。以凡外事理二恶为所治。以三乘四谛十二因缘六度为能治。凡外是六法界。四谛是声闻界。十二因缘是缘觉界。六度是菩萨界。三祇因满。得成正觉。即是佛界。而究其所诠。止是因缘生法一句。析法归空。断除我执。不知诸法当体即空。为化钝根。施此小法。若约菩萨。不出六凡。若约证真。唯归灰断。束通从别。判是声闻法也。次明通教。亦以凡外事理二恶为所治。以共般若无生理观为能治。凡外是六法界。已办地是声闻界。辟支地是缘觉界。第九地即菩萨界。第十地即佛界。而究其所诠。止是即空一句。体法无性。断界内我法二执。不知诸法假名无量。虽为大乘初门。当教亦归灰断。束通从别。判是缘觉法也。次明别教。以九界事理二恶为所治。以不共般若次第三观为能治。十信位中。仰信中道。用藏教析空观及六度事善。治凡外事理二恶。十住。用通教体空观及六度理善。断凡外事理二恶。十行。用入假观。治声闻缘觉理恶。遍能通达十界病之与药。十向。习中道观。治菩萨理恶。十地。断九界理恶。证佛界理善。而究其所诠。止是假名一句。缘理断九。不知诸法当体即中。虽云证道同圆。当教谈理不融。束通从别。判是菩萨法也。次明圆教。以十界事理二恶为所治。即以十界事理二善为能治。亦得云以十界理善为所治。以十界理恶为能治。亦得云十界善恶皆是所治。十界善恶皆即能治。何以故三千在理。同名无明。能治性外。无别所治。如水成冰故。三千果成。咸称常乐。所治性别。无外能治。如冰还成水故。虽无能所。而能所宛然。以一心三观。圆治一切事恶理恶。圆显一切理善理恶。始从五品。终至妙觉。所断所显。略如前说。而究其所诠。明一切法皆是佛法。因缘即中。心佛众生。三无差别。说无分别法。随佛自意语。束通从别。判是佛界法也。二明四教竟。

　　三明六即者。圆教既明众生即佛。性德平等。若不了之。易起僭慢。故须以六位拣修。修虽分六。性恒平等。故六而常即。可祛退怯。性虽平等。修有逆顺。故即而常六。可除上慢也。理即惟逆。究竟惟顺。名字以去。望前名顺。望后名逆。又逆性则顺无明。顺性则逆无明。故逆名为恶。亦可名善。顺名为善。亦可名恶也。初理即者。且如举一善字。即具十界由其顺无明父。孝贪爱母。不敢盗取菩提。乖离法喜妻妾。不作佛法口业。不贪事理二善。不瞋见思烦恼。分明起惑造业。则为三涂法界。乃至不杀中谛。不取自心。不着似爱。不说不了义法。不贪权善。不瞋二边。了达三谛。则为佛界。又如举一恶字。亦具十界。由其杀生偷盗等十恶满足。则堕三涂法界。由其虽不起事恶。而有迷真理恶。则堕人天法界。虽无事恶及迷真恶。而有迷俗理恶。则堕二乘法界。虽无事恶及迷真迷俗理恶。而有迷中理恶。则堕菩萨法界。虽无事恶迷三谛恶。而具足弑无明父等恶。则堕佛界。是知善恶二名。各具十界。就一一界。无不即空．假．中。而六凡生盲。日用不知。二乘眇目。妄生取舍。菩萨隔罗谓在障外。故从地狱至别十向。终日在理。不得理用。皆名为理即佛。亦名理即十界。亦名理即善恶也。二名字即者。若闻圆顿妙诠。能解一切善恶。但有名字。一切十界。亦但名字。一一名字。即空．假．中。一名字中。通达一切名字。一切名字。通达只一名字。非一非一切。而一切而一。故为名字即佛。亦为名字即十界。亦为名字即善恶也。三观行即者。依所解义而起如理作意。审谛思惟十界善恶。一一无非三德秘藏。故能圆伏五住。虽有烦恼。如无烦恼。虽有肉眼。名为佛眼。此是观行即佛。亦名观行即十界。观行即善恶也。四相似即者。由圆观力。相似断事理恶。生事理善。如钻木火。暖相先现。如消坚冰。渐令润湿。故名相似即佛。亦名相似即十界。相似即善恶也。五分证即者。由圆观力。分破十界善恶上之三惑。分显十界善恶上之三德。如木出火。还烧于木。如冰成水。还泮余冰。故名分证即佛。亦名分证即十界。亦名分证即善恶也。六究竟即者。圆道满足。惑无不破。德无不显。如火出木尽。如冰尽水澄。故名究竟即佛。亦名究竟即十界。究竟即善恶。以十界善恶。本具三谛三德之理。至此方得毕显现故。非别有法可证可得。但全证得众生所迷本理而已。故云圆满菩提归无所得也。三结属十法界竟。

　　四结成即空．假．中者。上来所明事理善恶。该罗十界。遍摄四教。统括六即。则若理若事。若因若果。能诠所诠。性修药病。祗约善恶二字。收无不尽。是故若知善恶即空．假．中。则知一切诸法无不即空．假．中。圆融妙理。触处洞然。复为三意一约竖结。二约横结。三约一念非横非竖总结。一约竖结者。事善事恶及凡夫理恶。属六凡法界。为藏教所治。堕理即位中者。名世俗谛。所谓因缘所生法也。无漏事善。证真理善。属二乘法界。约藏通二教能治法门。拣之则为圆教理即。收之则同圆教相似即者。名为真谛。所谓我说即是空也。入假事理二善。属菩萨法界。约别教教道。拣之亦为理即。收之亦同相似者。名世出世如幻俗谛。所谓亦名为假名也。入中事理二善。及中道理恶。属佛法界。约圆教圆诠。始从名字。终讫究竟者。名为第一义谛。所谓亦名中道义也。二约横结者。四教所诠十界事理善恶。一一无非因缘生法。一一无不即空．假．中。何以言之。只一法性。法尔具足十界善恶诸法种子。名之为因。随于迷悟染净等缘。造成十界善恶诸法差别。既此十界善恶。皆是因缘所生。则自他共离四句简责。定皆无性。无性故空。空则无性不碍缘生。一即一切。互摄互具。故名为假。无性缘生。缘生无性。法法罔非全体法性。法性之外。更无他物。泯绝内外空有对待。故名为中也。三约一念非横非竖总结者。上约竖结。则三谛分属十界。次约横结。则十界各有三谛。竖则为别。横则为并。并别横竖。那显至理。今明只依现前一念而辨善恶。只依一念事理善恶而分十界。只依十界而明四教。只依四教而辨六即。一念理无先后。那得名竖名别。一念体无彼此。那得名横名并。念体绝待。强名为中。一中则一切中。若横若竖。无不即中。中体离一切相。强名为空。一空则一切空。若横若竖。无不即空。中体具一切法。强名为假。一假则一切假。若横若竖。无不即假。经云。众生心体。从本以来。不生不灭。自性清净。无障无碍。犹如虚空。离分别故。此明一念心即中也。又云。平等普遍。无所不至。圆满十方。究竟一相。无二无别。不变不异。无增无减。此明一念心即空也。又云。以一切众生心。一切声闻辟支佛心。一切菩萨心。一切诸佛心。皆同不生不灭。无染寂静。真如相故。此明一念心即假也。又云。若无觉知能分别者。则无十方三世一切境界差别之相。此明一空一切空也。又云。以一切法皆不能自有。但依妄心分别故有。此明一假一切假也。又云。当知一切诸法。悉名为心。以义体不异。为心所摄故。此明一中一切中也。是故若能了达现前一念心法。则能遍达善恶十界四教六即皆非横竖。亦能遍照善恶十界四教六即若横若竖。可以意知。不可言尽也。初释善恶竟。

　　二释业亦为四。初释义。二辨类。三结属十法界。四结成即空．假．中。初释义者。业名事业。亦名所作。亦名为动。亦名构造。若约小乘。则但在意地。不得业名。动身发口。乃名为业。若约大乘。则一念甫动。便有业意。经云。众生于日夜中。念念造出种种五阴世间。国土世间。假名世间。此之谓也。

　　二辨类者。一恶业。二善业。又一有漏业。二无漏业。又四种分别。一有漏业。二无漏业。三亦有漏亦无漏业。四非有漏非无漏业。一恶业者。谓五逆．十恶．悭嫉．毁禁．散乱．恶慧．诸邪见业。二善业者。谓施戒禅慧等业。又有漏业者。谓十恶能招非福果报。十善能招福乐果报。四禅四定能招不动果报。无漏业者。出世圣人所修圣道。不感三界异熟果报。唯证清净离系妙果。又无漏有二。一者无为无漏。即所证真如。不名为业。二者有为无漏。即能证福智。福名助道。智名正道。福德智慧。皆名为业也。四种分别者。凡外善不善及不动业。名为有漏。二乘出生死业。名为无漏。菩萨度众生业。不取涅槃。名亦有漏。不染生死。名亦无漏。诸佛称性妙业。不同凡夫。名非有漏。不同二乘。名非无漏。或俗谛相应业。名有漏。真谛相应业。名无漏。中谛相应业。约双遮。名非漏无漏。约双照。名亦漏无漏也。摄四入二者。若约界内教意。则有漏但摄有漏。无漏具摄后三。若约界外教意。则有漏具摄前三。无漏但摄第四。若约别接通意。则有漏及双亦句。总名有漏。无漏及双非句。总名无漏也。更以善恶展转摄者。或十恶为恶。十善为善。或散皆为恶。定乃为善。或有漏皆恶。无漏为善。或有漏无漏皆恶。双照为善。或双照仍名为恶。双遮泯同实相为善。或双遮不即诸法为恶。双照无非实相为善。或一切皆名为恶。一切皆名为善。具如上文所明。又此诸善恶业。总分四类。一顺现受。二顺生受。三顺后受。四不定受。由其作时心有强软。境有高下。及由已润未润。已忏未忏。种种不同。故成四别也。二辨类竟。

　　三结属十法界者亦为三。初明十界。二明四教。三明六即。初明十界者。不论名善名恶名漏无漏乃至非漏非无漏业。但令念念之间。计着我人。专为名利。益己损他。不思反复。身口意业。纯随妄习。不信三宝。毁诸事戒。错误因果。杀害所尊。是名地狱业道。束为上品十恶。若念念之间。计着我人。专恣情欲。不知惭愧。盲无所晓。痴暗昏愚。多诸怨结。是名畜生业道。束为中品十恶。若念念之间。计着我人。悭贪嫉妒。不知植福。但积罪根。是名饿鬼业道。束为下品十恶。若念念之间。存谄诳心。无质直意。外施仁义。内计我人。种种所作。情存胜负。是名修罗业道。束为下品十善。若念念之间。畏我堕苦。节制五欲。秉心归戒。希求后有。是名人趣业道。束为中品十善。若念念之间。愿我未来恒受胜乐。广作众福。制止诸罪。乃至摄散入禅。诃色入空。是名天趣业道。束为上品十善。若念念之间。观察三界苦．空．无常．无我。依四念处。深信缘起。永断希求后有之心。唯志寂灭无为之乐。是名二乘业道。束为无漏上品十善。若念念之间。缘于苦集二谛而起大悲。缘于道灭二谛而起大慈。深观我．法二空。愍物昏迷种种方便。令其觉悟。遍十方界。无有分剂。尽未来时。无有疲厌。不求恩报。不图名称。不冀他知。不见能所。是名菩萨业道。束为亦漏无漏上品十善。若念念之间。观于诸法实相。即权而实。理事平等。即实而权。千如差别。寂而常用。万行云兴。用而常寂。一际无际。不作一想。不作一切想。而能了知一即一切。一切即一。微尘刹土。不隔毫端。十世古今。不离当念。身遍十方。而无合散。智入三世。而无往来。是名佛界业道。束为非漏非无漏上上品十善。亦名真中无漏上上品十善也。

　　二明四教者。六凡善恶。虽各三品。由有虚妄我执。同名有漏。皆为藏教所治。二乘无漏十善。若析知无我。则属藏教。若体知无我。则属通教。菩萨亦漏无漏十善。若缘生灭四谛而起慈悲。则属藏教。名为有漏。若缘无生四谛而起慈悲。则属通教。名为无漏。若缘无量四谛而起慈悲。则属别教。名为亦漏无漏。若缘无作四谛而起慈悲。则属圆教。约双遮论。名为非漏无漏。约双照论。亦可名为亦漏无漏也。佛界非漏无漏上上品十善者。正属圆教。以此圆解历一切法。令前三教乃至上品十恶。亦成非漏无漏上上品善。如一切草木。无不具火。一切坚冰。无不即水。故约义定名。则偏名非漏非无漏善。亦名真中无漏妙善。若欲随名立义。则既可名上上品善。亦可名上上品恶。如所云弑无明父等。又既可云无漏。亦可云有漏。以念念流出诸功德海。无已时故。既可云非漏无漏。亦可云亦漏无漏。以双照漏与无漏。一切法趣漏趣无漏故。

　　三明六即者。既依圆实称性而谈。一切诸法。无非佛法。上自佛界。下极泥犁。所有业性。罔非实相。狂慧不察。滥圣招尤。如闇中触宝。伤身失命。故须约修辨六。免堕重愆。虽复六位始终历然。于业理性仍无增减。故名为即也。理即业性者。只是究竟业性。楞伽经云。如来藏是善不善因。能遍兴造一切趣生。但迷者不自知耳。知此业性。为名字即。观此业性。圆伏五住。为观行即。粗垢先落。六根清净。为相似即。于此业性开发真明。为分证即。穷此业性罄无不尽。为究竟即也。三结属十界竟。

　　四结成即空．假．中者。亦为三意。一约竖结。二约横结。三约一念非横非竖总结。一约竖结者。六界业道。因缘所生。结成世谛。二乘业道。因缘即空。结成真谛。菩萨业道。假名无量。结成俗谛。佛界业道。深达罪福实相。结成中谛也。二约横结者。十界业道。一一无非因缘所生。一一无不即空．假．中也。三约一念结者。祗就现前一念。分别十界业道。那得名竖。十界业道。唯一念心。那得名横。不横不竖。横竖历然。统一法性。不可思议。无非法性。故即中。不横不竖。故即空。横竖历然。重重无尽。故即假也。二释业竟。

　　三释报亦为四。初释义。二辨类。三结属十界。四结成即空．假．中。初释义者。报是果报。对因名果。酬业名报。则果即是报。又约习因所感。名为习果。约报因所感。名为报果。则果属了种。报属缘种。又报义有二。一约引业所感。名为总报。二约满业所感。名为别报。总报名为真异熟果。属第八识。别报名为异熟生果。属前六识一分无覆无记。唯受苦乐。不起业者。当知总别二种。皆名果报。就此酬因所感果报心心所法。见分属心。酬于习因。属了因种。别名为果。相分属色。酬于报因。属缘因种。别名为报。故法华云。如是果如是报也。又见分即如是性。相分即如是相。二分所依内自证分。即如是体。举体成用。用无别体。故名不纵横不并别也。

　　二辨类者。十恶所招三涂果报。一向是苦。鬼畜二类。或有微乐。修罗人道。苦乐相兼。天道唯乐。又约五受分别。无间唯有苦受舍受。一分极苦鬼畜亦尔。有间得兼忧受。或有微喜微乐。鬼畜修罗人及欲天。并具五受。天与修罗战时。有忧苦故。然北洲人不计我所。无忧苦受。初禅出离忧根。二禅出离苦根。三禅出离喜根。唯有乐舍。四禅出离乐根。自此直至有顶。唯有舍受。此五皆是有漏受也。二乘寂灭为乐。出离五受。以无所受。名为正受。亦名为无漏受。菩萨不受二乘正受。出假神通以为法乐。名为亦漏亦无漏受。示受生死。故名亦漏。不染生死过患。故名亦无漏也。诸佛不受一切诸受。以无所受。恒受中道称性法乐。名为非漏非无漏受。不同四荣。故非漏。不同四枯。故非无漏也。摄四入二。例如前说。又不论五受漏与无漏四句分别。总以苦乐二字判之。收无不尽。当知苦乐。惟是自心分。别实无心外法也。何者。阿鼻极苦。举世共知。若住不可思议解脱菩萨。大悲游戏。代众生苦。则以为乐。故调达善知识云。此中如第三禅。岂实作逆罪者能得尔耶。夫蛆虫处厕。宛转出没。亦自谓乐。蝇向臭飞。蛾争赴火。狗啖粪秽。皆自谓乐。自人视之。不胜其苦。人间粗弊五尘。昏迷沉醉。诸天视之。犹如粪厕。欲天五尘。展转胜妙。色界视之。不啻鸩毒。梵天身相。光明炳然。空界厌之。谓如痈毒。四空寂定。自谓精微。罗汉视之。名为痴暗。声闻三昧。无漏无为。菩萨诃之。名为败种。大士神通。往来自在。诸佛视之。如童子戏。故知九界众生。皆是以苦为乐。所处愈下。所乐愈劣。自上视下。知彼所乐当体是苦。惟佛苦乐情尽。证苦法界及乐法界。惟一实相。无苦无乐。乃名大乐耳。今姑就九界情谓。则各以顺适身心。名为乐报。违损身心。名为苦报。此苦乐报。各从自类善恶业所招也。二辨类竟。

　　三结属十界。亦复为三。初明十界。二明四教。三明六即。初明十界者。地狱法界所有罪报。纯从上品十恶业招。摧折粗恶色心为体。重者在大地下。轻者在诸黑闇山间。惟苦无乐。畜生法界罪报。中品十恶业招。饿鬼法界罪报。下品十恶业招。并以弊陋色心为体。于中各有苦乐别报。三品九类不同。则是酬于满业。名异熟生。事非一概。不可具述。住通山间人世水陆空界。修罗法界。报居大海。受用似天为乐。三时刀仗为苦。人道法界。报在四洲。暂时五欲为乐。生老病死为苦。天道法界有三。一者欲界．二者色界．三无色界。欲界六天。一四天王天。或上品十善为因。或一日一夜八关戒斋等为因。或终身三归精持一不杀戒为因。报得殊胜色心。居在须弥山腹。二忉利天。或上品十善为因。或一日一夜八戒等为因。或终身三归精持不杀不盗二戒为因。报得殊胜色心。居在须弥山顶。此二皆以五欲自在为乐。修罗战斗及五衰相现为苦。三夜摩天。此云时分。或上品十善兼习坐禅为因。或一日一夜八戒等为因。或终身三归精持三戒为因。报得殊胜色心。离忉利天八万由旬。于虚空中有地如云。朗然安住。不假日月。身有光明。华开为昼。华合为夜。四兜率天。此云知足。或上品十善兼得细住为因。或一日一夜八戒等为因。或终身三归精持四戒为因。报得殊胜色心。离夜摩天十六万由旬。有地如云。空中安住。五化乐天。或上品十善兼得欲界禅定为因。或一日一夜八戒为因。报得殊胜色心。离兜率天三十二万由旬。有地如云。空中安住。六他化自在天。或上品十善兼得未到地定为因。或一日一夜八戒等为因。报得殊胜色心。离化乐天六十四万由旬。有地如云。空中安住。此四亦皆以五欲自在展转殊胜为乐。五衰相现为苦。色界共十八天。分为四禅。初禅三天。一梵众．二梵辅．三大梵。同以根本初禅五支功德为因。或以纯孝为因。或以深重惭愧为因。或以深重慈心为因。或以和合已破僧伽为因。报得清净色心。离他化天一百二十八万由旬。有地如云。空中安住。寿命尽一大劫。或亦有中夭者。离忧清净为乐。死时退堕为苦。二禅三天。一少光．二无量光。三光音。同以根本二禅四支功德为因。报得清净色心。离初禅天二百五十六万由旬。有地如云。空中安住。寿命尽八大劫。或亦有中夭者。离苦清净为乐。死时退堕为苦。三禅三天。一少净．二无量净．三遍净。同以根本三禅五支功德为因。报得清净色心。离二禅天五百一十二万由旬。有地如云。空中安住。寿命六十四劫。或亦有中夭者。离喜妙乐为乐。死时退堕为苦。四禅九天又分三类。一是凡夫．二是外道．三是不还圣者。凡夫三天。一福生．二福爱．三广果。同以根本四禅四支功德为因。报得寂静不动色心。离三禅天一千二十四万由旬。随身宫殿。在虚空中朗然安住。并无如云之地。故亦名无云天。寿命五百大劫。或亦有中夭者。舍念清净为乐。死时退堕为苦。外道一天。所谓无想。即以无想定而为因。报得寂静不动色心。生半劫后。前六转识悉皆不行。唯第七第八两识。相依俱转。第八能持色身久住。寿五百劫。或有中夭。死时决定退堕为苦。不还五天。一无烦。二无热。三善见。四善现。五色究竟。同以无漏夹熏四禅。资于故业为因。报得寂静不动色心。四禅凡夫所不能见。寿或千劫。乃至万劫。永无退堕为乐。未离三界为苦。无色界共有四天。一空处天。即以空定为因。寿二万劫。二识处天。即以识定为因。寿四万劫。三无所有处天。即以无所有定为因。寿六万劫。四非想非非想处天。即以非想非非想定为因。寿八万劫。灭色存心。但有微细受想行识。亦有中夭。同以出离色笼为乐。死时退堕为苦也。声闻法界。有四向四果。初果以生空无漏智种为因。闻思修慧熏习为缘。发得生空无分别智。顿断三界分别惑种。亲证一分生空所显真如。名为择灭无为。是离系果。其身仍在人中天上。当知此人天身。犹是有漏故业余报。非无漏报也。二果以重虑缘真为因。渐断欲界任运惑种九品之六。亲证六品择灭无为。其身亦在人中天上。亦是有漏故业招报。三果亦以重虑缘真为因。断尽欲界余三品惑。又证三品择灭无为其身亦在人中天上。亦是有漏故业招报。若舍欲界身已。报在初禅。仍是有漏故业招报。若断初禅惑已。报在二禅。若断二禅惑已。报在三禅。若断三禅惑已。报在四禅五不还天。若断四禅惑已。报在空处。若断空处惑已。报在识处。若断识处惑已。报在无所有处。若断无所有处惑已。报在非非想处。齐此名为阿那含果。皆是有漏故业招报。非无漏业报也。不论在人在天。若能进断非非想处九品思惑。名罗汉向。若已断尽非非想思。通证修道八十一品择灭无为。名罗汉果。尔时名住有余涅槃。其身仍在人中天上。此身亦是有漏故业余报。若人天身任运灭位。不复更受三界生身。尔时名住无余涅槃。若依权教。则永无报果。若依实说。则三界外有净土。声闻缘觉自谓入涅槃者。出生其中。受法性身。非分段生。当知即是方便有余国土。亦名三种意生身也。总论苦乐者。初果以永闭三恶道门为乐。未断欲爱为苦。二果以欲习渐薄为乐。未离欲系为苦。三果四向。以永不退还为乐。未离色无色系为苦。四果在有余位。以永断子缚为乐。未尽果缚为苦。在无依位。依权教说。则是永无苦乐。依实教说。则超出三界为乐。沈空滞寂为苦也。缘觉法界。不立分果。而有二类。一是缘觉种性。四生百劫种福修因。无漏根熟。人中得道。若遇佛世。入声闻数。亦名缘觉。遇无佛世。名独觉佛也。二是声闻初果第七生尽。受人间身。遇无佛世。亦名独觉也。有余无余二种苦乐。并同声闻中说。菩萨法界。须约四教分别。若三藏教菩萨。总未断惑但以四弘六度上上十善为因。感得人天殊胜色心妙报。不生三恶及无色界诸难处中。若通教菩萨。干慧性地。报同三藏菩萨。八人见地薄地。报同初果二果。离欲地。报同三果。已办地去。或智增上者。还同四果独觉有余无余论报苦乐。但彼生方便土。亦不沈空滞寂。只是未证中道法性。未免变易生死为苦耳。或悲增上者。扶习润生。还来三界。示同六道果报苦乐。而非实是有漏苦乐。以其非业牵故。若别教菩萨。十信位中。亦同三藏菩萨。初住至第六住。亦同初二三果。七住已去乃至十向。亦约智悲分别登初地时。分证中道法身。恒居实报无障碍土。亦名分证常寂光土。乃至等觉。皆以中道果报为乐。无明变易未尽为苦。分形散影。遍诸世界六趣四生。及遍方便有余土中。示同六凡二圣种种苦乐。皆非实苦乐也。若圆教菩萨。五品位中。虽受人天报身。已能解了苦乐实性。即空．假．中。初信至六信。报或同于初二三果。而解永异。七信至十信。或在方便。报同通教智增。而解永异。或在同居。报同通教悲增。而解亦永异也。登初住时。分证如来一身无量身。恒居实报庄严净土。亦名分证寂光净土。乃至等觉。分形散影。遍下三土。示同九界苦乐。皆非实苦乐也。佛法界者。约教有四。藏教果佛。必是别地圆住化身。或是妙觉示现。假说生身是有漏报。乃是示同阿罗汉耳。通教佛地示居色究竟天。亦非三界实分段身。必是别地圆住化现。别教妙觉。坐莲华藏世界。亦是大机随力所见。只是他受用报。托自受用而为本质。诸大菩萨。各自变为相分而自缘耳。圆教妙觉。性德究竟圆显。名为清净法身。所依法性。名为上上品常寂光净土。修德究竟满足。名为圆满报身。所依报境。名为上上品实报庄严净土。性修不二。依正不二。不二而二。说有法报依正差别之名。此是最胜无上报也。初明十界竟。

　　二明四教者。六凡法界有漏诸苦乐报。但为四教所治。并非四教所摄。而是因缘生法。得为藏教俗谛所诠。亦得通为四教所观之境。方便土中无漏苦乐之报。即是四教九人所感。谓藏教四果。辟支．通教已办。辟支．菩萨．别教三贤。圆教十信也。实报无障碍土。即是别教十地等妙。圆教十住十行十向十地等觉所感。虽亦分证寂光。以理从事。总名实报。或约次第一心证入而分净秽。乃依教道假分别也。常寂光土。即是圆教妙觉所证。虽亦圆证上品实报。以事从理。总名寂光。或约分证究竟而分净秽。乃依别圆二种果头而分别耳。又藏教明六道果报。是实有苦谛。苦若灭者。则证真空。不说四圣亦有报也。通教明六道果报。是幻有苦谛。若达幻空。则无生死。亦不说有四圣报也。别教明六道果报。是分段生死。三乘果报。是变易生死。皆名苦谛。永断二死。证真中道。所证名为真如涅槃。能证名为四智菩提。大圆镜智相应心品。能现自受用身及土。能持圆满无漏种子。尽未来际。利乐有情。此则说有四圣果报。圆教明十界报法。一苦一切苦。而苦即法界。则一灭一切灭。乃是非报非不报而论十界报也。二明四教竟。

　　三明六即者。既依圆实称性而谈。则十法界苦乐诸报。一一无非实相法界。即空．假．中。诚恐狂惑无知。执秽为净。安其陋习。不求出离。譬如指冰即水。不求融泮。水还是冰。那可饮用。故以六义而拣逆顺。如冰虽以湿为性。而恒违湿性。确尔坚凝。理即位中。亦复如是。十界妙报。不识不知。昧为苦谛。一苦一切苦也。名字位中。顺修之始。了知十界报法。唯是一心。譬如坚冰。其实是水。终不弃冰而别求水。是为初识十界报法之名字也。观行位中。依名观察。了知十界报法。一一即空．假．中。圆伏三惑。如手执冰。知其润湿也。相似位中。深观十界报法。深信即空．假．中。如冰近暖。渐舍坚相也。分证位中。十界报法三谛理体。分分现前。如暖消冰。分分融泮。分分可饮用也。究竟位中。十界报法三谛妙理。无不圆显。如冰已尽。唯是一水。尽可饮用也。所以三千果成。咸称常乐。厕屋实成香殿。粪秽实成妙馔。恶声实成歌赞。毒药实成甘露。刀箭实成华缨。乃至我若向刀山。刀山自摧折。我若向火汤。火汤自消灭等。并是分证究竟位中真实受用。不过还证众生所迷报法之理体耳。岂藉作意神通力哉。三结属十界竟。

　　四结成即空．假．中。亦为三意。一约竖结．二约横结．三约一念非横非竖总结。一约竖结者。六凡有漏诸苦乐报。及有学无学诸余残报。并同居土中新悟无生法忍菩萨所有生身。亦是有漏故余残报。并属因缘生法一句。世俗谛摄。所以诸阿罗汉之十八界。唯后三界名为无漏。前十五界皆有漏也。依此亦说藏头果佛。及十地诸大菩萨。与罗汉同也。两教声闻缘觉。入涅槃界。出生方便土中受变易身。并通菩萨。别三十心。圆十信心。生方便土。所受变易五蕴十八界等。并属即空一句。真谛所摄。故称无漏。别地圆住。舍分段身。于实报土受果报身。及悲愿力。于十方界种种同居方便两土之中。现十界像。遍同苦乐。而非实苦实乐。乃至佛后得智。应现实报方便同居三土。遍示十法界像。并属即假一句。妙俗谛摄。故名亦漏亦无漏也。圆教妙觉。究竟圆证常寂光土三德秘藏微妙法身。及别十地。圆十住等。分证三德寂光身土。并属即中一句。中道第一义谛所摄。故名非漏非无漏也。二约横结者。不论有漏无漏。苦之与乐若实若权。但是十界所有依正二报。一一无非因缘所生。或是因缘所显。亦得名为因缘所生。既是因缘生法。则必法尔即空．假．中。更无一色一心而不即空．假．中者也。更细释者。同居依正二报。是界内因缘所生。有为有漏。乃苦无常无我不净之相。然此苦等诸相。无不即空．假．中。方便依正二报。非分段生。是界内因缘所显。无为无漏。乃苦无常无我不净之性。然此苦等诸性。亦无不即空．假．中。实报依正二报。是界外因缘所生有为无漏。乃常乐我净之相。然此常等之相。亦无不即空．假．中。寂光依正二报。是界外因缘所显。无为无漏。乃常乐我净之性。然此常等之性。亦无不即空．假．中。以体实故。名之为中。以离一切相故。复名为空。以即一切法故。复名不空也。若以寂光无为无漏。望彼方便无为无漏。则方便仍是有为有漏而已。三约一念结者。既只就一念而辨善恶。只就一念而辨诸业。则十界依正二报。亦何出于现前一念。一念本无前后。那得名竖。一念本无二体。那得名横。深观一念所具十界。依正非横非竖。则能双照横之与竖了了分明。而一一横竖。即非横竖。何者。十界报法。唯是一念。则非横非竖。一空一切空。不思议真谛也。一念具十界报。则非横而横。一念造十界报。则非竖而竖。一假一切假。不思议俗谛也。离一念外。别无所具所造十界报法可得。离十界报法外。别无能具能造一念可得。唯是实相。唯是法性。心佛众生。三无差别。非竖非不竖。非横非不横。离名绝相。亦无名相而可离绝。不思议中谛也。三释报竟。上来初分释善恶业报竟。

　　二合释者。复分为六。初约十如释。二约十二因缘释。三约四谛释。四约二谛释。五约三谛释。六约一谛释。初约十如释者。善恶即如是性。性以不改为义。善是调良清净为性。不可改而为恶。恶是粗戾染污为性。不可改而为善。十界各有种性也。业即如是相。举意动身发语有所表现。十界事业。览而可别也。性之与相。同依色心。色心即如是体也。此善恶业。各有力能。各有构造。即十界如是力如是作也。善恶约性。即十界如是因也。业既约相。即十界如是缘也。报指十界色心依正。即如是果如是报也。性相为本。果报为末。一空一切空。始终无性。故为空等。一假一切假。始终相在。睹本即能知末。睹末即能识本。故为假等。一中一切中。始终理同。所谓实相实性乃至实果实报。故为中等。语不顿彰。故空．假．中次第分别。实不纵横并别也。法华经云。唯佛与佛。乃能究尽诸法实相。所谓诸法如是相等。此经云。欲向大乘者。应当先知最初所行根本之业。所谓依止一实境界以修信解。一实境界。即是诸法实相。故得约十如释也。

　　二约十二因缘者。复有四意。一思议生灭因缘．二思议不生灭因缘．三不思议生灭因缘．四不思议不生灭因缘。今六凡善恶业报。是思议因缘生相。藏教二乘善恶业报。是思议因缘灭相。又六凡善恶业报即空。是思议因缘不生相。通教三乘善恶业报。是思议因缘不灭相。又九界善恶业报。是不思议因缘生相。佛界善恶业报。是不思议因缘灭相。又十界善恶业报无不即空．假．中。是不思议因缘不生灭相。何者。善恶只是无明爱取三支。业只是行有二支。报只是识名色六入触受生老死七支。惑即般若了因佛性。业即解脱缘因佛性。苦即法身正因佛性。十二因缘名为佛性。故不思议不生灭也。

　　三约四谛。复有四意。一生灭四谛．二无生灭四谛．三无量四谛．四无作四谛。今六凡有漏善恶业。是生灭集谛。六凡有漏依正报。是生灭苦谛。二乘无漏善业及菩萨有漏善业。是生灭道谛。二乘及三藏佛子果缚尽。不受后有。是生灭灭谛。又六凡有漏善恶业即空。是无生灭集谛。六凡有漏依正报即空。是无生灭苦谛。此体空智及诸善业。是无生灭道谛。乃至涅槃亦如梦幻。是无生灭灭谛。又十界有漏无漏诸善恶业。是无量集谛。十界分段变易诸依正报。是无量苦谛。三止三观十波罗蜜五行万行亦漏无漏一切善业。是无量道谛。断十重障。证十真如。是无量灭谛。又十界善恶诸业不离一念。是无作集谛。十界依正诸报不离一念。是无作苦谛。达此一念心具心造。是无作道谛。诸法本来常寂灭相。不复更灭。是无作灭谛也。

　　四约二谛。复有七意。一藏教二谛。实有为俗。实有灭为真。二通教二谛。幻有为俗。幻有即空为真。三通含别二谛。幻有为俗。幻有即空不空为真。四通含圆二谛。幻有为俗。幻有即空不空一切法趣空不空为真。五别教二谛。幻有幻有即空皆名为俗。不有不空为真。六别含圆二谛。幻有幻有即空皆名为俗。不有不空一切法趣不有不空为真。七圆教二谛。幻有幻有即空不有不空皆名为俗。一切法趣有趣空趣不有不空为真。今约藏教。则六凡有漏善恶业报。是实有俗谛。此实有灭。无复三界善恶业报。乃会真谛。若依通教。则六凡有漏善恶业报。是幻有俗谛。此既如幻。即不可得空。名为真谛。又六凡有漏善恶业报。是幻有俗谛。此俗即真。依于真谛。得论四圣无漏善业果报。非复但空。即是通含别也。又六凡有漏善恶业报。是幻有俗谛。此俗即真。此真即是中道不空之体。具一切法。是为通含圆也。若依别教。则六凡有漏善恶业报。四圣无漏善业果报。俱是俗谛。中道理性。非凡非圣。为凡圣依。非漏无漏。为迷悟依。乃名真谛。又十界善恶业报。俱是俗谛。中道理性虽非凡圣及漏无漏。而具一切凡圣漏无漏法。名为真谛。是为别含圆也。若依圆教。则六凡之有。二乘之空。菩萨佛之不有不空。十界百界千如施设。俱是俗谛。只此俗谛之中。随拈一法。无非法界。约有。则一切法趣有。百界千如之有。即六凡有。六凡善恶业报之有。即百界千如之有。亦即百界千如之空。亦即百界千如之不有不空。约空则一切法趣空。百界千如之空。即二乘空。二乘灰断之空。即百界千如之空。亦即百界千如之有。亦即百界千如之不有不空。约不有不空。则一切法趣不有不空。百界千如之不有不空。即菩萨佛之不有不空。菩萨佛中道善恶业报之不有不空。即百界千如之不有不空。亦即百界千如之有。亦即百界千如之空。宛转相即。无二无别。不二而二。说有二谛。二而不二。惟是一心。心外无法。千如宛然。千如体真。罔非实相。理具事造。无尽重重。虽互遍融。亦无所住。是为不思议二谛也。

　　五约三谛。复有五意。一别入通三谛者。约通含别二谛。幻有为俗。幻有即空不空为真。今分此真谛以为两谛。空即是真。不空即中谛也。二圆入通三谛者。约通含圆二谛。幻有为俗。幻有即空不空。一切法趣空不空为真。今亦分此真谛以为两谛。一切趣空。是真。一切趣不空。是中也。三别三谛者。约别二谛。幻有幻有即空皆名为俗。不有不空为真。今分彼俗谛以为两谛。幻有是俗。幻有即空是真。指彼真谛以为中道。不有不空是中谛也。四圆入别三谛者。亦约别含圆二谛。幻有幻有即空皆名为俗。今仍分作真俗两谛。一切法趣不有不空为真。今指此圆真以为圆中也。五圆三谛者。六凡之俗。亦复即空．假．中。具一切法。二乘之真。亦复即空．假．中。具一切法。菩萨佛之中道。亦复即空．假．中。具一切法。三谛圆融。不可思议。即一而三。即三而一。非一非三。而三而一也。若别入通三谛。则六凡幻有善恶业报。是俗谛。幻有即空。是真谛。此空不空。本非烦恼生死。亦非菩提涅槃。而为烦恼菩提生死涅槃作所依持。不断不常。不空不有。是为中谛。若圆入通三谛。二谛同前。此空不空具一切法。是为中谛也。若别三谛者。六凡有漏善恶业报。是俗。四圣无漏唯善业报。是真。所依真如理性。非有非空。非漏无漏。是中谛也。若圆入别三谛者。二谛同前理性具足一切诸法。与前中异也。若圆三谛者。横竖自在。竖则六凡善恶业报之俗。亦空．假．中。二乘善恶业报之真。亦空．假．中。菩萨佛善恶业报之中。亦空．假．中。横则十界俱空。名为真谛。此真即俗即中。十界俱假。名为俗谛。此俗即中即真。十界俱非空假。名为中谛。此中即真即俗。只是非横非竖说横竖耳。

　　六约一谛者。大经云。所言二谛。其实是一。方便说二。如醉未吐。见日月转。谓有转日及不转日。醒人但见不转。不见于转。如是十界善恶业报。皆由无明醉未吐故。妄见法性随缘流转。别立随缘不变以为真如。若佛眼观。无非实相。实相之外。更无余法。故此经名一实境界。即指十界善恶业报。当体唯一实谛。即是常住妙明不动周圆妙真如性。性真常中。求于去来迷悟生死了无所得。然随情说。则藏教以事外偏真为一实。通教以即事而真为一实。别教以真如不动为一实。惟圆教以法法无非中道为一实也。又既不见转。岂更对转而说不转。若立不转。便是与转为二。若作二解。便同醉人。是故诸谛皆不可说。言语道断故。若通作不可说者。生生不可说。则六凡善恶业报不可说也。生不生不可说。则二乘善恶业报不可说也。不生生不可说。则菩萨善恶业报不可说也。不生不生不可说。则佛界善恶业报不可说也。上来先释善恶业报竟。

　　后广释占察者。善恶业报。至理玄微。非智莫显。故须占察。约智占察。略有二十差别。一．世智。二．五停心．四念处．外凡智。三．暖顶忍世第一内凡智。四．四果无漏智。五．支佛无漏智。六．六度菩萨缘事智。七．三藏佛果一切智。八．体法声闻智。九．体法支佛智。十．体法菩萨入真方便智。十一．体法菩萨出假智。十二．通教佛地智。十三．别十信外凡智。十四．别住行向三十心内凡智。十五．别十地中道智。十六．别妙觉佛一切种智。十七．圆教五品外凡智。十八．圆教十信内凡智。十九．圆初住至等觉分证智。二十．圆妙觉佛究竟智。

　　一世智者。心行理外。邪计妄执。不能占察善恶报。不可信用。故此经云。不应弃舍如是之法。而返随逐世间卜筮种种占相吉凶等事。贪着乐习。若乐习者。深障圣道也。二．五停四念外凡智者。有定故言停。有慧故言观。观能翻邪。定能制乱。数息观治散心。不净观治贪心。慈悲观治瞋心。因缘观治邪见心。念佛观治障道罪。故名五停心观也。观身不净。观受是苦。观心无常。观法无我。是观苦谛上四智治于四倒。由此四观。令四倒不起。初翻四倒。未入圣理。故言外凡智也。此智能治六凡恶业。而于业报因缘。未能如实了知。犹须依三轮相以自决疑。三．内凡智者。缘四谛境。得相似解。能伏烦恼。譬如钻火。暖相先现。无漏智火所发前相。名为暖位。得色界定。谛解分明。如登山顶。四望皆见。名为顶位。若能亲近善友。闻随顺法。内心正观。信佛。信法。信僧。信谛。即住顶。若不如是。即顶退。尔时设有疑悔。亦须依轮占察。若入下忍。正观欲界四谛。色无色界四谛。次入中忍。唯观欲界苦谛。深生厌患。次入上忍。生世第一。则能无间发真。于声闻乘决定不退。不须轮相占察。若欲为人占察。未必有宿命天眼及他心智。仍须轮相也。四．四果无漏智者。初果八忍八智断见惑。永不复起三涂业报。亦不复招北洲无想黄门二根盲聋喑哑等报。二果三果重虑缘真。永断欲界善有漏报。四果永断三界业报。自无所占。若欲为他占察。或依神通道眼。或借轮相以决凡愚。亦无不可。五．支佛无漏智。出无佛世。未必用此轮相。但用神通化他。但能齐三界内。齐尔所劫。知彼善恶业报差别。而不能知界外及无量劫前后诸事。复不能知六道善恶业报即空。况知即假中耶。六．六度菩萨缘事智者。自发四弘。已得决定。不须占察。初僧祇中。未获五通。若欲为人。宜用轮相。二僧祇后。五通自在。不须轮相。能决众疑。亦止能知六道因缘生灭相耳。七．三藏佛果一切智者。本是别地圆住化现。故能遍知三界内外旷劫前后一切业报因缘。不用轮相。而不说是即空．假．中。八．体法声闻智者。已具六通。能知六道善恶业报。亦知即空。九．体法支佛智者。已侵习气。小胜声闻。十．体法菩萨入真方便智者。正达三界善恶业报一一即真。十一．体法菩萨出假智者。正能分别六道三乘病之与药。善决六道一切疑网。十二．通佛智者。亦是别地圆住化现。故能遍知一切善恶业报。不用轮相。而说即空。不说即假即中。十三．别十信外凡智者。信有果头真如实相。为求此理。起十信心。自无疑网。为他占察。顺依轮相。十四．别三十心内凡智者。十住正习入空。傍习假中。十行正习假。傍习中。十回向正习中。具足五通。自无疑悔。能决他疑。遍知十界善恶业报。而不能知一一即中。十五．别十地中道智者。既证实相。双照二边。任运寂而常照。初地一念照百世界。二地一念照千世界等。展转增胜。不可言尽。十六．别妙觉智者。坐华藏界。应法界机。妙观察智。横竖遍照。下地不能测其边际。十七．圆五品智者。具缚凡夫。能知如来秘密之藏。虽有肉眼。名为佛眼。自无疑网。不须轮相。为他决疑。亦须用之。又自行种种三昧。亦可依轮取决。如永明大师。已悟圆宗。仍作坐禅万善二䰗。当知拈䰗一法。出圆觉经。与今轮相。及灌顶神策经。同名正法。不比世间卜筮也。十八．圆十信内凡智者。六根清净。任运能决大千疑网。鉴十界机。无有错谬。十九．圆四十一分证智者。初住妙智。如初生月。光明已自遍照无余。况复渐增至十四夜。二十．圆妙觉佛究竟智者。譬如十五夜月。体相俱圆。法界洞明。横竖无余。竖则观彼久远。犹若今日。尽未来事。授记不谬。横则恒沙界外一滴之雨。尚知头数。松直棘曲。鹄白乌玄。皆了元由。以要言之。大圆镜智。无不顿印。平等性智。无不普入。妙观察智。洞了因缘。成所作智。一时普应。无分别。非不分别。无次第。非不次第。乃至十地所有智慧。比如来智。犹如阎浮提土。比大千土。不可思测。不可形容。是为究竟占察智也。今地藏大士。或是圆等觉智。或是圆妙觉智。本高迹下。不可测知。由与此土悲重缘深。是故释迦大圣。令坚净信请说此法。能令博地凡夫。依此顿除疑网。而又广明一实境界。详示二种观道。以为进趣方便。又复巧说深法。安慰群迷。真实相应。无相违过。则使名字初心。遍能占察十界善恶业报若事若理。罄无不尽。法门之妙。何以如此。又复应知。善恶业报。即是境妙。占察。即是智妙。以智契境而修二观。即是行妙。成就信忍顺忍及无生忍。即是位妙。信满法故作佛。解满法故作佛。证满法故作佛。一切功德行满足故作佛。亦是位妙及三法妙。始终同住三德秘藏圆满法故。自住三德。寂而常照。有感必赴。即感应妙。又教众生修行忏悔。观察法身以为能感。若能至心。所占则吉。所求皆获。乃至能入一行三昧。见佛无数。皆感应妙。我于尔时。随所应度而为现身。或示神通种种变化。或复令彼自忆宿命。即神通妙。或复随其所乐。为说种种深要之法。乃至巧说深法。令离怯弱。即说法妙。众生闻法。除疑生信。即眷属妙。能获深大利益。渐次作佛。即功德利益妙。若识迹妙。本妙非遥。故佛叹云。此善男子。发心已来。过无量无边不可思议阿僧祇劫。久已能度萨婆若海。功德满足。但依本愿自在力故。权巧现化。影应十方。即是发迹显本意也。观心十妙者。现前一念。具足十界善恶业报。即境妙。以圆三慧而占察之。即智妙。依此一实境界而修二观。即行妙。信此自心。顺此自心。了此自心本自无生。即三忍位妙。始终不离自心秘藏。即三法妙。境智和合。即感应妙。智能转境。即神通妙。一念转教余心心所。即说法妙。余心心所随观而转。即眷属妙。始从名字。讫至究竟。即功德利益妙也。地藏大士。及释迦尊。由观心故。久成十妙。迹用广远。我今观心出此十妙。亦当尽未来际迹用无穷。即观心本妙也。释别名竟。次通名者。梵语修多罗。或修妒路。或修单兰。或素怛䌫。只是梵音轻重。有云无翻。含五义故。亦云有翻。一翻为经。二翻为契。三翻法本。四翻为线。五翻善语教。含五翻五。各具教行理三。具如法华玄义。兹不复述。今但约一题以明通别。占察是教。善恶业是行。报乃无记色心。是理。又占即是教。察即是行。善恶业报为所占察。即是理。以对经字。任运有通别意也。释名竟。

　　○第二显体者。体是主质。乃名下之所诠。经若无体。则邪倒无印。同于魔说。故须显一部之指归。明众义之都会。然此妙体。非但会之至难。亦乃说之不易。经云。如来法身。非空非不空。乃至无一切相。不可依言说示。法华云。是法不可示。言辞相寂灭。大经云。不生不生不可说。又云。有因缘故。亦可得说。此经亦云。而据世谛幻化因缘假名法中。相待相对。则可方便显示而说。今略开七条。一正显经体。二简伪滥。三一法异名。四入体之门。五遍为众经体。六遍为诸行体。七遍为一切法体。

　　一正显经体者。即是一实境界也。一切百界千如境界。皆依一实虚妄显现。而彼境界别无自体。惟以一实为体。故名一实境界。当知一实即诸法之实。如冰水之湿性。境界即诸法之权。如湿性之冰水。冰水虽别。湿性无二。境界虽别。一实无殊。故以一实境界为经正体。犹法华所云诸法实相也。法华开权显实故收诸法之权。而归实相之实。此经以实统权。故举一实之实。而摄境界之权。于十界中。唯取佛界所照善恶业报之性。此性不生不灭。圆满常住。离一切相。即一切法。于十如中。取如是体。四因缘中。取不思议不生不灭。十二支中。取苦即法身。四四谛中。但取无作。于无作中。唯取灭谛。七二谛中。取后五真谛。五三谛中。皆取中谛。诸一实谛中。取圆一实谛。诸不可说中。取不生不生不可说。于二十智中。取圆佛智。于三忍中。取无生忍。于四佛中。取功德行满佛。于三德中。取法身德。是故经云。应当先知最初所行根本之业。所谓依止一实境界以修信解。若无一实境界以为依止。如屋无空。无所容受。故释论云。若以无此空。一切无所依。为是义故。须显体也。

　　二简伪滥者。此一实境界。不同凡外所计世间诸法。不同邪禅所计空劫前事。向上一着。父母未生前面目。威音王那畔又那畔。不同小乘所证偏真。不同别教所明清净真如。亦非但依圆诠名字可得分别。惟依二种观道。能得色寂心寂二种三昧。复入一行三昧。乃住坚信。决定信解耳。

　　三一法异名者。或名法界．法住．法位．法性．真如．实际．本际．实相．如来藏性．庵摩罗识．唯识性．自性清净心．本源心地．正因佛性．菩提．涅槃．不可思议解脱．自觉圣智境界．无戏论．无颠倒．圆成实性．无漏界．清净法身。大圆镜智。中实理心。一切种智。不共般若。正遍知海。大佛顶．大方广．圆觉．妙觉．究竟觉等。皆是一实境界异名。但可意知。不可言尽也。

　　四入体之门者。一实境界。其理渊奥。如登绝壑。必假飞梯。欲契真源。要因教行。故以教行为门。若以教为门。教略有四。于一一教。各以四门诠理。共有十六教门。依一一门而修于观。复有十六行门。于教得悟。名为信行。于观得悟。名为法行。或教行相转。或教行相资。兹不备论。藏教四门通于一实。远而且拙。须待开显。通教四门通于一实。巧而仍远。亦须转接。别教四门通于一实。虽近而拙。圆教四门正通一实。方为巧直也。前三教各四门相。兹亦不论。略明圆教四门相者。一门即一切门。一切门即一门。非一非四。而论四一。如经云。如来法身中。虽复无有言说境界。离心想念。非空非不空。乃至无一切相。不可依言说示。亦可方便显示而说。以彼法身性。实无分别。离自相。离他相。无空。无不空。乃至远离一切诸相故。说彼法体为毕竟空无所有。以离心分别想念。则尽。无一相而能自见自知为有。是故空义决定真实相应不谬。此即圆教空门相。空即余三。不相违背也。又云。即彼空义中。以离分别妄想心念故。则尽毕竟无有一相而可空者。以唯有真实故。即为不空。所谓离识想故。无有一切虚伪之相。毕竟常恒不变不异。以更无一相可坏可灭。离增减故。又彼无分别实体之处。从无始世来。具无量功德自然之业。成就相应。不离不脱故。说为不空。此即圆教有门相。有即余三。不相违背也。又云。如是实体功德之聚。一切众生虽复有之。但为无明曀覆障故。而不知见。不能克获功德利益。与无莫异。说名未有。此即圆教亦有亦空门相。与余三门不相违也。又云。一切诸法皆不离菩提体。菩提体者。非有非无。乃至若有分别想者。则为虚伪。不名相应。此即圆教非有非空门相。与余三门不相违也。略示法行入门观者。如前所说四种门相。即是不思议境。上根观境。即能悟入。如或未悟。则应依境重发大菩提心。如此妙境。佛及众生与我平等。云何诸佛已悟。我与众生尚迷不觉。不得受用。哀伤哽恸而立四弘。便可悟入。如犹未悟。勤修学习信奢摩他观心及信毗婆舍那观心。则能豁然悟入。如犹未悟。仍以唯心识观破一切法即空．假．中。真如实观不住见闻觉知。永离一切分别之想。则当悟入。如犹未悟。当自节节简校通塞。依彼大士巧说深法而离怯弱。定可悟入。如犹未悟。勤修二观。观于身受心法。令知色心本寂。即是圆四念处。从此调适正勤．如意．根力．觉道而入圆三脱门。即是中根入道相也。如犹未悟。应于一切时一切处。常勤诵念地藏菩萨名字。当观地藏法身。及一切诸佛法身。与己自身。体性平等。无二无别。不生不灭。常乐我净。功德圆满。是可归依。又复观察己身心相。无常苦无我不净。如幻如化。是可厌离。乃至上卷所示修忏悔法。皆是对治助开之方便也。又经云。若人未得三业善相或见光明。闻异好香。梦佛菩萨放光作证。则为虚妄诳惑诈伪。及说三忍四佛差别之相。皆令行人明识次位。不生增上慢也。又于虚妄诳惑诈伪之相令勿取着。即是安忍。不乐世间诸禅三昧。亦复不乐二乘。即离法爱也。细简经文。十乘意足。虽不次第。幸可证明。当知离十乘法。别无入门观矣。

　　五遍为众经体者。此一实境界。乃千经万论之所同诠。华严非此。则无以显事事无碍法界。阿含非此。则无以显寂灭涅槃。方等非此。则无以显大乘法门。般若非此。则无以显一切种智。法华非此。则无以显一乘实相佛之知见。涅槃非此。则无以显常住佛性三德秘藏。是故一代时教。若半若满。若权若实。究竟皆以一实境界为体。究竟皆是指归一实境界而已。

　　六遍为诸行体者。复有三意。一泛论四教一十六门。各有信法两行。皆依一实境界而得成就。二别论依经立行。不出四种。所谓常行三昧。常坐三昧。半行半坐三昧。非行非坐三昧也。亦依一实境界以为其体。可以意知。三克论今经又二。初先明忏法。供养礼拜悔罪劝请随喜回向之后。或端坐称名。或旋绕诵念。则是非行非坐随自意三昧所摄。二别明二观。于一切时一切处。随身口意有所作业。悉当观察知唯是心等。则是历十二缘。并可修行二观。亦不拘行坐也。二种观道。正依一实境界以修信解。离此别无行体。不言可知。修供养时。即念一切三宝体常遍满无所不在。愿令以此香华等同法性。普熏一切诸佛刹土。施作佛事。乃至愿共一切众生修行如是供养已。渐得成就六波罗蜜。四无量心。深知一切法。本来寂静。无生无灭。一味平等。离念清净。毕竟圆满。岂非依一实境界而修供养行耶。又一心敬礼。拟心遍礼。设非依一实境界。何名一心。何能遍礼耶。又忏悔云。如是罪性。但从虚妄颠倒心起。无有定实而可得者。本唯空寂。愿一切众生速达心本。永灭罪根。乃至愿我所修一切功德。资益一切诸众生等。同趣佛智至涅槃城。岂非依一实境界而修五悔诸胜行耶。又第三轮相云。如此诸数。皆从一数而起。以一为本。如是数相者。显示一切众生六根之聚。皆从如来藏自性清净心一实境界而起。依一实境界。以之为本。岂非依一实境界而示三种轮相法耶。若不能知一实境界。则诸行皆悉徒施。是故经云。若杂乱垢心。虽复称诵我之名字。而不名为闻。以不能生决定信解。但获世间善报。不得广大深妙利益。如是杂乱垢心。随其所修一切诸善。皆不能得深大利益。当知未解一实境界。皆名杂乱垢心。若能解知一实境界。则惟是一实。无别境界。故无杂乱。自性清净。故无垢也。从名字无杂乱垢。乃至究竟无杂乱垢。皆依一实境界而有进趣。是故偏为诸行体也。

　　七遍为一切法体者。经云。依一实境界故。有彼无明。不了一法界。谬念思惟。现妄境界。乃至生起六根六尘六识。起违顺等十八种受。又云。以一切法皆不能自有。但依妄心分别故有。又云。当知一切诸法。悉名为心。以义体不异。为心所摄故。又云。一切法毕竟无体。本来常空。实不生灭。如是等文。皆明一实境界遍为一切法体。当知若所占察十界善恶业报。若能占察二十智品差别。一一皆以一实境界为体。离此一实境界。别无分毫能所可得。能所皆是一实境界。本非能所。不必扫除能所。方名无能所也。以能所本不可得。无可扫故。譬如捏目。妄见二月。二月本无。不可更灭。但有一月真耳。此体即是诸法之实。可尊可贵。此体穷尽诸法性相。无不彻底。此体遍能通达诸法。无有障碍。是故若识经。体。则识一切教体。一切行体。一切法体。即识一切教行法之宗用。以法身必具般若解脱故也。二显体竟。

　　○第三明宗者。前虽显体。但是理性。理性平等。含生共有。虽复指冰即水。不复他求。欲得饮用。仍须融泮。又如虽有虚空。必须梁柱纲纪一屋。方得受用。此屋若无栋宇。终被风日雨露所侵。一切众生。枉于法性空中受诸苦恼。亦复如是。故显体之后。即须明宗。宗者。修行之纲领。会体之急务也。提纲则众目齐张。挈领则襟袖毕至。如汤消冰。法性之水斯现。如栋成屋。秘藏之室可居。今经以二种观道为宗。一者唯心识观。二者真如实观。唯心识观者。知唯妄念。无实境界。念亦生灭。无暂时住。从是当得色寂三昧。真如实观者。思惟心性无生无灭。不住见闻觉知。永离一切分别之想。展转能入心寂三昧。夫一实境界。非色非心。无明不了。妄成二法。犹如捏目。妄见二月。依于妄心。分别妄色。由于妄色。显示妄心。故心与色为增上缘。色亦与心为所缘缘。若知色惟心现。心外无色。是为唯心识观。能得色寂三昧。色寂则心亦寂矣。若知心但有名。本无生灭。是为真如实观。能得心寂三昧。心寂则色亦寂矣。若知色心本寂。则是观行即佛。从此习信奢摩他观心。及信毗婆舍那观心。止观双运。能入一行三昧。见佛无数。发深广行心。住坚信位。则是相似即佛。乃至成就无生忍者。则是分证即佛。若除一切诸障。无明梦尽。则是究竟即佛。是知始从名字。终至究竟。唯依一实境界而修二观。唯依二观而证一实境界。可谓一乘因果。圆顿妙宗矣。三明宗竟。

　　○第四辨用者。此经以灭罪除疑而为力用。由迷一实境界。起惑造业。感得劣报。由罪障故。妄于报法而起疑惑。由疑惑故。不能依于二种观道而灭幻罪。今为末世钝根。先示三种轮相。破坏众生邪见疑网。转向正道。到安隐处。复示修行忏悔方法。令其求得清净轮相。以为修习诸禅智慧之基。次又广明一实境界。以开圆解。正示二种观道。以勖圆行。开解则疑无不除。勖行则罪无不灭。所以三忍可阶。四佛可作也。又复善安慰说。令离怯弱。真实相应。离相违过。能令纤疑毕尽。进趣可期。可谓彻底慈悲。胜妙方便。救度末法沉沦。令坚大乘净信。是此经之大力用也。

　　○第五教相者。此是大乘方等教摄。引接三根。令归一实。兼令无志求出要者。亦能脱诸衰恼。生于善处。盖是无法不备。无机不收。所谓亦摄渐机一切群品。而正意则唯在圆顿也。教相竟。

　　占察善恶业报经玄义(终)
