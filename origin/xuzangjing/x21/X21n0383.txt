卍新纂续藏经第 21 册 No. 0383 地藏本愿经纶贯


　　No. 383-A 地藏菩萨本愿经科注序

　　一月普现一切水一切水月一月摄此言闻者故多而知者或寡苟知之则知地藏菩萨以一身现多身而多身复一身初无所作又经历无量无边佛刹微尘数劫不间一刹那于一刹那经历无量无边佛刹微尘数劫曾无有异如是则天堂地狱诸佛众生苦乐逆顺善恶好丑如谷响镜华觅其形相了不可得故曰度尽众生实无度者虽然其奈六极之类为无明罥所覆未出三界不免妄婴诸苦繇是菩萨乘夙愿毂以种种方便而救度之使其离苦得乐以至无上菩提而后已於戏此菩萨大慈大悲大孝大愿大威神力悉不思议假使以虚空为口雷霆为舌尽尘沙劫赞叹其无量功德海中一滴之相犹不能尽况区区笔墨乎龙飞戊辰秋崎阳大德真常公携浙中运遐乘法师新编地藏经科注将欲梓行来谒予序盖以常公为法檀度恒与四部众演说是经意有在也予辄然沈启读叹未曾有乃知运法师孝德道力精进勇猛越乎伦类而且具般若智获无碍辨得非当代教门之领袖与资生利物莫越于斯锲而传诸不可后矣。

　　旹
贞亨五年无射月朔日
支那嗣祖沙门高泉性潡敬题于佛国方丈

　　No. 383-B 地藏菩萨本愿经科注序

　　原夫百川具流至海而极一乘圆果称性而周华藏十三重处处现遮那之妙体铁围百亿土尘尘显地藏之愿门但以四弘广被万行齐彰统神变而无穷运悲心而叵竭地藏菩萨本愿经者是唐于阗实叉所译故其言词简约义趣幽深缘起无生宛合杂华之旨体空成事冥符起信之文所以放光集会叹世主之妙严法界回施较成佛之福利为欲表扬圣母之厚德故此广赞地藏之洪名良由净法身因性空而包纳种智果从心地以发生然此因果圆融主伴交彻佛眼难窥其奥圣心莫测其微故知心通则净刹非遥情隔则凡境是异烦恼业缘甚可怖畏受报丑恶何忍见闻如因目中之赤眚妄现灯上之毛轮急须办成佛之资粮悟惟心之自性遂使迷途饥馑时忻逢王膳火宅炎𦦨处顿获清凉至于闻名睹相罪灭河沙礼念归依福增劫石良以一文之妙摄义无遗故一偈之功能破地狱此经功德真不可得而思议者也吾浙古监匡庵运遐法师者禅观精修显密备究尝往天溪之门年来杜迹注释部帙虽多而此经科注可谓独步矣长崎德苑真常师信敬此经素奉菩萨见而悦之意欲转布甚合予愿顾惟大士威神不可思议故得尘刹流通宁止四海耶今将授梓属予弁端予向最敬此不思议经王遂合掌赞叹普愿见闻随喜者悉得任运流入萨婆若海以至圆满无上佛果菩提而后已是为序。

　　时
贞亨五年岁在着雍执徐清和浴佛日

　　东明悦峰章熏盥敬题

　　No. 383-C 地藏菩萨本愿经科注序

　　地藏菩萨本愿经者顿脱生死之捷径速到涅槃之津梁起死回生之良药闭恶兴善之宝鉴也乃至以信手拔疑根用戒足登乐刹慧目定心无量功德靡不具足者其唯此经欤是故地藏菩萨实为群生所依福田之根本也若能归敬此菩萨者则众苦悉除诸愿满足现在能得安隐将来必定解脱若称洪名或历耳根永灭重罪终至宝果是皆大士不可思议慈愿力之所致其慈山愿海实过于诸大菩萨者日劫相倍矣是以释迦世尊将人天众嘱此大士复赞之曰一弹指间归依地藏菩萨是诸众生即得解脱三恶道报也原夫佛法宽广行门无量所有诸善功德之中而以发心起愿为最要缅惟菩萨往昔作长者子及光目女时而发心起愿齐修六度圆证三身恒沙功德皆悉具足故今播名十方分身沙界广度众生者皆由发大心起大愿故故知发心即诸愿之根本一切功德莫不由是而生然而本具大愿从智体起拔济弘誓由悲用生始从发心终至成道引行趣果愿为之本是故成佛莫先于愿所谓无愿多退如牛无御如画无胶如坏未火终不可用故经云比丘不发誓者终不成佛道誓愿之福不可称计得至甘露灭尽之处也予尝深玩是经审以慈孝愿行为宗要何者以光目女有大慈愍心为母发大愿故然则慈能生孝因孝发愿由愿兴行开则成慈孝愿行合则为慈愿也顷支那国有运遐法师以自所编地藏菩萨本愿经科注寄送崎阳兴福悦峰师师即运法师同省也尝闻运师于病中而注是经凡成六卷其功岂易言哉此经自唐至今千有余载甫有注释之者吁亦可谓难矣是诚菩萨护念法师善愿病魔既退勇猛莫超佛言勇猛名地藏然则运遐法师岂非能契佛意者欤予欲请此注梓行于世悦师诺然授之予不胜喜如获异宝今既付梓普愿见者闻者知地藏菩萨本愿功德利益之事则植将来之智种而且见果畏因息恶勤善遣妄归真仰信受持如食金刚决定不消终得佛果以此不思议尊经实为群生之慈泽润物无穷逢是妙典多劫庆幸莫大于此故不揣愚陋而为之序。

　　旹
贞享五年岁次戊辰季春上浣吉旦

　　宝池释真常稽首敬撰

　　No. 383-D 地藏经纶贯科注缘起

　　地藏本愿经者。乃我佛所说之孝经也。原其所以说者。弭不知恩分之深谤隆谕亲以道之大本也。是以我佛将熄应火。升忉利天。为母谈经。令见道迹。正以示出世之大孝。其在我释氏欤。然必乘时放光。集分身地藏于天宫者。举行孝之样子也。以大士因地为婆罗门女及光目女。皆因救母。始发僧那。与我佛之心同声合响。故说此地藏本愿之经也。当知此经。我佛以未来天人付地藏于忉利。待弥勒于华林。诚为业海之慈航。昏途之大炬。趣人天之径路。入佛道之要门。舍是而之焉。恐伥伥乎无所归矣。今详其由。以见其实。原夫一经宗要大分四章。初明能化之主。即大士分身泥犁。以孝行化令生人天之主也。次明所化之机。即不孝二亲三宝。造恶堕苦之罪辈也。三明度脱之缘。即令人读孝顺之经。供大孝之像。成机感度脱之缘也。四明成佛之因。即令其念佛孝名。布施顺福。得成无上之菩提也。故梵网云。释迦牟尼佛成无上正觉已。初结菩萨波罗提木叉。孝顺父母．师僧三宝。岂非孝顺之行。为一经之正宗者哉。序者序此。通者通此。初中后善。纯一无杂。即教主出世之本怀。诸佛大事之因缘耳。抑岂与法华同功。而比德殆将尤大而尤难者也。何乃化道未隆。法运仍塞。自唐翻梵以来。迨今尚无撰集法门。殊为阙典。先辈略不关心。抑又何也。予自幼出俗。失奉慈严。既长游学。尤疏定省。后将迎侍。业已化去。临风徒戚。欲养奚从。乃于康熙己未冬。焚香缮写一部。每遇十斋日。披衣敬读一过。为资冥之大猷。作酬恩之常课。辄于展卷之初。率多鲜注之感。今既年逾耳顺。寻将之没咸池。不即立言。恐虚愿念。虽乏悬判弥天之大笔。殊阙冥搜安祖之精思。顾此圆经。宁容冷视。遂综纶贯而释题。仍辑科注以销句。大要显我佛之悲心。昭地藏之本愿。补法门之阙典。启后学之孝思而已。稿成锓梓。请教高明。第吾庵向阙藏典。协力无人。宁辞挂一漏万之诮。傥蒙达士披详。幸鉴愚忱所志。伏望同遵本愿。并渡生津。则令佛日长悬。朗铁围两山之黑暗。可使幽关恒启。销泥犁亿劫之辛酸。庶不负我佛说法天宫。嘱累大士一片悲孝之心。则是我等报恩之地矣。故叙缘起。以弁简端。

　　旹
康熙上元甲子嘉平丁丑佛成道日嗣兴天台教观正宗第五世青莲苾刍灵乘撰

　　No. 383

　　地藏菩萨本愿经纶贯

　　原夫一念自性。体元湛寂。自性之心。用本虚灵。无相无名。绝思绝议。作群生之依止。为万法之根源。究竟号中道正空。褒美称第一义谛。诸佛悟之则三身圆显。众生迷此则六道循环。虽迷悟之有殊。而心性之无别。故古德云。指虚空世界。悉我自心。考善恶报应。并是惑心。既本一心而贯诸法。故我佛法门。惟以心为道也。华严经云。心如工画师。造种种五蕴。一切世间中。无不由心造。起信论云。有法。能起摩诃衍信根。所言法者。谓众生心。是心则摄一切世间．出世间法。皆此意也。是则地藏菩萨所云。一切诸法从心所起。与心作相。和合而有。共生共灭。同无有住。以一切境界。但随心所缘。念念相续故。而得住持暂时为有者。正所以示此心地法门之指尔。今且置悟。秪论其迷。其天人修罗。循善品而轻升。地狱鬼畜。由恶业而沉坠。其坠之鬼畜。有轻重之分。而沉乎地狱。无大小之别。总由无明之颠倒。致有狱户之正边。故知凡夫由昧心源而随妄念。妄造恶业。妄受苦报。不凭至圣之大悲。曷解倒悬之极苦。是以地藏慈王。偏向幽冥界内。以同体慈悲。劫劫救援而未艾。释迦文佛。特升忉利天中。报圣母恩德。谆谆付嘱以频申。令向佛法中献少水少华。并脱幽途之苦。俾从大士前能一瞻一礼。咸蒙胜地之欢。功莫京焉。义叵量矣。乘虽生末运。幸遇真乘。聿崇随喜之心。用作津梁之地。聊申管见。略释题名。冀三宝之冥加。综诸文而融贯。普愿见闻同趣乐土云尔。今先通释名题。次乃总示观法。三则别解经文。准智者大师释经方轨。先明五重玄义。一释名。二辩体。三明宗。四论用。五判教相。所以五重预释者。以是经中幽玄之义。令人一览即能诠名。识所诠体。欲显此体。须明宗要。宗成体显。妙用得力。然后判属时味部教。则义旨泠然。昭乎心目。譬之拟观山海。先阅图经。未出门庭。而情景宛在矣。今以不思议人法为名。不思议性识为体。不思议行愿为宗。不思议方便为用。开显无上醍醐为教相。释名中。地藏菩萨本愿六字是别题。别诸经故。经之一字是通题。通余经故。别题复分人．法。地藏菩萨是人。本愿是法。原此经名。佛自结三种。一名地藏本愿。亦名地藏本行。亦名地藏本誓力经。今独标本愿一名者。以愿必行行。行成必有与拔之力。故举本愿一名。任运摄得余二。人名复分通别。地藏是别。菩萨是通。地藏之名准佛说八大菩萨曼陀罗经。应云乞洒(二合)诃罗惹。义翻地藏。若准诸翻译。应言瞿萨翻地．俱舍．或比迦．或摘迦．翻藏。经云。如地诸有情。所依一不断。乃约喻立名也。夫地本一物。而所藏者无量。盖为四大之首。居五行之中。元气所生。万物之祖。其卦为坤。其德曰母。周易云。至哉坤元。万物资生。含弘光大。品物咸亨。体用广厚。德大难名。所以能持能育能载能生。此约儒书释也。若准四念处释十地云。从初地具有住持生长荷负义。至后究竟。亦具三义。此则约性为地。因修万行。果圆万德。皆具三义。十轮经云。随所在处。若诸有情。以诸种子植于荒田或熟田中。若勤营务或不营务。有能至心称名念诵归敬供养地藏菩萨摩诃萨者。此善男子功德妙定威神力故。令彼一切果实丰稔。所以者何。此善男子。曾过无量无数大劫。于过数量佛世尊所。发大精进坚固誓愿。由此愿力。为欲成熟诸有情故。常普住持一切大地。常普住持一切种子。能令大地一切草木．根䰅芽茎．枝叶华果皆悉生长。药谷苗根。华果茂实。成熟润泽。香洁软美。又云。譬如大地。一切种子树山稼穑。地身众生之所依止。此善男子亦复如是。一切殊妙菩提分法之所依止。良由菩萨于过去不可说不可说无数劫来。散影分形。放光说法。恒处幽冥界内。常教六道众生。或已成佛道。或久阶真因。或暂住声闻缘觉。或在天上人间。乃至未来众生。天宫嘱令度脱。正如大地。一切赖以住持生长荷负。故经云。心如大地。能安一切。以故佛说心力为大。皆约心以明地也。藏者。亦约喻立。正以世间七宝库藏。例同出世三德秘藏。涅槃经云。如人七宝不出外用。名之为藏(去声)。其人所以藏(平声)积此宝。为未来故。所谓谷贵．贼来侵国．值遇恶王为用赎命。财难得时乃当出用。诸佛秘藏亦复如是。故章安云。隐故名秘。覆故名藏。众生不解。称为秘密。法界包含摄一切法。用不可尽。名之为藏。以众生性具三千之宝。为烦恼六贼所覆。意识恶王所害。乃出此三德秘藏。用赎常住之命。今地藏之名正取乎此。三德秘藏。蕴在一切众生身心之内。诸佛悟之而证得。众生迷之而流转。然此秘藏初无改移。故地藏萨埵从发僧那之初。及住等觉之后。自行化他。总不离此心秘藏也。此心秘藏。即是涅槃。辅行云。菩萨初心。常观涅槃行道。自行初修也。亦令众生常观涅槃。化他初修也。安置诸子秘密藏中。化他后入也。我亦不久自住其中。自行后入也。故知自他初心。无不皆修。自它后心。无不皆入。今准此义。辄释其名。梵名摩诃般涅槃那。此云大灭度。大即法身。灭即解脱。度即般若。此三法中。一一皆具常乐我净。故名为德。此之四德。不离我心。彼之四藏。不越乎地。如弥勒成佛时。其国有转轮王。名曰儴佉(上如羊切。壤平声。下丘于切。音区。亦云霜佉。此翻贝。乃珂贝耳。贤愚经云胜伽)。居翅头末城。弥勒成佛时。有四大宝藏同时显露。一一大藏。各有四亿小藏围绕。伊钵多大藏(金藏)。在乾陀罗国。般轴迦大藏(银藏)。在弥提罗国。宾伽罗大藏(明月珠藏)。在须罗吒国。儴佉大藏(琉璃藏。亦名珂贝藏)。在波罗奈古仙山处。此之四藏。并在阎浮提地。今之四德。咸具赖耶识中。金譬常德。色不变故。银譬乐德。悦人心故。明珠譬我德。现色自在故。琉璃譬净德。内外明彻故。又复应知。此之四藏未显现时。各有龙神密护。守而不失。既开发后。无守护者。众人见之。心不贪着。正喻心地宝藏。虽在迷时。隐而不失。正当悟处。证而不着。故知心藏具足众宝。即空假中。无不如意。心佛众生三无差别。地藏之名。其义若此。故十轮经。佛告好疑问菩萨云。如是大士。成就如是不可思议诸功德法。是诸殊胜功德伏藏。是诸解脱珍宝出处。所以者何。地藏菩萨利益安乐一切有情。所愿满足。如如意宝。亦如伏藏。如是大士。为欲成熟诸有情故。久修坚固大愿大悲。勇猛精进。过诸菩萨。是故汝等应当供养。今我佛于忉利天宫。以法界众生殷勤付嘱地藏。令娑婆世界至弥勒出世以来众生。悉使解脱。永离诸苦。遇佛授记者。正欲开示悟入佛之知见。四德大宝尽安置秘密藏中故也。菩萨。具足应云菩提萨埵。大论释云。菩提名佛道。萨埵名成众生。能以智上求菩提。用悲下救众生。天台云。用诸佛道。成就众生。故名菩提萨埵。然菩萨之名。合具四教。今既开显。的指在圆。复贯地藏于通名之上。虽通仍别矣。次释本愿之法。本即本昔。梵名尼坻。此方翻愿。希须乐欲之意。志求满足之称。乃菩萨昔生为婆罗门女及光目女时。所发之大愿也。亦即本性。由菩萨托根性地以隆其愿本。所谓仰观大觉。积劫度生。都无懈倦者。为满本地之愿也。又即本性之力用。大士称本立愿。乃自心起信。还信自心。譬树之因地发根。根深本大。则枝叶依之而敷荣。华果由之而茂实。狂风虽大。不能动摇。愿不依谛。名为狂愿。谛不从心。目为邪谛。今以心为地。谛为根。愿为本。然后正行之枝敷畅。助道之叶郁葱。七觉净华。八正道果。成实法林之树。庄严总持之苑。故须称本立愿。方能要制其心。纵遇境风。不能沮坏。此从本立愿之大致也。然有通别。通即四弘誓愿。大悲忏云。夫四弘者。依四谛起。四谛者。二示世间苦因果。二示出世乐因果。一切菩萨欲拔此苦。欲与此乐。故依之立四誓也。依苦谛立。云众生无边誓愿度。依集谛立。云烦恼无数誓愿断。依道谛立。云法门无尽誓愿知。依灭谛立。云佛道无上誓愿成。一切菩萨俱发。故名为通。若七佛经中。或四愿．八愿．十二愿及弥陀四十八愿．观音十六愿等。别在一人。故名为别。若准今经。婆罗门女及光目女。皆为母发心。而救六道。则以孝行为大士本时之别愿也。又复地藏菩萨所发本愿。通别兼收。总以四弘。是愿本。靡时不发。别以悲心。偏向受苦众生。永作幽冥教主。故若通若别。并从本性而发。虽分通别。无不为拔世间苦因果。为与出世乐因果。而权实偏圆。务须甄别。四明云。仍须了知始终等相。体性融即。荆溪云。初心遍摄。观惑法界。即惑成智。即生成灭。名圆四誓。故了前二誓。拔性德之苦。后二誓。与性德之乐。性之苦乐。何须拔与。即无作之誓愿也。今地藏大士。于无数劫前。发弘誓愿。荷负罪苦六道众生。教令住持正法。出生一切功德。忍苦忍难。大慈大悲。故名地藏菩萨本愿也。释别名竟。经者。圣教之都名。除律论外。通受此称。西域记。梵名素怛览。或言无翻。以含涌泉(义昧无尽故)．出生(能生妙善故)．绳墨(楷定邪正故)．显示(理示正能故)．结鬘(贯穿诸法故)之五义故。乃多含不翻。或言有翻。翻经．翻论．翻法本．翻线．翻善语教。此皆约义而翻也。天台且据一名为正。不使二家有怨。从古及今。译梵为汉。皆题为经。以此方周孔之教。名为五经。然众典虽单题经。而诸论皆曰契经。谓上契二谛之理。下契三根之机。又训常．训法。各有三义。魔外不改名教常。真正不杂名行常。湛然不动名理常。法可轨。行可轨。理可轨也。若佛地论。训贯穿摄持者。用结鬘与线之意耳。慈恩云。为常为法。是摄是贯。庶令同出苦津。终归觉岸。如是一种人法。两重通别。巧借妙喻。以立题名。故云地藏菩萨本愿经。

　　第二辩不思议性识为体者。约三意立。一．凭准经论。二．迷悟根源。三．菩萨本识。本经云。一切众生未解脱者。性识无定。为善为恶。逐境而生。又云。念佛菩萨名字。历临终人耳根。或闻在本识。此识乃的指第八识也。故毗卢三摩地法及金刚顶莲华部心皆云。是心为何物。烦恼习种子。善恶皆由心。心为阿赖耶。起信云。心生灭者。依如来藏故有生灭心。所谓不生不灭与生灭和合。非一非异。名为阿梨耶识。则无明法性共住为因。不其然乎。真谛就名。翻无没识。取不失之义。奘师就义。翻为藏识。能含藏诸法种故。盖此识体具能藏．所藏．执藏三法。故名为藏。故宗镜云。第八本识。广大无边。显心原而无外。包性藏以该通。擅持种之名。作总报之主。建有情之体。立涅槃之因。据此立体。诸法咸收。可谓挈衣之领。而提网之纲矣。言迷悟根源者。起信云。此依阿梨耶识。说有无明。不觉而起。能见能现。能取境界。故名此识为所知依。能与染净所知诸法为依止故。又名种子识。能遍住持世出世间诸法种子故。此正维摩所云。从无住本。立一切法也。荆溪释曰。无明为一切法作本。无明即法性。无明即复以法性为本。当知诸法亦以法性为本。法性即无明。法性复以无明为本。法性即无明。法性无住处。无明即法性。无明无住处。无明．法性虽皆无住。而与一切诸法作本。是则无住无相．事理等常。立一切法悟迷差别。故占察经云。但从无始世来。与无明心俱。痴闇因缘熏习力故。现妄境界。以依妄境界熏习因缘故。起妄相应心。计我我所。造集诸业。受生死苦。说彼法身。名为众生。若如是众生中。法身熏集而有力者。烦恼渐薄。能厌世间。求涅槃道。信归一实。修六波罗蜜等一切菩提分法。名为菩萨。若如是菩萨中。修行一切善法满足。究竟得离无明睡者。转名为佛。当知如是众生．菩萨．佛等。但依世间假名言说故。而有差别。而法身之体。毕竟平等。无有异相(文)。故知不达其具德识心。便须缘真如理。而断九界修染修恶。何名不思议哉。故宗镜云。此识建立有情无情。发生染法净法。若有知有觉。则众生界起。若无想无虑。则国土缘生。因染法而六趣回旋。随净法而四圣阶降。可谓凡圣之本。根器之由。了此识原。何法非悟。证斯心性。何境不真。可谓绝学之门。栖神之宅。故立此体为迷悟根原。方显大士恒沙界内散影分形。生死海中随机引导。拔根涸源。翻迷成悟。正欲显此不生灭法性之体。秪在生灭无明妄想之中。故南岳云。道源不远。性海非遥。但向己求。莫从他觅。正斯之谓。言菩萨本识者。光明玄云。阿梨耶识即是第八无没识。犹有随眠烦恼(相续中眠。故名随眠)。别而分之。是菩萨识。大论云。在菩萨心。名为般若。即其义也。盖此识为菩萨见佛胜相之本。以如来高明身相。皆与虚空等量。以业识而见。以中智而观。是故地藏于忉利天宫。合分身见佛。正凭此本识也。又复此识为中道应本起化之源。所谓阐提不断性德之善。遇缘善发。佛亦不断性恶。同恶而化。今地藏大士了达阐提等修恶之事。全体即是性恶之理。边邪无非中道。五逆当处解脱。普现色身。游化诸趣。点此迷源。令知平等。正凭此本识。而起诸大化。此即居初位而总号赖耶。处果位而唯称无垢。备本后之智地。成自他之利门。其功岂浅鲜哉。有此三义。故立不思议性识为今经之正体也。问。有师云。性识属事。不当为体。应指识性之理。始是体义。必谓准经性识而立此性。乃虚妄习性。焉可据此立经体耶。此言殊为允当。师必不然者。何说之从乎。答。识性之指。于义有凭。性识之立。其文可据。如今家解维摩无住本。法性无明。二俱作本。已引勿论。秪如妙玄明二谛云。但点法性为真谛。无明十二因缘为俗谛。此俗非事而何。此是即理之事。既名理毒性恶。亦号性染随缘。故释签云。无明是迷真之始。法性则全指无明。无始时来。奚尝非真。俗则百界千如。真则同居一念。须知同一性故。方能同居一念。辅行所谓三千不出一念法性。三千不出一念无明。是也。况今家释华严心造之文有二。一约理。造即是具。二者约事。即三世变造等。然并由理具。方有事用。故法性借力助于无明。方成六道染法。今立此性识为体。正为利根人即事显理故。大经云。十二因缘名为佛性。无明与爱。是二中间。即是中道。但理无所存。遍在于事耳。今既事全是理。则识即是性。胡为不许立体。故知识性性识。俱可为体。但今就赖耶迷边。无明作本立法之意。既符经论。不违祖诰故也。若乃指性识之性为虚妄习性。意或未韪。何以言之。以虚妄习性。一向无定。今奚复责无定乎。此既指为虚妄。则下志性无定之性亦虚妄矣。既是妄性。用志何为。须知此性。即是法性。法性既为无明所覆。全体属妄。故言性识。岂非真如随缘之义乎。故妙玄引光明云。无明体相。本自不有。妄想因缘。和合而有。不善思惟。心行所造。如幻师在四衢道。幻作种种象马缨珞人物等。痴谓真实。智知非真。无明幻出六道依正。当知本自不有。无明所为。故曰六道差别。非自在等作。悉从一念无明心出。是故立此为体。正点昔迷。令成今悟。了修染修恶等。即是缘了佛性。就路还家。名不思议。故知以性识为体。方使六道破无明壳。成法性身。故吾于总示中云。今且置悟。秪论其迷。意盖在此也。

　　第三明不思议行愿为宗者。准经。文殊问佛云。地藏菩萨因地作何行。立何愿。而能成就不思议事。又大士于过去不可说劫前。身为大长者子。因见师子奋迅具足万行如来相好庄严。因问彼佛。作何行愿而得此相。又如来自结经名。一名地藏本愿。一名地藏本行。故知行．愿二法。乃一经之宗要也。释愿如前。梵语遮梨耶。此云行。二法必双立者。智论问。诸菩萨行业清净。自得净报。何以要须立愿。然后得之。譬如田家得谷。岂复待愿。答。作福无愿。无所树立。愿为导御。能有所成。今乃庄严佛界事大。独行功德。不能成故。要须愿力。譬如牛力虽能挽车。要须御者。能有所至。净世界愿。亦复如是。然四教菩萨。各有通别二愿。与乐不无上中下差别。下愿致今世乐因缘。中愿与后世乐因缘。上愿与涅槃乐因缘。今既是开显部教。立愿要心。唯依最上一乘。令法界众生。同得阿耨菩提。发愿既尔。行行亦然。但行相多门。略举三法。则戒定慧。此是出世梯隥。佛法轨仪。处中则六度。法华云。为求菩萨道者说。应六波罗蜜。度生死流。登涅槃岸。广则万行。乃至百千万亿。大论云。菩萨行般若时。虽知诸法一相。亦能知一切法种种相。今束诸法通归一偈。古德云。式观应世。广说万行之网目。缅想契理。唯唱四句之纲要。戒经云。诸恶莫作。众善奉行。自净其意。是诸佛教。妙玄释曰。诸恶即七支过罪。轻重非违。如是等恶。戒所防止。诸善乃善三业。若散若静。前后方便。支林功德。悉是清升。故称为善。自净其意者。破诸邪倒。了知世间．出世间因果正助法门。能除心垢。净诸瑕秽。岂过于慧。佛法旷海。此三摄尽。但由观机乐欲。为善不同。应物随宜。示行有异。辩根性分信法之殊。陈行相列别圆之异。今先明别行。为圆之诠。妙玄引涅槃明五行。一．圣行。谓戒定慧。为自行因。二．梵行。谓慈悲喜舍。为因中化他(此二是地前修因行)。三．天行。谓初地已上。证第一义天。天然之理。由理成行。故名天行(此行在于地住)。四．婴儿行。谓示同三乘七方便所修之行。五．病行。谓示同九界三障身相(此二皆是从果起应之行。同生善边。名婴儿行。从大慈根起。同烦恼边。名为病行。从大悲根起)。今地藏大士见诸众生破戒造罪。失人天乐及涅槃乐。即是知集。往来生死受恶道报。即是知苦。苦集与戒定慧相违。即无道。无道故。不得涅槃。则无灭。菩萨欲拔苦集而起大悲。兴两誓愿。欲与道灭而起大慈。兴两誓愿。发誓愿已。次则修行。三学六度。若干愿行。成就众生。净佛国土。然行名进趣。非智不前。智解导行。非境不正。智目行足。到清凉池。而解是行本。行能成智。故行满而智圆。智能显理。理穷则智息。如此相须。则非妙行。今大士。直达修恶即是性恶。性恶融通。任运摄得佛界性善。照一切罪相。无非实相。十恶五逆四重八邪皆理毒之法门。悉性染之本用。以此妙行。教化群生。解此性识。为所照所显之境体。用此智行。为能照能显之妙宗。初缘实相。造境即中。无不真实。己界及佛界．众生界亦然。阴入皆如。无苦可舍。无明尘劳。即是菩提。无集可断。边邪皆中正。无道可修。生死即涅槃。无灭可证。纯一实相。更无别法。此即复有一行。名如来行。一行一切行也。如是以智照境。以境发智。观业实相。见罪本源。法性无明。相融相泯。岂非能观皆一心三观。所观皆三谛一境。一而论三。三而论一。境智行三。同名秘藏。如天王三目。如伊字三点。若一若三。皆无缺减。则体为宗家之体。宗为体家之宗。故以不思议行愿为宗也。第四论不思议方便用者。准经。佛告地藏菩萨云。吾于五浊恶世。教化刚强众生。令心调伏。分身千百亿。广设方便。又告四天王云。如是菩萨。于娑婆世界阎浮提中。百千万亿方便而为教化。又告地藏。汝须百千方便。劝是等人。又云。菩萨以方便力。拔出根本业缘。又菩萨方便力故。使令解脱。地藏自云。我亦百千方便。度脱是人等。故以方便为今经之用也。梵语沤和俱舍罗。此翻方便。吾祖智者。以三意释之。一曰．方者。法也。便者。用也。巧用诸法。随机利物。二曰．方便者。门也。门名能通。通于所通。方便权略。为真实作门。真实得显。功由方便。三曰．方者。秘也。便者。妙也。妙达于方。即是真秘。前二释并非今品意。后一释正是今品之意(文)。亦可具足用彼三意。例如维摩所说方等初开。故荆溪作进退之释。容与取门秘之谈。今地藏亦然。虽主秘妙之谈。必兼门法之说。三释咸具。庶括一经大意。何以言之。良由地藏大士。于尘点劫前。现身教化随机巧逗。法用偏宜。显实时臻。权门可入。发菩提心于赖耶识内。点如来藏于无明心中。斯正妙达于方。即是法华真秘。又复一毛一渧一沙一尘。我渐度脱。使获大利。与法华举手低头。聚沙为塔。咸开小善。成佛奚差。况乃天宫集众。及所合分身。数逾恒沙。文殊罔测。已成佛道者。何殊树下分身。尚住菩萨者。宛似地中涌出。故须三释通收。则知大士出假利生。以发菩提心为因。无缘大悲为根。无得方便为究竟。利生若无方便。如救溺无舟。彼既难出。自或沦胥。若有方便。如乘船援溺。彼此得济。老幼偕愉。终日与拔。如宝月行空而无住。亿劫度人。似雁影过水而不留。更以异方便。助显第一义。用有成宗之功。宗有显用之力。故知方便正慈悲与拔之妙用。故以不思议方便为力用也。

　　第五判无上醍醐为教相者。凡言教者。是通途之言。但有指撝分判辩说。皆名为教。四教义云。通言教者。以诠理化物为义。说能诠理。化转物心。故言教也。化转有三义。一转恶为善。二转迷成解。三转凡成圣。今地藏大士现身六道。于四不可说。用四悉檀赴缘。随机说教。化转物心。大概不越此三。故约此以判教相也。问。大师用华严三照。义开平地为三。复取涅槃五味。以对华严三照。两经二义相成。以判一代圣教。共列五时。一．华严时(约经立名)。二．鹿苑时(约处立名)。三．方等时(约法立名)。四．般若时。五．法华涅槃时(俱约经立名)。前后四时。判味有定。不属前后所摄者。皆收归方等。如光明．胜鬘．大集．楞严等。是其例也。今地藏本愿经亦合第三方等时摄。云何判归醍醐耶。答。此有据。按统纪师云。五十三年壬申(指周穆王)。佛先往忉利天。三月安居。遣文殊诣母所。暂屈礼敬三宝。摩耶夫人闻之。乳自流出。直至佛口。即与文殊俱至佛所。佛为说法。得须陀洹果。三月将尽。欲出涅槃。帝释作三道宝阶。佛与母别。大众导从。下还祗洹(此出佛升忉利经)。东湖述曰。案行法经。却后三月。我当涅槃。则知说行法在辛未十一月望。案升忉利经。三月安居。则知说行法毕。即日往忉利。案此经三月将尽。欲入涅槃。乃是此年二月十四日下阎浮提。十五日入涅槃。故涅槃经云。二月十五日。将入涅槃。今经乃是佛在忉利天为母说法时。众集现瑞。分身地藏来集而说。故此经的在法华经后。涅槃经前明矣。不属醍醐。待收何味。问。约时收经。殊为有据。然观经文。前后略无开显之辞。何可同二经时味耶。答。法华大收。涅槃捃拾。所应记者。皆已记讫。佛今上升忉利。为三事故。一．为母说法。所以报鞠育之恩。酬劬劳之德。将以励后世无恩之人也。二．为慰别天神。所以报一期拥护。并嘱末世比丘托令卫之。无魔事也。三．为六道辛苦求出无期付嘱地藏。教护以待弥勒下生。正显我佛慈悲。臻后劫也。何必更有显决之文。方许判属醍醐。当以像法决疑行法经等例观。则群疑自息矣。问。孤山判楞严入醍醐。准彼闻妙莲华同佛知见之说。似有凭据。何故东湖非之曰。一化终穷。在乎开显。开显之妙。功归法华。自余诸经。有圆说者。皆方等四教谈圆之义。而孤山乃欲以楞严同法华醍醐之味。是不思方等收经。而有失法华淳一．无杂之旨。今观地藏随机说法。允属方等四教并谈。今判类彼。得无有孤山之失乎。答。楞严一经。宾主征辩心见之文。的是方等弹斥之余。后明三科七大。宛合般若荡相之说。闻妙莲华之语。允属法华之后。此乃通五时中通后之义。岂得判同法华。东湖驳之。文义俱当。今地藏一经。天宫一时之说。随机开导。乃腾其本昔之词。例同法华腾昔施权。那同孤山淳杂之失乎。若尔。长阿含游行经中。亦言如来不久。是后三月当般泥洹。及涅槃后事。胡不判同醍醐耶。曰。此不可例。藏圆迥别故。况阿含中明涅槃后事者。此通五时中文通之类。可以收归本部者。今经绝无二通之意。那可据彼以难此耶。故知今经定以开显无上醍醐为教相也。然皆言不思议者。准本经所说。此菩萨威神誓愿。智慧辩才。种种方便。皆不可思议。故今名体宗用。一一称性。皆依不思议而立也。

　　二．总示观法者。山家立法。有教有观焉。教以开解。观以起行。如膏明相赖。目足交资。则于四门入清凉池矣。后代传其教者。讵可徒守文言。而不明观行乎。单轮只翼。乌能远运。故今略述大途。以见经不徒说。而同归于秘密藏中也。教有藏．通．别．圆。前三为权为粗。后一为实为妙。今经开圆常正信妙实之解。以权为所开之粗。实乃能开之妙。正所以简三粗。显一妙也。观有析体。次与不次。如次以对四教。前三为可思议。后一为不思议。所以具列者。欲简思议。以显不思议也。具如止观(云云)。今经既在法华后说。唯明纯圆妙解。以起叵思妙行。则与止观十章。以前六章开解。后四章起行同也。故以观众生业缘业感等文。即空假中。以显地藏不思议事。则能观无非一心三观。所观无非三谛一境矣。义例云。夫三观者。义唯三种。一者从行。唯于万境观一心。万境虽殊。妙观理等。如观阴等。即其意也。二约法相。如观四谛五行之文。入一念心。以为圆观。三托事相。如王舍耆阇。名从事立。借事为观。以导执情。即如方等．普贤。其例可识。详解云。三种观法。义蕴经疏。天台依诸大乘经立四种三昧。修十乘观法。直就阴心。显三千法。即从行观义。又依诸经。于言句约事相法。入心成观。托事。谓心为能托。依正事为所托。附法。谓心为能附。诸法门为所附。即事法二观之义。荆溪者核其义。立三种名(云云)。纵明事相观。亦只助成约行观耳。今准彼文。略明三义。若观今经。性识本如来藏。一念具足十界．百界．三千性相。此如止观简去界入。唯观五阴重担。就此五阴。先简色法。次简受．想．行三心所法。唯观六识心王。故云一念。以前五识。必依第六意识同时而起。方能取境。造善恶业。楞严云。六为贼媒。自劫家宝。意根。贼之渠魁也。功力甚大。以第七识为所依根。与前五根相应和合。造诸善恶之业。皆纳第八识中。如仓库盛物。随时出内。第七识常时执取第八见分为内自我。我痴．我见．我慢．我爱。四惑常俱。故名染污识。染污真性故。遂使第八识立含藏．赖耶之名。彰无明迷中之号。今观无明体相。本自不有。妄想因缘。和合而有。因缘体虚。诸法相妄。中论云。因缘所生法。我说即是空。亦名为假名。亦名中道义。四明云。初约行者。直就一念观于十界．百界．千如妙法。虽即一念。千法宛然。全体即空。当处即假。仍非二边。又即双照。不可以一多说。安以有无思。若边若中。皆莫能拟。于斯观行位中。既深进入。则六七识。不执于我。得分别我法二空。转成无漏。则见思染污粗垢先落。从是进观。教化众生。成不思议妙假。破尘沙无知。进破无明。俱生我法永不起得。成无生忍。无功用道。任运流入。即舍赖耶之号。别受清净之名。然破惑显性。功由六识。四明指为近而复要。为事理解行之本。如伐树得根。灸病得穴。此即十乘中初观不思议境。名从行观也。若夫托事附法。即托总题地藏本愿人法而观之。今先观菩萨人者。以行人瞻礼地藏之际。供养华香之时。不表观法何以用心。今准佛说八大菩萨曼陀罗经云。于如来前观地藏菩萨。头冠璎珞。面貌熙怡。寂然愍念一切有情。左手安斋下托钵。右手复合掌向下。大指捻头指。作慰安一切众生想。释曰。头。即一切种智。冠。即毗卢法性。璎珞(梵名吉由罗。或枳由逻)。表总持四陀罗尼(一法．二义．三咒术．四忍)。以表种智。从法性而成。故能总持一切法门也。面貌熙怡。表从心所现慈悲相好。盖一身之相。以面为要。诸法所依。以心为体。相逐心生。故以表心。寂然等者。表菩萨自住三摩地。六道以苦缘而感。菩萨以大悲而应也。左右二手。表权实二智。实智内自照理。权智外以鉴机。斋下托钵。表性识所具如来藏也。内空外圆。表自他同具空如来藏。圆同大虚。无缺减也。内可藏物。表不空如来藏。具足河沙性功德也。大指捻头指者。表迷悟一如。因果相合。而慰安六道众生勿忧恼也。次观本愿法者。占察经云。若欲依一实境界修信解者。应学习二种观道。一．唯心识观。二．真如实观。唯心识观者。谓于一切时．一切处。随身口意所有作业。悉皆观察。知唯是心随一切境界。随心有所缘念。还当使心随逐彼念。令心自知。知己内心自生想念。非一切境界有念有分别也。而一切境界。未曾有想起于分别。一切法唯心想生。若使离心。则无一法一相而能自见有差别也。知唯妄念。无实境界。勿令休废。是名修习唯心识观。真如实观者。思惟心性无生无灭。不住见闻觉知。永离一切分别之想。渐渐能过四空等境界相。得相似空三昧。得此三昧。识想受行能分别相不现在前。从此修学。为善知识大慈悲者守护长养。离诸障碍。勤修不废。能入心寂三昧。复能入一行三昧。入一行三昧已。见佛无数。发深广心。住坚信位。于奢摩他．毗婆舍那二种观道决定信解。随所修学诸禅三昧之业。无所乐着。乃至遍修一切善根菩提分法。于生死中无所怯畏。不乐二乘。以依能习向二观心。最妙巧便。众智所依。行根本故(文)。据此二观。与今家三种观法无少差忒。托事附法。与从行之事观拟同唯心识观。从行中之理观拟同真如实观。此是地藏自修之法。复令一切修之。观惑业苦三障。皆此心似境都如幻化。更何有生死流转。止观云。发大心(劝昏倒众生醒悟。上求下化)。修大行(劝牢强精进。止恶行善)。感大果(感生梵天妙报悦心)。裂大网(经论开人眼目。融通解结出笼)。归大处(法界虽无始终通塞。豁然大朗。无碍自在)。此即地藏本愿之法也。如此人法并在一念介尔之心。即空．即假．即中。吾心既尔。生佛亦然。但众生太广。佛法太高。初心为难。但观己心之高广。以扣无穷之圣应。机成致感。逮得大利。故须观心也。观音玄云。摩诃衍中。始从初心。终于后心。常观人法俱空。以观人空。即是了因种子。观法空。即是缘因种子。故论云。始觉人空。终觉法空。以观人法空。即识三种佛性。佛从初发心。观人法空。修三佛性。历六即位。成六即人法。今观地藏。即是分证等觉之人法行人。能观人法全是自心。如如意珠。无不具足。即空假中始从观行。而至分证。与地藏本愿。一而二。二而一者矣。故曰。不表观法。何以用心。此托事附法观之大途也。总题既尔。别文亦然。始从如是。终至而退。中间若人法．若识心．若善恶．若凡圣．净秽．因果．香华饮食．种种差别法门。莫不入心成观。如破一微尘。出大千经卷。故于听闻．读诵．礼拜．供养。心不他缘。从心显发。方名全性起修。全修在性。则免贫人数宝之诮矣。故于文前点出。以见立教正为观心。详如一家。大小诸部。若欲修习。须近善师。涅槃妙因。在此而已矣。

　　三．别解经文者。此经分三卷。或作上下二卷。总实叉译共十三品。今先通释品题。次乃随文演义。初释忉利天宫神通品。即序分也。今不标序品之名。而直题忉利天宫神通品者。夫序有三。次序．序由．序述。经前五事次第安立。次序也。佛升忉利。为母说法。诸佛菩萨如云而集。潜欲发起地藏教化因缘。故如来含笑放光。光云出音。复集天龙鬼神等众。显发地藏度脱因缘。皆叙由也。如来与文殊问答。众数及腾昔地藏度母因缘。乃序述也。故但名神通品。忉利正言多罗夜登陵舍。此翻三十三。净名疏云。若此间帝释。是昔迦叶佛灭后。有一女人发心修塔。复有三十二人发心助修。修塔功德为忉利天主。其助修者作辅臣。君臣合之。名三十三天。即正法念经所列帝释。中住善法堂天。四峰三十二天。所谓住峰天等。梵语提婆。此云天。天然．自然．乐胜．身胜故。宫者穹也。屋见于垣上穹隆然也。上穹下合。人居其中从宀(音绵。交覆深屋也)。象覆帱其下二口象别内外界限立世阿毗昙云。忉利天善见城。周围四万十千由旬。纯金为城。城之四面为千门楼。中央金城。帝释住处。凡五百门。种种宝庄不可具述。是城中央宝楼重阁。名皮禅延多楼。长五百由旬。广二百五十由旬(云云)。皮禅延多重阁最上当中央圆室。广三十由旬。周围九十由旬。高四十五由旬。是帝释所住处。并是琉璃所成。众宝厕填。如来升坐于此。为圣后说法乘时现通之处也。神通有通别二意。易曰。阴阳不测之谓神。寂然不动。感而遂通天地。与道为体也。其妙用曰神。此依俗释。今准缨络经云。神名天心。通名慧性。天然之慧。彻照无碍。故名神通。通有六种。一如意。二天眼。三天耳。四他心。五识宿命通。六无漏通。今指含笑放光。诸天同集。皆如来不思议慧性之妙用。故名神通。梵名䟦渠。此云品。义类同者。聚在一段。故名为品。亦通名也。或佛自唱。或结集所置。或译人添足。今观分品之法。大似译师自立。诸品之始。故云第一(准佛升忉利说法经。在欢喜园圆生树下。三月安居。四众围绕)。缘由既起。正事宜彰。地藏分身。乘时集会。其事无非皆为地藏。故居正宗之首。身者。人之区宇也。各一乾坤。中象其心。身之主宰也。然吾人由业所感。因兹合会。托三缘而赋质。抟四大以成形。斯乃诸恶之源。众苦之本。菩萨之身。从无量功德生。由中道业识现相好光明。即法身也。分者。施也．别也。如海一源。施开万派。如天一月。影现百川也。集者。同也．聚也。如天日将瞑。众鸟同归。聚集树木之上而栖息也。会者。总也．合也。周礼云。时见曰会。盖佛日将没。大地欲暗。菩萨鸟王。率众同归栖息之所。总合而会见也。原其分散则从体起用。从本垂迹。集会则摄用归体。摄迹会本也。方其分散。则一为无量。在今集会。则无量为一。一为无量。则一不为一。无量为一。则多不为多。一多无碍。舒卷自由。威德神通。不可思议。感应道交。宾主嘉会者矣。故曰分身集会品第二。

　　地藏分身既集。如来摩顶告言。以己累劫分身之勤苦。慰彼末世拔济之因缘。忆念付嘱。天宫合身受教。待遇弥勒授记。尽命护持。良由法界六道众生。因惑业苦。三道洄旋。致狱鬼畜三涂流转。然众生受苦之处。正菩萨摄化之门。故下业缘．业感．狱名三品。为同体慈悲之要道。作幽冥教主之良缘。故云众生乃成佛道之增上缘。岂虚语哉。维摩云。诸佛解脱。当于众生心行中求。斯之谓也。又此三障。互相由藉。因惑造业。由业招苦。是以三品鳞次而来也。今先释观众生业缘品。梵名仆呼缮那。此云众生。法华文句准中阿含有三释。劫初光音天下生世间。无男女尊卑。众共生世。故言众生。此据最初也。若揽众阴。而有假名众生。此据一期受报也。若言处处受生。故名众生者。此据五道流转也。业者。作动名业。妙玄云。构造经营运动三业。建创诸恶。名之为作。克实而论。体即是思。动身之思。发语之思。及思当体。三皆言业。故知身等非即是业。动身等思。方名为业。缘者。互相由藉之名。而其亲能生起之因。实无明颠倒心耳。因心起业。因业受身。身还造业以受形。形复从心而作业。升沉随业。苦乐从心。若影之随形曲申。响之随声大小。而无毫微差忒者也。故佛告长爪梵志云。世由自业。业为能授。业为生处。业为亲族。业为所依。大经云。如木有火。遇缘即发。则知现世苦乐。由先世业。业由贪嗔无明。故曰众生业缘也。然有通别。通则十界苦乐。别则三涂剧苦。皆是菩萨所观之境。其能观者乃菩萨三观之智。先明通观总不离自心。如光明疏云。谛观一念。心即空即假即中。即是三身。何者。华严云。心如工画师。造种种五阴。若心缘破戒事。即地狱身。缘无惭愧憍慢恚怒等。即畜生身。缘谄曲名闻。即饿鬼身。缘嫉妒诤竞。即修罗身。缘五戒防五恶。即人身。缘十善防十恶．缘禅定防散乱。即天身。缘无常苦空．空无相愿。即二乘身。缘慈悲六度。即菩萨身。缘真如实相。即佛身。十法界身。皆由心造。以故须观缘起也。若别观三涂地狱众生。登刀上剑。摧折色心。饿鬼吞铜啖铁。饮血食脓。畜生鱼鳞相咀．挽重牵车。慈眼既观。悲心即救。既惟心造。无性缘生。缘生之性本空。十界之业何有。故华严四十八云。菩萨知诸业不从四维上下来。而共积集止住于心。但从颠倒生。无有住处。菩萨如是决定明见。无有疑惑。种种诸业。而实无我。无有我所。六趣果报。十方推求。悉不可得。随有修集。则受其报。譬如幻师。幻惑人眼。汝等昔在地狱及身。非十方来。但由于汝颠倒恶业愚痴缠缚生地狱身。此无根本。无有来处。既观一阴空无所有。则令十界皆不可得。妙玄云。观身由心。心由缘起。生灭迅速。不见住处相貌。但有名字。名字亦空。故须观众生业缘也。

　　上品明因惑造业。此品明由业感果。形端则影直。源浊则流昏。感应之道。不爽毫末。阎浮具足应云阎浮提。此翻胜金。阎浮。树名。提。洲名。此洲之上。有此树林。林中有河。底有金沙。名阎浮檀金。以阎浮树故。名为阎浮洲。有五百小洲围绕。通名阎浮提。西域记云。南赡部洲以此土无相当故不翻。唯记音。义中翻为秽树。而义无出。今准长水曰。阎浮果汁点物成金。因流入河。染石为金。是取果汁点染为秽之嘉称。不可秋深叶落污池之恶名也。余考立世阿毗昙云。昔王舍城有两比丘。具神通力。共为朋友。往看彼树。遂至树所。见树果熟堕地而破。其一比丘。从其蒂孔授手至中。其最长指犹不至核。牵手而出。为果汁所染。手甲皆赤。时有一人。名曰长胫。行至树边。取一果子。还奉世尊。佛受此果。破为多片。施诸大众。果汁染于佛手。佛以此手击于岩。至今赤色。如昔不异。湿亦不燥。掌迹分明。因昔分果为片片故。因名此石为片片岩。此文足证点染为秽之旨。感者。天机触动也。从心从咸。交相感也。人与天地万物。同体非两。何以为感。非一何以能感。感生于寂。故曰寂然不动。感而遂通。则主寂而感客。学者当立其天根。又从心咸内者何。咸皆也。皆心之所动而感也。起信云。不知真如法一故。不觉心动。动则有苦。果不离因故。南岳云。随缘不变名性。不变随缘名心。岂非心动而感乎。经云。一切众生未解脱者。性识无定。为善为恶。逐境而生是也。若通论十界众生。俱为业感。止观云。业有三种。谓漏业(六凡)。无漏业(二乘)。非漏非无漏业(菩萨)。感于三土。谓分段．方便．实报。报由三种烦恼。谓取相．尘沙．无明。据此则如来三惑已断。无漏清净慧业。感生寂光土矣。拾遗记云。今家妙解华严心造。乃有二义。一者。理造。造即是具。二者。事造。通于三世。造于十界。谓过造于现。过现造当。现造于现。皆由理具。方有事造。故十界身一一皆是全性起修。虽全是修。而因成感果。无少差忒。故十界身皆有假实。及以依报。无有一物从空而起。经云。未见他作我受。我作他受。乃自作自受耳。故佛告首迦长者云。一切众生。系属于业。依止于业。随自业转。以是因缘。有上中下差别是也。问。业感既通十界。何故独标阎浮众生。答。菩萨必定十身利生。四土摄物。今独言阎浮者。以此众生易造感极苦之业。故大士悲心偏向之。何以明之。余国土中。或纯是菩萨。或三乘共居。即凡圣同住。或造业轻微。惟有娑婆。凡十方国土之所不摄恶逆众生。皆托生此土。又一一四天下。而不言余三者。如长阿含云。东弗婆提人多欲者。一生数至六七。亦有修行至死无欲。西洲造业甚少。北洲圣人不生。唯南洲人举心动念。无非是罪。脱获善利。多退初心。若遇恶缘。念念增益。故特标之。益见地藏大圣以平等慈。分身沙界。而悲心偏向南洲有情。故云阎浮众生业感品第四。

　　上论业感。通论十界。别论六道。就六道论。三善苦乐相间。三恶纯苦无乐。即于三涂。鬼畜之苦稍轻。地狱之苦最剧。本经云。罪苦之事。不忍称说。百千岁中。卒白难竟。故普贤既闻业感之品。辄问地狱之名。意有在也。立世阿毗昙论云。地狱。梵名泥黎耶。正音那落迦。或捺落迦。此云无有。新婆沙论云。彼诸有情。无悦无爱。无味无利。无喜乐故。旧婆沙名不自在。谓彼罪人为狱卒阿傍之所拘制。不得自在故。此皆约正报义翻也。地狱之处。依本经在三海之内。准新婆沙在此赡部洲下。妙玄云。此正地狱。在地下二万由旬。其傍地狱。或在地上。或在铁围山间。今从多为言。名地狱耳。婆沙又云。南洲有正．有边。东西二洲唯边无正。北洲边正俱无。三洲人若造重罪。皆来南洲正狱及东西两洲边狱受苦。以正重而边轻也。名号者。地狱之声称。名。自命也。命物也。昔者黄帝正名百物。因其固然。名正。而百物止止从。夕从口何也。周礼。大司马掌名号。以辩军之夜事。虽暗中亦可相别也。号者。上之征令。以布大信。其犹天地之风乎。不如是。则无以鼓舞群动矣。亦为命物之共名。合异以为同者也。旨哉。自命之言乎。阎罗王告罪人云。汝自作恶。非是父母君天沙门道人过也。罪自由汝。不得以不乐故止。今当受之。则地狱之名。皆自作而自命也。妙哉。征令布信之言乎。若阎王不立地狱之号。何以警诫罪人。纤毫不爽。鼓舞改恶从善也。虽各循私造业。一等堕狱无差。合异为同。均名地狱矣。然从言从犬何。讼者。如二犬争吠。此亡身之地。亦回心之地也。呜呼。人间一人系狱。便令九族怆惶。地狱六亲堕落。闻者略不怵惕。累我地藏慈尊。劫劫救拔。狱狱弥增。普贤发问请说。见大行之不休。示悲心之靡间。此问地狱名号之深意也。上自业缘．业感以及此品。名为三道。亦名三障。所以明此者。欲开三道．三障为三德耳。如止观问。三障及三道。皆障三德。三障开通至极。三道亦应开通至极。答。例盖事中惑起于业。业感于苦。苦还起惑。此三修恶。即是性三。性指三障。是故具三。修从性成。成三法耳。是故三道修恶与性三恶融通。任运摄得佛界三德性善。故大师云。当知三道体之即真常乐我净。与三德无二无别。所以苦道即法身。烦恼即般若。结业即解脱。举此三品。正欲通开久远四恶粗智．人天世智。别开的在地狱色心假实。若不开之。则佛之知见。永埋四趣。长没人天。三品逦迤而起。一道开显已成。故地藏威神之力。不可思议也。

　　上文业缘等三品已开三道成三德。皆地藏不思议威神之力。故如来于人天大众之前。特申赞叹。一．显地藏无数劫来慈悲神力。二．劝未来众生。供养得福。故有此品之来也。梵语多陀阿伽陀或怛闼阿竭。秦言如来。如来。假名也。名必召实。而有法．报．化三身不同。金刚经云。无所从来。亦无所去。故名如来者。此指法身也。若第一义谛名如。正觉名来。名如来者。此指报身也。若云乘如实道来成正觉。名如来者。此指应身也。今夫天宫赞叹之佛。应指何身。须知经在法华之后。则天宫大众。并是圆机。皆以业识见相。住中道实理。即此色应便为尊特。当同龙女所谓微妙净法身。具相三十二。相相如海。不须现起。方名尊特。即释迦境本定身。而是圆实部主之真身也。赞者。称美之词。乃从文以结章。叹者。咨嗟之意。乃随声而歌咏。地藏大士威德无穷。慈悲甚大。赞不足以尽其蕴。故复加之乎叹也。问。佛何以不赞叹地藏六度功德。而独赞叹威神慈悲之力乎。答。如大论云。众生有二种。一者乐善法。二者乐善法果报。为乐善法者。赞叹诸功德。为乐善法果报者。赞叹大神力。正与今经意同。故名如来赞叹品第六。

　　前品既赞叹威神之力。今明利益存亡。以显其实。古圣云。驾之于空言。不如见之于实事。今明利益存亡者。乃见之于实事也。利者。自私也。物各自遂。则易以私。古人严为之禁。从物(古制字)转注。以刀求利。则害至矣。益者。进也。衡水于皿上。适充其量而止。虚则尚可受。满则不可复容。故又为泛益之益。别加水作溢。非。存者。在也。独取于子者。彰父母之忧勤也。从才。取意也。父母生子。常恐未知存亡。幸而不短折。至于成才而后喜可知也。亡者。失之也。存取诸子。亡本诸亲。孝子亲死。既殡。犹若卧然。既葬。反而求之弗得。若其入于乚(隐字)然。乃祭以求之。事亡如存。犹望其亲去而复还也。此依俗释。若妙玄云。功德利益。一而无异。若分别者。自益名功德。益他名利益。今地藏菩萨自劝诸人。当为病人修福念佛。慎勿杀害拜祭鬼神。与大辩长者。发明在生没后诵经献斋因缘。皆不为自身。惟为存亡众生。故唯称利益。明此利益有三。一．远益。如天宫所集之众。自诸佛菩萨已熟脱者。种种天龙八部。久种熟未脱者是。二．近益。自地藏于贤劫拘留孙至释迦四佛以来。有种．有熟．有脱。皆来天宫闻法者是。三．当文益。即闻品后。千万亿那由他阎浮鬼神悉发无量菩提心。及前后闻法获益者是。今经既同法华。亦应准妙玄略为七益。广开十益。但自古及今。论开显一化高功。独尚法华。涅槃尚劣。岂得以天宫付嘱之圆说。并灵山开显之极谈。三益收机。其义自足。故明利益存亡品第七。

　　阎王品列在后者有二意。一者。始自分身地藏升忉利天时。王与鬼众随从同到。不预集众之列者。盖宾主酬酢。事迹相连。未暇出名。故于此品承便示之。二者。既闻地藏威神之力。又见如来赞叹功德。潜思大士行化幽冥。吾为檀主。安可不乘时问明劫劫度生救苦之事。一申赞叹乎。故有阎罗王众赞叹品第八之来也。阎罗。具足云阎磨罗。或夜磨卢迦。此翻双世鬼官之总司。亦云阎魔罗社。此云双王。兄妹皆作地狱主。兄治男事。妹治女事。又苦乐并受。故云双也。若云阎罗。𦦨魔。声之转也。乃鬼趣所收。或地狱趣摄。准净度三昧经。昔为毗沙国王。与维陀如生王共战。兵力不敌。因立誓愿为地狱主。臣佐十八人。领百万之众。头有角耳。皆悉忿怼。因立誓曰。后当奉助治此罪人。毗沙王者。今阎罗王是。十八大臣者。今诸小王是。百万之众。诸阿傍是。长阿含经云。阎浮提南有金刚山。内有阎罗王宫。纵广六千由旬(问地狱经云。住狱间城。纵广三万里。金银所成)。昼夜三时。有大铜镬。自然在前。若镬入宫内。王见怖畏。舍出宫外。若镬出宫外。王入宫内。有大狱卒。卧王热铁上。铁钩擗口。洋铜灌之。从咽彻下。无不焦烂。事竟还与采女共相娱乐。彼诸大臣同受福者。亦复如是。是则阎王与众臣佐。皆欲脱冥界之苦。故申赞叹而发菩提心也。此据实位感生。若准下文主命鬼王本迹。则阎王与众皆是不思议菩萨住王三昧。应现其中。度脱地狱众生。不然。何能预天宫之会。怀疑决问而申赞叹耶。

　　前来诸品。或发明六道差别之相。或赞叹地藏威神之力。或广明利益存亡之辈。若不明出苦成佛之因。则初地藏救拔之心。期与众生同成佛果之愿未满。欲成佛果。必须称佛。故有称佛名号品之来也。梵语佛陀。秦翻知者。一切诸法了了觉知。故汉言觉者。自觉觉他。觉行圆满故。盖对迷名知。对愚说觉耳。肇法师云。佛者。何也。穷理尽性。大觉之称也。夫生死长寝。莫能自觉。自觉觉彼者。其唯佛乎。召体曰名。表德曰号。则名别．号通。一切诸佛皆具十号。响颁人天。若言名无得物之功。物无当名之实。此指世间因缘之法。名物皆妄。两不相到。故云然耳。今夫诸佛名号。名实皆真。故才举鸿名。万德全备。一称嘉号。众罪齐消。然念佛与称佛略有不同。念佛大概约观心。成念佛三昧。大师立四种三昧。通名念佛。念是能观妙观。佛是所观妙境。禅秘要法经有禅难提阿罗汉问灭罪法。佛告禅难提。及敕阿难。汝等当教未来众生。罪业多者。为除罪故。教使念佛。以念佛故。除诸业障．报障．烦恼障。念佛者当先端坐。叉手闭目。举舌向腭。一心系念。心心相注。使不分散。心既定已。先当观像(云云)。佛又云。佛灭度后。若众生欲灭罪者。佛虽不在。系念谛观形像者。诸恶罪业。速得清净。故宝王论曰。浴大海者。已用于百川。念佛名者。必成于三昧。亦犹清珠下于浊水。浊水不得不清。佛想投于乱心。乱心不得不佛。既契之后。心佛双亡。则万缘万境。无非三昧矣。称佛。如小弥陀经云。闻说阿弥陀佛。执持名号。若一日．二日乃至七日。一心不乱等。慈云忏主云。言念佛者。或但称名号。执持不散。亦于现身而得见佛。此间现见。多是称佛名号为上。如怀感法师。一向称阿弥陀佛名号。而得三昧。现前见佛。故今普示称佛之法。必须制心不令散乱。念念相续。系缘名号。口中声声唤佛。心内字字分明。若百声．千声．万声。若一日．二日乃至七日。并须一心一意。心口相续。如此。方得一念灭八十亿劫生死之罪。若不然者。灭罪良难。大师释一心称名。有事有理。若用心存念不间。名事一心。若达此心。四种不生(自．他．共．离四种性计)。与空慧相应(四性既离。即知无生)。是理一心。是则念佛．称佛。分而不分矣。故曰法无定体。神而明之。存乎其人也。但此经别立诸佛之名。诸经皆赞阿弥陀佛。以一身一智慧。力无畏亦然。若专念阿弥陀佛。即与称诸佛等。亦随人所乐。岂可局定。良由诸佛名号。皆是万行万德所成。若念若称。或事或理。尽脱苦轮。同生净土者矣。故云称佛名号品第九。称佛名号。固为成佛根本。若无福助。则根不深。本不大。安望其开华结果耶。故明较量布施功德。以明缘助也。较者。不等也。量者。宽虚容物也。凡量。皆受法于黄钟之容(六律黄钟。十一月。释名曰钟空也。空内受气多。故声大。白虎通曰钟之为言。动也。阴气用事。万物动成)。实以子谷秬黍。是生龠(音药)。合升斗斛。所以量多少也。本起黄钟之龠。以井水准其概(孟康曰。概欲其直。故以水平之。井水清。清明平也)。合龠为合(音合)。十合为升。十升为斗。十斗为斛。而五量嘉矣。量多少者。不失圭撮(圭。自然之形。阴阳之始。四圭曰撮。三指撮之也)。然布施乃出世之福。福德即非福德。是名福德。奚事锱铢较量为。当知菩萨摩诃萨。明鉴在会之众。因是而有四悉檀益。以大悲心。教修福行。福行初门。先行布施。菩萨行般若波罗蜜。智慧明利。能分别施福。施福虽同。福德多少。随心优劣。故须较量也。布。散也。尔雅云。祭星曰布。谓散食于地。取其象之布也。施。惠也．与也(凡设施之施平声。施与之施去声)。但有二三之名不同。二即财施．法施。财谓饮食衣服乃至妻子身命有所须者。悉皆施与。皆名财施。法即世间．出世间种种善法。以清净心为人演说。皆名法施。三即资生．无畏．法。资生施即上财施。无畏施者。持戒不恼无冤。忍辱不报有冤。故无畏。法施者。精进不倦说法。禅定不差机说法。智慧不颠倒说法。与上法施同。然此三施体通六度。若立檀那。余度俱摄。弥勒般若偈云。檀义摄于六。资生无畏法。此中一二三。名为修行住。资生即一。无畏有二。法施有三。故佛道行门虽多。而布施摄尽。布施皆有破六蔽之功。证三德之德。故言布施功德。缘即因缘。生起助成之意。谓内有信心。外有福田。中有财物。三事和合。心生舍法。能破悭贪。是为檀那。若三事缺一。施不成就。故须藉缘。若得缘行施。福无量矣。所以较量者。如地藏白佛言。我观业道众生。较量布施。有轻有重。有一生十生受福。有百生千生受大福利。故须较量。一约福田较量。二约施心较量。约田。如须达经及四十二章经等。皆言施与阎浮提凡夫人。宁施与彼仙人得福多。虽施仙人。不如施一须陀洹。乃至虽与百辟支佛。不如施与如来。此常福多。大论云。布施之福。在于福田。如亿耳阿罗汉。昔以一华施于佛塔。九十一劫。人天中受乐。余福德力得阿罗汉。以施田妙故。得大果报。当知大福从良田生。约心者。论云布施有二种。一者净。二者不净。不净者直施而已或为失财故与。或亲爱故与。或不一心．不恭敬．轻贱受者。与净相违。名为不净。净施者。治心故施。庄严意故施。为得第一利故施。生清净心．能分别．为助涅槃故施。譬如新华未萎。色好且香。净心布施。亦复如是。如舍利弗以一钵饭上佛。佛即回施狗。问舍利弗。汝以饭施我。我以饭施狗。谁得福多。舍利弗言。佛施狗得福多。以是故。知大福从心。不在田也。以心为田主。田是外事故。良田虽得福多。而不如心。有如是差别。故须较量。大要了四相之原空。达三轮之本寂。体财即法。无住生心。是布施第一义门。故明较量布施功德缘品第十。

　　较量施福。助成佛道。则地藏本愿大意昭明。付嘱已竟。大士承领。则一经正宗之大事已讫。此下三品。皆为流通此经也。而地神首为护法者。南阎浮提是其所主。故率先护之。使后世修行无障。在在宣通也。今先明有地之由。次释地神之义。抱朴子云。大极初构。清浊始分。故天先成而地后定。魏子才释之曰。大气之质也。人有恒言曰。混沌初分。其轻清者为天。而重浊者为地。未知其本无二也。今夫天通宇宙全体。是其周身也。气无崖而形有崖。故人身外裹。而心中虚。天之大气。包运无外。而形质结于中央成地。万物非此。无以生养。因而称干父坤母。实则天地一身也。此儒家之精义也。然未知天地之原。诚中众生业感乎。楞严云。觉明空昧。相待成摇。故有风轮。执持世界。因空生摇。坚明立碍。彼金宝者。明觉立坚。故有金轮。保持国土。坚觉觉成。摇明风出。风金相摩。故有火光。为变化性。宝明生润。火光上蒸。故有水轮。含十方界。乃至交妄发生。递相为种。以是因缘。世界相续是也。既有其地。必有主地之神。神以主宰为义。得天之阳气而灵通者。然地神颇多。若主南阎浮提。名坚牢地神。若约法门明之。前四天王于正说中发问。乃住善权道为众生法父。此地神于流通赞劝。住善实智道。为众生法母。以天王是阳故如父。地神是阴故如母。此约世界悉檀释也。譬如阴阳覆载卉木。智度养育。出生众善。此约为人悉檀释也。余度各有所主。实智照了。无相无名。此约对治破恶悉檀释也。余度有等有上。智度无等无上。是究竟度。此约第一义悉檀释也。以具四悉檀义。故能为神。主阎浮提。而护本愿法门。故言地神护法品第十一。

　　前品护法。端为流通。若见若闻。皆沾利益。目光所照曰见。见属于眼。自耳通心曰闻。闻属于耳。以心之致用在耳目。未有耳目狭而心广者。从人从目。主之者心也。使其形者也。闻。从耳从门者。此教人开广胸襟。辟其四门。用天下之耳为吾耳。廓然天下一家矣。此虽俗释。而与吾道悬会。若吾人于见色闻声之际。了知一一皆心。心尚叵得。见闻何有。即此见闻。非见闻矣。于无见中见如来种种轮光。于无闻中闻地藏不思议事。即此见闻。非空非假。而空而假。双照双遮。绝思绝议。由此见闻之际。即于声色之间。或圆伏五住。而位登五品。或先落二垢。而得净六根。或顿破无明。而开佛知见。或无明断尽。而顿圆佛果。如此似益真益。因益果益。前利后利。浅利深利。并从见闻。而修而证。故云见闻利益品第十二。

　　前来地神护法。见闻利益。皆为流通此经。流通之要。专为六道众生。故于法席将终。以人天之众嘱累地藏菩萨。救群迷于末世。待弥勒于当来。此是复宗之意。何以故。前集地藏分身。端为末劫众生。今如来将下天宫入灭。复以人天付嘱。故有嘱累人天之品。准法华文句有三释。一云嘱是佛所付嘱。累是烦尔宣传。此从圣旨得名。二云嘱是顶受所嘱。累是甘而弗劳。此从菩萨敬顺得名。三云嘱是如来金口所嘱。累是菩萨丹心顶荷。此从授受合论。具此三意。故名嘱累。此经如来摩顶付嘱。地藏互跪承任。亦具此三意。故名嘱累人天品第十三。释天如前。人者。梵名摩㝹赊。此云意。昔顶生王初化。诸有所作。当善思惟．善筹量．善忆念。即如王教。诸有所作。先思量忆念。故名人为意。又训为忍。于世违顺。人能安忍故也。然十方世界人天。集忉利天宫。多若河沙。焉能悉举。今就娑婆一刹言之。如婆沙说。天有三十二种。欲界有十．色界有十八．无色界有四。合有三十二天也。欲界十者。一名于手天(有言坚首)。二名持华鬘天。三名常放逸天(亦名恒憍)。四名日月星宿天。五名四天王天。余如经列。色界十八天亦如经列。无色四天者。一空处。二识处。三无所有处。四非非想处。人数尤多。殊难具述。若约方言之。即有四天下人。若以住处言之。合有四千八处。则有四千八种之人。若直按阎浮提一方言之。如楼炭经说。总有三十六大国。人亦同之。别有二千五百小国。人亦同之。又一一国中。种类若干。汉．羌．蛮．楚．越。各随方土色类不同。又阎浮提种类差别。合有六千四百种人。今但举阎浮提人者。乃我佛悲心偏向。以南阎浮提众生。志性无定。习恶者多。纵发善心。须臾即退。以是之故。殷勤以天人众付嘱于地藏也。又独举人天而不及四恶趣者何。良由人天受化易。四恶受化难。法华文句引经云。颇有发愿。令五道同日成佛不。佛言。不可以非器之身成无上道。要先化三趣。令得人天。然后乃可如愿。三趣非善道。何能成佛。如人求宝聚。不于空中求。是以佛佛皆云。我于天人众中。得菩提。转法轮。入涅槃也。先人后天者抑又何也。大论二十四云。若善男子能行是深般若波罗蜜者。当知是人。人道中来。所以者何。三恶道中罪苦多故。不得行深般若。欲界诸天。着净妙五欲。心则狂惑。故不能行。色界天等。深着禅定味故不能行。无色界天无形故。故不能行。故圆觉略疏裴休序云。呜呼。生灵之所以往来者六道也。鬼神沉幽愁之苦。鸟兽怀獝狘之悲。修罗方瞋。诸天正乐。可以整心虑．趣菩提。唯人道为能耳。故先人后天。其四恶趣。倘蒙利益。即生人天。亦在付嘱之内。非谓秪付人天也。问。大论云佛已断法爱。乃至一切种智．涅槃。不着不取相。今何以殷勤嘱累人天。似如爱着耶。答。诸佛大慈悲心从初发意。乃至到涅槃门。常不舍离。于娑罗双树间。犹以金刚三昧。为众生碎身如麻米者。以诸佛解脱。从众生得。以故临涅槃时。复嘱累地藏救护也。问。何故不嘱付文殊．弥勒．观音等。而唯累地藏菩萨一人耶。答。论云。诸大菩萨。佛灭度后。各各分散。随至所应度众生国土。弥勒还兜率天上。文殊亦至所应度众生处。唯地藏发愿为幽冥教主。悲心偏向南阎浮提。物机所在。故特嘱之。如父临终。不遗命于游学诸儿。特将诸幼子付托在家长男。必使教令成才。毋伤我爱。此嘱累人天之意也。已上品目生起。如纶贯穿。摄持一句法言。诸妄销落。所集功德。不为自求。愿与法界众生。同向莲池海会。庄严净土。记莂亲承。然后回入娑婆。分身尘刹。亦如地藏萨埵。救苦六道众生。虚空有尽。我愿无穷。

　　旹
皇清康熙二十二年太岁在昭阳大渊献月贞于涂日建大寒有疾头陀灵乘书于武原匡庵之优钵罗室
