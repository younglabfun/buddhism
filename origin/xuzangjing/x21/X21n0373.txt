卍新纂续藏经第 21 册 No. 0373 盂兰盆经疏会古通今记


　　No. 373-A 兰盆经疏会古通今记序

　　光严无际大师　普观　述

　　吾祖圭峰禅师之疏兰盆也䆳古作者莫之与京讲授流通为日固久石壁尊者创为之记孤山法师因循其说广演证义芝园津师亦继有斯述自孤山新钞之出而石壁旧记世不复行盖以文华为尚也窃尝合诸舆本极思研精而和玉隋珠各矜其得矣良以乘教之有否臧文义之有斥的要乎尽美者为难能也前修不云乎所冀后之病今亦犹今之视昔故余不揣肤受牵拙以订之庶乎公议有所存耳因以会古通今榜其名题惟知我者且不以敩颦狂斐之为诮乎。

　　No. 373

　　兰盆经疏会古通今记卷上

　　光严无际大师　普观　述

　　释疏分二初题目二初标立疏题题中五字存去合离相望料拣能所三重初并存中疏为能解余皆是所解二所解中经为能诠余皆属所诠三所诠中盆为能救盂兰是所救若据本经题上加佛说则说通能所准可知之是中既揽所诠为经之别名故今亦揽所解为疏之别目方知此疏非解他经六释之中依主受称疏者疏也诀也谓疏诀文义使无壅滞并序者谓以疏题兼目于序从其省故注以示之叙述此经之宗要及制疏之因由也。

　　二纪旌述者充国标所依处即汉巴子国后以风物充盛因以为名焉今果州是也沙门宗密举能依人梵语沙门此云勤息谓于善勤行于恶止息乃释子之通称也宗密即疏主名讳姓何氏唐建中元年生于世会昌元年正月六日坐灭宣宗追谥定慧禅师平居终南之圭峰人到于今以圭峰称之问疏主本住圭峰焉标充国答一题充国二意兼明一是父母之邦故二是制疏之处故初题不忘其本则孝道明矣次彰在彼撰述则记事着焉述者显人作用作者曰圣述者曰明以义净三藏等先亦有疏释既循其旧迹故但言述也。

　　二本文二初序引二初略明宗要二初通示所宗文有六句初二句明孝道竖深次二句示孝行横广后二句中初句显二教同宗后句明通前结指明竖深中言混沌者即阴阳天地未分之前淳元之气清浊相和故名混沌亦曰混元道经有物混成先天地生易有太极是生两仪是也盖此方外教说人畜等皆是虚无大道生成养育谓道法自然生于元气元气生天地天地生万物故有愚智贵贱贫富苦乐等皆禀于时命而已其死生变化终归一气也白虎通云天地之始起先有太初后有太始形兆既成名曰太素混沌相连视之不见听之不闻然后剖判清浊既分精出耀布度物施生此其本始之至论矣今夫内教所谈且就小乘以辨谓一切众生六识三毒造立器界成住坏空四相循环各二十劫从于空劫初成世界俱舍颂曰空界大风起傍广数无量厚十六洛叉金刚不能坏此名持界风光音金刚藏云布三千界雨如车轴大风遏偃不流深十六洛叉始作金刚界次第金刚云霔雨满其内先成梵王界乃至夜摩天风鼓海水成须弥七金等浊滓为山地四洲及泥犁咸海外轮围方名器界立时经一增减乃至二禅福尽下生人间初食地饼林藤后食粳米不消大小便利男女形别分田立主主求臣佐种种差别十九增减兼前总二十增减名为成劫议曰空界大风即彼混沌一气则知混沌是此成劫之初(上准疏主原人论释与夫孤山所指稍异)此时孝道已蕴其中非适今故言始于也孝经授神契云元气混沌孝在其中是也问今释佛经反依世教言混沌者其故何耶答行孝报亲正存诱俗况归乡开设俾道俗同闻若指劫初则俗流难晓且标混沌则四众通知洎下所明二教同异多引儒籍意皆如此塞乎天地者天之为言镇也居高理下为人镇也地者易也言生养万物怀任交易变化也孝既始于混沌则与天地同起而充塞乎其间矣故礼记祭义曾子曰夫孝置之而塞乎天地敷之而横乎四海施之后世而无朝夕然兹二句虽所出不同而疏主用之共成一义是则上句明孝之本始故云始于混沌下句显孝之成形故云塞乎天地则竖深之义彰矣旧师但以一往分配初句是竖次句即横今依新钞符会疏主用文之意盖有其绪矣然二皆当理取舍由人是一非诸先民所诫尔示横广中通人神者文虽偏举人神实亦通收六趣凡厥生灵皆有父母故人与鬼神咸以孝道为要又可人行于孝而亦感乎神理虽有二意前说为优贯贵贱者贵贱二字包乎五位一天子二诸侯三卿大夫四士五庶人贵唯天子贱则庶人中间三位互通贵贱孝经五章各明其孝虽五孝之用则别而百行之原不殊故自天子至于庶人孝无终始而患不及者未之有也(死而后已故无终始未有患力不及而容不行者故上自天子下至庶人皆须有终始也不目始终而曰终始者盖慎终如始唯有终则成其始之善或不能成终则始虽得之亦必失之矣)摭华至此多饶事迹今从诸古释故不烦援引然兹二句上句则贯乎幽显故曰通人神下句则统于尊卑故曰贯贵贱则横广之义备矣总上四句虽显竖深横广而一期次第宽狭相生始混沌则先于天地故最宽塞天地则但在己形故次狭人神是二仪中物故又狭贵贱则唯在于人故极狭又始混沌则一气未兆故极狭塞天地则二仪已分故次宽通人神则因心之孝既彰故又宽贯贵贱则资敬之道兼着故最宽而宽狭互明文意若是伟哉斯义本乎摭华且圭峰生于有唐孤山出于皇宋时方殊远有若面会者固可羡也显同宗中儒释皆宗之者儒宗五常以仁为首仁又以孝为本故论语云孝弟也者其为仁之本与所以然者儒教所宗人以形质为本形质由父母而生故孝经云父母生之续莫大焉是也释宗三学以戒为初戒又以孝为名故菩萨戒本云孝顺父母师僧三宝孝顺至道之法孝名为戒所以然者释教所宗人以灵识为本四大形质为灵识所依世世生生皆是父母生养故戒本又云一切男子是我父一切女人是我母我生生无不从之受生故六道众生皆是我父母是也是则二教同宗于孝下彰孝道中疏文自叙也明结指中其是指陈之词唯即遮拣之语善父母曰孝凡为人子当行其中故云孝道所谓始齐一气终塞二仪通幽显贯尊卑君子务之为本菩萨结之为戒何莫由斯道焉。

　　二别显今教文有四句初句标举所应之机后句结示能应之教中间二句通乎机教在机则是所应之事在教则为能应之功孝子则指大目犍连通诸像末报亲之者谓由尊者救母倒悬恳恻志诚请佛流演故下疏云由爱其亲施及一切故为道俗弟子请佛留此教门新钞但谓孝子之言即通语末代亦疏主自指今复加旧释则二义双收二亲即目父母虽目连发起偏救其母今显教胜能故通被一切故经云吾今当说救济之法令一切难皆离忧苦疏释谓千钧之弩不独为鼷鼠发机三界之尊岂偏令汝母离苦是也苦厄则指恶趣或亦可通一切苦恼故经云现在父母无病无一切苦恼之患乃至七世父母离饿鬼苦等恩德目诸乳养阳气皓旴名曰昊天谓盛夏阳光充塞六合五谷万物由此成熟而未始有心辞于艰勤方之父母恩光亦尔生育子身回干就湿咽苦吐甘慈爱怜念而未始有心惮于劳苦诗云欲报之德昊天罔极若夫依经营供拔冥涂苦实报昊天之恩德也故经云常以孝慈忆所生父母为作盂兰盆施佛及僧以报父母长养慈爱之恩是也然准经宗备乎四义孝顺设供拔苦报恩引对今文虽缺设供理必具之独美此经尽于孝行故总结指云其唯等。

　　二广叙缘起二初叙丧亲追慕文有四句初二句叙幼失恃怙次一句明以时追思后一句恨不及侍养衅亦罪也早年以谓童稚之岁夫孝子之事亲也敬养服劳顺色无犯温清致乐不疾亡忧疏主自谓我既拙于侍养遂致父母丧亡岂不引过归于己乎雪霜悲者祭义曰秋霜露既降君子履之必有凄怆之心非其寒之谓也春雨露既濡君子履之必有怵惕之心如将见之今疏意显孝思无间动止切心如履雪霜而易彼露字故云每履礼记檀弓云君子有终身之忧先儒注曰念其亲也其斯之谓与风树恨者孔子家语云孔子适齐中路闻器者之声其音甚哀孔子谓其仆曰此哭哀则哀矣然非丧者之哀矣驱而前少进见有异人焉拥镰带索哭而不哀孔子下车追而问曰子何人也对曰吾丘吾子也曰子今非丧之所奚哭之悲也丘吾子曰吾有三失晚而自觉悔之何及曰三失可得闻乎愿子吾无隐也丘吾子曰吾少而好学周行天下后还丧吾亲是一失也长事齐君君骄奢失士臣节不遂是二失也吾生平厚交今皆离绝是三失也夫树欲静而风不止子欲养而亲不待往而不来者年也不可再见者亲也请从此辞遂投水而死孔子曰小子识之斯足为诫矣自是弟子辞归养亲者十有三此但摭用彼文以喻事与心违终身叹恨故言永怀。

　　二明念欲报酬二初搜经所以二初示依儒窃以二字标能思之心谓私窃思其事也终身等四句举所思之事终身卒世互其文尔坟垄者檀弓曰古也墓而不坟今丘也东西南北之人也不可以不识也于是封之崇四尺曲体云适墓不登垄郑玄注曰垄冢也墓茔域儒之孝子父母既丧负土为坟植柏成列卢墓三年以尽孝诚矣蒸尝祭名也礼记祭统云凡祭有四时春曰礿夏曰禘秋曰尝冬曰蒸今略举秋冬亦犹孝经云春秋祭祀以时思之而包冬夏也然据儒礼三年庐墓四时祭祀未必终身今举久况近以彰无益尔虽展等者与夺存焉谓上二事与之但可申于己心夺之不足助于冥路摭华至此便置故我不为之语愚今削之者以次文遂字乃是两事兼行之词故也。

　　二明从释二初求法称怀文有六句初二句明求法后四句显称怀初求法中遂者蹑前起后两事兼行之词也既知庐墓祭祀等事不足以助灵识超升由是搜索寻讨圣贤三藏典诰(准佛名圣余皆名贤等觉圣人尚名普贤又三藏中律唯佛制经论通于弟子等说故弟子中亦有圣贤大则十圣三贤小则七圣七贤)䖍敬求觅追修荐悼之方法也问圣贤教法无非利物何须复假搜索䖍求答诚如所问且夫医方万品宜选对治盖以称当机心故须搜索也后称怀中初二句叹功深此经虽在小乘藏中拔苦报亲最为其要假一日之盆供济三涂之极苦微功能致巨益小善以破大恶若斯之行非妙而何既应恳诚称怀在此后二句示行相即撮下经文以明时事经云佛告目连十方众僧七月十五日僧自恣时当为七世父母及现在父母厄难中者具饭百味五果汲灌盆器香油挺烛床敷卧具尽世甘美以着盆中等准下疏释具饭等文于五欲中唯缺于声则约四尘而为四事有说房舍衣服饭食汤药以为四事详会不殊上皆旧义谅已极成嗟夫孤山惑于下疏反谓斯解有相滥失三尊即目佛法僧宝世所仰重故名为尊。

　　二依经修说文有四句初二句明设供后二句示讲经修崇在己是自利行讲示未闻即利他行崇者尚也载者尔雅释天云载岁也唐虞曰载夏曰岁商曰祀周曰年李巡云各自纪其事示不相袭也孙炎曰岁取岁星行一次祀取四时祭祀一讫年取年谷一熟载取物终更始疏主自言从得此经年年僧自恣日依之修设已经多岁矣讲者说文云和解也诰谓佛敕即此经也诰亦作告刘凞释名云上敕下曰告告者觉也使觉悟知己意也如尚书大诰等佛经既是觉悟众生令知佛意故得称诰用示未闻者且儒以自然亲爱为孝推爱及物为仁今示彼令闻依而行用以报亲恩则推爱及物之道也菩萨大悲之行也所以每至斯时修崇讲示欲使将来思齐有地。

　　二制疏因由二初因会致请文有六句初二句明归乡启会即唐文宗大和二年征入内殿咨询法要寻请归山(欲还终南)后因众请入蜀立先祖师碑铭由是还乡适当夏末故依日开设也开谓讲经设谓修供次二句示二众相从道俗耆艾通包四部曲礼云五十曰艾服官政谓知命之年堪为大夫专其政事六十曰耆指使谓耳顺之年不堪执事但指事使人而已尔雅云耆艾耋老也故今通为长老之称悲喜遵行者闻开讲故心生悲喜见设盆故意乐遵行是中悲喜不出三双谓闻父母恩重故悲获酬报胜法故喜悲昔不闻喜今得闻悲他未闻喜自获闻后二句明致请述疏能请不一故云异口所请无异故曰同音对古所述故名新疏如下所引三藏云等是也然立今废古岂徒然哉或繁略未驯或宗教乖辙将使允符正理适协机心钦服尤深故有斯请。

　　二怀亲允情文有四句初二句示怀亲后二句明允情松柏即坟墓所植之树盖指物以表父母言其孝也(含文嘉曰天子之坟高三仞树以松诸侯半之树以柏大夫八尺树以栾士四尺树以槐庶人无坟树以杨柳汉无定制通植松柏)乡闾即里巷所置之门乃举处以召耆老示其敬也既怀父母而敬耆艾因是允情以制疏也式敬允顺也来情即是耆艾恳诚发起挥敬也谓以兹疏布行孝行要妙之道也。

　　二疏文二初归敬请加观诸论疏首明归敬或具归三宝(如智度摄论华严大疏金刚纂要等)或直说无归(如十二门论圆觉略疏等)或唯归佛宝(如地持论等)或但归法宝(如法界无差别论等)广略殊途述作异辙体势多端不可一准今此偈中或唯归佛宝则在文可知或具归三宝亦于义无爽所以然者以法是佛言僧是佛子故举人以摄言明父以包子旧师解释即以三偈如其次第分对三宝初偈归佛义可知之次偈演经以为法宝后偈众圣即是僧宝愚尝三复详考始末文相叙事相由固非一向专谈三宝然今所说取舍从中但于初偈文虽归佛义亦含具故不偏局矣凡论三宝而有住持别相同体三种之殊广如别章避繁不引于中且约别相以明故分三偈而为四意初明致敬二赞所归三请冥加四发誓愿以将归至尊必先尽礼故初致敬修敬既毕故赞德行则有次文既有利他之德必能冥加于我故有第三请佛冥加意欲兼利故有第四初中稽首即能敬仪谓以头至地智度论明礼法有三一口礼(问讯也名下礼)二屈膝头不至地(长跪也名中礼)三头至地(即今稽首名上礼)三种礼中此其上也谦敬之极不越于斯然于三业但举身仪次赞所归必须口业请加发愿即属意业亦三业备矣以表佛有天眼天耳他心故圆满三业善故成就三轮因故。

　　二赞所归二初赞自行道圆二初举化境三界谓欲色无色统及大千即释迦所化之境也既有所化之境必该能化之人法华经云今此三界皆是我有是朽故宅属于一人故云主也举所摄能故科云化境二叙德行二初双标因果上二字标因行下三字标果德行虽万别举孝统收德虽无量约姓齐摄释迦二字别在教主此翻能仁遗教论云示现化众生巧便故复示家姓尊贵故大孝与尊通于诸佛具足应加牟尼二字此云寂默论云一切诸佛功德故复示自体清净故以寂默故不住生死以能仁故不住涅槃悲智兼运立此嘉称纂要归敬偏举牟尼各顺经宗理亦无爽。

　　二双释因果上句示因行释上大孝义也下句彰果德释上释迦尊也累劫谓时之久远即三无数劫也报亲恩者有通有别通谓久修六度无非报恩别则在处奉亲皆能尽孝至于成道先度慈亲始为摩耶升天说法终为净饭躬自舁棺若此报恩其报广矣如斯行孝其孝大矣积因则蹑于上句累劫报恩成正觉谓显今果满以其累劫修行六度报亲等行悉已圆满故上生兜率下降阎浮不绍王位舍亲去国乃至树下三十四心断结五分法身果圆故云尔也正以拣邪觉以照了智论云觉知世间出世间法故二赞利他演法二初明兴慈演说上句示兴慈下句明演说将欲也诗云方将万舞永长也锡赐也诗云孝子不匮永锡尔类疏主借彼语势用之众类之言通目群生在孝子则远恶迁善在二亲则离苦得乐凡预群伦咸受其赐矣经曰是佛弟子修孝顺者令一切难皆离忧苦其斯之谓与且至圣立言非缘不发应彼目连之请说此报亲之门前序所谓应孝子之恳诚是也。

　　二显利他功能背恩人则通目世间不孝之者凡负人恩咸须图报况乎父母生育劬劳在儒则立身扬名顺色承志为释则修心奉戒说法利生若此之流乃为孝子苟或不尔皆是背恩今夫世间一切众生行孝者少背恩者多但由无始无明迷真执忘既根本颠倒故枝末皆然大圣欲令反妄归真化存由渐返此背恩之恶以成报德之善者岂不在于兹经乎故下句云咸能酬罔极也罔极之语出于毛诗如向已引。

　　三请冥加上句述意下句求加我即疏主自指随世假分宾主之称也赞谓佐成圣教言其志也述谓传古非作示其谦也原夫上申归敬虽唯指能仁今请冥加乃遍祈众圣匪唯诸佛亦总三乘影略互彰允苻兼具且圣威加物有显有冥显则摩顶赞善冥则潜被力能不敢过求显应故今但请冥加如法华中诸菩萨曰唯愿世尊在于他方遥见守护即其意也四发誓愿上句举所愿人下句明所愿事谓菩萨用心不务专己故造斯疏利及自他存者离病恼忧逼等苦得安隐欢悦等乐故经云愿使现在父母寿命百年无病无一切苦恼之患没者二意一准经文离三涂苦得人天乐故经云愿使七世父母离饿鬼苦生人天中福乐无极二约疏主据佛本意令离分段变易之苦得大菩提涅槃之乐离苦即大悲之用得乐即大慈之功常乐乃四德之二亦秘意之所存焉二开章正释二初开章中初标次列初则原其发端二则定其所属三则示其崇尚四则释其行相四科生起次第可知前三经前演义后一随文消释。

　　二正释四初教起所因二初列章。

　　二随释四初酬宿因中初牒章次正显二初酬自行因悉达此云一切义成是净饭王之嫡嗣故名为太子不绍王位即厌世荣也舍亲去国谓舍父王等逾城入山也修行谓六年苦行得道即树下断结及乎得道却还本国启悟父王又升忉利度脱其母即知修道本为报恩亦如礼记公明仪问曾子曰夫子可谓孝乎曾子曰是何言与君子之谓孝者先意承志谕父母于道参直养者也安能为孝如来报恩是谕父母于道也虽浅深殊致而言义稍同次然菩下酬化他因亦是蹑上语迹以通妨难谓有妨云既云本为报父母恩父母得益则己何须复说此经故为此通菩萨即指悉达太子不务专己谓以兼济为怀故已成道则报自亲之恩又演此经以教他人报亲恩也。

　　二酬今请中初牒章次正显亦先自后他此即撮略向下三节经文以成疏语初即序分中文自救下即正宗中文由爱下即流通中文下疏自释不烦预解因心之孝者心感则孝心衰则止(此是先儒任奉疏语)今目连尊者丧虽除而哀不息日虽远而思愈深不以丧期服制而为限故曰因心之孝也㢮及一切旧记云施如字去呼新钞音异而引左传颖考叔纯孝者也爱其母施及庄公然彼则下移于上故可音异此是上被于下故宜如字。

　　三彰孝道三初列章。

　　二随释二初通明孝为二教宗本二初别释二初儒教二初明尊卑以同遵二初标示中初牒章次释相准夫孝经尊卑五位统收天下并须行孝文二初别举宗庙以明家国相传者约境宽狭以分家国国对天子诸候家对卿大夫士庶人无庙且约四人宗尊也庙貌也谓尊其祖考安其形貌而严祭之礼记祭法云天下有王分地建国(分九州地建者侯国)置都立邑(置公卿都立大夫士之邑此谓王几及诸侯国中)设庙祧坛墠而祭之乃为亲疏多少之数是故王立七庙(亲四始祖一文武二祧合为七也)一坛一墠(此在七外也封土曰坛除地曰墠近亲封土远亲除地示将去然)曰考庙(文庙曰考考成也谓父有成德之美)曰王考庙(祖庙也王君也言祖有君成之德也祖尊于父故加君名)曰皇考庙(曾祖也皇大也君也曾祖转尊故加大君之称)曰显考庙(高祖也显明高祖居四庙最上也)曰祖考庙(祖始也此庙为王者之始故曰祖考)皆月祭之远庙为祧有二祧(二祧文武庙也文武并在应迁之例故云远也特为功德而留故谓之祧祧之言超也言其超然上去也)享尝乃止(享尝四时祭祀也文武特留故不月祭)去祧为坛(谓高祖之父也昭行寄藏武祧穆行寄藏文祧四时不祭有时祈祷则出就坛受祭)去坛为墠(谓高祖之祖也不得在坛若有祈祷则出就墠受祭)坛墠有祷焉祭之无祷乃止去墠为鬼(若又有从坛迁来墠者则此前在墠者迁入石函为鬼虽有祈祷亦不及也唯禘祫乃出尔)诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼大夫立三庙二坛曰考庙曰王考庙曰皇考庙享尝乃止显考祖考无庙有祷焉为坛祭之去坛为鬼适士二庙一坛曰考庙曰王考庙享尝乃止皇考无庙有祷焉为坛祭之去坛为鬼官师一庙曰考庙王考无庙而祭之去王考为鬼庶士庶人无庙死曰鬼(适士上士也官师中士庶士下士府史之属)然此且局周家宗祖故有文武二祧商书曰七世之庙可以观德则知宗庙以为通规耳此其大概以遣文相讲者于斯无烦曲示次虽五下通约行相而显全用考经序文谓虽尊卑之道不同而孝行之原无异百行举其大数皆以孝为本也。

　　二引成中初示为本之义二初总举开宗明义即孝经初章开发孝道之宗本彰明孝行之义旨故以为名焉至德要道即目孝行经曰先王有至德要道以顺天下民用和穆上下无怨斯由孝德尊于百行(谓至德也)孝道总于五常(谓要道也)故仲尼标之以告曾子是则儒教以孝为本之义彰矣次道德下别示上句示行本下句明教本亦初章中文经曰夫孝德之本也教之所由生也疏中复加道者因上文故体即本也次何有下明在人必行初文出于论语初篇君子务本本立而道生孝弟也者其为仁之本与仁是五常之首复以孝为其本也天经地义文见孝经三才章夫孝天之经也地之义也民之行也天地之经而民是则之经者常也义者利也天有日月星辰照临于下为天之常道地生百谷草木以供人用是地之宜利言孝既为天常地利人生天地之间固当法而行之也企及俯从文出檀弓曾子谓子思曰伋吾执亲之丧也水浆不入于口者七日子思曰先王制礼过之者俯而就之不至者企而及之故君子执亲之丧水浆不入于口者三日杖而后起(孔子之孙伯鱼之子名伋字子思)举踵曰企常人不至当须企上使及之也就首曰俯贤者能过当须下就使从之也先王制礼贵乎得中若太近则抑于贤者太远则遗于不肖则知孝道不择于人后虽论下彰事不可废礼坏等文出论语阳货宰我问三年之丧暮已久矣君子三年不为礼礼必坏三年不为乐乐必崩旧谷既没新谷既升钻燧改火暮可已矣子曰食夫稻衣夫锦于汝安乎曰安汝安则为之夫君子之居丧食旨不甘闻乐不乐居处不安故不为也今汝安则为之宰我出子曰予之不仁也子生三年然后免于父母之怀夫三年之丧天下之通丧也予也有三年之爱于其父母乎疏中虽论即宰予致问终呵即孔子重责上皆疏主引彼儒经以成孝为宗本之义也。

　　二较圣德以结叹文并出于孝经疏主借为自语结束前文而总叹之耳初句即三才章曾子闻乎五孝发此叹美之语次文即圣治章曾子曰敢问圣人之德无以加于孝乎今全用彼结答之词圣德不加大可知矣。

　　二释教二初辨身说有别中初牒章次释相三初通举二身以佛佛道齐故皆有真化或三或四开合随宜次释迦下别示二教释迦所说名随机者始自鹿园终至鹤树肇启五乘卒圆三点纵横委细务叶人心不能直契法界故舍那所说名究竟者如下所指华严大经又亦可收圆觉胜鬘之类非三五等时之所摄者以不徇机情直如法界事理而说故旧记新钞皆作是释芝园辄谓圆觉第是化身所说还属随机者盖未闲经旨圭峰疏释圆觉说主引涅槃云能破烦恼名婆伽婆即当断德以显法身净土说经法报不分非应化矣岂非真身说圆觉耶舍那具云卢舍那亦云毗卢遮那此但梵音广略左右之异晋译华严名卢舍那此云光明遍照身智二光充法界故亦云满净二障粗细无不尽故初约显德次约离障又满即果圆净即障尽义虽两别法归一同然兹所说权实二教盖是就义一往而分以随机中自有权实如法华中临门三车是权露地牛车为实是知权实乃有多途今亦颇符唐初印公所立屈曲平道之二及隋延等所立渐顿曲渐即释迦所说平顿即舍那所宣后教者下总释教义此中经律即能诠教是上真化二身所说理智德行即所诠义理智令其悟解德行令其乘持权教经律通乎大所诠有所不同耳。

　　二引始终证成然诸教法明孝至多今但引始终而中间必具且以华严梵网涅槃相对互显凡有五意一者舍那真佛既说释迦化佛亦说二者称性教中既说随机教中亦说三者经中既说律中亦说四者初成正觉既说临般涅槃亦说五者初既立之为制后亦勖之令行是则释教以孝为本之义明矣此文分二初引始成显真身所说中初束义悬明卢舍那佛即指华严说教之主初成正觉如彼经云如是我闻一时佛在摩竭提国阿兰若法菩提场中始成正觉乃至十世界微尘数菩萨所共围绕七处九会称性极谈以是不思议大威德法门故名大经菩萨大戒即梵网经初成便结不因小乘因事而制故名大戒戒虽等者重轻二篇总包万行以其一一戒中云无慈悲心无孝顺心则知万行皆宗乎孝也次故初下引文表示华严大经但标名示义菩萨大戒而具引其文者以律诠德行正明孝义故经二初举成佛时处问科云初引始成显真身所说经标释迦牟尼岂非化身佛耶答有二意一谓释迦化身既从舍那真身传来推本为语还是舍那所说故二谓释迦牟尼即是舍那故经云如是千百亿卢舍那本身是也尔时等者是此化身从报佛所受旨回还至此之时创坐得佛故云初坐于此树下得菩提故名菩提树此树在摩伽陀国下有金刚宝座贤劫千佛皆于此座成等正觉超过三乘故云无上次初结下示所结戒相二初辨相初结等者以是本戒故最初结之拣非小乘声闻戒也梵语波罗提木叉此云别别解脱谓三业十支各各防非别别解脱故以为名孝者谓于上位起淳至心念恩崇敬乐慕供养顺者舍离己见顺尊教命于谁孝顺略出三境一父母二师僧三三宝以有生育训导救护恩故然于父母有乎过现既一切众生悉曾为父母念恩图报方为孝顺至道之法者至极之道莫先此法又以此道至佛果故(此上科释备遵本疏旧疏新钞亦循用之)注云亦同孔圣等者以彼经中至德要道即是孝行今云孝顺至道之法虽浅深殊致亦言意稍符疏主既举孝经类同则知但用本疏初义引儒归释良在兹矣后孝名下会名谓行兹孝行则顺教无违名为持戒故云孝名为戒戒则制御三业止灭诸恶故云亦名制止。

　　二引临灭显化身所谈中经二初叙生育满足十月者准阿难问经佛为难陀广说胎相识托母胎凡经三十八个七日每于一七各有一风吹令变易计二百六十六日成九个月以半小故所以少四又五王经说自此已前与母同气尔后四日将欲趣产与母别气世教及经皆云十月今唯九者经涉十故今言满足且论月满然人之受胎亦长短不定如罗云六年老子八十岁亦有不满五七月者故知十月多分为言后以是下劝报养并如文可知。

　　二总结。

　　二别明二教行孝同异二初列章。

　　二随释二初明异三初标列。

　　二牒释二初生前异二初约儒释对辨中先儒后释已下诸条分文皆尔儒中初二句出孝经初章身体发肤受之父母不敢毁伤孝之始也立身行道扬名于后世以显父母孝之终也乐春不出文见祭义乐正子春下堂而伤其足数月不出犹有忧色门弟子曰夫子之足廖矣数月不出犹有忧色何也子春曰善如尔之所问善如尔之所问吾闻诸曾子曾子闻诸夫子曰天之所生地之所养唯人为大父母全而生之子则全而归之可谓孝矣不亏其体不辱其身可谓全矣故君子跬步之间而不敢忘孝也是以有忧色曾子开衾者论语泰伯云曾子有疾召门弟子曰启予足启予手诗曰战战兢兢如临深渊如履薄冰而今而后吾知免夫小子(启开也衾被也使视其体言今将死而生免毁伤矜诫诸子知而行之也)释中祝发谓断发也于上上尊胜处最先折伏坏衣谓对治为好心故以青黑木兰三种染坏坏世好色故名坏色不同世俗五方正间法资现世者说法启悟令归三宝谕父母于道之谓也优陀等者普曜经优陀耶品佛告优陀我初出家与父母誓若得佛道还度父母今已得佛必当还国汝以神足变现迦维罗卫令信吾身已成大道优陀奉教化现多端父乃信佛道果已成(疏用此意故云通信)王问如来几时还国优陀即答七日后来王喜严路合国欣仰时佛领四众八部归国入宫受王供养说法化导王得道证一切亲族皆受戒法获大利益(此说如来报亲优陀但是传信)法华经云过去云雷音宿王华智佛时有王名妙庄严其王夫人名曰净德有二子一名净藏二名净眼有大神力福德智慧久修菩萨所行之道缘父信受外道深着婆罗门法是二子念其父故现种种神变令其父王心净信解乃至与父母眷属共诣佛所发菩提心彼佛即授王记当得作佛号娑罗树王于是以国付弟而与夫人二子出家修道王出家已于八万四千岁精进修行得一切功德三昧升空白佛此我二子已作佛事以神通变化转我邪心令得安住于佛法中等(二子回邪尚未出家则法资居先而祝发在后)斯皆敌对儒宗显其异相彼则慎护发肤此则毁形坏服彼则扬虚名于后世此则资实利于生前问佛教毁形坏服何以顿违儒典慎护发肤之说耶若我教以诸苦所因贪欲为本贪欲之重莫若自身故知身是起贪之本众苦之原是以外则剪发染衣内则破贪入道故与域中之教高下天别矣抑又孝经慎护发肤之语乃是偏诫为眚召害之徒其有专据不可毁伤之说而排斥吾教者斯盖昧其深致耳是知出家者以持戒修福之力资益父母使罪灭福生或能几谏俾断恶修善或示深法令达妄本真念念修行自积善利推功归本即孝子之心也。

　　二明教异理均为善不同即儒释教异同归于孝即彼此理均尚书蔡仲篇云为善不因同归乎治为恶不同同归乎乱疏主借彼文势用之。

　　二没后异二初标。

　　二释三初居丧异儒中棺椁宅兆即孝经丧亲章云为之棺椁衣衾而举之卜其宅兆而安厝之(因尸曰棺周棺曰椁棺之言完谓完密于尸也椁之言廓谓开廓其土使不侵于棺也宅兆即墓穴)安墓谓置之墓中留形谓使不速朽释中念诵即通佛名神咒三藏微言在心曰念发言曰诵言由于心故云念诵追斋谓追慕修斋韩康伯云洗心曰斋防患曰戒释以不过中食为斋亦取克己洁心之义也今回此善追荐二亲荐助也识通八识随所受生故名为去西域记云出家僧众制无号哭父母亡丧念诵酬恩追远慎终实资冥福。

　　二斋忌异儒中凡欲祭祀必先斋戒故祭统云君子之斋也至其精明之德也故散斋七日以定之致斋三日以斋之言斋之者精明之至也然后可以交神明也又祭义曰致斋于内散斋于外(三日庙中故曰内斋致谓精至七日庙外静定其心故曰外定)斋之日思其居处思其语笑思其志意思其所乐思其所嗜斋三日乃见其所为斋者(谓想其声容也)释中设供如今经讲经如梵网父母死亡之日应请法师讲菩萨戒福资亡者得见诸佛生人天上资其业报即助所生处。

　　三终身异二初约儒释对辨儒中且举四时应兼月祭释中三节节即时也注中初示三节次随力下教须行一七至七七且约至少更多为善后初七下明余时卒哭谓百日祥日谓周年三年若论孝行理合终身随世所宜故此言也㢮谓布施于二田中戒即受戒或讲戒经及设盆会。

　　二劝改祭为斋三初述意劝舍中上二句出立祭本意下二句劝舍儒从释此明姬周之世佛教未流此方周公孔子悉是大权先制礼法使人从善春秋祭祀不忘祖考然后佛化易可弘通且夷狄之邦既礼义不行是故佛教亦不至彼则知大圣诱级善巧图难于易陟遐自迩也故清净法行经说如来先遣二圣往化支那又商太宰嚭问孔子曰夫子圣人与孔子曰丘博识强记非圣人也又问三王圣人与对曰三王善用智勇圣亦非丘所知又问五帝圣人与对曰五帝善用仁信圣亦非丘所知又问三皇圣人与对曰三皇善任因时圣亦非丘所知太宰大骇曰然则孰为大圣人乎夫子动容而言曰丘闻西方之人有圣者焉不治而不乱不言而自信不化而自行荡荡乎民无能名焉若三王等必是大圣孔子岂容隐而不言便有匿圣之𠍴以是较之唯吾佛为大圣人也今夫真化渐被此方故劝改祭为斋舍儒从释耳注引论语证成权意彼八佾云子贡欲去告朔之饩羊(告朔谓月祭礼人君每月告朔于庙有祭谓之朝享生牲曰饩鲁自文公不亲视朔子贡欲使孔子撤去其羊)子曰赐也(召子贡名)尔爱其羊(悯其徒死)我爱其礼(羊存犹以识其礼羊亡礼遂废)此明仲尼重祭存羊以见权暂系心之意自东汉之初佛法肇至逮疏主之世真宗大扬既知三世报应神明不灭如斯正理良有归趣放生施戒等必能拔苦固宜崇奉以资去识是故不应犹执周孔权施杀祭之礼教也。

　　二立理返破且据好生恶杀为本返破杀彼祭此之事文中初四句叙好生之德上二句标谓不杀物命即是施生为福之大莫过于是此即先儒释易乾卦元德之义夫子云元者善之长也所谓乾者能生万物善即是福福始于元故名为大故易云大哉乾元万物资始下二句释言福无如梵释论德岂过天地斯则通举三才兼该二教梵王修四等以慈心为首帝释修十善以不杀居初并是施生为本因也天地以生物为德故易曰天地之大德曰生此据洁静精微之教至命之书以立理也今杀彼下八句示行杀之过上四句斥其违行谓若犹执杀祭之礼非但乖违释教抑亦反背儒宗且儒以推爱及物为仁若杀彼三牲祭此祖考是则推爱及物之心于斯远矣然此杀祭乖仁之恶若可容忍而为之者其于背义失礼之事悉可容忍又何故急于礼义乎故曰是若可忍孰不可忍斯亦借用论语八佾中文彼说违礼此责不仁不以文害意也且杀祭思亲乃儒宗大要何以辄言其返背耶今据儒之深旨得作此破何者但为人根尚劣未堪真化是以周孔且使系心其亦未尝不欲纯以不杀为教也故礼云国君春畋不围泽大夫不掩群士不取麛卵论语曰子钓而不网弋不射宿齐宣王不杀衅钟之牛孟子美之以为王道之本推此以论皆仁慈为其极致也彼但用杀止杀而略言其趣岂如佛教大畅仁慈之妙哉方外域中区以别矣然于佛教尚有浅深且不见不闻不疑以为三种净肉小乘开食大乘则遮至于楞伽涅槃始制食肉故知域中方外小乘大乘虽俱本于仁慈而不无其深浅若晓斯旨优劣易明虽云下四句责其妄执初句举执祈福之言出礼记月令注引其文九月中气者每月有二气寒露为九月节霜降为九月中二气之中谓之中气日在氐者太阳躔氐宿也有司即掌祭之官合聚也秩刍即禾草牺牲谓纯色牛羊豕乃至即超间之词具云以供皇天上帝名山大川四方之神余并如文次句显过在儒虽云祈福于释实乃立仇以所杀物命必为仇对故净名云是杀生是杀生报因果报应纤毫不差固非虚矣且立仇之语通诸存亡非但自身立仇而亦祸及祖考后二句正责杀祭祈福全无实利匪唯无利亦即招殃徇谓求也注引事证出譬喻经彼说饿鬼五百歌舞而行好人五百啼泣而行或以问佛佛言饿鬼家子孙为其作福当得解脱故歌好人家子孙唯行杀害将受大苦故哭。

　　三问答释妨问中飨祀者飨乡也乡之然后能飨焉(中心乡之祭即见飨)祭无已曰祀年常祭祀致祭无已也答中二意一谓行祭在诚不须杀命初句出尚书武王命君陈曰(君陈臣名)我闻至治馨香感于神明黍稷非馨明德惟馨(谓享德不享物)次句出左传苟有明信涧溪沼沚之毛苹蘩蕴藻之菜筐筥锜釜之器潢污行潦之水可荐于鬼神可羞于王公应知下文出周易既济卦云东邻杀牛不如西邻之禴祭实受其福(殷纣外东都文王为西伯祭祀尚德故厚不如薄也)二谓鬼趣不同未必皆飨下明三品九类差别其中以有内外障等纵有厚祭不能受飨既于鬼趣无益是则祭祀徒施如目连母类可知矣。

　　三总结。

　　二显同二初标列前虽明异未尝不同以立事则异宗孝则同今虽显同未尝不异以宗孝是同立事宛异又复应知域中方外浅深教异事亲宗孝彼此理同当须以斯结括文旨。

　　二随释二初明存殁同三初示意纪孝行章即孝经第十五句之文如次牒释前二摄生前后二摄殁后经曰五者备矣然后能事亲故今以之对辨二教。

　　二牒释五初居则致其敬儒中别于犬马文出论语子游问孝子曰今之孝者是谓能养至于犬马皆能有养不敬何以别乎(古有二解一曰犬以守御马以代劳皆养人者一曰人之所养乃至于犬马不敬则无以别)释中举身七多即佛初成道还本国时父王净饭严驾出迎见佛作礼佛即踊身虚空高七多罗树(一多罗高七仞)礼讫下地发言起居斯则如来垂为后轨今释氏之子既末能踊身高七多罗树但侧身而已然受其礼者僧俗之仪尽矣不正受者父子之礼备焉。

　　二养则致其乐儒中怡声下气文出礼记父母有过下气怡色柔声以谏之曲礼云凡为人子之礼冬温而夏清昏定而晨省(温席扇床定衾枕省安居)故有下引事东观汉记云黄香字文强孝廉无婢仆躬执勤劳竭力侍养暑则扇床枕寒则以身温席释中节量信毁如僧祇律父母不信三宝即少供信则恣与若三衣一钵理无与俗或恐字误宜云衣食然今世俗谓僧长物以为衣钵又恐疏主随俗为言此谓贫乏故须分减苟自富足不必强与故有下引事须阇太子即大报恩经太子父母被贼所篡逃逝他国失路绝粮乃割己肉供须父母令达前路疏主举此以厚况薄身肉尚供余可知矣。

　　三病则致其忧儒中文帝出汉书母薄氏疾病逾年帝目不睫不解衣冠汤药不尝不进礼云君有疾饮药臣先尝之亲有疾饮药子先尝之文帝有焉武王出礼记文王世子篇文王有疾武王不脱冠带而养文王一饭亦一饭文王再饭亦再饭旬有二日乃间(间犹瘳也)释中太子亦大报恩经忍辱太子父母疾重医者须不瞋人肉为药太子自念生来不瞋因名忍辱可充此药又念国中设有不瞋者如何取彼救我亲乎遂自割肉充乐厥疾乃瘳高僧传丽朗法师三论宗匠母老而疾以母及经论文疏各置一头不欲背之横檐而行随所到处传化供侍时人号之为横行朗此师肉身尚在西维(旧记引此新钞乃引高齐道纪事亦不殊)。

　　四丧则致其哀儒中武丁即殷高宗名论语子张问曰书云高宗谅阴三年不言何谓也子曰何必高宗古之人皆然(尚书说命云王宅忧亮阴三祀谓高宗居忧信任百官阴默三年)子皋即礼记高柴字子皋执亲之丧也泣血三年(泣无声如血下)未尝见齿(言笑之微)释中目连如此经见母所食化成火炭于是大叫悲号涕泣问前引西域记出家僧众制无号哭何故目连悲号大叫答此由尊者孝心深重不省自身忘犯号哭仲尼云丧与其易也宁戚斯可为例故双林唱灭四众悉皆椎胸大叫南山曰若高节拔群由来清卓者故不局世情必任情喜怒随俗沉浮者至父母二师终亡而护夏不来虽来不展哀苦者亦道俗同耻调御即佛十号中一对举曰舁增一阿含云净饭王崩白㲲棺殓佛与难陀在前阿难罗云在后难陀白佛父王养我愿听檐棺阿难罗云亦尔佛念当来凶暴不报父母深恩故躬自檐棺大千六反振动释梵诸天皆悉趋赴代佛舁之佛执香炉前引就山注中二句上句明事异下句显哀同以此科明同而引事全异故特示之且哭鬼舁棺而儒礼不载释氏有此则哀伤之情盖已极矣虽二方礼异亦儒教所许以丧主于哀故礼记云丧与其哀不足而礼有余不若礼不足而哀有余是也。

　　五祭则致其严二初约儒释对辨儒中荐笋即孝德传西晋孟宗为郎中母丧委官而归母性嗜笋宗每当时供奉母亡后冬至欲以笋祭乃入竹园哀告天地乃得以荐之释中饷饭如此经目连注中谓荐笋是生前所好饷饭乃殁后所急生前殁后所须虽异祭先之意彼此元同。

　　二劝改祭为齐二初出致祭本意至教谓佛法至极之谈报应即三世因果之事以人根未熟故真化难弘且用周孔权施礼则以为佛教之前驱耳。

　　二会所立责违中初二句会通所立周孔既令敬事神灵亦是密谈三世报应但教尚浅局未及显论或者有谓人死神灭无有三世者是乃自诬性灵而蔑弃祖祢也且夫周孔制典何尝不言鬼神易曰游魂为变是以知鬼神之情状既情且状其无形乎诗云三后在天王配于京升灵上旻岂曰灭乎礼云夏尊命事鬼敬神大禹所祗宁虚诞乎书称周公请代武王云能事鬼神姬且祷亲可虚罔乎则知儒典神灵之说稍符佛教识性之谈故曰神灵则父母之识性灵识不灭所谓常存也次二句反责其违初句牒上常存之义后句正责厚形薄神厚形谓但行祭祀薄神谓不严去识既其神识已生余趣必假福善资其获益何得专祭此生之形而不荐助已往之识乎问向曰神灵则父母之识性今祭神灵何以言其厚形耶答以彼但敬生前之灵所以祭祀于神而不知识性已迁他蕴故以厚形为责余如前辨者即终身异中。

　　三总结。

　　二辨罪福同中初标次释释中初罪同儒中即孝经五刑章云五刑之属三千罪莫大于不孝尚书舜典舜语皋陶曰汝作士五刑有服注五刑者墨(刻其额而涅以墨也其非事出入不以道义而讼者则加之)劓(截其鼻也革舆服改制度者则加之)剕(刖其足也泽关梁逾城郭者则加之)宫(男子则害其势女人则幽闭之也男女不以礼义交通者则加之)大辟(今之死刑也寇贼劫掠夺攘矫处者则加之)此古五刑也周穆王享国百年虑耄乱荒度遂召吕侯入为天子司寇令训夏赎刑增轻削重乃有墨刑千劓刑千剕刑五百官刑三百大辟刑二百共成三千条唯五逆罪不在其内为罪之极故言条越五擿者以五车系五体纵横裂之三十国春秋池阳用妻言将母于山中杀之秦王闻之令以五车杀之恩赦不该者纵有大赦大辟已下悉免唯不该于逆罪赦尔雅曰舍也(郭璞注谓放置)周礼曰国君过市则刑人赦释中七逆谓出佛身血杀父母和尚阿阇黎破羯磨转法轮僧杀圣人小乘但五(除和尚阿阇黎)大乘乃七戒黜七遮者菩萨戒本云若有七遮者师不应与受戒无者得受以七逆障戒故须黜退也阿鼻定入者观佛相好经说犯逆为阿鼻因阿鼻此云无间无间有二一苦无间(涅槃云间无暂乐)二身无间(一人独堕此狱身遍狱中间无空处其狱四方交过通彻八万由旬身与狱等不相障碍)次福同儒中旌于门闾谓国家凡于州县有行孝义者即赐旌表榜其门闾劝奖之意其在兹焉上天报者如孝德传郭巨家贫养老母有一子三岁母常减食与之巨谓妻曰贫乏不能供给共汝埋之子可再有母岂再得遂掘坈二尺余忽见黄金一釜上云天赐孝子郭巨官不得夺人不得取又董永丧亲无以为葬以身质钱一万谓其主曰若无钱还当以为奴葬讫将之中路逢女求为永妇乃为织绢还钱主毕其女即去曰吾本天女见君至孝天使为君偿债而已其事实多避繁不引芝园以谓上天之报以释较儒尽诚行孝必得生天则上句为现福下句是来报亦于理无违释中孝名为戒既有孝行则戒德清白故云莹于戒德注中引经云乃至者彼文具云一者孝养父母奉事师长慈心不杀修十善业二者受持三归具足众戒不犯威仪三者发菩提心深信因果读诵大乘劝进行者如是三事名为净业。

　　三总结。

　　四示胜田三初标牒。

　　二释相二初通释田义二初举喻贮谷曰仓[隹*者]米曰廪五谷者左传云黍稷稻梁秫。

　　二合法中初别配以悲心对贫病悲田敬心对三宝敬田孝心对父母恩田衣食即外财身命是内财别对须尔义必互通如于贫病岂但有悲而无敬耶儒礼尚云母不敬净名云施城中最下乞人与难胜如来等故必有敬心梵网云一切众生无非父母故必有孝心承顺三宝亦是孝心佛灭法灭岂无悲心父母不敬岂别犬马病厄堕苦理应悲悯通义虽尔不无傍正舍傍从正乃约别论故以三心各对一田次有佛下通合可了藏识等者因中第八一切种子皆在其中故云藏识果即大圆镜智一切胜妙色身土无漏功德尽在其中故唯识云大圆镜智能现能生身土智影贫穷无福慧等二句暗用法华经文上明三田皆可种福法喻齐举故通名福田也。

　　二别拣胜劣二初对拣二初举喻礭或作确硗确瘠薄之地也。

　　二合法中初合种子次贫有下合田地初合悲田佛有下合敬田父母下合恩田各有肥瘦在文易晓是知田虽确瘦若以精新种子种之亦随分收成田纵肥浓苟以干焦种子种之即都无所获然若具论胜劣应须以种对田而为四句谓种新由肥种新田瘦种焦田肥种焦田瘦前二句胜后二句劣及展转胜劣故知田虽胜劣要在用心心或恳切劣亦成胜心设闲慢胜翻为劣涅槃经云若行施时不得择是田非田破戒持戒此则抑高下之心行普广之惠在恳切而不在闲慢也。

　　二显胜中初标次谓佛下释初敬田中具乎三宝自恣是法余二如文佛是化身住世僧是持戒大德次恩田中所报父母是为现世及七世等后悲田中举厄难者以意取之以其本为济于贫病父母既在饥虚厄难其亦贫病之深重也又复加之三心恳切是则田种二俱胜也。

　　三结示可解。

　　二藏乘所摄二初标示。

　　二随释二初三藏二初通释名义三初举诠旨各明经律论三而名藏者谓摄一切所应知义故如其次第文各有三初翻名次释义后结显初修多罗亦名修妒路等契理则合于二谛契机则符彼三根所应知义即理所化众生即机故契经二字各含机理诠定学者此据克性若约兼正亦诠余二二毗奈耶亦名毗尼此云律等调练生善是作持行制伏灭恶是止持行三阿毗达磨亦名阿毗昙等涅槃是所向果四谛即所观理二皆属境对向涅槃对观四谛二并属智谓知苦断集修道灭惑而趣向涅槃也婆沙云因灭会真灭非真谛是也无漏慧者见道已去断惑智也。

　　二约化制收束开诱化导谓劝令信解制约行业谓必使修持推微解释该于化制经律各局论则两通然化制差别释有四义具如贤首菩萨戒疏遗教宣演亦尝引用避繁不叙须者捡之。

　　二别判今经据名题者题曰经故据义意者如注可知此中二意初约克性后约兼正故云亦也芝园记曰详其后判诚所未安且约藏摄经要知所属若依两判未审此经定属何藏一不可也又题标经义义必应题若谓据题属经据义属律是则题与义别两不相应二不可也又经中但云行慈孝者皆应先为父母作盂兰盆又云是佛弟子修孝顺者应念念中常忆父母为作盂兰盆等此乃通途劝导正是化义何尝定制此丘等年年行耶三不可也又南山云化教通于道俗行教唯局内众准下具列国王太子百官万民通明道俗非专内众四不可也又下疏云制令必为不为即是违制且律明违制必须结犯今不行盂兰盆为结何罪此由不达化制遂致乖疏义学存公无宜执旧(上皆彼文排斥今疏)今试辨之彼之初义则局判此经定属经藏唯诠定学今依杂集论云复次开示三学名素怛览(即经藏也)准此岂非约兼正乎若坚执克性以排兼正如斯经论云何会通此谬斥之一也二谓题义不相应者且梵网大戒初成顿结制约行业何名经耶此谬斥之二也三谓通途劝导正是化义何尝定制比丘等者经不云乎是佛弟子修孝顺者应念念中常忆父母年年七月十五日为作盂兰盆等岂佛弟子非比丘耶此谬斥之三也四引南山化教通于道俗行教唯局内众者详其内众语亦宽通岂局剃染方名内乎梵网行教何以通被国王王子百官等耶此谬斥之四也五谓违制必结犯者且报亲设供佛敕令行反不见从则为罪逆且违僧制准律尚结况拒佛敕岂不然乎此谬斥之五也呜呼秉笔立言率从狂简不思绠短反谓泉枯妄斥先贤自贻深咎寄语来学窃勿循之。

　　兰盆经疏会古通今记卷上
卍新纂续藏经第 21 册 No. 0373 盂兰盆经疏会古通今记


　　兰盆经疏会古通今记卷下

　　光严无际大师　普观　述

　　二五乘二初通释名义二初总示此五等者人乘则力小载近菩萨则力大载远中间三位望前则力大载远望后则力小载近。

　　二别释文中五乘各有法喻法中各有所乘法所越境所感果在文可了声闻缘觉乘法虽殊其所越至二皆无异故合明之一中三归正破三邪济三涂苦故归向依凭佛法僧也智度论云念佛如医王念法如良药念僧如瞻病人念戒如药禁忌故受三归必须五戒谓不杀盗淫妄饮酒准昙无德宗随彼根宜未必具受或但受三归名无分优婆塞或受一戒名少分二戒至四名多分具受名满分萨婆多宗必须具受小艇者释名云其形径挺一二人所行也二中十善有分三品中下对人及修罗故但举上品以为欲界六天之因四禅八定为色无色因船者释名云循也循水而行耳合中结惑已除苦依身在名有余涅槃化火焚身身智俱尽名无余涅槃五中菩萨从因受名或云佛乘约果标号悲以下化智以上求六度法门谓布施等总超三界三乘之境即出分段变易生死菩提涅槃即指佛果以为彼岸对乎生死此岸为名菩提翻觉超过三乘故云无上涅槃云圆寂拣异小乘故云大也舶者埤仓云大船也长二十丈载六七百人是也。

　　二别判今经是人天乘摄者此约当机禀造受盖而论经云其有供养此等自恣僧者现世父母六亲眷属得出三涂之苦应时解脱衣食自然若父母现在者福乐百年若七世父母生天自在化生入天华光(此则正宗分第六示其正法中五获胜益之文)又云是时目连母即于是日得脱一劫饿鬼之苦(此亦正宗分中第八目连慈母获益之文)又云愿使现在父母寿命百年无病无一切苦恼之患乃至七世父母离饿鬼苦生人天中福乐无极(此则流通分答请中二教发愿之文)此上所引三段经文中间即是当时所为初后乃被一切未来始终益相尽于此矣在小乘藏中者智升目录列此经在大乘藏中疏主亦即暗弹彼误自古目录列此经在小乘藏故问圭峰禅师康居法裔何不承用五教判摄耶答此经所崇在乎孝行拔苦报亲享于福乐但觉业苦不明断证约乘明摄理固当然问阐扬圣教宜从增胜五乘之内摄属人天足显此经最居其劣云何激劝当机禀行耶答古德有云以浅为深虚其功故必须称实然一经胜益虽但齐人天而孝行之功莫斯为最故如来诫诸道俗皆可遵行其孰闻诸人天而不信受耶又复前明田种固已显胜今辨摄属且免虚功若此释经特由善巧垂诸末学以为良轨耳历观诸师申明此段虽石壁旧记稍符于本疏(孤山新钞亦承用之)然而引文示义尤未详悉其余不足观之矣如广演证义孝衡记曰法非大小随机以判随所对机有兼有正判入五乘今依正义不依于兼佛为目连而说此经兼化余人声闻乘性正是当机不被独觉经会无故于五乘中声闻乘摄大小乘中小乘所摄非菩萨乘经中不显法空义故然下文云佛说经时大菩萨众皆欢喜者闻盂兰盆利益之相助赞小机故生欢喜也(上皆孝衡记文)愚详彼说但据闻教不论受益若谓此经正被声闻属小乘者小乘声闻断证安在又谓非菩萨乘经中不显法空义者经中何处显我空耶违经背疏固难闻命芝园律师广有破立先叙彼破后叙彼立(彼师破立既有多段余亦逐节试为评之)今初彼云圭峰判释依贤首宗所立小乘有二一者人天二者二乘此经犹非小乘但摄属小乘耳今应问曰如此判经为从何义(孤山云𪪊所救人说)若谓目连母脱苦生天而云人天者且目连母亦止生天那得兼人又上所明人天两乘行果全别如何一混而云人天既云摄教须定所归毕竟此经为归何摄评曰人天之语本出经文良由所救之有重轻是则受益不无优劣或且翻三涂生于人道或自在化生入天华光以其人天皆有漏故经疏所以合而示之上所引文足为龟镜何为背叛金口诚言斯妄破之一也彼云又生天之语遍诸大乘如法华云书写是经命终当生忉利天上受持读诵即往兜率天等又梵网云讲说菩萨戒福资亡者生人天上又云受持菩萨戒者常生人道天中等即应皆属人天教耶评曰凡明经论教限浅深当观正宗所诠义理今何援据劝发流通一端之意而致诘耶窃详所引法华梵网于中更有得见诸佛千佛授手如是等文任情隐慝其可得乎且书写读诵讲说受持妙法华经梵网大戒本因既大感果亦深今目连之母业婴苦趣本为悭心悭于一切时经多世事历多人是故目连一力难拔哀号投佛请陈救方佛教奉盆以供众德藉众威力救母倒悬目连禀行母脱鬼报流及后世依之修崇救度见生七世父母出三涂苦生人天中岂得与彼同条而语斯妄破之二也彼云又彰孝道中引华严涅槃对明释教以孝为本既引圆顿终穷了义而彰孝道如何判教止在人天评曰疏主欲彰孝行遍大小乘激发信心使之崇奉引小入大何往不通诱级巧便良在兹矣斯妄破之三也彼云又归敬偈云累劫报亲恩积因成正觉则显孝行深通佛乘及乎判经而云人天岂非前后自相违耶评曰且如来因圆万行果证万德仰求冥助以伸赞述岂为解于权乘遂致隐于胜德耶斯妄破之四也彼文又排摭华数义总结斥云是知疏记宗途紊乱始末差讹历代同迷莫知体究且人天为教唯被极钝之机令脱三涂岂容受道未免生死非佛本怀是故天台四教不列人天南山二疏唯存圣道等评曰今经岂非且救父母令出三涂生人天耶且贤首五教岂特立人天但约摄属归小乘耳若不尔者得非以教收摄佛经有所未尽乎次叙彼立云今详此经三藏之中定属经藏化教所收(如前已辨)五乘之中定属菩萨大乘所摄然凡论判教一观正宗所诠行相二考听众结益浅深三求文义意趣优劣行是一经之主益乃被物之功文即能诠之体用斯以判何往不通评曰此是彼文正述立意皆言定属者显不兼通也彼云初观所诠行相者且通论孝行则有多途若同儒宗纯孝奉亲止是世报人天行也若如目连为亲修道果成罗汉即是小乘声闻行也若同前引华严涅槃十六观经并是菩萨大乘之行次局今经唯专大行良以于自恣日设供报恩一运已诚二兼他力无论存没不拣自他悯物倾财拔苦与乐既非小行须归大乘故经云吾今当说救济之法令一切难皆离忧苦且一切之语遍该生境岂止吾亲离苦之言毕超二死非唯鬼趣即梵网云一切众生皆是我父母我生生无不从之受生即前所谓累劫报亲积因成佛准斯明据大教何疑评曰原彼所立似据诸经所明孝行皆是大乘以此指同华严等也虽弹指之善无非佛因诸有所作常为一事然其在教优劣自殊若谓此经于自恣日设供报恩运己兼他等为二利而引经文令一切难皆离忧苦为大乘者良恐未然何则此是如来许以救方疏自释云千钧之弩不独为鼷鼠发机三界之尊岂偏令汝母离苦据佛本意莫非普利当机禀受未必如斯是故目连自救其母经云是时目连母即于是日得脱一劫饿鬼之苦岂一切众生悉皆脱苦耶目连虽复申请施及一切但是流通末叶以为后轨固未可以类大乘菩萨历劫所修利他行也且儒之君子尚有博施济众之说推爱及物之心岂二乘圣果顿类小人乎若谓经云皆离忧苦毕超二死非唯鬼趣者下经显益止言得出三涂离饿鬼苦生人天中何有毕超二死之说文引梵网而为例者彼云一切众生皆我父母此则近为现世远及七世是则二义天隔若何取据耶斯谬立之一也彼云二考听众结益者谓经家结示同闻之众开悟证入故云结益非谓约彼所救之人即如经云时目连比丘及大菩萨众皆大欢喜若是小行人天凡福岂得大菩萨众闻皆欢喜既云欢喜即是开悟增发大心故下引恩重经结益云帝释诸天发菩提心岂非明证彼经又云若善男女能为父母受持此大乘摩诃般若一句一偈一经耳目五逆重罪悉得消灭二经同类而彼明标大乘决无疑矣评曰彼引今经孝子领悟以为结示同闻证入云欢喜者科云孝子即正指目连闻法受解故云领悟何得误认为大菩萨证入益相且菩萨见众生造业则悲修善则喜佛陈方法以教目连依之修崇母即脱苦时会圣众孰不欣然若谓增发大心而欢喜者岂得入证圣人自昔未闻孝行方此欢喜发大心耶于理既非徒烦援引此谬立之二也彼云三求文义意趣一者如上示行文二者即前结益文三者同闻之众有大菩萨四者受供僧中有十地权化安有小教而谈十地示权耶五者智升目录判在大乘深符经旨评曰所指诸文上已评破受供僧中有十地者经文泛举或有十地权现比丘在大众中盖显盆供福田之胜岂得约此为大乘耶且智升目录亦一往编排未必一一考文责实安足以之为衡鉴乎此谬立之三也余非好辨盖不得已义学存公请从正辙。

　　三辨定宗旨二初示义分章中初示义一经宗旨不越于斯是则四义共成一宗芝园记谓宗是主义国无二主安得有四者盖不善文意次今以下分章。

　　二依章释义二初释行相中初别释四初释孝顺注文遮疑恐有疑云诸圣入道皆为报亲故云未必始得便观故云即验二悲号下释设供旋字平呼寻也三拔冥下释拔苦四不辜下释报恩后细详下总结二配句数二初历句料拣中初标举次一孝下列示四种四句初一四句泛论孝顺后三四句正显今经如其次第对设供等初四句中第一句三牲之养文出孝经纪孝行章事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也今以为孝者以日用三牲非不尽养但骄乱争故不能修己以顺父母也第二句须忌即供为恶不谏故是顺也而非爱其亲故非孝也孝经云父有争子则身不陷于不义故当不义则争之从父之令又焉得为孝乎第三句有隐故孝无犯故顺檀弓云事亲有隐而无犯(有隐谓不称扬其过无犯谓不犯颜而谏)左右就养无方(左右扶持之方犹常也子则然无常人)服勤至死致丧三年(勤即劳辱之事致谓戚容称其服也凡此以恩为制)事君有犯而无隐(既谏人有问其国政者可以语其得失)左右就养有方(不可侵官)服勤至死方丧三年(方丧谓资于事父凡此以义为制)事师无犯无隐左右就养无方服勤至死心丧三年(心丧谓戚容如文而无服也凡此以思义之间为制)三谏而随者礼云子之事亲也三谏而不听则号泣而随之顺色即论语子夏问孝子曰色难包注谓承顺父母颜色乃为难也观志等文亦论语子曰父在观其志父没观其行三年无改于父之道可谓孝矣第四句水葬世传昆子不孝多违于父父令弃水意使葬土而子特顺之葬在昆明地中反是不顺二对设供四句中第一句事出孝德传董黯会稽人少孤养母承颜致乐虽贫而充邻有恶人令母常忧虽富而悴因相问之邻人遂怒候黯不在入击其母母告黯黯恨之至母终葬讫即杀邻人将头就坟以献之曰娘知此昔在侍养今养终仇讫自投官声罪会赦免之王祥母嗜鱼严凝冰冻祥即卧冰得鱼奉母第四句逆故非孝顺悭故非设供三对拔苦四句中第一句董永家贫丧亲佣身葬之如向已引以其不能念诵追斋荐其去识故非拔苦第四句小人不济他之苦厄四对报恩四句中第一句并出孝经护发肤如前引不骄危即诸候章在上不骄高而不危制节谨度满而不溢乃至然后能保其社稷而和其民人盖诸候之孝也非法等即卿大夫章是故非法不言非道不行乃至然后能守其宗庙盖卿大夫之孝也第二句扶轮报餐事出类林灵辄齐人游学而归食尽不能进赵盾从晋灵公猎见桑下饿人倾壶啖之然始能语后为甲士盾三谏灵公公怒欲杀之盾走出乘车车已脱一轮公先令人脱之辄扶盾车以臂承轴躯驾而行盾因问曰是何人而能济予之难曰桑间之饿人也若左传史记并不说扶轮。

　　二举功结叹中初欢功胜次实由下推所由境胜谓佛欢喜曰等三田肥浓心强即悲敬孝三心恳切田既肥浓种又精新则收成倍获矣彻即通也神理谓幽冥之处。

　　四正解经文二初标分。

　　二随释二初释题目二初标章唱经。

　　二随文释义二初辨三译中初总标次别列一晋武帝即西晋第四主刹法师具云昙摩罗刹此翻法护二惠帝是武帝子即第五主法矩字误应作法炬时与法立三藏相继翻传于洛灌腊经有云亦是法护所译非是同本疏主乃据古本藏录故约经义释其名题云应以等此释灌字而等于腊三旧本别录即古藏录(开元录云附东晋录是也)失其译主故但云一师具云报恩奉盆经报亲设供是所行行准知兰盆从用而立二解今题二初标指。

　　二释相二初解别目中初释上二字三藏云者彼先有疏释此经故以教对上倾自我口合机对上畅之彼心次释下三字中初约华梵翻释盂兰梵语亦曰乌蓝婆那此云倒悬喻困苦也孟子云当今之时万乘之国行仁政民之悦之如解倒悬今用彼语以翻此名盆是华言即瓦器也尔雅曰盆谓之缶说文曰益也准孝衡记谓宋三藏云梵语盆佐那此云救器次斯由下举诠旨显示载则也且兼也涂炭即喻鬼趣苦迫如陷泥坠火无救之者尚书云有夏昏德民坠涂炭彼谓夏桀为君不明民苦如此今借语势窘急谓穷迫也。

　　二释通名中初正释梵语修多罗正翻为线义曰契经西域风俗以线贯华而为佩带经纵纬横义理则似纬似华言教则能持能贯此方六籍悉称为经经者训法训常谓道轨百王德模千叶也次此符下会论杂心五义一曰出生出生诸义故二曰涌泉义味无尽故三曰显示显示诸义故四曰绳墨辨诸邪正故五曰结鬘贯穿诸法故。

　　二解本文二初标分中初正分判次以三下示所承弥天即东晋道安法师襄阳习凿齿初访安云四海习凿齿对曰弥天释道安因是人以弥天为称弥天始以三分分经后亲光菩萨佛地论至果有斯说故曰冥符论云初总显已闻及起教时别显教主及起教处教所被机即是教起所因所缘故名教起因缘分二正显圣教所说法门品类若别故名圣教所说分三显彼时众闻佛圣教欢喜奉行故名依教奉行分。

　　二随释三初序分三初悬示二初历解二义中初总标次一证下别释二初证信中丰约犹广略也阶犹入也智度论中问曰何不直说般若而说住王舍城答曰说时方人令生信故今略引之时谓一时方即处所人乃同闻论文尚略且举三种信闻及主准可知之次发起中净名以长者所献五百宝盖如来合之为一法华佛放眉间白毫相光照于东方万八千土斯皆以神变而为发起也。

　　二更辨异名通别前后如方易知。

　　二正解二初证信序二初牒章唱经。

　　二随文释义二初通示二初明置序元由所问四事者一问依何修道二问以谁为师三问恶口车匿以何摈治四问一切经初当安何语疏引答词注观身等如别所解。

　　二对诸经辨示二初泛举他经。

　　二明今缺异二初明缺。

　　二辨异二初辨前后异中初出意次皆是下会同。

　　二辨有无异中初示今无意趣皆证无我谓见慢已尽故智度论云凡夫三种我谓见慢名字学人二种虽无见我思惑未尽犹有慢我无学一种见慢已尽但有名字次余经下出余有所以五蕴假者即是名字随世假立拣非见慢故云不同情计等也。

　　二别释二初解释现文五初闻大小乘宗而有三说一云根闻二云识闻三云根境识三和合成闻第三尽理故疏用之智度论云耳根不坏声在可闻处作心欲闻即闻也。

　　二信中初标示次夫信下释相后故肇下引证即净名注释如是也。

　　三时二初正解中初总释一切经中但取说经始终究竟故名一时师者法也佛为人天之模范故周礼师氏郑玄云教人以道之称也资者取也弟子取法于师故孝子曰善人不善人之师不善人善人之资今谓师说资听教义周圆故云尔也拣余时者非说余经作余事时次谓如下别示不明时分有二所以初据说经不一释时无别体约彼色心分位以明故有无量但云一者如涅槃云我于一时在迦尸国我于一时在恒河岸我于一时在尸首林等次约方土不定释且诸方之语有竖有横竖谓上下横谓四方言延促者人间五十年四天王天一昼夜等不定有二意一即指上延促故云不定二谓四洲昼夜不同故云不定谓北洲夜半南洲日午东洲日没西洲日出等如来说经被于上界诸方流通若说四时等即诸方不遍故不别说如西竺以正月十六日为岁首则延之在后此方以正月朔日为岁首则促之于前又此分四时则延(春夏秋冬)彼分六时故促(正月十六日去渐热时三月十六去盛热时五月十六去雨时七月十六去茂时九月十六去渐寒时十一月十六去盛寒时)又彼俗中或分四时佛教但分三时(正月十六去热时五月十六去尔时九月十六去寒时)又彼则日夜分为八时(昼四夜四于一一时各有四分如西域记)此则子丑等分十二既随界土制时不定故今但言一时而已。

　　二释妨二初牒妨。

　　二答释二初注述他解有说等者前既正解但云一时疏主又复先用他说出其经家不必指定时之所以释彼妨难谓若指定其时则展转招难恐有难云佛有报化故说有远近机有利钝故时有长短据长为言则于短为妨约短为语则于长为妨既展转有妨所以经家不用指定但云一时夫如是则报化远近利钝长短美在其中矣芝园律师妄谓注中标示他解但未尽理故云招难示今删去故云不用反斥摭华失于文意而强作此展转难词然兹有说盖指慈恩斯文乃出上生经疏彼宗教法京国盛行惜夫芝园犹未尝见。

　　二正示今释十六国名出长阿含一央伽二摩摱三迦尸四拘萨罗五䟦祇六末罗七支提八䟦沙九尼楼十槃阇罗十一阿湿波十二婆蹉十三苏罗十四乾陀罗十五剑浮沙十六阿槃提游化是国土住止即伽蓝以处则定故易为标指春秋寒热即四时也昼夜寅卯即十二时俱舍云壮士一弹指顷六十五刹那一刹那九百生灭百二十刹那为怛刹那六十怛刹那为一腊缚三十腊缚为一须臾三十须臾为一昼夜等以时则不定故难为标指。

　　四主中初翻名次释义觉了等者了真可证了妄可除又了真实虚妄故又了迷则即真而妄菩提即烦恼故了悟则即妄而真烦恼即菩提故又了真非妄外妄非真外等又了性是相之所依相是性之所起又了迷则性隐相现了悟则性显相亡等觉有等者以凡夫都不觉三乘不觉法空菩萨觉未究竟故并为所拣本有佛性名为本觉而云合者四相尽故究竟觉者始本合故或名大者对二乘故或名妙者对三乘故无不觉故名为大觉寂而常照故名妙觉璎珞经云等觉照寂妙觉寂照是也。

　　五处二初总示中初牒指次引示拣非他国故令远人知拣非别寺故令近人知。

　　二别释二初国中初翻名次释义三引证闻物言本国之美名称谓他国所称摭华记云名称大城但得闻义而缺物义似非文意。

　　二园二初略示。

　　二广释二初解名义二初解人名波斯匿此翻和悦注中孤独者孟子曰老而无妻曰鳏老而无夫曰寡老而无子曰独幼而无父曰孤此四天下之穷民而无告者也。

　　二辨园树二初辨定先后约总别则先园而后树据君臣则先树而后园今祇陀是君须达是臣所以君树标先臣园居后尊卑之道区以别矣曲礼云君臣上下父子兄弟非礼不定故云礼别。

　　二会通华梵佛教东流即汉明之世四十二章始渐兹土鸿胪寺者国置司存九寺中一鸿之言大也胪陈序也谓大陈序所须以典四夷之容寺嗣也释名云治事者嗣读于其内也腾兰初至即止其中因是僧居后皆名寺。

　　二出本缘中初句标牒次引示中初出买园缘中初示须达虔请娉妇即问婚也尔雅云娉问也次佛令下彰佛遣择处三长者下明布金买园共请断事是彼方俗法太子君上岂容有戏言故令依先语也次太子下出施树缘后二人下结显。

　　二点示阙义二初示文略中初正示次引例无常经又名三启贤首有疏一卷释之。

　　二明义具准成就中谓师资合会说听究竟故总名一时则知有时其必有众故指后文以验前略。

　　二发起序二初示意分章。

　　二依章释义六初知道已证二初标章唱经。

　　二随文释义二初释初句若论姓氏应无大字恐滥同姓故加标拣按姓氏义异姓者所以系统百世使不别也氏者所以别子孙之所出故世本云言姓即在上言氏即在下尼拘律陀义翻杨柳以其树大子小有似此方杨柳故以翻之。

　　二释次句中初句通标次句别释二初释始得中初示目连本因次道虽下明诸圣各异断证同故云道无异发心别故云愿各殊次释六通神境亦名如意通者一能转变自身他身世间所有随心自在即神境也于深禅中发智证得故云智证二能飞行速到山障无础即如意也天眼天耳者谓定中发得色界四大清净造色住眼耳根中即能闻见六道众生及一切世间形色音声故若近若远对于音声障内障外对于形色宿命者谓于定中发智能知自他过去一世二世百千万世乃至八万大劫宿命(即本生也)及所行之事故(即本事也)他心者谓定中发智能知六道众生心种种缘念事故即定散等定散摄三界漏无漏总世出世漏尽者谓于定中发无漏真智断尽三界漏结故即身中漏尽也漏有三种一欲漏谓欲界一切烦恼除无明二有漏谓上二界一切烦恼除无明三无明漏谓三界无明通名漏者成论云失道故名漏毗昙云漏落生死故六皆圣人修道证得即是无漏前五亦通业报生得即是有漏。

　　二知恩欲酬二初标章唱经。

　　二随文释义二初略示通标虚位者如但言报恩而未审定何者是恩以何为报欲显度脱是报之实事乳哺是恩之实事嚼哺说文云口中嚼食曰哺淮南子云含哺而与注中举事类显可知。

　　二广释二初通标。

　　二别解三初父母远近二初总示远近此亦一往粗分远近若以七世展转相望乃至多世一一皆有远近之义。

　　二别明远世二初明七世中初儒教尚形不言灵识故父祖已上而为七世偏尊父者以其形质是父遗体故置宗庙并立姓氏皆从父而不从母也故礼法所制父母丧服而有斩衰齐衰之异次释教尚识不贵形躯识住则生识去则死四大色体其犹馆舍灵识暂尔寄托其中既尚灵识故以七生寄托之处以为七世偏重母者灵识始来托胎而处生后乳哺资养我身身命获全灵识得住皆由于母所以西域多有从母而立姓者。

　　二明多世然未归三宝亦有劬劳令偏取者其恩重故准梵网经一切众生皆我父母虽应普度此由报恩不无优劣是则受益亦有前后。

　　二恩有轻重前生已去转转相远七世多世展转相望重轻可知。

　　三报有分全二初略分侍养一生通儒释度脱多生唯佛教。

　　二委释二初分全中初明分报二初引经左为上故父在左右为下故母在右摭华云西土之礼以东向为尊则左北右南北方是阴故母居左南方是阳故父居右遂谓左父右母是传写之讹然偏行大地岂专东向耶此盖经家特举劳苦以彰难报未必担也次故知下举事如向已引次明全报下经虽云现世七世今言欲度必具多生故云全也。

　　二彰恩重二初举况二初明不报况逆事若夫不报已是罪人加之逆恶何可云喻。

　　二举余恩况父母华严经云多遭横死是顺现报不能尽寿夭[子*昜]而死故名为横相海经说是阿鼻因即顺生报。

　　二引成二初引儒诗注第十三者示其卷次令知所出幽王谥法曰动静乱常曰幽栖遏不达曰幽不得终养者以其二亲病亡之时在于役所不及见也诗有六章四章章四句(前二章后二章)二章章八句(中间二章)第一章四句(如疏引)蓼蓼长大貌莪即草名似其蒿也匪非也伊是也莪已蓼蓼视之反谓之蒿喻在忧思心不精别其物哀哀等者恨不得终养父母报其生长己之苦也第二章四句(疏中不引)蓼蓼者莪匪莪伊蔚(蔚音尉尔雅云蒿[藪-婁+((即-ㄗ)-日+口)]注云青蒿谓有子者蔚牡[藪-婁+((即-ㄗ)-日+口)]注云即无子者[藪-婁+((即-ㄗ)-日+口)]去刃反)哀哀父母生我劳瘁(瘁病也)第三章八句(疏引后四句故云乃至)上四句云瓶之罄矣维罍之耻(瓶小而尽罍大而盈故为罍耻刺幽王不使贫富均也)鲜民之生不如死之久矣(鲜寡也生不如死恨之深也)无父何怙等即下四句谓孝子之心怙恃父母依依然以为不可斯须无也怙赖恃负也出则思之而忧旋入门不见如入无所至衔含也恤忧也靡无也第四章八句(如疏备引)父生我者本其气也鞠养也拊拍也畜谓藏畜长谓长大音谓覆音顾谓旋观复反覆也腹怀抱也我欲报父母是德昊天乎我心无极第五章四句南山烈烈(民人苦役观南山烈烈然言其高峻而难至也)飘风发发(发发疾貌言寒且疾)民莫不谷(谷养也言他皆得养其亲耳)我独何害(害音曷我独何故观止寒苦之害)第六章四句南山律律(同上烈烈)飘风弗弗(同上发发)民莫不谷我独不卒(卒终也我独不得终养父母)以摭华中误其章次今具引之固无惑矣。

　　二引释典二初引三藏疏系犹系也。

　　二引恩重经二初正引经文二初引前段二初引文中初叙恩深和和弄声谓学语也疏主撮略大要而引委具如彼故于还段注曰云云说文云云者云也言之在口如云润物文下尚有如云之义次计论下叹难报后至于下并后段经文皆彰爱重两乳流出者如宋书朱循之守滑壹为虏所围累日粮尽外援不至遂陷没初母闻循之被围常悲忧一旦乳汁惊出母号恸告家人以我年老非复有乳今如此儿必没矣后问至循之果此日城陷斯盖天性感召事实然也注反如等者即曾参在外慈母啮指念之参即心痛然彼是母感于子例今子感于母故曰反如又宗镜录五十四云周畅躬耕在田母欲其归遂啮指畅心痛念曰母必唤我及归果然。

　　二述意中初问次答经文盖存淳至之语疏主为遮浅朴之讥故置斯问答而发明厥意且金口所宣那有浅朴但不同世俗绮饰文词寄语凡流慎勿轻侮来报不浅良可惧之答中二意偏诫小人次通被君子以君子中亦有贫者但君子固穷小人穷斯滥矣论语云子曰贤哉回也一箪食一瓢饮在陋巷人不堪其忧回也不改其乐贤哉回也颜渊亚圣尚有于贫又复小人岂无富贵如不义而富且贵于我如浮云不义而苟富贵非小人而何故知富贵贫贱在乎命也君子小人在乎行也若尔何妨碓磨等耶偏叙等者正出经意以其富贵者腹育多藉他人故且据贫贱以显劬劳之事耳。

　　二引后段接于上文曳腹随行俗谓蒲卜鸣和即以口相接也既与下明悖逆帝释下示会众。

　　二评论伤叹二初评论二初评度现事疏主现见世间母皆慈爱子多悖逆其有母不慈爱子能孝顺者则百数之中或见一人言其鲜也。

　　二研论所因良由等者流浪无端故云无始迷暗不觉故曰无明迷背真理执着妄情即指无明以为根本从惑起业行不孝等故云枝末一一皆然。

　　二伤叹谓由悖逆心招罪祸若斯之类固难可度。

　　三攀慕偏寻二初标章唱经。

　　二随文释义二初别释中初释道眼二初正示天眼彻示无挂碍故名天眼通次由证下转释亦即通妨谓有问云既是天眼何故经中云道眼耶故此通云由证道等或可拣非业报生得故云证得次释世间后总示文皆可见。

　　四得见所在二初标章唱经。

　　二随文释义二初通示经宗施劳犹用功也鬼道是三涂中一鬼畏也自多怖畏复令人畏涂道也按四解脱经地狱名火涂道(日夜烧然)饿鬼名刀涂道(折草为刀更相杀害)畜生名血涂道(杀戮屠剥)。

　　二别释文义二初略示果相此中具有三果二业行相难明今当委示初释三果二初释名异类而熟故名异熟以因通善恶(善恶有记造成因种)果唯无记故(至果成熟报法非记因果性别故云异类)有云异处而熟故名异熟者若于人中造业余趣受生则可尔如人中造业还于人中受生岂是异处而熟耶有云异时而熟故云异熟如今生造业来生受者此又与等流相滥是故虽有三说初义为正与因同类故曰等流更甚于因故言增上二辨体异熟有二一真异熟即第八识最初结生展转相续至舍寿时亦最在后为总报主故名真异熟(此即大乘下通大小)二异熟生之异熟谓从真异熟中种子生现即今无记报得色心故名异熟生之异熟此但前六一分即三性中异熟无记除善不善及三无记(无记有四一异熟无记二威仪无记三工巧无记四变化无记谓后三也)然今所说是异熟果理应具兼真生之二旧师指为真异熟者盖约推本而为言耳等流增上并依生之异熟而分异也上三种果并通六趣不唯在鬼二明二业三初释名中初正释名引业者谓有胜力牵引趣生故满业者谓无胜力引生诸趣但于总报之上别别庄严圆满故此引满业亦名总别因唯有二果则有三增上无因即上二业余势所成次示通局谓引业有力亦兼为满满业无力但能为满不能为引若约助引其义则通二辨体凡善不善业皆有三品三位明之一约境善则于劣不杀为上谓蚊蚋等于胜不杀为下谓父母等余者为中不善反此二约心若善不善但猛利心作为上泛尔心作为下余者为中三约时若善不善但三时无悔为上二时无悔为中一时无悔为下此善不善皆取上品为引业中下皆满业三示相谓人天等有差别者大约而论善中三归五戒引生人道八戒十善四禅四定引生六天及上二界强胜多疑者引生修罗不善中瞋心造十恶业引生地狱食心引生饿鬼痴心引生畜生引业所感名总报满业所感名别报由此交络有其四句一总善别不善(人受贫穷疾病等)二别善总不善(畜有肥好庄严等)三总别俱善(人受富贵等)四总别俱不善(畜类有育跛等)俱舍颂曰一业引一生多业能圆满是也今目连母生饿鬼中不见饮食皮骨连立即当第四句悭食业者正出目连母之本因因中悭食未必令他唯皮与骨连持而住今受此报乃为增上问此二种业何识所造答通大小乘并第六识通造二业以强胜故前五回转心亦造满业不能造引业以力微故第七但与前六为染污依第八但能含藏已成业种并不能造(七八二识小乘不说)如上所明三果二业一一分对在文可知并皆采录旧师所说义学详审无厌文繁。

　　二广明鬼类二初正明二初示居处寿限此下即指南洲琰魔罗具云琰魔罗社此云双王一切经音义云鬼官总司也兄及妹皆作地狱主兄治男事妹治女事故曰双王或云苦乐并受故言双也注中一云显示他说不同正理所论限量在文可知散趣余方即山林树庙等日月岁数积三十日以为一月积十二月为一年且就此方作如是说余方数量固难一准。

　　二约种类以陈二初九类二初通明九类二初总明唯三中初标示次列释释中但示从果立名本因如下九类中说然鬼趣饮食宁无粗秽以难得故自谓净妙或得所施加法食故即变粗秽成净妙也。

　　二别开有九文多三节先出报相次示业因后引文证或唯有二而缺引证或后申诫劝并随文可知栅叉白反说文云编竖木也贪嫉者释名云贪探也探入他分也楚词注曰害贤曰嫉害色曰妒抄掠谓强夺取物通俗文云遮取也据此下申诫劝即梵网涅槃中语以针咽鬼因破斋戒意勉吾曹令自防慎决音穴说文云下流也夜义此云轻捷罗刹此云可畏毗舍阇此云啖精气形竖而行异于畜趣皆旁行故罪福不精者谓罪与福而有间杂旧记云如世斋日杀生入寺饮宴是也惑乐相杂者惑谓疑惑乐谓欣乐(乐字去呼)以其心虽乐作福而生疑惑谓无来果是则罪福约身口所为惑乐约内心所起三业为因方能感果当知若以欣乐心纯作福业则自生人天若以疑惑心纯造罪因则自为无财我由相杂不精故受此报付法藏下引证相杂不精之报传曰僧伽耶舍游大海边见一宫殿七宝庄严食时已至即往乞食是时舍主出迎请入就坐耶舍见其家内二鬼裸黑肌瘦锁其身首各着一床耶舍怪问舍主答曰斯鬼过去一是吾息一是吾儿妇我常布施而彼夫妻常恚恼我因立誓曰如此罪业必受恶报若受苦时我当看汝由是因缘得受斯苦(彼锁二鬼自属无财其舍主者是势力鬼)又复前行至一住处堂阁严饰满中众僧经行禅思食时将至鸣稚集食食将讫时肴膳忽然变成脓血以钵相掷头破血流而作是言何为惜食今受斯苦耶舍前问答曰我等迦叶佛时同止一处客比丘来咸皆瞋恚藏惜饮食而不分供以此缘故今受斯苦此皆罪福不精之证验也以福故宫殿七宝堂阁严饰以罪故受鬼趣身膺斯剧苦。

　　二别指所救今目连之母虽口无火炬但临食变火亦此之类也。

　　二三种二初通明三种外障即因中障他饮食内障即因中节量人食无障即因中咒担人食。

　　二别指所救如文。

　　二结劝二初结示由心智论云心能天堂心能地狱故九类三种悉由自心果由因致故如影由形现响由声发自作自受孰能代之。

　　二因事劝诫二初举善缘劝修励谓勉励供养三宝孝养父母救济贫病等即善缘也不修善缘则成空过有田不种饥穷匪遥七分获一出往生经普广菩萨白佛若有父母兄弟亲族命终堕三涂八难受诸苦恼得为修福否佛言七分之中唯获一也何故尔缘去世不信道德故若以亡者严身之具堂宅园林以施三宝此福最多可拔地狱之殃往生净土然有子修崇尚获少分况无孝子则冥路茫茫孤魂独逝三涂受苦当此之际悔生存之不修恨子孙之不孝何可追及也。

　　二约现事垂诫二初正举现事谓五浊恶世众生迷妄怀仁孝者固其少耳唯忧妻子现在所须不足岂念父母亡殁业婴苦趣设尔追修但以厌塞他人课责事不获已而为之者盖亦多矣。

　　二引证释成二初引经况证中初引经次生存下结况有二初以存况殁二以己况子。

　　二举古例今成前二况即孝德传元启年十岁其祖年老父母令启舆送深山启苦谏不从既而送往乃收舆而返父曰此何用耶启曰后当送父父遂感之方复收养然启本欲感动其父而非不孝今疏且取子孙仿上之义以明之耳迹异谓古今事别心同谓相承不孝。

　　五恸哭往救二初标章唱经。

　　二随文释义二初释悲哀中初委释相拊心曰擗跳身曰踊孝经云擗踊哭泣号啕大呼也诗云式号式呼父母在难子不能救谓之偷安次经标下示文略后故三下引证成义净三藏旧疏科为摧恸往救故可证成碎身等义恸哀之过也论语云子哭之恸。

　　二释往饷母既等者谓气命县微度永夜之漏厄拘鬼趣有终朝之饥饷馈也。

　　六恶习现前二初标章唱经。

　　二随文释义二初述意伤叹中初述意境即钵饭心谓悭习此则第八相分由于见分故故唯识云唯识无境界以无尘妄见如人目有翳见毛月等事起信云以依能见故境界妄现离见即无一切境界今见饭成火是境随心变也如斯苦果假藉过去悭业而成饿因即悭习饱缘即钵饭鬼是炬口举其果也由悭所致故至果上悭习现前虽饷香餐旋成猛火水作坚冰约喻而显酌釜汤不能消大水之坚冰运神通不能转重罪之感报次即知下结示后大哉下伤叹业果成熟圣力莫加理越凡情故非思及。

　　二按文消释可解。

　　三总结。

　　二正宗分二初总分。

　　二别释二初目连悲陈苦厄二初标章唱经。

　　二随文释义中初明告上之意上二句引况下二句正明即资急告师也礼云人生在三事之如一故先以君父为况次弟子下述陈告之词中初叙己功能南山云学居师后故称弟解从师生故称子故今对师自称弟子勤观四谛叙其因也已证三明言其果也过去宿命明现在漏尽明未来天眼明即六通中三余三但有通义故不称明反覆回转是神境通次岂料下次明母业重力不能加故哀号投佛。

　　二如来广示因缘二初分章二随释八初彰母罪深二初标章唱经。

　　二随文释义三初引缘通释中以未知所出故但云有经(世有目连经与此经不同又无译者恐是伪本)定光佛时即往古世也孤山云定合作锭即灯属也古来翻译回文不同或云然灯或云锭光语异义同故字从金芝园云有足曰锭无足曰镫锭字音灯或音定者乃锡之属又锭与镫自是食器亦非灯也准孝衡记引上生疏云定光佛即然灯也此余所未详故不敢去取。

　　二约义别释二初按文示义罪根二字备乎三业准孝衡记引唯识云能动身思说名身业能发语思说名语业审决二思意相应故作动意故说名意业取不善思可怖可厌名之为罪耽着已得财及名誉不能惠施秘吝名悭于诸未得有及有具希欲名贪由此悭贪引生诸恶有出生义故名为根交固难解孤山作胶谓前后相续种现相资有如胶漆之牢固也谓从悭下转释上文深结之义业通多生悭悭相续身口所造皆是罪业非唯局彼作青提时一度妄语为业因也。

　　二结成三道中初正明准唯识论贪属根本悭是随惑今以此一能生业苦故名苦根即烦恼道由悭贪故身口所作不行惠施侵夺他财则属业道由惑业故引招鬼报名为苦果则属苦道此三文中皆云苦者由目连母身拘鬼趣以果望因苦义强故次若准下会异谓梵网中十波罗夷彼制悭戒属业非者以伤慈故贪无是过故属惑收则与唯识所说有异。

　　三问答料拣二初约人鬼拣中初问次答答中初正答谓人中造业鬼趣受报鬼趣业尽还生人中既受人报又造鬼业故云人鬼相间等次若唯下覆疏相间相资之义人是善果故不常为人鬼无分别烦恼不能造业故不常为鬼且恶报之言不唯在鬼亦通畜生及地狱也今疏文略故云或亦为畜以三趣俱恶故云于理无妨但悭习等者如堕畜生中为大豕则护糟糠作驴马则固刍草等。

　　二约过现拣中初问次答答中初正答谓目连今生之母即是远世青提故云复为其母但今生子母名字皆异故云非谓救彼等虽然不救彼其实即是彼次余论下斥非恐是古疏别有异解不应理故斥为未达。

　　二明子德薄二初标章唱经。

　　二随文释义悭一切者即所悭物非唯食也。

　　三斥邪无力二初标章唱经。

　　二随文释义二初引古通释天神曰灵地神曰祇纵竖也魔居六天故云纵摄外道居处多在人间故曰横罗六合谓四方上下八部即四天王下各有二部鬼神。

　　二按文别释二初释外道道士释士美称亦呼道士晋宋之前多以是呼如习凿齿与谢安书云比见释道安故是远胜非常之道士也张永谓道慧法安曰二道士可谓义少也。

　　二释四天王神毗沙门即北方天王等取东方提头赖吒南方毗留勒叉西方毗留博叉。

　　四显正有能二初标章唱经。

　　二随文释义二初引古通释喻法相对在文可知。

　　二历句别拣前后经文者四句中初二两句是前第三一句是当科望前为后居然犹必然也。

　　五许以救方二初标章唱经。

　　二随文释义所许事者即下示正法中盆供事也三十斤曰钧鼷鼠说文云小鼠也机弩牙也法合可解六示其正法二初标章。

　　二随释二初教孝子献供法二初分章示意膏腴肥地也厢合作箱车也诗云乃求千斯仓乃求万斯箱郑氏笺云求千仓以处之万车以载之如指诸掌者掌中之物指以示之言其易见也。

　　二依章正解五初定胜时二初标章唱经。

　　二随文释义三初释十方众僧中初通释二初翻释名义僧伽正翻云众复云和合乃约义用非对翻也二人同心文出周易系辞明同人卦彼云君子之道或出或处或默或语二人同心其利断金(谓人心同则裁断成决如刃之利金性坚刚而能断之喻利之甚)同心之言其臭如兰(心同言合如兰之馨谓其可爱臭即兰之气也)此约四人和合成众二人虽和亦非众也故业疏云三人已下辨法未尽四人已上作法成济次儒说下对拣儒释论语云君子和而不同小人同而不知今和而同堪为福因也后今云下别示通该一化故法无限局众是此方之语僧乃西域之音译者贵夫联绵成句如云忏悔可以由夏中坏行义多招讥复重故律云自今已去听三月安居春冬过少故不遍制而言前三月者以律明安居有三谓前中后四月十六为前五月十六为后中间二十九日为中前安居七月十五夏满后安居八月十五日夏满中安居随日不定今云七月十五即当前安居也自恣三日出四分律增三中文准南山事钞定须十六自恣非谓前二不通恐谓解制向前出界成破夏故安居自恣广如律部此略明之须者应捡。

　　三释僧自恣时二初详翻译疏家一往言译之失细详其致亦有理在何者上文众僧通标一化今僧自恣局在一集亦无所违矣。

　　二解经文中初约义正释二初略示内彰无私隐外显有瑕疵身口托于他人故云自恣摩得勒伽论云何故令自恣使诸比丘不孤独故各各忆罪发露悔过故以苦言调伏得清净故自意喜悦无罪故次谓一下广释三初叙佛教意二正法下明被三时谓佛灭后法有三时正法像法各一千岁末法万年后五百岁文出金刚大集经中明五种五百岁第一五百解脱坚固第二五百禅定坚固第三五百持戒坚固第四五百多闻坚固第五五百斗诤坚固今指第五为后五百即末法之初也三然将下示自恣法中初明制意三界苦恼深广无涯喻之如海故云苦海护浮囊喻出涅槃经彼以精持篇聚期出生死不为见爱之缘毁犯净戒如乘浮囊度海不为罗刹所乞彼经五段初全乞喻犯四重二乞半喻犯十三三乞三分之一喻犯偷兰四乞手许喻犯舍堕单提五乞微尘许喻犯吉罗(经缺提舍义同吉罗)菩萨皆不与喻谨护遮性也次故偏下显行相偏袒众中示有罪也自大德者求他证也见闻疑者举过根也过罪犯三变其文耳三如此下彰功益像末之世行自恣者岂唯戒品清净亦则发禅证果不敢诬于后世故云或有之矣后故三下引古证成夏竟入腊故云受岁。

　　二发胜意二初标章唱经。

　　二随文释义二初示科意。

　　二释经文中初正释二初释七世异儒宗谓孝至高祖为上代祖宗次释厄难通存没没通过现存局现在次七世下重示准上所说归佛已来则通远世经且举七后故三下引证天地父母也惮方言云恶也三设胜供二初标章唱经。

　　二随文释义二初约义正释中初释供物三物通指四尘中初正释挺烛孤山作锭(音定又音殿)韵集云有足曰锭无足曰镫即灯属耳应法师经音破挺字之讹次亦可下别指西域有以香油涂身故亦属身摄则是兼触尘疏释香者鼻所嗅也正属香尘油以照燎等用是眼所见者正属色尘孤山不观此中亦字故于前序遂致乖疏上来等者示缺声尘今时有以歌呗等供则五尘备矣二别释尽世享于克诚文出尚书太甲曰鬼神无常享享于克诚(谓不常受享唯能诚信者则享其祀也)馨于明德如前所引三指斥着盆中疏家指彼译人讹错文初牒示如何下斥非应云下改正愚详经意着盆中语既连上文尽世甘美盖是重示具饭百味等着盆中谓虽通众物正在盆供恐其轻略特举嘱之如上疏指尽世甘美亦属味尘何错之有今疏为遮疑彼床等非是着盆中物从其易晓故复加改正耳后供养下示供行以上饭食等为能供十方众僧为所供则供养二字正属行也。

　　二准经斥非中初示经意以受用物即饭食等次不心下斥滥行按唐书高宗则天本纪中说当时官中尽好为盆供以至用金宝华朵彩帛为栏架等极于奢侈时杨烟等作诗赋以讥刺之(杨烟乃高宗时王杨卢骆四才子中一也)烟作盂兰盆赋云铜铁铅锡璆琳琅玕映以甘泉之玉树冠以承露之金盘迄至玄宗德宗等皆为此会王臣士庶无不崇之当时疏主贵其如法杜彼议谤岁岁可以不辍行之故云不必雕镂等也后故三下引文证意云三藏但令以受用物四事八珍䖍诚供养雕镂金玉等将奚为。

　　四赞胜由二初标章唱经。

　　二随文释义二初约义总释二初点示初后当此之日即其时也其德汪洋即威仪也左传云有威而可畏有仪而可象汪洋水深广貌楚词曰临渊兮汪洋二辨释中间二初约五种各对中初标次谓处下释注各有其文者谓山间禅定具清净戒也声闻缘觉是实行小乘故云为实为小十地菩萨乃权现比丘故云为权为大。

　　二约人法相对三学是法三乘约人三人虽殊同遵三学虽曰同遵大小自异十地大人即欢喜等。

　　二按文别释二初释皆同一心中初总释次谓受下别示崇重贤善轻拒暴恶名惭愧心殷勤郑重性离憍慢名殷重心此自行也愍覆众生拔苦与乐名慈悲心念答施主与诸福利名报恩心愿拔施主父母等苦名救济心此利他也疏明受供则通凡夫经举三乘且从胜说。

　　二释钵和罗饭中初释义准经音义据自誓经云钵和兰亦即梵音轻重小异翻自恣食颇符今意次经题下会题后此一下示意。

　　五获胜益二初标章唱经。

　　二随文释义二初总分。

　　二别释二初释蒙悲离苦四初释此等自恣僧五对所说即三乘等。

　　二释现世父母中初正释次非谓下遮滥后三藏下斥非准孝衡记引三藏解问云何现在言出三涂答验因知果故此不应理故云异释。

　　三释六亲眷属准唐玄宗注孝经云六亲父母夫妇兄弟与今疏同注中或云未详何典应劭注汉书以奉六亲谓父母兄弟妻子六皆言亲者苍颉篇云亲爱也释名云亲[打-丁+親]也言相隐[打-丁+親]也眷顾也属续也谓恩相连续姻戚者尔雅云婿之父母曰姻白虎通云妇人因夫而成曰姻广雅云戚近也诗云戚戚兄弟传曰相亲也表即母族里即父族。

　　四释出苦解脱文有二释前义为正后义是兼故云亦可据文在前约义兼后。

　　二释蒙慈得乐妙华光明即指上界庄严之相非唯此二故云略指。

　　二教众僧受供仪二初标章唱经。

　　二随文释义二初总分。

　　二别释二初释前半咒愿经文影略以显其所愿事在流通中又此三业咒愿属慧受食是戒则三学备矣行禅定意即心不邪思如前所谓皆同一心受钵和罗饭是也准孝衡说佛敕众僧受供仪式应净三业然后受食咒愿语业受食身业能起身语必先意业其禅定意属所愿事不须杂于众僧三业此非疏意学者宜知细详经文甚不应理。

　　二释后半二初据义总释从他受者律制比丘从净人受以免恶触不尔结罪故云法律如此。

　　二按文别示中初辨梵名次此中下示通意即释塔寺中佛前也如来在世众僧受供先安佛前如来灭后安塔寺中佛前供养芝园记曰先安佛前是据俗舍塔寺佛前是约伽蓝斯亦有理。

　　七孝子领悟二初标章唱经。

　　二随文释义从于佛所闻法受解故云净业净业既成审后所修决定获益故云必知离苦净业为因离苦是果声响不差以喻因果如声答响决定相应欣然喜庆不复悲泣故云喜而止啼如处世下引类以显处世刑狱喻随鬼趣嘱大力人即喻三宝财贿既行必知免罪盆供既设必知脱苦故其心喜也。

　　八慈母获益二初标章唱经。

　　二随文释义二初释通经意二初点示缺略中初叙缺次应于下义补芝园记曰或恐说经正当夏满即时营设故曰是时等又前示正法文有五科委示供法故此但云是时是日义含设供则非缺矣又准孝衡云是时等即结集序致七月十五日乃是目连设供之时母于是日脱饿鬼苦次云目连复白佛言申请之语显是一会蹑前而起故云复白疏家不必更加文也然亦有理故录于此今疏意取文意俱显故特补之学者宜悉。

　　二引古证成审知献供方乃除殃也。

　　二指略年劫器界一增减为一劫目连亡母合堕一劫鬼趣岁月与人不同时分长短未见所出故云待捡。

　　三流通分二初标章准孝衡记以此申请等文节入正宗分内至下答请四劝受持已下之文方是流通彼曰如何世尊于付嘱遗法流通分中普为大众显示盆会利益之相逗令修学奉亲行孝佛心平等必不于正宗分中开示目连流通分中遗言示众若谓此经前后两会说者如何后会抑为流通进退详之定是正宗故目连云若未来世一切佛弟子亦应奉盂兰盆救度父母为可尔否(为众请法救度父母非是请问受持遗法)佛言大善快问我正欲说汝今复问乃至广说设供救亲利益之相(非是付属受持遗法)正义释者此经一会正宗分二初别示目连救母方便后普示大众资亲要门初段如前后段分二初目连启请后世尊为说说中分二初赞印后答请答请分三与疏不异后流通分复分为二初世尊付嘱二众喜奉行厚彼之意但以付嘱受持遗法为流通分今疏盖约正为目连救亲拔苦以为正宗施及一切传芳万古以为流通故自目连复白已下属流通分。

　　二随释三初申请二初标章唱经。

　　二随文释义二初点示经文设盆已后方复申请非是当时一席之事然于诸经多有此例毕钵罗窟乃是阿难结集之所在王舍城灵鹫山中。

　　二申明请意中初正示次如颖下引况注云云者左传云初郑武公娶于申曰武姜(申即国名)生庄公及生共叔段(共音恭)庄公寤生(寤寐中生)惊姜氏遂恶之爱共叔段欲立之(立为太子)亟请于武公公弗许及庄公即位姜氏与叔段谋篡庄公公闻师兵伐之叔段出奔共(共国名因号共叔段)遂置姜氏于城颖(置置也城颖即郑地)而誓之曰不及黄泉无相见也(地中之泉故曰黄泉)既而悔之考叔为颖国封人(与封疆者)闻之有献于公公赐之食食舍肉公问之对曰小人有母皆尝小人之食矣未尝君之羹请以遗之公曰尔有母遗繄我独无(繄语助也)考叔曰敢问何谓也公语之故且告之悔对曰君何患焉若阙地及泉隧而相见其谁曰不然(隧若今之延道)公从之公入而赋大隧之中其乐也融融(赋诗也融融和乐貌)姜氏出而赋大隧之外其乐也泄泄(泄泄舒散貌音曳)遂为母子如初君子曰颖考叔纯孝也爱其母施及庄公(纯笃也施音异)然考叔止及于一人尊者广被于群有虽非伦匹且欲通文也。

　　二赞请二初标章唱经。

　　二随文释义二初总释经文潜通谓机投于佛密应谓感赴于机不谋而成者也。

　　二别示佛意推穷佛意本为益生引对经宗宛然符契。

　　三答请二初总示。

　　二别释五初教起行二初标章唱经。

　　二随文释义二初释所教所为二初按文通释贵则国王太子贱则万民庶人诸位不同故云品隔僧则局在二众俗则通收贵贱二类有别故曰道殊通论六道不出四生是故胎卵定有父母慈乌孝鸟也以能反哺于母故谯子法训云鸟者犹有反哺况人而无孝心者乎鹦鹉事出杂宝藏经佛过去世于雪山中曾为鹦鹉父母俱盲常采华果稻穗以奉养之其盲父母即净饭及摩耶也具如彼说然慈乌是现事鹦鹉乃昔缘今之鹦鹉则非其类具悬谈者彰孝道罪福同也经前演义故曰悬谈行孝利而为是不孝害而且非设供报亲是为正道经云三公者周官立太师太傅太保是也。

　　二据意别判必为是作持不为即止犯故云违制。

　　二释佛欢喜日佛无悲喜者正习俱除毁誉不动力割香涂不瞋不爱据自行也示现欢喜者虽无悲喜随顺物机不坏世谛示悲示喜约化他也九旬加行日满即前三月安居人也三千界者一化境也。

　　二教发愿二初标章唱经。

　　二随文释义经文愿使二字是能愿现在七世等是所愿疏中初释能愿所修必假行门即蹑前段所获必由心愿乃是当科次二句覆释愿字次存者下释所愿后行愿下总结成人有目足所往必至事有行愿所求必遂故云无所不利。

　　三教常作二初标章唱经。

　　二随文释义中初释所教人由禀师教故云是佛弟子拣非外道邪见人也以知恩重故名修孝顺者拣非悖逆恶行人也若是之人即设盆供既非佛子及不行孝尚劣禽畜岂近人伦故任不设也今为佛子又有孝心不能随力施为诚恐未遵佛制如向文云慈乌鹦鹉尚解思恩深宜自励以行之也次念念下释所教法谓父母长养慈爱既无终始孝子起行发愿故应尽世以行报于长养以愿报于慈爱此二相资不可缺一后三藏下引古证成以年年之供报念念之恩亦犹儒礼以三年之丧报三年之爱。

　　四劝受持二初标章唱经。

　　二随文释义领纳在心故名为受勖即劝勉。

　　五喜而奉命二初标章唱经。

　　二随文释义二初释四辈弟子以未敢去取故两存焉准孝衡记云疏初解出药师经取为正义。

　　二释欢喜奉行中初叙恩深凡厥生灵厥其也经标四辈局据时机疏曰生灵通包一切恃怙即父母前引诗云无父何怙无母何恃是也恩均天地者均齐等也天悬象地载形父受气母化成法言曰父母子之天地与无天何生无地何形次此虽下释众喜此之一字指上时机未闻佛说盆供法故不得其门神方即妙法也如前序云得此法门实为妙行兼睹灵验即目连现事母脱苦趣也心有所之者之往也得其法门则知孝心有所归往承命谓受教也。

　　兰盆经疏会古通今记卷下(终)
