卍新纂续藏经第 73 册 No. 1458 宗门宝积录（序．凡例．目录）


　　No. 1458-A 宗门宝积录序

　　释氏之有古德。犹吾学之有先儒也。先儒以语录。阐圣人之遗经。古德以语录。演如来之奥义。凡标旨树训。因源以致流。由本以达末。其道一也。即以先儒言之。自两汉毛郑贾服诸家。专门讲经之外。其他儒林著作。往往有与六经相为出入。而周程张朱后。如太极通书正蒙东西二铭全书语类等书。尤为指不胜屈。卒未闻有人焉。举先儒之议论。以类相从。而附之圣人之经之后者。迨唐之正义。明之大全。始荟稡诸家。而折衷之。识者犹或致讥。以为正义兴而汉儒之学始绝。大全作而宋儒之学亦亡。盖其书割截采取。以务合于一人之见。则汉宋诸儒之名虽存。而仅成为孔颖达所见之汉儒。杨荣所见之宋儒。固不若各存一编者。其人之面目既全。而精神毕露。能使后人读之。如接其謦欬。而承其指授也。呜呼。以孔颖达杨荣之学之才。而犹不免于斯獘。况与二公。邈不相及者耶。故余谓。辑先儒之语录者。但当汰其重复。以期得其人之真。辑古德之语录者。惟在去其繁芜。以独存其人之是。固不必推而列诸圣人之书。系诸如来之下。然后为泗水的传。灵山正脉也。西蜀啸堂晰和尚。幼读儒书。长通佛乘。得弘觉之真传。绍天童之法席。尝奉
诏住持隆安。为四方参学所宗归。而一瓢一衲。云流天空。眼光透露。与古宿无以异。使立诸儒者之林。其学识所至。奚止追踪仲达。方驾勉仁而已哉。乃观其所撰宗门宝积录一书。简当精确。使宋元明以来。诸老之声音笑貌。宛然如睹。非若区区藉祖灯操觚。以炫博采者比。因特表其正大之意。固可为儒门著书之则。宁仅有功古德已耶。

　　康熙己未季春中浣
赐进士及第通奉大夫
经莚日讲官记注起居翰林院掌院学士兼礼部侍郎加一级昆山徐元文顿首拜撰

　　No. 1458-B 宗门宝积录序

　　尝闻。古佛谓。娑婆世界。以清净音闻为教体。故西来传心之旨。虽欲扫空诸相不落言诠。而诸师心心相印。皆有契证之句。一时学者。笔受而宝藏之。又刻诸方册。以广流通。而语录由是兴焉。犹涉川之必资于舟楫。求鱼兔者之必假于筌蹄也。夫心之本体。即性也。一法不立。而万用全彰。迥脱根尘。而真机独露。其微妙至矣。然众生为情见牵缠。鲜能安居正受。于是向上诸师。设立疑情。假纵夺杀活之术。以去其黏缚。而使之透脱。粤及百世而下。有善思惟者。即心而悟其机用。盖如此之妙也。钦惟
世祖章皇帝。乘天宫福德之愿。执金轮以统御天下。其深仁厚泽所渐被。与如来法化相为广厚。而多生自悟之智。复有契于当日之涅槃妙心。间当万机暇时。游观慧海。举畅宗风。天光下垂。河沙遍照。凡得熏心注耳者。莫不沾慈蒙润。无异春雷时雨。开滋万卉之甲蘖。而使之敷荣也。于时弘觉禅师忞公。方以天童嫡子。主法东南。奉
诏而来。屡承顾问。不独妙悟清机。足以仰符
睿旨。即其送难之际。辞辩风驰。撰述之余。文采霞灿。盖有石门北涧之遗芳焉。其得法上首弟子啸堂和上。以见地超卓。代师秉拂入室。亦如圆悟之乐有大慧。针锋相拄。余时随侍法筵。获闻实义。虽未能现前发悟。而此心戚戚。识其妙归。而掩关思入。则又弥觉不可攀跻。间尝披阅灯录。思尽究古人之机用。而又以不见全书为叹。今禅师久归寂灭。而余亦老矣。乃啸公自南还之后。奉禅师之遗嘱。捃集唐宋古德。及元明后出诸师语录。凡前人刊布未备者。会稡成编。名为宗门宝积录。千里见示。且命为之序。余抚今追昔。味禅悦而增法喜。辄忘其固陋。愿乐有言。以助正信。而又愧未能发明心地法门之万一也。虽然宝积经不云乎。如来所演八万四千声教。皆名为文。离诸一切语言文字。是名为义。学者于兹录。苟能作如是观。向无义路处。觌体自见。则历劫所失之衣珠。不求自得。一弹指顷。而家珍种种流出。岂不快哉。是知啸公之孜孜结集。诚为善继先志。发古尊宿潜德之光。而有功于斯道。固不小矣。

　　康熙岁次癸亥仲冬　　宛平王熙熏沐拜撰

　　No. 1458-C 序

　　天童啸堂和尚。适撰其宗门宝积录成。属余叙之。余谢曰。此禅宗血脉。世家所录。俱第一义。余治儒者。未能窥其宗旨。岂敢为叙首。虽然余尝考。释氏本末。自东汉始传四十二章。至于两晋。而其徒益盛。一时江左诸名士。若专以文藻自居。至辩析理源。则必从某法师某道人。每标榜诸义。辄数百语。或至数千言。花烂映发。惜无记为语录者。然其谈理。孝经老子。与小品法华经并赏。大易与逍遥游同论。杂曼已极。而释门诸人。其文字幽深劖刻。与诸名士。争奇流而不已。遂至同弊。于是。西竺菩提不得不折芦而来。直指本性。为正法眼藏。尽扫除文字语言。卷翳霁霾。杲杲日出。此后儒释二门。使各归治其学。而议论遂日有不同。余则独验之。凡物之异者。每迭相为起伏。若寒暑昼夜。一来一往。一长一消。显然可见。而儒释二门。则不然。唐人曰。圣人之道。息于晋宋。开于唐。自昌黎先生请身列孔门弟子。极称孟子之道。六经坠绪。茫茫复兴。而宗门亦自初祖六世至曹溪。教外别传。花开遍界。此其同盛一也。及宋诸大儒出。密阐心宗。始明此学。而一时禅宗亦大畅。如张文定所言。马祖汾阳雪峰岩头诸公。俱为释家收拾。此其同盛复一也。朱陆以后。其学渐分。至近世有姚江之学。有蕺山之学。而圣道复着。宗门亦自元末一灯仅续。至后洞有博山来显圣澄。济有天童悟磬山修径山信诸老出。而世复震动。此其同盛复一也。以是知儒释二门。非有消长。诚以各明本心。自得至道。世人望天梁在南。天枢在北。其光明相照。嵩高太华。魁然同仰。所谓道并行。而不相悖者也。啸堂和尚为悟祖长孙山翁老人大弟子。主席天童。真印三世。啸公初承山翁老人之命。使辑宋元以来诸禅宿语录。删繁领要。汇为大集。以补会元尊宿诸书所未备。此其事诚不易。盖正眼妙心。微笑相授。而欲传世人。终必寄诸文字。是必后人。能以我心眼。直提出前人之妙。使更无密藏处。而后其书始可传。此非寻常譬说所可见。有如玉中取脂。如石中取髓。如自巨海漉出四大宝珠。如品水先酌鸯浆。如从众草采得夜光洞鼻芝。如以玻璃杯独盛狮乳。如得泰阿一麾晋郑之头毕白。又如入秦无所取专收图书。如驰登常山上已得宝符。复如一点龙睛跃然欲舞。如于壁上看画水势欲涌出。亦如数十年识得扇门半面。如于烟炭中辨是夏馥。此惟吾啸公心眼。但所指即星。但所披即宝。足使从上诸大老。本性廓呈。面目毕竟。俱若从开卷间。宛然相向其书。遂足传万世。山翁老人。专以此事属公。诚甚重也。余因为溯述儒释两门之盛。而啸公此书。阐提未发其能。善承先志若此。斯诚释林之世宝也。是为序。

　　甬上学者李邺嗣杲堂氏顿首拜撰

　　No. 1458-D 序

　　夫正法眼藏。从世尊付嘱迦叶。以至达磨东来。直指人心。见性成佛。谓之教外别传。不立文字。虽云不立文字。然直指之道。非言莫显。故灿大师信心铭。及六祖坛经。妙演心宗。波澜益阔。厥后五宗。并列机愈峻。而唱愈高。星飞电卷。疾雷醒聩之言。汇成灯录会元尊宿诸书。后学因之。打失布袋者。不可胜纪。诚起死回生之良剂。奚得竟以文字目之哉。第道与时运。隆替不恒。赫赫祖灯。几至九鼎一丝。而钝根肤识之徒。无从扣入。甚至泥文字为正句。犹执医方。以为妙药。不唯活人无验。将见贻害不浅矣。赖近古老冻脓。代兴济世。以楔出楔。以言破言。补偏救弊之语。又不一而足。自会元尊宿语录辑行之后。然继辑者。不能尽载其全书。即崛起诸老。仅存其名。而无其录者。十有八九。如黄龙死心灵源瞎堂诸前辈。皆声光烜赫。震动一时。今求其全录。咸无有焉。盖辑书者。仅采掇其英华。而单本集卷。失之荒烟蔓草。遂以湮没。加之陵谷变迁。兵燹相因。或存或亡。又不知其几几矣。是以学者。不得尽见古人之全书。即不能尽得古人之机用也。先师弘觉老人。深为悯之。欲自宋迄今。上下四五百年间。搜其遗录。汇成一书。其撰集之体。取衷于古尊宿录。聚古人于一堂。使学者得以师之。若亲聆謦欬。瞻其锤拂。读其语玩其机。而有所触发开悟。如灵云之见桃。香严之击竹。太原闻画角。佛果听鸡鸣。物类尚然。何况古人雷霆之舌。剑刃之机。尽存于斯。而不令打失布袋者乎。倘于此彻见古人用处。便可与古人。并驱于千载之上矣。则此书当亟成者也。集未半。适应天书之召。未卒其业。因举残编。而授晰曰。汝当成此。嗟乎。荏苒岁月。今已廿余年矣。晨夕寅愓。惟恐负先师之命。丙辰春。始得搦管从事。搜罗寻觅。凡三易寒暑。仅得八十八人书。成九十三卷。名之曰宗门宝积录。成先志也。亦俾后之瞎驴灭却正法眼者知所自尔。

　　旹

　　康熙岁次己未元旦西蜀枳里比丘山晓本晰题于天童大鉴堂

　　宗门宝积录凡例编辑是书。由弘觉先师。见宋末元明诸祖语录。多散失无传。使古德法檀。不获昭昭惠世。引为后学之过。故命晰广求诸录。汇成一书。颜曰宗门宝积。俾得此书者。如获众宝。且知慧命攸归。渊源有自。第愧搜罗不备。挂漏颇多。惟冀当来同志。补集大成焉尔。采集规式。悉依古尊宿录例。唯收上堂示众小参机缘拈颂法语等类。其余杂着。浩繁不遑具载。历代宗支。不列世次。不折五派者。以五宗共出一祖。何必分门别户。惟于卷目之下。略赘大鉴下第几十几世。以便披阅。知其所自云。凡尊宿录中已收者。兹录俱不更收。然复收南岳让青原思者。以见大鉴下绵绵相传。不出两支之外耳。大鉴下由南岳至十二世杨岐会。及十四世五祖演诸录。备载尊宿录中。惟雪峰玄沙西余白云诸老。咸属单本。未经收入。故兹编从南岳青原下。首列雪峰存禅师录。如圆悟大慧中峰录。久经入藏颁行。兹亦不收。雪峰玄沙。及宋末诸祖录。屡经选订。行世已久。兹惟去其杂着。余皆仍旧。若元明及昭代诸禅师录。奚止汗牛充栋。故去繁采要。集其大概。非敢涉私简择。任意去留也。是编原为收拾诸祖语录。非与传灯续灯诸书。专意稽考。谱牒世系者比。故有语录行世者收之。其无录者。不敢具载空名。书中诸禅师。或有硕儒名宿所撰塔铭附后者。卷首不更载其姓氏出处。竟录上堂等语。近代诸录。止于愚庵盂觉浪盛及弘觉先师昆季辈下。此济济多贤。未能备列统。俟后之君子起而辑之。惟高明鉴原。未详法嗣。曾经南涧备收续灯存稿中行世。兹不复赘。

　　宗门宝积录凡例

　　宗门宝积录目录卷首序凡例卷一(大鉴下第一世)南岳怀让禅师青原行思禅师卷一之二(大鉴下第六世)雪峰义存禅师卷三(大鉴下第七世)玄沙师备禅师卷四(大鉴下第十二世)西余净端禅师卷五之六(大鉴下第十三世)白云守端禅师保宁仁勇禅师卷七(大鉴下第十四世)宏智正觉禅师卷八(大鉴下第十六世)虎丘绍隆禅师卷九之十一(大鉴下第十七世至十二卷同)应庵昙华禅师卷十二焦山师体禅师长翁如净禅师卷十三之十四(大鉴下第十八世)密庵咸杰禅师卷十五(大鉴下第十九世)破庵祖先禅师无文　灿禅师卷十六(大鉴下第二十世至十八卷同)无准师范禅师天目文礼禅师卷十七之十八元叟行端禅师卷十九之二十(大鉴下第二十一世至二十五卷同)雪岩祖钦禅师卷二十一之二十二楚石梵琦禅师卷二十三愚庵智及禅师卷二十四之二十五笑隐大欣禅师卷二十六之二十七(大鉴下第二十二世至三十三卷同)高峰原妙禅师卷二十八之二十九古林清茂禅师卷三十南石文琇禅师卷三十一用彰廷俊禅师卷三十二季潭宗泐禅师卷三十三铁关法枢禅师卷三十四(大鉴下第二十三世至四十三卷同)石屋清珙禅师卷三十五之三十六恕中无愠禅师卷三十七之三十八了庵清欲禅师卷三十九之四十月江正印禅师卷四十一无见先睹禅师石门至刚禅师卷四十二定岩戒净禅师天真惟则禅师卷四十三逆川智顺禅师杰峰世愚禅师卷四十四之四十五(大鉴下第二十四世至四十九卷同)千岩元长禅师卷四十六之四十八天如惟则禅师卷四十九呆庵普庄禅师古梅正友禅师卷五十(大鉴下第二十五世至五十一卷同)万峰时蔚禅师卷五十一松隐德然禅师卷五十二(大鉴下第二十八世)古溪觉澄禅师大巍净伦禅师卷五十三(大鉴下第三十世)天奇本瑞禅师法舟道济禅师卷五十四(大鉴下第三十一世)无闻明聪禅师无趣如空禅师卷五十五之五十六(大鉴下第三十二世)笑岩德宝禅师无幻性冲禅师卷五十七(大鉴下第三十三世)幻有正传禅师卷五十八之六十(大鉴下第三十四世)密云圆悟禅师天隐圆修禅师语风圆信禅师抱朴大莲禅师卷六十一(大鉴下第三十五世至八十一卷同)无明慧经禅师五峰如学禅师卷六十二汉月法藏禅师卷六十三破山海明禅师卷六十四费隐通容禅师石车通乘禅师卷六十五朝宗通忍禅师卷六十六万如通微禅师卷六十七之六十九弘觉道忞禅师卷七十石奇通云禅师卷七十一之七十二牧云通门禅师卷七十三浮石通贤禅师卷七十四林野通奇禅师卷七十五林皋本豫禅师卷七十六之七十七大觉通琇禅师卷七十八之七十九箬庵通问禅师卷八十山茨通际禅师松际通授禅师卷八十一古雪通喆禅师卷八十二(大鉴下第三十六世至八十五卷同)湛然圆澄禅师卷八十三之八十四无异元来禅师晦台元镜禅师卷八十五永觉元贤禅师卷八十六(大鉴下第三十七世至九十一卷同)石雨明方禅师卷八十七三宜明盂禅师卷八十八尔密明澓禅师瑞白明雪禅师卷八十九之九十觉浪道盛禅师为霖道霈禅师卷九十一雪关道訚禅师嵩乳道密禅师卷九十二之九十三历传祖图赞

　　宗门宝积录目录(终)
