卍新纂续藏经第 73 册 No. 1452 紫柏尊者全集


　　No. 1452-A 紫柏老人集序

　　匡山逸叟憨山释　德清　着

　　太虚寥廓。长风鼓而万窍怒号。殊音众响。皆一气之所宣又奚可。以大小精粗。谓灵根之有间哉。惟吾
佛以不思议智。流出一切音声陀罗尼。故世谛语言。皆悉显示第一义谛。若夫尘说。刹说。炽然说。即水流风动。皆演圆音。况宇泰定而照群情。触境而发。无思而应若谷响者乎。是以从上诸祖。证无师自然智者。即扬眉瞬目。怒骂讥诃。莫不直示西来大意。又岂可以识情语言。而拟议其形容哉。故达磨西来不立文字。而曹溪则有坛经。及二派五宗。虽直指向上。然皆曲为今时。或上堂入室。示众举扬。机如雷电。凡垂一语。必辑为录。大概聊尔门头。若大慧中峰。至我
明楚石皆其类也。盖借语传心。因言见道。言其所绝言耳。今去楚石二百余年。有达观禅师出。当禅宗已坠之时。蹶起而力振之。得无师智。秉金刚心。其荷负法门之志。如孛陵之血战。纵张空拳。犹挥驻日。虽未犁庭扫穴。而一念孤忠。与啮雪吞毡者。未可以死生优劣议也。真末法一大雄猛丈夫哉。然师赋性不与世情和合。至老见客未效一额手。虽未踞华座。竖槌拂。然足迹所至半天下。无论宰官居士。望影归心。见形折节者。不可亿计。以自性宗通。故随机之谈。如千钧弩发。应弦而倒。无非指示西来的意。称性冲口。曾无刻意为文也。一唾便休。弟子辈笔而藏之者什一。师初往来于金沙曲阿之间。与于王贺氏诸君子大有夙缘。所闻最多。如庵居士于公执侍甚谨。得片言如宝只字不遗。凡随师杖屦者。必搜而得之。师每至匡庐。必主于江州孝廉邢君来慈长松馆。多有所说。师化后。并属弟子仲櫜。润甫。结集成帙。予久沈瘴海。适为师了末后因缘。之双径。先过金沙之东禅。二公以予与师为法门深契。故出其稿。稽首请校而梓之。予三读其言。喟然而叹曰。嗟乎。末法降心。力㧞生死之根。如一人与万人敌者。予独见师其人也。睹其发强刚毅勇猛之气。往往独露于毫端。如巨灵挥斤。真所谓与烦恼魔。欲魔。死魔共战。竟能超越死生。如脱敝屣。可谓战胜有功者也。故其所吐。岂可以文字语言音声色相求之者耶。佛说欲为生死根。师凡所举必三致意。痛处劄锥。直欲剿绝命根。即此可当金鎞矣。又何庸夫门庭施设哉。昔觉范禅师。妙悟超绝。语工典则。其所著述。自自之曰文字禅。故予题之曰。紫柏老人集。盖非堕于俗数也。观者当具金刚正眼。视之于言外。则思过半矣。　时
天启元年岁在辛酉春王上元日书于匡山五乳峰下木石庵中

　　No. 1452-B 紫柏大师集序

　　庄生曰。卜梁倚。有圣人之才。无其道。吾有圣人之道。无其才。夫圣人矣。又何才与道之别。曰苟非其人。道不虚行。才者人也。予尝披历代祖图于少室。其人无不魁杰有奇表。心窃异之。既而遇紫柏大师。见其旋尺之面。合围之腰。坐若熊蹲。行如象步。士大夫得晋接者。不言而意已消。学徒瞻依者。未施棒喝而魂虑已慑。与向所见图中诸宿。若或睹之。盖真其人哉。

　　神庙戊子己丑间。大师驻锡吾地。与先正陆庄简公。先师冯具区先生。深谈不二。因筑精舍。舍于棱严废址。时灌莽极目。而大师说法如云如雨。东南净信。闻风趋向。施物填委。无何杞梓丹青。峨峨晖焕。不啻还旧观而已。大师偕高足开公。创列规条。期为百世之守。江以南。海以北。诸刹不啻累百。而称清规楚楚。遵蹈不逾尺寸者。必首棱严也。大师涉涛江。礼育王。跻雪栈。瞻峨嵋。蹑冰壑。朝五顶。足迹遍天下。而后之京辇。以弘法故。示灭圆扉。所被显晦大小钝敏。诸机益广。而语言亦益散落。其所说法。触着信口所录以示人。拈着信手绝组。纴蹊线之迹。而波澜横溢。起没自在。吞天沃日之势。日澎湃于方幅之楮也。近代未见其俦。求之于古。妙喜幻住。庶或近之。金沙于润甫大夫。赤心自行。混俗而扶大教。宛古净名庞蕴之流。其于大师参领最深。契谊最笃。遇所摅撝。辄录藏之。迨乎归寂。闻有手笔落人家者。不远千里。必力致之。二十年余。裒然成大帙矣。近则谨书精刻。以宠同学。既而又幡然曰。大师生平所栖托注念。无如棱严。所发弘愿。无如方册法藏为第一事。剞劂之役。近在双径。去棱严不五六舍。是录宜归棱严。俾模印以行。稍取其直。以资刻藏。于大师寂光土中必所欣也。且弘法维人。棱严主者。白法师为大师克家之子。兴废举坠。靡不殚力。是录宜并入荷法担中。乃以
今上崇祯辛未嘉平月。舁板于堂。白法师受之。驰告于予。予曰。大夫之意良矣。尝试与子爇一片檀。诣大师影堂相对。翻阅告语之意。必有浮于纸墨之上者。言诚可味。人诚可追也。是以吾贵其合。且也大师之言行。则于法得其纲骨。大师之愿满。令佛菩萨之言尽行。则于法彻其源底。不可谓非佛日崦嵫时。弩力鲁阳之戈也。师与吾辈其必勉之。无负大夫无负大夫。　　　　就李竹懒居士李日华沐手撰书

　　No. 1452-C

　　大师应机说法。随缘拈举。不假安排。俱从第一念中流出。惟期与人共明此事。原无意于文字语言。凡所开示人者。即令其人代书。书毕随手携去。大师未尝再一寓目。故其中意旨。或多重复。即累字叠句。亦复不少。惜当时未有专掌书记者。微言妙义。散于四方多矣。兹集仅得之吴江周子介。九江邢来慈。同邑王仲弢。三人所录。大同小异。不肖与二三友人。虚心参订。疑者姑阙。方敢授梓。其他散佚。不能一一访致。凡我同学。思报法乳之恩。普慈航之济。有藏片言半偈。不惮远颁。并收集中。以续传灯。实法门之一快云。时天启丁卯秋弟子三炬盥手谨识。

　　No. 1452-D 紫柏大师集䟦

　　自法席久尘。祖灯无𦦨。求其担荷大法。振扬宗风。摧情魔于百战。枯识海于千流者。有
明自楚石以后。惟有
紫柏大师一人而已。大师洞彻自心。皎皎孤映。语言文字。从心光中自然溢出。一经拈指。本妙见前。至其慈悲热肠。淋漓痛切。无非欲学人积劫无明。当下冰销。究此一大事因缘耳。噫。初祖不立文字直指人心。大师不离文字亦指人心。其揆一也。烺尝见侍者握管旁立。大师冲口而出。侍者奋腕疾书。犹苦不给。一纸既盈。复易一纸。如泉喷地。琅琅不停。自非见地圆明。了无凝滞。曷至此乎。噫。有文字。有未始有。文字学者。繇文字悟。未始有文字。则妙膳上味。人人充满。如但作文字会也。何异指馔说饱。岂疗枵虚。虽然凡心未鐍。圣解难窥。即请于大师日用着眼。集中拈出毗舍浮佛一颂。谓包括大藏。透彻禅源。持此凡十五寒暑。而精虔不休。自云每触逆顺爱憎之境。必以此颂为前茅。覆军杀将亦不知其几矣。噫。了彻如师。而犹坚锐猛决若此。此所以孤风绝侣。佛意祖髓。在在逢源也。即晚寄圆中。洒然夷适。死生利害。如撼空虚。照用之妙。前齐古德矣。夫人人本有心光。不知照用。以致坠失。而大师慈怜迫切。代为指授。片语单词。皆拭垢还光之助。于此逗得消息。方是紫柏儿孙。至利根男子。略沾涓滴。立见风涌云蒸。腾骧变化。超然默契。迥绝意言。即一部语录。无只字可得矣。亦庵先生。数载讨论。独任流布。使紫柏心光。如日华月彩。注射千古。先生之光。岂不交映互摄融成一片乎。

　　弟子贺烺熏沐拜书

　　紫柏老人集目录卷之首像赞塔铭附圆中语录卷一之十法语卷之十一释心经释金刚经释棱严经卷之十二释毗舍浮佛偈释八大人觉经释十二因缘八识规矩卷之十三缘起疏卷之十四序记文卷之十五题䟦卷之十六拈古卷之十七赞卷之十八颂古卷十九之二十偈卷之二十一杂说字说卷之二十二杂记解易铭传卷二十三之二十四书卷二十五之二十八诗卷二十九(藏本三十卷即此本首卷圆中语也)歌

　　No. 1452-E

　　大师自题

　这个阿师　　心直口快　　走遍天下　　圆中自在

　　万历壬寅夏日。题于赫山会延庆寺之慈标。明年癸卯冬。果圆寂圆中。前知其明验云。

　　弟子三炬盥手拜书

　　紫柏大师像赞

　　法界网裂。其维不张。适生大师。力振其纲。踞狮子窟。斫栴檀树。奋迅未伸。爪牙已露。击涂毒鼓。酾甘露浆。饮之者醉。耳之者狂。寂灭性空。轰霹雳舌。奔雷卷电。触者褫魄。以大地心。竖金刚骨。眼里有筋。胸中无物。临济不死。黄檗犹生。谁知大师。不受其名。大方阔步。不存轨则。翻身掷过须弥峰。一拳槌碎无生国。

　　憨山德清赞

　　山阴钱伯子。持　达观大师小影。索予为赞。时予正病剧。抽思未能。信口作禅语贻之。

　　呵呵呵。这就是达观。昔日须𩯭犹存。今日眉毛不换。相对依然。慈容悲愿。人传此老。示寂圆中。却在这上头。舒来卷去。一从方便。欲识师真。于此窥他颜面。虽然也祇得一半。若欲全彰。连这焚却。方得相见。何以故。　大明国内。着不得这汉。

　　予晤师在癸巳岁。金陵贺氏园中。为驾部郎时。乃予请见。固有年矣。忆先于比部瞿洞观。太常傅太恒二君。共介其徒以往。到而复却。凡几度策马空归。二君遂不复言求见。而予意未已。至是晤焉。师须𩯭不剪。顶着樵巾。体干丰伟。坐立如山。晦翁所谓其人皆魁岸雄杰者是已。相见慈容满面。权然如故。室中有数辈儒衣冠者。握笔沉思。肃如试举。予坐定。侍者设席予前。具笔伸纸。予问故。曰请与诸子。同作棱严经中某四句讲义。或偈亦可。予唯然受之不为异。随与大师论他义。一二转未竟。师辄呼侍者曰。周老先生面前纸笔彻过。又论一二转。师曰。硬挣也硬挣。顷之。侍者持客刺来报。乃鸿胪觉斋徐公。一徒起曰。老师今日体倦。徐公见。可俟他时。某请回之。便欲趋出。师曰不可。到即请见。徐公向日与予求见师。知不可得。每侦予所至。则尾之。故今刺得入。以予有人在门。刺得至师前。以予有人在室。其徒请命。以予在座。不然。恐师皆无由知矣。是日与徐公共午斋而散。明日天始辨色。街鲜人行。乃余衙有叩门者。询之为师二徒。余出迓。言大师且来谒。少选手持拄杖。阔步长趋。数徒拥掖而至。盘桓至暮始别。时从行有周叔宗。贺知忍。余名氏已忘。从行者曰。大师从未谒人。以是施君。异数也。余窃叹是时胸中尚未尽稳。商量不得彻底。嗣后欲载证无缘。可恨人言师奇怪。余具睹如此。奇耶易耶。凡初见作难意。皆诸徒所为。予以目击徐公一节可推。虽然。即师何病。世界不宽。时人眼孔不大。竟莫容此老。或以其入都门为病。而悲愿深远。殆不可测。余为钱子题赞词。更为叙相见始末。且更嘘唏及此云。

　　丙午腊八日剡城周汝登伏块敬书

　　开脱空口。东语西话。以慈悲法。盲拳瞎骂。冷面热肠。莲花一社。冷债热还。竹篦廿下。鸟去遗音。香飞落灺。真个达师。僧繇难画。

　　余久向紫柏师。辛丑入都。而师住西山。忻然欲以瓣香见之。会同学数友。皆短师。心疑而止。后读其遗言。审其生平真证密行。深慈高节。一时丛林踞师席者。诚罕其比。然犹惜师不早去。终以及祸。非明明喆之道。及见吴咸熙氏所寄示遗像。味其自赞语。类谶者。岂师固夙知若二祖。师子尊者耶。常不轻菩萨见人礼拜。称汝等皆当作佛。人乃相趁打掷呵詈之。袁景倩言。一国中有狂泉。人饮皆狂。独国王汲井以免。而通国狂者。覆以王为狂也。相与捽缚烧灼。不胜苦。趍饮其泉。狂作。国人喜。谓王病已也。始舍之。紫柏视众人为佛。不得不度。众人视紫柏为狂。不得不死。於乎。何足恨哉。

　　丁未正月上浣日会稽陶望龄敬题

　　飞扬须眉头颅秃。竖眼控拳坦胸腹。颠翻神妙智具足。天龙人鬼俱降伏。声摇山岳纳空谷。拔剑虎丘埋天目。八面威风画一轴。六六原来三十六。

　　寓生黄汝亨赞

　　高挂两眸。颓然双颊。河汉为口。风雷为舌。汲汲波波济度人。大扣小扣俱不竭。忒慈悲。忒豪杰。贤愚终古无休歇。那辨侯王与宰官。少不省时加棒喝。恁般热肠难打叠。这打叠。不可说。休问纸上人。试看径山碣。

　　长水弟子李培敬题

　　存日门庭峻厉。没时棒喝交加。一念常观自在。天堂地狱无差。人说因缘果报。我说本分作家。祇有逆来顺受。从他幻影空花。

　　长水姚士慎敬题

　　昔先庄简。法门金汤。博求龙象。为法津梁。既遇吾师。曰真法王。皈依参请。笃老皇皇。忠得夤缘。巾瓶侍旁。昏衢智灯。苦海慈航。世间父执。出世导师。近之则畏。远之又思。创见则诧。即之转慈。揭示道要。能觉我迷。我于弹指。悟昔之非。舍海认沤。乃今始知。因师知佛。因佛知儒。灵明廓彻。乃有阶梯。师曰咄咄。阶梯非是。脚下承当。举足便至。每惟深慈。感激涕泗。法乳难酬。有死无贰。岂期缘深。躬承师逝。嗟乎哲人。不可思议。戒慧之光。遇缘益炽。游于福堂。作大法施。历诸苦恼。意地寂然。既展王法。曰了夙缘。合掌跏趺。只履翩翩。六日牢户。露地风尘。屹峙如山。光溢于颧。西原夏瘗。淫涝成川。倾城漂舍。激荡靡坚。意此土封。雨啮风穿。南迁启龛。载觌师颜。相好庄严。俨若生前。闻古贤圣。去来如意。定慧力故。结成舍利。入火入水。色身不坏。不图愚蒙。睹此奇异。允若师言。验瞑目地。非肉身佛。岂能若是。

　　陆基忠敬赞

　　紫柏尊者达观可大师像赞

　　有大医王。治痴暗病。入泥入水。拍拍成令。唤醒梦宅。接续慧命。为法忘身。高提祖印。

　　香光居士董其昌赞

　　不妄视。眼不坏。不妄听。耳不坏。不妄言。舌不坏。不妄动。身不坏。不弄精魂不捏怪。这回方验真持戒。要与人天插个标。何妨地狱还些债。咄。债已还。有甚待。端端坐待老憨来。打破从前旧皮袋。一道神光火电飞。风流铁汉今疏快。

　　闻闻居士陈继儒赞

　　No. 1452-F 达观大师塔铭

　　夫大地死生。颠瞑长夜。以情关固闭。识锁难开。有能蹶起一击而碎之。掉臂而独往者。自非雄猛丈夫。具超世之量者。未易及也。历观传灯诸老。咸其人哉。久不复作。顷于达观禅师见之矣。师讳真可。字达观。晚号紫柏。门人种尊者。重法故也。其先句曲人。父沈连季子。世居吴江太湖之摊缺。母梦异人。授以附叶大鲜桃。寤而香满室。遂有娠。师生五岁。不语。时有异僧。过其门。摩顶而谓其父曰。此儿出家。当为天人师。言讫。忽不见。师遂能语。先时见巨人迹。下于庭。自是不复见。师髫年。性雄猛。慷慨激烈。貌伟不群。弱不好弄。生不喜见妇人。浴不许先。一日姊误前就浴。师大怒。自后至亲戚妇女。无敢近者。长志日益大。父母不能拘。尝有诗曰。屠狗雄心未易消。年十七。方仗剑。远游塞上。行至苏州阊门。天大雨。不前。偶值虎丘僧明觉。相顾盻。觉壮其貌。知少年不群。心异之。因以伞蔽之。遂同归寺。具晚餐。欢甚相得。闻僧夜诵八十八佛名。师心大快悦。侵晨。入觉室曰。吾两人有大宝。何以污在此中耶。即解腰缠十余金授觉。令设斋。请剃发。遂礼觉为师。是夜即兀坐达旦。每私语。三叹曰。视之无肉。吃之有味。时觉欲化铁万斤。造大钟。师曰。吾助之。遂往平湖巨室门外趺坐。主人见。进食。师不食。主问何所须。师曰。化铁万斤造大钟。有即受食。主人立出铁万斤于门外。师笑。食毕。径载回虎丘。归即闭户读书。年半不越阃。尝见僧有饮酒茹荤者。师曰。出家儿如此。可杀也。时僧甚惮之。年二十。从讲师受具戒。尝至常熟。遇养斋翁。识为奇器。留月余。之嘉兴东塔寺。见僧书华严经。乃跪看。良久叹曰。吾辈能此足矣。遂之武塘景德寺。掩关三年。复回吴门。一日辞觉曰。吾当去行脚诸方。历参知识。究明大事也。遂杖䇿去。一日闻僧诵张拙见道偈。至断除妄想重增病。趍向真如亦是邪。师曰。错也。当云方无病。不是邪。僧云。你错他不错。师大疑之。每至处。书二语于壁间。疑至头面俱肿。一日斋次忽悟。头面立消。自是凌跞诸方。尝曰。使我在临济德山座下。一掌便醒。安用如何如何。过匡山。穷相宗奥义。一日行二十里。足痛。师以石砥脚底。至日行二百里乃止。师游五台。至峭壁空岩。有老宿孤坐。师作礼。因问一念未生时如何。宿竖一指。又问既生后如何。宿展两手。师于言下领旨。寻迹之。失其处。师至京师。参遍融大老。融问从何来。曰江南来。又问来此作么。曰习讲。又问习讲作么。曰贯通经旨。代佛扬化。融曰。你须清净说法。师曰。只今不染一尘。融命褫师直裰。施傍僧顾谓师曰。脱了一层还一层。师笑颔之。遂留挂搭。时知识啸岩法主。暹理诸大老。师皆及门。去九年。复归虎丘省觉。乃之淞江掩关百日。之吴县。适聊城傅君光宅为县令。其子利根。命礼师。子不怿。子一日搦二花问师云。是一是二。师曰。是一。子开手曰。此花是二。师何言一。师曰。我言其本。汝言其末。子遂作礼。之天池。遇管公东溟。闻其语。深器之。师因拈蔷薇一蒂二花。问公。公曰。此花同本生也。师分为二。复问公。公无语。因罚斋一供。遂相与莫逆。时
上御极三年。大千润公开堂少林。师结友巢林戒如辈。往参叩。及至。见上堂讲公案。以口耳为心印。以帕子为真传。师耻之。叹曰。西来意固如是邪。遂不入众。寻即南还。至嘉禾。见太宰陆五台翁。心大相契。先是有密藏道开者。南昌人。弃青衿。出家披剃于南海。闻师风。往归之。师知为法器。留为侍者。凡百悉委之。郡城有棱严寺。为长水疏经处。久废。有力者侵为园亭。师有诗吊之曰。明月一轮帘外冷。夜深曾照坐禅人。志欲恢复。乃属太宰为护法。开公力主其间。太宰公弟云台公。施建禅堂五楹。既成。请师命一联。师曰。若不究心。坐禅徒增业苦。如能护念。骂佛犹益真修。谓当以血书之。遂引锥刺臂。流血盈碗书之。自是接纳往来。豪者力拒。未完局。后二十余年。适太守槐亭蔡公。竟修复。盖师愿力所持也。师见象季。法道陵迟。惟以弘法利生为家务。念　大藏卷帙重多。致遐方僻陬。有终不闻法名字者。欲刻方册。易为流通。普使见闻。作金刚种子。即有谤者。罪当自代。遂倡缘。时与太宰光祖陆公。司成梦祯冯公。廷尉同亨曾公。冏卿汝稷瞿公等议。各欢然。愿赞佐。命弟子密藏开公董其事。以万历己丑。创刻于五台。属弟子如奇纲维之。居四年。以冰雪苦寒。复移于径山寂照庵。工既行。开公以病隐去。其事仍属奇。协弟子幻予本公。本寻化。复请澹居铠公终其役。始司成具区冯公。意复化城为贮板所。未克。初桐城用先吴公。为仪曹郎。参师入室。从容及刻藏事。师遽曰。君与此法有大因缘。师化后。吴公出参浙藩。进至方伯。竟复化城。且蠲俸散刻藏数百卷。固吴公信力。亦师预谶云。师先于嘉禾刻藏有成议。乃返吴门。省前得度师觉公。时觉已还俗。以医名。师闻之。意行度脱。时夜觉饭。盂忽堕地裂。其精诚所感如此。乃诈病于小舟中。命请觉眕视。觉至。见师。大惊惧。师涕泣曰。尔何迷至此耶。今且柰何。觉曰。唯命是听。师即命剃发。竟载去。觉惭服。愿执弟子礼。亲近之。师初过吴江。沈周二氏。聚族而归之。时至曲阿。贺孙二氏。率族而礼至敬之。至金沙。于王二氏。合族归礼。愈益重。师于于园书法华经。以报二亲。颜书经处。曰墨光亭。今在焉。师以刻藏因缘议既成。闻妙峰师。建铁塔于芦芽。乃送经安置于塔中。且与计藏事未偕。复之都门。乃访予于东海。时万历丙戌秋七月也。是时予以五台因缘。有闻于内。因避名于东海那罗延窟。适遇
慈圣皇太后。为保
圣躬。延国祚。印施大藏十五部。
皇上颁降海内名山。
敕僧讽诵。首及东海。予以谢
恩入长安。师正携开公走海上。至胶西。值秋水泛涨。众度必不能渡。师解衣先涉。疾呼众。水已及肩。师跃然而前。既渡。顾谓弟子曰。死生关头。须直过为得耳。众心服师。时予在长安。适师弟子于君玉立来访。言师已东行。计其程。旦夕乃入山期也。予闻之。亟促装归。日夜兼程。亦犯横流。赶至即墨。时师已出山。在脚院。诘朝将长发。是夜一见。大欢笑。明发。请还山。留旬日。心相印契。师即以予为知言。许生平矣。师返都门。复潭柘古刹。乃决䇿西游峨嵋。由三晋。历关中。跨栈道。至蜀礼普贤大士。顺流下瞿塘。过荆襄。登太和。至匡庐。寻归宗故址。唯古松一株。为寺僧售米五斗。匠石将伐之。适丐者怜而乞米赎之。以存寺迹。师闻而兴感。其树根底。为樵者剥斫过半。势将折。师砌石填土。咒愿复生。以卜寺重兴兆。后树日长。寺竟复。其愿力固如此。时江州孝廉邢懋学。礼师延居长松馆。执侍最勤。师为说法语。集名长松茹退。先是邹给谏尔瞻。丁大参勺原。素雅重师。意留驻锡匡山。未果。遂行。过安庆。时有江阴居士赵我闻谒见。不可。适阮君自华。归心于师。因为居士先求得度。未许。阮君请游皖公山马祖庵。师喜其境超绝。即属阮宜建梵刹。居士恳乞出家。遂剃发于山中。詺名曰法铠。是为澹居。其庵今蒙
敕赐佛光寺。师复北游。至石经山。晋琬公。虑三灾坏劫。正法浸灭。乃石刻藏经安于岩穴。师见而感之。时琬公塔院。被力者侵。师志复之。启石室。佛座下。得函贮佛舍利若干。出时。光烛岩壑。适
圣母。闻师至。命近侍陈儒致斋供。特赐紫伽黎。师让之。谢曰。自惭贫骨难披紫。施与高人福更增。因请佛舍利入内。供三日。出帑金重藏于石窟。师重二事。思得予作记。适予闻师西游回。即驰至京。候于上方兜率院。师拉予游。观石经。遂记之。予回寓慈寿。师感遇亦出山见访。同居于西郊园中。对谈四十昼夜。目不交睫。信为生平至快事。时遍融老已入灭。因吊之。有嗣德不嗣法之语。师在潭柘。居常礼佛后方食。一日客至喜甚。误先举一食。乃对知事曰。今日有犯戒者。命尔痛责三十棒。轻则倍之。知事惊。不知为谁。顷师授杖知事。自伏地于佛前。受责如数而股如墨。乃云。众生无始习气。如油入面。牢不可破。苟折情不痛。未易调伏也。师与予计。修我
朝传灯录。予约师。往浚曹溪。以开法脉。师先至匡山以待。时癸巳秋七月也。越三年乙未。予初以供奉
圣母赐大藏经。建海印寺成。适以别缘触
圣怒。诏逮清下狱。鞫无他辞。送法司拟罪。蒙
恩免死。遣戍雷阳。毁其寺。时师匡山闻报。为予许诵法华经百部。冀祐不死。即往探曹溪回。将赴都不救予。闻予将南放。遂待于江浒。是年十一月。方会师于下关旅泊庵。师执予手叹曰。公以死荷负大法。古人为法。有程婴。公孙杵臼之心。我何人哉。公不生还。吾不有生日。予慰之再三。濒行。师嘱曰。吾他日即先公死。后事属公。遂长别。予度岭之五年。庚子。
上以三殿工。下矿税令。中使者驻湖口。南康守吴宝秀不奉令。劾
奏被逮。其夫人哀愤缳死。师时在匡山闻之曰。时事至此。倘阉人杀良二千石。及其妻。其如世道何。遂䇿杖越都门。吴入狱。师至多方调护。授吴公毗舍浮佛半偈。嘱诵满十万。当出狱。吴持至八万。蒙
上意解。得末减。吴归。每念师辄涕下。师以予未归初服。每叹曰。法门无人矣。若坐视法幢之摧。则绍隆三宝者。当于何处用心耶。老憨不归。则我出世一大负。矿税不止。则我救世一大负。传灯未续。则我慧命一大负。若释此三负。当不复走王舍城矣。癸卯秋。予在曹溪。飞书属门人之计偕者。招师入山中。报书直云。舍此一具贫骨。居无何。忽妖书发。震动中外。时忌者乘白简劾师。师竟以是罹难。先是
圣上以轮王乘愿力。敬重大法。书金刚经。偶汗下渍纸。疑更当易。亟遣近侍曹公质于师。师以偈进曰。御汗一滴。万世津梁。无穷法藏。从此放光
上览大悦。由是注意。适见章奏甚怜之。在法不能免。因逮及。
旨下。云着审而已。及金吾讯鞫。以三负事对。绝无他辞。送司寇。先是侍御曹公学程。以建言逮。久在狱。与师问道。有圆中语录。时执政欲死师。师闻之曰。世法如此。久住何为。乃索浴罢。嘱侍者小道人性田曰。吾去矣。幸谢江南诸护法。道人哭。师叱之曰。尔侍予二十年。仍作这般去就耶。乃说偈。语在录中。言讫端坐安然而逝。曹公闻之急趋至。抚之曰。师去得好。师复开目微笑而别。时癸卯十二月十七日也。师生于癸卯六月十二日。世寿六十有一。法腊四十有奇。噫。师生平行履。疑信相半。即此末后快便一着。上下闻之无不叹服。於戏。师于死生视四大如脱敝屣。何法所致哉。师常以毗舍浮佛偈示人。予问曰。师亦持否。师曰。吾持二十余年。已熟句半。若熟两句。吾于死生无虑矣。岂其验耶。师化后。待命六日。颜色不改。及出。徒身浮葬慈慧寺外。次春夏霖雨及秋。陆长公西源。欲致师肉身南还。启之安然不动。适予弟子大义。即奉师龛至。经潞河。马侍御经纶。以感师与李卓吾事。心最恸。因启龛拂面。痛哭之。至京口。金沙曲阿诸弟子。乃奉归径山。供寂照庵。以刻藏因缘。且推沈中丞重建大殿。乃师遗命。以师临终有偈云。怪来双径为双树。贝叶如云日自屯。以是故耳。时甲辰秋九月也。越十一年乙卯。弟子先葬师全身于双径山后。适朱司成文宁公。礼师塔。知有水。亟嘱弟子法铠启之。果如言。复移龛至开山。乃与俗弟子缪希雍。谋得五峰内。大慧塔后开山第二代之左。曰文殊台。卜于丙辰十一月十九日茶毗。廿三日归灵骨塔于此。予始在行间。闻师讣。即欲亲往吊。因循一纪。未遂本怀。顷从南岳数千里来。无意与期会。而预定祭日。盖精神感孚亦奇矣。师后事。予幸目击。得以少尽心焉。於戏。师生平行履。岂易及哉。始自出家。即胁不至席。四十余年。性刚猛精进。律身至严。近者不寒而栗。常露坐。不避风霜。幼奉母训。不坐阈。则尽命。立不近阃。秉金刚心。独以荷负大法为怀。每见古刹荒废。必志恢复。始从棱严。终至归宗。云居等。重兴梵刹一十五所。除刻　大藏。凡古名尊宿语录。若寂音尊者。所著诸经论文集。皆世所不闻者。尽搜出刻行于世。晚得苏长公易解。大喜之。室中每示弟子。必令自参。以发其悟。直至疑根尽拔而后已。然义重君亲忠孝之大节。入佛殿见
万岁牌必致敬。阅历书。必加额始览。师于阳羡。偶读长沙志。见忠臣李贲。以城垂陷。不欲死于贼。授部将一剑。令斩其全家。部将恸哭奉命。既推刃。因复自杀。师至此泪直迸洒。弟子有傍侍者不哭。师呵曰。当推堕汝于崖下。其忠义感激类如此。师气雄体丰。而面严冷。其心最慈。接人不以常情为法。求人如苍鹰攫兔。一见即欲生擒。故凡入室不契者。心愈慈而恨愈深。一棒之下。只欲顿断命根。故亲近者希。凄然暖然。师实有焉。师性耽山水。生平云行鸟飞。一衲无余。无住足地。居常悲禅宗凋敝。欲求
国初来诸尊宿机缘。续为传灯。未遂本愿。赍志而往。於戏。师岂常人哉。即其见地直捷稳密。当上追古人。其悲愿利生。弘护三宝。是名应身大士。予尝有书答故人。问师何如人。予曰。正法可无临济德山。末法不可无此老也。师每慨五家纲宗不振。常提此示人。予尝叹曰。纲宗之不振。其如慧命何。原其曹洞则专主少林。沩仰圆相久隐。云门自韩大伯后。则难见其人。法眼大盛于永明。后则流入高丽。独临济一派。流布寰区。至宋大慧中兴其道。及自
国初楚石无念诸老。后传至弘正末。有济关主。其门人先师云谷和尚。而典则尚存。顷五十年来。狮弦绝响。近则蒲团未稳。正眼未明。则妄自尊称临济几十几代。於戏。邪魔乱法。可不悲乎。予以师之见地。足可远追临济。上接大慧之风。以前无师派。未敢妄推。若据尧舜之道。传至孔子孟轲。轲死不得其传。至宋二程直续其脉。以此证之。则师之不忝为转轮真子矣。姑录大略以俟后之明眼宗匠。续传灯者采焉。以师未出世。故无上堂。普说。示众诸语。但就参请机缘开示。门人缉之。有集若干卷。梓行于世。入室缁白弟子甚多。而宰官居士尤众。师生平行履。不能具载。别有传。乃为之铭。铭曰
佛未出世。祖未西来。击涂毒鼓。谁其人哉。鹫岭拈花。少室面壁。只道快便。翻成狼籍。黄梅夜半。老卢窃逃。谁料岭南。有此獦獠。南岳青原。擦脓涕汉。多少痴人。被他诓赚。五家手快。如抚舜琴。南熏倏至。辨者知音。儿孙恶辣。触者先亡。但放一线。其家永昌。门户孤单。命存一丝。有救之者。定是嫡儿。如汉张良。为韩报仇。纵然国破。宗祧可求。是生吾师。如石迸笋。出则凌霄。孰知其本。为法力战。通身汗血。大似李陵。空弮不怯。身虽陷虏。其心不亡。千秋之下。毕竟归王。师金刚心。尽化为骨。逼塞虚空。岂在山麓。师不知我。谁当知师。一死一生。春在花枝。

　　时
万历四十四年嘉月朔旦

　　前海印住山沙门辱教德清稽首撰

　　祭文

　　维
万历四十四年。岁次丙辰。十一月庚子朔。越十有九日丙戌。前海印沙门辱教德清。谨陈香积之供。致祭于
紫柏尊者。达观大师之灵曰。呜呼。惟师之生也不生。乘愿力而来。师之死也不死。顺解脱而去。去来不落常情。生死岂同世谛。以师之住世也。秉金刚心。踞坚固地。三十余年。家常茶饭。脊骨纯钢。千七百则。陈烂葛藤。鼻孔残涕。推倒弥勒释迦。不让德山临济。为人极尽慈悲。临机绝无忌讳。誓护法若惜眼睛。求大事如丧考妣。不与世情和合。便是真实行履。晏坐水月光中。独步空华影里。初访予于东海也。顿脱形骸。既再晤于西山也。搜穷骨髓。当予祸之未形也。备告之以隐微。及予难之既发也。将为我以雪洗。且酬夙约于曹溪。将扣阍于
帝里。冒炎蒸于道路兮。望影响而进止。乃设法以多方。冀出予于九死。呜呼。师之为法门也。实抱程婴杵臼之心。师之为知己也。殆非管鲍陈雷之比。予荷
皇仁之薄罚兮。师之心犹未已。予被放岭表兮。师伫候于江沚。一见欢若更生兮。如九原之复起。予与师作永诀兮。甘为炎方之厉鬼。师嘱予以宁志兮。冀幽扄之再启。予挥涕以临长路兮。师执手含悲而不语。维时关山一别兮。日月若矢。心知师之不我忘兮。每叮咛其无以。师以愿力所持兮。誓不负其本始。乃敛太阿之光焰兮。不顾放身于尘滓。冀和璧之必信兮。不惜隋珠之轻抵。将扣
君门兮九重。倏遇飙风兮四起。陆海波腾。龙蛇披靡。玉石俱焚。法幢倾圮。师登八道之康衢兮。忽遇长蛇与封豕。
皇天实鉴其衷兮。唯见逞于庸鄙。幸此心之白兮。聊以发其蕴底。师实旷然。何忧何喜。逆顺随宜。死生游戏。何夙负之相寻兮。信前缘之固尔。师悲五浊之不堪。直一行之可恃。乃盥漱以趺坐兮。遂寂然而长往矣。呜呼痛哉。师既不以祸患撄宁。又何以去来为事。故撒手便行。全无拟议。惟师以金刚为心。故留不坏之体。有予弟子奉师以南旋兮。就双径以归止。予闻讣以摧心兮。望长空而殒涕。欲亲礼于龛室兮。柰业系之羁縻。拟生还以慰师灵兮。忽星霜之逾纪。匪此心之暂安兮。第因缘之不我与。顷幸遂其本怀兮。始得陈辞而致诔。呜呼痛哉。师何死兮我何生。我不来兮师不宁。形骸异兮共此心。幽冥隔兮终合并。誓同归兮践深盟。寂光朗兮师安住。我顶礼兮展哀慕。陈香积兮洒甘露。师临机兮愿来赴。光明兮照曜。翘勤兮延伫。哀哉
尚飨。

　　举火

　　性火真空。性空真火。狭路相逢。定没处躲。恭唯
紫柏尊者。达观大和尚。偶来人世。误落尘寰。赤力力。脱尽娘生布衫。光烁烁。露出本来面目。荷担正法。纯钢炼就肩头。彻底为人。生铁铸成肝胆。死生路上。直往直来。今事门头。半开半掩。六十余年。松风水月襟怀。千七百则。兔角龟毛拄杖。饶他末后风流。未免藏头露尾。撇下赃私。谁料落在憨山道人手中。今日特为人天众前。当阳拈出。大众还见么。(以火把画○相云)拄杖挑开双径云。通身涌出光明藏。珍重诸人着眼看。这回始信无遮障。

　　No. 1452-G 紫柏大师全身舍利塔颂有序

　　一切宗教。不离七佛偈以为根本最初。毗舍浮佛偈云。假借四大以为身。心本无生因境有。只这半偈。已将三藏十二部。五千四十八卷。千七百则葛藤。满口道出。更无覆藏。悟之者号祖师禅。证之者即如来果。紫柏大师。持此半偈。普印众生若干种心。四十年胁不至席。手不停挥。为初学人。谈法相义。为久习辈。开般若门。为利智根。指涅槃心。显法界藏。有时雷轰电掣。截断众流。有时带水拖泥。四轮着地。随机赴感。未曾一针锋许。出得半偈道场。谓法友憨山师道。吾持此偈。已得句半现前。更得半句。了了常知。自许一生。参学事毕。后十余年。师以佛知见力。慈善根力。向刀山剑岭。任运游戏。自在神通。戒定余熏。生身不坏。可谓空假泯合。心境一如。用四大分解之尘根。演半偈重玄之妙旨。毗浮舌相。遍覆三千。持与持者。同时寂灭。谁谓师非七佛所遣化人。广瀹。睹面缘悭。闻名种熟。清净明诲。私淑有年。甲寅秋仲。卒业遗教。增上闻思。虽漩澓惊涛。目不得暇。而王印在手。斗柄当天。行布圆融。莫不消归半偈。独恨未能将此半偈枯禅。消归自己。长为穷子。辜负婆心。聊作颂辞。充窣堵波。最下劣供。七金山下。羽毛有同色之奇。两足舌端。毒药化醍醐之味。以此善根。自熏成种。或者他生后世。不烦半偈阿师。眉毛堕地矣。颂曰。

　四大是假亦是真　　心境不二亦不一
　兼二为一一亦亡　　即假悟真真乃遍
　发毛爪齿及涕唾　　暖气动转诸浮根
　我说即是金刚王　　幻化空身皆实相
　地水火风和合聚　　明闇色空相待摇
　识心吸揽镜上痕　　若亏其一必无两
　十方三际本虚玄　　无相无名无有边
　一切时处入一尘　　半偈重重罗帝网
　紫柏得此三昧门　　从大涅槃示生死
　来以口光说半偈　　风林墙壁皆雷音
　缶泻云兴文字禅　　一一众生毛孔吼
　去以身光说半偈　　常与无常俱戏论
　了知假合即坚固　　皮囊劫火恒宴然
　于去来中逆顺行　　梦入他心令觉梦
　悲智交参禅教律　　发挥半偈无有余
　巍巍双径窣堵波　　师坐其中炽然说
　佛偈即师师即偈　　遍在众生心想中
　我从遗编获髻珠　　不历百城持供养
　传师半偈即传衣　　一切如来同鼻孔

　　万历丙辰季秋七日皖舒私淑小子广瀹优婆塞吴应宾和南谨述

　　No. 1452-H 紫柏老人圆中语录序

　　圆中语录。录紫柏道人居圆语也。录语者。浙西吴生彦先也。彦先儒者。何慕为此耶。吾儒宗孔孟。辄云辟佛老。非恶其道之尽非也。恶溺于非者。相率而至于灭伦畔道也。苟可以禆性灵。廓闻识。补吾圣教所不及者。即伶人嫠妇之辞。昆虫草木之变。无往而非道。稗官博士。往往不弃。至采之声歌。以备览观。矧吾儒与二氏分驰。鼎立于当代哉。昔韩昌黎称一世大儒。力排异说。原道一篇。凛凛乎与日月争烈。及居潮时。贻大颠书累幅。至留题留衣。又何两截也。彼其所以非之者。非其流于邪者也。所以是之者。是其近于正者也。故曰通于儒者。始可与谈佛老矣。紫柏道人。字达观。早失恃怙。廿岁出家。不识文字。立禅三年。苦行持戒。一旦顿悟。藏典群书。了然领会。云游遍天下。胁不至席者三十年。像若弥勒。心若寒潭。声若洪钟。口若悬河。静慧玄朗。名倾海内。荐绅贵倨。每折节下之。道人内大慈悲。外严戒律。世拟为临济尊宿复出云。于人无贵贱大小。持平等心待之。故贱者小者喜其容。贵者大者目为傲。得其门而入者。靡不归依。不得其门而入者。闲为排诋。道人故以此得名。亦以此贾祸。道人自谓有义命存焉。吾不知有名实也。吾不知有祸福也。此可以概其生平矣。岁庚子。玉芝子。与南康子同系福堂。闲谈名理。南康子喜诵佛经。予独不喜诵佛经。每嘲云。即心是佛耶。即口是佛耶。南康子未与道人面。而心严事道人。笔札相往来。尝出其观音赞示予两人。相赓和。道人有当于心也。因了戒子寄予茶。贻予半偈。予酬和之。又为予作石佛渡海记。语语皆明心见性。又赠茶扇香花四偈。各有唱和。恨不一见以偿夙心。无何讹言构。大狱兴。蔓延善类。中外震悚。道人亦以挂误下于理。两人幸相见之晚也。道人拷讯时神色自如。持议甚正。以衰老残躯。备尝笞楚。抵死不屈。有烈士风。时严寒。道人且冻馁。予施一盂饭。一蒲团。一衲衣。道人昼夜跏趺不寐。环匣累系者扣之。随人启迪。无非接引向善。不剿空谈幻语惑人。宜当代贤豪。乐与之游甚广也。癸卯十二月初五日入狱。十七日无疾坐化。寿止六十一。先是道人授彦先偈。若预知其将化者。又与予论朝闻道章。甚有解脱处。化之日说偈若干首。至五鼓语人以圆寂。人莫解。天明户启。呼姜汤净口。作念佛声。出门就地坐。众惊扶坐榻上。闭目不语。众走报道人逝矣。予往视之。大呼道人去得好。记着么。道人复张目视予。自启手扶两足。跏坐而逝。舁出闲地。经六昼夜。旋风曝日。阴翳严霜。飞沙落垢。摧折备至。俨然端坐。神采焕发。现光明状。予与圆中人。靡不目击叹异。焚香顶礼。佛声浩浩。及埋瘗土穴中。七越月。启骸南迁。幻身如生不毁。世未曾有。此平湖陆西源亲历其事者。吁异哉。岂其巨灵呵护。抑道人自护有神欤。江南士人某等嘉其神异。治龛藏魄。归葬初修山寺中。道人逮系。彦先始终周旋曲至。复手录圆中问答语偈。以授旧游者。自谓于道人有夙缘。乞予一言叙之。予惟佛氏不立文字。此录不足为道人有无。生死一大事。乃前知其故。至灭不乱性。留不坏身。踪迹昭然。灵异如此。此非修持于一世者。可得而骤至也。又岂末世缁流。所能仿佛其万一也哉。

　　玉芝子湘源曹学程撰

　　紫柏老人圆中语录

　　示潭柘寺僧众

　　水缘湿燥。山以高崩。此有因所致。为福致殃。为恶致祥。此何因耶。因自多生。凡夫不觉耳。老朽出山。山门无恙。欲不待请。主先往焉。彼必以余事累汝等。姑待之。汝辈遇境慎勿惊。以因不属汝辈故也。雪寒蔀屋亦不恶。镬汤炉炭。苦痛呻吟。总是意乐三昧。不信请于老朽瞑目地验之。

　　被逮答檀越

　　达朽既被逮已。有世智辨聪辈。愤然谓余曰。和尚厌离尘界。宜翛然无累。何载遭白简。犹恋恋京师。致今日之苦耶。曰檀越以何物为尘界。何物为苦乎。深山大泽。虎豹龙蛇居焉。蛇虎未尝不苦人也。然探渊者则得珠。凿山者则获璧。是见珠璧之为利。未尝知有龙蛇虎豹也。吾诸大乘沙门。以利济为事。方冒难以救援。安知尘劳之可出。无上大宝。失之于穷子。方矢浩劫以追求。乌知分段之可惜。特患衣珠之喻未喻耳。不患衣之频易也。朽乘此解脱其躯壳。岂但解脱鹘臭弊衣乎。内衣之珠。不假外得。夫何苦哉。檀越言苦。异乎朽之为苦矣。

　　与曹直指夜谈

　　曹直指。举苏长公罗汉赞曰。右手持杖。左手拊石。为手持杖。为杖持手。宴坐石上。安用杖为。无用之用。世人莫知。尊者曰。入道之机。机则透微。微透则手杖皆离。故曰离微入道之真机。直指曰。东坡东坡。手杖如何。有时用。也有时舍。作甚么。尊者曰。撑天拄地。

　　先以欲钩牵。后令入佛智。此维摩诘所说也。图难于其易。为大于其细。此老氏所说也。皮毬子以二氏之说。观其所以然。不过至人照圆。众人照偏。偏则泥。圆则通。既谓之通矣。则事无大小。理无浅深。声入而心通矣。奚疑之有哉。虽然理通始于检名。故名不检。则实不得。实不得。则义不精。义不精。则理不易穷。理不穷。则性命之学。安从而入欤。故有志于性命之学者。倘不知自重。而饮食男女之欲乱其真。即世间功名事业。尚了不来。况大于此者乎。

　　(万历庚子师寄圆中南康子。吴中石佛赞云。狱室名福堂。检名实自详。因苦生觉照。觉则物我忘。今所说似重拈此义也。弟子李麟记)。

　　示吴彦先

　　观夫名利之来。非无所本也。若以四大观身。前境观心。则身与心何殊焦谷芽。石女儿哉。以众人不知此观。不醉乎名。则醉乎利矣。殊不知缘名利。而逆观乎身心。缘身心而逆观乎身心之前者。名耶。利耶。身耶。心耶。吾不得而知也。

　　示郢中仇文学

　　咄咄胡为睡。螺蛳蚌蛤类。一睡一千年。不闻佛名字。此偈释迦老子。为弟子阿𨚗律陀正闻经时。贪睡交眼。警其昏惰而说也。呜呼。五欲之重。莫重于睡。故睡重者。虽西施唼其唇。春雷奋乎地。不知声色为何物。夫声之与色。此众人之常习也。及乎睡而声色当其前。有眼不见。有耳不闻。由是观之。则睡酒之醉人。较其余醉。其芘大矣。故曰昏魔不斩。散魔不召而集。盖昏之与散。必根乎念。念必根乎感。知念根感。念本无我。我既无我。则受感者谁。知属观。无受属止。观足以铸昏。止足以汰散。昏铸则明。散汰则静。明与静。固有之性德也。以性变而为情。昏散生焉。若然者。明非固有。昏则无源。静非固有。散亦无地。众人不知。以昏散明静为两物。所以情之复性。卒不易也。

　　警大众

　　皮毬子曰。时不可忽。一忽时则昧心。心昧则何事不昧哉。由忽生怠。怠习一长。则气为主。心为奴矣。故卧薪尝胆。非虚设也。谓勾践能之。我不能此。不知自重耳。若知自重。则天地万物皆末也。我本也。虽然性既变情。则自无待而为有待。有待则物我亢然。顺习则喜。逆习则瞋。此情为政而性隐矣。性则智周万物而不劳。形充八极而无累。故能会万物为一己。一己则己外无物。物外无己。以物外无己。故我用即物用也。以己外无物。故物用即己用也。知周不劳。形充无累。复何疑耶。经又曰。若能转物即同如来。由是论之。我能转物。谓之如来。则我被物转。谓之如去。如去即众人也。如来即圣人也。圣则无我而灵。凡则有我而昧。昧则忽时。忽时之人。忧不深。虑不远。不知自重耳。人为万物之灵。而不知自重。皮毬又何言哉(师别号皮毬)。

　　十一月二十九日被逮别潭柘寺偈

　　寒潭古柘映青莲。野老经行三十年。留偈别来冲雪去。欲乘爽气破重玄。

　　出潭柘示僧众偈

　　达观老汉出山去。堂内禅和但放心。头上有天开正眼。当机祸福总前因。

　　腊月初五日从锦衣卫过邢部偈

　　大贾闯入福堂来。多少鱼龙换骨胎。恐怖海中重睡稳。翻身蓦地一声雷。

　　闻柝

　　匿王问法忽齐年。自谓观河不见迁。我有眼根听夜柝。却沈丰蔀更冷然。

　　柝声未断铃声续。谁是声兮谁是闻。却忆法堂钟鼓候。古来魂梦更纷纭。

　　同曹侍御诸文学集吴彦先夜谈

　　白法剖微尘。翠涛生咽唾。何妨真与俗。两采夜深赌。

　　一见原来是故人。同心何必在同身。者条担子谁轻重。两道眉毛绰有神。

　　倾盖白头匪两人。祇缘岐念总同身。两间担子谁堪任。个有生来一点神(曹和)。

　　示吴彦先

　　江南知识隔风尘。独影𨚗从暗地亲。长啸一声空界裂。谁知针芥在羁人。

　　羁人敢必全无罪。要识生机即死机。觑破死生原一贯。羽还走也足还飞。

　　相逢不必问前因。藻镜离尘万象新。花果故园应自好。溪声山色总宜人。

　　日高三丈尚憨眠。绝胜云林鼻观禅。却被头陀闲扰醒。梦魂无地更留连。

　　寄示法密

　　阎罗可是执金吾。火镬冰山事有无。试问密郎何所解。区区六尺等交芦。

　　色空偈示杨中涓

　　闲居徒自伴花眠。谁谓花神解说禅。空色两关留不住。春风幽鸟领三玄。

　　添数珠偈

　　一线穿珠百八。偶然一珠堕落。何须物外追寻。即把觉迷添着。

　　腊月十一日司审被杖偈

　　三十竹篦偿宿债。罪名轻重又何如。痛为法界谁能荐。一笑相酬有太虚。

　　坐来尝苦虱侵肤。支解当年事有无。可道竹篦能致痛。试将残䏶送跏趺。

　　十四日闻拟罪偈

　　夙业今缘信有机。南中莲社北圆扉。别峰倘有人相问。师子当年正解衣。

　　忆介公

　　谁能念尔冲寒去。傀儡提撕岂有神。长别莫谈身后愿。好从当下剖微尘。

　　忆卓老

　　去年曾哭焚书者。今日谈经一字空。死去不须论好恶。寂光三昧许相同。

　　十五日法司定罪说偈

　　一笑由来别有因。那知大块不容尘。从兹收拾娘生足。铁橛花开不待春。

　　十六日临化说偈

　　事来方见英雄骨。达老吴生岂夙缘。我自西归君自北。多生晤语更泠然。

　　南北经行三十年。钝机仍落箭锋前。此行莫谓无消息。雪夜先开火内莲。

　　尽称达老鼓风波。今日风波事若何。试向明年看老达。风波满地自哆和。

　　潭柘双青谩说龙。相依狴犴更从容。主人归去香云冷。好卧千峰与万峰。

　　幻骨吾知无佛性。从来称石总虚浮。夜深寒照吴门月。翻笑生公暗点头。

　　幽关寂寂锁难开。那道沙门破雪来。饥鼠何妨沾法喜。冻脓早许委黄埃。

　　夙愿平生未易论。大千经卷属重昏。怪来双径为双树。贝叶如云日自屯。

　　启龛须记合龛时。痛痒存亡尔即伊。不必燕云重眷恋。此身许石肯支离。

　　山鬼不必赛。水神胡可解。枯木冷重云。独见田侍者。人生那忽死。死者生之府。法门何所闻。付诸涂毒鼓(谶所知)。

　　手字致江南诸法属等。各各自宜坚持信心。老朽休矣。不得载见。特此为别。付与小道人持执示览。护持三宝。棱严径山刻藏事。可行则行。不可则止。癸卯年十二月十六日。

　　No. 1452-I

　　不佞少事铅椠。从诸名贤游。即闻
紫柏尊者德风籍籍。以为肉身大士。竟愧火驰方内。无从快睹劫外青莲也。壬寅岁。彦罹白简。逮系比部狱。明年癸卯冬。
圣上以奸书震怒。大索国中。而尊者以弘法来忌。亦挂弹章。比闻难。一众股栗。而师从容笑语如平时。乃以佛法开譬僧众。夷然出山赴诏狱。无何入西曹。彦幸获归依焉。初闻师严冷不易亲。及见则深慈等悲。沁人心髓。彦因炷香求心要。师为拈毗舍浮佛半偈云。假借四大以为身。心本无生因境有。令久久持诵。且为决了其旨曰。是身无从。合由四大。是心无从。起因前境。试推四大及境。更何所从乎。凡夫不知性变为情之旨。随情起执。生死浩然。圣人以理折情。性斯复矣。性复情空。何生死之有哉。彦惟时如后夜闻雷。顾念古人求法。至于立雪断臂。而彦罪累凡愚。沉迷牢户。乃忽闻万劫出苦之因。法乳恩深。即捐顶踵不足明报也。师既居圆久之。彦时时从闲。同曹直指。沈令尹。郢中诸文学。阐抉儒释性命之渊奥。如河决川委。随宜说偈。冲口而成。及被讯。以衰残历诸刑苦。凡侍者皆心欲落。而师云间水止。了无一事。甫入圆。辄又渠渠以佛法劝发一众。盖其定慧精严。壁立万仞如此。腊月望。合爪说偈。徐语彦曰。道人将去。彦愕然曰。师不念法道。不念众生耶。殷勤启请。而师顾笑曰。去得快。来得快。旋即为吾浙何君说转生歌。而彦以仓卒未之录也。越二日既曙。圆扉启。师遽出户仰视曰。辰刻矣。因呼姜汤净口。遂地坐。连称毗卢遮那佛数声。众惊扶坐榻上。遂瞑。直指君闻之。仓茫及榻前。大呼去得好。记着么。师乃更微睇直指君。启手敛足。[革*展]然而逝。即十七日辰刻也。随舁坐露地。霜风尘沙。种种摧蚀。经六昼夜。而神采溢发。如未度世。既出狱。以师遗言毋敛。仅周以藟梩。而土掩于西郊。会甲辰京师大水。城关皆崩。四郊如海。诸弟子念师在巨浸中。命田侍者鸣诸当事。得归龛。陆比部西源。于孟秋十三日。躬往视事。七尺之土未干。疑师且水化。及破封而端坐如生。不动不变。一众号呼。叹未曾有。嗟乎。此岂非光明硕大。超格越量。不可思议之肉身大士乎。彦遇师晚。即于宗乘教理未有证入。终日戴天履地。而其高厚非所能知。然其甘祸患如游戏。等生死于往来。其灭度也。则并幻身而不坏。其一息之存也。则困顿刑楚了不入意。而勤勤恳恳。逢人劝诱。必欲出之苦海。有如拯溺救焚。目不及瞬。而手不及援者。如是而曰非大修行人。非真圣贤。则凡古之圣贤。皆不足信也。师入圆中。随地随时随人。横口法施。若决藏海。滔滔滚滚。香象鼷鼠。无不满腹。随人手录。各各携去。而彦所见闻者。则尽此帙中。先以致江南法属授诸梓。而后徐致其余。所恨独少转生歌耳。呜呼。微言未绝。灵光妙音。岂违咫尺哉。

　　万历甲辰中秋朔竺灵居士吴中彦彦先甫和南记

　　No. 1452

　　紫柏老人集卷之一

　　明　憨山德清　阅

　　法语

　　释迦文佛以文设教。故文殊师利。以文字三昧辅释迦文。而用拣择之权。于楞严会上。进退二十五圣。独选择观音当机。无有敢议其私者。观世音虽弥陀辅佐。亦以闻思修入。近乎文字三昧。故释迦文佛。亦退三十二亿恒河沙菩萨。独进观世音。岂非此方真教体。清净在音闻欤。若文字三昧。不以音闻为体。是犹花不以春为神。岂真花也哉。盖文字根于音闻。音闻根于觉观。觉观又根于无觉无观者。佛意欲一切众生。因有分别心。入文字三昧。因文字三昧。入音闻之机。因音闻之机。入无觉无观。无觉无观既入。则最初有分别心。至此不名有分别。而名无觉无观矣。夫无觉无观者。所谓正因佛性也。正因佛性既变而为情。苟不以了因契之。则正因终不能会也。了因虽能契正因。若微缘因熏发之。则了因亦不能终自发也。缘因。即文字三昧之异名也。了因。即音闻之机之异名也。学者苟能触类而长之。则文殊文字三昧。与观音音闻三昧。皆不在文殊观音与释迦文佛。在我日用而已。故老庞曰。日用事无别。惟吾自偶谐。神通并妙用。运水及搬柴。柴水即老庞文字三昧也。神通即老庞音闻之机也。惟吾自偶谐。即老庞了因契会正因佛性者也。即此观之。凡佛弟子。不通文字般若。即不得观照般若。不通观照般若。必不能契会实相般若。实相般若。即正因佛性也。观照般若。即了因佛性也。文字般若。即缘因佛性也。今天下学佛者。必欲排去文字。一超直入如来地。志则高矣。吾恐画饼不能充饥也。且文字佛语也。观照佛心也。由佛语而达佛心。此从凡而至圣者也。由佛心而达佛语。则圣人出无量义定。放眉间白毫相光。而为文字之海。使一切众生。得沾海点。皆得入流亡所。以至空觉极圆。寂灭现前而后已。若然者。即语言文字。如春之花。或者必欲弃花觅春。非愚即狂也。有志于入流亡所者。当深思我释迦文。以文设教所以然之意。如其明之。即文字语言可也。离文字语言可也。如其未明。即文字与离文字皆不可也。非即非离亦不可也。

　　师曰。娑婆世界。与十方众生世界。皆根于空。空复根于心。故经曰。空生大觉中。如海一沤发。有漏微尘国。皆依空所生。第众生胶固于根尘之习。久积成坚。卒不易破。故诸佛菩萨先以空药。治其坚有之病。世之不知佛菩萨心者。于经论中见其炽然谈空。遂谓佛以空为道。榜其门曰空门。殊不知众生有病若愈。则佛菩萨之空药亦无所施。空药既无所施。又以妙药治其空病。然众生胶固根尘之习。虽赖空药而治。空病一生。苟微佛菩萨之妙药。则空病之害。害尤不细。世以佛门为空门者。岂真知佛心哉。或以曹溪本来无一物。何处惹尘埃之语。横计于心。便谓我本来无一物。又有何尘埃可染。请自审察。我既本来无一物。人举手揖我。我随喜。人以手㦸我。我随怒。现前喜怒又何物乎。如此物不能直下爆破。则碍膺长劫有在。敢谓横计者本来无一物。即曹溪之本来无一物乎。佛菩萨说法。如良医用药。如良将用兵。药与兵岂有常哉。但察病人与敌人。情之所在何如耳。苟得其所在之情。则药与兵。如庖丁之解牛矣。故世以佛门为空门。及掠曹溪本来无一物。为自己本来无一物者。皆刀折而牛未解者也。佛菩萨知众生迷心而有空。迷空而有身心。迷身心而有前尘。前尘即世界之属。身心即众生之类。然世界与众生。离空则无有根。空离觉心则亦无根。故佛菩萨教众生。始以解空。终以悟心。心悟则空与世界众生。皆不可得。所谓大觉心者。譬如浮云相尽。不待举目而明月在前矣。浮云则空有之譬。明月乃喻固有之常光耳。或进曰。由尘而达根。由身心而达空。由空而达心。乞师指某甲。只今心在何处。师笑曰。汝若无心。设此问端又是何物。进者罔措。师曰。将心问心。指心不知心。是汝错。是梅西错。曰是学人错。曰汝若果知自错。则汝行里坐里饥里寒里。境缘顺逆是非里。能不忘此错。则空生大觉中。如海一沤发。有漏微尘国。皆依空所生。汝有日自知在。不惟众生国土与虚空。皆在汝心。即大觉心。离汝心亦不可得。进者稽首而退。

　　夫理。性之通也。情。性之塞也。然理与情而属心统之。故曰心统性情。即此观之。心乃独处于性情之间者也。故心悟。则情可化而为理。心迷。则理变而为情矣。若夫心之前者。则谓之性。性能应物。则谓之心。应物而无累。则谓之理。应物而有累者。始谓之情也。故曰。无我而通者理也。有我而塞者情也。而通塞之势。自然不得不相反者也。如曰性相近也。习相远也。相近则不远复之谓也。相远。则不知复之谓也。不远复。根于心之悟也。不知复。根于心之迷也。故通塞远近悟迷。初皆无常者也。心悟。则无塞而不通。心迷。则无近而不远也。呜呼。心果何物乎。能使人为圣人。又能使人为众人。圣人与众人。亦皆无常者也。顾我善用心。不善用心何如耳。心之为物。不可以内外求。不可以有无测。内求不免计心于身内。外求则不免计心于身外。有求则不免计心于声色形骸。无求则不免计心于寂灭虚空。如是求悟心者。皆不善求者也。故曰离心意识参。若然者。若攀缘心不歇。则情根终不枯。情根不枯。则心意识终不能离。心意识不能离。则神不凝。神不凝。则不一。不一。则不能独立。不能独立。则有外。有外则有待。有待。则物我亢然。故触不可意事。不免勃然而怒。遇可意事。不觉欣然而喜。喜怒交战。寤寐无停。要而言之。不过总为心意识搬弄坏了也。故真参学者。寒不知寒。饥不知饥。劳逸相忘。形如枯木。心如死灰。方此之时。知得心意识无坐地处。如是积久。一旦根尘迥脱。常光现前。至此则心之内外有无。非内外有无。皆凭我说雌说黄。皆自然与修多罗合。所谓闭门造车。出门合辙是也。古德有云。不是死中发活一番。终是药汞银。触火必飞去矣。又曰不是一番寒彻骨。怎得梅花扑鼻香。此皆亲证实悟之样子也。年来禅学与道学之徒。初不知心是何物。便泼口谈禅。孟浪讲学。一涉危疑。便丧胆亡魂。被境风吹坏了。娘生鼻孔。作不得一些主宰。实不如三家村里。一丁不识不知。但种田博饭吃人也。

　　龙树乃九地菩萨。其破四性。则曰诸法不自生。亦不从他生。不共不无因。是故说无生。如嗜欲浅而天机深者。一闻而能思。思而能精。精而遗闻。闻遗所脱。所脱则能消。能所既荡。虽处于境缘顺逆之中。应而无累。则多生种子现行。日损一日。损之又损。终至于无损。忽然契同。由是观之。则前之所谓根尘既消者。与夫忽然契同者。果一耶二耶。一则前不是后。二则舍前无后。而学者不愧推四性之不精。反疑龙树之偈无验。譬病重而不耐服药。见病不去。遂大怒而骂药无验也。夫治身病。必以神农为药师。治心病。亦必以龙树为药师。舍神农本草。虽华陀扁鹊不能治身病。而学者欲治心病。不以龙树破四性之偈治之。欲其病愈亦未之有焉。此偈予初闻而骇。既而疑。因痛思不已。用之境缘顺逆之际。多败绩。败愈多。战愈力。自是敢战而𢬵死。予始胜。噫。要知盘中餐。粒粒皆辛苦。若是种田人。闻此必泪堕。后生小子。理惑心浮。不知惭愧。业必不消。病难坐愈。加以闻诲生不受善之心。甘作护短之金汤。呜呼哀哉。我知龙树复生。耳提面命。不遭病者之唾骂。无有是处。

　　夫利刀出匣。光芒耀日。削铁如泥。凡梓楠松柏经其斫削。必皆成器。此善用刀者也。有等痴人。刀虽快利。惟用割泥。泥无所成器。刀刃日损。此不善用刀者也。譬如众生心性本妙。不以定慧观照。惟纵攀缘。奔尘莫返。流浪生死。幻苦愈深。了无出期。此岂善用心者哉。如利根上智。以心性之光。照破根境。两俱无性。定慧功成。即尘劳而得解脱。即情识而达智光。如是用刀。得非剖金削玉。凡所成器坚完不坏。满盛甘露遍洒一切。凡沾滴许。热恼清凉。得无量百千三昧。皆非外来。以心性本有故也。故曰善用其心。八万四千烦恼。即八万四千三昧。不善用其心。八万四千三昧。即八万四千烦恼。嗟乎刀本无二。善用则无割不成。不善用者。刀日就损。

　　夫光有真妄。真则照万古而无待。妄则粘六尘而发光。故曰离暗离明。无有见体。离动离静。无有听质。通塞离而恬变丧。则嗅与尝。如粪中香。冰中火。合离离而生灭灭觉之与分别。则有名而无实矣。然尘之与根。必相资而有。相资而无。故因境生心。谓之粘妄发光。不因境生而孤明圆照。始谓之无待之光。无待则内外之情空。有待则内外之情封。情空性复。　情生性迷。故物能转物者。物为入路之资。所以情不烦遣而空也。老庞曰。我见石头。始得目前万境俱融。又曰日用事无别。惟吾自偶谐。盖此老以了知为火。烧空根尘。有待废而无待全。全则无外。无外则更无纤尘。为我障碍者也。曹溪闻客读金刚经。一闻应无所住而生其心。即根尘解脱而灵光圆。此谓之见道未明道也。故曰。尊其所知则高明。行其所知则光大。比来学道失宗。见道与明道。多混谈而不清。甚且不免认情为性。所以长沙岑大悲哀而说偈曰。学道之人不识真。只为从前认识神。无量劫来生死本。痴人唤作本来人。此实为天下认情为性者。顶门针也。夫夫乃男子之称。有男子之称。而无男子之实。所谓假男子。而实妇人也。如曹溪初本卖柴贫汉。一闻金刚经。便直下无疑。此真奇男子也。夹山回头。船子命断。则子疑父。而父不得不翻船矣。光甫汝既发心持金刚经。于憎爱荣辱交加之际。若不能以曹溪所悟者痛治现行。则有待之情。终难复性。性不复。则三涂一报五千劫。乃光甫所当忧者。光甫勉之(示光甫)。

　　汉大傅疏广。上疏乞骸骨。帝赐黄金二十斤。太子赠五十斤。广归里中。日令家供具设酒食。请族人故旧宾客相娱乐。岁余金将尽。广子孙劝立产业。广曰。吾岂老悖。不念子孙哉。顾自有旧田庐。令子孙勤力其中。足以供衣食。今复增益之。以为赢余。但教子孙怠惰耳。况贤而多财则损其志。愚而多财则益其过。且夫富者众之怨也。吾既无以教化子孙。不欲益其过而生怨。于是族人悦服。又庞德公释耕于陇上。而妻子耘于前。荆州刺史刘表指而问曰。先生苦居𤱶亩。而不肯受禄。后世何以遗于子孙乎。德公曰。世人皆遗之以危。我独遗之以安。虽所遗不同。未为无所遗也。表叹息而去。二翁皆世谛之贤者。其所见高明如此。吾曹为出家儿。不乞食自活。而贪人供养。横受非礼。究其咎之所自。不过图穿现成衣。吃现成饭耳。夫恶劳好逸。人之常情。衣不天降。饭不地涌。一衣一食。皆必出自劳勤。人劳勤而我安享之。计欲久享。而无患者无有是处。疏仲翁本汉廷老臣。赐金而不敢独享。与族人共之。即其子孙亦不得有。吾曹既处四民之外。乞食以资残喘。则外四民其谁为我檀施哉。檀施虽士农工商之不同。然寸丝粒米。皆出于劳勤也。其劳勤而得之。而欢然惠我者。为欲求忏其罪。与增其利益耳。倘我有僧之名。无僧之实。必不能自利利他。他生异世。须改头换面为畜生身。酬其惠施始得。如阎罗老子。许汝滑稽软顽。瞒得他过。则天堂地狱。五福六极之说。皆妄语也。如来圣人。岂为此妄语诳众生耶。且饮食男女。人之大欲。于此四者之中。果然立得脚跟定。何必避城市居山林乎。此就上一等僧说。盖其佛知见已开。佛悲愿已发故也。如此种僧。岂有供养之而不能雪罪与增利益哉。若佛知见虽未大开。悲愿虽未大发。但能诵佛之言。稍解其义。依解修行。此种谓之中等僧。如但诵佛言。不能解义。惟恐玷法门。勉强守戒。此种谓之下等僧。此三种僧虽浅深不同。皆非有名无实者。若人恭敬供养。必罪消福长。夫复何疑。外此三者。皆髡民。非僧也。汝向来虽祝发。而于僧之实。曾反思无愧否。僧实有愧。则外侮之来。实自取之。故老人特举西汉疏仲翁。东汉庞德公。兼上中下三种僧说以示汝。汝当刳其心。忘其形。痛哭读二三十过。则后来做好僧从今日始。(示隆东华严寺了凡)予读东坡观音赞。乃知东坡非迂儒所能仿佛也。东坡以为一身之微。八难萃聚。何异一丝悬九鼎乎。方此之时。身不待忘而自忘。身忘而世独不忘。无有是处。身世忘。则根与尘齐丧而无偶。根尘无偶。识自成智。智照灵源所忘流入。向所谓火坑刀山猛兽毒药。一切众苦。至此皆我入流之师也。故入流不难。了痛不痛为难。果当痛之际。痛究此痛。果生于根耶。外尘则无根。果生于尘耶。外根则无尘。外尘则无根。根乃尘家之根。根岂我有哉。外根则无尘。尘乃根家之尘。与根无二。无二则一。一则无外。无外则无待。至此唤甚么作痛。若了不彻。觉有丝毫之痛。岂真无待哉。但众生于此不彻了。便与无待血脉断绝。无待血脉断绝。则有待血脉自续矣。有待血脉既续。横见心外有法。此非众生以二故。一身受众苦乎。苦极光回。直照无待。无待则无我。况有物耶。物我忘而照不枯。则灵源妙湛。遍洒焦枯。枯沾甘露槁而秀茂。此非若能真不二。即是观世音耶。

　　死生回环。爱憎为根。故我无心。则梦中天地人物。不烦遣而自空。空待天地人物而名。我无心时。虽空亦无地也。人为万物灵。不知此而他知。则灵者昧焉。所以寒暑迭迁。古今代谢。荣荣辱辱。死死生生。皆能劫我也。如灵不昧则伪心空。伪心空。则彼劫我者。岂待我建旗鼓。然后逃哉。人而知此。则千穷万变。我应之而不劳矣。

　　夫饥而食。寒而衣。此人之常情也。一旦辟谷而服水。苟非有大于生死者。吾欲求而得之。得之则死生虽烈。而不能祸福于我。如是则水可服也。如食虽辟。水虽服。而情根不枯。忍饥妄想。则服水不若吃饭为愈耳。吾闻服水之源。源于智积菩萨。菩萨以众生不得道者。昏散累之。服水则饥。饥则不能睡。不能睡。则醒多而睡少也。醒多而睡少。心持半偈。志专神凝。而妄想不生。妄想不生。则身心之执受。终将无地矣。故曰月在上方诸品静。心持半偈万缘空。缘空则我无偶。我既无偶。缘岂独有偶哉。噫。至此则固有常光。宁待生心而现前乎。沩山曰。灵光独耀。迥脱根尘。体露真常。不拘文字。文字根尘也。即此观之。辟食服水。初若细事。而收功之大。如未见独者。难与言也(示服水斋)。

　　佛言。凡三宝之地。办造饮食供养佛法僧之所。谓之香积厨。故办造饮食者。三德不解。六味不辨。兼自己身口意三业不净。则办食之所。不名香积厨。谓之秽积厨矣。何谓三德。清净柔软如法是。何谓六味。淡咸辛酸甘苦是。盖奉佛供僧之食。若不精洁。荤秽不拣。便失清净德。若不精细甘和。稍有粗涩。便失柔软德。若不随时措办。制造得宜。忽略纵情。兼未供流涎。便失如法德。又三德若无六味调和。亦不成就。盖淡味为诸味之体。咸味其性润。能滋于肌肤。故味之调者必以盐为首。辛味其性热。能暖脏腑之寒。故味之辣者为辛。酸味其性凉。能解诸味之毒。故味之酢者为酸。甘味其性和。能和脾胃。故味甜者为甘。苦味其性冷。能解腑脏之热。故味啬者为苦。汝等即三德六味。谛审观察。了知德之所以然。与味之所以然之说。加以无我无人无众生无寿者之心。率领六根四肢。勤勇善巧。办造饮食奉佛供僧。此人功德。假使以满虚空七宝。布施无量劫。不生疲厌悭吝之心。与相较量。其功德亦万不及一。何以故。三德无阙。六味无失。此等饮食。若触佛鼻。若入僧口。如嗅旃檀。如饮甘露。五内调和。百毛畅悦。身适心安。显资色力。冥资心力。色力得资则身康健。心力得资则神无扰。身康健则进道有资。神无扰则观智易成。凡饮食不如法。则身多病。心多扰。身心既病且扰。而能精进开悟者。无有是处。即此观之。修行人之性命。实系于厨中人之手。故厨中人三德不辨。六味不精。谓之牛头阿旁。杀人无外。如三德辨。六味精。更以无我无人无众生无寿者之心。率领六根四肢。如法办造饮食。奉佛供僧者。谓之大慈悲菩萨。故曰。三千诸佛。皆出在厨中。又为常住悭吝。不尊贤敬贵。当来得饿鬼报。为常住破费。不察来处艰难。当来得贫乏报。又办造饮食。六根不谨。九窍放肆。四肢不净。当来得粪蛆臭虫报。如上所述。皆如来所言。若闻若见。当生惭愧。遵而行之。愚痴必破。般若必开。众罪必消。万福必集。现在身心安隐。当来得无上道。登菩萨位。佛言无诳。厨中佛子。当体佛心。出苦有分在(示厨)。

　　夫清净本然。则无方所。云何忽生之后。山河世界列焉。自是则有方所矣。方有东西南北之名。有名则必有实。故西方属兑。东方属震。北方属坎。南方属离。华严善财童子。遍参知识。何故略三方而独询南方。得非南方离卦在耶。盖离中虚。虚则明。明则文。故曰离乃文明之象也。夫文字语言。必本于音声。音声又本于自心之虚灵。华严四十二字。字字包含义理无尽。诚以字本于声。声本于心。心乃我固有之虚灵也。且此四十二字。摄四十二位法身大士。因诸大士。皆处南方。故善财不惮百城烟水。境风逆顺。誓于百尺竿头。更进百步者。盖欲历尽诸大士门庭故也。呜呼。诸大士门庭岂易历哉。苟不能以理折情。则死生祸福之关。诚不易破。即首楞严五十五位真菩提路。自初信以至等觉。金刚道后。于四十二品无明。重重历煆。无明煆尽。而妙觉始圆。亦不出以理折情四字。良以理无我。情有我。善造道者。能以无我折有我。则有我日消。而无我日光。光则明。明则虚。虚则灵。灵则通。既通而灵。则我曹求无上道之能事毕矣。故善财余方不询。而独询南方者。盖离心之譬也。亦心外无法故也。既知心外无法。则目前万境顿融。万境融。而谓我独存者。则此我何异龟之毛。兔之角哉。藏子如荐此。始知问南。非问南也。乃问离也。非问离也。实问心也。噫。心不见心。岂可以心问心耶。悟则勿问。疑则别参○予读长沙岑禅师偈。始知认识神为佛性。以虚空为家乡者。不独近世有之。而季唐时已有之矣。盖此辈。但知日用昭昭灵灵之识神。便为佛性。殊不知唯见性者。识神即佛性也。而未见性者。佛性即识神也。即此观之。识神与佛性。固非两物。若未见性。则识神是识神。佛性是佛性。断不可儱侗而混说也。如混说之。则圣凡不分。悟迷不辨。圣凡不分。而白衣有妄坐龙床之罪。悟迷不辨。则众生邪正不明。是故佛祖门中。教有性相。宗有照用。或信性而不信相。终陷断坑。或信相而不信性。必堕常阱。或信照而不信用。则情根难拔。枉逞口解。故沩山诃仰山曰。寂子汝莫口解。脱或信用而不信照。则狂魔入心。灭裂因果。欺视死生。以为知解。绝无毫厘之用。要在行得一分是一分。徒夸知解。于死生关头。终靠他一点不得。殊不知徒夸知解而不能行。固是病。若全无知解。而灭裂横行。则其病更大。故长沙老汉。哀愍是辈而说此偈。偈曰。学道之人不识真。只为从前认识神。无量劫来生死本。痴人唤作本来人。

　　苏子瞻曰。君子与小人之心皆正。君子与小人之肾皆邪。然君子能以理养心。故心行而肾从之。小人不能以理养心。故肾行而心从之。心行而肾从之。此邪从正也。肾行而心从之。此正从邪也。邪从正。则情消而理渐明。正从邪。则理昧而情渐流。情消而理明。则心将复于性也。理昧而情流。则心渐累于物也。心将复于性。则坤复干有日矣。心渐累于物。则坤终不能复干矣。盖干即理也。坤即情也。心之为物。以理养之则终复性。不以理养之。则渐将流于情矣。情如水。故以坠为性。理如火。故以𦦨为性。坠则必堕于污暗。𦦨则必升于高明。故污暗是肾之气分。高明是心之气分。心常近于理。肾常近于情。惟性也。处于理情之间。苟以正学之水浇灌之。则灵苗日茂。不幸以邪学之水浇灌之。则稊稗日长。灵苗。心之譬也。稊稗。肾之喻也。昔人有言曰。取将坎位中心实。点化离宫腹内阴。从此变成干健体。潜藏飞跃尽由心。此诗意谓性变而为情。干变而为离。坤变而为坎矣。则干之一阳。陷于坤之二阴。坤之一阴。处乎干之二阳。离。心之象也。坎。肾之象也。至人知其如此。故穷理尽性。则坎之一阳。可得复而为干也。离之一阴。亦当还其坤也。予以理观之。则坎离既济之说。乾坤反覆之机。本自了然。何必疑滞。而道家者流。或以铅汞名之。至于龙虎梨枣。婴儿姹女。种种名之者。不过劝人于此道。苟有志者。自然不厌其名相𤨏𤨏。困而求之。困近忘。忘则驰求心自歇。驰求心既歇。或于真人謦欬之间。一闻千悟。则知性既可变而为情。情独不可变而为性乎。情既可变而为性。则凡人而求为真人。亦非分外事也。自是情习渐除。道心愈固。情习既除。则离中之一阴将还坤矣。道心愈固。则坎内之一阳终复干也。纯阴消尽。纯阳复全。则能入水不溺。入火不焚。金石可以直度。虚空可以游行。故曰。从此变成干健体。潜藏飞跃尽由心。虽然此虽易知。实难行者也。盖众生情习纯熟。如油入面。苟非至明至勇者。欲面之出油。不亦难哉。

　　夫世界实有。则终不可碎。微尘实有。则终不可合。今则合微尘而为世界。碎世界而为微尘。卷舒无常。而合碎不昧。无常则多一情尽。不昧则合碎机存。情尽则理有而涂穷。机存则情枯而事显。是故大地虽坚。观等轻云。一身固爱。了如聚沫。形遗则神全。神全则念息。念息则心有而无生。形遗则身虚而有用。无生则灵而无我。有用则无我而灵。夫近取诸身。可谓亲矣。远取诸物。可谓疏矣。故衣食亲于房室。房室亲于田亩。田亩亲于众有之地。今迦文老人。呼须菩提而问之曰。碎大千世界而为微尘。可为多乎。须菩提闻末知本。以为尘虽有多碎之名。初无多碎之实。盖外世界则无微尘。故以世界观微尘。尘本无尘。以微尘观世界。世本无世。呜呼。世界于我可谓疏矣。一身于我可谓亲矣。苟能因疏而悟亲。则饮食男女之欲。岂待宰割身心。竭力排遣。然后清净无累耶。虽然众生自无始以来。计四大假合之躯。必为我有。计四蕴合辏之心。亦必我有。执着不化。坚如大地。如油入面。欲其视坚成脆。观有即无。而天机浅者。固不易也。如徐无鬼一见武侯。便能转其常情。故使武侯炽然五欲之中。无量热恼顿化清凉。此非我忘而物遗。神合而形解者。孰能至于此。然不若点疏而悟亲。方省伤锋犯手之喘。即此观之。天机深浅。则悟有先后。故见过而讼。输于颜氏。又知人者智。自知者明。颜氏非自知之明。则过亦不易见。非力行之勇。则过亦不易讼。吾与二三子。多生有般若之缘。适有此聚。秋风既高。行色摇摇。此别之后。志各坚牢。自度度人。泛舟惊涛。一呼而上。谁非杰豪。三呼不应。我涕沾袍。念其同体。无损秋毫。背本逐末。竛竮悴憔(示弟子)。

　　夫知废则觉全。知立则觉隐。隐则昧。昧则无往而非障也。至于色之障眼。声之障耳。香臭之障鼻。味之障舌。触之障身。法之障心。所以根尘汩然。常浊而不清矣。呜呼。我之灵台本来空清。以种种障之。自是空者不空。清者不清。空者不空。则于无色处横谓有色。无触处横谓有触。无身处横谓有身。无心处横谓有心。身心备。则死生好恶不召而至焉。此何以故。以知立觉隐故也。夫知也者。已发而昧中者也。觉也者。发而中节。而不昧中者也。昧中则不和。不和则何往而非率情也。情有私而性无我。故率性则何往而非灵。古德曰。无我而灵者性也。既曰无我而灵。所谓色声香味触法。眼耳鼻舌身意。此十二者。果有障乎。果无障乎。有障则有我。有我则不灵。所以根根尘尘。皆成我障。唯见性者。了知性外无心。心外无法。以故种种。凡为我障者。不烦观空而后空。澄清而后清。所谓本来空清者。如天廓云布。未始不昭然者也。觉慈来前。吾语汝。若果能觉。则无往而不慈矣。慈则视物之生。即我之生。不觉则我生非物生。物生非我生。抗然两立。两立则分别起。分别起。则好恶不期私而私矣。私则谓我生可贵。物生可贱。戕物之心。莫知其然而生焉。此心果慈乎。果不慈乎。汝若知此。则觉自全。知自废。觉全则无不照。知废则无不公。公则自然无我。无我而行慈。此所谓觉慈也。觉慈勉之(示觉慈)。

　　夫众人之与圣人。初非两人也。圣人人也。众人亦人也。然圣人则无往而非率性。众人则无往而非率情。率性则惺寂双流。率情则昏散齐骋。惺寂双流。则根尘空。而不废能所之用。昏散齐骋。则根尘障而昧一真之体。故我永嘉大师。于无门之中。开此十门。门虽次第。理实一条。譬之珠虽有数。线本一条。故心通理达者。门无不历。浅深不同。然其究竟不越乎理即也。天台智者大师。有六即之科。一理即。二名字即。三观行即。四相似即。五分真即。六究竟即。此六即精而明之。则楞严五十五位真菩提路。不烦遍探。而其要领在我矣。觉皮来前。吾语汝。汝当谛听。此集乃永嘉祖师心髓也。始由读读而诵。诵而持。持而精。精则一。一则独立。独立则物我平等。古今一条矣。嘻。人为万物之灵。不此精而他精。非愚则狂也。觉皮勉之(示觉皮持永嘉集)。

　　夫般若有三种。所谓文字般若。观照般若。实相般若是也。又此三般若。名三佛性。缘因佛性。了因佛性。正因佛性是也。嗟乎。娑婆教体贵在音闻。有音声然后有文字。有文字然后有缘因佛性。有缘因佛性。然后能熏发我固有之光。固有光开。始能了知正因佛性。在诸佛不加多。在众生不加少。如是了知。谛印于心。然后于境缘逆顺之冲。荣辱交加之际。以此印光。印破诸境。根尘脱而常光现。然后持此常光。普照一切。自利利他。愿轮无尽。则菩萨能事毕矣。即此观之。娑婆界中。苟无文字般若。则观照般若无有开发。观照般若既不开发。则将何物了知正因般若。所以金刚般若波罗蜜经。五千余言。字字放光。句句日月。又若明灯。日月照不及处。灯能继焉。是故若人能持金刚般若经者。终必见性。如曹溪六祖。本是卖柴穷汉。一闻金刚般若经。应无所住。而生其心。便即开悟。又正因佛性。如木中之火。了因佛性。如火发而能烧木者。缘因佛性。如钻燧木。木虽有火。不因钻燧烟终不生。烟既不生。安能发火。火既不发。将何烧木。木若不烧。终难复土。故木也者。欲升而不能终升之物也。然微土则无木。木因土生。火发而木化。元还于土。此木之终也。噫。性变而为情。犹土生木也。情熏而复性。犹木还土也。觉声知此。痛持此经至千万遍。持熟情消。情消云尽。则性天廓布。岂待觉声瞠眼。然后始见者哉。觉声勉之(示觉声持金刚经)。

　　眼前世界若果实有。则真如未随缘时。世界众生初皆本无。以初本无故。终亦无有。初始与终。既皆无有。必谓现前独有。此情也。非理也。譬如热时𦦨日未出与日没。皆无此𦦨必谓是水。计以止渴。此鹿之痴也。鹿若不痴。安肯奔逐。众生不痴。安肯分别。故法喻同观。两头既无。中间岂有。理如函盖合。现在何分别。分别既不生。光消影亦灭。逆观分别时。能所梦中雪。开眼日在窗。梦雪不可得。量及所量空。根尘初不恶。此理也。非情也(示开先)。

　　师曰。自一精明。分成六和合。则眼等与六尘和合。从无始以来。我不能须臾离者也盖开眼与醒中色尘和合。合眼与梦中色尘和合故也。即此观之。则六根与六尘和合。若醒若梦。尘尘相受。自无始以来。至于今日。无有刹那顷。而不和合者明矣。又眼根与色尘和合之见。谓之有待之见。眼根不与色尘和合之见。谓之无待之见。有待之见。必缘明而有。明灭则不能见。无待之见。则不因明而有。处暗室中。不异白日也。故楞严经曰。缘见因明。暗成无见。不明自发。则诸暗相。永不能昏　本朝楚石琦禅师。阅楞严经至此。遂大悟。根与尘初不相到。但众生横计未消。于无明暗中。横见明暗耳。教中谓之非量。非比量现量也。此横见以非量用之者。以第六识。不能检名审实。精义入神。从由尘发知之知。知奔前境。故被好丑所转。如此知。苟能了好丑明暗之影。因根有相。则明暗之影。亦初本无性。既了明暗之影。初本无性。则由尘发知之知。岂独有性哉。行者于日用中能作是观察。以理折情。此方谓之比量也。如是观察久渐成熟。熟则见思爆落。则行者始入相似位矣。此相似位。在藏通二教。皆是佛位。非菩萨罗汉位也。在圆教但名相似位耳。别教即七住位。行者至此位。则眼可以观声。耳可以闻色。鼻舌与身。皆可以互用矣。若然者。则眼耳鼻舌身。五根照境时。若第六识未起。则五根之精。如镜之光。好丑虽明了。无分别也。此无分别者。谓之现量。故永明曰。初居圆成现量之中。浮尘未起。后落明了意根之地。外状潜形。浮尘与意根。皆指第六识而言也。又非量者。恣情横见。不能以理折情之谓。比量者。行者能于缘因佛性之海。检名审实。实审则义精。义精则理通。理通则情不能昧。我得比拟而用之。至此谓之有心观察。乘理折情故。以比量目之。比量即无尘智也。无尘智熟。方得相似无心。未得真无心也。此理稍明教观者。皆能了了。不待老汉雌黄饶舌。虽然如是。老汉此段热肠。自有大阐提知在。又缘见因明之见。虽谓之有待之见。能以由尘发知。因根有相。互夺而痛观之。观之有入。则所不待忘。而所未常有累于见精也。但行者此观不熟。情屈其理。理不能信。所以智通之信不开。故不能出依通之信。恒被情屈也。如善观之。则知明暗自相陵夺。本与见精了无交涉。故永嘉曰。一切数句非数句。与我灵觉何交涉。老汉则曰。一切明暗非明暗。与我见精何交涉。于楞严会上。佛敕罗睺罗。击钟验常。亦此理也。盖闻精初不因钟声生而生。亦不因钟声灭而灭。声尘动静。自相陵夺。亦与闻精初无交涉也。第庆喜计现前能推穷分别之心。未破于见精。闻精卒不能了了故。佛特敕罗睺罗击钟。佛意欲借声尘动静起灭。令阿难即动静起灭处。会无动静起灭者。如香严见沩山时。沩山曰。闻汝一问则能十答。我问汝父母未生前。试道一句看。香严屡答。皆不能凑沩山之机。乃乞沩山代答一语。沩山曰。我道得是。我之三昧。与汝有何交涉。于是香严尽弃所学。涕泣而行。且曰。我终身作个长行粥饭僧罢了。及住庵。粪除瓦砾。适闻击竹声。则所知顿忘。洞契自心。于是向沩山大展而礼曰。当时和尚。若为我说破。安有今日。严有偈曰。一击忘所知。更不假修持。动容扬古路。不堕悄然机。噫。如香严者。所谓从缘荐得。永无退失者也。由是而观。则香严之所知。即庆喜能推穷寻逐之心耳。此心即由尘发知之知。此知不忘。则智通之信终不能入。智通之信既不能入。饶汝谈玄说妙。辩齐佛祖。不过依通之信而已。又由尘发知之知。乃香严未见沩山之时。能所心也。此能所心。虽沩山号称大善知识。卒不能使其忘之。须待严闻击竹声。自忘始得。故此事决不可以情求者也。盖情求不出乎根尘妄想。如能了达根尘无性。则由尘之知。亦自可忘也。又香严谓之自诚而明。若依教理折情治习。而有所入。谓之自明而诚。昔有祖师问僧曰。隔壁闻钗钏声。即是破戒。汝作么持戒。僧曰。好个入路。此僧得入。与香严之入。果同耶。果异耶。同则钗钏声。不是击竹声。异则钗钏声。固不是击竹声。然卒无有二也。行者于此辨得雌雄。则一精明。分成六和合。六和合。复成一精明。捏聚放开。任汝施为。若辨不得。古人有一颂。汝辈再咬嚼去。果然咬嚼得破。再来见老汉未晚也。颂曰。不汝还者复是谁。残红留在钓鱼矶。日斜风定无人扫。燕子㘅将水际飞(示开先)。

　　紫柏老人集卷之一
卍新纂续藏经第 73 册 No. 1452 紫柏尊者全集


　　紫柏老人集卷之二

　　明　憨山德清　阅

　　法语

　　夫圣凡虽多途。要而言之。总不出乎四谛也。谛谓审实不谬。故圣人言苦必苦。言集必集。言道必道。言灭必灭。又四谛。有生灭四谛。有无生四谛。有无量四谛。有无作四谛。故声闻四谛。与缘觉四谛。皆苦集在前。灭道在后。盖声闻缘觉。志在二乘。惟独善其身。无有兼善之愿故也。惟无量四谛。与无作四谛。虽别圆固殊。而并有兼善之愿。故谓之弘誓。即此观之。声闻与缘觉。有谛而无誓明矣。故曰。有誓名大乘。阙誓名二乘。何谓无量四谛。以空假中三观。历别而修。先以空观破见思惑。次以假观破尘沙惑。末后以中观破根本无明。见思破。则获般若德。尘沙破。则获解脱德。根本无明破。则获法身德。此三德者。天然之性德也。在凡不少。在圣不多。故曰性相近也。自性变而为情。则粗顺之门开矣。粗顺之门开。则近者习远矣。习远而不返。则沦坠受苦无休歇矣。故曰习相远也。于是先觉者忧之。务使远者习近。即于粗顺门中。始开逆门。逆也者。盖溯而上之之谓也。上而底极。所谓圣人与众人。无多少者。我得全之矣。我全而人不全。圣人则又不忍。故乘其全。遍游于万化之中。开物成务。俾未识全者。皆得其全。故逆门之后。有妙顺焉。然妙顺。惟别教菩萨。与圆教菩萨有之。声闻与缘觉。则有逆而无妙顺矣。盖其阙四弘誓。不发同体之悲故也。何谓同体之悲。谓我逆于粗顺之中。受无量苦。于无量苦中。苦极思本。思本则近觉。近觉则易熏发。是时也。先觉者。知我可熏发矣。遂量我何因缘而可熏发。即以何因缘而熏发之。如箭锋相值。啐啄同时。巧力不得预。莫知然而自符契之。噫。此非检名。审实。精义。入神者。则能熏所熏。安得能所忘而无思契同哉。虽然伍员勾践。复粗顺之仇耻。并能焦身苦思。二十余年而遂其欲。今我等于出世法中。求无上道。出无量苦。果能焦身苦思。千日之勤。则我所欲者。必遂而无疑也。何以故。盖伍员与勾践。率情图事。于性非近。所以须苦久而遂其欲也。我等志在复性。求出情之法。勤继性之善。于性有孝子之道焉。所以千日之功。可博彼二十余年之苦功耳。此乃自然之理。必然之势。我复何疑。兹以四弘誓后。出四谛之精粗。与叙三德。二顺。一逆之概者。恐汝等发心。不辨藏通别圆浅深之教。则发心无主。主宗也。微宗则归宿无本。要知宗本。大藏中。有天台四教仪。约有万字。若求而得之。必誓读而成诵。诵而稍通其大意。则四教浅深。发心宗本。又在我而不在书也。

　　马忘绳与规矩。而中绳与规矩者。马终不败焉。如未忘绳与规矩而驰。马未有不败者也。故足忘屦始适。腰忘带始适。未始不适者忘。而适始适。即此观之。身忘则心用周。心忘则未始不周者。周万物而未尝劳也。以其未尝劳。而能劳万物。不劳于万物耳。故曰。惟忘忘。而忘无所忘者。惟未穷而知变者。能之。

　　鄂州沙门明秀。所节径山节要。果明白精到。然其所作偈曰。动静参机要。安排路更差。今离情见处。别有好生涯。予不知情见果是何物。而欲离之耶。殊不知拟欲离情见者。是情见耶。非情见耶。是情见。次离即初离。非情见。离次离。无非情见之情见。噫。节要果精到矣。宁知节要精到处。乃是径山茶饭。非秀公之饮食也。秀公速道速道。如道不来。非秀公节径山。乃径山节秀公耳。

　　缘生无生之旨。稍通于文字般若者。率皆能言之。殊不知。知缘生无生。特画饼充饥耳。曷能劫生死贼哉。惟知而能行。行而能战。战而能胜。胜则证之矣。呜呼。证而不能忘。则大用不彰。大用不彰。则带果行因之妙。与夫普贤常然之行。几乎息矣。予以是知。明道易而用道难。决非虚语。吾曹当勉之。

　　性如水。情如冰。冰有质碍。而水融通。融通则本无能所。质碍则根尘亢然。此义有知有觉。知则意虽了然。触事仍迷。觉则触事会理。情尘自空。迷则情之累也。觉则性之契也。累则二。契则一。二则有待。一则无生。无生乃性之常也。有待乃性之变也。常则无我而灵。变则有情而昧。故昧中之知。知不胜昧。所以道不敌习。灵则习不胜觉。所以不假修持。而坐进菩提。反是虽舍身命等如恒沙。祇增有为业耳。良以觉近现量。知近比量。是以觉之与知成功殊也。

　　所中有能。所则不成。能中有所。能亦不成。以所中无能。能即是所。能中无所。所即是能。此盖能所不相遇故也。如相遇则能与所。两俱不成矣。两俱不成。非是佛法。性昧智故。两俱成就。智虽不昧。性断血脉。亦非佛法。如不断血脉。而智又不昧。惟亲证者然后知耳。夫眼梦色。耳梦声。鼻梦香。舌梦味。身梦触。意梦法。而一身之微。六根皆梦。脱无有觉之者。则一梦永梦矣。于是我大悲菩萨。教之以眼观音。以耳听色。以鼻尝味。以舌嗅香。以身攀缘。以意觉触。是以六梦忽醒。覆盆顿晓也。即此观之。以顺流用六根。则六尘皆梦媒。以逆流用六根。则六尘皆觉雷。如二十五圆通。以六根六尘六识。与夫地水火风空见识。迭互为雷。震惊梦者。迩来世道交丧。以雷为梦。以梦为雷。莫知孰为觉者。孰为梦者。既梦觉不辨。不至于玉石俱焚不止也。夫道学虽弊。则胜俗学多矣。禅学虽弊。则胜道学多矣。今有以道学为名利之渊薮。互而排之。以禅学为逋逃之渊薮。亦互而排之。殊不知风俗无常。以道学之风鼓之。则成道学之俗。以禅学之风鼓之。亦成禅学之俗。道学与禅学之俗成。自然高明者日多。而污暗者日少。即或假道学禅学。以为污暗者有之。此亦嘉禾中稊稗耳。必禾多而稗少也。若恶少稗。而欲尽去多禾。岂仁人之用心哉(道学禅学)。

　　我大觉老人。于灵山会上。说妙法莲华经。总二十八品。虽铺张重叠。法喻兼明。不过即粗会妙而已。至于较六根功德之优劣。又粲然若日星。如眼鼻身三根。惟八百功德。耳舌意三根。则千二百功德也。据实言之。舌根较之鼻身。功德亦惟八百。然其敷演妙法。则功高诸根矣。所以如来加之四百功德者。盖赏之也。倘不能说法。而妄言绮语。不真语。不实语。两舌恶骂。则其罪罚亦过诸根也。故曰。君子居其室。一言善。则千里应之。一言不善。亦千里应之。又曰。言语福祸之阶也。荣辱之主。敢不慎乎。又眼耳两根。皆离中取境。鼻舌身三根。合中取境。意根但司前五根落谢影子耳。五尘实境。并前五识所司也。然楞严会上。如来敕文殊选圆通之根。彼二十四圣并拣而不取。独取耳根。正当堪忍之机。所以长观音而后诸圣。盖因缘时节也。岂诸圣果有惭德哉。昔有禅师问僧曰。闻隔壁堕钗钏声。即为破戒。子作么持戒。对曰好个入路。禅师曰。汝向后。可为千五百善知识粥饭主去在。若然则普贤菩萨。心闻洞十方。又岂有愧于此僧耶。盖当此方之机。普贤不若观世音。余方则观世音。又不若普贤之当机。未可知也良以圣人说法。如投夜光之珠于金盘之中。而其横斜宛转。冲突自在。虽圣如迦文。亦不自知也。虽然。更有一问。心闻洞十方时。为方在心外故能闻耶。为方在心内故能闻耶。在外能闻。在内能闻。以理推之。皆无是处。惟亲闻而实证者所知也。故穷理尽性之学。舍我如来。则六根优劣。事圆理彻。孰能究之乎。小子何幸入如来家。培无上种。稍不思报佛深恩。非人矣。子其痛勉之(示洞闻)。

　　长风游太虚。万窍竞怒号。众人闻以耳。菩萨用眼观。是声果有常。圆通门难开。嗟乎。声来耳边。来时孰主。耳往声处。能闻何物。往来究之。根尘之性。有则能所难遗。无则枯若槁木。两路既穷。中岂孤立。故曰。智入三世而无来往。此本光之常也。识涉三世。此本光之变也。本光变而根尘封。痴痴众生睡梦浓。黄昏礼佛谁击磬。声入耳中空不空。空则无闻不空障。闻响重为说圆通。声既如是色不异。香味触法玄乎哉。知之一字众妙门。知见立知祸大矣。率情率性霄壤隔。相逢几人辨端的。两者从来一而二。用处在人悟与迷。悟则喜怒唯率性。率性能通天下情。情通开物而成务。譬如一指间屈信。不能率性而率情。迷中倍人可怜生。以己通人分别起。逆顺关头多爱憎。故曰。至道无难。唯嫌拣择。但莫爱憎。洞然明白。又曰。率性之谓道。率情之谓倒。噫。圣人岂无情哉。唯其通而不昧。情而无累。情故无所不达。无累故初无爱憎。所以一切大菩萨。饥馑之岁。身化为鱼米肉山。疾疫世。身化为一切药草。此情耶。非情耶。无情则同木石。有情则不异众生。故能以眼闻声者。圣人也。以耳闻声者。众人也。仲尼六十而耳顺。说者以为声入心通。道人常病之。夫何故。耳顺则声无顺逆。皆率性之媒。率性则无我。无我则无内外。内外既无。则出入者其谁乎。嘻。不出不入。画眉混沌。况出出入入哉。觉情觉情。觉则性明。无分憎与爱。触处本光灵。自觉更觉他。相逢盖始倾。目击不存存。别后更惺惺。

　　毗舍浮佛。此言自在觉。盖此佛于身与心。皆觉了解脱故。身解脱则无生死之碍。心解脱则无烦恼之碍。解脱即自在义也。而一切众生。不能觉了身之与心。所以不能解脱生死烦恼之碍。若能觉破身心执受。众生与佛无殊。若不能觉破身心执受。即诸佛亦安得自在哉。且道如何觉破身。当细细观察。我身之皮肉筋骨。凡坚之类。初从何有。我身之涕唾津液血尿。凡湿之类。初从何有。我身之温暖。凡热之类。初从何有。我身之四肢百骸。八万四千毛孔。运而无滞。血脉周流。能运能动者。初从何有。身观既熟。次当观心。我现前分别之心。因他而有耶。因自而有耶。因他而有。未触境时。爱憎不起。因自而有。若无境触。心无爱憎。于自于他。反复推究。谓因他生。谓因自生。以理折之。自他之情。枯极无地。自他之情既枯。将何物共而生心耶。共而生心之情既枯。岂无因而能生心耶。若无因能生。何火中无水。石不生草。盐中无淡。兔何无角。龟何无毛耶。龙树曰。诸法不自生。亦不从他生。不共不无因。是故说无生。龙树之偈。又毗浮佛偈之注脚也(释毗舍浮佛偈)。

　　吾尝静而思之。天下未始有吉凶也。吉凶之生。生于毁誉耳。故毁我者。则人凶而我吉。誉我者。则人吉而我凶。又毁誉生于好恶。好恶又生于未始好恶者。吾故曰。天下未始有吉凶也。虽然。吾尝以未始有好恶者。观天下之吉凶。皆龟毛兔角也。若以吉凶观未始有吉凶者。则未始有吉凶者。无往而非吉凶也。若然者。吉凶初无所从。顾我所观何如耳。故箭穿石虎。鱼跃冰河。若不以未始有吉凶者。感冰与石。则冰鱼与石虎。岂能随我而变之哉。如君子不宿怒于心。正此道也。但众人昧理而纵情。始乃物我亢然耳。且凡好恶不能自生。必因前境而生。既因前境而生。则我现前之好恶。本前境之好恶。与我初无有涉也。譬如亲疏之人。我心坦然。或亲疏忽至。则我好恶之情。油然而生。不能自禁矣。谓此情我心固有。因境牵而始彰。则我真心。生尚不有。安得有我。有我则有待。有待则可说。心与境相牵。而生此情。谓我心无生。而能生此情者。得非无因生乎。自生。他生。共生。以理折之。俱不能生。况无因生乎。昔人有言曰。暂时不在。即同死人。盖言理昧而情驰也。曹溪亦曰。若真修道人。不见世间过。吾以是知。见世间有过者。则我心未忘。所以物敢待我。如我无心。则物亦随无心而化矣。岂烦重加排遣。然后消哉。汝曹能以此观。观逆顺境缘。则境缘真吾大师也。敢忤逆大师乎(示弟子)。

　　夫众生事若有常。则佛事亦有常。众生事既无常。所以佛事亦无常也。如众生有饥馑之病。佛则以香饭为药。或众生犯寒冻之病。佛则以絮裘为药。众生有以黑暗为病。佛则以光明为药。故众生犯病无量。而佛施药亦无量耳。如灵山会上。佛放眉间白毫相光。照东方万八千土。玄沙备公亡僧偈。则曰。万里神光脑后相。临济则曰。汝等诸人。赤肉团上。各各有一无位真人。于六根门头。放大光明。由是观之。则此光出没。初无常处。法华云。佛放眉间白毫相光。照东方万八千土。则此光似有常处矣。何者。光照东方。而余方不照故也。虽然光照东方。而不照余方者。非不照余方也。盖如来之意。举一方而欲九方反也。或谓临济无位真人。光无常所。玄沙法华。光有前后。予应之曰。经既举一方而九方反。则眉间之光。未始不圆照十方也。眉间之光。子谓之前光。脑后之光。子谓之后光。乃子妄生穿凿。非佛祖之光有前后也。但佛祖之意。众生苟从一光而入。则圆照十方之光明。未始异也。如大海一滴之湿。未尝异海之味。如一尘入正受。诸尘三昧起。况一方从光入。而诸方不为三昧乎。予故曰。众生事无常。佛事亦无常。众生病不一。佛药亦不一。晓禅人倘从此入。则东光之名。岂但一方而已哉。禅人勉之(示东光)。

　　夫达磨之始来也。一概斥相泯心。不立文字。义学窠臼。彻底翻空。彼义稍精而信力深者。竞大骇之。遂诬祖为妖僧。百计欲害之。祖经六毒。忍死而得可祖。即顺世而西归矣。夫义未精。信力深。必以佛语为垛根。一旦闻斥相泯心。不立文字之声。刺然入其耳。则其惊骇而诬祖。此自然之情也。若义精。而已得受用者。则以为我祖何来之晚耶。亦理之自然也。若夫少疑而老信。以至朝入暮出者。此又矮人观场。随声悲欢者。复何怪哉。然相果应斥。心果当泯。文字果宜屏黜者。如是则心外有法矣。予闻得心者有言曰。若人识得心。大地无寸土。即此观之。则心之与相。及语言文字。果有乎哉。果无乎哉。盖鼻祖意在夺情。而不夺法也。情夺而法存。是法即鼻祖所传之心也。是故凡夫计诸法为有。二乘计诸法为无。外道计诸法亦有亦无。非有非无。皆情也。非理也。于是真常光中。四谤之坑设矣。倘不得祖东来。彼张目而堕坑者。岂少哉。初祖果以心相语言文字。必屏黜而后得心。则楞伽䟦陀罗宝经。祖何未尝释卷。且密以此经授可大师。可授璨。璨授信。信授忍。忍授曹溪大鉴。鉴复精而深之。其偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但有名言无实性。若于转处不留情。繁兴永处那伽定。盖楞伽。以八识。二无我。五法。三自性。转识成智为宗。彼不达此义者。以为得心之后。再无一事矣。殊不知。道可顿悟。情须渐除。而鼻祖所传之心。道也。楞伽所谓转识成智之法。治情之具也。倘闻道而不治情。此果真闻道者乎。此必魔外也。我如来法中无有是事。所以知鼻祖忧深虑远。既传其心矣。复密授此经。为治情之具。故自甘退屈之溺。我慢贡高之刺。不待扶植而强。力拔而除也。予初亦不达法相。以为达磨西来一字无。岂有转八识成四智之落索耶。及阅六祖坛经。知有此偈。卒不大解。存注久之。则转识成智之柄在予。而不在曹溪也。盖识虽有八。能检名审义。义精而入神。入神以致用者。皆第六识之事也。即七识虽号因中转。亦坐转。非行转也。岂五八独坐转耶。所谓行转者。权在六识。以此识三量俱通。心所总摄故也。又转识成智。转心所而不转心王。如八识心所有五。前五识。具三十四心所。第七识。但十八心所耳。独第六识。五十一心所。备统而无遗也。所以转识之柄。必在此识故。此识炽然分别我我所法。即缘生之前茅也。炽然分别无我我所法。即入无生之利器也。又转识成智。根稍利者。于逆境不难转。惟触顺境。则受境转。而不能措手脚矣。或根钝者。于逆境初不易转。如能𢬵命挨久转得。后触顺境转之不难也。若大利根。人。于逆顺境缘。如汤泼雪。无往而不自得耳。老庞曰。日用事无别。惟吾自偶谐。头头非取舍。处处勿张乖。此便是大利根样子也。迩来黑白之徒。器识浮浅。成群逐队。噇饱饭。裹暖衣。以为佛法。虽有宗教之别。不过如来。与祖师。发明众生本有而已。忽有人把住拶曰。君本有。果发明。未发明耶。即怒曰。这个魔王。偏解无事生事。则达磨所传之心。及楞伽治情之具。予知其必曰。此亦驾空凿虚耳。我窥破久矣。又何烦勘我哉。果如是。而五家纲宗之说。彼闻而不信。不亦宜乎。四微合而地大成。三微合而水大成。二微合而火大成。一微立而风大成。四大合而世界成。故得般若菩萨。能碎世界而为微尘。复能合微尘而为世界。若屈伸一指。了无异同之见。异同之见不生。则何往而非入法界之门。故曰。一念不生全体现。六根才动被云遮。由是而观。则异同之见。是六根才动之机。非一念不生全体境界也。但凡夫不了世界初本微尘合成。及碎世界而为微尘。又不了微尘初本世界碎成。所以见世界。便生一合相执。见微尘。便生多散相执。成法界门终不能入。如见世界而不生一合相执。见微尘而不生多散相执。则迎宾待客。俯仰周旋。吃饭穿衣。屙屎放尿。无往而非法界也。若法界入法界。法界见法界。法界示法界。法界悟法界。总是名有多一。而实无多一也。如实有多一。则多多一一者。岂能多一哉。

　　若人有三归而无五戒。则因正而福不全。有五戒而无三归。则有人天之福。而无出世之因。故异类有闻法之流。人天有不信之党。惟三归五戒全有者。乃感人天身而谛信正法。又有半归半戒者。所以有半疑半信之流。此四者。谓之四料简。凡归依佛教者。若未明四料简。此等众生。凡种福慧之因。决不正当。今汝等既各发心。归依佛法僧三宝。及受根本五戒。此非细故。乃千生万劫邪正之关头。偏圆之根本。故不可不严审精察。

　　堪忍众生之机。苟不以闻思修三慧熏发之。则其佛知见。终不能开矣。或谓德山临济之徒。未闻其以闻思修三慧。使人开佛知见也。若其所用棒如雨点。喝如雷霆。使当机者。于一念不生。未入阴界之地。神而明之而已。若必以三慧熏发之。而当机然后开佛知见者。恐三慧于未入阴界之初。无地可着耳。此乃知其终。而不知其始者也。昔汾阳昭禅师。有问鸟窠之侍者。何以见鸟窠吹布毛而即大悟耶。昭以偈应之曰。侍者初心发胜缘。寻师访友为参禅。鸟窠知是根机熟。吹毛当下得心安。如以汾阳此偈观之。则此侍者。于多劫之中。不以百千诸佛所藉闻思修三慧熏发之久。未必一吹布毛而狂心顿歇也。且久则熟。熟则化。于将化之时。乘其化而发之。譬如箭锋相值。岂巧力之所能预哉。夫巧力不能预之地。不惟闻思修无所著处。即云门干屎橛。与圆通死猫头。亦无著处也。予故曰。彼知其终。而未知其始者也。如知之。则不疑临济德山之棒喝。与夫闻思修三慧。有所相悬者也。又闻而不思。亦有开佛知见者。此神而明之者也。非思而明之也。盖思而明之属比量。闻而明之属现量。又现量之闻。非心闻也。乃神闻耳。然初心有神闻而明之者。乃百千万人中亦不多得也。惟以三慧熏发之者。则百千万中多多愈善也。故法华曰。若人称六十二亿恒河沙菩萨名号。不若称观世音菩萨一人之名号。谓是故也。又达耳谓之闻。注心谓之思。思明而能力行之谓之修。予愿吾曹。闻而能思。闻则有终也。思而能修。修而能入。则二者皆有终矣。反是则闻思修三慧。虽我观世音菩萨。终日夜逐一耳提面命。亦何益之有哉。如以临济德山之大机大用。混我闻思修三慧。此所谓自不能始。而责人于终者也。此非狂而丧心。岂有如是之妄人乎。

　　若以身受戒。身乃四大成。四大有归复。则受戒者谁。若以心受戒。心乃四蕴成。三阴本受来。受从前尘有。前尘达本空。则受曾无得。受既不可得。彼三成兔角。谛推心受戒。如石女生子。若以合而受。身心既不立。将何为物合。吾以是知。以身心受戒者。不得戒本。戒本不得。终难永持。何以故。非性戒故。性戒须贵悟明。非藉相受。汝既受吾戒。吾戒即性戒。性戒为诸戒中王。大经论中。广明斯旨。梵网经中亦贵明此。但季世比丘。皆为魔气所熏。痛讳举此。吾虽不敏。以力任是事。常以此获谤流俗。逆思达磨六毒。南岳思八九毒。况余小子。以道以德。较彼二祖何啻天渊。敢不消归自己乎。

　　圣人以为书不尽言。言不尽意。故设象以寓其意。使学者玩象积久。智讫情枯。意得而象忘。则书与言不能尽者。我得之矣。一得永得。千古无疑。死生迭更。是非交错。而我所得者。光洁坚固。了无污染损坏也。所谓象者。如龙象干。马象坤。如大鹏象止观。如童男童女表真谛。如长者优婆夷表俗谛。故表即象也。象即表也。象则托物寓意。表则借事显理。故意得则无象非意。理显则无事非理。无象非意。我不欲忘象而象自忘。无事非理。我无心会理而理自冥。象忘则意难独存。理冥岂事能碍者乎。夫事不能碍理。则观精而止深。观精而止深。则意不存而象无待。无待则无外。所以天地虽大。万物虽众。虚空虽无边畔。然皆不能逃我无外之用者也。是故我欲天地万物作虚空。我欲虚空作天地万物。譬如一指屈信。我欲信即信。我欲屈即屈。我欲不屈不信。即不屈不信。我欲即信即屈。即屈即信。而信屈不相遇。信屈即不相遇。至于千变万化。卷虚空入万物。粉万物为虚空。如己指屈信。初无难也。而众人执虚空无形。执天地万物有形。所以有形者。不能作无形。无形者。不能作有形。苟能于无形有形之执。以观精察。察此执情。为从自生。为从他生。若谓自生。则非他不自。若谓他生。则非自不他。非他不自。则自无自体。非自不他。则他无他体。自他之体。各各观察。察精理开。理开情释。情释执空。执空心净。心净用圆。所以我欲有形则虚空受役。我欲无形则有形奉命。推其所以然之说。始因观而入止。终则即止而用观。因观而入止。功在玩象而得意。即止用观。功在意忘而象无待故也。故学者有志于道。则止之与观。苟不精研玩象。则意不得。意不得。则象不忘。象不忘。则意在。意在则止不深。止不深。则不能即万化而寂寥。此意甚远。非身心可到。惟即身心而忘身心者。似可仿佛(示学者精研止观)。

　　夫众生执受皆本无常。但随所观时。复现行故。以八万四千毛孔观一身。则一身执受直下爆落。以一身观八万四千毛孔。则八万四千毛孔执受。亦当处销融。此就正报而观也。若以众多微尘。观三千大千世界。则三千大千世界执受。亦爆落无存。以三千大千世界观众多微尘。则众多微尘执受。亦销融无得。此就依报而观也。若以法界缘起。而观依正二报。则依正二报。皆称法界性而交彻冲虚。所谓依正执受。与夫根本无明。皆即大智。大则无外。智则常灵。无外则无我。常灵则随宜。故毗卢遮那如来顺本垂教。为三涂众生而说人天乘。为人天而说声闻乘。为声闻而说缘觉乘。为缘觉而说菩萨乘。菩萨乘性本无生。智愿无尽。然非无所依者也。唯华严大经。直转根本法轮。凡有所依倚者。皆圆摄顿融总入法界。令其彻底无依。动寂任智。不落情量。即于生死烦恼海中。称性治染。染尽净除。圣凡坐断。文殊为牛。普贤作马。大行常然。事事无碍而后已。此名佛知见。此名最上乘。此名涂毒鼓。此名金刚子。耳其声则命根立断。吞入腹直至毗卢而屙出。即此观之。善观依正二报者。则执受皆智。而不善观者。则本智皆执受耳。予读天阙山人枣柏论约语。及山人题约语后语。乃知山人以天台匡庐。竹林方广。譬毗卢境界。以人间世譬众生境界。山人以为毗卢境界。与众生境界。初无常规。苟达缘起无性。则染净无非智光。以此智光洞照法界。则法界初亦无性。岂但缘起无性而已。然达缘起无性。则入事不成就三昧。达法界无性。则入理不成就三昧。唯圆达二性无性。则事理不成就三昧。如月在秋水。春在花枝。岂待眼孔定动。然后见哉。贤哉山人。其知此者乎(读天阙山人枣柏论)。

　　凡见心外有法者。皆谓之外尘邪执。如闻佛说法。不悟佛意。亦外尘邪执也。况余声色乎。然凡夫发菩提心。初不以外尘邪执为弄引。则意言之境无由得入。意言之境不入。则唯识与法界皆无入路矣。又凡夫被外尘所转。了不知尘本无体。自心所变。反执尘为实有。尘复生心。则遍计炽然。心复生尘。则意言境起菩萨了知一切境界。意言变起。意言无体。不出唯识。唯识无体。不出法界。故以法界观唯识。唯识即法界也。以唯识观意言。意言即唯识也。以意言观外尘邪执。外尘邪执即意言也。所以能物转不为转物耳。如博陵王问牛头融曰。境缘色发时。不言缘色起。云何得知缘。乃欲息其起。博陵以谓意言之境。缘前五尘起。不言我缘前尘起。前尘亦不言我。能发意言之境。不言即不知也。谓有知则能言。无知则不能言。故能所皆无知。无知则无我。无我即无自性也。能所既皆无自性。则境与色。孰为能缘。孰为所缘。此非缘生即无生乎。缘生既即无生。又教谁知缘。必欲令其息耶。故牛头即蹑博陵意绪答曰。境色初发时。此即缘生也。色境二性空。此即无生也。本无知缘者。心量与知同。能所本皆无生。教谁知缘。既无知缘者。则心与量与知。皆无生也。盖不照本则能所摐然。照本则根尘寂灭。故曰照本发非发。尔时起自息。抱暗生觉缘。心时缘不逐。谓觉因暗生。觉生暗谢。暗谢觉湛。心无所缘。所缘既无。湛亦无寄。未生前本无色心养育。惟廓然无念。凡色心养育想受。皆言念生。生实无生。故曰起发未曾起。是时不惟众生无地。佛亦难泊。此盖以理折情。融事为理也。

　　飘风不终朝。骤雨不终日。飘风骤雨天地为之。尚不能保其终且久。况天地之下者乎。然天地之道。未穷而密变。故万物虽处乎变化之域。而万物不知也。如一岁之道。冬未穷而变春。春未穷而变夏。夏未穷而变秋。秋未穷而变冬。冬终也。终穷也。昔人有海日生残夜。江春入旧年之句。此亦未穷而知变者也。如一身之道。生未穷而变少。少未穷而变壮。壮未穷而变老。老未穷而知死。知死。则死不能穷我矣。死不能穷我。则生岂能悦我哉。夫死既不能穷。生亦不能悦。而我以生死为舟航。游于祸福之海。适当飘风骤雨之惊。是能惊众人耳。焉能惊我乎。夫三皇以道化天下。道未穷而变德。五帝以德治天下。德未穷而变仁义。三王以仁义治天下。而不知变。故穷于仁义也。仁义穷则五伯乘其隙。而以智力劫天下。有不可言者矣。是故有身有家国者。不知此。则身不能修。家不能齐。国能不治也。然未穷而知变者。其惟圣人乎。

　　夫幽明之故。鬼神之说。死生之道。皆变后事也。而世人辄懵然。如滇粤之民。谈含元殿里事。至于鬼神尤深疑之。顾第弗究心耳。诚由鬼神以究极于性情。由性情以究极于魂魄。夫既究极于魂魄。知以理治情之为魂。恣情灭性而成魄。则幽明死生一切了然矣。虽然死生本乎有身。幽明鬼神本乎有心。众人惟昧其本。故莫烈于生死。亦安焉玩之。以苦为乐。是以大觉老人哀而拯之。教以四大推身。四蕴推心。推之既久。身穷心了。则身本无身。心本无心。无身之身则大苦永超。无心之心则靡幽不烛。故龙胜于此。又特地一槌。其偈曰。若使先有生。后有老死者。不老死有生。生不有老死。诚如其言。则是穷身四合之后。觅心四蕴之先。犹若环轮。孰为终始。其于毗舍浮佛。可谓各梦同床。而所谓幽明鬼神死生。皆作广长舌相矣。今此偈总二十八字。前半偈中有个入头。便能于好恶交加之际。是非逆顺之场。心心无间。痛念无生。无生习熟。缘生渐疏。易粗为精。身心不能笼罩。合下见大自在觉矣。

　　夫云有聚散。水有升沉。日月交迁。时序代谢。好恶相凌。兴废相禅。千态万状。变化无端。究其所以然之说。则彼种种奇特变幻。神智莫测者。不异梦中所见。推梦之所自。则由昼想所成。推昼想之所自。则耳目无待。声色无根。所谓当处出生。随处灭尽。圣人岂欺我哉。乃众人闻生则喜。闻死则悲。又有失常者。闻死则喜。闻生则悲。是皆蔽于情。未达于理故也。至人设教难以尽同。达本忘情。则千途一致。余读龙胜大士死生偈。顿见周易原始反终之旨。偈曰。若使先有生。后有老死者。不老死有生。生不有老死。若使有老死而后有生者。是则为无因。不生有老死。偈旨皎如日星。不待穷搜竭思。然使众人道其所以然。往往瞠目如见父讳。推其所蔽。特不能原始反终耳。苟能之。则知始不本于终。始何所始。终不本与始。终何所终。始何所始。未尝始始也。终何所终。未尝终终也。始终不惑。则喜怒好恶吉凶祸福死生成败。果有所以然者为之耶。果无所以然者为之耶。至是则所称极天下之难明者。譬如明镜湛水。见我须眉。又何蔽耶。

　　夫无欲则无生。无生则不烦所资。故有生必有所自。资生亦有所本。是以孝亲忠君之途辟矣。如达身为患。资为患媒。而以四大观身。则患本可拔也。苟拔患本。资生奚藉。以是之故。亲虽至慈。君虽至严。皆谢而不顾。慈始弘焉。严始重焉。虽然情为化母。群有皆子。能即子得母。即母而得母之父。则弘慈重严。亦非反常之道也。

　　夫至愚之人。使其蹈汤火。则畏烧煮。虽强驱之而不肯入。五欲汤火。烧煮众生法身慧命。非止一朝一夕。而人甘心蹈之。竟弗畏者。岂其丧心病狂哉。盖计臭皮囊为净器。计无明心为命根。不能以四大观身。四蕴观心故也。今人于眠卧之际。枕子稍不安稳。则不能睡。必安之而后适。死生于人亦大矣。人皆公然自安。略不为之计。何哉。

　　逆究常光。初无圣凡之地。以其有觉无外。自作梦缘。缘实无从。无待成待。始乎三细。终乎六粗。粗细有常。众生岂有觉路。常光不变。昏动之机何生。故曰起惟法起。灭惟法灭。起灭虽殊。法本无二。譬如泡生于水。泡外无水。水生于泡。水外无泡。又如风中鼓橐。光里拣明。谁为能拣。谁为所拣。孰为内风。孰为外风。孰为是水。孰为非水。故名此法真不思议。夫不思议者。非不可思议。以不思议之外。别无法思议不思议故。然一切众生。善思不思议法者。即能一尘入正受。诸尘三昧起。故曰非不思议也。由是观之。凡作佛事。以无利之利为利。利莫大焉。以有利之利为利。利莫微渺。何以故。无利之利。称性而发。有利之利。因情而施。称性而发。妙契无生。因情而施。醉梦缘生。妙契无生。虽微细之施。福等虚空。醉梦缘生。总施国城妻子。得益甚小。良以无生则无待。缘生则有住。无待则无外。有住则有所。无外则更无有能坏无外者。有所则有能。若坏其所。能亦随坏。故住色生心者。终受色坏。不住色生心者。色不能劫。然无坏之妙。可以神会。难以事求。有住之情。可以图度。易以算料。昔有一僧。造大铜钟若干斤。出门偶值贫婆。问僧何往。僧曰。乞铜造钟去。贫婆信手施破钱一文。僧强受而嫌其薄。即投之寺河。既而僧乞铜数满。钟铸七火。而当钟要处。即有一孔。僧怒曰。我铸钟心亦诚矣。七火而钟孔生。如再铸而孔不满。我必投身洋铜。与之俱化。亦甘心焉。时有异人晓僧曰。钟不圆满。无他故。以公昧却最初檀越信心之施故也。僧熟思良久曰。我知之矣。我初乞铜。值贫婆。施钱一文。时我嫌微。投之寺河。于是遂断河吸水。水涸得破钱。掷向所铸七火铜内。一火而钟圆矣。悲哉。无心之施。则与不思议合。刻画而舍。则与无明为前茅。比径山刻大藏。有计利而不计法者。则以为与和尚刻。莫若自刻。费少而易成。且得我利者。皆我眷属僮仆。有计法而不计利者。则以为我但施钱与和尚刻藏。渠真实为我刻经。我将无作有。必所甘焉。且佛语无妄。我必赖刻藏因缘。借缘生而植无生之因。终当出苦。顾不伟哉。或谓计利者。不若计法者。达观道人则不然。计法固胜于计利者。然皆出有心。岂若贫婆闻僧乞钱之声未竟。信手将一破钱施与。谓之有心。贫婆初不作较量功德多少念。谓之无心。则木偶人不解布施。灵山会上。我大觉老人拈花示众。惟饮光破颜微笑。达观道人向无公道处。作公道断。以为贫婆与头陀。当并案结款。如是则计法计利者。自知负堕也。

　　金汤大法。不越乎折摄二门。折则佛祖犹有所诃斥。况其他哉。惟摄一门。网罗怯弱之机尽矣。虽然。若未得佛祖之心。则佛祖亦不易骂。如德山以大藏为拭疮纸。布裈和尚以文殊普贤置裈当之间。不闻诸方具眼尊宿诃之者。脱未得佛祖之心。孰同肯首。迩来大人不现。魔外充斥。无论黑白。微有知解。便谓已了。于古德机缘之中。纲宗不别。明暗犹豫。得为虚名。甘昧自心。强横批判。逞一时之情。结长劫之业。此所谓因地不真。果招迂曲。譬如纸花终难结果。吾知其这点虚名。终须亦自打泼了。不若自附怯弱队里。虽未得佛祖心。且信佛祖语。精严奉行。敢保万无一失。如未能爬。莫学走。多少稳当。爬未能而强走。吾知其堕坑落堑。终有日在。黄龙心始了此事。故其笔头三昧。生杀纵横。折摄自在。

　　贪之与瞋。固俱是毒。然莫若痴之毒尤甚。夫何故。吾心不痴。则贪与瞋。无所从起。及贪瞋既起。痴而不觉。贪则如海吞流。嗔则如火烧山。造无量黑业。受苦长劫。难以芥石喻之。既究苦之所以然。则离痴无贪与嗔。苦自何来。然痴生由乎不觉。不觉复由乎觉。觉既本觉。缘何生痴耶。以其觉外无觉。能觉本觉。故本觉亦不能自觉。本觉若能自觉。谓之始觉则可。谓之本觉。则觉外有觉矣。而本觉之义安在哉。以此观之。唯本觉不能自觉。所以痴生。痴生起贪与瞋。而贪瞋之极。苦报必酷。酷则难堪。难堪必究苦毒之所自来。始了知贪之与瞋。初本乎痴。痴复本乎本觉。本觉则无所本。本无中边。安有内外。灵然而无我。无我则谁受其毒。灵然则痴本自无。既悟此理。以理治情。情穷复本。本复而哀诸未复者。乃乘智愿之轮。究转一切。碾断痴根。同登无上。然后乃快。此圣人之心也。故曰。净法界身。本无出没。大悲愿力。示现受生。

　　夫念息尘忘。故忘而无功。尘忘念息。故息而无力。无功无力。故道成无作。无作之作。违顺解脱。违顺解脱。根尘炽然而无待。以炽然故。则净佛国土。成就众生。故一针一线之施。功虽细而不昧。以无待故。故细而不昧之功。功齐等空之福。即此观之。能所未忘。则根尘乃鬼狱之师。根境脱落。则能所乃无生之导。何以故。称性而修。我不欲忘。而能所自忘。因情着力。我欲忘而根尘愈结。所以得其旨也。热恼凡夫。不异道中之圣。失其旨也。离欲圣者。取笑道前之辈。是故有志于出世者。必先知而后行。则功不虚弃。不知而行。虽舍身命等恒河沙数。终成业苦者也。

　　即用而酬。数外无知。故离数无知。离知无数。数未尝数。故何数非知。知未尝知。故何知非数。如是了知。自然能所不立。而用不昧。故曰即用而酬。初无圣凡。用处无疑。虽涉死生好恶之场。知本不累。累则非用也。故宗门贵用处不昧。不昧即照到耳。约教而酬。虽等觉亦有所知愚两种。不能破尽。至妙觉则无愚可破矣。此论说到。不拘用到也。若伶利作家。待渠问时。伸一指。反问渠知此指否。彼曰知。则曰。识得一。万事毕。更问甚齐头数。不齐头数。渠若不荐。我且出身去也。右紫柏老人说老婆禅。诳吓禅雏。不知是甚么心行。疑则参取。

　　法无可喻。法若可喻。法亦喻也。惟圣人知法不可喻。而种种喻之者。不过一时方便耳。若喻以空。空虽无际。而不能出生一切。若喻以地。地虽能出生。而有边畔。若喻以水。水虽融通。而有枯竭。若喻以风。风虽鼓舞万物。而有息灭。若喻以火。火虽明能破暗。不可撄触。触而附物则生。离物即灭。若喻以树。树虽能种种花果。而离地则根无所托。若喻以莲花。虽花果同时。而离水不有。若喻以薝卜。薝卜虽香。秋风忽生。香亦随尽。若喻以摩牟夜光。两者虽盖世奇宝。而不若法之虚彻灵通也。至于喻以龙。喻以师子。喻以大人。喻以王。喻父。喻母。喻大。喻小。喻长。喻广。喻方。喻圆。喻曲。喻直。喻动。喻静。喻屈。喻伸。喻待。喻无待。要而言之。百喻千喻。法不可喻也。余故曰。喻者。圣人一时应物之方便耳。是以执喻而难法。不知法者也。

　　夫根之与尘。初非两物。众人不了。横计成迷。如以慧眼观之。见虽非树。离见无树。树虽非见。离树无见。以离见无树。故树有而非存。以离树无见。故见有而无我。树有非存。虽万象纵横而无物当情。见有无我。即炽然分别而无我当物。根之与尘。往复观察。两无所当。而众人于两无所当之场。境分好丑。心存爱憎。万死不知。得非开眼作梦者哉。

　　夫淫习不难克。难在知淫之所以然。所以然明。则能寻流而得源矣。流譬心也。水喻性也。水本静而流动。能了动外无静。则心可以复性也。心既可以复性。率性而治习。犹残雪扑红炉之焰。习岂能久停者哉。虽然复性不易。苟非达心无体。全性为心。其孰能之。

　　夫恶无大小。善无浅深。而有心为之。则罪大功微。何哉。良以无知为恶。虽有丘山之罪。而君子察其无知。犹乃恕之。故物莫不善于有心。有心为善。则有执。有执则有边际。唯无心为善者。始福等虚空耳。由是而观。有心为善尚不可。况有心为恶乎。

　　易戒有心。老亦戒有心。然观其象而察其爻。亦未始无心也。老亦不敢为天下先。而不敢者。宁非有心乎。故有心无心。唯圣人善用之。无入而不可也。自非圣人。不唯有心有过。即无心亦未尝无过。若然者。则初心之人。如何作功。能辨此者。可以读易老。

　　予受性疏放。懒于拘检。虽为比丘。忽略绳墨。本图有益。乃反致损。如内典之于外书。满字之于半字。凡百安置。必有伦次。以不知故。每犯颠错。及阅大藏经。始痛悔而改之。永不敢以外书。加于内典之上。以半字越于满字之先。何者。经云不辨半满。忽略内外。凡所生处。于般若种。永不清楚。及遭面貌不端严报。万历壬辰。于龙泉寺。灯下偶见案上众书堆叠。不辨内外。甚惊怖之。夫苟欲拔苦。非般若为迅航。迷津曷渡。非智慧为灯烛。重昏宁晓。故有志求无上菩提者。脱般若种子不清。如蒸沙为饭。纵经累劫。即名热沙。终不成饭。因书此以自警云。

　　迦旃延有慧辨。善说法要。于大众中以解行称第一。常宴坐树下。有外道问曰。以我观世人。但有此世。更无他世。可得然乎。迦旃延曰。今此日月。为天为人。为此世。为他世耶。若无他世。则无日月矣。外道俯首。如是转折几十。而外道情枯智讫。遂归依之。或者问佛。迦旃延。富楼那。皆有慧辩。何故。佛曰。渠二人多生修无我观故。曰。修无我观何以得慧辩。佛曰。汝不见钟鼓乎。本无心念。而随扣随应。以其内本空故也。问者始解。

　　念佛求生净土之义。义在平生持念。至于临命终时。一心不乱。但知娑婆是极苦之场。净土是极乐之地。譬如鱼鸟。身在笼槛之内。心飞笼槛之外。念佛人以娑婆为笼槛。以净土为空水。厌慕纯熟。故舍命时。心中娑婆之欲。了无芥许。所以无论其罪业之轻重。直往无疑耳。倘平生念佛虽久。及至舍命。娑婆欲习不忘。净土观想不一。如此等人。亦谓念佛可以带业往生净土。以义裁之。往生必难。故庐山先造法性论。次开白莲社。非无以也。盖法性不明。则情关不破。情关不破。则身心执受。终不能消释。以执受未消释。故于饮食男女之欲根。断不能拔。所以口念弥陀。神驰欲境。如先以破身心之方。教之渐习而熟。则能了知身与心皆非吾有。此解若成。则身心执受虽未顿破。然较之常人。高明远矣。破身心之方。莫若毗舍浮佛传心前半偈。最为捷要。或先持千万过。五百万过。三百万过。持数完满。徐为持偈者开解之。自然身心横计。便大轻了。此计既轻。即以持偈之心。持阿弥陀佛。专想西方。至舍命时。则娑婆欲念。不待着力然后始空。何以故。乘解专想故。古德曰。先了身心非有。此智既开。专心念佛。求生净土。九人念佛。我敢保他无一人不生净土者。此义亦本庐山先造法性论。开众生知解。次建白莲社。成众生之行而来也。

　　予闻观世音菩萨。初因古观音佛而发心曰。我若成佛。等观音如来。以闻思修三慧。自入。教他入。由闻而思。由思而精。由精而遗闻。闻遗则所忘。所忘则闻尽。以如是三昧。熏以悲智。治往劫之染习。陶铸众生之黑业。一切众中亦如我等。此愿不成。誓不成佛。然于六根之中。菩萨惟用耳根开圆通之门者。其本愿应娑婆之机。又此以音闻为教体。所以余方诸大菩萨。数等微尘。非有惭德。迦文拣而退之。而独进观世音者。以诸大菩萨。应当余方。惟观音大士。独当应此方故也。即此观之。则感应之道。若针芥函盖。毫厘有差。便不恰好矣。虽神通智巧。于恰好中莫能作小方便。如方便可作。则诸大菩萨岂无神通智巧哉。予少时。似与观世音有大因缘。不然。予初不知大悲菩萨为何神。予将祝发忽生变心。自思曰。我不祝发亦可修行。何必祝之。须头光然后能修哉。众助缘者。闻予言皆为之变色。率多不乐。时予偶睡。睡中见一老僧立于东南空中。遥指西南。一无所言。予因指掉头。则见西南。有一舟满载黑白。异口同音。念南无阿弥陀佛。佛声入耳。五内清凉。悦豫难状。急走欲登其舟。然竟不及而梦醒。谓助缘者。言梦中之异。佥曰。公既发心祝发。中道而辄变。公与观世音菩萨有大因缘。菩萨因现比丘身而为公说法。予曰。了无一言。但手指而已。何曾说法。众中有曰。菩萨以指为舌。说法已竟。公自不解耳。予闻此音。而祝发之心。始判然无惑。既祝发之后。以予多生习染。兼受性精悍。虽为比丘。于如来绳墨之度。不无忽略。此岂独自心了了。亦难逃大悲。他心道眼之所照烛也。呜呼。予祝发将三十余年。于万历戊戌三月初二日。停舟于襄河之岸。适有二三邻船。皆进武当香者。自暮达旦。焚香诵经似若不辍。且皆异口同音。呼南无无量寿佛。声入睡耳。予不觉寸衷刺然。此我三十年前。将祝发时。所梦之境也。又观世音菩萨。乃阿弥陀佛辅弼之臣。今彼众朝玄武。而称无量寿佛者。则玄武即观世音之化身。应此方之机。未可知也。又是夜。予合眼顷。梦一僧持三轴像设。欲予观看。及展而视之。则吕纯阳。与观世音菩萨像也。绢皆新。笔气亦新。非妙手不能写。予意得古者始妙。此僧曰。我有古观音一幅。汝可供养。予即展视之。果绢旧。像亦似旧。且有一童子。喃喃而谓予曰。此菩萨灵感异常。当受之。予梦醒。追感往曾朝武当。中道大病。至襄阳病愈甚。偕行者佥曰。子不能上山矣。予强起露坐。忽有清风。一触头面。顿觉病稍愈。胸次亦畅然。因而偕众上山。惟行路时了然无病。及至旅邸。则病复重。众曰于此且止。俟病好再上山未晚也。予闻而不然。明日复强起。至好汉坡。则病全愈矣。于是进黄金殿。礼玄帝圣容。且私感谢帝之灵祐。使我大病顿瘳。还至净乐宫。对帝像立誓曰。我若不祝发为僧。学无上道。则长劫当堕阿鼻地狱。异哉。临祝发则观音现比丘身而度我。朝武当则观音现玄帝身而灵祐我。愧予小子。业重垢深。天机鲁钝。道不胜习。识不知微。忝为比丘三十余年。大悲重恩。君亲厚德。皆未能酬纤毫于万一。而菩萨犹孩而不舍。复于梦现比丘身。授菩萨像于小子。小子梦醒而痛感。乃忘其鄙陋。序祝发之颠末。始始终终。若一镜现三世去来之像。丝毫无昧。亦欲世之人。知玄帝实大悲之化身也。且见小子发心之因。实亦帝之所发起也。然圆净陈居士之德。助我犹不浅者。我若得道。首先以菩萨闻思修三昧度之。则观音之照烛。乃无愧焉。

　　紫柏老人集卷之二
卍新纂续藏经第 73 册 No. 1452 紫柏尊者全集


　　紫柏老人集卷之三

　　明　憨山德清　阅

　　法语

　　贪则不止。瞋则不反。痴则不觉。是以无穷之苦。长劫沦坠。皆三者所致。然此三者。不越乎瞥然一念。果能念起即觉。觉之不息。虽至愚之人。可以铸三毒为三德。犹己指之屈信耳。况聪明者乎。虽然愚者欲寡。智者多缘。多缘则精神不一。而照功有隙。故反不若愚人之专也。由是推之。于世故之中。非智则不利。惟于学道智为大障。故曰以智治国国之贼。不以智治国国之福。或曰既以智为障道。而念起即觉。非智乎。曰智无二体。用之克念则谓觉。用之利私则谓智。且觉之为言。如大梦忽醒。智之为言。如梦中之计较也。故觉之与智。少有不同耳。

　　古人云自讼。此言少通文义者。未必不能了了。然触好恶关头。便昧却了也。故知见愈多。行门愈广。反为障道之贼。此贼不灭。虽与佛同胞无益。英灵男子能于好恶境上。如急流撑篙相似。篙篙不失。则万斛之舟。轻若鸿毛矣。且道好恶之流。怒如奔马。若何着鞭。咄。直于好其人。知其恶。恶其人。知其善。好好恶恶。此知较然不惑。如明镜当台。妍丑交临。本光常净。便是篙篙不失的样子也。虽然。亦有好恶不能瞒者。但知而不能行。不行之弊。非外魔障碍。乃我多生我相现行。为之崇耳。此崇现前。即当于我有仇之人。观想其相。以其两足加我颈上。口呼我名而骂我。手捶我头而恨我。尔时反照自心。起恶念否。若有念起。即当于是人作父母想。作如来想。直待我之恶念消融。譬如阳回大地。层冰顿释。则逆境之贼破矣。尔时自信战功可立。又于顺境之贼。更增勇猛。凡所爱者。必以天下至公之理。痛折私匿。如折之不断。即作仇想。此想现前。爱魔自灭。如是头头不肯放过。爱魔之窟。破之何难乎。或曰但以心外无法观之。善恶好恶境界。自然不可得矣。何必𤨏𤨏碎碎。作这等㤓工夫耶。噫。慧胜而无实行者。是不知事障还须事消。理障还须理遣。故患弱病者。不可进之以泻药。患实病者。不可进之以参苓。若然者。慧胜而无实行。果胜乎哉。果不胜乎哉。知此可以言自讼之效也。

　　夫止观无门。即以昏散为户。昏散无地。即以明静为源。是以善造道者。必以止观之火。煆昏散之矿。煆之既精。精成定慧。故圣人反复乾坤而不乱。定之力也。彻穷万有而不迷。慧之功也。若然者。凡则即明静而为昏散。圣则即昏散而成定慧。如土为器。善作者即成上器。而不善作者。即为下器耳。究始终而推之。上器土也。下器亦土也。然上器以盛宗庙之膳。下器以贮舆台之食。譬夫圣凡皆性。特苦乐天渊耳。故凡不可不仰于圣。苦不可不慕乎乐。仰圣在乎明道。慕乐必须断苦。明道贵悟自心。断苦必先绝恶。虽然自心未悟。则出苦之志岂坚。出苦志疲。则恶缘之本宁易㧞哉。以是之故。自心不彻。难与言止观之作略者也○凡炼心者。必以话头为椎轮。然而有有心话颂。有无心话头。有心话头。则初机精进者。有无心话头。则无功任运者。有有心话头。于现行时。即伎俩穷矣。惟无功任运者。生则于昏沉睡熟之际。死则于闷绝息断之时。如水清珠。虽汩汩乎浊流之中。而光耀炯然也。余以是知寻常世所谓散心称佛者。临命终时。冀其得力不殊一星之火。欲沸沧海。岂不愚哉。

　　夫嗜膻臭者。不可与语芳洁也。执狭小者。不可与语广大也。然而至膻至臭。至狭至小者。身也。至芳至洁至广至大者。心也。而天下自古自今。自男自女。自贤自愚。皆以至膻至臭。至狭至小者。执嗜而不厌。何哉。良以皆未悟至芳至洁。至广至大者故也。如悟而知之。虽鸟兽虫鱼之微。亦莫不慕此而厌彼矣。况首出万物。至灵至圣者乎。虽然此身之膻臭狭小。吾不件数而示之。此心之芳洁广大。吾不若揭日月以明之。使其昭然共睹。天下岂能即信之哉。噫。此身之膻臭狭小。自足至顶。自内至外。周观悉数。地则皮肉筋骨。水则涕唾津液。黄痰白痰赤痰。又若血之腥。尿之臊。屎之臭。蛔蛲百虫。蟠屈宛转。伸缩浮沉于五脏六腑之间。以为高天厚地。嘉山秀水。奇花艳草。瑶宫金屋。珍餐宝味。皆乐之而不厌也。以臭为香。以秽为洁。以苦为乐。窃谓是足以为极乐矣。宁知天地之外。更有他乐耶。由是观之。人为万物最灵者。而嗜执至膻至臭。至狭至小之身。曾不知觉。何异乎彼之蛔蛲百虫。蟠屈于革囊之中。以为至芳至洁。至广至大。而竟弗悟者哉。且皮肉之类。感土而有。湿者感水而有。暖者感火而有。动者感风而有。凡有感必有还。还则所谓至膻至臭。至狭至小者。皆不可得也。况嗜而执之者乎。岂不即化膻臭狭小。而成芳洁广大之心乎。故曰心山育功德。流馨万由延。又曰。空生大觉中。如海一沤发。知此始可与语心之芳洁广大矣。纸尽姑置之○古人之交朋友也。取其长而舍其短。就其贤而矜其愚。长则补。贤则师。是以心愈诚而志愈坚。德愈茂而身愈下。下则受。受则广。广则大。大则无极。无极则不穷。不穷则能常矣。故反愆而责己者。进德之基也。含怒而尤人者。召祸之始也。冀其不穷而能常。恶可得哉。

　　心无好恶。好恶由情。故情有爱憎。而境成顺逆也。是以遇顺境。如登春台。熙然与之偕忘。触逆境不啻乎白刃撼胸。与之偕死。呜呼。人生若梦。憎爱如云。梦有惺寐。云有聚散。惟所以能惺能梦者。如太虚焉。故知太虚者。何妨云之聚散乎。今有人于此。好其人。推之层霄之上。恶其人。陷之重泉之下。吾知其寸虚无窦。天光奚生哉。

　　眼光照境。初无憎爱。不为旃檀先照。不为狗粪后照。是谓平等光也。此片平等之光。在佛祖分上。一喜一怒。一哀一乐。无往而非本光。于凡夫分上。热恼云中。时一迸露。而现行力猛。即复蔽之。故曰彩云影里神仙现。手把红罗扇遮面。急须着眼看神仙。莫看神仙手中扇。所谓云之与扇者。即五蕴坑中。烦恼执着也。故善造道者。能于好恶难克之际。此光迸露之顷。着眼窥彻。不被现行所转。是谓豪雄。少不精彩。痴云顿合。始作观照。则力费排遣。如一夫当万。幸克者几人哉。于光露之时。一肩领过。积劫无明当下冰消。如兵不血刃。天下太平矣。

　　南印度香至国王。施无价宝珠。供养般若多罗尊者。时国王有三子。其季开士也。尊者欲试彼所得。乃以所施珠。问三王子曰。此珠圆明。有能及此否。第一子月净多罗。第二子功德多罗。皆曰。此珠七宝中尊。固无逾此。非尊者道力孰能受之。第三子菩提多罗曰。此是世宝未足为上。于诸宝中法宝为上。此是世光未足为上。于诸光中智光为上。此是世明未足为上。于诸明中心明为上。此珠光明不能自照。要假智光。光辨于此。既辨此已。即知是珠。知既是珠。即明其宝。若明其宝。宝不自宝。若辨其珠。珠不自珠。珠不自珠。要假智珠而辨世珠。宝不自宝。要假智宝以明法宝。然则师有其道。其宝即现。众生有道。心宝亦然。尊者叹其辩慧。又战国诸侯之所宝。惟以珠玉为论。而知所宝者。惟齐威王。楚王孙圉而已。威王不以径寸之珠为宝。楚王孙圉不以白珩为宝。是知所宝在此。两不在彼。虽然华竺不同。而邦风轨未始不同。故以宝为宝者。照惟盈丈。以人为宝直照千里。震旦鼻祖菩提多罗。知宝外无道。道外无宝。惟时有通塞。用有行藏。既而少林壁观九年。得一神光。华联珠贯。以色为声。听之以目。顿使心精遗闻。珠体独露。灵焰为灯。光传无尽。象先而不曜。画后而圆照。不曜近昏。圆照近智。重以悲承之。则灯又化为高广大车矣。是车也。竖穷三际。横遍十方。兼载凡圣。包举古今。由是而观。则魏王之乘。小大何如哉。故曰化家为国者。不知道。化心为道者。可以兼忘天下。予以是知万物一物。万神一神。唯善用其心者。何物非神。反是者。何神非物。何物非神。虽云山重叠。眼绝纤尘。何神非物。虽静默渊澄。心多窒碍。又曰道远乎哉。触事而真。圣远乎哉。体之即神。又曰中有一宝。秘在形山。然此宝复有解宝。行宝。证宝。忘宝。唯解宝者。则知尊其所知矣。行宝者。其宝光渐将完矣。证宝者。宝虽已完。不忘则用不全。故惟忘宝者。乃能用宝也。嗟乎。宝之所以然。宁易知哉。如知而不能行。行而不能证。中道废弛。证而不能忘。如人在瓮。如鱼在陆。且未能自用。况能用物乎。

　　万物浮沉。出没苦海。虽人天有异。横竖不伦。长劫迷坠。情为其根。情之所起。以迷自心。自心灵彻。照极循动。动则有昏。昏又生动。昏动交加。如辘轳下上。靡有穷已。究实言之。情本于爱。爱滋贪疾。贪而不足。遂生不悦。好恶无常。互生互灭。于如意境。系恋耽湎。如醉如痴。害当顷刻。犹自嬉嬉。以相忘故耳。大都不忘。则一体生异。忘则异体如一。有二有对。有对角立。角立之际。抗然尔我。微逆即知。惟于顺境相忘之至。异而如一。一则无对。无对难觉。又众生最初受生。由爱而来。顺境滋之。任运冥合。所以逆境易觉。顺境常迷。能于顺境。照之不昧。则爱源渐竭。嗔波亦停。瞋不自瞋。由爱所生。爱既渐除。瞋岂不灭。譬如伐木。既截其根。枝柯自坠。瞋爱交损。亦复如是。

　　地无边际。皆吾足履。声无边际。皆吾心闻。地乃所履。心乃能闻。所履者死。能静不能动。能闻者活而恒。活故万声不昧。巨细了然。恒故声自起灭。闻者不迁。譬诸宝镜。光明圆满。象触即照。妍媸难瞒。唯其照而不情。丛应无迹。无迹之妙。应不流影。所以从古至今。弥照弥闲。我心本光。普应万有。有未尝关。足之履也。其亦如然。吾言地死。指物之权。耳根既妙。身根亦圆。足不自显。因地以彰。地不自露。因足以知。犹若交芦。两虚相倚。顿悟足地。能闻亦尔。

　　夫人之所以有生死者。以见思未断耳。见则五利使也。思则五钝使也。历三界九地而言之。故所以有开合也。五利使者。谓身见。边见。邪见。戒取见。戒禁取见是也。五钝使者。谓贪瞋痴慢疑是也。此十合言也。开则天台四教仪注中。可寻备览也。此十断尽。藏教果头位也。圆教七信相似位也。果头七信二位贤圣。便能六通纵任无违。山壁由之直度矣。断此十惑。初修空观。空分别我法二执。二执即十惑也。亦开合有异耳。惟圆教修进迥异常途。而一心三观。圆修满进。最初行者。存志意在直破根本无明。不在见思尘沙也。然而观志坚猛。任运而进。见思粗惑带落之也。如壮夫入阵。射人先射马。擒贼先擒王也。然刀头展处。王之左右。任运而伤者。未尝不有也。王者根本无明也。左右者。见思惑也。见思如尽。将破尘沙矣。然而非空观能破。惟用假观。此惑可破。尘沙之为言者。言其不明者多也。不明者何法耶。谓世出世法。世则经济王伯。天文地理。阴阳算数。吉凶消长。文武杂秇。万物所由。周知根本。出世则三学六度。十方尘刹佛土。或说法之轨。度生之仪。种种方便三十七品。及八万法门等。一皆通彻。则尘沙无明断矣。此菩萨初断此惑。遍游十方国土。承事十方诸佛。一一问明。一一印正。了无余疑。自是而后。乌玄鹄白。莫不知之矣。此假观工夫。不过博访先觉。无事不知也。言无明者。谓触事面墙也。尘沙既破。将破根本无明矣。根本之为言者。言其能为一切众生惑业根本故也。此根本无明。最初本净。本不觉故。迷而循动。三细生焉。此三细者。为见思。尘沙。根本。见思尘沙。是其枝条。枝条虽则先断。根本犹在。行者此际。惟以中观之斧破之。然此三细。于楞严经中。分为四十二品破之。四十二位者。谓十住。十行。十回向。十地。等觉。(后心)兼前尘沙无明。故曰四十二品。初住菩萨以中观力。四十二品中。断最初一品无明。而入初住。即能王百佛土封疆矣。一佛土封疆一大千是也。一大千者。即积一千个天地。谓之小千。积一千个小千。谓之中千。积一千个中千。谓之大千。而初住菩萨。如此大千佛土。能王一百矣。

　　夫饮食男女。声色货利。未始为障道。而所以障道者。特自身自心耳。故昔人有言。功劳莫先于有智。大患莫若于有身。智即妄心也。身即妄身也。夫妄心者。托物而生者也。妄身者。假物而成者也。然唯真心。物生不生。物灭不灭。真身。气聚不聚。气散不散。物者何。前尘之谓也。气者何。四大之谓也。所谓妄心者。触境生情。好恶代谢。从生至老。从老至死。绵然不断。于不净处。耽湎味着。如自髓脑。执吝不舍。虽有良师父兄善友。言以觉之。非唯不能顿然弃舍。改恶迁善。犹至于结恨者。不少也。此纵妄心情识。顺则欢然。逆则不悦。如此者。所谓人头牛耳。又有劳劳勤勤。深谋远虑。以养生为计者。贫则冀富。富则冀贵。贵则冀寿。寿则冀仙。情波浩浩。无有穷已。此谓痴众生也。究而言之。如此妄念。终朝汩汩。毕世辛勤。不过最初一点妄心不能空耳。我故曰饮食男女声色货利。非能障道也。障道者。惟此妄心也。此妄心。又名智者何哉。以其善谋能画故也。若能废此妄心。从前种种勤劳。如汤消冰。泮然荡矣。然能废此心者。非真为死生汉子。英灵豪杰。未易易也。金刚般若经中。须菩提首以降心为问者。盖知此心苦海源头生死根株故也。此心一废。智识销融。所谓真心者。如浮云散而明月彰矣。明月照世。高低远近。四海百川。行潦蹄涔。处处影见。然未尝有心也。惟悟此心者。虽凡夫而即佛矣。不悟。佛亦凡夫也。妄心真心。并陈于此。有志出世者留心焉。妄身真身不暇言矣。

　　能所分而不断者。良以能本非所。所本非能。然则能不自能。所不自所。能不自能。由所故能。所不自所。由能故所。由所故能。则功属于所矣。由能故所。亦功归于能矣。功属于所。则独立者所也。功归于能。则独立者能也。凡谓独立则无待。故曰不分。不独立则有待。故曰分。知此则得实相之用矣。实相者。毫无渗漏之谓也。

　　古人云。难易相成。是以难即易之机。故畏难者。谓之自塞易机。易者。灵而常通之谓也。通即易。易即变。变则神。

　　大智道人每晓人曰。世之迷倒者。莫甚贪欲。而贪欲之起。起于前境。前境虽众。惟男女色相最为妖嫚。男爱女色。观女如花。女爱男相。观男如宝。绵着生爱。虽白刃甘蹈。汤火可赴。败名丧德。玷俗戕生。亦不暇顾矣。殊不知揭妆饰而观之。四衢之中。头蓬丑露。岂惟不生爱着。且呕哕不胜矣。再揭皮而观之。宁独呕哕。且不胜恐怖矣。再去肉而观之。则白骨颓然。宁独恐怖已哉。始悟由空有骨。由骨有肉。由肉有皮。四者具而加严饰。乃能惑人。今天下纷然。如登春台。如观好花。至死不悟。可不哀哉。奚若外严饰而观其皮。外皮而观其肉骨。外肉骨而观其空。外空而观无生。夫无生者。众圣之所宅。万灵之所始。故曰惟得始者。可以善终。如不穷其始而死。虽金棺银椁藏之吉地。谓之善终者乎。

　　作若有作。安能有止。止若有止。岂复有任。任若有任。安得有灭。惟其不作不止不任不灭。所以能作作止止任任灭灭也。有人荐此。则三世十方。五蕴十八界。拈取丝毫许。向人前抛掷。吾恐黄面瞿昙亦无辣手○楞严经曰。妙触宣明。此语开剖本光无剩矣。第学者。思致不妙。往往当面蹉过。昔有堂头问僧。隔壁听钗钏声即破戒。戒作么持。僧曰。好个入路。由是而观。在身则为妙触宣明。在耳则为妙声宣明。一根既然。何根不尔。又四祖信大师年十四。参粲大师曰。愿和尚与信个解脱法门。粲曰。解脱则且止。即今谁缚汝。信遂大悟于言下。古德有言曰。搕着撞着。无非入路。良不我欺也。

　　师曰。坐静有三品。曰下劣坐。平等坐。增上坐。下劣坐者。但能舌拄龈腭。齿关谨密。双手握拳夹脊。天柱挺竖不欹。以信力为主。或持半偈。或持佛号及咒。上有严师慈护。下有法侣夹辅。是谓下劣坐也。平等坐者。初以识破根尘识三界为主。于三界始末。洞悉无疑。临坐时。视身如云影。视心如网风。别无作手。若能坚劲。昏散痛痒。自然剥落。或一坐半日。或两三日。饮食不进。气力仍旧。是谓平等坐也。增上坐者。是以洞彻本心为事。或以古德机缘。关技痒者。自然凝结不化。若负戴天不共之仇。我不欲瞋闷。而瞋闷塞破虚空。直得依正圣凡。合下尽翻窠窟。有此等志气力量。累足蒲团。以刻超劫。而无超劫之心。到此时昏散无渠栖泊处。尽十方三世都卢是一个话头。迥迥然在前塞煞眉眼。忽然心地有爆豆之机。不生欣喜。何以故。渠我故有。今适相逢。有何奇特。是谓增上坐也。

　　小人与君子处。莫之然恒有不快君子之心。此正小人之情也。如小人幸而自知此情。痛力克治。则不烦岁月。便觉与君子处。则快然。与众人处。则惕然矣。从此以明勇为前茅。克治弗已。将来与众人处则快然。与君子处则惕然也。如至此。更克治之不休。则又非深于悟自心者不能耳。

　　天机粗涩。佛语即障。万苦骈集。而天机深者。皆导师也。故曰善用其心。触处缘因。不善用心。头头障碍。如威音之前。未有佛兴。而因缘无地。则威音之师。毕竟其谁。殊不知苦即导师。何用别征。然威音之后。亦以苦。亦以乐。亦以不苦不乐。杂示而为熏机。又万不同也。惟威音非苦煎逼。虽天机深。觉亦难开。觉开则一切缘因。皆从中流出。此威音果上之用也。思之。则凡有疑滞。可触类而通矣。

　　凡夫之知周乎六尺。圣人之知无外不了。然凡夫之知。离无外不了之知。则知无所本。如唤六尺之知心为自心。则心惟六尺。而六尺之外。毫无所知。如洗荡此知。则无外不了之知。终不得矣。如不洗荡此知。则无外不了之知。亦终不得矣。故曰即能知不得遍知。离能知不得遍知。离即离非。不得遍知。即离即非。不得遍知。此圣人万古不欺之言也。

　　大抵众生之机。不越四料简。有高而不能下者。有下而不能高者。有不能高下者。有能高能下者。善教者随机引接。

　　夫真心明净。本自圆照。照极昏生。瞥成业相。由是转现顿兴。冥然能所。然而智相未起。犹无分别。因不了现相。从自心生。妄生分别。分别即智相也。智相即是意识。种种爱憎。千态万状变幻无常。妄分强界。若无意识。而眼耳鼻舌身之五识。虽各寄根。各守分限。然皆无分别。既无分别。五本无五。则眼耳等识。言一亦可。言五亦可。六根不能互用。总因意识横计。眼则能见。耳则能闻等。意识若空。则眼耳识等。终日见闻。未尝见闻。以无分别故。凡有分别。即有能所。能分别者是心。所分别者是境。心境角立。物我纷然。故迷彼明净。所以一个精明。分为六用。眼乃见色。耳乃闻声。情尘交互。妄生妄灭。无有了期。故眼离明暗。则无见体。余五亦然。见体既无。谁明尘相。尘相既无。见体亦无。尘见双亡。元一真心。此个真心。情生则转为根尘。情空则根尘元是真心。根尘真心。迷之成二。悟之元一。只此一名。待二乃有。二若不有。一何所寄。譬如说个不可得。待有可得。有此不可得。始有可得。若无不可得。可得亦何所寄。则前所谓业转现三相及智相。复归元真。盖迷元真。而有此等。悟此等而显元真。此等元真。不是两物。譬如一个醒人。少有昏生。虽闻外声。又不明了。虽不明了。又闻外声。唤他作醒。实不明了。唤他作昏。又闻外声。到此境界。谓之昏醒相半。有人唤之。则随醒边。无人唤之。则随昏边。既随昏边。外不了境。内不作梦。昏然而凝。能所未成。少顷入梦。能所则有。初者谓之证自证分。二者谓之自证分。入梦则分两分。能见者谓之见分。所见者谓之相分。法喻参合。理自晓然。

　　色生处即是空生。空生处即是色生。万法虽广。无越空色。苟能洞达色空。则无塞非通。无通非圆。圆则理彻事穷。佛祖圣贤。便可同一鼻孔出气矣。

　　根尘非物。妄想成迷。妄想元空。根尘成滞。余以是知根尘。非妄想而不有。妄想非根尘而本无。不有则山河非碍。本无则念虑非知。山河非碍。则无往而非身。念虑非知。则无往而非心。无往而非身。则尘尘刹刹皆功德之聚。无往而非心。则念念心心总妙应之机。情与无情。本来一片。佛与众生。元非两致。是以众生笑语。即如来圆极之谈。诸佛梵音。即众生诙谐之语。或谓我但按指。海印发光。或谓我謦欬涕唾。皆西来意。真不我欺。自是众生不了自心。非幻成幻。直下知归。本来成现。虽然造斯玄极。功由慧力。譬夫观语实相者。究语所从。若生于觉观。外无匡郭。则音韵不成。若生于根器。内无觉观。则鼓击无由。反复推穷。两端不有。二既不有。中又何来。当体无依。豁然独露。如是则岂五目之能窥。四智之可测哉(示弟子)。

　　修行易而悟心难。悟心易而治心难。治心易而无心难。无心易而用心难。如倚门傍户者。不可与语此也。学佛者。倚傍释迦。学儒者倚傍孔子。学道者倚傍老子。离却倚傍。露地上立脚。如师子王往返游行。跳踯自在。了无依倚。唯悟彻心光者。信手便用。若定上座从临济来。或问如何是禅和穷到底。定即搊住。掷向桥下。有同行者解之。定曰。若不是这老冻脓。直教禅和穷到底。定可谓信手便用者矣。如是之用。出世即名为佛。经世即名为儒。养生即名为老。彼倚门傍户者。譬犹贾舟。自无势力。假冒他势。扁其额曰。某翰阁。某部寺。某台谏。以欺诳一切不知者。鲜不望风而靡。若彼真主卒然相值。则所冒扁。不唯不敢炫耀。而且覆藏之不暇矣。呜呼。男儿家顶天立地。睁眉努眼。高谈阔论。孰不自谓圣贤豪杰之徒。一朝撞着个没面目汉子。将无孔铁椎。轻轻敲击。未有不眼目动定。支吾不及。如是而安望其能知四难之旨乎。

　　皮裘子曰。外离无合。外合无离。离由合生。合由离起。以离推合。合无所从。以合推离。离无所自。至人知离合无我。遂推自于远近无常古今无待也。是以先天而生不为老。后天而降不为少。近取诸身。既其然矣。远取诸物。未始有二道焉。于六尘之中。就触尘推之如此。然受杖楚者。不能究痛之始终。则不免魂惊骨骇。酸楚入心。虽息断形消。神游气散。而能知者。尚抱痛取生。生隔世矣。而痛犹历然。或自祖而传于父。自父而传于子。子孙相继。积五代而痛始化。呜呼众生积情。情积成坚。至于贤女化为贞石。苌弘血光为碧。推其所以然之故。始从迷性为情。情积而万化无恒。故变化者。不出乎有待。有待。始终之别名也。智者知其如此。直推痛于未痛之前。于既痛之后。始终了无受痛之地。正当痛时。以勇乘明。应念化痛为乐。痛化则在有而能无。乐存则在无而能有。在有而能无。可以卷舒尘刹于毛孔。在无而能有。可以展毛孔而吐山河也。故曰。善观察者。即一尘而入佛智。乃今以触之一尘。始于离合相推。延而至远近古今。靡不达也。况入尘尘三昧者哉。

　　一切寤时。于有色处则见色。于无色处不见色。此天下之常情也。一切梦时。于无色处则见有色。于有色处不见色。此亦天下之常情也。惟达道者。以梦时无色处见色之情。验寤时有色处见色之妄。皎如日星。更有何惑哉。

　　夫疑情纵想。则情愈滞而惑愈深。系意念明。则澄鉴朗照而造极弥密。心如水火。拥之聚之。则其用弥全。决之散之。则其势弥薄。故论云。质微则势重。质重则势微。如地质重故势不如水。水性重故力不如火。火不如风。风不如心。心无形。故力无上。神通变化。入不思议。心之力也。心力既全。乃能转昏入明。明虽愈于不明。而明未全也。明全在于忘照。照忘然后无明非明。无非明耳。乃几乎息矣。几乎息者。慧之功也。故经云。无禅不智。无智不禅。然则禅非智不照。照非禅不成。大哉禅智之业。可不务乎。

　　僧问临济见大愚还。如何黄檗便知渠大事已彻。师曰。寒者得酒。颜面生春。饥者得饭。精神发悦。况醉无上醍醐者哉。

　　包万物者。天地也。包天地者。泰清也。包泰清者知是何物。有物则不能载有形。无物则功何所存。知则不疑。疑则不知。不知而不求其知。终不知矣。人为万物之灵。知愚知贤。知寒知暑。知香知臭。知古知今。于是物也。而独不知。人果灵乎。不灵乎。

　　般若者。真智慧火也。凡夫二乘皆有。而不皆善用之。或执有。或执无。知有知无所谓真知也。真智慧火。触有有坏。触无无坏矣。

　　因境有之心。凡有而圣无。惟无生之心。圣凡共有。凡有而圣无者。有待之影也。圣凡共有者。无待之光也。向上一路。则又非无待有待可能仿佛。惟本色衲子鼻孔在手。所以生杀自在。圣凡交驰。正与而夺。正杀而生。夜光在盘。其宛转横斜。冲突流转。不可以意得之。惟其不可以意得者。不可以即知求。离知求。非即非离求。

　　因送亡僧骨入普同塔。问大众曰。此把骨头。与天界寺佛牙。且道是同是别。同则凡圣不分。别则心外有法。速道速道。众无对。良久曰。一入普同僧海里。慈悲波浪泼天香。

　　饥渴烧心。令人热恼几死。少得饮食济之。便觉无限清凉。不求而足。殊不知饥渴之初。有不饥渴者存焉。但肯徐而察之。如池开水满。月忽现前。岂待傍人指点。然后见哉。虽然众人以饮食男女生饥渴。自众人而上者。以功名生饥渴。或以义理道德性命生饥渴。虽复高明与卑暗之不同。而饥渴之前者。未始不同也。故君子急以闻道为前茅。

　　夫空色一条。而或两之。两之者。人自两耳。所谓一者。果两乎者。然一若不两。则万物奚源。两若不一。则众人绝梯圣之阶矣。故曰但愿空诸所有。慎物实诸所无。

　　梧桐壮风。芭蕉壮雨。梧桐芭蕉产于地。而风雨来乎天。如风雨不资乎两者之善壮。则飘风骤雨。乃知其威。而微细时。桐蕉虽有若无也。故曰天不资地无以生。地不资天无以长。夫有形之大者。莫过乎天地。尚必相须而能成其体。故毛虫羽虫苟无雌雄。则其化也易穷。今有人于此。进道德而退势利。殊不知微进则退无其母。微退则进无其资。若然者。道德势利。初非两物也。惟善用者。势力皆道德也。不善用。则道德隐然流而为势利。昧者不知也。是故道不足。则以德济之。德不足必资乎仁义。仁义不足。必流于刑名。惟圣继圣则不流降。是吾不得而知焉。

　　古之忧天下者。以饮食男女为大欲。思欲治之。殊不知忧其一而不忧其二者也。夫饮食男女。若无能知。则相悦之地。甘味之本无由矣。能知之不忧。而忧所知。是不知类也。然能知难破。类油入面。以其习熟成性。苟不能洞明本心。以无我而灵者治之。则油终不出矣。今天下号称讲道者。不知能知是贼。豢养无法。又力滋培之。所谓无我而灵者。亦终屈而不伸矣。更有甚者。认能知为主人公。为见性。为良知。噫。唤奴作郎。何其甚也。夫蝼蚁之知。能周芥许。鹍鹏之知。能周数千里。然究其所从。名有大小。能则一也。故曰剖一微尘。出大千经卷。非闻道者不能焉。如龙闻以神。蛇眼闻。牛鼻闻。根易而闻不殊。则能知者。可以类推矣。

　　一身九想。初皆强观。强观力熟。应念但见。见胀则恶。见坏则恐。恐恶难堪。计弃此身。如厌死蛇。腥臭逆鼻。魂梦觳觫。况复眼观。行者至此。欲觅淫心。等焦谷芽。如石女儿。十方推求。五内遍搜。一切毛孔。往复搜剔。臭秽薰蒸。淫念何地。推求一死。乃快吾意。一想力成欲海顿枯。若彼诸想。一一成就。何秽不涤。秽想既尔。净想之因。初无定相。一微之忽。忽而随流。流而不返。计臭为香。由忽积刻。由刻积时。由时积日。由日积月。由月积岁。由岁积劫。由劫积迷。如油入面。情不复性。面难出油。一迷永迷。觉路昏黑。爱欲为命。升沉万端。六道板筑。三涂习熟。刀血火烧。饮食衣服。苦痛无量。彻心入骨。圣人哀之。教即此想。强观不净。不净功圆。颠倒习化。即蛇而龙。即凡而圣。长揖苦趣。生死缚解。无我之乐。乐无有尽。逆推其功。由一想始。

　　发挥谈论。是文字般若。能勘破身心迷情。是观照般若。佛与众生同体。是实相般若。

　　此心本来。唤识不得。唤智不得。故曰。说是一物则不中。柰何无性随缘。瞥生一念。自尔之后。三细六粗次第名焉。所谓大圆镜智者。法身上用平等性智。在凡夫时名染污识。此染污。非是外染污。谓其计八识见分为我。究理言之。见分实非其我。以其横执而计之。为此识体。此识体以我为主。即生痴见慢爱。谓之四惑。此四惑不比六识。烦恼动心。发念乃生。乃是莫知然而然。凡触境界。自然而憎。自然而恶。此习最细。又唤做俱生无明。此就染言也。若就净言之。六识作法空观。即七识法执自伏。如六识作二空观久。六识自转为妙观察智。久而精进。观力渐猛。即七识我法二执。溶然冰销。成平等性智。至于八识。及前五识。化为大圆镜智。成所作智。此二智在果上。一念相应时转。不涉阶级者也。前所谓三细六粗者。八识之异称也。由是观之。莫愁八识不成大圆镜智。五识不成成所作智。但要六识上着得力。见得透。日积月深。自然转识成智。六识既转成智。不坐顶堕。加功不已。七识自然转平等性智。此二智在凡夫最初发心。出世一念。至于第七地。是其收功也。至于八地九地十地。及等觉皆无功用到也。

　　此来佛法大患。患不在天魔外道。患在盲师资七大错耳。一者。以为禅家古德机缘。可以悟道。悟道断不在教乘上。我且问你。安禅师读楞严破句悟道。永嘉看维摩经悟道。普庵肃禅师。英邵武。皆读华严论悟道。你谓唯禅家机缘可悟道。教乘不可悟道。岂非大错。二者。以为知见理路。障自悟门。道不从眼耳入。须一切屏绝。直待冷灰豆爆。发明大事。始为千了百当。一得永得。我且问你。当世黑白中。谁是有知见理路者。你若果检点得一个半个出。我也不管他悟道不悟道。敢不惜之。只恐亦不多得。一日王介甫。问蒋山元禅师曰。教外别传。可得闻乎。元曰。公有障。且以教海资茂灵根。更一两生来乃可耳。今人去介甫远甚。尚未解爬先学走。岂非大错。三者。以为念佛求生净土。易而不难。比之参禅看教。唯此着子最为稳当。我且问你。净土染心人生耶。净心人生耶。半净半染人生耶。全净心人生耶。若染心人可生净土。则名实相乖。因果离背。若半染半净生净土者。吾闻古德有言。若人临终之际。有芥子许情识念娑婆世。断不能生净土。若全净心生者。心既全净。何往而非净土。奚用净土为。如是以为念佛一着子。能胜参禅看教。岂非大错。四者。有等瞎公鸡。闻真鸡啼。假鸡啼。皆仿效作种种声。以为动念即乖本体。思量便落鬼家活计。况复有言乎。我且问你。此等见识。为是解。为是行。解则何乖动念。何病思量。古人有五斗米饭熟后。方能酬一转语。亦不乖本体。诸大禅老皆许其悟彻。又曰。思之思之。鬼神将通之。非鬼神通之。心开而明也。思量何伤。观音闻思修三慧。熏化一切。你遍以思量为病。岂非大错。五者。人生未必无欲。有欲能制而弗随。非贤者不能。又有纵而不制者。颇籍多生慧种。稍涉猎教乘。或得一知半解。即眼空一切。以为古人造理不过如此。本来无事何必别参。于逆顺境风之中。又东飘西荡。作不得一毫主宰。我且问你。古人见得即用得着。你这般没头脑。即见得用不得。尚未梦见。敢无惭无愧。莽撞说大话。徒招苦报。岂非大错。六者。三教中人。各无定见。学儒未通。弃儒学佛。学佛未通。弃佛学老。学老未通。流入傍门。无所不至。我且问你。你果到孔孟境界也未。若已到。决不作这般去就。若未到儒尚未通。安能学佛。佛尚未通。何暇学老。又有一等人。谓佛家道理。先是义利关头。便见不明白。何况圣道。且其书汪洋汗漫。卒不能摸其边徼。不如各守己道。却不省事。我且问你。你悟佛心否。若悟佛心。心自无疑。无疑则无悔。无悔即入信。今你不愧自己。天机浅陋。反疑佛经。岂非大错。七者。在家出家之人。较唐宋黑白。天渊不同。唐宋时人。若裴休。苏轼。于宗教两途。并皆有所悟入。或一句一偈。赞扬吾道。犹夜光照乘。千古之下。光不可掩。粲然与佛日争明。即吾曹或与之酬酢。若韬光禅师。答白乐天偈。寂音尊者。酬陈莹中之古诗。亦自风致有余。至于碑文经序。虽长篇短述不等。然与修多罗。若合符契。非真得佛心者。孰能臻此。至　本朝自宋濂以来。能以语言文字。赞扬吾道者。不道全无。敢谓亦少。盖唐宋诸公。与方外人游。俱能超情离见。裂破俗网。置得失荣辱于空华之中。心心相照。如两镜交光相似。故其遗风余烈。后人自不能附赘。呜呼以情求道。所谓首越而之燕也。去情求道。所谓离波而觅水也。若人于两者之间。别有出身之路。不涉忌讳。管取不参禅。不看教。敢保他悟道有日。如以两者之间立脚跟不定。不若做个长行粥饭人。岂不是好。又今之僧俗。或亲师访友。未见师友之心。便乃揣摩卜度。某师不过如此。某友亦不过如此。此心既生。则虽如来复起。亦不能利益渠矣。况其它乎。凡亲师访友。譬如摘桃。宁暇管其树之曲直。唯在桃美而已。若然者。亲师访友。刚以情识求道。岂非大错。如是七错。我也是趁口胡说。一上不知。黑白贤豪以为如何。然此七错。亦是醍醐。亦是毒药。能善用之。毒药未始非醍醐。不善用之。醍醐未始非毒药。我又问你。此七错。一念未生时着在何处。一念已生时。着在何处。若人辨得出。老汉与他提鞋挈瓶有日在。如辨不出。不可草草。惹他明眼人笑你去。

　　念非忘尘而不息者。盖念与尘。如形与影。若谓形先而影后。影先而形后。形影本非能所。此皆未了心外无法。而随情穿凿者也。夫心外无法。法外无心。然心法若似二者何哉。良由以理照之。则心外无法。法外无心。以情分别。则物我抗然。难以消释。横谓见前分别者我心何疑。见前所分别者彼物何疑。物我横执。积执成坚。坚塞十方。何往非执。辟如蜂蜜。初无中边。呜呼。此执之累我。溯流穷源。自无始以来。至于今日。犹浇水于冰。冰日渐厚。坚者不化。而厚者愈坚。如是积习。坚于大地。厚于须弥。若欲破荡。苟非了悟本心。目前无待。于境缘逆顺中。痛以无待之光。智慧猛火烧然力深。则此习千佛出世。终难化也。灵润法师野火四来。无逃避处。同行逸散。润师即作唯心观御之。以为火寔自心。岂有心能烧心之理。此观稍入。火即潜息。此乃破荡坚习之样子也。如是而尘自忘。而念自消。尘忘念消。本心始全。以全应物。物无不顺。物无不顺。虽应无应。应而无应。则古今中外。谁物谁我。即如以我周旋于我。我外何物。以物周旋于物。物外何我。故曰。艮其背不获其身。行其庭不见其人也。此盖自远而习近者之能事也。如得近者。驾近以接物。则此道光大矣(示学者)。

　　圆颅方服。顶冠束带。谓之黑白之徒。此两种人。或由儒而入佛。由佛而入儒。或终不相入。或相入而变化无穷。儒亦可。佛亦可。此之种种。溯而上之。云何忽生之前。辟如大火聚上。无一可泊。泊则焦烂不旋踵矣。故曰。众生攀缘之心。处处能缘。唯不能缘于般若之上。由是而观。以攀缘心学出世法。出世法。皆攀缘也。以无攀缘心。学世间法。世间法。皆般若也。今有人于此。谓文字语言。不足以见道。惟参禅究话头。足以见道。如文字语言。不足以见道。则永嘉读维摩经而悟。六祖听金刚经而悟。普庵肃看枣柏华严论而悟。天台智者。读法华经得旋陀罗尼三昧。如此样子。难以广举。又宗门机缘。皆诸祖旧案。苟得其人。据案则典刑可步。赏罚可行。照用不惑。纲宗在握。于暗呜叱咤之间。棒喝雷霆之下。偷心顿死。活句纵横。苟不得其人。所谓千七百则葛藤。翻成魔绕。一遭缠缚。万劫难解。何以故。见刺入心故。古德有言曰。文字语言。葛藤闲具。本无死活。死活由人。活人用之。则无往不活。死人则无往不死。所患不在语言文字葛藤。顾其人所用何如耳。又外语言文字而求道者。即语言文字而求道者。世人谓之宗教。宗教既分。各相非是。一则以为宗可以悟心。教惟义路。义路恶足明自心哉。殊不知精义则能入神。入神便能致用。悟心亦精义之别名。故宗门大老。有大机大用。苟不入神。机用何自。故曰解得佛语。祖师语自然现前。真万古之名言也。常黑庸白。菽麦不辨。雌雄未识。妄自谓文字语言。我不必求之。离文字。顿然超语者。吾始快心。如此之流。眼中亲曾勘验。十个却有五双。都怀此见不化。管取佛语终不精。佛心终不明。两者既无所入。复旁搜曲问。雌黄诸方。某善知识如何。某善知识不如何。一旦利害当头。死生信急。如何不如何。亦总记不起了。况能死生自在乎。故曰忧不深不免忽略病多。太细求猜刻鬼在。我愿一切黑白贤豪。教不可不精。宗不可不明。教精则佛语我语也。宗明则祖心我心也。到此田地。即佛入儒。即儒入佛。终不相入。无可无不可。自知用处。谁摇动得汝。虽然犹是途路之劳。向上一着犹未梦见在(示法属)。

　　紫柏老人集卷之三
卍新纂续藏经第 73 册 No. 1452 紫柏尊者全集


　　紫柏老人集卷之四

　　明　憨山德清　阅

　　法语

　　问汝一岁之前。多少岁数。汝答一岁之前。父母阴阳交会。如未交会。又问汝父母两家念头不动。则阴阳交会境界。又在何处。若晓得父母念头未起时。则汝之岁数多少。必定知得下落。如这一点不晓得。便是买檀香雕佛。佛中不解放光。若透彻了这一点。即狗粪雕佛也解放光。破汝覆盆之暗。且人生几何。苦多乐少。生死不明。一息不来。驴胎马腹。又恁么撞去了。可不哀哉。古德云。三涂一报五千劫。得出头来是几时。我则曰。出得头来休要问。五千劫里细寻思(示钟生)师问子今现在之身。恶得而有。对曰。假借四大而有。问曰。四大未聚之先。子身恶在。对曰。身本无有。问曰。四大既散之后。子身恶在。对曰。亦无有。师舍然大笑曰。子求身于四大未聚之先。既散之后。皆无有。独现身假借四大而有。以理推之。得非两头无。而中间有乎。两头既无。中间独有。恐无是事。子当熟推之。先有中间。而有两头耶。先有两头。而有中间耶。倘推之精熟。观智剖开。子然后再来。为子痛究。子心又复何在。如究身未精。即乃究心。心终不精。故曰。审名以精义。精义以入神。入神以致用。此东方圣人。西方圣人。必由道也。故颜子则隳肢体。黜聪明。老氏则曰。吾有大患。为吾有身。若吾无身。何患之有。又曰介然有之。行于大道。唯施是畏。老氏亦东方圣人也。若究其所归。本与儒同宗。昔人曰。老氏之学源。易谦卦也。虽然。穷生死之故。究性灵之极。设不学佛。终难彻了。何以故。盖穷灵极数之学。苟非满证自心。事理无碍者。终未易明也。事则属数。理则本灵。穷其理而遗其数。则谓之干慧。极其数而昧其理。则谓之忽本。若夫瑜伽唯识。乃极数之书也。华严楞严。穷理之经也。数理俱精。如不透禅宗。乃叶公画龙耳。岂能兴云作电哉。故学究身心者。身不精。则有生死荣辱之累。心不精。则有好恶是非之攻。故曰究性与命。自身心始。如忽身心而不究。虽读五车三藏。终与身心何益哉(示阮坚之)。

　　圣凡无门。门启迷悟。迷悟无本。本于自心。自心不明。以耳闻声则信。以眼观声则疑矣。虽然以耳闻声。则好恶皎然。以眼观声。则好恶何存。于此了知。毫无疑惑。方信不惟大士能以眼观音。人皆可以眼观音也。呜呼。前境不化而融。能根不解而脱。此边解也。如闻与脱。功若不昧。则境与根。未始非本也。功若可昧。则又圣凡不辨。始觉无功矣。安有是处哉(示李圣奉)。

　　婆伽婆。入于神通大光明藏。不二随顺。现诸净土。与大菩萨摩诃萨十万人俱。其名曰文殊。普贤。普眼。金刚藏。弥勒。清净慧。威德自在。辨音。净诸业障。普觉。圆觉。贤善首法菩萨等。共入神通大光明藏。呜呼。是大光明藏。岂婆伽婆。与诸大菩萨独有之。而一切众生果无分耶。虽然一切众生。迷无我灵知。而认攀缘有我之知为自心。是以贫女宅中之宝藏。穷子衣里之明珠。现有而不能用。一切众生皆证圆觉。此我婆伽婆之语也。昔人以具易证。真净文禅师。呼为𦏛臭奴。以文字义理。障自本心。佛语犹疑而不信。妄改圣经。则其所悟可知已。故曰。不涉情解。当处现前。凡圣路断。则所谓婆伽婆。与诸大菩萨。尔时向甚处安着。用光曾参道人于长松兰若。且自愿持大方广圆觉了义经。始而读。读而成诵。既成诵已。则持之不假卷帙。用光能溯而上之。初则假卷帙。再而弃卷帙成诵。诵而能持。持而能精。精而能入。则所谓神通大光明藏者。与婆伽婆诸大菩萨。磕头撞脑时。果有分别耶。如简择得出。则不妨他日流水野云。桃源城市。蓦然撞着。始能商量贤善首老汉流通之句。时光能几。声色关头。神通光藏。脱被埋没。则生不若不生也。用光勉之体之(示邢用光)。

　　夫华严大典。虽文丰义博。实雄他经。然其大义。不过四分。四法界而已。一念不生谓之理法界。一念既生谓之事法界。未生不碍已生。已生不碍未生。谓之事理无碍法界。如拈来便用。不涉情解。当处现成。不可以理求之。亦不可以事尽之。权谓之事事无碍法界。行者能信此。解此。行此。证此。总谓之四分也。又事理无碍法界。自大典东来几千载。而黑白诸豪杰。莫不以为此经。是根本法轮。皆研精殚思。䟽之论之。至于事事无碍法界。则如子闻父名。终不敢称。谓纵有强发挥者。亦不过以理融事。事始无碍。若然则大雄氏。于事理无碍之外。设此法界。岂不徒然也耶。又帝心之与善慧。或曰。怀州牛吃禾。益州马腹胀。天下觅医人。灸猪左膊上等语。乃不过旁敲耳。夫帝心善慧。皆文殊弥勒再来。彼二大菩萨。于事事无碍法界。亦惟旁敲。不敢正言。今子书是经。于青山白云之间。可谓大有胜缘也者。知子前三法界。可以智识通之。末后一界。子若不离智识而求之。则终不入矣。且离智识而可求之。则土木偶人。亦可求之矣。何待子求。子若求而未通。未通之处。正好猛着精彩。𢬵命求之。如命根忽断。则子所书之经。譬如涂毒鼓。击之发声。有心无心。闻者皆不旋踵而死。死后复活。再来印可未晚也(示麟禅人)。

　　活人之身固仁矣。尤莫若活人之心。为不可思议也。活人之身以药。活人之心以法。药则有无难必。法则自心即是。初非有无可限者也。又心不活心。如水不洗水。何以活之。能悟此。即佛医耳。如有疑。即不可放下。疑极更疑。疑若忽破。方可论医(示陈医生)。

　　夫饥寒之于荣辱。贫贱之于死生。天下莫不以为患。呜呼。知其为患。而不知患之所自。是之谓迷。迷则不觉。不觉则不能返。既不返。则自生至死。莫非背本而行。殊不知一生背本。乃至于无量生。如能直下返照。达本忘情。情忘则烦恼根拔。烦恼根㧞。前所云患之所自得矣。得而治之。则皮烦恼立地根抽。始得治肉烦恼。骨烦恼。嘻。皮烦恼抽。则六通纵任无为。山壁由之直度。此谓枝末无明尽也。枝末无明尽。其灵用尚乃如斯。况骨肉烦恼尽乎。此三烦恼。世人名尚不知。恶知其义。义既不知。恶知其理。理既不知。恶知其道。而所谓德者。尤不知矣。夫名者。义之筌也。义者鱼也。义有众多。会而通之之谓理。理而行之之谓道。行而功忘之谓德。今欲治身心。而名义不辨。毋乃徒役其名。徒役其名。计治而有效。不亦痴乎。即如有身。则有饥寒之迫。次之荣辱。再次之。莫大乎死生。又有心则有好恶。顺我则喜。逆我则瞋。自是而后。则有不可胜言者矣。故我大觉圣人。示之以毗舍浮佛偈。如读而成诵。诵而推义。推义会理。理会可行。行则有证(示宾上人)。

　　夫贫者思富。富者思贵。贵者思安逸。安逸者思不死。殊不知从思有生。从生有富贵贫贱劳逸。以至万有诸苦。不可胜穷也。故欲济苦海者。必以无思为舟楫。而彼岸始登焉。然思不能自无。必假闻道以无之。道不能自闻。又必假缘因为之汲引。乃可闻耳。夫缘因者。诚诸佛之母。众生之资。以相好为缘因者。如观德人之容。而鄙吝自消之类是也。以音声为缘因者。如一言之下。心地开通之类是也。又以圣教为缘因。大善知识为缘因。善友法侣为缘因。以逆境为缘因。以顺境为缘因。或以精进勇猛。剥皮为纸。析骨为笔。刺血为墨。写大乘圣典为缘因。故曰。佛种从缘起。如是种种缘因。虽皆闻道之助。唯最后刺血为墨。书经缘因。最为超胜。但众生身相执重。蚊蝇微而唼之。尚不胜怒而拂焉。使之不去不已。况以利针刺指。血流心惊。而能挺然忍痛。得终胜缘。苟非素常信心坚笃。识见超群者。岂易为之。唐贯休尊者。题楚云禅师血书法华云。剔皮刺血诚何苦。为写灵山九部文。十指沥干成七轴。后来求法更无君。法灯。当痛歌此诗数十遍。则身执自轻矣。身执既轻。此经不过五千余字。书之奚难哉(示法灯居士刺血书金刚经)。

　　夫吾曹于日用之中。不以吾我我所之光。照破交错憎爱之境。虽处幽闲寂寞之濵。无异乎马足车尘之地也。故曰但自忘怀。无往不妙(碧云寺语如奇等)。

　　予读东吴支谦所译阿弥陀经。始知诸佛顶光。有小大不同。有七丈顶光。一里顶光。百里顶光。乃至千万里顶光。唯阿弥陀佛。顶光殊胜无量。摄山栖霞寺。寺背有千佛岭。岭有岩龛。如蜂房蚁穴。高低曲折。累然布列。其佛身量。亦有大小差别。先是齐征君明僧绍。请法度禅师。讲无量寿佛经。感天雨四花。梦睹佛容。于是征君据梦所见。觉后令凿山成像若干尊。功未半而征君逝矣。其子某临沂令。继父志完之。自齐迄元。将千载。其间寺之兴废。佛之成毁。皆因缘会遇耳。金兀术屯兵摄岭。将战祷佛冥祐。及战败绩。怒令诸将曰。佛既不福我祐贼。佛即贼也。当毁之雪愤。以故岩龛像设。无择大小并遭损。或身首残缺。以至耳目口鼻臂腕错坏。见者悲之。予虽不敏。敢籍如来宠灵。并素庵禅伯。苍方丈之奖爱。愿修补之。禅伯之孙。名海印者。实闻予言。即愿捐躯图之。呜呼。征君之奉佛。兀术之毁佛。奉佛心也。毁佛亦心也。用之善。则光流万世。反是则恶塞虚空。虚空有坏。恶名乃灭。慎之哉。且心外无佛。佛外无心。心佛情消。常光独露。肯心自许矣。此光有七丈。至有千万丈。及无量国土者。非诸佛道别。是皆因中所愿不同也。海印来前。予东西南北之人。去往无常。姑书此以遗。若其勉之(书示海印)。

　　一虱在耳。鸣若雷震。一蚤在怀。攒唼不宁。况乃四大毒蛇。盘紏一身。人不知怖。非丧心病狂。土木形骸者。孰能堪之。至于四蛇相斗。力有强弱。势有轻重。火蛇乘胜。则心骨蒸烧。风蛇败绩。则四肢不举。土蛇质重。水蛇性寒。一有中我。寒痛酸麻。精神恍惚。若楚万状。虽名曰人。与鬼无异。病后思之。可惧可惊。是以毗耶城中。净名居士。示疾说法。指四蛇为大患。呼五欲为鸩毒。弹偏斥小。叹大褒圆。会粗入妙。百千伎俩。净佛国土。成就众生。若然者。病与不病。顾其人用心何如耳。善用其心。大患鸩毒。即广长舌相。唤何物作病。文子不远数千里。抵燕京。一旦遘疾将若不起。仰籍三宝光被。得再生之路。病虽渐愈。而长途南还。秋高木落。悲风惨凄。行者依依。此时能思病中苦恼。较今者秋容溢目。杖履飘然。不急于此中。求个无疾病方子。作个自在无患人。前愧净名老汉多矣。文子来前。吾问你正病时。有不病者么。文子不能答。道人叱咤曰。隔江见影横趋去。先后无心分别他。文子荐得四大毒蛇。未始非四等慈也(示寂言文子)。

　　净法界身。本无生死。瞥尔情动。十界昭然。由粗而精。由苦而乐。则地狱界因。十恶所感。饿鬼界因。悭妒所感。畜生界因。痴淫所感。人界因。持五戒所感。修罗界因。修善兼嗔诈所感。天界因。十善所感。此六界。谓之六凡。声闻界因。四谛所感。缘觉界因。修十二因缘还灭所感。菩萨界因。修六度所感。佛界因。修无上菩提所感。此四界谓之四圣。若由精而粗。由乐而苦。则不能入佛界者。在菩萨界。不能入菩萨界者堕缘觉界。不能入缘觉界者陷声闻界。不能入声闻界者。堕天界。不能入天界者堕修罗界。修罗界不能回心。则堕畜生饿鬼。及地狱界。人界不回心。亦堕畜生饿鬼及地狱三界。呜呼。一心未生。凡圣皆不可得。唯净法界身。圆满无缺。一心既生。则圣凡判然。毫不可昧。是以修行之者。以十界镜心。凡念头起处。当知自己所入所堕之界。如掌中见纹理。条然明白。如于十恶境上生心。即知是地狱界因。于悭妒境上生心。即知是饿鬼界因。于痴淫境上生心。即知是畜生界因。于五戒境上生心。即知是人界因。于嗔诈善境上生心。即知是修罗界因。于十善境上生心。即知是天界因。于四谛境上生心。即知是声闻界因。于十二因缘境上生心。即知是缘觉界因。于六度境上生心。即知是菩萨界因。于无上菩提境上生心。即知是佛界因。然而地狱苦有轻重。饿鬼饥有浅深。畜生痴淫有厚薄。人道有富贵贫贱。修罗有强弱。天人有优劣。声闻缘觉有巧拙。菩萨佛有差级。是皆众生日用业力所感。如镜照面。好丑宛然。然地狱众生欣慕饿鬼。饿鬼欣慕畜生。畜生欣慕人道。人道欣慕天人。天人欣慕声闻。声闻欣慕缘觉。缘觉欣慕菩萨。菩萨欣慕诸佛。何啻泥蟠之龙之慕云霄。蹄涔之虫之慕沧海哉。乃有一种痴人。厌浮生有限。寿乐不常。欣慕仙道以图长寿。享乐永久。殊不知地狱众生。一念能发无上菩提之心。乃至直超菩萨境界。况天之与人。修罗之与仙乎。如在人道中。不能发无上之心。培佛种子。则不若地狱中。能一念发菩提心众生远矣。且地狱之苦不为极苦。女身之苦。最为极苦。虽贵为天子之母。自谓受福无上。殊不知访道名山。参禅佛海。不若贫贱男子多矣。何者女人障碍无量。嫌疑多种。一动一静。一出一入。凡百所为。受人禁縳。不得如意。贫贱男子则不然。但发肯心。访道名山亦由我。参禅师海亦由我。游行千万里亦由我。深山静坐亦由我。高声念佛亦由我。欢喜乐道。大笑几声亦由我。纵横自在。去来随意。以此言之。则极贵女人。不如贫贱男子明矣。然要脱女身亦不难。但能信得善知识言语透彻。反邪归正。旁门小道。一顿并扫。朝去暮来。欢喜烦恼。忙闲动静。昏沉散乱。种种关头。毫不放过。惟以毗舍浮佛颂。为根本话头。于一切逆顺境上。绵绵不断。历历不昧。持诵将去。如是做工夫。做得三年五年。若无效验。当来若不脱女身。不惟我之舌根当破。则十方诸佛广长舌根。亦当破也。我发此诚实语。汝等不能信受。不能以十界照心。警䇿日用。堕大地狱。现在招苦。总怨不得善知识。咄。三涂一报五千劫。出得头来是几时(示法灯)。

　　夫一心不生。有无莫待。况有闻见者乎。虽然一心既生矣。六根已备矣。舍是而有入者。未之有焉。所至人说法。或以舌根演之。耳根入之。或以身根启之。眼根入之。以至鼻与诸根。循环而阐其微。无常而纳其妙若然者。则凡悲歌感慨。唾骂讥诃。棘林琼树。衣冠礼乐。鼓吹笙簧。饮食男女。是非好恶。戈矛交加。鼓而进之。金而退之。寂寞云林。喧嚣市井。皆如来广长舌相也。有入无入。顾其听者何如耳。万历岁在癸巳。春三月十有一日。夕阳在峰。炉烟凝翠。虚堂若镜。心眸澄渟。时开郎趋入肃拜而立。斋头有身根说法。眼根听受。舌根说法。耳根见纳之语。予不觉舍然大喜曰。吾子可谓知言矣。因援笔书此。以广其义焉(示道开)。

　　圣人设律。所以防奸邪。祖制纲宗。所以防魔外。是以是凡是圣。若不打这个圈[囗@套]里过得。纵有些微见地。皆非正因。故岩头奯禅师曰。但了纲宗。本无实法。年来去佛遥远。真子简出。在处逐队成群。胡吼乱吼。若遇个作家。拈大明律一条。据赃问罪。直饶你古佛再来。也须纳款。况小根魔子者哉。虽然如是。且道末后又作如何话会。天上乐有尽。人间苦不穷。百年如晓梦。莫待醒来空。

　　老汉挂搭清凉山中。一日浣禅人白曰。浣患热病几三月。时浣母视病。劳顿不堪。怨而祝曰。这厮何不早死。于是浣知母慈。不及佛慈多矣。老汉不觉怆然久之。乃谓浣郎曰。汝知言矣。然而犹未尽善也。佛慈之于众生。虽天覆地载。空包万有亦难喻之。况情爱之父母乎。父母触恼至极。则怨心犹生。众生触脑如来远经尘劫。犹且姿曲方便。慈护之不暇。不至成佛终不已也。由是观之。佛慈母慈。岂可同年而语哉(示浣禅人)。

　　万历辛卯仲秋三日。达观老汉。被业风吹到一处。名曰华严庵。庵前有流水。庵背有青山。青山与流水。广长舌相寒。时老汉问浣禅人曰。此庵名甚么。对曰华严庵。老汉从容就上一拶。我闻华严有四法界。一曰理法界。二曰事法界。三曰事理无碍法界。四曰事事无碍法界。且道理法界现前时。事法界在甚么处。事法界现前时。理法界在甚么处。事理无碍法界现前时。事事无碍法界在甚么处。若谓理法界即事法界。事法界即理法界。此便抹略前两重法界了也。只成得个事理无碍法界。若谓事理无碍法界。即事事无碍法界。则是释迦老人。开事事无碍法界。成个有名无实去。又四法界中前三法界。特为后一法界作前茅耳。是以前三法界。饶你透彻了了。第四重若过不得。不免逢缘触境。种种婴障碍去。此种种障碍。亦非天降。亦非地涌。亦非人与。亦非境碍。其病根。只在事事无碍。法界关棙子。卒未能掉臂过得。此个关棙子。非但今时学人透不过去。昔有一座主。内外淹博。于黄面老子。所说一大藏教。无不指掌明彻。于孔老百家亦无不诣极。自谓经世出世。无不了当。且有一条好热肚肠。病天台贤首慈恩三宗。及外教侮慢佛法。互相冰炭。拟作一书。折衷三宗。墙堑内典。适有一禅人问曰。我闻座主欲折衷三宗。不知座主。是谁家儿孙。座主曰。本宗贤首。禅人曰。杜顺是华严第几祖。座主曰。是第三祖。禅人曰。此老有个颂子曰。怀州牛吃禾。益州马腹胀。天下觅医人。灸猪左膊上。敢问座主如何理会。座主舌大而不能答。禅人曰。此是你本宗关棙。尚透不过。敢折衷他宗乎。由是座主发愤参方去。达观老汉。即今为现前大众。再下个注脚。使人人管取当下了彻。双林傅大士。乃弥勒菩萨化身。渠亦有个颂子曰。空手把锄头。步行骑水牛。人从桥上过。桥流水不流。若谓傅大士颂子。与杜顺老汉是同。则弥勒菩萨乃慈恩之始祖也。杜顺亦文殊。菩萨化身。乃华严第三祖也。而慈恩本宗相宗。华严本宗性宗。性之与相。从来冰炭不相入者。如何说同。若谓是异。相宗如波。性宗如水。波不离水而有。水不离波而显。如何异说。又临济有个四料拣。一曰夺人不夺境。二曰夺境不夺人。三曰人境俱夺。四曰人境俱不夺。汝大众。且道四料拣。与四法界是同是异。谓同。则饶你华严四法界。重重了彻。于临济四料拣中。又透不过。谓异。则临济所传佛心也。华严四法界。所诠佛语也。岂佛心与佛语。自相违背者乎。老汉生平不耐扯葛藤。今日则为现前大众。于华严四法界中。如盲人摸象相似。乃老婆彻困如此。虽然永嘉大师有言。嗟末法。恶时世。众生薄福难调治。闻说如来顿教门。恨不灭除令瓦碎。呜呼。圣人慈悲之心。岂啻天覆地载而已。岂啻慈父慈母而已。但众生不悟自心。故不知佛心。既不知佛心。安知佛语。宜乎于四法界中。撞头搕脑。左滞右碍。过在未明自心耳。且道如何是自心。怀州牛吃禾。益州马腹胀。天下觅医人。灸猪左膊上。咄。莫道是两重公案。疑则痛参去(示浣上人)。

　　夫慈惠之与谦谨。含浑之与精勤。深静之与光明。而残刻之与我慢。褊急之与因循。轻浮之与昏庸。此六者之与彼六者。果一物乎。果多物乎。呜呼。善恶无常。粗妙如幻。唯了悟自心者。能力行善用之。虽残刻亦慈惠也。如存我未忘之徒。虽慈惠亦残刻也。以此观之。慈惠之与残刻。果一物乎哉。果二物乎哉。顾其人用之粗妙何如耳。故曰。善造道者。不烦千日之功。靡不臻其妙。讵不信夫(示开侍者)。

　　师问本公。居常人谓色身有坏。法身不坏。且道梦时法身在否。本曰在。师曰。梦时身与醒时身同否。曰同。曰醒时身有坏否。曰有坏。曰梦时身有坏否。曰不坏。曰醒时身既有坏。则梦时身。应同有坏。梦时身既不坏。则醒时身。应同不坏。弗尔。即不可言同。如何甄别○师问本公。凡作一字。少一画可成字否。本曰不成。曰有义否。曰字既不成。安得有义。曰画全成字否。曰成。曰有义否。曰有义。师曰。且如身字有几画。本曰六画。曰义在那一画。本无语。少顷进曰。义在六画。师曰均等六画。不均等六画。以成其义。曰均等。曰总均别均。若总均。则义总在初画。余五无义。别均。则画画有义。散则不成。本无语(二段俱示本禅人)。

　　饮食男女人之大欲。故能制大欲者。则可与言无上觉道也。夫欲之难制。甚于毒龙猛虎。于是觉帝顾命之际。阿难请问。佛灭度后。四众人等以何为师。如来来曰。我灭度后。凡我弟子。以波罗提木叉为汝大师。能若是。如我住世无异。由是观之。则波罗提木叉。既为佛子敢弗钦承。迩来去佛时遥。岂惟山陬海隅。僧徒不遵戒法。即名山宝地。不知波罗提木叉是何骨董。呜呼。自心清净。戒根本洁。自心空寂。定水本澄。自心明彻。慧光圆满。一念之忽。无端强照。所谓本具戒定慧。迷而为贪瞋痴矣。自是从生至死。从死至生。死死生生。缠绵业网。升沉靡常。或鳞甲羽毛。天冠人服。苦乐万种。皆曰无明。故曰随顺无明堕诸有。若不随顺诸有断。若然者。无明智慧。辟若一指之屈伸耳。予夺皆由自心。焉用他力。顾其人自肯不自肯何如耳。果自肯发心。虽至愚之人。渴而知饮。饥而知食。男而知女。女而知男。既办肯心。即将此知。知身非有。知心惟名。身心解脱。则逆顺境缘。千差万别。皆发挥我自心之光也。到此时节。智慧尚无地可寄。况愚痴乎。予以是知人无愚智。但在发心不发心耳。故智慧之人。肯心未发。亦与牛马无异。现前大众。已往所作。从此无论。既经拈阄以来。断须共遵佛来。杜绝女人无令入寺。女人既不入寺。自然德香清远。泉石生光。亡者得生善处。生者俱获祯祥。少违佛来。死者愈堕。生者灭亡。现前大众。各各要知好恶。必以波罗提木叉为汝大师。无得怠慢。无贻后痛(示觉山寺僧众)。

　　四明天童灭翁文礼禅师。往净慈参混源不契。谒育王佛照光禅师。照问恁么来者。那个是汝主人公。师豁然领旨。异日。照再问是风动。是幡动。这僧如何。师曰。物见主。眼卓竖。又问。不是风动。不是幡动。甚处见祖师。师曰。揭却脑盖。照喜其俊迈。后松源唱道饶之荐福。室中问僧。不是风动。不是幡动。僧拟议。即棒出。师闻之。顿忘前解往参焉。蒙印可。师上堂举棱严经云。诸可还者。自然非汝。不汝还者。非汝而谁。颂云。不汝还者复是谁。残红留在钓鱼矶。日斜风定无人扫。燕子衔将水际飞。呜呼。汝看这灭翁老子。六岁即知有此事。见佛照发之。见松源了之。及出世为人。一机一境。片言只语。生杀自在。魔佛胆落。辟如淮阴出师。霍光立朝。节制典刑。闭门造车。出门合辙。故曰。参须实参。悟须实悟。用须实用。汝三人既皆割断世缘。同心行脚。老汉虽不敏。有几句淡话布施汝等。前途作个主杖子。也须知好恶。始得用去。第一句断得尽。第二句做得彻。第三句随分过。能于第一句中荐得。不唯可与佛祖为师。要见灭翁老子面目。亦不难。第二句荐得。管取汝等。天上人间。受大快乐去。第三句荐得。又不若即就目前。随缘度日亦好。何必水云万里。讨甚劳顿。虽然古德有言。汝有主杖子。与汝主杖子。汝无主杖子。夺汝主杖子。且道为甚么如此。咄。妙德庵中辞我去。两行热泪为谁流。

　　此三则机缘。皆是古人了大事之籧庐也。虽然行在中途。卒风暴雨。忽然到来。亦可以作个躲避苫架。免得淋头浇面去。汝三人既取断得尽第一句。则念佛持咒诵经。总属第二句中。不知一切。果断尽了。我问汝等茫茫行脚。毕竟以何为主杖子。辟如樵夫入山。不持斧子。渔翁入海。不持网子。将甚么斫柴。将甚么捕鱼。汝等黑楼莽撞如此。竟不自知。可笑可痛。老汉悯汝等愚痴忽略。特着当家的持三则机缘。授汝等。前途作个主杖子。大须要知好恶。如旃檀不知其香。狗粪不知其臭。逆境不知忍辱。顺境不知厌离。忠言不知为我。阿谀不知害我。如是行脚。纵行到头白老死。有甚利益。由是观之。莫若不出门好。虽然男儿自有冲天志。肯落寻常流辈中。毕竟此三则机缘不透。生不如死。

　　夫心术无常。圣凡缘起。一切惟其所凭。凭诸净。则人法梦空。根尘迥脱。自心完朗。反是则三涂横辟。万有沉沦。众苦交缠。绊缚终古。抱灵男子可不慎哉。兹陆生。痛染习难除。乘胜道场。恭伏三宝光中。刺指血。书戒文。可谓严以自治。慎其所凭者也。将由凡入圣。博度有情。道人血愿。陆生无忘(示陆季皋)。

　　吾闻古皇先生有言曰。大凡物有累则力寡。如目累于色。耳累于声。鼻累于香。舌累于味。身累于触。意累于攀缘。六尘封蔀。一心光蔽矣。是以地大四尘所成。则能载有情。水大三尘所成。则能载地大。火大二尘所成。则能载水大。风大一尘所成。则能载火大。由是观之。一尘不立。则其力大不可思议焉。吾人封蔀六尘。而不知觉。终古若长夜。固有慧力而不知用。宁不痛哉(示楚光禅人)。

　　夫道心唯微。人心唯危。微之乘危。危之倾微。苟无志以持之。则微者几不复矣。虽然微果非危乎。危果非微乎。微乎危乎。危乎微乎。今有人于此。苟有志于道德功名之域。不能尊其所谓微者。宁惟所愿弗克。将靡所不至焉。噫。万类纷纭。唯人最灵。不能重此而重彼。非夫也(勉马大之)。

　　夫火非膏不延。膏非薪不炽。或者以火辟神。以膏辟精。以薪辟形。故精竭形腐。则神不留矣。若然者。火未尝不在。微膏与薪。则相不可显。故曰。相火者火之皮肤也。若所谓性火者。岂可以耳目闻见之所既哉。第贵神而明之耳。

　　古人以衣恶衣。食恶食。则谓之能甘澹泊。大率恶衣不过槲麻之类。恶食不过糟糠之食。吾虽不德。夏则喜着槲麻。冬则乐服布裘。食则糟糠。菜根。豆查。靡所不甘。至于断食。或一日两日。或三日。习以为常。略不经意。呜呼。吾虽如是。不知后之居喜福者。果能践吾之志否。如能之。则丛林自然秀茂。鸾凤自然翔集。法道自然兴隆。山门自然无事。噫。青山流水可以怡耳目。贝叶苏灯可以澄身心。天子不得而臣之。诸侯不得而友之。一介匹夫。而能臻此者。皆佛光所被也。可不自重乎(示喜福寺众)。

　　自佛法东来。天下但知有佛。而后有法。有法而后有僧。殊不知过去诸佛。现在诸佛。未来诸佛。及十二部经。皆以僧为本源也。故曰。僧者佛法所从出。而本源不清。则佛之与法。有若无也。乃僧之本源。则又基于性事二戒。性戒者。洞明自性。决了无疑。即名性戒。事戒者。初则根本五戒。中则沙弥十戒。后则比丘二百五十戒。五戒者。不杀。不盗。不淫。不妄语。不饮酒。十戒者。五戒后续增不香油涂身。不坐高广大床。不故往听音乐。不手捉金银生像等。不过中食。二百五十戒者。兹不暇述。是名事戒。迩来世道交丧。凡为僧者。事戒茫然不知。况望其洞明性戒乎。𣵠州石经山。为天下法海。自隋琬祖以来。龙像蹴踏。振扬宗教。代不乏人。逮我明。珠林鞠为草莽。金碧化为泥涂。究其病源。在吾曹性戒不明。事戒不持故耳。老汉实于此山有大宿因。感慨今昔。不能坐视。于是命诸檀越。赎琬公塔院已。赎自隋以来。高僧骨塔二百余座已。复思业既失而归复。复而无所守。不若不复。乃集东云居。西云居两寺住持。并执事僧等。撞大钟挝法鼓。禀报十方诸佛。释迦如来。一切贤圣僧。思大尊者。琬公尊者。诸护法灵聪。本寺护伽蓝神等。授以毗舍浮佛传法颂。开性戒之本源也。次告以根本五戒者。培事戒之镃基也。尔等自今而后。各宜忏悔前愆。改往修来。于毗舍浮佛颂。始而能读。读而成诵。诵而无间忙闲。则性戒有日明。于根本五戒。勉强受持。能千日不犯。则尽形寿可持矣。噫。仰佛宠灵。及大善知识。委曲提拔。性戒事戒。果能如车两轮。如鸟双翅。保重不失。则运远腾空有何难哉。咄。八十翁翁上场来。决不是小儿戏。尔等也须知好恶。则佛本源枯而复荣。涸而复溢。端在是矣(示东西云居寺僧众)。

　　汝欲他行。实为好事。反求古之。成大器于当世者。无一人不从行脚中来也。若不遍游知识之门。历炼钳锤之下。而欲成器者。未之有也。虽然未必常行而不住。亦未必常住而不行。但当行则行。当住则住。其当行者。或饱食闲居。恣情肆欲。不行而住其可乎。其当住者。或逢辣手师承真正道友。不住而行其可乎。据汝所见。以为世缘扰扰。不与佛法相应。拟舍而他求。殊不知佛法与世缘。皆为余事。于自己分上。了不相干。不若向扰扰处。回头转脑。看毕竟是甚么。不得作世缘支撑。亦不得作佛法会取。久而恍然自省。则其工愈倍矣。如或虽欲行脚。求心不息。缘念纷然。今日某州。明日某县。奔南走北。目盻心驰。至于白首。终无成就。直须按下云头。舍着性命。历艰经险。面皮若生铁铸成。遇乐逢欢。心志似纯钢打就。心不到境。境不到心。如是则有少许行脚分耳(示慈航运侍者)。

　　夫利较名。则名高于利。名较身。则身复亲于名。身较心。则心又密乎身。心较性。性则复为彼种种本。故曰穷理尽性。嗟乎。性若可尽。则欲尽者。果何物哉。其所欲者。又果何物哉。如金刚与泥人揩背。而痛痒甚奇。但未有知之者。殊为土地恨也(示陆季高)。

　　夫玄黄无咎。咎生于情。情若不生。触目皆道。故情有理无者。圣人空之。理有情无者。众人惑焉。古德云。一心不生。万物无咎。又曰。自心取自心。非幻成幻法。由是而观。则得心者。千差皆如。胶境者。一真纷扰。呜呼。森罗万象。一法之所印。所谓一法者。果即心而有耶。果离心而有耶。果非即非离而有耶。学者于此。苟能谛审观察。观久缘热。爆然心开。则离亦如。即亦如。非即非离亦如。若然者。无往而非如矣。岂可以万尽之哉。万如当痛持戒珠。无为五色粪之所埋没。勉之勉之(示万如禅人)。

　　夫情未变之初谓之心。心之前谓之性。性体本具明静二德。以性体无外。不能自觉。故强照生。强照生则明静之德。变而为昏动矣。昏动既作。则万法生焉。而变化莫穷也。故名无知觉者。谓之依报。谓之器界。有知觉者。谓之正报。谓之众生。此自本而末也。又谓之顺流。谓其流逸前尘陷于根界。夫根尘既备。有待铿然。似不可解矣。盖由昏动昧之。动散也。故又谓之昏散。呜呼。昏散果何物哉。置我于生死浩然之中。颠连长劫。痛苦历穷。竟不能摆脱消解。使我现前日用之际。如处覆盆之下。如荡飘风之中。无须臾明静者。非天地。非鬼神为之祟。究其所以。必使我当明反昏。当静反动。人号万物之灵。而昏散之权。在彼而不在此。所以无我而灵者。埋没不振。本明不明。本静不静。皆昏散主之也。有志于收放心者。苟不能主昏散。而受昏散主。则收放之功。终难建矣。故曰。欲收放心。先究昏散之所以然。昏散之所以然既明。则昏散之权在此而不在彼。然昏散之所以然。亦不易明。如能明之则由情而复心。用心而复性。如掌中见纹理。镜中见眉目。自此乘明治情。譬如挟天子而令诸侯。孰敢抗命。故曰。率性治情。非见性者不能。又曰。闻道易。明道难。又曰。大事未明。如丧考妣。大事已明。如丧考妣。真万古之名言也。苟非丧心病狂者。谁不信入。依此而行。功不虚弃。终归无所得。则昏散名定慧。不名明静者。圣人盖欲不忘复性之功也。此谓之逆流。盖逆无明流。而入法性海。故曰。随顺无明起诸有。若不随顺诸有离。此理昭著。虽至愚者。举逆顺梗概示之。亦必了然。况智者乎。又常居饮食后。不觉昏沉要睡。此断不可纵情。必当以散动倒治之则醒。醒后虽熟睡可也。其治散乱法亦同。良以众生日用。不昏即散。不散即昏。昏昏散散。散散昏昏。自无始以来。劳敝我如此。又一切病患。皆生于昏散。故善治昏散者。百病轻减。亦不易老。究其所以。不过要昏散之权。不属昏散。而必属我。要醒则醒。昏之不得。要睡则睡。散之不得。始试之于饮食前后。终征不于即昏即散。而明止观。由止观而治昏散。昏散复本。则所谓明静之德。不待召而至也。如问性体。待汝铸昏散成定慧后。再为汝道未晚也(示陆季皋)。

　　龙乃鳞虫之长。其亦有君臣男女。虽深云重嶂之中。而出没往来。大都无常。是故吾辈居此。当一切起居。屙屎放尿。赤体不净之言。宜一一戒之。则护卫信心。自然之理。其必不愆者也。反是。则能久处而无魔事。未之有也。嘻。住兹幽胜。受此清祉。真片时直抵百年。可不自重自大哉(潭柘示法侣)。

　　近日人命干连。今日舍利临筵。且道谁福谁罪。开沉吟。师咄曰。黑暗女。功德天。善用之。福无边(西云居示道开)。

　　风鼓万物。泉行地中。树动即知有风。物润即知有水。岂必待眼见风与泉。然后知哉。人心固有之光。初无内外。匪属生灭。无我而灵。眼资之而见色。耳藉之而闻声。鼻假之而识香臭。舌借之而味不昧。身意二根凭之。而始有觉与知也。济上曰。汝等诸人。各各有无位真人。在六根门头。放大光明。照天照地。总不荐取。而取我求实。一何愚痴。长沙曰。学道之人不识真。祇为从前认识神。济上则以六根门头昭昭灵灵者。即是佛性。无烦别求。长沙又以六根门头昭昭灵灵者。指为识神。佛性则无我而灵。识神则有我而昧。济上。乃法海老龙。宗门匠石。岂不辨佛性与识神耶。长沙仰山畏其机峻。呼为岑大虫。岂亦不能辨识神与佛性耶。此两重关。去圣时远。无论黑白菽麦不知。每认识神为佛性。斥佛性为识神。是此非彼。是彼非此。即号称大善知识。与老道学者。佛性识神。尚辨不出。况矮人与瞎公鸡乎。万佛也不识好恶。一味信口乱统。不遑顾人喜与不喜。但愿纲宗明白。眼目人天。虽杀身可也。岩头曰。但了纲宗。本无寔法。奯公法窟爪牙也。不以佛性识神提撕。直以纲宗为己任。学者可以思矣。盖纲宗晓了。魔外防闲。不费金汤。祖庭自固矣所谓寔法者。说理说事。说事理无碍。说事事无碍。说鼻祖东来。斥相泯心。直指人心。见性成佛。说三藏十二部。说一千七百则机缘。皆实法也。故曰。一大藏教。是拭疮瘤纸。一千七百则机缘。是乱葛藤。虽然。如纲宗了然。则彼种种。皆我固有之光也。何以故。心外无法故。古德曰。心明则始见性光。由是观之。见色则以眼为眼。见性则以心为眼。心见性时。如风游太虚。如泉润大地。谓之有能所亦不可。谓之无能所亦不可。何者以风与太虚。不可捉摸故。润与土。拣择不出故然非无风与太虚。非无泉与土也。始光。既发心求无上菩提。设纲宗不明。看教则受教瞒。参宗则受宗瞒。教与宗。并是出世清净之法。犹皆瞒得始光。况饮食男女。声色货利。荣辱场中。千奇万怪。不能瞒始光耶。且道如何是纲宗。即临济云门沩山法眼。与洞上密印诸方纳子者也。纲宗如大将兵符。兵符在握。则兵多多愈善。兵符释手。则一兵不受命矣。故纲宗一明。即诸佛诸祖。或生或杀。机握在我。况人天魔外耶。教家纲宗如不明。理事皆不成就三昧。则文字语言。与种种义理。都谓之所知愚。禅家纲宗不明。则不能钳锤学人。死其偷心。偷心不死。古人谓之鹘臭布衫。始光。须知佛祖旋陀罗尼智。非黑白浅识阘茸。所堪留神。惟大心众生。可以担荷。旋陀罗尼。即宗教纲宗别名耳。始光。如旋陀罗尼不知。则心不明。且被情夺。将恁么当眼见性乎。性亦不难见。难在于不能自重。能自重。凡所施为。自然不敢苟且。比来黑白。虽号称谭禅讲道。咸不能忧深虑远。总来苟且。图个口解脱便了。所以识神佛性。九个到有十个辨别不出。识神佛性。既辨别不出。则率性与率情所以然之说。渠安能明了。率性则无往不妙。率情则无往不粗。何以故。率性则无往而非无我。而灵者用事故。率情则无往而非有我。而昧者用事故。又率性若未见性。安能率之。如人渴不见水。又饮何水。惟见性者。然后能率性。能率性。则无始以来。一切染习种子现行。无择境缘顺逆。自然任运而消。故曰。见性人习气。不消而消。不修而修。古德曰。识得主杖子。与汝主杖子。一任挑云挂月。拨草瞻风。识不得主杖子。夺取汝主杖子。直教汝扶篱摸壁去。此即率性与率情样子也。亦纲宗中不得不料简者。脱不料简。则佛魔不辨矣。又率性不昧。则始受用得本有光明。受用得本有光明。谓之密。以此密。能料简防闲魔外谓之印。曹溪因惠明问曰。此外有密意否。曹溪曰。密在汝边。若始光问万佛。此外有密意否。万佛则曰。玄沙破砂盆是密意。临济干屎橛是密意。雪峰滚毬是密意。曹山木蛇是密意。沩山水牯牛是密意。耽章和尚堕字是密意。始光。若谓破砂盆等。是无义路句。此乃近时魔外见解如此。若谓别有义路。且道毕竟如何是他义路。如于此透不过去。则树动不识风。地润不识泉。可知矣。风与泉。佛性之譬也。动与润。识神之譬也。譬喻乃象之小者也。始光。如能玩象得意。则识神与佛性。一任安名赏号。了无过咎。如意未得。则句不活。句不活。则不能洗光佛日。且道佛日悬在何处。咄。除却覆盆求烛照。斩头觅活太痴生(示始光)。

　　紫柏老人集卷之四
卍新纂续藏经第 73 册 No. 1452 紫柏尊者全集


　　紫柏老人集卷之五

　　明　憨山德清　阅

　　法语

　　原夫无事生事。薄福所致。薄福所从。从于般若不明。故曰愚痴者。招畜生报。畜生则去饿鬼不远。饿鬼去地狱不远。此从高而下也。若从下而高。则由地狱升至饿鬼。由饿鬼升至畜生。由畜生升至贫贱人。由贫贱人升至富贵人。由富贵人升至学般若人。以此而观。从高而下。不过随顺愚痴。从下而高。不过随顺般若。而般若愚痴初非两物。譬如波之与水耳。比来清平世界。忽构此大谤大疑大危。虽复邪党横驾。由理而推。亦是我曹。日常世出世路头。交游不甚清楚。皆坐庸常坑中。忧不深。虑不远。忧不深。虑不远。自甘坐于庸常坑中。究竟所以。根不重般若之故。是以无端招此疑危。今既推根究本。知其所由。若不等一痛切。捐头目脑髓。庄严般若。境缘顺逆。煆炼般若。舍身受身。于出世常为佛种前茅。于世中常为忠孝前茅。如是痛悔。如是立志。是为正观。若不如是。即是邪党。非佛眷属。非忠孝种子。又庄严般若之中。唯刻藏一事最为肯䏿。有识无识。直下易见者。无俟吾言(示弟子)。

　　梁元帝在会稽。年始十二。便能好学。时又患疥。手不得拳。膝不得屈。闭斋张葛帏。避蝇独坐。银瓯贮山阴甜酒。时复进之以自宽。率意自读史书。一日二十卷。既未师受。或不识一字。或不解一语。要自重之。不知厌倦。义阳朱詹。世居江陵。后出杨都。好学家贫无赀。累日不㸑。乃时吞纸以实腹。寒无毡被。抱犬而卧。犬亦饥虚。起行盗食。詹呼之不至。哀号动邻。犹不废业。卒成学士。官至镇南录事参军。为孝元所礼。呜呼一则帝胄之尊。童稚之逸。尚能如此。况于士庶。冀以自达者哉。一则贫困到骨。犹吞纸实腹。竟不废业。今吾曹藉大觉老人之灵宠。家山遍十方。衣食可终老。不以寸阴自惜。而饱食横眠。游谈无根。以消白日。较诸梁元帝。朱镇南。犹斥鷃之匹大鹏也。且彼世间之学。一期报受。不啻沤华空影。能精勤克励。置形骸于度外。宝学问若珠玑。必冀成名而后已。吾曹变形毁服。割情绝俗。为求无上菩提。一生不克则再生。再生不克。必至于无尽生。克则始已。而志不逮梁朱。譬如求石女生儿。层冰中觅火𦦨。安可得哉。迩来去古逾远。风俗愈薄。出家儿成群逐队。游州猎县。上则以为山水可以益道心。终年贪观无厌。中则持半扇破瓢。披一领重衲。以为如是。则谓之修行矣。下则犹有不可胜言者。所谓禅之与讲。不知是何等味。又有一种野狐魔子。记得一两端因果。便谓我通讲矣。学得几句没把柄话。便谓我解禅矣。逆而推之。法门之弊。一至于此者。大抵为师者。最初一念。断不真实。为生死出家。为弟子者。最初出家一念。亦必不真。上下既皆不真。岂有不真之师。而能教真弟子哉。岂有不真弟子。而能亲近真正之师哉。用是观之。祖道下衰。固其所也。若幸童真出家。即居名山。又得亲近诸大耆宿于清凉山。朝薰夕炙。等闲吒叱鞭朴之间。转常情为智光。移染习为净习。所读者。皆佛祖灵篇。若不能外形骸以道自胜。积微成著。受滴为海。彻己躬大事。大报佛恩。则生一日。不如蚤死一日也(读颜氏家训示修闻)。

　　天上五衰未足为苦。人间八难亦未足为苦。至于幸而为人。乃受女身是则为苦。故诸佛菩萨。以女身为鸩毒坑。为恶蛇窟。鸩毒坑边。不幸失脚。慧命立断。恶蛇窟中。不幸共宿。毒气入心。虽有卢扁。亦难救疗。是以古德有言曰。宁为贫贱男子。莫作富贵女人。何以故。女身为天下猜疑之本。毁谤之媒。故名山道场。村墟精舍。或安禅讲。佛子所聚。法雷震天。慧日光耀。诸佛慈念。鬼神护持。贫贱乞儿。往来求食无有阻碍。凡诸见者。生怜愍心。起周济念。如有女人暂入道场。一切见者闻者。不推其来意如何。即皆生疑卜度。人既生疑。因疑起谤。因谤集祸。道场以此光辉顿灭。法雷以此消声。僧众以此人不敬仰。譬如毒果。一枝三蒂。滋藉而成。由是观之。则贫贱男子。胜于富贵女人万倍。无可疑者。故女人学道。先须审察自己。若身若心。有何心行。今受此身。此身何故致人疑谤。于此两者推究明白。即知前生心多欲念。今受此身。此身既因欲念而有。欲念如花。此身如果。若欲无果。先断其花。虽然众生业重习深。知而故犯。以故鸩毒坑中。终难出离。恶蛇窟内。甘自长眠。岂但女人不能翻身奋出。堂堂男子。犹且视之若登春台。不思厌离。若真心学道。欲出生死者。闻我所言。必痛哭流涕莫能自已。如闻之若不闻。吾知其驴胎马腹。鸠鸽鸟雀。断一肩荷负有在。然虽如此。我岂忍坐观成败。亦不免发一片好心。为汝作一种出苦方便。诸方便中。惟有观身一着最要紧。先观我身。皮肉筋骨因何而有。涕唾血脉凡诸湿者。因何而有。凡诸暖气因何而有。凡诸动转因何而有。于此观察。生路渐熟。熟路渐生。一旦了知。我身坚者感地而有。湿者感水而有。暖者感火而有。动者感风而有。一一次第还其所感。则所谓鸩毒坑。恶蛇窟。毕竟安置何处。于此透脱。不妨以五色粪为广长舌。说法度生有何不可。难道男子个个三头六臂。而女人必不若耶。某奉读此言。当痛哭流涕精进做去。若不尔者。学仁代汝求语。亦有干系。我寻常开示女人绝少。因学仁哀求多次。书此遗汝。转授行持　凡欲出离生死。先须知苦。苦若不知。不免认苦为乐。既认苦为乐矣。则终莫返。一迷永迷。出离何期。何以故。盖不知苦。是第一重迷。认苦为乐。是第二重迷。因乐不返。是第三重迷。故从迷积迷。迷终不解。然女人之苦。较乎男子苦更重大。若要次第剖析其苦。虽以大地为舌。虚空为口。亦不能尽。是以女人而不先知苦。痛拔苦根。则枝枝叶叶。长到何时而枯。且道如何是苦根。苦不远。祇汝现前此身便是。如直下识破此身。则一切不如意事触将来。便不须大排遣。自然烧心之火。不扑而灭矣(二段俱示女人)。

　　大鉴悟后。即曰本来无一物。何处惹尘埃。牛头悟后。则曰河沙妙德。总在心源。百千三昧。不离当处。二大老皆千古宗师也。一则如此。一则如彼。同耶异耶。同则两言若反。异则既皆悟心之大老。岂不同也哉。而黄檗又曰。如两头捉汝不着。则可以免苦乐形相也。如黄檗所言。则兼遮二大老之言而言也。以情而观。三老之言似难消会以理通之。未始不符契焉。夫如来藏性。或以空言则一尘不立。或以不空言则无法不具。或即空有而言。则曰空不空如来藏也。大都称谓虽则种种。实而言之。即人各本来面目也。以此面目。可空。可有。可空不空。所以受名别耳。然此面目。凡夫迷之。瞥然而成三惑。圣人悟之。顿然证三如来藏也。夫三惑者。所谓见思。尘沙。根本无明是也。以见思故。则障空如来藏焉。以尘沙惑故。则障不空如来藏焉。以根本无明故。则障空不空如来藏焉。余友念公其高足名曰性藏。或以蕴真字之者。盖不知此性有三藏也。如以蕴真之义。配于三藏。可当不空如来藏耳。而空如来藏。空不空如来藏。皆遗之矣。余以是知字性藏者。不知性者也。或曰大鉴亦言。本来无一物。此岂举一而遗二耶。予应之曰。大鉴指一隅。而欲人以三隅反也。予改以顺南。字之以含藏。识中有觉义。及不觉义。故如人三观圆修。则见思断。尘沙破。而根本无明。由是终㧞也。故断。破。㧞。则与藏识觉义。冥顺不违。违则不觉矣。不觉所谓违门也。顺无明而逆觉义。故曰违门。南则虚明之位也。喻心觉也。藏子果能遵我言。而躬践之。即三如来藏者。可坐证也(示性藏)。

　　白刃撼胸。则目不顾流矢。盖势有缓急也。如荣辱之与生死。事非两人。而缓急先后。当谛审所宜。直下便判。则诸俗套。不烦洗涤而自除矣(示弟子)。

　　执古以御。有心妙以了色者。良以心术无常。凭之有地。故滞有则触处成乖。凭灵则圆照无碍。照身则四大所辏。照心亦四蕴所成。了其所辏。身执自消。自消之照。将之照心。四蕴无常。无常无主。无主无树。一任寒暄。本无荣落。既观达此旨。逢缘触境。顺逆关头。秉志坚精。𢬵命赤身捱得过。便是功夫。功夫渐熟。会色即心。色既是心。心不防心。孤明独立。触有成功。开物成务。即智运悲。不沈枯寂。即悲运智。不染尘纷。如是行持。由微而着。则五十五位真菩提路。非四禅四空可匹也(示王仲𡒩)。

　　颜平原。死不忘君。生平所养。张睢阳。生犹骂贼。死到不改。所以握拳透爪。啮齿空龈。固其所也。吾曹参禅不透。盖无二公志耳。如有其志。悟道一生可办(示弟子)。

　　心术无常。操之由人。是故以道德操心者。不知有功利。以功利操心者。不知有仁义。推其所始。虽道德功利发轸不同。然皆不外自心。但志之所存有殊耳。道德操心。则劫夺毁辱。无非阶地。功利操心。则荣名尊宠总是惊媒。惊媒汩心。神魂常扰。况遭劫夺毁辱之际。而有所得也。故学道之人。于境缘不可意处。最为大幸。于大幸中不生觉照。逐境漂流谓之昧心。昧心之人虽日与圣贤同席款接。何异盲人头戴杲日计为大夜者哉。大都但莫瞒心。心自灵圣。以灵圣之心。处不可意境时。如残雪逢春。自然融化。岂待轰雷裂地。然后消释乎。诗曰他山之石。可以攻玉。若以玉攻玉。成器殊难。良以两俱温润。砥砺无功。故处可意境时。心境相忘。忘则失照。虽有严师良友痛加明诲。翻滋狎习。狎习既成。譬犹娇儿不畏父母。心既无畏。敬从何生。无敬无畏益从何得。故曰。逆境面前枪。顺境脑后箭。面前枪易躲。脑后箭难防。且世道转衰。师友之风。颓然不振久矣。所谓严师良友者。岂易遘哉。能以不可意境。为师友阶地。则何往而非严师良友也。情识浮沉。乃致四大增损。能智光独露。虚恬回溯。纵有宿滞。无有鼓者。焉能作害(并示中甫病中)。

　　男子家。颈腰有铁。非道义所铸。岂易屈伸。既屈其身。心光不剖。如云覆月。幽蔽精神。于是非曲直之间。好恶升沉之地。弗能挺然独立。知而甘昧。一息不来。杳成千古。滞魄悠悠。出期希有。可不哀哉。何不踢翻窝臼。顿断情根。若利若害。若逆若顺。惟心光炳露。等视浮云。一朝愿克。笑傲家山。顾不乐乎(示贺知忍)。

　　圣凡无穷。依正无尽。升沈万变。情与无情。卒不可以智识知。算数了。然皆以名言为体也。夫何故。盖有名必有义。有言必有意。所以闻水火之名。则湿之与暖。不待召而至矣。闻毁誉之言。则喜之与怒。亦不待召而至矣。知两者之如此。则凡凡圣圣。正正依依。实外名言而不可得也。噫。名言不知果何物哉。而依正圣凡。皆以之为体。故居其室。出一言善。则千里应之。出一言不善。亦千里应之。由是而观。凡立名立言。苟不端正其原。见理之澈。莫若不立。无遗祸也。故曰。名言也者。迷悟之绍介也。可不慎乎。

　　或者以赵州无字为话头。历年既久。自以为生死顺逆。念即话头。话头即念。无往而非一片。或者又闻而舍然大笑曰。彼若果能话头一念。打成一片。面目自然殊乎常人。眉宇间光霁若清风朗月。使牛马鸡犬触而悦之。况人乃万物之灵者乎。此等语。当与愚者道。不可与智者言。大抵参禅之诀。心地果然顺逆成片。则悟在旦夕之间矣。今人看古人机缘。犹泥人摸象。手无知觉。安知象之肥瘦哉。呜呼。此等人以名闻供养为膏肓之疾。以生死大事。付之马足间者也。楞严经曰。大妄语成。堕无间地狱。非此谓乎(示弟子)。

　　凡人子报亲之德。生供三牲。死献万肉。不过特重其黑业耳。柰世俗冥盲。卒难谕之正理。且顺其俗习。快其眼前。圣贤知其习不易化。权与之浮沉。阴以理折其情。密为调摄。功久力充。则习自化。彼受调者。亦忘其所以然矣。故礼五易而同。俗人之庆不贺。丧不吊。此圣人之苦肠也。虽然。苟不以无上慈光。烛其幽爽。则滞者。终付之于无拔矣。又岂人子人臣之本心哉。夫欲烛其幽爽。莫若为人子者净自三业。为亡者。持毗舍浮佛偈。最为简益(示弟子)。

　　夫礼者。身之𠏉也。𠏉而不端。其余虽多。恶足道哉。自大觉应世。迦叶而降。虽宗教支分。而礼则一耳。大人俱没。典刑废弛。凡后尘之徒。莫识大体。不以端干资本。惟竞浮华。所谓干者。摧折尽矣。汝等念报佛恩。束力于兹。凡见晚进。未识大体者。切慈勤奖劝之。使其干端则本华。根固则本壮。毋爱人以姑息。宜爱人以大德。是以远别近聚。晨昏相见。务要行列弗苟。长幼有伦。先后据礼。勿得恣情。老汉浪迹江湖。足音半寰中矣。在在颇多感触。故草是语。出家者既然。在家者宁独略是乎哉。密藏侍吾至勤。但触名分纪纲。犹多汗漫。况其他耶。仲尼曰必也正名乎。盖名不正。则分不定。分不定。则礼不可立。人而忽礼。尚弗敢。况为佛弟子而不端此。则剃染奚为(示黑白诸弟子)。

　　元石问曰。陆老先生当今大居士也。精勤大道已非朝夕。今以年老抱疾。而曰念佛持咒。并参祖师机缘。俱不得力。则一生辛勤。几于虚费。其所以不得者何故。弟子于此。深怀疑闷。乞师开示。以为将来修习佛乘之鉴。

　　子发此问。不惟直陈自疑。亦开奖黑白深矣。夫祸福莫烈于死生。真伪难逃于所忽。此老金汤法门。有年数矣。凡触利害关头。不以世情生顾忌。惟知护念大法。苟非内有定见。重以多生愿力。冥显相资。孰能臻此哉。且好名之心。贤者不能卒忘。今抱疾颓然而卧。卒然而问。忽然而答。譬如晴空霹雳。旱地雷鸣。可与智者道。难与众人言。子当默而痛思。必自知此老用处。子不闻青山白云漱石枕流。二三十年。抱寂枯坐。设偷心未空。皆为大障。我如是而问。彼如是而答。有偷心耶。无偷心耶。有则决不能如是而答。无则实念佛持咒参禅。三者俱未得力。愿子再深思之。或恐自见(答吴元石)。

　　身有大身。有小身。心亦尔。以大身为身者。则能挈天地。整万物。以小身为身者。能则周旋一家。不能则一身。尚不遑理。况功名事业哉。然则大身吾固有之。或者迷而莫觉。小身乃四大之假合。假合则非本有。既非本有。翻坚然执之而不化。是以见有可欲。即大心昧矣。大身失矣。夫大心者。智周万物而不劳。妙洞象先而非始。盖有始则有生。有生则有灭。惟无始则无生。无生则无灭。光贯十虚。灵达三际。处方寸而包空。弥太虚而入芥。故曰谈禅而言空者。乃谈者之陋也。虽然较以五尺为躯。方寸为心。认一沤而背全潮。高培塿而忘泰岱者。则胜多矣。余生余生。痛惜时阴。即夜继昼。勒勤补钝。缘文字之阶级。究佛祖之心髓。理精慧开。以特厚为炭。扇以惭愧之风。信火炽然。勇而能恒。则铸小心为大心。化小身为大身。譬如投片雪于红罏。掷残冰于春海。复何难哉(示余生)。

　　佛法虽大。大于众生之心。若离众生之心。则大无本。由是观之。则大乃众生自大耳。故发大人心者。为大人。不发大人心者。便落小人中矣。今汝发此大心。惟贵恒之。故曰立心不恒凶。恒则吉不可量(示元信)。

　　中国微言。不越乎六经。西来大法。宁出乎三藏。至于庄老之书。亦不可不读者。此古人博达君子之所务也。是以白首穷经。然灯精法。代不阙人。虽求之于纸墨。十年之功。不若求之于心性。一朝可敌也。王安石谒周茂叔。一谒不见。再谒亦不见。安石怒曰。我自求之六经。亦可得之。何必卑卑求人乎。自是读书彻旦。少睡。即嚼石莲以破昏。及其学问大成。至于入参大政。自谓孔孟不足多。致君尧舜不足难。慨然以经世自负。一切贤才。程能献䇿。皆不合意。唯恣执拗俱逐之。究其初心志非不大。学非不博。心非不远。卒于坏宋元气。而自招不美之名。大都学问虽渊博。于心法不曾妙悟一番。譬如学大匠者。规矩方圆曲直非不了了。而疾徐之节。未应手故。不免伤手之患耳。规矩方圆。法也。疾徐之妙。心也。执法而不妙悟自心。能成大器。未之有也。无论若儒若道若释。先妙悟自心。而博达群书。谓之推门落臼。自然之妙。用之出世。则谓之最上乘。以之经世。则谓之王道。此真学真才也。再次由博而约。博则学耳。约即心也。此又其次也。至于读书虽多。临机无用。如叶公画龙。望之非不头角宛然。遇亢旱欲其雷雨。无有是处。故先约而后博。禅门诸祖十中七八。先博而后约。自古及今。一切座主十中一二耳。佛者既然。儒老之徒。大抵亦皆如此。于约言之。此心爱人即仁。施仁得宜即义。于义合节即礼。于礼通变无滞即智。于智诚恪克敏即信。以此观之。五者妙用。本在吾心。而不在于书也。且道一心不生。僧耶老耶儒耶。于此直下廓然无疑。在儒谓之真儒。在老谓之真道。在佛谓之真僧。不然。则皆圣人出而大盗生。赃物现在。据款结案。罪难免诛。谁敢拍大奶诳吓小儿。故学问量人根器。斤斧随机。十人十成。反是成希矣。汝自今而后。当先熟永嘉集。勿读注。次则读肇论。再次则读圆觉。已上既熟。当熟四书白文。及老子道德经。则六经三藏。若博若约。工夫成熟。自知好恶矣。或曰。王安石乃宋之大儒。韩生乃刀笔庸吏。以此教之。未必能克始克终。我未敢保。余则应之曰。我闻师子捉香象全力。捉兔亦尔。或曰。先曰量根器以教人。则成者多。不成者少。以前语照之。无乃自背乎。余曰。背不背。量不量。亦自有妙处。非子所知(勉韩生)。

　　大凡男子家。出世一番。断不可与草木同腐。与畜生同养。必须垂芳千古。光照大夜。若因循度日。无所长进。岂惟草木畜生已乎。大不如远矣。草木可以充薪㸑。畜生可以供庖膳。由是观之。人为万物之灵。饱食暖衣。垂死而无所成就。则不如草木畜生明矣。汝初见我于燕山无梁寺。今日又遇于兹。则汝善根灵种。殊不浅也。然汝父母爱之太过。汝又赋性精悍。且多聪明。若克明心法。薰炙圣学。则后之望汝作大法城堑。或未可知。自今而后。变习气。须从憎爱关头𢬵命做去。恶其人必须知其美。爱其人必须知其过。此三个须字。能负荷担得长久。世出世事毕矣。永嘉集天下奇书。文简旨丰。熟此则大学中庸骨髓。无劳敲打自然得矣。世人以为教迹不同。妄生分别。见小而不大。识近而不远。执粗不诣精。所以心法微耳。此书既熟。当熟七经白文。一切对句。自今亦不必屑屑。待诸书贯通之后。方始聚精会神。一两三月。天机所动。自然水到渠成。如此发轸。必出人头地。反是逗落俗格。挽之卒难。可畏可畏。兹焚香烧烛于大圣人之前。以此嘱汝。汝须珍重(嘱傅尔庚)。

　　香满金罏花满瓶。此一句具无边三昧。故陆亘大夫。取正于南泉曰。肇论甚奇。天地同根。物我一体。南泉对曰。庭前一枝花。人虽见如梦相似。大夫罔措。天花道人偈曰。香满金罏花满瓶。余乃顺水推舟。亦曰。此一句子具无边三昧。妙喜有言。若是真将军。何须武库中取刀杀人。赤手空拳可以却敌。余今即此一瓶花。一罏香。布一个漫天大阵。以虚空为鼓。以妙高为枹。挝而进之。管取是圣是凡。刹那败绩。故曰权衡在手。生杀自由。噫。道远乎哉。触事而真。圣远乎哉。体之即神。既曰触事而真。无相者虚空。有相者天地。大块之间。殊形异状。有情无情。若爱若憎。世出世法。道虽不同。总谓之事。所谓真者。在七经百氏之书。未始不具。至于般若灵篇。华严上典。相为表里。古人有言。礼乐前驱。真道后启。即此言之。会万物归己者。书无内外。理无精粗。都来一片心光。曾无别物。此片心光。在大学。即谓之明德。在中庸。即谓之天命。在论语。谓之仁。谓之孝。谓之政。种种名目。标榜不同。而仲尼所答。弟子所问。问者器有方圆。答者水本无常。水若有常。安能顺器方圆。圣人有心。安能应事。种种恰好。大道无情。运行日月。云雨无情。普滋万物。此心孟子用之。祖述周孔。集义成浩。此气在春秋则折衷是非。在周易为太极。为八卦。在书为允执其中。在礼经条贯品节。皎如日星。在诗情动于中。天机触发。歌咏不足则舞蹈之。此心在乐。为韶为濩。昔孔子在齐。见牧牛童子。视端而目正。喟然叹曰。此必听韶乐而出者也。丘驱之晚矣。且道韶之妙何如。乃令牧牛童子。声入耳根。神凝方寸。天花道人当下知此。则四海云涛。千山松韵。未尝非韶乐也。此乐在法华谓之实相。在华严谓之四法界。在楞严谓之大定。在圆觉谓之大光明藏。在般若谓之文字。谓之观照。亦谓之实相。在悟谓之禅。在制谓之律。在辩谓之论。天魔不能沮。风火不能坏。贯万古而长存。故曰经。或曰。汝这老汉。舌头雌黄。不准将佛法世法。搅做一团。使后人标无所宗。派无所辨。不亦过乎。余应之曰。若人识得心。大地无寸土。有土有人。有人有法。有法有内外。有圣有凡。有世出世。一寸土不可得。则一切何存。说甚搅做一团不一团。自是痴人不了自心。情见不破。妄生分别。在儒被儒缚。在老被老杀。在佛被佛累。譬如穿一身紬绢。从荆棘林过相似。拈得这刺。那刺又入。拈得那刺。这刺又入。刺刺牵制。竟不能掉臂而行。你这尿床鬼子。自家绊倒在荆棘中。爬不起来。反来攀条引例。要我同受此苦。我非呆子。肯听你言。作颠倒去。古人有云。依文解义三世佛冤。离经一字即是魔说。是以佛祖真子乘愿而来。可儒可佛。至于种种异道。随类利生。如水银堕地。颗颗成圆。兴穆兴穆。汝若悟此。便晓得香满金罏花满瓶。此一句具百千三昧也。若未悟得。不免波外求水。离色求空。空之与色。本无二致。情生智隔。横计不同。如水与波。岂两物哉。以风激之名为波。少顷风息名为水。风喻妄情。波喻妄色。水喻妄空。既皆曰妄。何必生疑。且此水天人湛为琉璃。鱼龙认为窟宅。饿鬼怖为猛火。人间世谓之波流。若谓一物。四执不同。若谓四相。一尚不有。安得有四。空即是色。空不可得。色即是空。色不可得。空色不得。谁辨空色。有所有能。所忘能息。若有辨者。所忘能立。所忘能立。虚空可以有骨。兔角可以为杖。龟毛可以系风。余共天花道人昆季等。慧炬光中饶舌至此。噫。聊城月即燕山月。光照天池色不同。再听香花童子偈。尘劳即是法王宫(示兴穆)。

　　离一念之前者。则刹那不可得。离刹那。则十世古今不可得。是以微尘顿剖。大经现前。大经也者。岂惟释迦如来之根本法轮。亦是过未诸佛根本法轮。此轮吉水曾乾亨。不知何处持来。施与庐岳黄龙寺。心悟禅人。悟复施与浔阳邢楙学。达观道人闻而异之。遂命悟。即持此轮。现与楙学。且嘱之曰。此轮若不有方山长者。转运发挥。则大经微尘。岂易剖哉。呜呼。华梵缁素。自汉明。迄萧梁隋唐之世。特群㧞类。登觉苑而称雄者。代不乏人。惟是根本法轮。以无师智。自然智。根本智。差别智。四智纵横。首尾钩锁。即近示远。即大示微。果样高悬。普使初心晓达取法。启圆因。期圆果。而因果不能笼罩。是以大心凡夫。一蹴龙门。顿入智海。手把猪头。戒珠光净。违顺莫测。魔外闻之而心惊。二乘触之而习化。舍我长者。其孰能之。今长者栖神之地。造轮之龛。荆棘丛生。狐干喧扰。安得如宋丞相商英张公者。乘顺轮为我光复之。则某心死矣。三敬无忘斯嘱(嘱邢楙学)。

　　能所两义。出苦要门。入苦险路。皆此也。以能所角物我。恣情识。则为阿鼻前茅。以能所宛转观身。身为所观。心为能观。所观者。若无能观为之主宰。惟血肉匡壳耳。乌有所谓知觉哉。既无知觉。于我何有。咄。以智治国。国之贼(示弟子)。

　　汝生前以耳。见我相貌。即今汝以眼。听我说法声音。此汝多生善根所致。遭此清胜因缘。汝若当下会得我一句两句。岂惟觅女身相不可得。保汝神超净土不难。若会不得。此段风光。汝当用心谛听。女身过患之苦。天上人间五衰之苦。地狱之苦。饥寒冻饿之苦。求不得苦。脱不得苦。苦虽无量。不能尽说。要而言之。诸苦之中。女身最苦。未知人事时。虽苦未深重。才知人事时。折旋俯仰。进退屈伸。一动一止。忌讳千端。回互万种。高不得。下不得。轻不得。重不得。举步少高。坐处少低。言语声重。莫非都是回互。自家一段本来真实光明。都被这些忌讳蒙蔽了。我如此开示汝。只要你举一而知十。因有言。得无言之意。汝若果知苦意。即晓得千条毒蛇缠身。不甚为苦。无如被这肉块子。假模样。笼罩羁系。无片刻露光明处。汝晓得我开示汝。意头必然悲彻。心魂发大誓愿。汝若再受女身。宁受碎尸分骨之刑。断不再受此女身。何以故。碎身分骨之苦。不过一两个时辰。挨过了便罢。此肉块子。带累牵缠。积情缚爱。从无始劫来。牵制于今。犹不痛醒。假如现前。子死身丧。这一条情根绵绵愈固。千劫万劫。只是割不断。这割不断处。苦根深厚。稍无福力。不知又落在那一类中。醉无明酒。游恩爱园。眠卧火坑铁床。岂有了日。我此等语。无半个字是假的。若半个字假。我舌根当破。诸佛菩萨亦是说谎的了。你仔细思量。诸佛菩萨肯说谎么。我为甚以舌根自誓。恐汝信不及。汝若信得及。咄。五漏身中荆棘种。弹指莲开极乐池。虽然如是。去路尚遥。看汝丈夫徐琰分上。赠汝一千般若金银。定使汝头出头没。无有乏少之苦(示亡灵白氏)。

　　夫祸福莫烈于死生。而世不患之。盖以饮食男女之欲醉之耳。如稍省之。虽至愚亦患之。况智者乎。虽然有其病。必有治病之方。方得而能力治之。则患不难也。敢问其方。紫柏道人舍然笑而应之曰。假借四大以为身四句偈。此古佛之遗方也。若能诵千万遍。则死生之根。不待㧞而自断矣(示张才茂)。

　　未生已生。是异是同。异则未生已生。定不相即。同则未生已生。初非两事。如何有常无常。会而难通。果定不相即。则未生。离已生而得名。已生。亦离未生而有号。同而究之。异而推之。常无常义。终无归宿。谓之有名无实。岂有真胜义谛。有名而无实乎(问怀慈常无常义)。

　　简则近无。易则在平。心无事而神栖于平。虽万怪丛辏。千险迭至。直以空平应之。超然有余矣。忽细故挂心。神泊感慨。即鸿毛飞前。横以为大鹏垂天耳。又乌足应他事哉。故曰。能平险阻。能知险阻。有以乎(示元信)。

　　黄帝有二十五子。或有姓而无名。或有名而无姓。或无名姓。以山川封地而姓名之。皆以奇功茂勋。而定氏族。即我释迦牟尼如来。降生中天竺国。敝屣万乘。而苦行六年。得无上觉道。自是世有佛焉。及说法度生。世有法焉。迨憍陈如等。剃染之后。世有僧焉。然僧之种族。有刹帝利种。有婆罗门种。有首陀种。有旃陀罗种。惟我世尊。本刹帝利种。姓释迦。嗣佛而后。无贵贱。凡剃染出家者。皆以释为姓。如四河入海。同名为海耳。至梁大通年间。达磨航海东来。为震旦鼻祖。既而宗出五派。派各其源。有号临济宗者。曹洞宗者。沩仰宗者。云门宗者。法眼宗者。若智慧清净。道德圆明。真如性海。寂照普通。总十六字。天下谓之临济宗派。予虑十六字。历世易穷。从真字左骈。岔十五字曰。真法元在。解契恒灵。大吼雷音。慈门师子。右骈。岔十九字曰。真三圣秀昌。原远茂胜光。日月昭万古。嘉福佛运长。自今而后。既横抽两枝。凡我弟子。应宗嗣之。不遵者不孝(法脉宗脉说示弟子)。

　　根尘识三者全。谓之人。或谓之余。于是三者。能洞然窥破。则当处不见有全人矣。凡一切荣辱死生。皆刃也。欲使刃之不伤。莫若不见全牛为嚆矢耳。盖刃不伤。牛亦不伤。牛若不伤。而牛本不全。则刃之游。亦寓言也。嗟乎。以神为刃。游于象先。太虚不到之地。亦可以宰制矣。况有形者哉(示元复)。

　　牵近缚。滞近塞。缚则缠绵难解。塞则壅遏不通。是皆无生之理不明。缘生境界成熟也。殊不知无生缘生。初无两条。在众人则谓之缘生。在圣人则谓之无生。缘生则身心铿然。无生则性天廓彻。即此而观。外身心而穷性天。管取终古不旦。故曰牵滞不难破。难在于穷理。理穷。则无往而非高明矣。高明则自然。事到即了。仲尼曰。颜氏之子。有不善未尝不知。知之未尝复行。此无他。良以清明在躬。志气如神。触处无昧耳。大都牵滞习重。病欠明勇。明则观照精密。勇则不堕现行。铸情而复性。子其勉之(再示元复)。

　　大凡学道人。一切都不障碍。只是柰何自家身心不下却难。果然真正男子。直下究竟此个身心。是我的身心。如何却柰何他不下。毕竟要见障碍在何处。这些子实能觑得破。十方诸佛底鼻孔。即是民部底鼻孔。傥卒未能荐得。听贫道醉梦中说。一上葛藤。与民部听去。此身此心。若要将就柰何他。当观何由而有此身。何由而有此心。盖此身不过四大假合。此心不过四蕴凑成。地水火风谓之四大。受想行识谓之四蕴。即就民部。皮肉筋骨。种种窒碍的便是地大。痰唾血脉津液便利。便是水大。遍体暖热之气。便是火大动转助民部趋走运用者。便是风大。或谓举动运转。皆是心力。与风大何与。殊不知中风的人。要举手举不得。要移足移不得。难道他岂无心力。如何手足宛然。竟不依他使唤。盖阙风缘故也。此四件。合则有身。不合则此身何在。民部于此。切须谛观。我身之四大与外之四大。是同是别。外四大者。脚下践履的谓之地大。眼前九江流的水。便是水大。日常灶里烧的。灯上点的。及一切日色暖气。便是火大。长江送客帆饱如飞。林木动摇。浮萍聚散。便是风大。此与民部别。则民部此身。又从何来。盖我之四大。必感外四大而成。此四大。开而言之谓之五行。合而言之谓之四大。自古至今。并无一人。不感五行而生者。岂民部独离四大而有此身耶。此与民部同。则内四大。即是外四大。若即是外四大者。岂有有智之人。认践履之土。九江之水。灶中之火。树头之风。为自己身耶。虽至愚之人。愚不到此。况民部高明者乎。于此粗粗会得。身相即轻。身相既轻。便把死生窠窟子。踢翻了也。死生尚不能动。其余荣辱爱憎。又安能动得。此是学道人。世谛中讨便宜的方子。果然依得。何累可干。惟四蕴道理。较之四大。推察审究。抑亦微矣。民部于此遇境逢缘时。憎爱念起。谛观此念从何所起。若从我起。未逢缘时。如何不起。若从境有。无我亦不能起。两端合。而能起者。先推于我起不可得。于境起不可得。岂有两不可得。合而能起耶。这里民部瞥然省得。虽不谓之了当。生死海中救得一半。四蕴者何。领衲前境谓之受。前境者何。前所谓逢缘遇境时。此境便是前境。此受离前境亦无所得。受既不有。想又何来。想既不有。行亦何来。行既不有。识又何来。盖是因受所以有想。筹量卜度谓之想。想善恶未定。忽迁于善。忽迁于恶。往返不定。未能决了谓之行。行迁流也。忽尔判然。决了是善是恶。毫无所疑。谓之识。虽四者用处不同。究其所由。必因受有想。因想有行。因行有识。此非强配。乃自然之势。自然之理也。贫道上来胡言乱语。不过教家糟粕。未是衲僧活计。即如古德问僧。即心是佛。乃是头上安头。离心是佛。乃是斩头觅活。民部于此讨得个分晓。不要取信于人。自家直下透得。自然无纤毫疑的影子。此是衲僧的活计。犹不是衲僧的巴鼻。且道如何是衲僧的巴鼻。五老峰前云去来。等闲触着民部鼻(示于民部)。

　　法名之重。重于大宝。大宝不过一期之极贵。法名则由名得义。由义会理。由理行道无阻矣。以无阻之梯。便能直登道岸。得登道岸。始谓之德。故德者得也。呜呼。道德无古今。而包古今。所以得之者。虽匹夫非穷也。不幸而失之。即王天下非通也。况官乃中人之籧庐乎。又法名法亲。与俗名俗亲。断不可同日语者。以俗名俗亲。形寿尽。更生别姓。岂可以今世之名姓拘之耶。故得宿命通者。长劫一刻也。而一刻之中。罪福形影。昭然在目。若弗更生耳。三定毋自弃。勉之(示三定)。

　　铁钵虽坚。弹之则锽然有声。清亮幽远。达耳心空。万历癸未。与汝云间南禅寺相别。去岁于清凉山坂。忽得汝书。开而读之。知汝于此个门头。得一隙之明矣。我甚喜欢。南禅亲近我者。颇亦不少。而寥寥五七年间。无一人寄音言此观旨。戊子孟夏。汝又无心。同坚默大变之际。请益聊城傅居士绀圃斋中。逆而思之。今昔光景。如悬寸镜影像了然。且四月朔日。复汝落草之辰。参陪诸上善人。香灯光中。同音异口勤礼水忏。洗涤前生之垢。浣洁此世之尘。转罪为福。转愚为慧。大是好事。亦当自知惭愧。无负己灵。努力精进。必以悟为期。了达自心。作个末法中李龙眠。以笔头三昧。发挥自心光明。庄严三宝。报佛深恩。大抵根无利钝。发心真而精进猛。即得道快。当如发心不真。力行不猛。虽天资高迈。闻见博极。亦徒增知见。培植我相根耳。反不若老实头人多矣。汝奔走四方。孤纵万里。吊影旅邸。不过以父母在堂。妻属在下。衣食之费。大不可缓者。将一片精神。不辞飘泊。博些供给。以充甘旨。亦是为人子大关头处。切勿懒惰。负青春。辜白日。使父母生忧。妻属担虑。此点念头。便是自心慈悲三昧。如来放光照世也。此光不昧。虽出魔入佛。皆汝道场行履处。亦当衣食供养父母。丰洁为尽心。又当劝父母生大信心。于佛法中立决定信。以娑婆为毒瘴之乡。极乐为安乐之窝。盻时盻日。惟望一旦生彼国土。亲近弥陀。奉侍九品菩萨。汝能如此供养父母。虽曾参之孝。不可异同言也。汝不见坚默。一岁之间。两子继殁。妻室续亡。遑遑道途。持四丧南归。即聊城傅氏爱女。亦继坚默乃正而亡。金沙文卿。皆我法门骨肉。俱遭此伤心不如意事。以俗情言之。固可痛恨。以法眼观之。安知诸亡者。非菩萨示此无常光景。使汝曹生恐怖心。悟世非坚。或未可测。此段因缘。汝还家日。近当白于父母。使其亦生恐怖。于西方生决定信心。何异战阵而挝鼓。鼓所以壮兵气。旗所以一众目。即如无常为旗鼓。一众生信心。一般上根之人。见几而作。不俟终日。闻声便悟。见色即明。亦是拍盲榜样。岂待摇唇鼓舌。说文字禅。乃开悟哉。峨眉山行期迫矣。想盘桓不甚久也。我初弹铁钵作声时。即壮行色法炮耳。汝辈声达耳根。竟不省悟。则眉山归日。长进不长进。未可定。如闻如闻。当自克责。勿逐流俗。珍重(示皆闻)。

　　吾以兴严命汝。其意甚远。不可忽。而不深思之。严之义极广。聊举二三示汝。严心以悟。严身以德。严身心以问学。三者苟不废我言。凡百所当严者。得其纲矣。我书此戒汝。推汝父教尔庚而来。汝今虽则年少。未知所以。至于长大。终必知也。噫。种树方高寸。年多成茂阴(示兴严)。

　　众生横计。封蔽本心。是故于全体作用中。疑而不能用也。余以一指屈。而问如闻曰。见么。曰见。此外见么。曰不知。余喟然叹嗟。久而示之曰。我此指一屈。一切圣凡。一切依正。无有一法可伸者。岂惟此屈如是。法法皆然。如一念生。则尽虚空界俱生。无有芥子许空隙。可容灭者。灭亦如是。故维摩谓弥勒曰。一切众生皆如。又文殊对维摩曰。居士我不来相而来。若初有来。今则不能见居士矣。由是言之。则不来非来。来非不来明矣。惟谛了自心者。情见渐破。于此法门。通得一法。而法法皆了矣(示如闻)。

　　从古至今。大都学道不成者。往往柰何自家身心不下。是故生死爱憎。交加纷扰。灵台浑浊。片饷不得清宁。总不如生死何招。爱憎何成。虽复奔波湖海。寻真觅诀。为治身心。或从眼中看得来的。耳中闻得来的。攒头相授。依凭扭捏。又有静中得少光景。即为究竟。长年终日。弄鬼眼睛。鼓粥饭气。自家身心毫厘竟治不得。设临颠沛流离之际。逆顺是非之场。依旧生死浩然。憎爱满腔。纷飞摇荡。方寸中如着芒刺相似。此盖不知。自身自心来源。既不知身心来源。即此身心障碍不浅。如是不唧溜做去。岂惟大道。终难悟彻了当。日用中。敢保从生至死。未梦见安闲在。何则不知身源。则见有身。见有身故。则受身累。不知心源。则见有心。见有心故。则受心劳。肇祖云。劳勤莫先于有智。大患莫若于有身。岂欺我哉。且道身心来源处。现前此个躯壳子。不过四大合。现前分别了了。此点妄心。不过四蕴攒就。众生颠倒。妄以此身为身。此心为心。尘沙劫波。沦坠不已。改头换面。如火傅薪。蔓延无歇。大丈夫真心学道。何不猛着精彩。拍胸自判。发一片决定心志。直下以四大推身。四蕴推心。逢缘触境。从朝至暮。绵然无间。欢喜也如是推。烦恼也如是推。推来推去。工夫纯熟。一旦身心廓落。荡然虚明。到此境界。毕竟唤甚么作身心。唤甚么作生死爱憎。德修果然担荷得。真做得。不惟成佛有分。学仙有路。管取参禅门中。亦推尔不出。德修闻此语。不免疑他成佛成仙。到参禅门中。皆是末事。殊不知禅门向上巴鼻。诸佛犹未梦见在。且道如何是向上巴鼻。十方诸佛在何处。尽在驴胎马腹中(示胡德修)。

　　一切众生见身可得。是谓愚痴。认知觉为心。是谓愚痴。且道愚痴现前。般若在什么处。仰劳大众。助称摩诃般若波罗蜜多。绕灵三匝。且道般若现前。愚痴又在什么处。少江若于此声中。了得过去心不可得。现在未来心不可得。咦。门前流水长无尽。无限鱼龙唱鹧鸪(吊沈少江居士)。

　　孔子没。发挥孔子者。孟子一人而已。夫何故。盖孟子得孔子之心也。孔子之心当如何求。求诸孟子而已。欲求孟子之心者。求诸己而已。自心既得。孔孟之心。得矣。自心如何求。当于日用中求也。日用闲人欲虽众。不出逆顺昏昧放逸而已。何谓逆。凡不可意处。皆谓之逆。顺则反是。何谓昏昧。触道义事。闻道义言。不耸然奋为。因循废弃。皆谓之昏昧。何谓放逸。读圣贤书。全不体认做去。见善人君子。略不收敛。情驰欲境。神思飞扬。不生自返之心。皆谓之放逸。汝等于此四种关头。挺然精进做去。即经纶宇宙。整顿苍生。收功当世。垂芳千古。尚且不难。况目前一第哉。然求此放心。贵在知心起处。起于道义。竭力充之。起于不道义。竭力制之。制之之要。又在先悟自心。自心不悟。虽强制之。终难拔根。根既不拔。工夫稍懈。则人欲之芽。勃然难遏矣。必于穿衣吃饭处。饮食男女处。迎宾待客处。屙屎放尿处。百凡所为。务审此心。为生于我耶。生于物耶。若生于我。生于身中耶。生于身外耶。生于身中。如何不见五藏。生于身外。则与自己了无交涉。如他人吃饭。我必不饱也。若生于物。无我应之。心本自无。若无我应。而物能生心。则击钟磬于木偶人傍。胡不见其生心耶。心虽变幻不测。出入无时。然不出物我之间。若离物我求心。即如泼波觅水也。若即物我是心。又成认贼为子也。离不是心。即不是心。毕竟如何是心。于此参之。真积力久。一旦豁然而悟。则孟子求放心效验。不待求于孟子矣(求放心说示弟子)。

　　紫柏老人集卷之五
卍新纂续藏经第 73 册 No. 1452 紫柏尊者全集


　　紫柏老人集卷之六

　　明　憨山德清　阅

　　法语

　　汝见之与虚空者。皆遍满十方界。不可拣空出见。拣见出空。盖空之与见。必相待而有者。故曰空见不分。有空无体。有见无觉者。空不自有。必待色显。故曰有空无体。见不自起。起藉空尘。率尔照境。如镜照像。初无分别。故曰有见无觉。此属现量。微涉觉知。则堕比量矣(示次公)。

　　喜怒未形。性本圆满。喜怒既形。所发不过。不乖未发。则谓之和。微有所偏。则谓之不和。和则吉祥骈集。不和则万戾勃兴。吉祥骈集。则与佛祖圣贤。同一血脉。万戾勃兴。则与小人种种恶类。同一所习。所习既深。虽以天地为罏。阴阳为炭。造物为力。毗岚为鼓鞴。卒难陶化矣。于是大觉。借空水以洗之。夫众生所以为偏戾者。不过饮食男女耳。得其正。则为吉祥。不得其正。则为咎戾。咎戾则所召惟苦。苦则精神惶怖。魂魄颠倒。殊不知喜怒未发者。与吾佛祖同然。故戾于瞋者。为修罗。戾于愚者。为畜生。戾于悭者。为饿鬼。戾于恶者。为地狱。惟天之与人吉。以十善五戒耳。此所谓六道者也。然为天不觉。亦可以为人。为人不觉。亦可以为畜。若是众蔽。非以空水涤荡。欲复其真。未之有也。而不觉有三。一则见思。二则尘沙。三则无明。凡血气之属。皆坐此三者。所以不得圣道。于理不彻。于事不融。于道不妙。彻则无往而不达。融则无事而可碍。妙则统空有而无累。如是现成妙用。各各圆满。今吾人日用之中。好恶积亿。人我山高。顺之则欢然而悦。逆之则勃然不快。喜怒既生。灵台即昧。灵台既昧。见色。即受色迷。闻声。则被声惑。若香若臭。甜苦涩滑。好恶影子。斯皆由尘发知。知迷成戾。戾则乖真。一块圆明。六识破碎。既为识矣。计身为我。男女相诳。饮食相滋。情波浩浩。漱汩靡常。于臭髑髅上。妄想阱中。作种种恶露。天不能盖。地不能载。幽絷长劫。变易形骸。升沉万态。苦剧难言。若人或遭蚊蝇所唼。尚侧掉而不安。闻是剧苦而心不动者。谓之最灵可乎。以要言之。一切剧苦。始于不觉。以不觉故。于无身中。妄执有身。于无形中。妄见有心。既见有身心。则坚者不觉是地。湿者不觉是水。暖者不觉是火。动者不觉是风。受者不觉因境。想不觉因受。行不觉因想。识不觉因行。故坚固执着。能所八法。于死生荣辱。得失关头。小有所犯。则心魂皇怖。毛竖骨寒。此无他。病在不解。以坚归地。以湿归水。以暖归火。以动归风。以受归境。以想归受。以行归想。以识归行耳。能力归之。则不觉成觉矣。然正归之际。且道寻常所谓身心者。毕竟何在。于此洞达。则可转万戾而为吉祥。化不和而为中和。身充八极而无患。智周万物而不劳。此观之门。以空为路。千里始步。空非是道。道即家山。且道穷子还乡。唱谁家曲调。咦。剪灯不借傍人力。尽有余光照十虚(示元广空观说)。

　　在立则如候大宾。在舆则如朝至尊。此两句书。如不动舌根。囫囵吐出。敬容来。善则善矣。犹未尽美。咄。一片心光恒不昧。虎狼群里总春风(示吴元石)。

　　任运遍知。光本无待。忽起分别。能所亢然矣。今一切众生。欲复无待之光。苟不从有待之中。立大志。发大心。则本光亦不易复。何故。良以有待之知。惟周六尺。六尺之外。隔一纸。则杌然无知矣。宁惟六尺之外。隔膜而不知。即六尺之间。如发毛爪齿之属。亦割剪而不知也。如吾曹求无上道。为即用周六尺之知求之耶。不用而求之耶。若用此求。岂周六尺之知。能求之哉。若不以此求。吾曹脱废此知。即等木石。求无上道。若此可求。则一切无情。皆能求道矣。故曰学道之人不识真。只为从前认识神。识神即周六尺之知耳。如外此而求。又坐无情求道之难。卜郎痛究之(示卜生)。

　　夫心不以理养。则所见弗灵。犹鱼不以水养。则所长非龙。至人知此两者。必须交相养。而能事始毕。故奉尘刹而不厌勤。循一真而非醉寂。虽然初不以空寂为自己。不免受七尺之累。不以灵知为自心。不免被攀缘之牵。空寂故。则死生祸福之横来。如云触石。灵知故。则好恶公私之倒置。如风游空。果有志于大事。此两者忽而不痛。痛而不恒。恒而不化。则继往开来。圣贤之种子断矣。若然者。则天地万物。皆失依怙也。岂有是处(示法钟)。

　　昔毗耶城中。有维摩居士。以病说法。度无量众。今桐庐先生。亦以病说法。能度无量众乎。若不能度无量众。则为病所转。佛言若能转物。即同如来。我则曰。若能转病。即同维摩。如不能转。则维摩鼻孔。在达观手里。虽然且道此病。从坚暖湿动有耶。离四者有耶。若从坚暖湿动有此病者。则坚属地大。湿属水大。暖属火大。动属风大。彼四既各有所属。则此身果有乎。果无乎。有则病乃有地。无则病根何在。先生趁此时节。须究病根所在。则生也好。死也好。不生不死。也不甚奇特。即生即死。也无不是好事。噫。身为苦本何须说。四大分张病属谁(示项居士东源病中)。

　　夫钟不撞钟。撞不自撞。人不引人。鸣不自鸣。闻不自闻。是须三合而后鸣。五合而有闻。此众人之情也。殊不知离三求鸣。离五求闻。三各无鸣。五各无闻。各既无鸣无闻。岂合三五而有鸣闻哉。夫合三五而无鸣闻。则鸣鸣闻闻。果有鸣闻乎。果无鸣闻乎。于此洞然了知。则妄不待穷而自穷矣。真不待契而自契矣。妄穷而真契。究其功能。非大圆为师。非撞为士。非人能引。则吾曹即缘生而入无生。功何所自耶。然求功于钟撞。苟微其人。则钟之与撞。不能自鸣。苟微钟撞。则人不能作钟鸣。往复推求。求功于钟撞。微人无功。求功于人。微钟撞亦无功也。惟其能所无功。功无有待。功既无待。谓之无功之功。无功之功。先圣谓之内绍。有功之功。谓之外绍也。呜呼。昧三则有鸣。昧五始有闻。如鸣不昧三。闻不昧五。则鸣鸣闻闻本无能所。故无说而说法。法岂有尽耶。倘逢缘不荐。必根境抗然。因成失照。则不免流入相续相待。故曰汝应如是闻。不应如是听。然坡公身为宰官。而说法自在。若夜光宛转。横斜于金盘之中。而冲突自如。竟不可以四隅测也。渠不得事不成就三昧。理不成就三昧。则不免口缝才开。事理钝置。或者诮东坡于文字禅。说法多理障。吾知其未梦见坡公在也(释东坡法云寺钟铭示元一)。

　　夫钟悬而无撞。撞有而无人。则钟与撞不能相鸣。必三合而钟始鸣。故钟未鸣时。闻不自闻。必资鸣而后闻。鸣与闻并前之三者。非五合而后有闻。则缺一不能闻。可知矣。五合而后闻。闻果有闻耶。无闻耶。如有闻。闻应有五。如无闻。则何殊木偶哉。惟闻而无闻。则无所不闻。无所不闻。则闻无所在。闻无所在。则眼与鼻舌身皆可闻也。岂耳独能闻耶。若然者则正闻时。闻本无闻。闻既无闻。谓鸣有无者非也。呜呼。众人扰扰。束耳能闻。则大圆谹然。卧士击撞。谓之无闻可乎。然无人引之功。则两者无用。虽藉人引。若微两者。人亦何功。互而推之。皆非有功。非有功故。无所不功。如是则大圆。广长舌相。遍覆十虚。说无尽法。然非以眼闻之。谁领玄旨。又卧士与人。即舌耶。非舌耶。即舌则舌不撞舌。非舌则舌不能遍。古德有言曰。唤作竹篦则触。不唤作竹篦则背。今穷舌相。于是则舌相。又翻成竹篦子矣。由是而观。则不免碍塞天下人去也。故问关吏可否者。未过关者也。如惯过关者。自能掉臂而行。肯复更问耶。如未过关。谓闻非听。谓听非闻。何异宰割虚空。争其多寡。而择其肥瘦耶(示元一)。

　　四方上下。谓之六合。眼耳鼻舌身意。谓之六根。以为方决不可易。根决不可紊。则谓之众人。是不知方生于无方。根生于无根。设知之。则方之与根果可易耶。果不可紊耶。虽然惟圣人在方。而不为方之易。寄根而不为根之移。故能颠倒上下。反覆见闻。指地为天。指天为地。以耳见色。以眼闻声。无为不可也(示观宗)。

　　生灭灭已。寂灭为乐。此半偈者。乃我大雄氏。双林示灭时作也。自古诸师。解有多种。有藏教生灭寂灭。有通教生灭寂灭。有别教生灭寂灭。有圆教生灭寂灭。藏教必以拨生灭之波。取止水寂灭为乐。通教以即波是水为乐。别教以波可会水。水还成波。不波不水为乐。圆教以一波无水不波。一水无波不水。以不波不水。无往不波不水为乐也者。于此既然。举一物会通万法。皆具四教之旨。顾其人善通不善通。善用不善用何如耳。达观道人则不然。别有出身之路。请有缘者火速荐取。如何是生灭灭已吾指解伸。如何是寂灭为乐吾指解屈。伸兮屈兮即吾指兮。离吾指兮。非即非离兮。是即是离兮。眼中有筋。骨里有骨。快性男子向此咬嚼得破。则三世诸佛。与此人作奴儿婢子去。历代祖师。为此人为牛为马去。若咬嚼不破。正好向达观。栗楖棒下讨分晓去。珍重珍重(示知忍)。

　　此身本是血肉筋骨。及涕涶津液暖气动转之风。攒凄假合便有此相。若能将此相识得破了。便得真身。真身之好不生不死。清净干洁。不同肉身。有生有死。有病有苦。有勤有懒。种种之苦。都是此不净血肉之身所招来。常当行住坐卧。谛观审察身内。五脏之上。五脏之下。五脏之中。一一逐脏推寻。肝在何处。肺在何处。肠在何处。肚在何处。肠中所藏何物。肚中所藏何物。着实看得分明。想得分明了。又当观察。从足至膝。是几节骨。从膝至上。又几节骨。从胸前至头顶上。种种观察。何者为胸膈。何者为咽喉。何者为头。头中又有何物。观来观去。察上察下。一一如看掌文。如镜照面。了了分明。自然众苦渐息。执着渐消。此皆观身妙观也。故曰观身厌有形也。此身是个苦种。痴人执着。智者实厌。谛信谛信。不可忽。不可忽。若忽了不依我作工夫。用力观察。现在诸病相寻。死去人身难得。至祝至祝。上来都是观身观。不是观心观。若说观心观之功德。比之观身观。其功德胜万倍。现前晨朝起来。管种种事。忙忙不得停歇。心中犹豫烦恼。不知一个时辰起了几番。夜来梦中胡梦乱梦。悲欢离合。与日里一样不差。是故令人精神枯耗疲倦了也。若能识破此心。从何处生。查得他明白。一切苦根。拔断无疑。最初观起。先观此分别好恶之心。梦想颠倒。从境生耶。从自生耶。若从境生。我无知觉不生。若从自生。境不触我不生。此心又以受蕴为根。因有受蕴。便有想蕴。因有想蕴。便有行蕴。因有行蕴。便有识蕴。此名四蕴。蕴者积聚义。然此四蕴。穷破了受蕴。三蕴自然不生。何为受蕴。领纳前境曰受。境有六种。眼以色为境。耳以声为境。鼻以香臭为境。舌以滋味为境。身以触尘为境。意以五尘影子为境。故受有六受。对六尘而言也。穷破一受。诸受遂消。故曰。以四大观身。即得真身。以四蕴观心。即得真心。真身无死生。真心无好恶。虽曰无好恶。不同木石一向无知。即如明镜。物来自照。好丑虽分。本无照心。能作此观。非但现在福寿安乐。成佛成祖。亦不难也。我说不虚。猛生信心。我说若虚。我舌当烂。汝不信心。汝苦当受。一切圣凡。证明此语。可畏可畏(示某居士)。

　　夫杀盗淫妄。饮酒食肉之习。初无自性。以无自性不能自觉。要待逢缘。始觉无性。一觉无性。则能履憎爱之场。触生死之境。此觉不昧。如定风珠。一投大海。波浪渐停。所谓五习不远而复。凡为佛子者。初心受戒贵先知此。知此则名性戒。不知则名事戒。性之与事若冰水。本无异同。融则名水。凝则名冰。是故先知性戒。则一切事戒无事而非性。即如知冰为水。则无冰而非水耳。智潭智潭。汝发此心。诚为希有。此点初心如初三之月。终至圆满。虽然如是。智潭若未知性戒。且守事戒。事戒积久熏炙觉性。终有开悟之日。事戒者有根本事戒。沙弥事戒。比丘事戒。智潭汝当先受根本五戒。培后戒之基。根本五戒者。一不杀生云云(授智潭戒)。

　　初春正光居士。送爆竹供养三宝。因着净人试火者三。一一皆响如破热之雷。忽忆佛令罗睺罗击钟。钟则有声。不击则无声。此盖常情之所计也。若以眼听之。则击时未尝有声。不击时未尝无声。例爆竹放与不放。声与不声。俱两头语耳。如坐断两头。中间亦安可得。目前大众。以此听爆竹之声。则此声即达观老汉。广长舌相也。虽然可与知言者道。不知言者。管取未梦见在(烧爆竹示众)。

　　若睡了不作梦时。果乃无我。则主出入息者阿谁。若谓有我。我在何处。不解作梦。卒然不知下落。痛当屏息万缘。一念万年。万年一念。讨个下落。方好商略此事。如若乘兴而来。兴尽而去。欲以有思惟心。卜度此事。纵有一知半解。总是以网张风。徒劳无获。道人念公远来。且见怀有日。所以不敢忽公好心。特俟人静身自问公。公当念老病不与之期。时光不可把玩。得功名时。不异梦中簪花。失功名时。不异梦中所簪之花为风雨摧谢。慨花易谢而醒。醒后逆思梦中簪花。梦中花谢。及至觉来。簪者谁乎。谢者谁乎。醒来知簪。知谢者又谁乎。以至推未有我时。我忽何来。既有我时。我不能转物。终被物转。毕竟病根在什么处。若检得病根出。簪花也好。花谢也好。开眼妄想也好。合眼做梦也好。不做梦也好。见道人也好。不见道人也好。赞道人也好。谤道人也好。设检不出。儒也没分。老也没分。佛也没分。此是真实语。如黑业浓覆。便信不及。若黑业轻。见此语。闻此语。孰不感痛(示马新甫)。

　　千经万论。说离身心。故觉有身心。即是无明。不见有身心。即是大智慧。噫。无明智慧。初非两事。但顺情时。身心现前。情消时。身心廓落。身心现前。生死烦恼。不待而来。身心不见。涅槃菩提。非求即证(示怀慈)。

　　生人之大累。莫过乎身心。所以圣人。先治自己身心之后。然后开物成务。辟如瓮外运瓮。不惟一瓮可运。虽百千万瓮。可以命人运之。有余力矣。何烦自运哉。众人异此。辟如身困瓮中。而欲运瓮。虽一瓮决难运之。况多瓮哉。又治身治心。先务穷身心之始终。然后能治之。如不穷其始终。而妄治之。终不能也。然身粗而易穷。心精而难穷。故先穷其易者。作离身之观。稍稍成熟。然后穷其精者。则心亦不难穷矣。身者何义。身以聚为义。心者何义。心以附丽为义。故曰离者丽也。由是而观。先须聚五行四大。身然后成。境未当前。则心不能独立。必境有以触。然后心有以附丽。毗舍浮佛偈曰。假借四大以为身。心本无生因境有。与夫聚而后有身。附丽而后有心。若合符契。但众人不以文字语言会其妙。反被文字语言障碍。所以通者成塞。塞者不能通也。如善会之。何塞非通。何通非妙。智灯来前。吾语汝。汝当精穷。身心始终之所以然。所以然得。则治身治心。若屈无名之指也。但患不肯屈。苟肯屈之。孰不能乎。智灯勉之。自今而后。凡遇荣辱风波。牢把柁柄。坚然自持。莫为前境所转。则身存而无死生之累。心有而无好恶之偏。慎之体之。则千万瓮可运也(示智灯)。

　　饥火所烧。可以食救。欲火所烧。难以色拔。良以食饱则不饥。色无饱理故也。此两者虽难易不同。然皆同出于愚痴。故曰愚痴不破。饱复还饥。欲终难饱。由是而观。一切罪业。必以愚痴为母。一切福慧。皆出于自心明了。明了自心。又以般若为母。今有人。于此视母为路人。自以为不愚者。得非愚痴中之倍人乎。

　　有能碎千金之璧。而不能不失声于破釜者。有心无心之别也。故曰慷慨杀身易。从容就义难。慷慨非有心乎。从容非近无心乎。仲尼曰。原始要终。故知生死之说。夫祸福莫烈于死生。如知其说。则祸福乃细故耳。何谓原始。知生之所以然也。何谓要终。知死之所以然也。知生之所以然。则生何所忻。知死之所以然。则死何所戚。虽然众人之情。有我而昧。昧以性成。坚逾须弥。苟不得其道。破其坚执亦未易也。予读金刚般若波罗蜜经。至如来问须菩提曰。若善男子善女人。以三千大千世界。碎为微尘。于意云何。是微尘众宁为多否。须菩提曰甚多。予不觉置卷。热泪横流。夫何故。惭我自无始以来。坚执一合相。计为实有。劳彼至人婆心委曲。以三千大千世界可碎。开我迷云。夺我执吝。不异残冰荡漾于春海。片雪飞触于红炉。此恩此德。深大难酬。我既知一合。置于三千大千世界之中。有若无也。况世界亦可碎乎。如来言世界微尘所成。即仲尼原始也。言世界可碎。即仲尼要终也。以黑白之徒。习儒不闲儒。习佛不闲佛。致不遑会通焉。呜呼惜哉。夫千金璧可碎。破釜不能不失声。情也。知大千可碎。微尘可合而成世界。理也。情则有我而昧。理则无我而灵。老人愿圣香自今而去。痛以无我而灵者为前茅。庶不负如来圣人深慈慨切。圣香痛勉之。

　　夫恶无大小。善无浅深。而有心为之。则罪大功微。何哉。良以无知为恶。虽有丘山之罪。而君子察其无知。犹乃恕之。故物莫不善于有心。有心为善则有执。有执则有边际。唯无心者为善。始福等虚空耳。由是而观。有心为善尚不可。况有心为恶乎。

　　易戒有心。老亦戒有心。然观其象而察其爻。亦未始无心也。老亦不敢为天下先。而不敢者。宁非有心乎。故有心无心。唯圣人善用之。无入而不可也。自非圣人。不唯有心有过。即无心亦未尝无过。若然者则初心之人。如何作功。能辨此者。可以读易老。

　　夫梧叶落而知秋。葭灰动而知春。梧叶葭灰。非可见者乎。春与秋非不可见者乎。然微可见之物。则不可见者。终不见之矣。苟圣人不以可见之情。见不可见之性。则性终不可见也。夫性不可见。则我固有之全失。固有之全失。则我欲立于大全之中。而运其末。亦终不可得而易之。道亦几乎息矣。易息而谓天地万物存。则天地万物。皆易外有也。虽至愚不信。予以是知。性有性之体。性有性之用。性有性之相。何谓体。用所从出也。何谓用。相所从出也。何谓相。昭然而可接者也。如善恶苦乐之情。此相也。苦乐之情未接。灵然而不昧者。此用也。外相与用。而昭然与灵然者。皆无所自矣。此体也。昔人以性无善恶。情有善恶。殊不知性无性。而具善恶之用。用无性。而着善恶之相。若赤子堕井。而不忍之心生。此善之情也。此情将生未生之间。非吉凶有无可能仿佛者。乃不知其为心。而遂认心以为性。所以性命之学。于是乎晦而不明也。即易之卦爻。有谓卦寓性。爻寓情。此亦认心为性者也。夫卦六十有四。而吉凶之情。具而未着也。具故非无也。未着故。非有也。非无故。则不可谓之性。非有故。则不可谓之情。既不可谓之性与情。谓之心非乎。故六十四卦。心之所寓也。三百八十四爻。情之唐肆也。故内外之情。吉凶之机。虽错变无常。然不出乎封之内外。爻之奇偶也。内近亲。外近疏。吉近善。凶近恶。亲疏具而无我。心也。善恶具而有状。情也。夫心与情。易之道穷于是矣。而心之前。有所谓性者。则非卦爻所能仿佛者也。然离卦爻而求之。则又离波求水也。然如之何。曰非予所知也。知之者。非知之者也。是何故。良以性不知性。如眼不见眼故也。

　　宗教虽分派。然不越乎佛语与佛心。传佛心者谓之宗主。传佛语者谓之教主。若传佛心。有背佛语。非真宗也。若传佛语。不明佛心。非真教也。故曰依经解义三世佛冤。离经一字。即同魔说。

　　知身可爱之知。知身不可得之知。前知因身可得而立。后知因身不可得而立。前知如前步。后知如后步。前步若不起。后步安得移。前步续后步。步步似不断。前知续后知。知知似不灭。初心作观者。此知不可忽。痛究知知源。源得知自歇。知歇照万物。不劳无不彻。只此不劳者。亦名般若德。此德常现前。逆顺汤泼雪。入死并出生。自在不思议。此后未及言。能到终自知。舌板摇脚跟。无上法轮转。顾生宝而藏之。俟汝受用得来。方可示物(示圣坚)。

　　男子家不知自重自大。则靡所不至矣。不自重。则物重而身轻。不自大。则物大而我小。重者大者。我则篾有。轻者小者。却受不辞。夫至重至大者。无择老幼贤愚。谁不具足。特以微名小利。浮荣轻爵赚误了也。人人本来心光。照穷三际(示马子善)。

　　解等火。观等薪。薪无火而不化。火无薪而不传。是以大心凡夫。即热恼心。顿开圆解之火。即生灭之心。渐副解火。如凡夫初入信。乃至十信。生灭功完。始登初住。办不生灭行。至八住。始得无功用行。斯意昧久。他种安知。

　　生铁男儿。欲究明此事。无择智愚。但办肯心。直下即得。噫。当昧爽之际。交生灭之时。头面忽呈。动睛已失。故曰。彩云影里神仙现。手把红罗扇遮面。急须着眼看神仙。莫看神仙手中扇。

　　心光本湛。妙物无累。横生知见。失彼精明。是以眼识黏色。耳识黏声。鼻识黏香。舌识黏味。身识黏触。意识黏法。奔境流逸。竟各忘返。殊不知五识一觉。唯六炽知。六若不炽。彼觉何咎。故曰。初居圆成现量之中。浮尘未起。后落明了意根之地。外状潜形。故全觉斯缺。能悟潜起。痛于境缘逆顺之际。是非荣辱之场。历然挺然。观一切得失。如云触石。如风过树。了无窒碍。始不负为男子汉。出家标格。设负之。生不若死也。全其体之。则缺者全矣。缺者全。即屙屎放溺。皆佛事也。宁独拈香拨火。为佛事哉(示全禅人)。

　　韩信白起。今昔孰不以大将称之。然但能战人。不能战己。战人易耳。战己实难。战人如以手捉物。战己如以眼观眼。想此等境界。如何下得手。想久得入。一旦十八界魔兵荡除。五蕴巢踢翻。一安永安。长劫作个无事人去。如此豪杰。将韩白较之。奚啻醯鸡之匹大鹏也。本白本白。精进度日。十八界未空。五蕴浓厚。膏肓之疾未瘳。死生之梦未醒。敢因循而偷活哉(示狄明叔)。

　　男子立志。必操从苦起。业就艰难。鸩毒浮华。骊珠澹泊。历风霜而不变。累岁月而恒新。扩襟抱于爱憎之关。蓄精神于荣落之际。尊知而履。韬璧而光。尚友千古之先。定理一心之内。昆仑可拔。拳石难倾。汝果能之。不负此晤。若夫蔽日月之光。于覆盆之下。穷风云之思。于闺阁之间。而能扬音于丹桂之丛。奋翮于黄埃之上。安可得哉(示于润甫)。

　　夫众人知贵生。而不知所以养生之道。故为生之所累。至人知养生之道。本于无生。故能视生无生。无生而生。生无物累也。嗟呼。目为色之所累。耳为声之所累。至于心为七情五欲之所累。犹曰。我平生快乐无累。殊不知无累者。累之久矣。盖众人欲重神昏。坐过而不知焉。辟如醉夫。卧于泥淖之中。人晓之曰。此泥淖。非可卧之所也。醉者瞪目而怒曰。我生平不解饮酒。汝奚诬我。今天下俱抱醉夫之疾。安得有不醉者。而与之言哉。

　　教理行果。此四者乃黑白凡夫之模范也。如黑白凡夫。不以四者为模范。未有不遭邪小所网者。邪则外道是。小则二乘是。教乃圆教。理乃圆理。行乃圆行。果乃圆果。如四韦陀五明典籍。是外道教。如阿含等教。是二乘教。如华严法华圆觉楞严等教。是终教顿教圆教。是故于邪小发心。是邪小种子。于圆教发心。是成佛种子。又佛性有三。有缘因佛性。有了因佛性。有正因佛性。正因佛性我虽固有。必待了因佛性开之。了因虽能开正因佛性。又必待缘因佛性熏发之。夫缘因佛性者。非他物也。即圆教所诠之理。此圆理。在凡夫分上谓之无明。如以圆教理火熏发之。则此无明以理火能熏炙之力。而凡夫无明。于不知不觉之中。转而为无尘智。谓之了因佛性。无尘智。真积功终。谓之金刚无碍智。金刚无碍智。谓之如理智。非如量智也。以如量智。能开物成务。接引初机。以如理智。非理外之智。智本无功。非智外之理。契而无能。故智与理。理如春水。智如游鱼。水无养鱼之矜。鱼无乐水之趣。鱼水相忘。而养而游。自然与万物共也。初心凡夫。如金银铜铁。教理行果。如大冶洪炉。金银铜铁融而化之。倘不假模范。欲其成佛祖圣贤之像。终不可得也。故教必有师。开理则圆。理圆则行不偏。行不偏。必正果大备。然华严文富。法华幽䆳。楞严微密。圆觉简备。此四法宝。当各写一阄。澡身漱口。置阄佛菩萨像前。严整衣冠至心祷祝。弟子某。如往昔亲近佛菩萨因缘。何经因缘熟。信手拈之。拈得何阄。即阄得经。尽形寿受持。不敢懈怠。如受持经后。佛知见稍开。决不敢独善一己。誓必如一灯之明。传千万明。千万明传之于无尽。此初心凡夫。依教理行果之模范。如鼻祖西来。直指人心见性成佛。则教理行果之窝臼。早破这缺齿老胡踢翻了也。且问雷雨居士。教理行果窝臼。既被老胡踢翻了也。雷雨于寻常日用之际。又将谁家窝臼栖泊。宋别驾朱炎。一日问讲僧义江曰。此身死后。心在何处。江反问曰。此身未死。心在何处。炎猛然有省。呈偈曰。四大不须身后觉。六根还向用时空。难将语默呈师也。只在寻常语嘿中。江首肯之。雷雨于吴门天池山。初晤时。亦首问雷雨。日用能分别心。毕竟在何处。屡问屡拶。雷雨竟无有答。诘朝遂别于天池。只今天池风月依旧。而问拶话头。不知得依旧否。如得依旧。岂有真积力久。而疑团不迸破者哉。又雷雨二次书来。有王制台求开示之嘱。制台于理水未深。不便裁书请益。虽然书虽未裁。而制台菩提之心。早发于语言文字之先矣。此语言文字之先之心。即鼻祖东来直指之心也。如于此能直下信而不疑。用处廓达。则天地万物。皆在制台掌握之中。何况西蜀一省。不沾制台沛然之法利乎。宋朱炎呈偈后。不久立化于多人之中。启无量黑白信心。雷雨居士。能不忘吴门天池风月。则峨嵋风月。又岂在天池之上哉。古德曰。若人识得心。大地无寸土。达观则曰。若人识得心。心外无风月。修山主曰。风动心摇树。云生性起尘。若明今日事。暗却本来人。达观又曰。修山主但见锥头利。不见凿头方。达观但见凿头方。不见锥头利。敢问王制台与成都使君。且道修山主与达观。孰雌孰雄。若辨得出。则教理行果窝臼。不踢翻也不妨。倘辨不出。即踢翻教理行果窝臼。管取此身直得无栖泊处。偈曰。峨嵋风月与天池。几处欢歌几处悲。心外了知无别法。境缘逆顺尽吾师(寄示雷雨居士兼转王制台)。

　　偶与宇泰。言及禅门宗纲。因举机不昧终始。如王太傅勘朗上座。又如僧问青林。展转接拍冷然。恰好朗公不得明昭谦代转。不免机昧终始去也。其临机之际。宾主酬酢。如两镜交光。弥满清净。中不容他。如涉一毫拟议。即片云点太清矣。这个境界。不可作人我会。不可作有心无心会。触着即应。岂念虑可及。灵然接拍。岂木女同伦。此非见地干净。保任圆熟。权衡在手。杀活自由的汉子。管取张良智巧。淮阴作略。直得乡关万里。把柄已在别人手里。杀活凭他脚跟。波波地随人转去。如此之流。近来觅一个半个尚不可得。何况真没力量汉。愈加愁人。且道如何得欢喜去。萧萧夜雨蒙头坐。泪洒春风不尽哀。漫山遍野野狐精。到处逢人瞎眼睛。实法与人诚漏逗。无规说法转悲零(晏坐示仲来)。

　　迦叶菩萨问佛云。一切众生。见妍是妍。见丑是丑。诸佛亦见妍丑。了然不昧。如何众生即是妄想。诸佛便不是妄想。佛告迦叶云。一切诸佛。但有世流布想。于中不生执着。一切众生。于流布想中。妄生执着。所以被妍丑转却。诸佛如镜照物。影像交罗。有何妨碍。此是教中糟粕。衲僧门下即不然。驴胎马腹教谁去。不是观音即普贤。信得及入地狱有分。信不及入魔队有分。若要两家坐断。做个出脱汉子去。朝朝夜夜。夜夜朝朝。若此身心着何处。行藏曾不离刀山(示仲来)。

　　世间有两种亲眷。一种浓厚。滋养道种。一种浓厚。增长恶习。若是有智慧人。恶习亲眷。亦滋养得道种。如力量不甚大。必须生处要熟。熟处要生。这里见不真。行不力。千生万劫。受他累坠。即如女色一端。父母婚配。本欲绍祖先血脉。名教良规。世间岂可少得。有等人。儿女既有。淫欲不断。籍此为乐。迷恋没世。终无醒日。堂堂男子。被这臭溺孔。断送一生。一欲迷心。万理斯蔽。子本从父母生。一听妇女之言。父母之言永不入耳。君臣分上。往往有犯此过。兄弟朋友不言可知。色欲迷人。如此恶毒。倾覆大伦。不惟增长恶习。缠绵灵识。何日得脱。古德有言。宁近毒蛇莫亲女色。毒蛇害人不过此身。女色系缚。尘沙劫波尚难解脱。惟有法属之亲。转多转益。滋养道种。终当得果。明师良友。不言世务。但究真宗。以般若灵津。迭相浇灌耳根。薰蒸了因。正因渐着。孜孜永久。一念相应。大事了毕。生死高超。尘网顿脱。如华鳞入海。永无罗网之患。法友眷属。利益如此。世人不以为重。生死眷属。受害如此。世人皆以为重。如真学道人。于此不可不具眼。不可不知好恶。若不知好恶。不是地狱种子。定是魔家眷属。如此等流。梦见犹惊。况聚首促膝而论道哉。仲来此理亦当谨慎。自己无过。亦可将此化人。较之妆佛造殿。济贫拔苦。功德愈多。何者法属兴隆。正教得行。正教得行。魔风殄息。菩提种子。遍尘弥刹。如春回大地。百物遂生。当来成佛。眷属参随。弘大法化。必今日培植者。噫。用力少而收功多。丈夫不可不取(示仲来)。

　　圣人本无常心。众生本无常习。是以蚖蛇蝮蝎。无非大士之分身。菩萨如来。无非众生之本色。圣人若有常心。何殊木石。众生若有常习。则佛祖永无相续。是故观音神头鬼脸。凡形圣容。百千方便。泛用随宜。一一皆菩萨悲田所出。譬夫片月在空。影临万水。岂思量分别可测哉。悟此则菩萨随处出现矣。

　　俗谛中人。入吾法中。如人溺大海。露发髻子。善知识提携。如援发髻子相似。须自家尽命挣着。不然是自要沉没。千佛出世。也难救取(示众)。

　　我闻如来。三十二相。凡一一福。皆自受用。惟白毫相光。此福不受。慈惠儿孙享用无尽。是故檀越滴水根线。临当受时。观此白毫圆照法界。无论圣凡。影现光中。由是施者。及其受者。俱现光内。了无能所。三轮体空。不昧物我。如是作观。一切有为。皆成无为(受白衲礼佛)。

　　夫佛法本平常。而世以奇特求之。故往往不得佛心也。故曰平常心是道。此平常心。凡有血气之属。皆本有之。岂待佛菩萨传而后有哉。若必待佛菩萨传而后有。则世人日用。境缘逆顺。好恶多端。以非为是。以是为非。炽然而分别不歇者。此又何心哉。此即平常心也。但众生不善用之。而现三毒奇险之心也。如善用之。则众生三毒奇险之心。即是诸佛平常之心也。虽然众生奇险习熟。脱闻平常心是道之说。自然承当不下。盖其平常习生故也。是故必须待佛菩萨。以宝几珍御之风。鼓吹而化其下劣之心。则荷担之心生矣。此一心生。又追惟往时下劣之心。鄙而恶之。于平常心。则生大惊异。以为闻所未闻。得所未得。故没量大人。知其如此。复以狸奴白牯之风。鼓吹而化其惊异之心。至此则圣凡情尽。平常心开。开而用之。谓之大机。机之为言。盖取照不昧用。用不昧照耳。夫照不昧用。则谓之真照。用不昧照。则谓之大用。故临济曰。沿流不止问如何。真照无边说似他。离相离名人不禀。吹毛用了急须磨。吹毛用了急须磨者。变而不穷之谓也。

　　一微涉动。则吉凶横生。能洞照微先。则祸福爆落。但众生迷染成性。卒难回机。机苟能回。习染渐释。如习染终不能解。则过现诸佛又从何来。过现圣人得道有据。则习染虽久。必有除因。知有除因。而甘随习染者。此一种人。自有阎罗老子。不放过渠在。不劳旁人。代渠担忧。盖此一微。不出四运。故以四运观之。微本不有。何况有动。何谓四运。未微。欲微。正微。微已。是也。一微若实有者。岂假四运而名微哉。虽然四运观微。微实不有。则涉动之时。于可意境。便觉欢悦。于不可意境。便不耐烦。此欢喜与不耐烦。果体四运而观。有此两者。果不能观。有此两者。如果体而观。有此两者。是两者习熟。此观习生故也。如此观力强。两者力弱。则得力不得力。观者自知胜负。故曰。解不难而行难。行不难而克终难。克终不难而忘又难。故惟忘而能用者。则触途成观矣。又道前道中道后。有两顺一逆。真妄工夫。不可不知者。何谓妄顺。清净本然。而忽生山河大地是。何谓妙顺。溯而上之。缘情复性是。何谓逆。性复而悲同体。驾慈航而拯济万有是。此两顺一逆。东方出圣人。西方出圣人。上古出圣人。现在出圣人。倘灭视而不信者。皆天魔外道。非圣人也。

　　夫业未尝不真。心亦未尝不真。业之真即心之真。心之真即业之真。真外无业与心。心业之外。亦无有真。即此观之。一切众生于颠倒七趣之中。本皆现证者也。以众生日用而不知。于现证中横生分别。故现证者。日用而不知也。殊不知于日用不知之中。实未尝不现证者矣。如心不知身。则身本法身。身不知心。心即本智。法身如镜。本智如光。光依镜有。光还照镜。本无所能。何事非真。今有人谓心不知业。则业无待。业不知心。则心亦无待。便谓罪福皆空。我不可得。殊不知罪福皆空。待罪福未空者之影耳。我不可得。亦待我必可得之影耳。是皆嗜欲情熟。研真理生。说时似悟。对境还迷者也。如法华之妙法。法即一切万法。妙即了达万法之外。初无别真。故曰借婆衫子拜婆年。又曰。妄想无性。将甚知业。业亦无性。将甚知心。心不知业。能存而无我。业不知心。所存而本虚。无我而虚所能不昧。知而能行。日用无生。知而不能行。日用爱憎。日用无生。阴阳虽巧。不得加陶铸之功于我矣。日用爱憎。根境虽无性。则无往而不摇我精。精摇则六合。六合则一失。一失则头迷。头迷则心粗。故曰。心粗乱撞头。又仲尼心不死。日用自然活。颜回心死活不得故。便不能不言而信。不比而周。无器而民蹈乎前。盖回日用之际。回必知民。民亦知回。以两相知故。能所横生。活者死矣。故曰。有我我在天地中。无我天地在我中。

　　我乃生于可欲。故有欲者。不能不生。生既生矣。不能不死。天下有欲长生者。端以生为福。死为祸。故曰祸福莫烈于死生。盖不知功德天。与黑暗女。我能一心不生。彼将不待遣而俱逃矣。然后同天下吉凶。而吉凶莫能累也。如是者谓之正因。反是者谓之邪因。又横计心外有法。不能会万物归己谓之外道。以此观之。外心则无生。无生则无灭。如生生灭灭。动动静静。通通塞塞。恬恬变变。离离合合。暗暗明明。本一精明。映彼六者流而不返。近取诸心。则为生灭。远取诸物。则为明暗昼夜。古今寒暑之多也。而天机深者。悟一尘。溯而上之。则余黏齐拔矣。故曰缘见因明。暗成无见。不明自发。则诸暗相永不能昏。此指眼根脱黏而入也。至于意根。则缘知因法。无法无知。不法自知。则诸灭相。永不能惑。呜呼。使贪长生者。洞悟此旨。则痛悔向之。所为首越而之燕也。

　　百尺竿头。蹈大木而惊悸。大地之上。履寸板而坦然。此何故哉。竿本不虚。地本不实。一切众生。于无虚实中。横计虚实故。

　　皮毬子曰。有一事。则有一义。义宜也。如地宜坚。水宜湿。火宜热。风宜动。如坚者湿。湿者热。热者动。则非义。矣。理则不然。坚可以为湿。湿可以为热。热可以为动。动复可以为热。热为湿。湿为坚。盖宜者可以不宜。不宜者可以宜。譬如轮之始终。岂果有端哉。故地水火风。又名曰四轮。然轮虽不可以始终穷。外铁则轮何所有(义理辨)。

　　梦悟醒迷。圣凡途隔。究其所自。不过未达本源。故曰达本忘情。知心体合。即此而观。情未忘时。不必以情忘情。何以故。情终不忘故。如一达本。情不待忘而自忘矣。如体未合。亦不必求合。何谓体合。无思契同也。若然者。知心即达本。达本即知心。明矣。是故达本知心之人。虽同众人。纷然于梦境。然其达境无性。知心无外。愈梦而愈觉。一旦梦缘爆断。觉影亦空。故不同于醒迷之曹。如本未达。心未知。虽其人忠信廉洁。如伯夷叔齐。其情执坚固。过于须弥之难破也。此难破之执。谓之一合相。此一合相。是一切众生之痛疮疤。虽父母妻子稍触其疤。则无明之发。烈如猛焰。况他人乎。圣人知此相之难破。以为须弥。虽则坚固胜一切。然以三千大千世界较之。则须弥又太仓稊米耳。故圣人。一碎三千大千世界以为微尘。使众生知三千大千世界。坚固于须弥者。尚可碎而为微尘众。况我蕞尔之躯。块然之相。岂能久留而不可坏哉。且此世界。不能自有其体。必合微尘众而成。微尘众亦无自体。必碎世界而有。故以世界观微尘众。则微尘众不可得。以微尘众观世界。则世界不可得。世界与微尘众。既互观而不可得。则一切圣凡依正二报。且道毕竟安着何处。偈曰。兔子怀胎产六龙。不惟为雨更为风。临机纵夺能翻弄。一片春光万卉融。

　　紫柏老人集卷之六
卍新纂续藏经第 73 册 No. 1452 紫柏尊者全集


　　紫柏老人集卷之七

　　明　憨山德清　阅

　　法语

　　地水火风空见识。与觉闻知。名为十大。究其所自。则十大。不离阿赖耶识而有也。阿赖耶。此言含藏。盖此识。能含藏觉义不觉义。与见相二分。若地水火风空五大。乃因此识相分而建立也。见识觉闻知五大。亦因此识见分而建立也。又此识本自无体。体本不动智而有也。何以故。以不动智。智本无性。无性之义。古今难明。此义唯枣柏大士。于华严论。发泄殆尽矣。然学者心识粗浮。论虽曾阅。了知此义者。不殊麟角焉。予虽不敏。试且解之。盖此智。智外无智。了知此智。有性无性。又智不知智。有性无性。于此不了。即名无明。无明即属生灭。无明无性。即属不生灭。以生灭与不生灭。似一非一。似二非二。此二和合。而成阿赖耶识此识觉义。即属不生灭气分摄。此识不觉义。即属生灭气分摄。又觉与不觉。初无别故。以本智无待无外。故要须本智随缘。于缘生中。乐极苦生。苦极思本。思极心开。方始知我此极苦。本极乐来。极乐本有待来。有待则物我亢然相摇。而成苦乐。今我悟有待。初本无待。于无待中。求乐尚不可得。安得有苦。回观物我相摇之梦。譬如醒中笑梦颠倒。虽梦熟余习。未能顿除。以我所悟无待无物无我。廓然而灵者。治梦余习。譬如春阳之照残雪。雪岂能久留哉。即此观之。八识不觉义。具于待先。故曰。本净本不觉。由兹妄念。起此识觉义。开于有待之中。故曰。能迷非所迷。安得常相似。既不相似。则不免乐极苦生。苦极方求出苦之智。出苦智入。直下了知。有待如冰。无待如水。虽质碍融通。似不相即。而离水无冰。离冰无水。故冰现前时。水无涓滴。水现前时。冰无毫毛。自是以此了知。周旋五位。盘根错节。置身心于死生祸福之中。𢬵性命于逆顺境风之际。横磨竖炼。竖炼横磨。磨炼既久。行不负知。身心爆落。生死门开。乘悲智轮。浮沉于十方三世。展转于三世十方。若一阐提。不乘此轮者。我不得佛。又此识见分第七识。计而为内自我。七识又为六识后半细相分之源。故引满二业。虽隔生不昧也。故六识颂曰。引满能招业力牵。盖七识为源耳。若动身发语独为最。又此六识粗相分也。若前五识。皆八识相分。相分即气分也。非相分之相分也。此种种识。妙达法界。缘起无性。俱不动智也。虽然。先起信发心难。证发心易。盖先起信发心。贵在缘知。证发心。但在现知故也。

　　吾尝因照镜。见己之影。吾作何状。影亦作何状。既而究能作吾状者。毕竟是何物。吾瞋状即瞋。吾喜状即喜。始求之于六根。再求之于九窍。至于五脏六腑。八万四千毛孔。长求短求。内求外求。精粗皆状。惟能状状者。具六根九窍于遍身毛孔。根有根虚。窍有窍虚。毛孔有毛孔之虚。状即是色。虚即是空。若能状状者。属于空色。便与空色为一。则空色不知空色。何以故。一不知一故也。一若知一。一是所知。知即是能。此成二矣。一义何在。吾种种求能状状者。始悟其初。不属空色耳。渠既不属空色。岂可以内外古今远近求之哉。虽然能求之能。若不廓落。则此能虽精于空色。而实粗于能求之前者。故曰。若以知知寂。此非无缘知。若以自知知。亦非无缘知。亦不知知寂。亦不自知知。即此观之。则能求之前者。断不可以智识穷。功力到。惟契无生者自知也。

　　昔有一僧。平生为常住务。担阁了修行。一日鬼使催捕。僧曰。烦鬼使奏闻阎罗。乞假七日修行。虽死无恨。鬼使曰。奏淮则七日后来。不准即至矣。僧修行七日。后鬼使复来勾当前案。则觅僧不可得矣。噫。死生亦大矣。此僧七日精进。虽酷烈如阎罗王。尚柰何伊不得。况阴阳造物能陶铸耶。汝等既发心持偈。若精进之心。不如此僧决断。纵持七百日无益也。

　　中印圣人其名曰佛。其所设教。凡摄众人必先三归。然后授与五戒。三归者。谓归佛法僧是也。五戒者。即不杀不盗不邪淫不妄语不饮酒是也。其意以为不归佛。则出世无主。不归法。则开悟无门。不归僧。则教授无师。故三者阙一不可。如三归虽备。若不严持五戒。则树德无基。不杀即孔之仁。不盗即孔之义。不邪淫即孔之礼。不妄语即孔之信。不饮酒即孔之智。此五者。凡学出世法者。既授之后。无有破犯。则谓之优婆塞。盖有实然后有名也。又归依佛。佛者觉也。归依法。法者范也。归依僧。僧者和也。觉而不范。如但知土可以为器。若不经模。则器终不成。如范而不和。如有模而不解调治。则器成不美。是故世出世法。圣人设教不同。然三归与三纲。五戒与五常。初无别也。近世有等妄庸之徒。假佛门为逋逃之薮。其初入门。既非真心。则既入之后。靡所不为。一旦恶满事败。陷于王难。波及无过之僧。及真心斋戒者。上之人。又不察其真伪。凡见髡其首者。即谓之僧。殊不知首髡而非僧者众矣。故执政者。又不可不精辨其真伪也。倘一忽之。则㘅冤者。虽百千万世终不免。雪之然后其冤始解耳。汝既归依佛法僧三宝。又从性天老师授持五戒。若不知好恶。少有破犯。则韦䭾尊天现在戮害汝身。死后复诛汝神。此真实语。情不敢私。私则在上在下。罪不容赦(示禅人三皈五戒)。

　　毗卢遮那佛。此言光明遍照一切处。吾于此未尝不痛心也。何故既言光明遍照一切处。则凡血气之属。屙屎放尿。一动一静。无一刹那顷。不在此光之中。如何十恶熏之。则地狱相现。乃至缘因佛性熏之。则现如来之身。且道现地狱相时。如来之身。毕竟在恁么处。现紫金聚时。地狱相何在。于此拣得出。见得透。则虽蚤虱臭虫蝼蚁之属。其威神光明。不让毗卢遮那如来一毛头许。今若虚发大誓。愿转根本法轮于一微尘中。此一微尘。如可剖破。尘无头脑。如不可剖。则根本法轮转亦未易。

　　大凡学出世法。先要洞明自心。然后昭廓心境。穷内外典籍。而大其波澜。则化风自远矣。人天自向矣。然欲洞明自心。贵在情死。盖情不死。性不活。则于博地凡夫。欲其直下转识成智。心径圆通。安有是处。吾与汝先授五根本戒者。亦愿汝根门洁白。攀缘自断。情亦渐死耳。设情不死。夹带修行。谓之野干种。何哉。以其自生至死。若静若动。若秽若洁。若精进。若懒堕。无非情故。故曰万物浮沉于生死者。情为其累焉。且道情死一句子。又作么生举扬。是佛是魔皆蛊毒。非魔非佛总冤仇。直饶棒下番身汉。未入黎奴白牯流。

　　古德曰。若人识得心。大地无寸土。我则曰。若人识得大地。身心不可得。顾朗驱乌曰。古德说得是。我说得是。汝莫瞒心试说看。朗曰。皆说得是。又问朗曰。汝曾读楞严经不。曰读。曰汝读楞严经。记得佛告阿难。我常说言。汝身汝心。皆是妙明真精。妙心中所现物。云何汝等。迷失本妙圆妙明心。宝明妙性。聚缘内摇。趣外奔逸。昏扰扰相以为心性。一迷为心。决定惑为色身之内。不知色身外洎山河虚空大地。咸是妙明真心中物。譬如澄清百千大海。弃之唯认一浮沤体。目为全潮穷尽瀛渤。朗曰记得。曰汝再试说看。我与佛及大德。三样说。毕竟那个说得好。朗曰。检别不得。曰汝这儱侗蠓虫。作这个解。管取他生异世。改头换面。偿他信施始得。何以故。只解顺水推船。不能逆风把舵故。故曰若能转物。即同如来。如佛解祖解与极玄极妙。古德谓之闺合中物。如打叠不净。早晚上床下地。终不免碍人脚手在(示正朗)。

　　棱棱雁塔标云外。混混龙泉续洞宗。二桧芬芳。五灯圆照。此等家声寂寥久矣。皮毬道人每念及此。未始不痛心扼腕。冀大振祖道。且尝慕申包胥为人。彼覆我存。赤心耿耿。无须臾断。盖疾恶习重。来自多生。或谓佛祖圣贤。尽虚空为量。遍法界垂慈。何示人不广乃尔。道人笑而应之曰。若岂不闻生处要熟。熟处要生。夫疾恶不重。即向善不真。向善不真。则触境逢缘利害相关处。脚跟便立不定。故五持与五犯。当知犯持之际。申包胥哭秦庭光景。若不现前。决定败绩矣。人天小善持志不真。尚不能成就。况出世无上菩提乎。万历丙戌春。皮毬道人由路南达燕山。距都城八十里。为古潭柘。幽胜绝天下。瓶锡因留之。隆冬未已。春风忽动。千山暖回。万壑冰消。则峨嵋之兴油然而生。诸檀越有相慕而不舍者。蹑迹重云。大开祖帐。悲歌荐茗。感慨竹风。皮毬亦怅然嘱曰。若等果向善心真。秉持初志。坚克有终。岂独人天小果。决定成就。出世心灯。定当续焰。虽然。不谈六经。安知王道。不读佛书。岂知佛心。柳宗元信不我欺。或者闻言进曰。灵光独耀。迥脱根尘。体露真常。不拘文字。道人之言。甚哉其胶柱鼓瑟也。且言说害道。障蔽自心。有不可胜言者。今之缁素。不求之经而求之疏。不求之疏而求之钞。不求之钞而求之音义。少林实宗风所系。比来委靡更不堪观。大都以秘要为直指。以评唱为资托。以颂古为过路。以机缘为剩语。是嘈嘈之徒。号称参禅者。不求之机缘。而求之颂古。不求之颂古。而求之评唱。不求之评唱。而求之秘要。呜呼。语言之为害。一至于此。而道人复示人以语言文字。岂非救火而油之也。皮毬道人又笑而应之曰。岂语言之为害哉。特求之者不善耳。三藏十二部。千七百则葛藤。皆佛祖深远广大之心。参禅者。求之于机缘。习教者。求之于佛语。则语言文字。乃入道之阶梯。破暗之灯烛。今乃宗教陵迟。祖道萧瑟。咎在弃本逐末。重轻轻重。如习教以佛经为本。明宗以机缘为本。弘阐宗教。以道德为本。以戒行辅之。以学问大之。视浮名为游尘。视金帛如粪土。秉志坚贞。憎爱关头死生以之。管取宗雷大震。教雨滂沱。昏者醒而槁者润。不尔躆法王之座。披如来之衣。传我佛之言者。所谓狐嗥耳。焉足为法门轻重。一时开侍者。暨慧轮中光觉天浴慈田湛镇洁明宗。俱列祖帐之前。共献此茗。受者进者。皆非小缘。人人当生悲感之心。誓期出世。无以富贵为怀。决以道德为本。学问资之。自然此别之后。有志者必遂。若等不见潭柘之祖塔乎。碑铭琅琅。余光烈烈。使我读之而殒泪。拜之而毛骨寒。彼其未得道前。皆臭凡夫耳。既得道已。师范人天。流芳千古。如此之名。名终不朽。如此之功。功盖天地。上之人天。下之蝼蚁。皆受其恩泽。较淮阴夷吾。彼皆生死之因。此乃无坠之本。奇男子。必以吾言为不谬。且道万里长途。临行一句作么生。鸡园竞秀春风暖。柱杖横担日月行(龙泉别众示)。

　　言无广略。义无浅深。顾其人得旨行持何如耳。是以善星比丘。虽聪慧过人。不特博通大藏。亦无书不窥。以心术不佳。遂招生陷之报。如摩诃比丘。蛇奴乞士。唯持摩诃般若一句。苕帚二字。尚记不全。皆生身得果。以其天资淳朴。一念万年。神凝方寸。用志不分所致也。昙衡梅禅人。一朝辞紫柏道人于清凉山中。将由燕京而图南。乞一言以为资粮。道人嘱之曰。若所持诵禅宗永嘉集。言略义要。此永嘉大师已验之方。依之行持。必然出苦。道人何言。而禅人犹低首长跽不起。复次嘱之曰。众生日用。无往而非昏动。菩萨日用。无往而非止观。诸佛日用。无往而非定慧。谓之三耶。则外昏动本无止观。外止观本无定慧。谓之一耶。则昏动不即止观。止观不即定慧。果一之耶。果三之耶。若于一三之间。未能判然了彻。岂唯永嘉集。不能资汝出苦。一大藏教。亦皆长物矣。何况非法。又岩头奯老。一日有僧问曰。起灭不停时如何。奯老喝曰。是谁起灭。其僧得旨而退。今时有一般野狐魔属。便道我会也。起灭者是某甲本来佛性。呜呼哀哉。如此妄会。一人传十。十人传百。百人传万。吹遍世间。灭佛种族。满眼皆是。禅人来前。设于岩头句下未能彻去。且依永嘉大师此集行持。终不误汝。勉之勉之。

　　夫钵之为器。翼三宝。备六德。何以明其翼三宝。盖微此则僧无所资。僧无所资。则慧命断。慧命断。则佛种灭矣。彼其能清。能容。能俭能广。能尊。能古。则六德之谓也。古由佛授。尊由天献。广则普利一切。俭则过中不食。容则施受精粗而福利平等。清则举世不忍以荤投之。如是而吾曹敢不宝重哉。呜呼。去佛日远。魔外充斥。髡其颅而毁其容。伪其僧而真其俗。至于祖宗标格。法道纲常。破坏殆尽。反以操瓢。为便捷而安之。若钵则视为滞货。皆弃而不持矣。既作佛子。凡百所行。须遵佛敕。故特为提三辅而申六德。使吾曹即名制器。即器昭义。得义崇古。振颓波而回末俗。斥伪众而集真流。共扶慈化。并报佛恩。兹嘱万佛庵陈宝林居士。归而制之。或万或千。尽自心力。承荷无忽。此风一扇。能克终始。吾眉山转麈当有可观也(示陈宝林)。

　　离重云而孤明独露。映湛水而素影全彰。此等解会。总是拨波寻水。外尘觅地。是以古人诮之。诸方所示佛性。皆半生半灭的。老僧这里。方是全不生灭。或者诘之。则曰。彼皆以色身有坏。法身常存。岂非半生半灭乎。老僧这里。即臭肉团。便是金刚不坏之身。故与诸方不同。据皮毬道人观之。则这老僧。也未梦见金刚不坏身在。且道如何是金刚不坏身。咄。日月升沈施大照。举眸休自昧清晖(示显光居士)。

　　能急于收放心。而不能知心之所在。心果能收乎。于此不能审究下落。则心终不能知矣。不先知其心。而欲收之。吾不知其所收者。果有心可收耶。无心可收耶。吾以是知。不先知心所在。而能收之者。尽世未有其方。如鸡犬既放之。将欲收之。不先知鸡犬所在。虽千呼万呼。终难收也。大抵役名昧义之习不破。而精义入神之路塞矣。且心不可以有无求。又岂可以内外推乎。如我现前六尺之躯。刺头则头知。刺足则足知。刺胸背则胸背知。至于一身八万四千毛孔。设有八万四千针。一时刺之。而一时皆知。若离毛孔一纸之厚。虽有千刺万刺不知矣。此知果是我心。此心知周六尺而已。六尺之外。都无所知。若然者。离身无知之义明矣。倘此身一朝腐烂。则此知果随而腐耶。果不随而腐耶。如随而腐。则身有相而可腐。心本无相。所以有无不能尽之。岂果随身而腐耶。死既不随身而腐。岂未死但能周六尺。余无所知者。以理折之。终难大通。昔人有言曰。不惟真心不倚形而立。即妄心亦难必其倚形而立。何以故。求之内外无所故。岂有内外无所之物。倚形而立哉。吾以此又知收放心之要。要在先悟妄心无体。则所诱我者。自不能为待也。噫。物我无归。谁为放者。谁为收者。收收放放。放放收收。于此豁然。譬如牧牛而得其鼻绳矣。牵之东皋亦可。牵之南亩亦可。牵久而纯。则不收不放亦可。放放收收亦可。二生既有志于学问。不能此而能他。得非惑乎。又此既明。儒亦可。释亦可。老亦可。如此不明。儒非真儒。老非真老。佛岂真佛。二生勉之(示毛吴二生)。

　　学道无他要。要在偷心不生。偷心不生。则古德机缘言句中。磕着撞着时。以宿善根力。大都悟入终易。如偷心不死。又无痛切精进之力。复遭差别因缘阻乱之。是皆多生恶习所致。所谓偷心者。不惟凡情。即圣情不尽。亦谓偷心。汝忽触病缘。善用之。即入道缘。不善用。即差别缘。哀汝道缘多障。附此励汝(示沈季玉)。

　　夫寒往则暑来。夜往则昼来。开往则合来。而寒往则暑来。以一岁言之也。夜往则昼来。即一日言之也。开往则合来。就一瞬言之也。众人以一岁为长。以一日为短。以一瞬为短中之短也。殊不知由瞬而日。由日而岁。由岁而成古今。皆念后事也。如一念不生。前后际断。长短路穷。则所谓岁之与日。日之与瞬。皆睡中语耳。岂大觉之境哉。是哉有大梦而后有大觉。夫觉则不睡。不睡则无梦。而众人眼睡于色。耳睡于声。鼻睡香臭。舌睡味。身睡触。意睡法尘。一睡永睡。长劫不觉。根尘抗然。识摇其中。开眼合眼。虽有寤寐。而实皆睡也。惟达者觉由尘发知。因根有相。知初无知。相本无相。故抗然之根尘。不待观空而自泯。故曰狂心顿歇。即是菩提。菩提此言觉也。呜呼。本是一精明。分成六和合。积执成坚。各各不化。以睡为惺。以苦为乐。颠倒梦想。苟不鸣以大觉之雷。则睡者终不惺矣。且惺也者。待睡而称。未睡之初。惺在何处。谓惺在尘。是尘非惺。谓惺在根。根既是惺。孰为其根。谓惺在惺。惺不惺惺。江生来前。吾语汝推惺于三。知惺所在。则寒来暑往。暑往寒来。皆汝眼开合。又唤谁为睡乎。谁为惺乎。虽然。转得睡者。然后可使惺耳。倘转睡未能。则惺使江生去也。江生勉之(示江生睡惺)。

　　夫木具火性。然不能自焚。必须假钻燧而烟始生。然烟虽非火。乃火之前茅也。如钻燧不休。火必继烟而至矣。火则木尽成灰。嗟乎木始由土而生。终还于土此理势然也。众生佛性。木中火性也。诸佛教典。钻燧之具也。具有而不得其人。则火终不发。火发而木然。众生因佛教典。熏发观照之火。焚五蕴木。终归性土此盖即情而复性之譬也。

　　去佛世远。祖亦不出。时劫转浊。故修行人最初立念。虽为生死。到头败阙者多。大抵病在何处。不在声色货利。不在七情六欲。只在当人一个臭躯壳子打不破。一点妄想心觑不透。便被生死魔所役。从无始来。天身。人身。畜鬼之身。羽毛鳞甲之身。于苦海中改头换面。升沈无有暂止。且道这生死魔。及天畜等身。人与之耶。自招之耶。总来不出一点攀缘心。这点攀缘心。看来无许大。黄面老子。因地中舍金论王头。不可胜数。即至将证果时。更受种种恶逆之境。十生九死。𢬵命挨排。饥寒不顾。利害不管。但知此点攀缘心不了。祸媒不浅。务必觑透方了。不知此点攀缘心。是何物件。非惟黄面老子。并精着彩不顾危亡。然后降伏得下。自古及今豪杰不少。扶王佐伯。成功业于涕涶之间。百世芳名血食。未有能觑透此点攀缘心者。既觑不透。岂能降伏得下。故般若会中。须菩提人天众前。发个问端。云何降伏其心。云何应住为问。住则且止。毕竟此心如何降伏。这点机关。不在于佛。不在于祖。不在于知识法师。可以传授与你。佛祖知识。只好与你作个傍敲助缘。若要觑透此心。悟彻了当。譬如壮士屈臂。惟在自己。不假他力。纵有大藏圣教。亦不过是傍敲说话。孟修若真要了此生死。于此决当发一段𢬵身舍命的志气。此心不悟。穿衣即是披毛皮。吃饭即是吃尿屎。要悟此心。不知自责。便被懈怠昏沉魔所蔽。终不能到古人悟处。如乾峰示众云。法身有三种病。二种光。一一透得。方可说修行。云门出曰。为什么庵内人。不知庵外事。乾峰也只得呵呵大笑而已。敢问孟修。云门话头是何旨意。乾峰笑处有何利害。于此二老口角头知些好恶。所谓降伏其心。辟如顺风扬尘。有何难哉。于此放过不求了彻。则前所谓苦海之中。改头换面。升沈不止。羽毛鳞甲。请孟修一一从头做将去。石崖云。三涂一报五千劫。出得头来是几时(示康孟修)。

　　楞严会上。佛告阿难。一切众生。从无始来。生死相续。皆由不知常住真心。性净明体。用诸妄想。此想不真。故有轮转。诸仁者。此一段经。有两种血脉。一是四圣血脉。一是六凡血脉。遮个关头辨析不真。管取十人举心动足五双错了。常住真心。性净明体。此便是四圣血脉。此想不真。故有轮转。此便是六凡血脉。四圣者。佛。菩萨。声闻。缘觉是也。六凡者。天。修罗。人。傍生。饿鬼。地狱是也。此十者。又谓之十法界。言法界者。法则共合。界则各别。此皆总是众生最初发心不等。感果亦异。若是个大阐提汉子。直下一念不生。转身就父。大事因缘。千了万当。举个佛字。早是染污。且道十法界者。向恁处着落。贫道此等说话。也是钵盂添柄。嚼饭喂人。哕心不少。虽然。未是个阐提汉子。也须循规蹈矩做来。亦无大错。故末法修行者。切须明此两种血脉。始有商量好恶分。不然。尽是说鬼话的人头牛耳。贫道与仁者。聚首此地。莫非前劫因缘。非今情识。诸仁者。自今而去。必当以四圣为血脉。莫以六凡为眷属。要以四圣为血脉。必要发四圣的心肠。且道四圣的心肠。如何发起。一念剖析得空。此声闻血脉也。即念体空。此缘觉血脉也。即念即空。即空即念。空念历落。此菩萨血脉也。且道佛之血脉如何接得。驴胎马腹寻常事。宝座莲花有甚奇。诸仁者。一念析空。方接声闻血脉。不知诸仁者逢缘遇境。逆顺关头。一念析得空否。一念若空。则心与空相应。心既与空相应。说恁么躯壳子。到此时节。又唤恁么作爱憎。诸仁者。此个境界。不过声闻血脉。尚爱憎超然。何况缘觉菩萨佛耶。贫道也有几句闲淡话。聊与诸仁者。解登山之劳。众生习气卑劣。但提着六凡血脉分上事。即如胶如漆。蔼然莫之亲而亲之。精神爽利。言谈有味。如饮醇醪。每提起四圣血脉分上事。不是昏沉。便是散乱。方便勉强。劝他多念一声佛。多拜一拜佛。多看两行经。多奉事两个知识善友。其精神不期倦怠而自倦怠。方寸中又若芒刺。便身觉不自在。心觉不悦乐。此无他。不过出世心轻。尘劳业重耳。今诸仁者。皆是杰然汉子。岂寻常可比。虽然自是而后。法脉中宜各殷重。莫因六根门头憎爱影子。伤了血脉源头。若不幸有此。皆是人头牛耳。又何足道。贫道说此语。十方诸佛。并殿上释迦佛国。山寺里护法伽蓝。及三洲感应韦䭾菩萨。天眼遥见。天耳遥闻。他心证知。诸仁者。不是等闲事。若忽略了。不惟现在。遭大患苦。向后地狱不免在。且道一念未生。地狱天堂。是有是无。有则堕增益谤。无则堕损减谤。亦有亦无。非有非无。总堕谤数。此不管你张三李四。照律问罪将去。那管你承当不承当。若要出此谤类。须会得水急偏留月。山高不碍云(示丁南羽缪仲纯吴康虞于中甫)。

　　豫章黄山谷。尝叹息学者鹜流忽源。故以机缘。则惊奇而趋之。曰诸祖西来意。舍此无从入矣。以七佛偈。则忽略而不究。殊不知舍七佛偈。则禅无源矣。禅之流。又恶自来哉。七佛偈似可以义解。诸祖机缘似难乎义解。以为义可解者。终不能超情识。义不可解者。非情识可入。参而悟之。则一悟永悟。始千了百当耳。是不知七佛偈。亦有义解不得入处。诸祖机缘亦有可以义解者。大概学禅之法。法本无定。譬如大将用兵。有时以正胜敌。有时以奇胜敌。有时以奇正兼用胜敌。有时奇正俱不用胜敌。而学者。必谓西来意在诸祖机缘。而不在七佛偈。何异用兵者。必谓奇可胜敌。而正不可胜敌。得非痴乎。若七佛偈。学者果能精而究之。方知禅不外偈矣。于诸祖机缘参而不悟。则恐又不若持偈矣。千经万论。别无一事。不过说离身心耳。如学者。身心执受之障不能离。于七佛偈祖机缘。不能悟入。总谓之叶公画龙。倘真龙现前。吾知其必投笔怖走矣。故吾劝出家在家。有志于断生死。割烦恼者。于毗舍浮佛偈。能信持之。持久熏熟。则身心执受之障。终有消释时在。又身执受消时。涅槃现前。心执受消时。菩提现前。此二者。教中谓之二转依果。盖转生死而依涅槃。转烦恼而依菩提也。噫。生死既转而成涅槃。烦恼既转而成菩提。到此时节。则我更有何事。我既无事。可乘悲智轮。运彼一切有事者。都还无事之乡。此不惟山谷居士之愿。亦诸佛菩萨之本愿也。又老氏曰。吾有大患。为吾有身。及吾无身。吾有何患。又曰。介然有知。行于大道。唯施是畏。又颜子心齐坐忘。则曰堕肢体。黜聪明。堕肢体。得非老氏以身为患之意。黜聪明。得非老氏以心为畏之意哉。三教圣人。皆教众生说离身心。宁唯释氏乎。毗舍浮佛。此言自在觉。盖身心未离。则何往非碍。身心一离。则何往非自在欤(七佛偈示众)。

　　恭闻过去诸佛。诸菩萨。现在诸佛。诸菩萨。未来诸佛。诸菩萨。皆以六种。摄十方三世一切众生。无有遗漏。未闻炼顶烧臂。㧞发熏鼻。眠针卧棘。而能摄受众生。如妙法莲华经。有然臂焚身之说。楞严有然指忏罪之条。法华则以象寓意。意得而象忘。实不在然臂烧身也。楞严然指。实忏己罪。非籍此以鼓惑愚夫愚妇者。何名六摄。一顿摄。谓诸佛菩萨从初发心。于一切众生作父母想。随力所能。直以一切乐事。饶益而摄取之。是名顿摄。二增上摄。增上。犹增胜也。谓诸佛菩萨既已发心。若于父母起尊重心。种种方便。劝修善法。随时供养。知恩报恩。若于妻子眷属教修善法。令其胜进。或诸佛菩萨化身为明王圣帝。即摄受人民。如法正化。不加非罚。以财以法而为饶益。随其力能教诸人民。令修善法。是名增上摄。三取摄。谓诸佛菩萨常以二种摄取众生。一者常以舍心。以财饶益一切众生。令其离于贫穷。二者常以慈悲心。以法饶益一切众生。拔恶邪见。教修正法。是名取摄。恶。谓十恶。身三口四意三是名十恶。邪。谓㧞发熏鼻眠针卧棘炼顶烧臂牛狗等戒。是名邪见。四久摄。谓诸佛菩萨摄取众生。多历时数。久久教化。乃得成熟。是名久摄。五不久摄。谓诸佛菩萨摄取众生。教化不久即得成熟。是名不久摄。如善财龙女广额屠儿是也。六后摄。谓诸佛菩萨于前五摄之后。摄取众生。于此生内即能成熟。是名后摄。又名最后摄。无论出家在家。凡有志于出生死苦海者。如上六摄。应当一一查考明白。依而行之。自然佛知见藉此而开。观行藉此而成。如不遵诸佛菩萨遗教所知所行。直饶你。舍恒河沙身命。历种种难行苦行。皆为魔业。何以故。佛知见不开故。佛行不成就故。佛之与魔。譬如冰水。不冰即水。不水即冰。故曰毫厘有差。天地悬隔。又炼顶烧臂博米饭僧。固是好事。然不若以四大观身。四蕴观心。身心观熟。转生死为涅槃。转烦恼为菩提。较饭有僧名而无僧实之僧。胜劣晓如黑白。佛言为佛弟子。不解佛语。不行佛行。谓之髡头俗人。故饭髡头俗人。与饭常人乞儿等。若然者。未知转生死为涅槃。转烦恼为菩提。妄以苦身为行。鼓惑愚痴众生。此非魔外而何哉。(六种摄示出家在家人)。

　　众生灵知固有。而不能用者。第未知有耳。如一知有。日用便能惟吾自偶谐矣。大抵知有的人。知身身化。知心心化。所以处身心而解脱有余也。故曰。知有有坏。知无无败。有无既尔。则罪福吉凶。独有性乎。

　　凡学佛。性宗通而相宗不通。常迷于相似般若路头。二宗通而禅宗不通。如叶公画龙。形容龙之态状。宛若真者。然终不能致雷雨耳。于相似般若路头。不辨清楚。不免牵诸外典。附会佛书。且性宗一味虚豁灵彻。尘劳中人。少挹波澜。怀抱便觉超放。即如读庄子一般。令人心魂游扬浊世之表。于此虚豁快活处受用了。若以为极则。永不求进。凡见善知识敲打处。便以为生事。此病不消。到底成天然外道去也。于治习路头罔然不辨好恶者。良以相宗不通。八识混淆。不知何识是现量。何识是比量。何识是非量。何识兼带三量。转何识为智。日用逆顺境上。何识作观。既不知转识成智阶梯。饶你于性宗七通八达。只是画饼充饥。安能得饱。于禅宗未能究竟。则云门打杀佛喂狗子。南泉斩猫儿等机缘。纵十地菩萨。闻此等差事。亦不免生大疑怖。震旦国中自昔以来。每有窃谓佛经。皆是抽绎庄老六经。自成一家。如此等人。若使其于相宗中讨个分晓。何至失言如此。取后人之笑。即如义学之徒。或于禅宗生谤。立言排斥。总是为虑不远。执泥心重。于情识上通不去。故堕此失。且如现前一身。于相宗究竟不清。断不知此身下落。便识他不破。识他不破。便被他瞒。饮食男女境上。自然作不得主。便见可欲。既见可欲。此心便乱。心乱身惑。纵使活佛终日耳提面命。也化你不得。盖此心此身。都成了个欲块。有何虚处。可受醍醐。要识破此身。亦不甚难。生前眼不揽色。耳不揽声。鼻不揽香臭。舌不揽咸淡。身不揽触。则意根上便无待。根既无待。境宁有待。境识无待。当下寂灭。寂灭现前。一切顺逆因缘。顿化为常光。由是推之。现前一身。不过生前五尘落谢之影子。横计不消。成此肉块耳。噫。生前有五尘影子。识不破。乃结成现前肉块子。如现前肉块子再识不破。则肉块陆续展转无穷去也。故不管你利根钝根。于三界二十五有之中。要求个出头分。最初便把肉块子觑得粉碎始得。肉块子既能觑破。有生之患。根株拔矣。此根既㧞。一切无累。既得无累。凡咳唾掉臂。皆清净梵行也。以此梵行之光。照彼魔外。自然胆丧魂惊。归依之不暇矣。虽然要觑破肉块子。也是难事。苟于出世之心。见未定而惑不决。岂易为哉。又相宗之书。无有通变师承。学一分加一分系缚。故于性宗禅宗上。和会不来。若于相宗精了。即一切外书。亦总是佛法。故古人云。若人识得心。大地无寸土。寸土尚无。外书非心而何。我每常见此等病人多。故不惜劳扰。牵枝引蔓如此(示门人)。

　　藏教利用。急于陶凡。通教利用。急于陶灭色明空之劣习。别教急于转通人之狭识。圆教全始全终吾如来初之本致也。通人以狭言者。其断惑止于见思。惟巧胜乎灭色耳。别教功用殊特。非通之例。盖断无明十二品也。圆教则圆断之矣。凡内书读之。不以六即双融。了了不昧。其滥魔外无疑也。将此细议。则不迁论旨。可过半矣(示闻郎)。

　　诸大众。今日是腊月三十夜。梅花色上添新岁。爆竹声中减旧年。请各屏息缘心。谛听慈云说两句淡话。大凡人生死不切。只被个富贵贫贱。忙迫闲散障了他。富贵最极。人中不过轮王。天上不过摩醯首罗。及至福尽。五衰相现。眷属厌离。威德不振。死魔现前。他岂不要强作个主宰。多享几日痴福。其如无常没情。直下请行。到此时际。与庸人何异。慈云见眼前齐头整脑。伶牙利齿。谈吐便便的汉子。专心致志。莫不以功名富贵为极则。眠思梦想。必欲满愿方休。他轮王摩醯首罗。到头也只是这等榜样。何苦并尽精神。波波逐逐。断送了一生。又有一等。富贵笼罩他不得的。以闲散为怀。陶情高尚。殊不知天上人间。最闲散者莫过神仙。乘风往返。瞬息万里。意有所向。莫不遂心。一旦报谢沦坠生死。从前神通变幻。种种逍遥。一无所仗。随业受苦。与猪狗同伦。偿也业债。大众。上来富贵闲散。撞了个大年三十夜。也都结梢如此。贫贱忙迫。又何足道。此是三界里苦乐榜样。又不知三界外亦有苦乐。大众肯信否。若说不信。诸佛诚言安敢不信。声闻断见思惑尽。永脱分段秽躯。六通纵任无为。山壁由之直度。改身换质。称念即成。岂不乐也。然还有尘沙无明。及根本无明在。难免变易生死。于佛性上未得洞然彻了。酣饮寂灭浊酒。触事面墙。如枯桩死汉相似。岂不是苦。此是三界外的苦乐。障蔽了佛性。不得受用真寂灭三昧。何况三界里头。腥臊危脆之身。结业颠狂之想。恋此涕唾富贵。果是皮里有血。眼里有筋的汉子。闻此淡话。岂不面热痛省。寻个出脱这圈[袖-由+匱]的活路。大众有一段极平常极奇特的事。只自不知。如何是极平常。人皆固有本自现成。只为情封识锁。不得受用。如何是极奇特。不离此臭秽之躯。即就烦恼业窟里。发一段坚固信心。勇猛精进。利害毁誉。略不顾着。办了此段志气。然后见真善知识。将此怀抱直心告诉他。必不辜你此点真诚。必指你个寻活路的方法。直下信受其言。不得揣摩。不得卖聪明杜撰。即如初生婴儿。惟乳是念。不知母之妍丑贵贱。参禅的汉子。也要如是。盖人不本色。心不纯粹。决做此等事不得。果办了此等肚肠。系住本参话头。不论日月。孜孜绵密。迥迥现前。一片触不碎的境界。情关坐断。意识不行。到此光景。胸中觅一点憎爱了不可得。何况躯壳上的死生。这个时节。并着精彩。𢬵命直前。以悟为期。你真心不退。十方诸佛。与权位天龙八部。必慈悯冥加。忽然透彻。大事了当。杀活自由。不妨就富贵以弘化。示高尚以振俗。若必以富贵闲散为障道。此又无绳自缚。死结不少。果到此地位。即不离臭皮袋。便是肉身菩萨。与众生抽钉拔楔。点凡成圣。纵步于毗卢顶上。鼓化于今事门头。叱咤死参禅豪杰之偷心。棒喝敲落无明汉子的习气。若也如是。不惟自了。亦且为人。岂不特奇乎。大众如何是本参话头。赵州问投子。大死的人。却活如何。子云。不许夜行。投明须到。且道是何道理。有会得的出来吐露看。若都不荐。各各自便。偈曰。一念无明昧己灵。昏昏埋没几千生。臭尸壳上分妍丑。虚幻门头起爱憎。深溺邪途谁解险。飘流苦海不知醒。莫言此是闲饶舌。大要诸人出火坑(除夜示众)。

　　夫五欲覆盆。心光不明。有能揭之。千古长旦。不亦快哉。故全生之德。莫若袭明之功也。盖日沈则月袭其明。月没则灯袭之。如日月灯三者照不及处。苟微不明自发之光。则诸暗相永昏我矣。是故宗谱之设。贵在袭明。自饮光至于震旦鼻祖。皆以不传之妙。抛掷乎衣钵偈颂之间。使天资高者。即妙袭明。明明无尽。又譬诸无尽灯。然唯济北一枝。光茂特盛。似他宗莫及也。虽然云门洞山沩仰法眼之门。出人亦皆奇伟。又非后世黄口禅雏。得而皂白者也。

　　五戒精持。须明三聚。五戒者。不杀不盗不淫不妄不酒是也。三聚者。一摄律仪戒。律即法律。是禁止之义。仪即仪式。是轨范之义。持此戒者。一者不得为利养故。自赞毁他。二者不得故悭。不施前人。三者不得瞋心打骂众生。四者不得毁谤大乘经典。持此四法。无恶不离。故名摄律仪戒。二摄善法戒者。谓身口意所作善法。及闻思修三慧。六度万行。无不聚摄。故名摄善法戒。三摄众生戒者。谓能摄受一切众生。能摄之行。即是慈悲喜舍。慈名爱念。能与众生乐故。悲名怜愍。能拔众生苦故。喜名喜庆。庆一切众生离苦得乐故。舍名无憎无爱。常念众生同得无憎无爱故。以此等法。摄诸众生。故名摄众生戒。夫五戒三聚。精博无遗。精则五为诸戒之本。故名此五为根本戒。博则无善不摄。故名此三为三聚戒。是故持五而不持三。但绍人天。难继佛祖。然戒杀而不能放生。戒盗而不能布施。戒淫而不能教人持戒。戒妄语而不能爱语说法。戒酒而不能劝人戒饮。此名下品五戒。反是名中品五戒。如能五戒三聚。兼持无犯。名上品五戒。呜呼。一念不生。五戒三聚。凡圣圆满。一念既生。五戒三聚。在道前或不闻名字。或闻名字。不知义趣。或知义趣。以染业障重。不能持守。惟道中道后。道有浅深。或满持。或分持。教有明文。兹不烦举。又初心之人。谓之毛道凡夫。设触境风逆顺。心识飘忽。如堕鸿毛于康庄。微风歘起。飘忽无定。故有志出苦持五戒者。若不发重大恶誓。痛制心识。偶触境风。现行力故。染流易堕。净岸难登。故古人自知染习浓厚。于戒戒之下。一一发大重誓。扶持戒心。使无飘忽。今可既知浮荣危脆。见几而作。挂冠祝发。自外及庶。自庶求真。生生世世。不受杂身。常为男子。六根完具。福慧随愿。永作比丘。断见思后。分身散影。净佛国土。成就众生。如是戒愿。岂可易发。自受戒后。苟不以恶誓怖心。愿绳束缚。戒实难持。愿实难发故。戒急愿缓。戒属生灭。戒急愿急。戒本无生灭。如能持无生灭戒。则五戒三聚。自然于境风逆顺之中。任运无犯。倘虑三聚广博难持。五须精持。三聚渐持。如五不精持。戒神瞋怒。一戒五神。五戒二十五神。如影随形。护持戒人。刹那不离。如持戒不精。神亦无时不怒。

　　两顺一逆。迷悟纲宗。纲宗不明。解行失准。唐宣宗大中五年。召京兆荐福寺弘辨入见。上问曰。何为顿见。何名渐修。对曰。顿名自性。与佛同俦。然有无始染习。故假渐修对治。令顺性起用。如人吃饭。不因一口便饱。帝悦。赐号圆智禅师。此两顺一逆纲宗之所倦也。大抵众生。本无有苦受。以性变为情。昏动乃作。万法生焉。昏动既作。明静失真。明静既失。昏动日深。昏动既深。靡所不至。故瞥起一念。念不在上品十恶。则在中品悭吝十恶。不在中品悭吝十恶。则在下品愚痴十恶。不在下品愚痴十恶。则在五戒满缺之间。不在五戒满缺之间。则在猜忌修十善之域。不在猜忌修十善之域。则在纯修十善之天。此六者。虽升沈不同。苦乐各交。皆性变为情而有也。夫性初本妙。变而为粗。故名下凡。粗必流至于浊。浊必受苦。苦极必思本。如人临死生之际。不号呼父母。必哀天叩地。诸佛菩萨。乘其思本之时。遂以缘因佛性熏之。熏熟则解。解则能了知根尘无性。孰为物我。此无物我者。在尧不加多。在纣不加少。尧能以解治染习。所以人欲日消。天理日全。如阳回大地。消得一分冰。则一分水现前。消得十分冰。则十分水现前。水既现前。冰不可得。此名一逆。水性融通。在方而方。在圆而圆。可以为六合之灵润。可以为三冬之霜雪。在天为雨。在地为泉。在流为江。在贮为湖。在纳为海。名虽多种。实则惟湿而已。以其在方圆之器。而器不能留碍。如妙觉圣人。分身散影。遍入诸趣。开迷成觉。铸苦为乐。务莫不济。然未尝有累。此名妙顺。又名顺性起用。然顺性起用中。有逆而未全者。有逆而将全者。有逆而已全者。如已全不能忘之。则顺性之用。必不能称性。惟称性之用。方能妙物无累。往大通智胜佛。十劫坐道场。不得成佛道。适坐此座。即佛法现前。以其忘。而能起称性之用耳。此一逆之中。有声闻缘觉菩萨佛。四法界不等。盖声闻厌苦集为染。欣灭道为净。缘觉厌流转为苦。欣还灭为乐。菩萨虽圆别殊种。皆以六度十波罗蜜。净佛国土。成就众生。佛则不然。顿明自性。虽臊臭凡夫。能于境缘逆顺之冲。一味率性应之。如龙用水。如虎用风。谓之有心耶。龙虎念未起时。而风云自生。谓之无心耶。脱微龙虎。则风云不起。老庞曰。日用事无别。惟吾自偶谐。头头非取舍。处处没张乖。朱紫谁为号。丘山绝点埃。神通并妙用。运水与搬柴。云门问大众曰。柴搬人。人搬柴耶。小寿禅师以担柴出市。薪忽堕地。即大悟。偈曰。扑地非他物。纵横不是尘。山河及大地。全露法王身。又陆亘大夫谓南泉曰。肇法师甚奇怪。解道天地同根。万物一体。南泉指庭前牡丹花云。人见此一株花如梦相似。呜呼。叶公画龙非不专。真龙现前即投笔怖走。若紫柏见南泉恁么道。打一掴云。和尚脑后。数行白发曾见么。法树来前。紫柏受性不耐落索。为树郎略拈两顺一逆纲宗。兼提古德机缘一两则。又自弄家风。代陆亘转一上语者。不过愍树郎不远登山。辞别寿母。若不以本分事。慰树郎母子之心。得非儿女态乎。虽然本分事。非彻骨英雄。亦不易承当。姑以三归培母子出世之因。五戒资人天之种。三归者。谓归依佛则不迷。归依法则不饥。归依僧食必正。故曰。非正命食。不足以资法身慧命。五戒者。不杀则寿。不盗则泰。不淫则洁。不妄则信。不酒则智。此五者。有上中下焉。上者治心。中者束身。下者戒虽曾受。实或负名。树郎当斟酌上中下戒。谨自择之(示朱虬庵)。

　　夫众人为欲啖。惟圣人能啖欲。为欲啖。则迷己而逐物。能啖欲。则无物不转。故曰若能转欲。即同如来。众人一涉欲境。但知有境。而不知有己。惟圣人即欲无欲。故能妙万物而无累也。

　　世间法精神不极。我所不化。终不能入其阃域。况出世间法乎。大都世间法。带情而入。亦可得其精。出世间法。苟不超情而入。直饶你苦心到驴年。终无有入处。故曰。离心意识参。若不离心意识。凡所参者皆心意识也。古人谓之用贼作家。非但家破。祸终不免。

　　憨憨子曰。吾读枣柏论。乃知清凉之疏华严也。虽精且深。然不若李方山之发挥。无蹊径可寻。而天机深者。以不可寻为前茅。研穷不已。忽焉而入。则笑歌于弥勒楼阁之中。遨游于无量刹海之上。得事事无碍者。如普庵肃。英邵武辈。自唐迄明。亦不乏人也。但于遭际有通塞。故其所得者。有隐显于时焉。如船子不得夹山。则终陆沈于烟波中已。夫华严法华。吾大雄氏始终本怀也。彼大经疏则有清凉。论则有方山。唯法华也。既为华严之终。若不假手于天台。则玄义之作。其孰能之。有宋寂音尊者。作论论法华。则以文字而抛掷不传之妙。于三周九喻之间。譬如夜光之珠。宛转横斜冲突于金盘之内。不可得而测其方向也。所可必者。知其不出盘耳。盘喻文字。珠喻不传之妙也。或曰妙不可传。既不可传。孰知其妙。既知妙而不可以文字语言得之。则文字语言。独外乎妙哉。如文字语言既在妙外。则文字语言不可得而传。妙可传也。妙既可传。而文字语言不可传者。则粗者愈精。精者愈粗矣。子为我即之。憨憨子应曰。精。谓理也。粗。谓事也。理。犹水也。事。犹波也。如必以为文字语言非妙。妙非文字语言。是离波求水也。离水求波也。子悟波水之喻。则精粗不待吾再告而知矣。天台建六即。六波也。即。水也。有迷波者。谓波非水也。有迷水者。谓水非波也。谓波非水。则凡夫甘陷无分之阱。终迷而不出矣。谓水非波。则浅悟之徒。不免坐于忽圣之坑也。此吾天台六即所以建也。六即者。理即。名字即。观行即。相似即。分证即。究竟即是也。夫理即也者。谓圣凡共有也。名字即。谓其闻名知义也。观行即。谓其能依解起行也。相似即。谓其依行得相似理水也。分证即。谓其能入初住。得与真法流水即也。自是由等觉而成妙觉。谓之究竟即也。是以知即外六。则即无所得。知六外即。则六亦无所得。能如是知者。乃谓之圆解也。依圆解起行。始谓之圆行。行既圆。则所证独不圆乎。呜呼。藏通别皆金口所流出也。不名之圆教。惟华严法华。诸最上乘经。谓之圆教。盖根器异也。如华严时非鹿苑时也。乃至非法华时也。岂如来圣人有异心异言哉。如六即之建。五位之设。总谓理可顿悟。事须渐除。故不假五位。陶铸无始习染至尽。则果体终不可证也。陶铸习染。若不先顿悟圆旨。则行属有为。非圆行也。唯六即即。波外无水也。唯即即六。水外无波也。然华严法华。皆以象寓意。能得意而忘象者。指波为水可也。指理为事可也。指精为粗可也。指粗为精可也。脱泥象而不得其意。虽清凉方山石门复出。吾未如之何已。

　　夫绳之为网。则水陆之命。有所逸者。未可知也。以钱为网。则水陆之味穷矣。夫味离舌无有。舌离身无有。身离心无有。故至淫者化为妇人。至暴者化为猛虎。盖其心既变。其形不得不变也。此非心能生身乎。人苟能因味得舌。因舌得身。因身得心。因心得性。性得则孰为物。孰为我。故曰血气之属必有知。凡有知者必同体。又曰性相近也。世儒不知性。横谓我性与物性不同。遂因味失舌。因舌失身。因身失心。因心昧性。昧性则无往而非情。所以被形用。而不能用形耳。既为形用。不过穷口腹之欲。安知所谓性哉。刘生倘荐此。则戒杀不难矣(劝刘生戒杀)。

　　紫柏老人集卷之七
卍新纂续藏经第 73 册 No. 1452 紫柏尊者全集


　　紫柏老人集卷之八

　　明　憨山德清　阅

　　法语

　　圣人知三障为患之大。所以设忏摩法而荡除之。三障既荡。本心光圆。本心光圆。则自利利他。无往而不克矣。三障者何。所谓烦恼障。业障。报障。烦恼障者何。本心无欠。以日用而不知。此点不知。即烦恼障也。由不知而造不善。即业障也。既造不善。则天地鬼神必厌之矣。厌必诛。诛则据罪结款。死必无赦。即报障也。如一心不生。万善不昧。开物成务。功高无累。此又由不知而悟。不知初无自性。不知成智。以智治习。习尽神全。则无为而不可也。假名曰圣。

　　夫水之为物也。果有常耶。果无常耶。有常。天人则以为琉璃。饿鬼则以为猛焰。鱼龙则以为窟宅。人间世则以为波流。无常。则舍琉璃而猛焰无从。舍猛焰而窟宅无从。舍窟宅则波流亦无本矣。众人日用之尘劳。在圣人则无非解脱也。尘劳解脱。果一物乎。果二物乎。一则热恼之与清凉不同。二之则舍热恼而求清凉。譬如离波求水。安可得哉。今有人于此。欲以尘劳作大佛事。苟未知余说。终不免受尘劳驱役。奴而为主。主宁不受命。宜痛思之。

　　夫凡圣无常。悟迷似异。谛观当处。本绝纤尘。然未拔情根。爱憎封蔀。绵历长劫。徒自疲劳。固有衣珠。莫知是宝。一朝指破。富乐无穷。八大人觉经。辞简理胜。风致幽奥。即众生一念之迷。如来大人妙开八觉。有缘众生。苟得一觉定超苦海。况兼得者哉。陆太宰季子基志。受性多思。狥习不悟。殊不知多思则伤脾。脾伤土瘠。万物以土为母。母病而子岂独无恙乎。于是命其受持此经。盖欲以资觉思化。思化无我。无我则同。同则无物。物我既忘。孰为能思。孰为所思。能所寂然。一念之迷。遂成八觉矣。此季高续命丹也。敢不宝之(示陆继皋持八大人觉经)。

　　夫七情之与八觉。果一乎哉。果二乎哉。随顺七情。则苦海涛生。随顺八觉。则涅槃山寂。于是大觉老人悯诸流浪。即众生日用之不觉。开为八觉。盖欲一切众生。一觉永觉。如分一灯之光。光光无尽。然此光在眼为见。在耳为闻。在鼻为嗅。在舌为尝。在身为觉。在意为知。故曰分一精明。为六和合。如一心不生。且道八觉在甚么处。英灵黑白。直下果知好恶。则经所谓八觉者。何异画蛾眉于浑沌者哉。

　　原夫鍜昏散之椎轮。三世诸佛迭相授受者也。第在用之何如耳。用之果善。消昏散于刹那。扶止观于大寂。陨山河于未始有地。荡身心于无得之乡。断欲结之利刀。资灵躯之正命。效见当人之勇。心游象帝之先。本有神珠。光明在掌。初非他宝。价直谁酬。即凡身而证佛身。依俗谛而造真谛。功高空施。福德难量。诚以行人。一息昏散清。即一息佛。一念昏散清。即一念佛耳。呜呼。茫茫苦海之中。凡有血气之属。莫不抱灵。而头出头没。不可胜计。设有一人。能于椎轮之下。清一息一念昏散。成一息一念佛者。若以佛眼观之。则其功德信不可思议。况夫多时日者乎。盖人贵自反。果能反照。自己分上昏散。自生至死。刹那有停息乎。故曰。若人静坐一须臾。胜造河沙七宝塔。宝塔毕竟化为尘。一念静心成正觉。如或用之不善。亦不荒失人天福田。是以黑白贤豪。能言者。宜游扬赞叹。有力者。宜护持周给。凡道场所在。等心助扬之(煆昏散道场)。

　　寿夭无相。相惟其心。心生则吉凶可管。不生则凡圣坐断。是以铸夭为寿。如土作块。成与不成。顾我所作如何耳。故以增上心持咒。靡不成就。平平心持咒。但可敌夭。眇劣心持咒。终未得效。但植来因也(授元新持咒)。

　　法立。则不法者不立矣。然不以智火铸其情。则法情并立矣。大概圣人立意。不过化其情。而不化其法也。盖法属依他。情属遍计。如能即遍计而入依他。即依他而入圆成。即圆成而入破沙盆。即破沙盆而入涂毒鼓。由涂毒鼓而入深慈三昧海。则凡圣之罏锤。在干屎橛而不在法立也。故曰。烦他万象说法。我且博闲耳。法立荐此。始不负石头路滑之记(示法立)。

　　相本无常。随熏而就。是以过去善恶之业熏心。则感现在苦乐之报。如印印泥。卒难改转。此盖论众人也。若修行之士。则不可定其修短。纵前生所造之业。应感苦报。以其现在力行精进。罪不胜功。转苦为乐。易短成修。往往目见。且验之不少矣。及读南岳思大禅师曲授心要。印证明白。皎如日星。不复疑之。其言曰。初学行者。未得事从心转。但可闭目假想为之。久久纯熟。即诸法随念改转。如指屈伸。了无难者。故大菩萨。乃至二乘小圣。五通仙人等。能得即事改变。无而现有。有而现无也。由是观之。以假观熏心。则法法皆假。变易何难哉。以空观熏心。法法皆空。卷有入无。相不可得。何夭何寿。何罪何福。以中观熏心。则有无离即。阴阳不能笼罩。神智不能卜度。言相可转亦可。不可转亦可。不可不违可。可不违不可。如夜光神珠。宛转横斜于金盘之中。虽圣似仲尼。明如离娄。孰能定其所向者乎。故曰相逐心生。相随心灭。有相无相。生灭由心。了心之人。所以生死之际。来如着衫。去如脱裤。略不作爱憎见也(论相)。

　　僧海洲参师。问曰。汝出家为甚么。曰为求出苦。师曰以何法则求出苦。曰我资钝。但念佛。师曰。汝念佛常间断否。曰合眼睡时便忘了。师震威呵曰。合眼便忘。如此念佛。念一万年也没干。汝自今而后。直须睡梦中念佛不断。方有出苦分。若睡梦中不能念佛。忘记了。一开眼时。痛哭起来。直向佛前叩头流血。或念千声。或念万声。尽自家力量便罢。如此做了三二十番。自然大昏睡中。佛即不断矣。且世上念佛底人。或三二十年。或尽形寿念佛。及到临时。却又无用。此是生前睡梦中。不曾有念头故也。人生如觉。人死如梦。所以梦中念得佛底人。临死自然不乱也(示念佛)。

　　念佛法门。最为简便。但如今念佛之人。都无定志。所以千百人念佛。无有一两人成就者。这一句佛。一切菩萨。一切天。一切人。若生西方者。莫不因此这一句阿弥陀佛而度苦海。然念佛心真不真。勘验关头。直在欢喜烦恼两处取证。其真假之心。历然可辨。大抵真心念佛人。于欢喜烦恼中。必然念念不间断。是以烦恼也动他不得。欢喜也动他不得。烦恼欢喜既不能动。死生境上自然不惊怖。今人念佛。些小喜怒到前。阿弥陀佛便撇在脑后了。如何能得念佛灵验。若依我念佛。果能于憎爱关头。不昧此句阿弥陀佛。而现在日用。不得受用。临终不得生西方。我舌根必然破烂。你若不依我法行。则念佛无有灵验。过在汝。与我无干(示众念佛)。

　　夫人之识心。久混尘劳。莫知返本。欲即尘劳契于觉性。宜假摄持。其方匪一。宁有善乎诸如来密因。总持陀罗尼者也。何以故。随根利钝。逗教浅深非究竟故。惟得持此咒。不问愚痴智慧。咸得成就无上甚深希有。以密因不可思议故。若开士信心观照所持咒语。一字一句。历历耳根。心耳交摄。无所杂乱。于睡梦中亦不忘失。即持一遍。胜百千万遍。能灭八万四千尘劳。能生八万四千道果。所有功德甚为希有。不可思量。以是咒为炽盛光王如来。所说本愿功德。故开士当持咒时。应当九礼炽盛光王如来。合掌梵跪。日持一百八遍。持一气毕。取气可系心故。是以经云。其诵如锥。谓当入心主持不少间断也。十二时中。除对人语言外。初醒可持。未睡可持。行可持。住可持。坐可持。卧可持。食饮可持。便溺可持。是以持诵不得间断。大要以合口默持。令音相了然。是为真实持咒。当得四大安乐福慧增长。有所希求必获如愿。若持咒时。当以两手握金刚拳。上下齿相匝。舌拄上齿龈正中。眼常观鼻。依鼻观心。从心观脐。全体精力。默与咒会。则冥契无功用观法。实心性得入之津梁也。愿见闻者欢喜受持。乃至坚固尽形寿命。信心不逆。珍重流通。是真佛子(示持咒)。

　　闲居斗室。一言不祥。则千里应之。好恶积意。至公斯蔽矣。芸芸万物。虽贵贱有序。巨细弗伦。而所谓生者。未尝不均也。然则固情谨声。以严尊生。则为君子。如纵情肆声。不宝所生。则为小人矣。夫宝生者。贵乎重身重身者。贵乎制情慎言。此三者。惟君子能之。

　　夫色声香味触法。皆名尘而不名心者何哉。良以六者蔽蒙本觉。如尘堕眼中。不惟四方易位。即伸己指莫能见矣。故以尘名。然尘名所。根名能。能所具。则心不名心。而名识也。心去性不远。识则远甚。故知道之士。以心推根尘。根尘犹残雪。能推之智。若罏火方炽。而残雪投之。何虑其不化哉。如推触尘。必究离合所自。所自既得。则根亦随尘而拔。根拔尘脱。情化名性。性既复焉。然后于荣辱死生得丧之场。千陶万炼。功深观熟。重以弘愿熏之。智光为导。而大丈夫之能事毕矣。一触既尔。余尘独非复性之云梯乎。士不可不知好恶。以致流落异趣。期再出头难矣。

　　问白毫宛转五须弥。何以作此观。曰堕体黜聪可矣。堕体则能外身。黜聪则能外心。外其身。身则无量。外其心。心则无边。以无量之身。无边之心。作此观有何不成。若局促于五尺之身。较计于方寸之心。是以见小而忽大也(论观白毫)。

　　比丘乞食。本为远累。累不远则多扰。扰多。则初心者不能无乱。此吾佛之深忧也。而后世号为僧者。以乞食为耻。毋乃不思之甚乎。又世之号金汤者。唯贵阿谀。是以摇尾乞怜。善解迎合之徒。皆得知事体之称。由是而观。僧徒苟且。不独出家者之罪也。亦在家者毗成之耳。今本朝取士惟以举业。僧徒试经之科。寝而不行。夫举业者。本无用之具。藉之以羁縻人情。消磨岁月则可。若以之取人材。裨治道。譬如救火以油。滋其焚矣。僧不以试经剃染。则佛言尚不知。安知佛心乎。不知佛心而为僧。僧何殊俗。僧不殊俗。剃染奚为(缺文)。

　　故亡佛者。非魔王外道能亡之。亡之者。不殊俗之僧耳(论出家)。

　　夫人之多欲。始必生于不知足。知足则欲不待遣。而自忘矣。吾尝躬试之。一日潞河舟中。顾谓二三子曰。吾与若俱安坐。彼舟人徒步而牵我。且食恶食。吾与若岂惟安坐。复食美食。两者相较。惭惧之心不觉油然而生。此心一生。万欲自薄。宁假磨砺以损之耶。虽然二三子。与夫舟人。或劳心劳力之不同。人各自知焉。

　　眼也者。明瞽俱一。而所以有见有不见者。以根之所具不同也。根有二焉。一者浮尘。二者净色。浮尘根者。有形之体。而无照之用也。净色根者。有照之用。而无形之体也。所以死人眼未尝不存。色未尝不触。而终不能见者。形具而用不存也。吾人之所以能见者。以两者俱存。故随触而照。随照而辨也。盖色者眼之相分。以色之形于眼也。而眼者尤识之相分。以眼不能辨色。必辨于识也。故曰眼为亲相分。色为疏相分。识为见分。三者合而观之。则能不离所。所不离能。分而论之。能中无所。所中无能也。故眼中无色识。盖亲相分中无疏相分与见分也。识中无色眼者。见分中无亲相分与疏相分也。夫三者俱无。则根尘不对。能所不分。虽有色之可见。而色岂独如石女生儿乎哉。故曰。离暗离明。无有见体也(论眼识)。

　　普贤菩萨有十愿王。王王殊胜威猛。若得一愿王。则成佛无疑。况尽得哉。一者礼敬诸佛。则得身业殊胜。二者称赞如来。则得口业殊胜。三者广修供养。则得福业殊胜。四者忏悔业障。则得三业肃清。五者随喜功德。则得妒习顿空。六者请转法轮。则得慧光圆满。七者请佛住世。则得自他兼益之胜。八者常随佛学。则得慧命长生。九者恒顺众生。则得冤亲平等。十者普皆回向。则得事理障消。如是十愿王。于日用之际。凡遇境缘逆顺。痛心呼之。日积月久。自然化憎为爱。化爱为憎。憎憎爱爱。爱爱憎憎。好恶无常。愿王不动。直趋妙觉。有何艰险。

　　达观道人乞食足迹遍天下。凡名山福地。佛老道场。靡不历至。其两家之书。亦颇涉猎。然终必以无生为宗。久视为资。即擉火练魔。水斋之业。亦所不弃。近寓潭柘山嘉福寺。率二三禅人。期服水斋一期。既而辄改初辙。因诸禅人根器随其便宜。或终其期。或不克其期。则命其读大乘内典。如天台四教仪。永嘉禅宗集。或者白道人曰。既服水斋。则内典非所急也。兹废水斋而勤文字般若。似不可耳。道人愀然对曰。若无正知正见。非但服一期水斋。徒受枯淡。即服千期万期。于正知见中有何干涉。故沩山施众僧小衣。一僧不受。且曰。我自有娘生裤在。沩遂拶曰。父母未生前穿甚么。僧无语。无语之僧。不逾年坐化。至火焚其躯。得舍利无算。有僧传至沩山。沩山曰。纵有八斛四斗。不若当时酬老僧一转语。由是观之。为佛弟子。若不以开佛知见为急务。饶你勤苦累劫。非无漏正因也。且水斋之创。考诸大藏。并无所出。我辈凡所举止。必奉教而行。可以利当世。开来学。今子必欲道人。终其水斋者。不过怕人疑谤耳。殊不知道人自脱白已来。滥入空门三十余年。大小丛林知识法师。或于道人生信赞叹。或于道人生疑谤毁。而道人略不以赞叹生喜。亦不以毁谤生怒。喜怒自彼。与道人何预。譬如浮云触石。风游太虚。于道人有何损益。且道人要吃水斋时。如因地而倒。要开水斋时。如因地而起。起倒皆在道人自起自倒。与诸黑白本无相累。既无相累。或赞叹。或谤毁。岂非画蛾眉于浑沌。凿七窍于无始者哉。虽然。且道这老汉扯这一上葛藤为甚么。咄。好歹是非能眼听。普门大士现全身(水斋)。

　　夫爱人以大者。则其所存也远。爱人以小者。则其所存也浅。远则难窥。浅则易见。是以利霸者不欲王。利王者不欲佛。夫佛道旷远。发一愿。立一行。动经尘劫。一生不克。则千百生。千百生不克。必期于无尽生。吾曹苟有志于佛道。其所视人天之浮荣。何啻置一毛于太虚哉。今有人见浅而不见远。执小而谤大。潭柘先生。闻而哀之。恐其断佛慧命。罪当坐堕。借喻世法引浅入深。使其知诈力近功。不若真实仁义。真实仁义。不若开佛知见。夫佛知见者。不可以巧智得。亦不可以苦行求。唯贵熏蒸开发耳。然熏蒸开发。有万不同。如以十恶五逆熏蒸开发者。乃地狱知见。以悭吝熏蒸开发者。乃饿鬼知见。以愚痴熏蒸开发者。乃畜生知见。以五戒十善兼未到地等熏蒸开发者。乃人天知见。以生灭四谛熏蒸开发者。乃声闻知见。以十二因缘熏蒸开发者。乃辟支缘觉知见。以无量四谛熏蒸开发者。乃别教菩萨知见。惟以无作四谛熏蒸开发者。始名佛知见也。呜呼。像季之世末法风高。魔外云兴。龙象稀觏。不惟佛种难培。即人天种子。因果纰缪者多。真正者寡矣。况佛知见乎。于是先生假水斋为旗鼓。藉枯淡为熏蒸之资。作其气而坚其心。密以文字般若。熏蒸了因。开发正因。冀同行者。即众生日用不知之知见。开发实相。然根器利钝弗伦。难以克愿。愿既未克。功效不彰。则所疑者必众。所信者必寡。疑则生谤。谤则招业。或者告先生曰。当稍顺人情。以收众心。使疑者生信。信者开解。不亦善乎。先生含然大笑曰。谤不孤生。必待于赞。疑亦无地。必资于信。今子欲我铸谤成赞。范疑为信。譬如恶屈而去。其信也。殊不知为高人易。而为大人难。所谓高人者。不过持一小节小行。硁硁不回者是也。所谓大人者。但愿有益于天下后世。虽蒙盗跖飞廉之恶名。亦所弗辞。况小谤小疑。何足介焉。大都众人所执者情也。至人所行者智也。情如坚冰质碍多端。智如清水方圆任器。故我大觉圣人。有四悉檀。随缘设化。不拘常度。亦如大将用兵。使其由之。而不使其知之。知则情生。情生则利害随之矣。岂可以胜敌哉。所谓四悉檀者。一曰世界悉檀。谓其有界限。不可逾越也。一曰对治悉檀。谓其见病进药也。一曰为人悉檀。谓其随机宜也一曰第一义悉檀。谓其开正知见也。又前三悉檀近随情三昧。后一悉檀近随智三昧。此四悉檀。凡为如来使者。传法弘道。苟不知其端绪。则中无有主。外无法范。或小触境风。便立脚不定矣。又随情三昧或易见。随智三昧则难窥。难窥而生疑生谤固。其分也。子必欲先生解其疑。止其谤。先生非子。安肯效子作无义事乎。于是告者闷然而去(水斋后语)。

　　夫九横而死。言其不得天年而殁也。然九横中。不应食而食。不量食而食。不习食而食。不出食而食。止熟而食。皆致横死者。此横死之常也。至于不持戒而横死。近恶知识而横死。入里不时而横死。可避不避而横死。此四者。又横死之变也。常则不惊不疑。故犯者偏众。变则人情骇异。惊疑生怖。故犯者不多。由是观之。饮食本欲资生。而反致横死者。皆无明不觉而食故也。如以觉照当先。不唯不犯变横。即常横永不犯矣。故我曹滴水粒米。未入口时。必先觉照。从何所来。既入口中。从口入喉。从喉入腹。化为何物。又我食此食。果于世法出世法中。有补有损也耶。如是则纵食金刚子亦能消得。何况他物。

　　凡修禅波罗蜜者。有十意焉。一大意。二释名。三明门。四辨诠次。五简法心。六别方便。七释修证。八显示果报。九从禅起教。十结会归趣。今于大意中。以初心行人发心不同。故有简非正明之辨。简非者。行人发心修禅不同。多堕邪僻。一为利养故。发心修禅。多属发地狱心。二为名闻称叹故。发心修禅。多属发饿鬼心。三为眷属故。发心修禅。多属发畜生心。四为嫉妒胜他故。发心修禅。多属发修罗心。五为畏恶道苦报。息诸不善业故。发心修禅。多属发人心。六为善心安乐故。发心修禅。多属发六欲天心。七为得力自在故。发心修禅。多属发魔罗心。八为得利智捷故。发心修禅。多属发外道心。九为生梵天处故。发心修禅。此属发色无色界心。十为度老病死苦。速得涅槃故。发心修禅。此属发二乘心。即此十种行人。善恶虽殊。缚脱有异。既并无大悲正观。发心邪僻。皆非佛种。故简非之。若夫正明菩萨行人。修禅波罗蜜。大意有二。姑置弗论者。盖恐常人闻而骇怖。怖则惊。惊则疑。疑则不信。不信则生谤。生谤则受苦。受苦则为怨。怨深则结业。结业则不可解。不可解。则终仇对。于是且置之耳。呜呼。发心修禅岂易易哉。最初发心。若不遇明眼知识。正其因地。纵使不食如夷齐。忍苦如墨翟。劳勤万劫。于佛菩提。有障无碍。故曰戒缓乘急不是缓。戒急乘缓真是缓。吾于水斋中。作慧行行行。调治情习。宛转种种方便。互相资用。大抵慧行为正。行行为助。未及一七。即觉身心轻利。旧于经教中所闻。有疑难而未释者。自然皆豁尔无滞。并一切情习。亦大廓落。及以行行为正。慧行为助。磨砺多日。终不若慧行为正。行行为助。得益之多。既而自愧慧行薄劣。于阴界入境。藉观入止。资止入观。犹障碍多端。相状蒙昧。遂复探讨天台智者大师所说禅波罗蜜。摩诃止观。并辅行等书。以昭廓慧行。且多识行行深浅颠末。盖非独便自己进修之补。亦乃为后之吃水斋者。示其最初发心。务须先审因地端正。则不负圣人所诫。是以掇缀十种发心邪僻者为殷鉴。然水斋缘起。考诸大藏未见所据。即其方法相传。一昼夜芝麻三抄。枣三七二十一枚。分三餐服之。终南伏牛皆以此为定式。或以念佛为话头。持咒为话头。次者水斋虽服。惟随自意。昏散延日而已。所谓慧行行行。名尚不闻。安知其义。义既不知。凭何作观。观既不作。焉能入止。止既不入。攀缘岂息。攀缘不息。则心地不清。心地不清。则烦恼炽然。烦恼炽然。则我相坚固。我相坚固。则于臭皮袋上生大执着。是以身心自相矛盾。一动一静。护刺万态。言无好恶。顺情。则虽无益于己。欣然而乐闻。逆情。则虽有益于己。勃然而不喜闻。殊不知凡学佛者。必须先达患累缘于有身。不存身以息患。知生生由于禀化。不顺化以求宗。若然者。如于臭皮袋上生大执着。于热恼心中起诸护刺。是存身耶。是禀化耶。若是存身。则患累终无期脱。若是禀化。则情识不枯干。患累既无期脱。则生死难逃。情识既不枯干。则烦恼苦海何时可出。如是过失。患在知见不明。知见即慧行。具慧行则行行可资无漏。若无慧行。终属有漏。有漏则同前简非中。九种发心邪僻。难升易坠。断非出苦津梁。甚可怖畏。是故若不解慧行行行。即小乘见谛尚未知。况始终顿圆之见谛乎。故服水斋。不以见谛为本。终非正因。虽尽形寿服之。于己躬下事了无交涉。虽然。若较诸奢侈自纵。而不甘枯淡者。良亦可敬也。又服水斋。北地多寒。姜可随意服之。设大便不甚通利。则服蜜水。由是观之。身心开遮。惟如来大人体悉至当。故于律部中。虽则就情检制。逢缘亦可开遮。如靴履裘毳。遮比丘不许服。既以多寒国土。仍为开之。后之吃水斋者可法也。或曰。师所谓有菩萨行人。修禅大意。恐众人闻而不信。以至终作怨对者。宁有是事。对曰。吾初祖菩提达磨。梯山航海。不远数万里而来此土。别无所求。不过自既悟心。悲他未悟。所以勿惮寒暑。专为度生而来。然邪师魔外。百计千套。毒至于六。即南岳思大禅师。生身已证六根清净之位。亦遭中毒。几死而复生。彼皆圣人。以弘法之故。尚不能免。况吾见思未斩。分段犹存。设不卷口缩舌。装痴卖颠。则这条穷性命。断送久矣。问曰。师为生死出家。如何怕死。吾笑曰。怕死不怕死。不在口硬。但临期出脱。看他便了(修禅波罗蜜大要)。

　　东平打破镜。已三百余年。龙潭吹灭灯。复四百余载。后代子孙。迷于正眼。谓镜灯灭。而不知行住坐卧。放十大光明。灯未曾灭也。见闻觉知虚鉴万象。镜未曾破也。灯虽无景。能照生死长夜。镜虽无台。能辨生死魔惑。镜与灯光光常寂。明与鉴幻幻皆如。照之无穷。则曰无尽之灯。鉴之无穷。则曰无尽之镜。日用不昧。昭昭于心目之间。但众生迷而不知。故有修多罗教。开如幻方便。设如幻道场。度如幻众生。作如幻佛事。譬如东西南北。四维上下。中点一灯。外安十镜。以十镜喻十法界。一灯况一真心。一真心则理不可分。十法界则事有万状。然则理外无事。镜外无灯。虽镜镜有无穷灯。无穷灯惟一灯也。事事中有无尽理。无尽理惟一理也。以一理能成差别事故。则事事无碍。由一灯全照差别镜故。则镜镜交参。一镜不动。而能遍能容能摄能入。一事不坏。而即彼即此即一即多。主伴融通重重无尽。悲夫众生。居一切尘中。而不知尘尘皆毗卢遮那无尽刹海。普贤示一毛孔。而不知一一毛孔。含众生三昧色身。然则一切众生。日用在普贤毛孔中。毗卢光明内。慈氏楼阁中出没。文殊剑刃上往来。念念中与诸佛同出世。证菩提。转法轮。入灭度。如镜与镜。如灯与灯。一切一时。普融无碍。诚谓不可思议解脱法门。非大心众生。无以臻于此境。或问即今日用见闻觉知。毕竟是灯耶。非灯耶。是镜耶。非镜耶。答曰。镜灯灯镜本无差。大地山河眼里花。黄叶飘飘满庭际。一声砧杵落谁家。

　　夫众生无常。随所熏习。熏之以五逆十恶。则地狱众生发现。熏之以悭贪之业。则饿鬼众生发现。熏之以愚痴贪欲。则畜生众生发现。熏之以五戒善业。则人道众生发现。熏之以好胜诈力福业。则修罗道众生发现。熏之以纯十善业。兼修未到地定。则天道众生发现。熏之以四谛之业。则声闻众生发现。熏之以十二还灭因缘。则缘觉众生发现。熏之以三学六度之业。则菩萨众生发现。熏之以无上菩提之业。则诸佛发现矣。由是观之。自佛而下。九界众生。虽世出世圣凡之不同。然皆未脱众生之名。自九界已上。唯佛道中。始脱众生之名耳。是以弥勒菩萨。悬知释迦缘化将满。继佛位者。以己身当之。既将任佛职。深虑一切众生。若不先以般若熏之。培其智种。则将来龙华位中。内无智种。虽外熏以无上法缘。终无益也。如地有种。外藉阳和之力熏之。则油然而各遂所生也。于是弥勒菩萨。乘悲愿轮。托生婺州双林之傅氏。现为居士身。广化有情。时梁天鉴年间也。然居士深知众生得道因缘。唯耳目最要径。而耳目中。又虑众生识文字者少。闻法亦复不多。既而设为藏轮藏法。于中使一切众生。若见若闻。若识字。不识字。以鼻嗅之。以口舌赞之。以身触之。以意慕之。毋论其有心无心。贤智与愚。借此六根熏习。植般若智种。作成佛因。呜呼大士之心。可谓极深广大矣(轮藏)。

　　夫身不自身。因触而身。所以身即触也。身既即触。反而推之。即知触亦身也。身即触。身不可得。触即身。触亦不可得。身触既皆不可得矣。则识本无生。识本无生。即身之与触。亦俱无生也。今有人于此。解路虽通。灵机尚昧。所以说时似悟。对境仍迷耳。是以知识依通。非佛知见。内莹发光。真名大智。予以是知身之与触。触之与识。迷时成三。悟后一尚不得。何况于三。三一绝待。独露常光。遇物即宗。不乖血脉。理事函盖。宗教同春。枝有短长。花心不二。但善用其心者。即触途成观。不善用者。触事生迷也。

　　不见可欲。则无所爱。故以志一气。清明在躬。志气如神。虽禄之以天下。穷至于匹夫。无所损益也。虽然爱不可以自洗。以闻道而洗之。故曰闻道者。灵台常虚。虚则明。明则彻。彻则远。远则久。久则大。大则圆。圆则备。虽虚空之无际。万物之广多。天地之确隤。众妙之所出。皆自道也。道乃如是。可不爱乎。众人则不然。其所爱。不出于饮食男女之间而已。悲夫。

　　世儒每以知行合一为妙。殊不知曾子述夫子之意。则曰尊其所知。则高明矣。行其所知。则光大矣。由是而观。先知而后行明矣。不知而行者。又乌足道。然知有解悟之知。有修行之知。有证极之知。故无解悟之知。则修行之知无本矣。无修行之知。则证极之知无道矣。又证极之知。为解悟修行之知之所归宿也。

　　知行合一之旨。可得闻乎。曰行时非知时。证时非行时。到此地位。不可以智知。所知不能及。知既不能及。行亦不能及。知行路穷。不唯神仙失其静笃。管取罗汉遗其空醉矣。若然者。毕竟如何即是。回看云树杪。不觉月沉西。

　　夫义非文而不诠。意非义而不得。旨非意而不冥。冥则无思。无思则同。同则无实。无实则无同。若然同而无待。异亦无待矣。譬如一指屈伸。伸喻同焉。屈喻异焉。故正伸时伸本无待。正屈时屈亦无待。虽然。且道离屈伸之外。全指在甚么处。知此则可以言同异无待矣。

　　精神不凝而思谓之揣摩。揣摩之患大矣。杜灵机而生见刺。故曰悟学废于揣摩。

　　夫身为荣辱巢穴。心为好恶根株。如根株不拔。巢穴未空。入山则怕虎兕。入水则怕蛟龙。夜行则怕鬼。入群则怕众。凡愚之怕智。短之怕长。低之怕高。近之怕远。或可怕不怕。不可怕反怕。究其所由。有身则荣辱可以为巢穴。有心则憎爱可以为根株。能即身见空。则何空非身。即心了幻。则何幻非照。若然者。荣辱好恶。不唯可以为解脱之梯航。实乃真为大夜之灯烛。今有人事善知识而生怕。怕则神不安。神不安则恍惚起。恍惚起则心无所见。身无所主。终必因怕。至于远离善知识。既远离善知识。不期然而近恶知识矣。呜呼。华严经有十种事。失佛法道。最初即于善知识。不生渴慕。方便亲近。失佛法道。且善知识机缘。有多种不同。有以慈悲为佛事者。有以瞋怒为佛事者。有以和光同尘为佛事者。有以叱咤棒喝为佛事者。有以恭敬供养为佛事者。有以守约为佛事者。有以多闻为佛事者。有以超放为佛事者。有以庄重为佛事者。有以人见喜而为佛事者。有以人见怕而为佛事者。故曰。逆顺皆方便。而世之人。循声流转。触相取着。以为某善知识慈悲。某善知识贡高。某善知识有道心。某善知识太孤峻。此所谓孟八郎汉。皆作实法回向。不免被他明眼人。鼻笑汝在。又有一等人事善知识。不以善知识见处为重。专以伺察善知识直达无心之过。摭为口实。向背地里。对人说去。噫。若将生死为闲事。知识何须亲近他。须把身心抛脑后。自然陆地长莲华。

　　凡学人沐浴。当生大惭愧。洞察所因。称摩诃般若波罗蜜多三声。方可入水。盖般若者。一切诸佛之母。称其母。则其子无论多寡。皆随之矣。凡不明般若者。不能生大惭愧。不能洞察所因。何以故。以智鉴不明。不辨好丑故。何谓生大惭愧。当作是念。我此身垢浊不堪。而见地不彻。行业凉薄。享此净浴。何以克当。何谓洞察所因。当作是念。此沐浴水。众力所成。深山寒云之中。雪老冰枯之地。柴薪汲运。转冷为热。揣我有何行德。受大众心力。即以沐浴一事。入水出水。毫忽不昧心光。妙触宣明坐入佛海。至于饮食起居。行住坐卧。境缘逆顺。情隙爱憎。若不生大惭愧。洞察所因。舍命时至。管取九人之中。有十人手忙脚乱在。或比来凡沐浴时。称阿弥陀佛以为话头。但贵音声不断。即为沐浴刀钱。殊不知般若不明。饶你佛声不绝。我知其大惭愧决生不起。凡百所因。决洞察不彻。若然者。吾曹沐浴。不称摩诃般若波罗蜜者。是弃佛母也。佛母既弃。称子奚为。粗识如此。惟贤者正之(沐浴训)。

　　夫禅波罗蜜者。其书有十卷。大章亦有十。乃天台智者大师所说也。大章十者。一禅波罗蜜大意。二释禅波罗蜜。三明禅波罗蜜门。四辨禅波罗蜜诠次。五简禅波罗蜜法心。六分别禅波罗蜜前方便。七释禅波罗蜜修证。八显禅波罗蜜果报。九说禅波罗蜜起教。十结会禅波罗蜜归趣。而大章中。第六分别禅波罗蜜方便章。举二子焉。初外方便。二内方便。而内方便。复生二孙。初正明因。止发内外善根。二明验恶根性。大章第七释禅波罗蜜修证章。举四子。一修证世间禅相。二修证亦世间亦出世间禅相。三修证出世间禅相。四修证非世间非出世间禅相。而一修证世间禅相。复生三孙。初四禅。二四无量心。二四无色定。二修证亦世间亦出世间禅相。亦生三孙。初六妙门。二十六特胜。三通明。三修证出世间禅相。生二孙。初对治无漏。二缘理无漏。而对治无漏。生九玄孙。初九想。二八念。三十想。四八背舍。五八胜处。六十一切处。七九次第定。八师子奋迅三昧。九超越三昧。大都禅书科判明白。皎如日星。善读者得其科判。譬如得祖而寻父。得父而寻子。得子而寻孙。得孙而寻玄曾。有何难哉。盖此书由祖而父。由父而子。由子而孙。由孙而玄曾。凡三十五科也。若夫修禅之妙。阶级次第。委曲精尽。由欲界未到地定。入初禅未到地定。由初禅未到地定。入二禅未到地定。乃至色无色定。九次第定等。或发有漏通。或发无漏通。至于三乘圣道。靡不资之。是以凡缁素之流。有志于修禅者。是书不可不精熟焉。呜呼世谓神仙之术。可以长生久视。哗而嗜之。殊不知神仙固奇矣。而最上品者。不过享地居之禄耳。如中下品者。不过浮游深山海岛之间。渠安知地居之上。有夜摩天。夜摩之上。有兜率天。兜率之上。有化乐天。化乐之上。有他化自在天。他化之上。有初禅天。初禅之上。有二禅天。二禅之上有三禅天。三禅之上。有四禅天。四禅之上。有空无边天。空无边之上。有识处天。识处之上。有无所有天。无所有之上。有非想非非想天。此盖就凡夫天中论层级耳。至于非想之上。复有四圣人天。乃置而弗及者。行恐大鹏若鸣。凡鸟皆惊故也(禅波罗蜜科判)。

　　紫柏老人集卷之八
卍新纂续藏经第 73 册 No. 1452 紫柏尊者全集


　　紫柏老人集卷之九

　　明　憨山德清　阅

　　法语

　　长松茹退序

　　憨憨子。不知何许人。其应物之际。多出入乎孔老之樊。然终以释氏为歇心之地。其所著书。曰茹退者。乃自贬。非暴耀也。夫何故。立言不难。难于明理。明理不难。难于治情。能以理治情。则理愈明。理愈明。则光大。故其所立之言。天下则之。鬼神尊而诃护之。憨憨子自知不能以理治情。以饮食不节而致病。病生复不畏死。犹妄著书。譬如牛马。不能力耕致远。枉费水草之余。唯所退者存焉耳。名其书曰茹退。不亦宜乎。虽然迫而后应。与夫不扣而自鸣者。不可同日语也。浔阳有匡石子者。谓憨憨子曰。石兄来慈。构长松馆于此。有年数矣。徒厂然于青松白云之间。且岷江涛生。声杂钟梵。境不可谓不幽也。然未得高人胜士。击无生之磬。震缘生之梦。则梦者终不觉矣。岂至人之存心乎哉。憨憨子愀然久之。曰敢不唯命乃长长松为牛马焉。

　　长松茹退

　　诸法无生。何谓也。心不自心。由尘发知。尘不自尘。由心立尘。由尘发知。知果有哉。由心立尘。尘果有哉。心尘既无。谁为共者。若谓无因。乌有是处。吾以是知山河大地。本皆无生。谓有生者情计耳。非理也。故曰。以理治情。如春消冰。

　　千年暗室。一灯能明。一灯之明。微吹能冥。明暗果有常哉。如明暗有常。则能见明暗者非常矣。知此者可以反昼为夜。反夜为昼。而能昼能夜者。初无昼夜也。明暗无代谢。谓有代谢者。随分别始至也。如分别不生。明暗何在。悲夫。明则能见。暗则不能见。是谓尘使识。若识能使尘。则明暗在此。而不在彼矣。故曰若能转物。即同如来。

　　火性无我。寄于诸缘。外诸缘而觅火性。何异离波觅水者哉。火性既如此。彼六大独不然乎。噫。道远乎哉。触事而真。圣远乎哉。体之即神。今触事不能真。体之不能神。盖分别性未亡也。无尘智亦未明也。

　　明暗生昼夜。昼夜生寒暑。寒暑生古今。脱离吾现前一念。彼皆如石女生儿。故曰。十世古今。始终不离于当念。又曰。觅心了不可得。虽然。了不可得而有。如无可得。则不可得者。曷能独存哉。

　　如来藏中。不许有识。此古人之言也。吾则不然。众人心中。不许有如来藏。夫何故。凡圣皆独立故。譬如一指屈伸。正屈时。伸何所有。正伸时。屈何所有。一现前。一不现前。固不同。而全露指体。本无优劣。故曰。师子游行。不带伴侣。

　　空外无色。色外无空。空兮色兮。根情而有。外情而观。则空色奚寄。故曰。情为化母。万物皆子。母亡子随。乃自然之势也。或曰。有可情化。空岂能化。憨憨子曰。空待色有。色化空殒。此理之必然者也。子何独疑。

　　道不生虚。则有形者。何所置之。人心不虚。则无穷之善。自何出焉。故曰。虚则能容。能容则大。大则无外。无外则独立。而独立者。在尧不加多。在纣不加少。然尧得之。纣失之也。

　　性变而为情。情变而为物。有能溯而上之。何物非性。五行相生。复能相克。天下好生而恶克。殊不知外生无克。外克无生。故达者。知生生克。闻死不惑。知克生生。闻生不盈。

　　出者有隐者之心。处者有出者之情。皆惑也。夫出而不决。为忠不彻。处而不果。是谓大惑。噫。大惑不除。虽处于幽岩深壑之间。何异市朝。

　　见水不能渡者。以其无筏。见空不能蹈者。以其无翼。然筏与翼。皆属于木。木生于土。由是而观。是见土不能渡。不能蹈也。古之人有知于此者。故能不筏而浮沧海。不翼而履太空。

　　我不待我。而待于物。物不待物。而待于我。两者相待。而物我亢然。故广土地者。见物而忘我。略荣名者。见我而忘物。一忘。一不忘。何异俱不忘。唯俱忘者。可以役物我。

　　鸟能飞。鱼能游。然微空水。则翼不可展。尾不能动。故野马奔于远郊。长风游于太虚。苟无肆足之地。容怒之天。则殆而已矣。故君子之处小人。若不能使之各得其所用而不弃。则君子闻道。奚益于世。

　　待欲炽。始乃治之。何异一杯之水。救积薪之火也。唯为之于未有。所谓未昏而我本明。未动而我本静。慎之可耳。如明极则照生。静穷即动起。照为昏媒。起为动引。故圣人预知此。乃设止观之药。治昏动之病。一朝病除药废。则向我本明本静者。又不名明静。乃曰。定慧者。盖不欲忘其复性之功也。

　　饮食男女。众人皆欲。欲而能反者。终至于无欲。嘻。唯无欲者。可以劳天下。可以安天下。

　　身非我有。有之者愚也。破愚莫若智。智不徒生。必生于好学。学而能辨之。非智安至此。故曰。学非是道。然足以破愚。愚破智开。始可入道矣。

　　能病病者。病奚从生。以不能病病。我故病焉。然病之大者。莫若生心。心生则靡所不至矣。岂唯病哉。故曰。眼病乎色。耳病乎声。心病乎我。唯忘我者。病无所病。可以药天下之病。

　　松本无声。风入涛生。铜本非镜。镜成生明。无情者。有情之待也。无声者。亦有声之待也。不明待明。明即不明。声即无声。情即无情。故曰有待。无待者。皆无自体唯自心建故。达心无我者。虽处吉凶之域。而吉凶不可得而惑。

　　无物不神。不神有心。心有而能无者。无岂能醉哉。无不能醉。有不能昧。可以颠倒天地。有无万物。神耶。非神耶。

　　刻木为鱼。鱼腹空虚。以物击之。声出于无。无能出声。无果无乎。声从无出。声果有乎。噫。举一类诸。何物能愚。

　　有形至大者。莫若天地。无形至大者。莫若虚空。有道者。知彼二者皆自心影响。故见空不空。见形非形。

　　龙为鳞虫之长。孰不宾焉。然长而有欲。则人可以豢之。豢之者犬豕也。今龙亦可豢之。岂真龙也哉。

　　介然有知。唯施是畏。此老氏之言耳。曹溪大鉴。则曰。对境心数起。菩提作么长。则又若有知不乖无知也。老乎。曹乎。同乎。异乎。吾不得而知。付之副墨之子。俟来者辨之。

　　今有百人焉。异口而同音。使听之者疑若一人焉。嗟夫口异者。情之所感也。音同者。性之所出也。敢问性。对曰。音之前。心之初。唯无思者。可以契同耳。

　　世人见画鸟以为非真。见飞鸟则以为真鸟也。殊不知人借五行为身。析而观之。身则不有。何况有人。人既不有。则画鸟飞鸟。独能有哉。故曰。真待假有。假忘真随忘。若然者。何真何假。

　　刍狗未陈。锦绣饰焉。既祭。牧竖践焉。夫刍之为狗。刍不增多。狗复为刍。刍不减少。由是而观。狗徒有名。实唯刍也。或者见刍则以为薪。见狗则以为畜。狗能防盗。薪能传火。盗能杀人。火能烧山。一相因。万相因。以至无穷。竟不可以知识知。故曰。一波才动万波随。

　　学所以破愚也。今有人于此。不以学破愚。而以学周欲。即此而观。则圣人设教。本在药众人之病。今药生病。则圣人之技穷矣。故曰。醍醐成毒药也。

　　豆在瓶中。春至则能萌芽。人在欲中。觉生则能梦除。故曰。有大觉而后知有大梦也。夫大梦者。并梦觉而言也。梦觉则梦除。觉觉则觉除。觉梦俱除。始名大觉焉。

　　庄周梦为蝴蝶。蝶梦为庄周。此就有心而言也。吾则曰。我梦为山河。山河梦为我。此该有心无心而言也。噫。能有心能。该有心无心者。果梦耶。果不梦耶。

　　万物本闲。闹之者人耳。人而不闹。天下何事。故垂衣裳而天下治者。非出有心也。

　　一盆之水。一拳之石。足以尽泰山沧海也。夫何故。大不自大。待小而大。小不自小。待大而小。待小而大。则天地可以置于芥子矣。待大而小。则毛孔可以容乎虚空矣。虚空无形。毛能容之。况天地万物者乎。故曰。毫厘非细。闲关其内。虚空非大。广容无外。

　　种松所以栖鹤也。养鹤所以代风也。故列子泠然乘风而游于八荒之外。返而失其故居。犹谓在八荒之外也。故曰。道非有无。岂可以方所求之哉。道非远近。岂可以去来疑之哉。唯不求不疑者。非上智则下愚矣。

　　心有真心妄心。真心照境而无生。妄心则因境牵起者也。真心物我一贯。圣不能多。凡不能少。妄心则境有多种。或以有为境。或以无为境。或以诸子各偏所见为境。故曰。心本无生因境有。六合之外。六合之内。罗笼尽矣。又老氏以身为大患。身无患无。而不言所以然之旨。曰假借四大以为身。则无身之所以然明矣。夫心本不劳。形累之劳。身遗则心无能劳之者。心果有乎。昔人有言全神者。心将遗之。况于身乎。故曰。有心则罪福有主。心忘主无。虽有罪福。孰主之哉。

　　我心未起。义路莫造。故穷天下之辨。尽天下之义。皆谓之以网张风翦龟之毛也。虽然。善行者无足迹。善言者无舌力。如是言。如是行。谓之不言而言。不行而行。不言而言者。言满天下本无言。不行而行者。行遍天下本无行。故曰。不行而至。不言而信也。

　　众人以为高不过乎天。厚不过乎地。故曰天高地厚。无能匹者。殊不知天地虽高厚。亦有形之大者。夫有形离无形。形何所从。无形离有形。无形谁明。明也者。有无一致之谓也。

　　勇而不义谓之暴。仁而不明谓之倒。倒也者。以小伤大之谓也。唯仁不仁。乃合乎道。

　　月在秋水。春着花容。虽至愚者。亦未有见之而不悦也。殊不知外我一心。则水无所清。月无所明。春无所呈。花无所荣。知此者。可与言即物会心之大略也。

　　生公聚石为徒。与之谈涅槃大意。群石皆点首而肯之。夫石本无心。岂有耳哉。无心无耳。于意则肯首。于声则能受。肯之。受之。心耶。耳耶。

　　见欲忘身者。乃欲重于身也。见身忘欲者。乃身重于欲也。欲重之人。虽多才奚为。唯圣人因其欲而用之。终使之无欲焉。重身之人。固能忘欲。身为欲本。心则主之。而不能忘心。则身亦欲也。故曰。唯忘心者。则身无所劳。

　　蛇可以为龙。众人可以为圣。今众人满天下。而登圣者何稀焉。噫。风行于上。俗成于下。顾其鼓舞者何如耳。如鼓舞者不得其人。虽圣人满天下有若无也。

　　稚子弄影不知为影所弄。此谭子之言也。吾则曰。影弄稚子。不知为稚子所弄。谭言可以义求。吾言难以理通。谭兮。吾兮。孰先孰后。孰智孰愚。吾不得而辨。且付之无辨子焉。

　　吾读庄子。乃知周非老氏之徒也。吾读孟子。乃知轲非仲尼之徒也。夫何故。老氏不辩。周善辩。仲尼言性活。轲言性死。辩则失真。死则不灵。失真不灵。贤者之大疵也。

　　羊不知驴。驴不知马。马不知龙。谓驴不能百里。谓马不能千里。谓龙不能蜿蜒九霄。是皆以己尽人者也。夫人可以己尽。则道可以力得矣。何君至尊。臣不得而献之。父至慈。子不得而传之耶。故曰。人不可以己尽。道不可以力得。唯舍己尽人者。无情不尽。无道不得也。

　　日高则群阴自灭。云厚则杲日失明。今有人于此。不以无生之水。沃贪欲之火。而烁灵焚和。终无息矣。

　　昼想之。夜梦之。想想梦梦。积岁成劫。万古一息。或谓之延。或谓之促。延兮。促兮。有兮。无兮。唯离念者。乃知此也。

　　岷山而至石头。从高而下也。岷山如在天。石头如在渊。天上有水。鱼龙藏焉。渊中有陆。人物寓焉。在上者。不以陆低。而设底脱之防。在下者。亦不以水高。而忧冲洗之患者。命也。业也。故曰知见。每欲留于世间。业运屡常迁于国土。

　　男见女喜悦。女见男亦喜悦。男女虽别。而喜悦未尝不一也。噫。喜悦之初。有不累于喜悦者存焉。人能知此则喜悦乃思无邪也。

　　俭可以积福。亦可以积祸。吾同众人之俭。俭非吾俭。福必积矣。如俭人而不俭己。祸必积焉。故曰。同人之俭者。人虽饿死而不怨。俭人而不俭己者。虽温饱而不怀也。

　　少而不老。老而不病。病而不死。则生者无媒矣。生而不少。少而不老。老而不病。则死者亦无媒矣。噫。死为生媒。生为死媒。譬如环轮。端从何起。故曰。生本无生。死本无死。或者横生横死耳。

　　吴人嗜鲈鱼莼菜。燕人嗜驼乳牛乳。莼菜驴鱼。牛乳驼乳。味虽不同。嗜无两种。鲈鱼莼菜。众人以为鲜。驼乳牛乳。众人以为膻。噫。如舌根不摇。识不尝味。天雨甘露。地产甘肥。孰知嗜哉。

　　公之私之。皆自心出。公则天下喜之。私则天下怒之。喜则福生。怒则祸生。知福生于公。而不能以公灭私者。欲醉其心也。

　　制欲不难。唯自重难。人而能自重。虽高爵厚禄不能动之。果能昭廓不动。至于动而无欲。则几于圣矣。古有节妇。谓饿死犹胜生失节。失节生犹死。遂饿而死。是以天下仰其遗烈。如月在寒空也。

　　皎如青天。忽尔生云。吾清净心中。念生忽然。念自生耶。固有生之者乎。生而能返。出而能归者也。生而不返流浪他乡。竛竮辛苦。朝之莫之。弗得暂安。如长风驱云。云虽无心。茫茫不能已者。风使之然也。故曰。境风浩浩。凋残功德之林。心火炎炎。烧断觉山之路。山上有天。谁得见之。

　　饮食之于人也。所以资其生耳。今有人于此。不以饮食资生。反乃伤之者。盖不节之过也。饮食而能节之。小则可以资一身一家。大则可以资天下。故曰。智者能调五脏。充而用之。能调天下非夸也。

　　昔之人有力拔山者。气吞天下者。人在地上口在人面而能拔山。山地也。口亦地也。谓之地拔地。地吞天下。于理则无悖。反是虽有其辞。乃过壮之耳。

　　天下以美妇人譬好花。以好花譬美妇人。殊不知以人譬花。以花譬人。而能譬譬者。非花非人也。故曰。境缘无好丑。好丑起于心。

　　胡马依北风。越鸟巢南枝。南人解乘舟。北人解乘马。人物虽殊。便常则一也。故使农人揖让于明堂之上。置缙绅于耕锄之间。久习虽亦安之。终非其常也。是以圣人不以反常教天下。但以中庸教之者。率其常而已矣。常则久。久则远。远生大。大无不尽。何必反常。桃李芳浓。游蜂不待召而聚。花落亦不待遣而散。殊不知花有荣悴。而树无代谢。夫树无代谢。则今日之零落。安知不为异日芳浓之本与。昔人有方受相印而贵震天下。即题诗于馆壁间曰。霜松雪竹钟山寺。投老归欤寄此生。噫。大悲菩萨。手眼何多。果乃一些瞒他不得。良有以夫。

　　开眼见山水。合眼梦山水。开眼所见。世以为真。合眼所见。世以为不真。殊不知真与不真。离心无尘。尘尚非有。况山水乎哉。

　　闻钟声而能卜阴晴者。耳聪英于人者也。过万马一见而不忘其毛色者。目明雄于人者也。故世皆以为极聪明之人也。虽然。合聪不聪。合明不明。聪之与明。果聪明欤。果不聪明欤。昔人有言曰。世人之耳非不聪。耳聪特向经中聋。世人之目非不明。目明特向经中盲。若然者。彼能卜阴晴之聪。辨马色之明。岂真聪明也耶。

　　孟轲言性善。荀况言性恶。杨雄言性善恶混。夫言善言恶者。是析一而为二也。言善恶混者。是并二而为一也。噫。性也者。非一非二。而一而二。孰能析之。孰能并之。吾以是知析之者并之者。皆画蛇添足者也。

　　吾读墨子。然后知其非大悖于孔子者也。吾读杨子。亦知其非吝一毛而不拔者也。今曰墨子悖孔氏。杨朱吝一毛。是皆不读杨墨书者也。杨墨骨已朽。而不朽者寓于书。然不读其书。而随人口吻以妄排之。假使杨墨不死。闻其排语。宁不捧腹而绝倒欤。

　　十习六交。恶情所积。果熟征报。所以酬因也。若夫十号具足。万德周隆。亦善情所积。果熟酬因也。然恶积则受苦。善积则受乐。如一心不生。万法何咎。人而知此。则将善不敢恃。况敢为恶。而甘受苦哉。故曰。善虽是美。恶固非善。善不藉恶。则为善无资矣。恶不藉善。则为善无师矣。今有人于此。必欲逐尽小人。然后天下始可治者。岂圣人之心也耶。

　　火胜水。水必成汤。水胜火。火必成凉。是故易之泰卦。贵权在君子。亦使小人各得其所也。然圣人不病于临。而病于大壮者。至泰且固守而不敢进。噫。非忧深虑远者。孰能知此。

　　吾读易。然后知六十四卦。本无常性。故曰。周流六虚。上下无常。所以性之情之。恶之好之。凶之吉之。循环无端。变化无穷矣。

　　中庸之未发。即易之未画。发而皆中节。即易之已画。或曰中。或曰和。或曰道。或曰易。中也者。未发不昧已发之谓也。和也者。已发不乖未发之谓也。先天谓之道。后天谓之易。故曰。形而上者谓之道。形而下者谓之器。器成则易行乎其中矣。外器而求易。犹外卦而求爻也。宁有是处。

　　深山大泽。龙蛇生焉。茂族巨姓。善恶出焉。苟不得有福慧者为之长。折摄于未有。则灭族杀身之祸。将必不可免矣。故曰。一微涉动境。成此颓山势。

　　则未至时。不知是福。祸至而追思无祸之日。真大福也。岂待必得万钟。然后为福哉。

　　勤于善者。不知善之所积。甘于恶者。亦不知恶之所积。善之所积。以其不知。福莫大焉。恶之所积。亦以其不知。祸莫大焉。良以不知生于所忽。祸之始也。知而勤之。福之梯也。故曰。忽则昧心。知则不昧。

　　人之心虑。整之则热恼将自洗落。而渐入清凉之域。忽而不能整。则众苦不召而至矣。至则难遣。曷若整之于未至。用力少而收功多耶。故曰。诸天正乐。修罗方瞋。是皆心虑弗整。被其所覆也。覆则本心隐蔽。非明而勇者。心虑岂易整之哉。

　　转识成智。非解圆而精于止观者。未之能也。夫佛性有三。缘因。了因。正因是也。缘因不明。了因不生。了因不生。正因难冥。冥也者。所以复之也。今有人于此。欲复其性而忽了因。欲发了因而忽缘因。譬如不谷而欲苗。不苗而欲饭。安有是理乎。文始虽言转识成智。而不言转识成智之所以然。所以然不明。是有名无实也。或曰。敢问转识成智之所以然。对曰。若能探释氏唯识之书乎。若能悉缘因了因正因之旨乎。曰未也。将能之矣。噫。若果能之。则转识成智之所以然。乃在子而不在文始也。

　　文始转识成智之说。但言其成。不言其所以成。所以成之说不明。则义由何精。凡义精。乃可以入神致用耳。虽然义有多涂。岂易言哉。性变而为识。识有多种。曰含藏。曰传送。曰分别。曰见色。闻声。嗅香。尝味。觉触。知法。总谓之八识。唯含藏前五。果转非因转也。六之与七。乃因转非果转也。然彼七识。皆坐转非行转也。行转也者。唯分别事识之能事也。夫何故。以其量备心所备故也。合理之谓比。谓比度而知。知而不谬于圣经。合辙故曰比量。不合则非量矣。现量也者。初无分别。照境无思也。是以有志于转识成智者。苟非精辨事识。则转识成智所以然之说。终不明矣。吾故曰。文始言其成。不言其所以成也。

　　吾读文始。虽爱其文章精洁。光而且旷也。精则不杂。洁则清。而无尘俗习。光乎其𦦨不可掩。旷乃包博冲远。非浅识者可窥也。虽然精之洁之光之旷之。其粗也。不可精不可洁不可光不可旷者。岂精精洁洁。光焉旷焉而能暴之哉。吾以是知不能暴者。精而至于密者也。故其言曰。圣智造迷。鬼神不识。不可为。不可致。不可测。不可分。强曰天。曰命。曰神。曰玄合。曰道者。亦密之之谓也。

　　饥饱无常法。故饱可以治饥。饥亦治饱。非但饥饱可以相治。生能治死。死能治生。死若不可治。则生生之道息矣。生若不可治。则生者不死矣。今乃生必有死。此天下之共见者也。吾以是知生本无生。死本无死。而谓祸福莫烈乎死生者。安知此乎。

　　般若总八部。雄文六百余卷。若天风海涛。音出自然。文成无心。可谓出圣之智母。陶凡之红炉也。而弘法大士。乃束八部雄文成心经。字无三百。而显密要领。罄备之矣。或者再束心经归一句。使反约精求者。习化心通。则我法二空。无劳举足。彼岸先登矣。虽然二空之解未精。而入神致用之机。岂易发哉。

　　初心学者。当先求精我空之解。曰我之有我。根于五蕴。若离五蕴。我本无我。且彼聚而成我耶。散而成我耶。聚而成我。聚必有散。我岂真我。散而成我。我则有五。聚散求之。我终无我。是谓我空。彼五者。初唯识变而有。识如幻梦。精而观之。识化法无。是谓法空。二解既成。依解起行。当于憎爱荣辱之地。死生聚散之场。力而行之。则又不在解而在行也。

　　吾读棱严。始悟圣人会物归己之旨。而古人有先得此者。则曰。若人识得心。大地无寸土。又曰。我今见树。树不见我。我见何见。棱严文字之妙。委曲精尽。胜妙独出。此眉山之言也。

　　口腹累人。阳物多事。至于灭身败国亡家者岂少哉。然得其机而制之不难。不得其机而强制之。非惟无益。亦足致狂。夫机者何。噫。心未生时。心将生时。心正生时。心生已时。机乎机乎。果在谁乎。知此则口腹绝长蛇封豕之技。阳物无星火烧山之猛矣。

　　老氏宗自然。夫自然也者。即无为之异称也。无为即不烦造作之谓也。若然者。则圣人设教。将教谁乎。何者。以善既自然。恶亦自然。则无往而非自然。果如此。则众人之希贤。贤希圣。始从勉然。而终至于自然之说。老氏大悖也。故老氏但言其终。而略其始之说行。则薰恶为善之教。将战而不能全胜矣。夫始终一条也。故众人希贤。贤希圣。此尽其始也。圣希天。尽其终也。尽始也者。以理治情之谓也。尽终也者。复其性也。性复则向谓一条者。昭然在前矣。夫复何事。至此则知自然。俱掉棒打月耳。

　　终天下之道术者。其释氏乎。六合之外。昔人存而不论。六合之内。论而不议。非不可论。恐骇六合之内。非不可议。恐乖五常之意。今释氏远穷六合之外。判然有归。近彻六合之内。画然无混。使高明者。有超世之举。安常者。无过望之争。是故析三界而为九地。会四圣而共一乘。六合之外。唯不受后有者居之。六合之内。皆有情之窟宅也。能依者名之正报。所依者谓之依报。圣也。凡也。非无因而感。皆因其最初发心为之地。有以缘生为归宿者。有以无生为归宿者。唯佛一人。即缘生而能无生。即无生而不昧缘生。遮之照之。存之泯之。譬如夜珠在盘。宛转横斜。冲突自在。不可得而思议焉。故其远穷近彻。如见掌心文理。镜中眉目也。吾故曰。终天下之道术者。其释氏乎。

　　憨憨子正沐时。以背示匡石子曰。若见广长舌相乎。曰不见。噫。见生不见。善反不见。岂惟背有舌。眼有耳。将毛与发。无往而非见矣。

　　一条也者。初本不远。在吾日用中耳。日用而不知者。外物累之也。殊不知物不自物。待我而物。我若能忘我。物岂能独立乎。故曰。唯忘我者。不惟物不能累。物且为之转也。

　　一盆之水。奚异沧海。谓之盆。谓之海者。情而已矣。如情忘则海尚不有。何况于盆。是时也。昭然现前者。盆乎海乎。

　　通红而告我者。炽炭也。飘白而告我者。飞雪也。红白虽殊。告我则一耳。色为五尘之先。先者能告。则余者宁弗告哉。虽然具有目目耳耳。以至意意者。亦恶能领旨乎。

　　缘明有见。是谓众人。不缘明能见。是谓圣人。然而鸱鸮夜撮蚤虱察秋毫。昼则瞋目而不见丘山。因暗有见。明成无见。又虎狼猫犬昼夜俱见。则与不缘明之见何别。嘻。虎狼有待则见。而圣人有待亦见。无待亦见。故曰圣人处明暗之域。开物成务。明暗不能累焉。

　　呼圣人圣人应。呼众人众人应。说者以圣人之应谓之唯。众人之应谓之阿。夫唯与阿皆应。而有不同者情也。同者性也。性与情相去不远。故曰性相近也。习相远也。既近可以习远。远者独不可习近乎。吾以是知性本无常。情亦无常。性若有常。情何所生。情若有常。性何所光。光则圆。圆则明。明即觉也。圭山曰。统众德而大备。烁群昏而独照。故名圆觉。

　　水有蛟龙。山有虎豹。樵者不敢入焉。渔者不敢浴焉。以其有物故也。知其有物而避之。不若忘我。忘我物亦忘之。故古之人能与蛇虎为伍。而两相忘者。岂有他道哉。

　　风雨雾。一耶三耶。谓之一。则风本非雨。雨本非雾。雾非两者。谓之三。非雾则风雨无本。故曰雾醒成风。不醒成雨。三即一兮。一即三兮。三即一。三何所有。一即三。一亦本无。知此者。可与言一心三观之理也。

　　凿地可以得泉。披云可以见天。地也。云也。情之譬也。泉也。天也。性之喻也。今有人于此。欲坚于地。浓于云。且恣而弗制。不唯伤生。终必灭性也。

　　孟轲排杨墨。廓孔氏。世皆以为实然。是岂知孟子者欤。如知之。则知孟子非排杨墨。乃排附杨墨而塞孔道者也。虽然孔氏不易廓。而能廓之者。吾读仲尼以降诸书。唯文中子或可续孔脉乎。外通。或有能续之者。吾不得而知也。

　　人身生虮虱。则怒其咂我。辄扪死之。殊不思大道为身。虮虱天地。天地为身。虮虱万物。人乃万物中之一物耳。人能推其所自。则知离大道。无天地。外天地。无万物。而所为人者。特灵焉而已。即形骸而观之。虮虱与人何异。以为秒而扪之。非忘其所自者。孰能忍乎。

　　古皇征庆喜曰。汝心果在内耶。对曰。心在身中。曰果在中者。汝能见五脏六腑乎。曰不见。愀然乃再征之曰。汝处室中。见室中之物乎。曰见。今汝言心在身中。而不能见身中之物。法喻相悖。于理非通也。喜穷于内。必奔于外。殊不知内为外待。外为潜根待。潜根为明暗待。反观见内为中间待。中间为随所合处待。随所合处。为一切无著待。则遍计横执。缘待而立七处也。天机深者。了内穷。即外穷。亏一丧两。则余处宁烦排遣然后省哉。

　　八者可还。皆前尘耳。唯能见八者不可还。见精也。即此而观。则见精本妙万物而无累明矣。今有人于此。缘明则见。不缘明则不见。此果见精之咎乎。噫。明了不起。五根本妙。故眼可以闻声。耳可以见色也。

　　如喜怒有常。既喜则终不能怒。既怒则终不能喜。以其无常。所以正喜时。忽闻不可意事。随勃然而怒。正怒时。忽闻可意事。随欣然而喜。故曰喜不自喜。物役而喜。怒不自怒。物役而怒。呜呼。物奴我主。我不能喜怒。物役之而喜怒。何异奴之役主。而人为万物之灵。竟不能役物。终为物役。可不悲哉。

　　吾身至微。盈不六尺。六尺在大化之间。何异大海一沤。然是身所托者。犹多焉。盖以至微之身。毛孔有八万四千。一毛孔中。一虫主之。吾饥彼亦饥。吾饱彼亦饱。吾为善彼皆蒙福。吾为恶彼皆婴祸。故有志于养生者。生不可轻。如果重生。先养其主。主者谁。主乎生者也。噫能主乎生者。果有生乎。是以唯无我者。可以养生。主生既无我。生果生乎。知此者。可与言养生之道也。

　　智者老人以七喻。譬五欲之无益于人也。故其言曰。五欲者得之转剧。如火益薪。其𦦨转炽。五欲无乐。如狗啮枯骨。五欲增诤。如鸟竞肉。五欲烧人。如逆风执炬。五欲害人。如践毒蛇。五欲无实。如梦所得。无欲不久。假借须臾。如击石火。学人思之。亦如怨贼。呜呼。一微涉动。五欲生焉。五欲害人。七喻作焉。能善观一微者。则于因成假中。了知五欲初无所从也。夫何故。未生五欲。正生五欲。五欲生已。四运精而推之。则一微非有。唯一微之前者。固自若也。

　　鱼在水中不知水。人在心中不知心。如鱼能知水。人能知心。鱼果鱼乎。人果人乎。是以滴水可为六合之云。微尘可容万方之刹者。非龙非圣。人孰能之哉。吾以是知为龙不难。鱼知水难。为圣人不难。人悟心难。故曰。日用而不知者众人也。

　　天地可谓大矣。而不能置于虚空之外。虚空可谓无尽矣。而不能置于吾心之外。故以心观物。物无大小。以物累心。心不能觉。惟能觉者。始知心外无物也。故曰。诸法无法体。我说唯是心。不见于无心。而起于分别。

　　积字成句。积句成章。积章成篇。积篇成部。部所以能诠所以然之说也。所以然之说不明。则字字句句章章篇篇。如虫蚀木。偶尔成文。虫岂有心。乃蚀之乎。虫既无心。宁有义寓于文哉。义也者。心之变也。如喜怒未发。但谓之中。已发则曰仁。曰义。曰礼。曰智。曰信。仁有仁之宜。义有义之宜。礼智信亦各有其宜。如春宜温。夏宜热。秋宜凉。冬宜寒。冬而不寒。则谓之不宜也。是故会众义。整而不紊谓之理。由理而行。无往不达谓之道。由道而造乎归宿之地谓之德。德也者。如得字成句。得句成章。得章成篇。所以成部也。

　　吾读洪范。乃知箕子圣人也。圣人而不在位。纣在位。商亡可知已。箕谓五福六极。唯敬天爱民者。天以五福应之。反是则以六极应之。由是而观。则报复之理。因果之条。释氏未东之日。而中国有欲治天下者。未始不严于此也。今谓因果之谈。报复之唱。乃释氏鼓惑愚者之技。岂君子所当道哉。噫。是说也。不唯得罪于释氏。亦箕子所当恶也。

　　画屏花鸟。非不悦目也。如欲使之香。使之鸣。虽圣如神禹。吾知其不能也。今有人于此。智不能周一身。力不能缚一鸡。衣之冠之。而周旋揖让。非不悦目也。然使之为上治民。何异使画花香。画鸟鸣乎。

　　水在釜中。非火不能热也。种在土中。非春不能生也。愚在心中。非学不能破也。今天下学非不学也。所学在于周欲。而不为破愚。是以世丧道。道丧世。世道交丧之风。扇之未已也。噫。扇之未已。则将有不可胜言者至矣。

　　伊兰之臭。天下之至臭也。而得旃檀熏之。则可以为香。今谓下愚者。终不可教。何异伊兰终不可使之香也。如伊兰得旃檀而熏之。亦可以为香。则下愚何独不可教之。但教而无倦为难。果能教而不倦。则金石可贯。人虽至愚。知觉固有。即其固有。熏之以教诲之香。久而至于熟。则其至愚之臭。亦熏而成香矣。故曰。教而无倦。惟圣人能之。

　　夜梦地裂。将欲逃之。逃前恐前裂。逃后恐后裂。逃左右恐左右裂。是时也。计无所出。犹逃心不能已。恐怖万出。既春雪扑窗。春梦顿觉。则床前后。床左右。地本如故。裂何曾裂。横谓裂者。乃遍计耳。如故者。依他也。噫。遍计虽忘。依他不忘。犹梦觉觉存。觉为梦本。梦本不忘。岂真觉也耶。

　　本惟一触。了触非性。则谓之妙触。受触所转。乃触而已。妙则失焉。故曰。妙触宣明。若然者。则广长舌相不在口。而摇于身矣。宁惟身哉。待身者触。触既为入妙之阶。则声声色色。皆广长舌相也。虽然。苟非听之于踵。则音岂易领哉。

　　竖而趍者谓之人。能竖者亦可以横。非有竖而非竖者。恶能竖竖横横。有知此者。可与言性之似也。

　　力不足生畏。理不明生疑。是故大言而欺人者。畏人者也。触事生疑。无事谓事者。乃不明所致也。心既不明。则中无主。中无主。谓我能见能闻。聪明特群。非愚而自欺者。恶至此欤。

　　孟轲见王公大人则藐之。藐之也者。有心乎。无心乎。如有心非能藐人。乃自藐也。如我无心。奚用藐为。彼王公大人。一触无心之人。将忘势之不暇。何待藐之。然后使之服耶。故曰。飘瓦扑人人不怒。虚舟触人人亦不怒。知其无心故也。君子怀道而游于诸侯之门。苟不以虚心应之。则无所不至矣。

　　惠不可妄受。受则当思惠之所自来。爱我而来耶。哀我而来耶。爱出于敬。哀出于怜。敬则我何德之有。而当其敬。怜则既为男子。竖趍于天地之间。使人怜我。我不能怜人。岂丈夫也哉。故曰币厚言甘。道人所畏。

　　牡丹谚谓之花王。盖尊其艳丽之富耳。殊不知青松托根于白石之上。当风霜凛洌之时。为云涛于万木之丛。使听者低回而不能去。以为海潮初鸣。夫松鸣使尘心荡然。雷鸣能使群蛰顿醒。钟磬鸣能生人道心。以此言之。则牡丹之艳丽。恶能有青松劲节之风哉。

　　梅以香欺雪。雪以白欺梅。两者各恃其所长而相欺。互不能降。故酣战不已。噫。天风忽起。雪卷花飞。则向之所恃者安在。故曰。恃长而欺人者不能终。

　　海有大鱼。背负万山。山有大兽。尾占千里。众人闻而不信。兹请实之。微四尘则大地不有。微三尘则大水不有。微两尘则大火不有。微一尘则大风不有。然地以水浮。水以火浮。火以风浮。风以空浮。空以心浮。夫心也者。万物一体。物我同根者也。以此而言。则焦螟可以负太山。蝼蚁可以抗雷雨。鱼大而背负万山。兽大而尾拖千里。夫复何疑。

　　众人爱富贵而恶贫贱。所以富贵贫贱之累。至于死犹不觉也。殊不知富贵贫贱。本是一条。而一条之上。强爱之。强恶之。岂理也哉。故曰。理有情无者。圣人得之。众人失之。噫。得之者。虽死生在前。直使为一条。况富贵贫贱乎。

　　死生根于有我。有我根于无我。若然者。则有我乃无我之枝条也。而善反者。即枝条而求根本。譬如瓮中捉鳖。囊中探物耳。奚难之有。虽然众人有我习熟。无我习生。熟而能生。生而能熟。非大明至勇者。岂易之哉。

　　有我无我。譬一指屈伸。屈伸无常。指无隐显。今有人于此。见屈伸而忘指体。则在尧而不能加。在纣不能损者。终失之矣。

　　圣人众人。本唯一光。然圣人不假日月灯之明。直用本光自照。所以处昏暗之中。而昏暗不能昧也。众人则不然。本光固有而不能用。反缘日月灯之明。方始得见。此明一谢。则暗相现前。是时也。伸己指而不能见。况见天地万物者哉。

　　沧海无际。冰凝千尺。一夕阳回。冰生微响。则冰复为水。可立待也。吾观复卦。一阳生于五阴之下。阳似不能胜阴。然机在阳而不在阴。则阴不胜阳多矣。如初发心大士。即成正觉。盖众人生于五欲火中。一旦心发清凉。非至明大勇者。孰能臻此。故因该果海。譬层冰之初泮。则知复水不久焉。果彻因源。盖冰离水无体故也。噫。冰水似殊。故质碍之与融通。大相悬绝。然离冰无水。离水无冰。知此者。可与言杂花之大意矣。

　　老氏以为五音可以聋耳。五色可以瞽目。介然有知。可以惑我无知。殊不知耳目无所有。有因身有。知亦无所有。有因境有。呜呼。身心既有。则死生荣辱好恶是非。靡所不至矣。是以大觉夫子。教天下以四大观身。四蕴观心。而八者现前。则身心并无所有。身心既无。则所谓死生荣辱好恶是非。譬如片雪飞于红炉之上。恶得有哉。然身心之执虽解。而八者犹未涤除。复教之以四尘观四大。前境观分别心。如天机深者。即了悟外四尘则四大无所有。外四大四尘亦无所有。外前境则分别心亦无所有。外分别心则前境亦无所有。能所互洗。物我荡然。是时也。无身之身。无心之心。昭然在前矣。始知形充八极。大患莫能累焉。智周万物。热恼莫能焚焉。驾四弘之轮。乘十愿之马。飞行无际。碾穷色空。尽使博地含灵。顿跻觉地。乃大士之能事也。

　　心本无我而灵。故不可以有我求之。亦不可以无我求之。以有我求之。渠既无我。岂不乖渠耶。以无我求之。渠既灵然。岂不乖渠耶。既不可以有我求。复不可以无我求。则我终不可得渠耶。果如此。不唯众人绝希圣之阶。即圣人继往开来之功。可得而泯已。但渠非有无可求。要在从缘会得。故曰。从缘荐得。永无退失。缘也者。如众人以十恶五逆之缘熏之。则渠发现阿鼻之相。乃至以人缘熏之。声闻大士之缘熏之。则九界发现之相。皎如日星。唯佛一人。若不以无作之缘熏之。则渠且不能发现殊绝之妙相焉。由是而观九界之相。既循缘业发现。今有人于此。能循缘业。沂而上之。则彼无我而灵者。不待召而至矣。

　　宗儒者病佛老。宗老者病儒释。宗佛者病孔病李。既咸谓之病。知有病而不能治。非愚则妄也。或曰。敢请治病之方。曰学儒而能得孔氏之心。学佛而能得释氏之心。学老而能得老氏之心。则病自愈。是方之良。蒙服之而有征者也。吾子能直下信而试之。始知蒙不欺吾子也。且儒也。释也。老也。皆名焉而已。非实也。实也者。心也。心也者。所以能儒能佛能老者也。噫。能儒能佛能老者。果儒释老各有之耶。共有之耶。又已发未发。缘生无生。有名无名。同欤不同欤。知此乃可与言三家一道也。而有不同者名也。非心也。

　　今有人于此。能读四库书。而约者不明。书多奚为。夫约者心也。心为万化之主。反不能自信。乃勤朽骨糟粕惑矣。或曰。敢问心所。曰在眼能见。在耳能闻。如生心动念即情也。非心也。噫。惟明心者。可与复性矣。

　　古有道战。德战。仁义战。智勇战。道战无心。德战怀恩。仁义战乃所以安天下之生也。智勇战乃所以强遂其志也。或有没巴鼻战者。不得无心而敌。敌则败。不得有心而敌。敌则败。畏败而不敢敌者亦败。噫。惟云门德山善战之帅也。

　　义井笔录

　　师说你的性刚。一日遇诸般事。如何忍得过去。复问如何方忍得。师说看得自家大。自然忍得去。复问如何看得自家大。便忍得去。师说天地大。便能包容得万物。虚空大。便包得天地。我本来真心大。便包得虚空。师又说大端人不能容物。无他。为物障碍。但自昧了真心。便自小了。棱严曰。空生大觉中。如海一沤发。有漏微尘国。皆依空所生。沤灭空本无。况复诸三有○大觉真心。本非有无可以形容得。才昧此心。便有虚空世界矣。是故圣人处于死生祸福之域。而死生祸福不能累者。无别奇特。不过不昧心而已。然此心虽在日用之中。众人不知。不知即是无明。无明者。谓真心本有而反不知。昧心而有虚空世界。却胶固不舍。

　　三界里头。总是一块情。大家在情里。要说超情之言。如达磨遭六毒。南岳思禅师遭十余毒。盖二老说话没偷心。便惹得许多好供养。偷心情也。无偷心性也。处于情中。而率性用事。自古及今。未始不遭魔外所害也。然向后去。害大则光愈大。故君子常吃亏。常得便宜。

　　师唤复。你竖起拳来。复竖拳。师问你这拳。是谁竖起。复对是心竖起。师问假若是没了此手。你的心何在。复罔措。师说你要在这里自家查考看。查考不出。真是苦。复求之不解。请师开示。师曰。人都愚在这里。终日将个灯点到这里。又去人家里讨火去。

　　不能忘利者。必不能任怨。

　　要想此身从何而有。此身从何而去。知其从何而有。则知其从何而去。

　　易曰。群龙无首吉。此象也。如玩象得意。则活者在我。活者既在我。则死者亦活矣。至此则孰为意。孰为象。故曰。若人识得心。大地无寸土。我则曰。若人识得意。意外本无象。无象则无物。无意则无我。无物无我。君子何怕多。存物存我。君子多不好。宋之君子甚多。只是各有其首。首者我相也。如各无意无必无固无我。即王安石。与诸攻安石者。皆君子也。

　　要心器利。无如甘澹泊。要身器利。无如闲劳勤。

　　身在心里。所以运得身动。心在身里。便运不动矣。何以故。如风筝在风里。所以风吹得风筝起。如风在风筝里。则筝大风小。小不能吹大也。心是个非里非外的。所以能里能外。他若是有里外。与里外何异。既与里外无异。自然里外不能运里外。如里外能运里外。金可博金。水可洗水矣。

　　心有知觉。气无知觉。四大是一气之变。一气是四大之复。故庄子曰。气聚则生。气散则死。生生死死。不过气之聚散耳。达人知其如此。所以方生方死之间。未尝喜生畏死也。不然则此五尺之躯。便能拘限得这无边无际之灵明矣。

　　如人以手运笔。笔始能画。达者由画推至于笔。由笔推至于手。由手推至于心。由心推至于无我而灵者。无我则无外。外者内之待也。我既无外。内亦穷矣。内穷则外不能独立。内外之情既枯。则无内无外。而能内能外者现前矣。圆觉曰。一切众生。皆证圆觉。其此谓乎。

　　心不自有。因境而有。此六尘缘影之心也。如此心不能查考彻了。则本有灵明之心。终不现前。譬如浮云未净。青天不露。又世人论身时却杂心说。论心时却杂身说。所以身心头脑。终是不清楚。如身心头脑清楚了。则会生死身为法身。会烦恼心为菩提心。不异屈伸己指耳。

　　人是有形之鬼。鬼是无形之人。谓人鬼有两心。无是理。只是有形无形差别耳。

　　学人先要断淫欲。断淫欲之道。亦无多岐。但能识破自身。则眼前虽有西施之容。子都之貌。自然忘之矣。然识破是明。能忘是勇。如明而不勇。则多生染习。如油入面。欲使之出。亦不易易。且道身如何识破得他。先当推我未生之前。是身果有耶。果无耶。有则何劳父母交姤而生。无则既本原无。如何无中忽有此身。如是推究。推究不已。则此身一旦洞然识破了。自身既识破了。则他身不待破而破矣。自他之身既破。且道将何物为能所淫欲之具哉。若如此推究。未能识破自身。当次观父母交姤时。母心先动耶。父心先动耶。父母心一齐动耶。父母心不动耶。父母心不动。两俱无心。无心则无我。无我谁生淫欲。父母心齐动。齐则一。一则亦无能所。淫心亦不能动。父母先后淫心动。先不是后。后不是先。本不相待。淫心亦无动。此以理推也。非情计也。又父母交姤时。我无淫心。身因亦无。我有淫心。父母不交姤。身缘亦无。须因与缘三者合方有身。如三者合而果有身者。则父分多少。母分多少。我分多少。如是往复多少推之。推来推去。推去推来。推到情枯智讫处。则是身是有是无。不待问人而自知矣。知则明。明则不惑。不惑则西施子都。皆我得无欲之前茅也。又无我而灵者性也。有我而昧者情也。性变而为情。性无边际。情亦无边际。情复而全性。情无边际。性亦无边际。如水广冰多。冰厚水深也。

　　学问不多头脑。不过穷灵极数而已。穷灵。则无我而灵者全矣。极数。则有我而昧者不能昧我矣。以数不能昧我。所以一为多多。多多为一。在我而不在数也。如形骸假五行而成。非数乎。如心。形骸成而不生。形骸败而不死。可以为数之主。数乃心之奴也。众人则不然。主反为奴。奴反为主。或者谓禅家但知性而不知命。道家但知命而不知性。此说非通也。灵。性也。数。命也。未有能穷灵而不能极数者。未有能极数而不能穷灵者。设有穷灵而不能极数。小乘是也。极数而不能穷灵。地仙是也。如曰。有物先天地。无名本寂寥。能为万象主。不逐四时凋。能为万象主者。非灵乎。万象非数乎。又有心统性情之说。世皆知有此说。知其义者寡矣。夫情波也。心流也。性源也。外流无波。舍流则源亦难寻。然此说不明。在于审情与心。心与性忽之故也。应物而无累者。谓之心。应物而有累者。谓之情。性则应物不应物。常虚而灵者是也。由是观之。情即心也。以其应物有累但可名情。不可名心。心即情也。以其应物无累。但可名心。不可名情。然外性无应与不应。累与不累耳。若然者情亦性也。心亦性也。性亦心也。性亦情也。有三名而无三实。此乃假言语而形容之。至其真处。大非言语可以形容仿佛也。故曰。参须实参。悟须实悟。涅槃经有王者库内之刀。是刀光洁明净。不惟削铁如泥。亦可以照人妍丑。削铁如泥非利乎。照人妍丑非明乎。利而明。非天下至宝乎。我心决断是非。利于库刀。照物妍丑。明如秦镜。如见可欲。则利者不利。明者不明矣。故大丈夫常要胸中无物。眼前无欲。胸中无物。则心可以包太虚。眼前无欲。则眼可以穷象先。虽然知则易。行则难。

　　复探䇿得五数。师曰。夫五者。无我之数也。无我而数。数而无我。得非穷灵而极数。极数而穷灵哉。何者。如四方才定。则中央定。中央定。则四方定。未始有先中央而后有四方。先四方而后有中央者也。由是观之。不惟中央无我。四方亦无我。但众人昏而不察。理蔽于情。谓四方自四方。中央自中央。殊不知外四方而求中央。外中央而求四方。得非索龟之毛。求兔之角耶。又身如中央。地水火风如四方。故金木水火若有我。则不必揽土而成体。土若有我。亦不能为四行之资。所以土不自土。四行借而成体。四行不自四行。为土所寄。如身不自身。可以复还四大。四大不自四大。可以假借成身。中央不自中央。须假借四方而为中央。四方不自四方。须资中央而为四方。噫。知此说者。则一理散为万事。万事会归一理。譬如镜中见眉目。掌中视文理。复何疑乎。夫中四无我理也。无我而中中四四事也。所以然者。外事无理。外理无事。犹外冰无水。外水无冰也。故曰。若人识得心。大地无寸土。紫柏则不然。若人会得理。万物一任闹。我偏得清闲。逆顺无烦恼。如二四六八十。此倚数也。非本数也。

　　地水火风。毫厘混不得。似乎有我。然合四者而为身。则四者又无我。故知身若有我。亦不能复还四大。身若终不能复还四大者。则人有生无死矣。又坚湿暖动如四方。中央如身。故外四方则中央不有。外中央则四方亦不有。外坚湿暖动则身决不有。外身则坚湿暖动亦不有。学者于饮食男女之场。胜负不决。猛作此观。自然理水日深。人欲日浅矣。

　　有我而昧者舍得尽。则无我而灵者方得全。复问三世一身有是事乎。师曰有。良以身一而世三。如人行路。路有千里。而行惟一人。谓路千里。而人亦有千。此愚痴之说也。然此身非形骸生死聚散之身也。乃法身也。夫法身着。千古一瞬。万劫一息。岂但三世一身而已乎。老人告汝曰。三世一身。此密示未尝死之机也。不可忽之。痛当自重。设遇扶颠伏猛之事。直肩负荷。勿得支吾。

　　两人静坐。心皆清明。清则无扰。明则不昧。无扰而不昧。岂有待之心乎。适然喜境现前。则喜心生。不喜境现前。则不喜心生。如喜心是我固有之心。则不喜境现前。他只是喜。岂能成不喜心那。三祖曰。能由境能。境由能境。欲知两段。元是一空。

　　人要在是非患难里滚得过。是非患难里滚不过。则好人何来。故真金须火煆。好人须境炼。

　　颜子隳肢体。外形骸也。黜聪明。空妄心也。妄心空则真心露。形骸外则法身全。

　　离乃心之象也。如玩象而得意。则虚而明者。在我而不在文字语言。若一切文字语言。都从虚明流出。自然文天而机妙也。唐李长者。每以南无释曩谟义。文字之师往往笑之。以为长者不辩华梵。殊不知长者独得华严事事无碍法界之旨。既曰事事无碍。即以梵语释华言亦可。华言释梵语亦可。以世间书释出世间书亦可。以出世间书释世间书亦可。以恶言明善言亦可。以善言明恶言亦可。言明则意得。意得则至虚而明者。常为其君。一切染净善恶华梵是非好恶。皆臣妾也。皆语言三昧也。呜呼。心本虚而明。世忽之而不究。皆我现前身与心。碍而不虚。昧而不明。反执吝而不肯释。殊不知碍而昧者。能释之。则虚而明者。不待索而至矣。由是观之。玩象得意之说。苟非嗜欲浅而天机深者。象亦不易玩。意亦不易得。复勉之坛经。曹溪六祖所说也。曹溪初不知文字语言。然闻金刚经而豁然大悟。遂造黄梅得衣钵而归岭南。传心宗于曹溪宝林寺。自是天下称曹溪焉。其所说坛经。至于性相二宗。经之纬之。错综万态。若老于文字语言三昧者也。此乃悟自心虚明之验耳。人为万物灵。知有此而不痛求而求他。谓万物灵可乎。

　　大丈夫得其机而已矣。机无多少。以用之不同。故似有多少耳。然象先之机。即象后之机。象后之机。即象先之机。谓之一机。则象先不是象后。谓之多机。则象后之机。外象先之机。而机无别机。以乘时应物。故有象先象后之异也。

　　紫柏老人集卷之九
卍新纂续藏经第 73 册 No. 1452 紫柏尊者全集


　　紫柏老人集卷之十

　　明　憨山德清　阅

　　法语

　　示元复

　　复述姚少师在崇国寺。自题其像曰。看破芭蕉拄杖子。等闲彻骨露风流。有时摇动龟毛拂。直得虚空笑点头。师说芭蕉拄杖子。身之谓也。我若看破。则心无累。心无累则明。明则性可见矣。凡见性之人。龟毛可以为拂。拂可以为天地。卷舒太虚。屈伸万象。在我而不在造物也。此姚自赞也。紫柏则不然。芭蕉杖子即龟毛。生杀纵横气意豪。是圣是凡魂胆落。薰风吹落树头桃。师问复。姚。老子有何长处。紫柏有何短处。若长短辨不出。便是眼中无珠汉。虽然。紫柏只知天经地义。礼也。姚老子若跳得这礼字圈柜出。饶他三十棒。如跳不出。三十棒。一棒也不饶。紫柏左右视曰。姚老子何在。复目睁。师曰。不在者且放过他。在者代受棒始得。

　　复问。人之性在母腹中时有乎。抑在母既生之后。一落地时方有乎。师问你说性有边际否。性有古今否。复曰。性无边际。无古今。师曰。性既无边际古今。岂可以母之腹中。立有性不有性论。与既生之后。有性不有性论。棱严曰。清净本然。云何忽生山河大地。此满慈问如来之词也。夫清净本然犹水也。山河大地犹冰也。水则融通。冰则窒碍。疑窒碍不是融通。谓冰即水可乎。然离水无冰。谓冰非水可乎。复问所谓忽生者。果何旨耶。师曰。忽则非有心所及。必欲穷忽所以然之说。则忽似可以有心所测也。虽然。以佛性无常。水可以成冰。以诸法外真常而不能自建。故知冰可复水也。又有我而昧者。外无我而灵者。则有我而昧者。不可得也。圣人知其如此。先会物归己。然后开物成务。无往而不达也。夫何故。良以外己无物。外物无己。外己无物。则开物成务之物。未尝非己也。外物无己。则物不待会而已全矣。然此理知而不能行。则多生染习终不能消。行而不能证。则固有之灵。亦终不能全复。证而不能忘。则称性之用。终不现前。故曰。有大机。必有大用。

　　水寒极则成冰。寒过则冰还复水。性变而为情。情盛则阴极。凡一切染习种子。皆属阴也。照性成修。则染习势也。渐自损减。净种功能亦渐增益。转依有六。惟损力益能。转是初心者。日用逆顺关头之利器也。然非惭愧。助其胜解。则余转便不能入矣。

　　师问复曰。汝身之可把捉者。皮肉筋骨而已。湿暖动者。皆不可把捉也。可把捉者。谓地大。不可把捉者。或谓水。或谓火。或谓风。总名四大。有本四大。有末四大。本四大。汝寻常所履之地。所饮之水。所食热物。所能鼓万物者是也。末四大。汝身皮肉筋骨。与湿暖动是也。然末不离本。始假借本而有身。有身如不假本而资之。身必败坏。此理甚明。但众人封于情计。不能以理折情。所以执身之习。不易消耳。圣人以心用身。众人以身累心。以心用身者。如口吐沫。一吐不知有几千沫星。如周颠仙。以一身而化多身也。以身累心者。计可把捉皮肉筋骨。为我之身。而不知终非我有也。此身始本不为我有。终亦不为我有。则中间所有者。又岂我之有耶。圣人当有此身之时。即不有其有。故至于将死之时。地还地。水还水。火还火。风还风。即以其所借者。交还之。何怖惧之有。死惟其不怖惧。则一点灵明。凝定如泰山。何得昏乱。以故死累于其所借者。而不累于其所未乱者。况有此一点灵明在。自然死者不死。而复借本地大。与本水火风大为身。死而复生。生而复死。更历千万世而机不息也。此说虽是。然未知六尘缘影为心所以然之故。本末四大。纵件数借还。似亦了了。观其会物归己。则终成两橛。如能究彻缘影之心。则灵明始凝。又灵明凝定。亦有浅深。如断见思惑。得罗汉果。断尘沙惑。得菩萨果。断根本无明尽者。始得佛果。故曰。心数理妙。孔老未知也。

　　墨香庵常言

　　乳参水则漓。醪参水则薄。去古远而人心浇。故以不怪者为怪。谓怪者常也。有法古之风者见之。则以捏怪目之宜然也。

　　或曰。民性多暴。圣人道之以其仁。民性多逆。圣人道之以其义。民性多纵。圣人道之以其礼。民性多愚。圣人道之以其智。民性多妄。圣人道之以其信。殊不知民性非暴。可以道之于仁。民性非逆。可以道之于义。民性非纵。可以道之于礼。民性非愚。可以道之于智。民性非妄。可以道之于信。若然者。暴而道之以仁。逆而道之以义。纵而道之以礼。愚而道之以智。妄而道之以信。皆治之也。非道之也。治之如鲧治水。道之如禹道水。故逆其性者。功弗置。顺其性者。续乃成。若性本暴而道之以仁。吾知圣人复生。其道难行矣。大都习可以治。性可以道。故暴者习也。非性也。

　　披林逐虎兕。入水婴蛟龙。世以之为勇。非勇也。能以至公之理。折隐私之情。胜而弗败者。是为勇也。

　　或曰。今道有赤子。将为牛马所践。见之者。无问贤不肖。必惕惕然。皆欲驱牛马以活之也。至夫国有弱君。室有色妇。而谋其国欲其室者。惟恨其君与夫。不罹赤子之祸也。噫。是复何心哉。即欲活之之心耳。微涉可欲。瞥然失照。一至此乎。故曰。不见可欲。使心不乱。夫技与道。同出而异名耳。故善于道者。技亦道也。不善于道者。道亦技也。若然者。道与技果一乎哉。果异乎哉。

　　夫烦恼之与菩提。浊波之与清水。空之与色。屈之与信。果一物乎。两物乎。忽而弗观。则三惑浩然。反而推之。则三德宛尔。此非劳形役骨而可入。贵乎于妄心忽生时。穷其所自。或牵于声耶。或牵于色耶。逆耶顺耶。生耶死耶。随心生处。即而体之。极而穷之。生于自乎。生于他乎。两者合而生乎。绵然无间。坚然痛究。至于智力无所加功。情根无地可植。越着精彩。如饥狗之啮枯骨。细嚼则无味。舍之则无聊。啮之。啮之。又啮之。忽而精力之与枯骨。能所命断。始不疑空不异色。屈不异信。烦恼不异菩提。众生不异诸佛矣。噫。能𢬵命者。可以杀人。能割情者。可以入道。虽圣人复生。不易吾言矣。

　　夫心术无常。顾其所冯如何耳。故冯于十恶。则泥犁见焉。冯于悭贪。则饿鬼见焉。冯于愚痴。则畜生见焉。冯于五戒。则见之人。冯于十善。则见之天。冯于四谛。则声闻道成。冯于十二因缘。则缘觉果就。冯于六度。则菩萨慈弘。冯于最上乘。则佛果圆满。至于冯于六经。则谓之儒。冯于百家。则谓之百氏。若韩非冯于刑名。孙武冯于兵。较之畜生之与饿鬼。饿鬼之与地狱。三者推其所冯。虽皆不善。此果报非因心也。噫。人为万物之灵。如所冯果善。则克圣奚难哉。而韩非孙武。既为人矣。不幸而所冯不善。导天下以杀戮。则其泥犁以为园观。长劫游戏。吾知其不免乎。或曰。刑名以救德教之不备。兵乃戮寡而救多。皆仁术也。子何俱非之。对曰。考之出世之典。征之治世之经。未有不闻大道。而善用者也。如善用之。自非圣人莫能焉。

　　夫廓然无朕。奚吉奚凶。阴阳既不可以笼罩。祸福岂可以雌雄之哉。噫。介尔有知。万物生焉。是以观爻象可以推休咎。听音声可以定吉凶也。若然者。一心不生。则三藏六经。恶能筌蹄之乎。

　　夫深山重渊。蛟龙虎兕之所恃也。多财高位。富姓贵耀之所恃也。然蛟龙虎兕。富姓贵耀。皆不能免其患者。以恃贾之耳。虽然外天下者。则不可悦以富贵。外富贵者。则不可辱以贫贱也。噫。恃洁而高世。贾患而伤生者。名乎非名乎。若然者。则蛟龙虎兕不为暴。富姓贵耀不为贪。而至暴至贪者。非外天下忘富贵者乎。

　　夫荣之贾辱。利之贾盗。人皆易知也。而名之招忌。德之招谤。道之招毁。知而未真乎。果真知乎。非真蹈其阃者。岂易知哉。

　　天下皆慕富贵。而厌贫贱。皆恶饥寒。而好饱暖。殊不知非贫贱饥寒为之地。则富贵饱暖何自而来哉。

　　夫旱极则水至。涝极则旱来。是以圣人履霜而知冰。验来而知往也。若然者。未至其极。犹可备之。既至其极。极则不返。备之何益。

　　凡为之于未有。一为而万成。万成而一不损。损则万亦何益。以其不损。谓之益矣。

　　夫招生死者身也。招好恶者心也。生死之与好恶。圣人痛患之。以其患之。患无所患也。众人不患之。故患患之耳。今有人于此。虽未能即去其招。知招为患之媒。以其知之。媒日疏矣。于是知疏媒者。虽未齐圣。圣由是始也。

　　夫惺之与梦。昼之与梦。天乎人乎。在天则谓之昼夜。在人则谓之惺梦。故知此者。天亦可也。人亦可也。若然者。天之与人。在我而不在造物明矣。

　　吾尝思天之上。更有何物。思地之下。载我者谁乎。思之。思之。又思之。思不及处。则不可以口门吐矣。又岂可以言语形状之哉。虽然真悲者无声。真亲者无情。故声容情生。则天地大而我细矣。

　　夫荣者梦辱。富者梦盗。饥者梦食。渴者梦饮。勇者梦怯。怯者梦勇。南人梦舟。北人梦马。天机深者梦山水云物。以其所嗜不同。故梦之各别耳。是以至人达此。知天地可以反复。山海可以移易。死生可以游戏。故曰悟唯识者。可以绍佛祖之位。

　　或问余曰。布袋和尚何笑之多哉。曰怕人怪耳。问者闻余言。以为绐而不信。是不知图大事者。虑必远。行远道者。辎必重。布袋和尚。与双林傅大士。皆弥勒化身也。此老为当来之佛。任释迦之东宫。事非细矣。若不深思远谋。则临时悔无及也。问者曰。吾闻子之言。若深告我者也。苦仆根钝识昏。卒未能领略。乞详而示之。予复谓之曰。子知之乎。傅大士制藏轮。布袋和尚以笑面对人。盖虑娑婆化周。龙华将始。若不预培众生般若之因。结天下欢喜之缘。则临成佛时。机感愚痴。众生多瞋。愚痴则闻法无益。多瞋。则行慈不普。两者圣人之重责。重责不虑。成佛何为乎。且众生以十分言之。识字者寡。而不识字者多。顺之则喜。逆之则瞋。故寄广长舌于轮藏。结欢喜缘于笑面也。若然者。六根皆眼。逆顺皆春。故以眼见轮藏者。耳闻轮藏者。手摸轮藏者。身触轮藏者。意缘轮藏者。若口赞。若口毁。皆于轮藏培般若因。此既培之。彼则成之。故布袋之笑。乃英雄之卖憨也。傅大士之制轮藏。乃豪杰之网罗也。余故曰。图大事者谋必远。涉远道者辎必重。问者感泣而谢焉。

　　凡善笑者必善哭。善走者必善蹶。是以飞廉恶来。皆不得其死。韩娥秦青。世皆以能讴闻。若然者。则布袋和尚之笑非笑也。屈原之愁非愁也。予以是知弥勒以笑说法。三闾大夫以愁得道也。至于仲由结缨而死。死非真死。飞廉之与恶来。非真死可乎。

　　窗前有松。天上有月。风摇窗影。不知者。夜见之疑以为鬼。怖而失声。求救旁人。人晓之曰。非鬼也。月上窗明。风摇松影耳。何故妄怖。怖者虽闻其言。终疑着鬼。至于黎明日上。躬自验之。不觉失笑。始悟非鬼也。呜呼。窓间之影。夜见之即疑为鬼。昼见之则不以为鬼。影非有二。见者一人。何自起自倒若是乎。夫十方依正三世。犹窓间之影耳。凡夫见之以为有。二乘见之以为空。菩萨见之以为心。故曰。若人识得心。大地无寸土。

　　吾少时。但知人有过。不知己有过。既长。虽知人有过。亦知己有过矣。久之。但知己有过。不知人有过矣。

　　水不自清。人清之也。人不清之。水自清也。譬夫心不自明。人明之也。人不明之。心自明也。噫。虽不自明。谓之无明可乎。

　　心有四德。常乐我净是也。常则无生灭。乐则无好恶。我则无主宰。净则染不得。故得常者。天地毁而不老。得乐者。众苦交而超然。得我者。造万有而无心。得净者。处五浊而清泠。虽然四者。即心之有乎。离心之有乎。离即之有乎。三者辨。则四德可言也。

　　一日忽觉身心超然。从夕至旦。此乐不失。偶触逆境。便不超然也。病在觉故。如乐不觉。则苦亦不觉矣。噫。觉之为害也若是。况不觉乎。

　　夫饥而得食。渴而得饮。贫而得富。富而得官。此四者。其始得之也。喜不可以言语形容焉。况愚而得智。智而得忘。忘而得心。其乐岂可以言语形容之哉。

　　夫人而无仰食者。非奴则婢也。故家有十人仰食者。其相必不寒。家有百人仰食者。其相必殊众。至千人仰食。万人仰食者。犹星中之月也。其光明硕大可知矣。於戏。凡人仰之而食者。财有余故耳。殊不知富有法财。能博济万古之苍生者。则其光明之普。又非星中之月可并矣。由此观之。世财可以资生。不能资无生。生则有死。死则有尽。无生则无死。无死则无尽。若然者。资生之德有尽。资无生之恩。宁有尽哉。故仰食于人者。以自不能资生故也。自既不能资生。岂能资人之生乎。如牛马不能自生。必资于人然后可生也。故无人仰食者。谓之奴婢。乃贵之也。非贱之也。故古人骂义学之徒。谓之奴儿婢子。良有以焉。

　　或曰。人有圣贤之异。道无圣贤之异。我则曰。人无圣贤之异。道有圣贤之异。故曰。一切圣贤。皆以无为法而有差别也。

　　或曰。道者。说也。路也。殊不知有说则有声。有路则可行。有声非道。可行非到。非道非到。道非道也。

　　或者爱画花而不爱生花。有笑之者曰。爱假而不爱真。愚矣乎。其人曰。生花造化所化。画花吾心所画。造物乃吾心中之影。子以影生者为真。吾以心生者不为假。吾非乎。子非乎。必有知者。然后可辨也。

　　或者犯淫病而不能治。至于病笃欲死。良医拱手焉。吾因问病者曰。淫从何生。答曰。淫从心生。吾再问曰。心从何生。曰不知。吾曰。心尚不知。将何生淫。淫尚不生。将何生病。病者闷然而不应。自夕至旦。疑而不解。疑重则淫轻。淫轻则病减。忽然悟心无生。所谓淫与病者。龟之毛。兔之角也。恶可实哉。

　　或者参究赵州庭前柏树子话头有年矣。亦尝自谓有所悟。一日叩之。子参庭前柏树子话。既无义路。则汝谓之无义路。又何从而得也耶。

　　吾尝于喜怒哀乐四者之间。寻其头目。果是何物。而能喜能怒能哀能乐乎。又正喜时则怒安在。正怒时则喜安在。正哀时则乐安在。正乐时则哀安在。朝寻之。暮寻之。日寻之。月寻之。年寻之。积年寻之。一旦得其头面。始知喜时非人。怒时非人。哀时非人。乐时非人。皆我也。我喜我怒我哀我乐。我自寻之。俱非人也。虽然乃已发之伎俩耳。如未发之时。则四者头面又安在哉。知此则可与言喜怒哀乐也。又知喜怒哀乐者。始可与言未发也。噫。未发果可言乎。果不可言乎。然而善言之者。以不言言之。言之不言。奚不可哉。

　　声之与色。果障道乎。果不障道乎。说者以为聪明凿。而真知丧矣。殊不知风鸣万松。月照千峰。声乎色乎。障道乎。不障道乎。此既不障。则艳姬清唱。岂独障道哉。若然者。声色恶能障道。人自障耳。人障道而反诬声色。何异张翁吃酒李翁醉也。

　　龙之喜渊。虎之喜林。虽水陆不同。然皆喜其可庇形也。殊不知龙无欲。虎无毒。虽陆蟠昼出。其谁害之。人所以室之者。以龙颔有夜光之珠。虎能食人故也。

　　或者以为天之高。自高也。地之厚自厚也。日之明。自明也。月之圆。自圆也。灯之光。自光也。殊不知离吾心则天失其高明。而地失其博厚矣。若然者。日之明。月之圆。灯之光。皆吾心之彩也。噫。人能知此。可与言天地之道乎。

　　平受为苦乐之因。苦乐为平受之果。三受互藉。无有暂停。如汲井轮。循环无始。忽憎忽爱。忽爱忽憎。憎爱忽穷。现平受容。忽撄逆顺。受容随失。失成爱憎。是以无受之明。如云笼月。光不能显。受尽云空。本月昭然。此受不可以无功而遣。不可以有功而驱。无功则受岂自空。有功则反资受地。反复推循。理无所出。若然者。则受终不可空耶。受不可空。则众生绝成佛之梯。诸佛塞度生之路。圣凡两病。学佛何益。

　　天道悯疏略。人道贵周密。疏略者。于人则不竞。于时则失利。周密者。于人则善竞。于时则多利。竞而多利者。虽取胜于目前。未必有益于身后也。不竞而失利者。虽负败于目前。未必无益于身后也。且人不胜天。败岂有常哉。

　　毛道凡夫。初无见谛。于诸逆顺憎爱无常。或我之所憎。人之所爱。或我之所爱。人之所憎。皆妄也。然而离妄求真。离波求水。未之有焉。故曰。迷悟真妄。如臂屈伸。本无背面。若悟者。妄即真也。迷者真即妄也。所以能屈能伸者。臂也。能真能妄者。心也。故知臂者不可以屈伸惑之。了心者。不可以迷悟拘之。

　　于诸欲境。观若险崖。则染因为净之资矣。于诸胜境。不生欣仰。则净因为染之隙矣。故曰。境无染净。惟精进者。则触途成观也。

　　地非水无以浮。水非地无以载。静推两者之功。卒不能折衷。能折衷者。可以为师矣。

　　天下皆知富贵之与贫贱。有而不无者也。昨天堂之与地狱。或者决以为无。殊不知富贵贫贱。既有而不无。奚独天堂地狱。无而不有也哉。

　　吾赋性刚褊。人少有逆之。则勃然不悦。然而事过即忘之矣。噫。吾虽忘之。受吾触者。安能忘之哉。若然者。我忘而人不忘。未忘也。须人我俱忘。始忘也。

　　夫见后而不见先者。未可与语春也。见下而不见上者。未可与语主也。故牛马知牧而不知主。鱼鸟知春而不知冬。殊不知非冬奚春。非主奚牧。皆不思耳。故思之思之。鬼神将通之。况主与冬哉。噫。人而不思。则去牛马不远矣。

　　夫万物皆心也。以未悟本心。故物能障我。如悟本心。我能转物矣。是以圣人促万劫为一瞬。延一刻为千古。散一物为万物。如片月在天。影临万水也。卷万物为一物。如影散百川。一月所摄也。此非神力为之。吾性分如是耳。

　　不吃糖者不知甜。不吃醋者不知酸。甜酸尚尔。况大道乎。

　　夫一心不生。万法无咎。人物交辏。本来廓如也。若然者。群芳非色。滂沛非声明矣。故曰。哀乐相生。正明目而视之。不可得而见也。倾耳而听之。不可得而闻也。

　　忍字为义。以刀刺心。则使识字晓义者。知触事之际。念不可轻起也。如念起不当乎理。即拔慧刀以刺之。乃恶念消而善心长矣。善淳而化之。则几乎道矣。忍也如是。可不儆哉。

　　吾问王子曰。仲由闻过则喜。令名无穷。奚哉。曰惟心虚者。能受善故。天地虽大。虚能包之。虚则久长。令名之无穷宜矣。

　　善恶无常。爱憎无住。故众人可以希贤。贤人可以希圣。喜可以为怒。怒可以为喜。如四者有常。则圣人设教。益天下之愚矣。

　　罗笼五脏者。形骸也。主宰一身者。自心也。形骸可见。而五脏可知。唯自心。非但人莫能知。即自知自心。犹己眼观己眼也。故介然有知。物即生心。今有人于此。召群愚而为叛。其讨叛者。不以诚而以诈。岂唯叛不可讨。使天下失信。自此始矣。

　　我未尝见有大无明人。如有之。千尺层冰。一朝燸动。即汪洋莫测也。

　　若人以为骨贱气昏。于大道不敢企焉。殊不知鳞虫可以为龙。羽虫可以为凤。善恶无常。清浊无主。勤勤于善而不息。则近性。近则顺。顺则化。化则虚。虚则灵。然虚而灵者。即心而求耶。外心而求耶。即心而求。则把柄在我。不属造物明矣。若然者。骨之贵贱。气之清浊。岂有常哉。顾其所习如何耳。故曰。性相近也。习相远也。必以骨贱气昏。而不能圣。此自弃之徒也。既自弃矣。虽终年日月。与圣人为侣。亦不能熏之矣。况下焉者乎。

　　人为万物之灵。虽五尺童子。亦能习而言之。及征其所谓灵者何物。虽大儒老衲。未始不罔错者也。故曰。事事寻常总不差。相逢举着便淆讹。且道病根在恁么处。参三十年来为汝说破。

　　天生日月。不为穿窬而张明。地阙江湖。不为车马而设险。然行者之恶险。盗者之恶明。不啻吴越之仇也。惟天废日月。地塞江湖。则两者无憾矣。噫。天废日月。则群生失明。地塞江湖。则万物焦心。故天不为盗者之恶明而废日月。地不为行者之恶险而塞江湖。仲尼不为桓魋之疾贤而避是非也。

　　或曰。子之道不能行。因毁者之多耳。曰吾道之不能行。非毁者之过也。过在吾修道之弗诚耳。诚则感物必弘矣。虽然昔人有闻乞肉声而悟道。睹桃花而识心。岂既死之猪。无知之木。贤于吾者耶。

　　介然有知。召毁之始。廓然无我。纵毁谁知。无知而知。不昧是非。此可毁乎。不可毁乎。

　　或曰。牛头融公未见四祖时。则百鸟衔花。天人献供。既见之后。花鸟不来。天人绝响。何哉。曰鬼神敬德而不知道。知道则孰非圣人。何花鸟天人之别哉。

　　夫天理之与人欲。微尘之与大地。果一乎哉。果二乎哉。一之则众人皆圣人也。不一。则是圣人设教为无益也。故知冰即水者。冰非有也。知水即冰者。水非有也。水非有则理不碍事。冰非有则事不碍理。事不碍理。则行弥十界而常寂。理不碍事。则知周万物而不劳。不劳则教无不施。常寂则道无不一。道无不一。如花在春。教无不施。如春在花。果一乎哉。果二乎哉。

　　或曰。惠迪吉。从逆凶。有是乎哉。噫。无是则日月可以使之坠。江海可以使之枯矣。今日月在天。江海固然。有是乎哉。无是乎哉。

　　昔有指鹿为马。证龟成鳖者。天下不平之。今则指鹿为麟。证龟为龙。天下皆然之。哀哉。

　　夫风之驱云。水之转石。何无心而有力焉。情之昏性。习之惑知。亦若莫之为而为之。其有心也耶。无心也耶。何力捍而莫能制乎。

　　阳燧取火。方诸取水。故向月则水注。向日则火然。夫水之与火。果生于日月乎。果生于诸燧乎。果生于盘艾乎。若生于日月。则非诸燧水何不注。火何不然。若生于诸燧。未向日月时。亦何不注不然耶。知此则可与语神化矣。

　　有形而最大者。莫过乎天地。无形而最大者。莫过乎太虚。包诸有无而最大者。莫过乎自心。自心如镜之光。两者光中之影也。故见光者。则影无留碍。执影者。则本光常失。本光常失。则光用不显。光用不显。则影执不消。安有即影见光者。与之言自心之光乎。

　　夫形者。心之影。影者。形之影。今有人于此。图影欲真。殊不知纵真。影也。生形者。岂可以笔墨图之哉。

　　或曰。何物非心哉。但因分别而心成物耳。直不分别。物物皆心也。故马顾影而不惊。狐见侣而不疑。初无二见故也。

　　火可见。此相火。非性火。若性火则周遍而不可见。故凡薪传则见。不传则不见者。相火非性火也。乃若云。水性湿。火性热。此则又以性喻义耳。

　　以世眼观人。不足尽人。何以故。地狱众生。见丈六金身。如黑象腿。佛尚如此。况其他乎。

　　有我。则我在天地中。无我。则天地在我中。

　　如现前各人之身。毕竟因何而有。究其所归。父母情未动。赤白决不流。身何所有。父母既情动。四大随感生。精华非形质。似形而非形。非形任运长。所以有此身。由是而观。以父母情动为因。赤白二交而为缘。穷身之因与缘。不过如此。乃心之因。则在我而不在父母。父母虽交会。我若无憎爱。想岂无故投。以是而推之。因境生心。则境为生心之因。感受气分亦缘也。

　　心力无状。取功名而试之。此试之有也。次忘身心而试之。此试之无也。有无俱试而弗醉。始能妙万物而神矣。故曰。能豪杰而未圣贤者。执有心坚。事所以遂也。惟豪杰而能圣贤者。有无之主也。噫。有之主。尚难立。况无之主乎。昔人有言曰。有无二法。摄尽一切法。非独立于有无之初。而用有无者。恶能吐此与。

　　净瓶数枝花。无生残红堕。水面点胭脂。亦是春深路。惟心之外。别无一法。离心有法。无有是处。若知此者。长于金屋。死于泥涂。籧篨为棺。何异骊山。骊山秦椁。凿石千仞。骨邻下天。可谓深藏。藏深冗深。盗得致富。由是观之。泥涂秦椁。孰我孰若。是以达人。未死忘生。未生忘死。空中种树。春岂有边。花开结果。实占大地。

　　无生若可知。为有知。知无生无知。知无生有知。则生已有生。安知无生哉。无知知无生。既曰无知。谁知无生。若知无生。还同有知。

　　生无所立。谓之行尸。死有所负。谓之债鬼。

　　地大四尘成。水大三尘。火大二尘。风大一尘。故尘多者质重。质重者力微。唯心无一尘。故力不可思议。尘谓色香味触也。

　　一身之亲。莫亲于皮。是故以针刺皮。凄然觉痛难禁焉。然皮之亲。不若肉之亲。肉之亲。不若骨之亲。骨之亲。不若髓之亲。髓之亲。不若心之亲。故曰。心生则种种法生。今天下不唯不以亲者为亲。反以不亲者为亲。是以亲亲者。终不亲矣。呜呼。心作天堂。心作地狱。心作圣人。心作众人。至于大之天地。广之万物。皆心之造作。而世之号称聪明有识者。若问其身与心之所从来。皆莫知何说也。此而不悲。更复何悲。

　　夫喜怒无常。其犹板筑。而人情胶执。妄结悲欢。是以仇如吴越。爱如妻子。一言相合。即割封成好。一事相乖。即背恩忘义。悠悠古今。率惑于兹。惟有道者。知喜可使怒。怒可使喜。二俱无常。视同镜像。故好恶交前。而心常间也。

　　一念不生。孤明圆照。六尘葑蔀。本妙失真。是以情波浩瀚。业火焦然。三界朽居。并遭焚溺。唯彻见自心者。知念不单生。必籍尘起。尘难独立。必凭念彰。反复推寻。当处寂灭。故神珠在掌。光非外来。悟物除真。而不作用想也。

　　四十八愿。弥陀如来因中为法藏比丘时。对世自在王佛。所发之愿也。若以众生有思惟心测度之。即一愿尚难担荷。况四十八愿哉。殊不知于理推之。虚空之无际。天地之高厚。万物之广多。圣乎凡乎。有知乎。无知乎。皆不越我自心者也。故曰。空生大觉中。如海一沤发。有漏微尘国。皆依空所生。沤灭空本无。况复诸三有。以此观之。则法藏所发之愿。如来印证之辞。证之于理。即之于事。皎如日星。夫复何疑。又众生习俗庸鄙。识不高明。横计六尺之躯为身。方寸之心为心。无论贵贱贤愚。荣荣辱辱。顺顺逆逆。穷神殚虑。严饰万态。自生至死。无须臾之休歇者。特未能窥破此身此心耳。是以大觉圣人。愍而哀之。发广大之愿。昭廓心境。使一切众生。豁清慧目。获无身之身。无心之心。无身则大患永息。无心则劳勤顿空。故曰。大患莫若于有身。劳勤莫先于有智也。然则无身之身。形充八极。无心之心。照穷万有。人为万物之灵。于此大身广心。冥然不悟。局于臭躯壳上。堕于妄想梦中。毫不自觉。反乃惊怪于法藏比丘者。果灵乎哉。

　　达观未见树而梦藤。庄周自知人而化蝶。然藤无知。而蝶有知。无知则无情。有知则有识。无情必无感。有识必有因。无感而入梦。有识而相缘。一以此梦。一以彼梦。梦虽无别。梦源匪同。惟知源者。可详梦也。

　　夫道之在人。如空在谷。谷也者。千呼则千应。万呼则万响。以其空在故也。人为万物灵。以恶言触之。即勃然而怒。以美言奖之。则春然而喜。千触则千怒。万奖则万喜。今触则今怒。古奖则古喜。由是而观。则千呼千应。万呼万响者。岂谷能然哉。空能应也。知此则怒怒喜喜。今今古古。非有妙喜怒今古。而喜怒今古不能累者存。则触之将至。应有穷焉。

　　墨光亭常言

　　宴坐静堂。胸次寂寥。若可以喻太虚。忽闻声响。即瞥然心生。便觉方寸稍窒。而太虚之度。不复有矣。是以静中所得。难以应世。应世则失。故曰不可以静中求。亦不可以动中求。超然动静之外。而不废其用可也。又曰。动用于一虚之中。寂寥于万化之域。虽然会得。做不到者。未易及此。

　　好生恶死。人物皆然。以知觉齐故也。夫知觉齐终当得圣。故曰。有心者。皆可成圣。戒杀非怖罪也。特不敢食圣人肉耳。使虎狼知此。宁再害物。人为最灵。嗜杀不止。是人不如虎狼也。

　　明可以破暗乎。暗可以蔽明乎。明能破暗。明即自破。暗能蔽明。暗即自蔽。何哉。明非暗则功不留。暗非明则势不立。故曰。明中有暗。不与暗相遇。暗中有明。不与明相睹。

　　念果有生乎。念果无生乎。有生。则生不生生。无生则无生不生。若然者。则介然一念。乃无生之梯乎。

　　大凡逆境。生则不过毁谤骂詈。死则不过相杀相戮。能观身非有。观心如幻。则骂詈杀戮。何损何加。故曰。若真修道人。不见世间过。

　　一心不生。万法无咎。此三祖之言也。脱白驱乌。率能道之。然一心不生。虽庞眉老宿。或不易到。况其下者乎。

　　紫柏先生未能醒梦一如。故开眼即醒。合眼即梦。醒梦交驰。初无暂息。有时即梦。推醒中之境。有时即醒。推梦中之境。醒梦虽殊。然境不越乎逆顺。推来推去。日久岁深。忽然醒梦皆空。而能醒能梦者。乃憨笑而嘲紫柏先生曰。汝开眼时推寻我。合眼时推寻我。推寻得我。如老鼠入牛角相似。我今跳出醒梦圈匮。汝再能奈我乎。紫柏先生震怒喝曰。直饶汝躲根在醒梦之表。亦是梦中夸梦也。于是渠不答而遁去。且道渠遁向何处去。古德有曰。虾跳不出斗。

　　夫已过之事。犹醒中之梦也。果且有乎哉。果且无乎哉。有则虽造物之妙。莫能使之即呈焉。无则犹计之。若不能忘耳。故至愚之人。不忘昨殴也。惟有道者能忘之。

　　大黄之与人参。药中之春秋。虽贩夫灶妇无不晓然也。如病犯在食。大黄虽暴。必甘服之者。以其暴能泄积也。今有人于此。以暴言危计。种种加陷于我。我能春然受之。褊习之积。日消而不自知。若然者。则大黄未必非人参之地也。

　　以思为眼。见身始终。

　　闻为思之始。思为闻之终。思为修之始。修为思之终。修为证之始。证为修之终。证为度之始。度为证之终。如环轮相转。愿王无尽。如大白牛牵最上乘车。运岂有终哉。

　　尚色者不知有利。尚利者不知有名。尚名者不知有身。尚身者不知有心。尚心者不知有性。尚性者不知无性之性。由是言之。蛇而龙。凡而圣。尚而已矣。是以尚尚者。可以情通。可以理执。惟无所尚者。谓之满觉。既满既觉。尚何加哉。故曰。如来藏中不许有识。有识则藏破。破则漏。或漏于小。或漏于外。乃至漏于地狱等。皆从识始。

　　合眼即梦。梦而求醒。以谓已醒。一切人境靡不现前。殊不知谓醒之醒。犹在梦中。忽然大醒。方知梦中之醒。初非真醒。若然者。梦由心有。无心无梦。醒由梦有。无梦无醒。予是以知介尔有知。无心而不境。廓然无思。无境而非心。梦兮醒兮。心兮境兮。如水洗水。如金博金。厌梦而求醒。痛醒而求空。此所谓把髻投衙。谁为讼主。

　　智进全名。余度皆字。先以定动。后以智拔。良以烦恼山坚。非定力不足以摇撼之。无明根深。非智光不足以照其无本。彻其无体。

　　周处志在斩蛟。则不见水可溺。李广志在射虎。则不见石可坚。商丘开信利而不疑害。则出入于火。而不见火可烧。与夫从高而坠。亦不见高可危。予是以知水本不溺。石本不坚。火本不烧。高本不危。而或者畏溺而不敢入。畏坚而不敢射。畏热而不敢近。畏危而不敢坠者。皆自溺自坚自烧自危也。嘻。知此则能出入于死生吉凶之域。而无害矣。

　　凡菩萨欲成佛者。必以四弘誓为椎论。舍是而修。则小道矣。或者疑之曰。烦恼断不断。在我而已。至于众生无边。法门无量。力有强弱。证有愚智。曷能概尽之欤。殊不知人但无恒心耳。心果能恒。则劫石可磨。沧海可竭。况其他哉。且烦恼未断。则慧风不大。多闻弗逮。则法雷不远。故易之恒。雷风恒。盖非雷无以惊昏蛰。非风无以鼓万物。夫昏蛰既醒。复能鼓之。非恒而何。不恒者。巫医尚不可作。能与有为乎。

　　庄周以为鱼之大。莫过乎鲲鲸。鸟之大莫过乎鹏。人之巨莫过乎龙伯国氏。此三者。天下有情之至大者也。殊不知应持菩萨。以不见佛顶致疑。由十方上穷三十二恒河沙。而佛顶不见如故。若然者。则周所谓鲲鹏龙伯氏。不异焦螟蝼蚁矣。而或者。又以吾言弘阔胜大而弗信。今请实之。夫小大生乎有待。有待生于有心。如一心不生。物我两化。觅无待尚不可得。况有待哉。

　　人因口腹以钱为网。穷舌根之味。结报复之怨。故楚子将死。犹贪熊蹯。竟不遑食而被弑。噫。子父尚然。况受啖者乎。

　　人心无常。犹若水耳。方圆随器。初无定体。遇可欲境。心则成贪。遇不可欲境。心则成瞋。遇可欲不可欲境。犹豫不决。心则成痴。故方痴时则贪瞋无地。方瞋时则痴贪无源。若境不触心。心不染境。则所谓贪瞋痴三者。会而为常光矣。虽然会不徒耳。苟未了心境皆心。如眼不见眼。手不捉手。会岂易易哉。

　　匹夫匹妇。不达死生幽明之故。凡有所感愤。以为一死。永不复生。往往甘非命死者。岂少哉。殊不知死果不复生。则圣贤劳勤以为善。反不若匹夫匹妇之智矣。圣贤以知生必有死。不为生累。死必有生。不为死愚。所以为善而无倦焉。如果死不复生。则桀纣所为之恶。孰代其偿责欤。夫以是知尧舜为善必不谬。桀纣为恶必大愚。由是而观。匹夫匹妇有所不堪。甘心而死者。乃桀纣之余气也。

　　有问皮毬子曰。色即空乎。皮毬子曰。子唤何物为色。大之天地耶。小之万物耶。若以天地为色。则天地外遍计依他而不有。若以万物为色。外天地则万物复何可得耶。夫遍计者。谓于无色处横计有色。色计空消。则横计色影。殊不知外色无空。计色之计既消。复计色影。与计色之计。何异哉。大都众生不明自心。心外见法。或起色见。或起空见。空色无常。随计所见。譬如冰水本非两物。忽然为冰。忽然为水。众人于无常忽然之中。计冰为质碍。计水为融通。计质碍者。固迷其本矣。计融通者。亦迷其末矣。盖融通无性。待质碍而有号。质碍亦无性。待融通而立名。夫名者。宾也。非寔也。今天下宗宾而失寔。以离色求空为拙。即色明空为巧。拙拙巧巧。情计横生。窝巢万种。见闻栖泊。如绵着棘。如胶投漆。自无始以来。至于即今。不以超情求入。惟任情问道。道变为情。故曰。空色如子。情为其母。又曰。情为化母。又曰。情为有无母。子以情问。吾以情答。盖因情酬情。情在子而不在我矣。子若忘情。始知我不以情答子也。子未忘情。我虽超情应子。子亦谓情。子若知此。则即色即空之旨。亦在子而不在我矣。

　　皮毬子曰。至显而不可见者。情也。故深情厚貌之人。父子不相测。至隐而不难见者。性也。故见性之人。圣人众人。无相疑也。今天下恣情而忽性。父生子而疑于子。子生于父而疑父。盖恣情则习相远也。如伏羲氏生千古之上。而文王仲尼生千古之下。仲尼不疑周公。文王不疑伏羲。盖不忽性。则性相近也。故曰。凡百众人。以交神之道见之。则于开物成务之际。不生心而仁普。不裁制而义当。不威仪而礼明。不变通而智不惑。不盟约而信不爽。此无他。盖率性而然也。

　　应物而物不能摇。谓之寂。不摇者。本无生谓之灭。无生而应物。应物而不摇。谓之寂灭。

　　夫但能周一身者。妄知也。遍能周万有者。真知也。妄知外真知。则如波离水也。真知外妄知。如水不即波也。然知有真妄。又何哉。盖知本无真妄。以众人自真自妄耳。如天机深者。知妄知不离真知而有。则妄自穷矣。妄既穷。则真之待安能独立耶。噫。真妄情枯。本知昭然于日用之间。辟如春着花容。不取则艳然在目。设生心取之。而花神逝矣。故曰。不离当处常湛然。觅即知君不可见。以此观之。则本知充然常在。以众人心粗而不精。故日用昧之耳。棱严曰。心精遗闻。闻遗则所谓声尘者。皆会本妙矣。故曰。一切浮尘及器世间诸变化相。如汤消冰。应念化成无上知觉。夫佛语本平常。辟如地坚水湿。火暖风动。义本如是。岂待刳去本妙之心思。方始洞然哉。虽然如庸常魔。入其心肺。至于世智辨聪者。虽于佛语平常。亦不易入也。

　　莲密瓣锁蓬。蓬锁子。子锁密。三锁而斯藏。苟无斯藏。则生生无尽者。几乎息矣。故能知此。则无尽者皆在握矣。既皆在握。则圣圣凡凡。愚愚智智。或生或杀。柄不在人。人安能见。岂惟人不见。自亦难见。如密知密。密则不密矣。故曰。鬼神可以知者。念后之事也。

　　常则安。异则骇。骇则疑。疑则无主。无主则为变化所眩矣。刚柔所摇矣。故常也者。破疑之利器也。

　　鸟之所以能飞。鱼之所以能跃。人皆见之。而眼之所以能见。耳之所以能闻。人皆莫能自觉。是以终身而见。终身而闻。终不能知闻见者。是何物焉。悲夫。

　　蓬蓬而鸣者。孰不知其风焉。潺湲而流者。孰不知其水焉。而忽卷屋拔茅。漂州荡县。则不知其所以致之端也。能知其端。虽复旋岚偃岳。稽天浸地。未始惊也。夫羞恶之心。无耻之习。犹吴越耳。吴强则并越。越强则并吴。此自然之势也。如学者见理未定。操志非坚。凡卒然临事之际。不觉不知。习乘理隙。一鼓而下。理君败绩矣。

　　老氏曰。上士闻道。勤而行之。中士闻道。若存若亡。下士闻道。大笑之。不笑不足以为道。予则曰。上士闻道大笑之。不笑不足以为道。中士闻道勤而行之。下士闻道若存若亡。或者以老为是。以予为非。非唯不得予心。且不知老矣。

　　亮公过江止何园寺。颜延之。张绪。眷德留连。每叹曰。安汰吐珠玉于前。斌亮振金声于后。清言妙绪。将绝复兴。呜呼。良马微伯乐。则终困于盐车。至人微识者。则没世而不闻。浩然沧海。岂唯一珠。隤然泰山。宁无异木。我大觉圣人。统九有而为君。宅大千以为国。智山崇峻。教海汪洋之中。则异木神珠。断不可以车载斗量。能知其数也。但智者见之谓之智。仁者见之谓之仁耳。

　　自心清旷。止水澄空。不可以喻其至也。得其至。则余欲自忘矣。及一微涉动。则吉凶不召而集。吉凶既集。利害盈前。而患得患失之心。浮沉于寸虚之馆。所谓清旷自心。早埋没矣。自心埋没。则万事无主。唯见可欲者。即欣然而欲得。见不可欲者。则刺然而弗快。心光既蔽。群暗云生矣。

　　我闻善用其心者。五逆十恶。皆菩提之康庄也。而不善用其心者。三学六度。皆般若之仇仇也。由是观之。青山白云。未必为幽闲。紫陌红尘。未必为喧扰。顾其人遇之如何耳。故曰。我自调心。非干汝事。

　　公孙大娘之舞剑也。不知剑之舞我手也。我手之舞剑也。剑兮手兮。相忘而相用。虽有圣智。莫可测识。况物我未忘者。安能知此乎。故曰。技无大小。能入神者。乃与造化同功也。由是观之。大之天地。小之万物。物物皆手。手手皆剑矣。敌何自而入焉。知此者。可与言触事而真。体之即神与。

　　道不在心。欲不在物。心生则道失。物弃欲自存。是以建心求道者伤。刳物制欲者狂。譬之自刎而求生。耽形而逃影。吾知稚子见之。必哀其伤。而笑其狂矣。今天下方将以伤狂为指南。道乌乎明。欲乌乎止。

　　紫柏老人集卷之十
卍新纂续藏经第 73 册 No. 1452 紫柏尊者全集


　　紫柏老人集卷之十一

　　明　憨山德清　阅

　　解经

　　心经说

　　般若波罗蜜多。

　　此言智慧到彼岸。非愚痴者所能到。般若有三种。如实相。观照。文字。是也。实相般若。即人人本有的心。观照般若。即心上光明。能悟达。则心光发朗。凡吐一言一句。长篇短什。足为万古灯明。用除痴暗。故称文字般若。

　　心。

　　此经大部之纲骨。如人一身。虽有五脏百骸。惟心为主。

　　经。

　　训常。又训路。常则天魔外道不能沮坏。路则凡圣皆所共由。

　　观自在菩萨。行深般若波罗蜜多时。照见五蕴皆空。度一切苦厄。

　　观自在。即观世音之别名。此菩萨既悟自心。以观照之光。深破昏毒。不同二乘偏浅。故曰行深。夫昏毒。即五蕴。为万苦根株。千殃之本。众生未能空此。故萦缠苦厄。如蚕作茧。于百沸汤中。头出头没。丝无断日。菩萨既断蕴丝。故得空色两融。智悲并运。若事若理。譬庖丁解牛。无物迎刃。故称自在。

　　舍利子。色不异空。空不异色。色即是空。空即是色。受想行识。亦复如是。

　　舍利子。鹙子。佛之弟子也。其慧辨超卓。识越等伦。然未悟大乘真空。尚醉枯寂。故如来呼其名而告之曰。我所谓照见五蕴空者。非是离蕴之空。即蕴之空也。汝莫错了。五蕴。色受想行识是也。色则远而言之。太虚天地山河草木。无分巨细。凡可见者。皆谓之色。近而言之。现前块然血肉之躯是也。受谓无始以来。从生至死。眼见耳闻鼻臭舌尝身触意缘。皆吸前尘而生者。想谓受而筹量。善恶臧否。宠辱是非。行谓筹量无常。迁流不决。识谓筹量晓了。判然无惑。此五者。合而言之。实惟一念。分而言之。乃五用差别也。

　　舍利子。是诸法空相。不生不灭。不垢不净。不增不灭。是故空中无色。无受想行识。无眼耳鼻舌身意。无色声香味触法。无眼界。乃至无意识界。无无明。亦无无明尽。乃至无老死。亦无老死尽。无苦集灭道。无智亦无得。

　　如来虑鹙子。及一切众生。余疑未尽。复揭而示之曰。五蕴既空。心光独露。浮云净尽。满月当天。则生灭垢净增减。皆红炉点雪矣。故悟真空之后。岂但五蕴元空。即十二处。十八界。及十二因缘。苦集灭道。亦龟毛兔角也。虽然冰不自融。春回乃泮。霜不自释。日出乃消。五蕴乃至十八界。十二因缘等法。冰也。霜也。观照般若。如春如日。冰霜既化。所谓春之与日。何啻已陈刍狗。故曰。无智亦无得。

　　以无所得故。菩提萨埵依般若波罗蜜多故。心无挂碍。无挂碍故。无有恐怖远离颠倒梦想。究竟涅槃。三世诸佛。依般若波罗蜜多故。得阿耨多罗三藐三菩提。

　　嗟乎。此段无得之光。不特菩萨依之而无𦊱碍。诸佛亦依而得菩提。佛与菩萨光非有二。而优劣迢然者何哉。究光之始。实无优劣。以光极强照。照极生迷。故觉迷迷灭。灵觉极圆者。名之为佛。光虽圆悟。迷习渐除。觉路尚遥。名为菩萨。以本光言之。非惟众生妄想。即成佛亦妄想耳。然未成佛者。若无妄想。悟入无门。故曰。一切众生。由妄想而堕生死。亦由妄想而出生死。由妄想而堕生死者。凡夫也。凡夫不悟此身众苦根株。此心攀缘贼媒。放之不放。游戏于六根六尘。如苍蝇为唾所粘。濡滞腥沫。至死不悟。由妄想而出生死者。或逢知识明诲。或读佛祖圣贤经书。始悟蝇为唾粘之咎。翻然悱愤。乃慕鹏举青冥。若然则妄想之心。得非扶摇之风哉。故未证悟者。此片妄想。断不可不坚不固。有等愚痴凡夫。错解佛祖圣贤之旨。见说无我无人无众生无寿者。毋意毋必毋固毋我。及本来无一物。天理上着不得人欲等语。遂牢记胸中。逢人高谈危论。以为已悟。如是之人。诚可哀悯。且汝现前日用之间。七情六欲。三毒无明。如蛇如蝎。谁敢触着。不幸而有触之者。未有不遭螫啮。既自家毒气。曾未消得纤毫。说甚大话。汝欲消此毒气。须服清凉之药始得。清凉药。非龙肝凤髓。非善见空青。即是上来所谓此片妄想。不可不坚不固者是也。果能此志坚固。则七情六欲三毒无明。渐化为般若光明矣。观想虽多。以要言之。一曰空想。二曰假想。三曰中想。空想若成。则内之身心。外之世界。若漆桶底脱。直下玲珑。老氏所谓大患者。永免矣。假想若成。皎月浮空。长天一碧。蹄涔江海。散影分辉。中想若成。陶空铸有。如臂屈伸。宛转随心。不乖全体。空想治见思之毒。假想治尘沙无明之毒。中想治根本无明之毒。噫。此三毒者。乃天下之大毒也。除佛之外。谁不遭其毒害。皮毒毒般若。肉毒毒解脱。骨毒毒法身。是以天竺医王。制大神方。以空想之药治皮毒。以假想之药治肉毒。以中想之药治骨毒。然想药虽三。而不越乎一念。故达一念空者。即成般若德。念虽空洞。不废群有。即成解脱德。有无相即。空色相离。不即不离。一念相应。即成法身德。要到无挂阂地位。无恐怖境界。直须三惑都除。若纤毫不尽。纵菩萨犹沉觉碍。况凡夫哉。故曰。余尘尚诸学。明极即如来。又曰。因明有见。暗成无见。不明自发。则诸暗相永不能昏。所谓因明有见者。匪独三光之明。因空。因假。因中。皆因明耳。若不因明。孤光自发。凡圣情消。又说甚么三观一心。一心三观。即所谓文字般若。观照般若。实相般若。亦不胜赘焉。然未到彻头彻脑处。此智慧光明。寸步舍离不得。若背明而行。管取断常坑中。堕落有分在。

　　故知般若波罗蜜多。是大神咒。是大明咒。是无上咒。是无等等咒。能除一切苦。真实不虚。故说般若波罗蜜多咒。即说咒曰。

　　揭谛揭谛。波罗揭谛。波罗僧揭谛。菩提萨婆诃。

　　大哉心光。智不可知。识不可识。阴阳不能笼罩。有无不能形容。破障除昏。凡圣无与等者。谓之大神咒。大明咒。无上咒。无等等咒。不亦宜乎。而般若有显密。自观自在菩萨。至于得阿耨多罗三藐三菩提。谓之显说般若。自故知般若波罗蜜多。乃至菩提萨婆诃。谓之密谈般若。又咒者。加蜾蠃之祝螟蛉。念兹在兹。似我之声。绵绵不断。则诸虫受薰。莫知然而化为蜾蠃矣。诸佛如来。以慈悲显密。薰一切众生。故一切众生。莫知然而化之。呜呼。佛恩广大。谁知报者。而正法垂秋。祖道寥落。顾钝根小子。道德虚薄。无以感人。甘向秦庭号呼。彻岁赋无衣而救楚者谁哉。

　　心经

　　般若波罗蜜多心经。

　　夫智慧愚痴。初非两种。彼岸此岸。本是同源。以其见有身心。即名愚痴住此岸。以其不见有身心。即名智慧到彼岸也。经则万古不变之称。心则八部最先之主。不变。则凡圣可以共由。最先。则谁能舍此。而求无上菩提哉。

　　观自在菩萨。行深般若波罗蜜多时。照见五蕴皆空度一切苦厄。

　　众生未始非菩萨。但不达人法皆空。被苦厄所陷。故名众生。若了达无碍。孰非菩萨。

　　舍利子。色不异空。空不异色。色即是空。空即是色。受想行识。亦复如是。

　　至此特呼名而告之者。谓上菩萨所证之空。非小乘偏空。亦非顽空。亦非断空。直即色之空耳。色既可以即空。则空亦可以即色。故曰。色不异空。空不异色。五蕴之中。色蕴其一。色空既可以相即。余蕴例然。故曰。受想行识。亦复如是。

　　舍利子。是诸法空相。不生不灭。不垢不净。不增不减。是故空中无色。无受想行识。无眼耳鼻舌身意。无色声香味触法。无眼界。乃至无意识界。无无明。亦无无明尽。乃至无老死。亦无老死尽。无苦集灭道。无智亦无得。以无所得故。

　　至此再呼名而告之者。佛虑其偏小习重。卒难游大乘二空法海。故明揭显露以启迪之。诸法空相。譬如质碍之冰。既已融化成水。在方器则随而方之。在圆器则随而圆之。触风可以为涛声。映地可以为天色。在江湖可以浮万斛。在大旱可以为云霓。无往而莫不自在矣。又方圆之器。喻前境。前境自有生灭垢净增减。如水成冰。无非质碍。学者知此。则十二处。十八界。十二支。及四谛。皆了如也。虽然境不能自空。必假照以空之。境空智在。病去药存。终非本体。药亦洗之。方尽染污。故曰。无智亦无得。

　　菩提萨埵依般若波罗蜜多故。心无𦊱碍。无𦊱碍故。无有恐怖远离颠倒梦想。究竟涅槃。三世诸佛。依般若波罗蜜多故。得阿耨多罗三藐。三菩提。故知般若波罗蜜多。是大神咒。是大明咒。是无上咒。是无等等咒。能除一切苦。真实不虚。故说般若波罗蜜多咒。即说咒曰。

　　揭谛揭谛。波罗揭谛。波罗僧揭谛。菩提萨婆诃。

　　呜呼甚矣。偏小习重之难化也如此。故如来种种告之。令其深信。意者。此般若波罗蜜多。不惟观自在菩萨依之。心无挂碍而得涅槃。即三世诸佛。亦因之而得无上菩提。尚恐其惊疑未彻。再敕之曰。此般若波罗蜜多。是大神咒。是大明咒。是无上咒。是无等等咒。神则威灵莫测。明则无幽不烛。无上则更无有上者。无等则更无有等者。圣人为物。至矣尽矣。无可以加矣。犹说密咒以加持之。予读此经至是。不觉涕泗横流。莫能自止。比因抱疾潭柘山中。念云间徐太仆琰。卫法劳勤。释此以慰益其道心耳。

　　心经说

　　般若波罗蜜多心经者。实众生大夜之明灯。诸佛之慧命也。梵语般若。此翻智慧。梵语波罗蜜多。此翻到彼岸。盖谓有智慧者。照破烦恼。不溺情波。生死超然。妙契本有。所谓登彼岸焉。心乃喻此经。如人一身。虽有百骸五藏。心为主耳。此经文虽简略。实六百卷雄文之心也。经者。古今不易常然。径路。人得趋而进也。观自在菩萨者。谓此菩萨。以如上智慧。圆照空有。了无挂碍。肇公云。照不失虚。则涉有而无累。虚不失照。则观空而不醉。即有无而离色空。所以能有能无。可空可色。故曰自在。若夫众生执有。二乘尚无。各偏所见。不能圆通。便不自在。夫智慧之与聪明。大相悬绝。聪明则由前尘而发。智慧则由本心而生。故聪明有生灭。而智慧无依倚也。所以不生灭耳。行深般若波罗蜜多时者。谓此菩萨所修观智。不同二乘偏浅。乃深般若也。惟其深般若故。故能照彻色空。本无二致。元一实相。自是凡夫不了。见色而不见空。二乘偏执。见空而不见色。一如恒河之水。鱼龙认为窟宅。天人认为琉璃。人间世认为波流。饿鬼认为猛𦦨。四者所见。不过皆情耳。惟悟心者。了无此见。色既如是。受想行识。未尝有异。故曰。受想行识亦复如是。照见五蕴皆空。则一切苦厄尽矣。凡夫迷倒。不悟此身四大假合。执以为实。故闻生则喜。闻死则悲。殊不知此身。以四大观之本不可得。唤谁生死。身既乃尔。此心亦然。妄想攀缘影子。不过四蕴合成。若以四蕴观之。是心亦不可得。唤谁烦恼。人不悟此。闻誉则欢然为顺。闻毁则戚然不悦。此乃恣情纵识。不以观行。转识而成智。则将飘沦苦海。逆浪千寻。出没无常。改头换面。横竖羽毛。宁有已哉。痛矣众生。佛本现成。不肯承当。众生分外。甘自担荷。受此荼毒。犹未省悟。舍利子。佛之高弟也。聪明绝伦。才辨超众。佛呼其名而告之曰。菩萨以智慧照彻五蕴。大患永辞。长揖三界。汝知之乎。即色之空。而不废涉世也。是诸法空相者。此空相照见五蕴之空也。此空本无生灭。本无垢净。本无增减。或以道前道中道后释之。未必然也。何故行人以智慧照五蕴时。色空坐断。凡圣情尽。此时宝剑当阳。佛亦不能婴其锋铓。况菩萨与凡夫耶。是故空中无色。无受想行识。无眼耳鼻舌身意。无色声香味触法。无眼界。乃至无意识界者。谓此菩萨。以此智慧。岂惟照五蕴空耳。至于十二处。十八界。莫不皆空矣。何故谓五蕴即十二处。十二处即十八界。佛以众生根器不同。随机设教。有迷心不迷色者。为说五蕴。有迷色不迷心者。为说十二处。有心色俱迷者。为说十八界。要而言之。蕴处界三。不出色心也。无无明。亦无无明尽。乃至无老死。亦无老死尽。无苦集灭道。无智亦无得者。谓菩萨以智慧照之。此真空之中。非惟蕴入界本空。至于十二因缘流转亦空。非惟流转空耳。还灭亦空。非惟还灭空耳。苦集灭道皆空也。非惟种种皆空。即此能空蕴入界三。乃至苦集灭道之智。亦不可得。盖所既不有。能不单立故也。十二支。及四谛。虽则声闻缘觉。巧拙有异。要而言之。真空之中。无是事也。菩提萨埵。依般若波罗蜜多故。心无挂碍。无挂碍故。无有恐怖。远离颠倒梦想。究竟涅槃。三世诸佛依般若波罗蜜多故。得阿耨多罗三藐三菩提者。谓此经不惟众生宗之。度生死流而登彼岸。直饶诸佛菩萨。分真究竟。亦必本此也。此盖赞劝流通此经。使诸众生。依般若而进修。庶不遭魔外眩惑也。永嘉曰。大丈夫兮秉慧剑。般若锋兮金刚𦦨。非但空摧外道心。蚤曾落却天魔胆。大都有志于出世者。如此力量。如此风云之思。如此激烈之怀抱。如大火聚。使万物婴之。直下灰飞烟灭可也。不然则少见可欲。而儿女情生矣。或云。师之论此经。不分因果。不列科章。似乎儱侗。不合古规。恐不宜也。余则应之曰。我佛所说千经万论。五时不等。不过陶汰众生情尘。洗涤其见地。苟情尘尽而见地正。则古规不合之中。实合之也。子胡多语乎。故知般若波罗蜜多。是大神咒。是大明咒。是无上咒。是无等等咒。能除一切苦。真实不虚。此亦赞叹般若。尊重效验耳。神则妙万物而莫测。可测则不神矣。明则圆应万有而无所累。累则不明矣。无上则更无过其上者。有过之者则不上矣。无等等。则无可与等者。圆满充实。更无及者也。圭峰云。弥满清净。中不容他。孰与等之。已上皆显说般若也。然般若有三。所谓文字。观照。实相也。盖非文字无以起观照。非观照无以鉴实相。非实相。则菩萨无所宗极也。极者何。证之谓也。夫证有浅深。浅则断见思。及尘沙耳。深则圆拔根本无明。直抵妙觉而后已。虽三观一心。兼修并进。然断见思。则空观之力居多。断尘沙无明。则假观之力居多。断根本无明。则中观之力居首。夫见地明。而不修观行者。何殊有田而不耕也。虽修观行。而见地不明。又如盲人行路。非惟不能还家。我恐其将堕坑落堑也。若人怕生死而厌烦恼。无如以四大观身。四蕴观心焉。夫四大观身。四蕴观心之旨。此如来剖心剜胆。指个方便。冀众生即此臭躯壳上。攀缘影中。使即妙悟此身此心。原一实相耳。然众生流浪生死。轮转苦趣。实非声色货利。饮食男女牵障也。特其不能以四大观身。四蕴观心。则见有身可得。有心可碍。有身可得。则生死宛然。有心可碍。则憎爱炽然。生死厚而憎爱深。则本有智慧光明埋没矣。佛与众生岂两个耶。佛不过无死生无爱憎人耳。众生则有生死有憎爱佛也。四大观身者。凡行人行住坐卧。当以斋洁念头。回观此身。皮肉筋骨本属地大。血脉涕涶津液本属水大。暖气属火。动转属风。谛审观察。于我何有。今横执之。而不舍离。认以为实。何殊两鬼争臭尸焉。如是观久。积习行深。生处渐熟。熟处渐生。至于练尽。练之一字。不可忽也。苟非真为死生汉子。逆顺境临。便担荷不起矣。四蕴观心者。先观受蕴究从何有。推而穷之。为无因忽生耶。为托境生耶。无因能生。则前境未感。本心寂寥灵彻。乌得有所谓妄想耶。托境而生。则前境迁变。心亦迁变。迁变之心。岂真我心。若真我心。天地以之建立。万物以之为本。若其迁变。安能为天地根蒂。万物之本乎。故知迁变者。特攀缘影子耳。夫真心则尘生不生。尘灭不灭。照物而无累者也。故毗舍浮佛偈曰。假借四大以为身。心本无生因境有。前境若无心亦无。罪福如幻起亦灭。此偈世尊大慈。全提缘起无生纲领也。如能悟此。则心经之妙。尽于此矣。夫缘起无生者。谓心不自生。生必由尘。尘不自显。显必由心。惟不自生。心无性也。惟不自显。尘无性也。心尘无性。则无生现前。无性心尘。则缘生不废。心尘既尔。万法皆然矣。此旨在于华严。则谓之法界。在法华。则谓之实相。或曰。此经以破相为宗。谈空为趣。岂与华严法华同辙而语哉。夫华严法华。皆显示圆宗。而此经密谭实相。乃古德成言。非不佞臆度穿凿也。噫众生疑情。不了此旨。于无身中妄见有身。于无心中妄见有心。殊不知无身之身。形充法界。无心之心。灵照群品。夫此身此心。岂是高远玄妙也耶。即吾日用之中。应缘之际。未始不昭昭然也。老洞华严曰。佛法在日用处。穿衣吃饭处。屙屎放尿处。举心动念即不是了也。庞居士曰。日用事无别。惟吾自偶谐。神通并妙用。运水及搬柴。然此旨有悟而未修者。有修而未成者。有证而受用者。今有人于此。微有小悟。即不修行。便谓已了。则修与证。掉头不顾。痴到腊月三十日。一场懡㦬也。不佞此论。非敢参入义党。比因海阳居士。偶叩及此。不觉率意而成。故无启请三宝证明加被偈也。揭谛揭谛。波罗揭谛。波罗僧揭谛。菩提萨婆诃者。此密说般若也。既谓之密。则不佞不敢强论矣。

　　　　　心经说

　　夫心经一书。乃世出世间。圣贤豪杰之神术也。是以得其旨者。御大千而王天下。如黠童牧羊。鞭䇿指挥之间。靡不得其所者也。究其关键。则照见五蕴皆空一句。又此经之心焉。今有人于此。志在闻道。而欲兼善一切。舍是书而他求。所谓夜行而弃烛。非愚即狂矣。大抵道之不明。世之难治。皆根于我相。我相既立。见可欲者。即欣然而悦之。悦之而不满所怀。即勃然而怒矣。天机由是而塞。好恶由是而偏。以故本有智慧光明埋没尽矣。以日用而观之。则爱憎交战于灵台。情识浮沉于宠辱。以今古而观之。七雄五伯之相戮。汉唐宋元之得失。虽复尽善不尽善。不可同年而语及乎。非武则乱不可定。非智则国不可守。要而言之。皆不出我相也。是以真性日昧。妄想日浓。质朴日漓。世道日下。故曰。以智治国国之贼。有我治人物之敌。夫贼之与敌。虽父母施之于子。必不能行。宁惟不能行。将必反目而攻之矣。如来知我相之毒天下。其害甚大。所以即一念而开色心。即色心而开五蕴。即色尘而开十二处。又即五蕴而开十八界。使夫众生。悟知身执心执。俱本于我相。我相根本。又生于无明。支支相缘。苦集相起。故达无明之所由生者。则真性自朗。达色心无性者。则一念不可得。达五蕴无性。则色心亦不可得。达十二处之所由生者。即如庖丁解牛。了无全牛矣。以十二处观现前此身。亦无全身可得也。达十八界之所由生者。则知色心二法。外则析为六尘。内则析为六根。中则即将现前分别。历历觉知之心。又析为六识嘻。非我佛大慈深悲。则我相之根。毒害之本。众苦之垢。岂易拔易涤哉。涤垢如寒涛漱石。拔根如金刚破物。漱之不已。石必终易。破之不已。物必终空。石易终穿。物空我废。所谓若亏其一。必丧其两耳。夫物我既忘。则本心自露。故曰。灵光独耀。迥脱根尘也。若夫将此光。照出世则觉路可登。照世间则古道可复。余故曰。心经一书。世出世之神术也。般若总部其名有八。文则六百余卷。惟此经。又六百卷雄文之关键也。此经之关键。又照见五蕴皆空一句是矣。照见五蕴皆空。又本乎色心二法。色心二法。又本乎瞥起一念。瞥起一念。又本乎真心。惟真心初本澄湛。本无根尘物我。而独立于五蕴之先。绝无所感。则一念瞥起所由。虽大智高明之士。扣其瞥起所由生。竟无有能酬者也。小子于此亦疑之久矣。安得有破疑之大师。我以身肉充供。亦所甘心焉。

　　释金刚经

　　心外无法。如来实语。水外无波。圣人切喻。但众生从无始以来。名言习气。染深难化。故闻凡着凡。闻圣着圣。闻有著有。闻无著无。闻生死。着生死。闻涅槃着涅槃。闻世界着世界。闻微尘众着微尘众。本心即隐没。被名言所转。执而忘返。埋没自性。所以如来于般若会上。说金刚经。即世界而破微尘众。即微尘众而破世界坚习。坚习既破。微尘习除。亏一丧两。一两既丧。本心顿露。故六祖曰。不思善。不思恶。阿那个是明上座本来面目。此老即善恶情上。指渠晓得个无善恶的。这个无善恶的。名有多种。曰本性。曰真心。曰佛性。曰本觉等。故天机深者。不受名言所染。能即名言而悟名言不及者。如此经以世界微尘众情上。如来宛转方便。借微尘众。破世界有名无实。借世界。破微尘众有名无实。究竟两者名实无当。情消性复。即与六祖因善恶之情。悟无善恶本来面目。初无差别。即此而观。若不能即名言。了悟得名言染不得的。不惟世界即一合相。微尘众亦一合相也。何以故。情未破故。吾故曰。亏一丧两。兹众位偶聚泖上。结金刚般若缘。此非就地抽苗。皆是多生曾亲近诸佛菩萨来。所以不期邂逅。道人与世泊然。初无他慕。今更深夜静。白烛光中。不惜口业。世出世法。将高就低。种种辟喻。委曲剖析此一分经。虽众位根器。生熟不同。或闻道人拈提。或有所入。或无所入。解者。自今日后。由粗而精。既精则必入神。既能入神。则一切名言。世界微尘。圣凡善恶。把柄在自手里。彼名言安能转我。未解者。自今日后。必须要解。始不负尧峰中此翻邂逅。且老病不与人期。流光不可把玩。世出世法。各须努力。

　　众生情计。不此即彼。不圣即凡。故曰。圣凡情尽。体露真常。今世界可碎。微尘可合。则世界与微尘。未始有常也。而众生于未始有常之间。计世界为一。计微尘为多。不一即多。不多即一。酣计而不醒。从无始以来。至于今日。死此生彼。死彼生此。究其所以。不过我见未空。随处计着。故如来曰。一合相即不可说。凡夫贪着其事。利根众生。苟和合微尘而有世界。世界果有乎。碎世界而为微尘。微尘果有乎。呜呼。此贵在自悟。不贵说破。所以如来于此经。提无生之纲于缘生之中。真深慈大悲也。

　　夫碎世界而为微尘众。微尘果有乎。合微尘众而为世界。世界果有乎。此两者互为主客。迭相荡洗。而一多之情。岂烦天风海涛鼓漱。然后涤除者哉。故善用其心者。终日处乎一多之中。而一多不能累也。反是者。则不胜累矣。故此经曰。一合相者。即非一合相。是名一合相。而凡夫贪着其事者。是不达一多无常。主客无定故也。如能达之。则一合相。未始非天人师焉。苏长公有言曰。溪声便是广长舌。吾则曰。一合相便是广长舌也。或者以长公为是。以我为非。以我为是。以长公为非。此所谓痴人前。不可说梦也。

　　世界与微尘众。往复研之。但有名言。俱无自体。谓世界合微尘众而有。谓微尘众碎世界而有。皆众生横计也。然此横计。不无其因。始因于事不精理不彻而生。事精。则能了知事外无理。理彻。则能了知理外无事。事外无理。事果有乎。理外无事。理果有乎。是以性宗不成。相宗始精。相宗不成。性宗始圆。精即圆故。精而无思。圆即精故。圆而历然。无思。故即事而契同。历然。故即理而弥照。此等受用。自他满足。但因中易知而难证。果中易证而难忘。噫。因中即受用。果中受用忘。此非披毛戴角者。不能也。

　　夫我人众生寿者四见。初本一我见耳。以展转横计。遂成四见。若以智眼观之。则一心不生。我尚不有。谁为我见。我见既拔。则余者不待遣而自空矣。又我见者。无主宰中。强作主宰之谓。人见则待我而生。众生见。即循情分别。不能返照之谓。寿者见。不过贪生畏死之念也。用是观之。则金刚经所说四见。实不在经。即在吾人周旋日用逆顺之间。与佛何干。虽然若不是这瞿昙老汉。曲折点破。则茫茫大块。终古不旦矣。

　　佛问须菩提曰。若人碎三千大千世界。而为微尘众。是微尘众。可谓多乎。须菩提曰甚多。予以是知须菩提之意。以为不但多耳。谛观而察之。诚乃有名无实。故曰。即非微尘众。是名微尘众。复次世界之意。亦有名无实耳。故曰即非世界。是名世界。盖微尘自无其体。必碎世界而有。世界亦无其体。必合微尘而成。故以世界观尘。世现而尘不现。以微尘观世。尘形而世不形。或计多碎相。则多碎相现。计一合相。则一合相现。多碎相。即微尘之别名。一合相。即世界之异称耳。若当机顿了。多碎相。与一合相。皆有名而无实。则一多之情。不待扫而自尽矣。一多之情既尽。则我固有之心光。昭然现前矣。故曰。凡圣情尽。体露真常。又此情。缘一而起谓之一。情缘多而起。谓之多。情缘凡而起。谓之凡。情缘圣而起。谓之圣。情故一一多多。凡凡圣圣。不过一情之横计耳。又曰遍计。又曰前尘相想。又曰六尘缘影。皆此情之别名也。圭峰科此段义。谓证法界。有味乎哉。

　　夫有卷则有舒。有聚则有散。有合则有碎。此自然之理也。故如来呼须菩提而告之曰。若三千大千世界。可碎而为微尘。是微尘众。果多耶少耶。须菩提承佛而言曰。甚多。夫碎大千世界而为微尘。以凡夫心量较之。则不胜其多矣。若如来所知。则不胜其少也。岂微尘多少之数。如来不知。乃待须菩提定耶。盖如来逆知一切众生。虽根有钝利之不同。而执世界为一合相。未始有不同者也。但利根众生。一闻世界可碎而为微尘。则不待须菩提。言多微尘。即非微尘众。是名微尘众。然后悟世界。必非一合相。柰钝根众生。须待须菩提。密破其微尘多众之执。然后知一合相。初本非世界。假众微尘合。而始成世界。世界既合微尘众而始有者。则世界当一合相住时。住本无住。合本无合。岂待碎世界而为微尘众。然后一合相始破哉。又须菩提以为我与如来。碎世界而为微尘。合微尘而为世界。合合碎碎。重叠翻腾。上根与中根。固已皆悟世界本无。合微尘而有。微尘亦无。碎世界而有。至此则一多之执情。不待观空。然后破也。柰下根之难悟。所以须菩提。复拈三千大千世界。即非世界。是名世界。显告而晓之曰。若世界实有者。即是一合相。世界若是一合相。则如来往尝又说一合相。即非一合相是名一合相。此又何耶。如来与须菩提。悯众生执情之难破。味着此身。计为实有。委曲翻腾。而下根众生执解未尽。故如来呼须菩提。而再告之曰。一合相者。即是不可说。但凡夫之人。贪着其事。岂须菩提不知一合相。即非一合相。待如来再告之。而后晓耶。盖如来借须菩提而深责下根。执现前之身。横谓实有。而味着也。呜呼。初碎世界而为微尘。征微尘而非有。微尘非有。则世界无体。故须菩提。不先破一合相之执而先破多微尘之执。盖多微尘既破。则一合相之执。不待破而破矣。何者。多为一体。多破则一无体矣。一多情尽。则世界与微尘。皆清净法界也。指何物为世界微尘耶。学者知此。则我如来父子翻腾剖析之苦心。方始知也。如果知之。则三千大千世界之坚。初碎而为微尘。再合微尘而为世界。何异一纸卷舒。浮云之聚散者哉。

　　释棱严经

　　吾尝读佛顶经。于七处征心。初有疑焉。既而疑情忽消。始知如来之心。即我之心也。吾之疑。即阿难之疑也。吾疑既消。则阿难岂复疑之乎。凡学者。于七处征心之辩。皆谓初处不难。余者难耳。殊不知有内则有外。有外则立潜根。立潜根则立中间。立中间则立开眼见明。合眼见暗。立开眼见明。合眼见暗。则立随所合处。立随所合处。则立一切无著。若然者。则初征内之辩。为六者之尤也。得其尤。则余党自灭矣。且众生之执情。特执心在内之情难破耳。如执内之情既破。余者何难哉。吾以是知学者谓六者难。不谓初者难。实不经苦心故也。

　　夫明心是明何心。为明真心耶。为明妄心耶。若明真心。真外无妄。更教谁明真心耶。若明妄心。为妄心有心可明以明之耶。为无心可明以明之耶。有心可明。则阿难认能推穷者为心。世尊直咄之不许。咄之不许者。非不许也。世尊之意。冀阿难回机反照。照此能推穷之心。为在七处耶。为不在七处耶。若在七处。则处处推心所在。皆一无所在。为不在七处。则根境都无。心托何处。良以阿难于七处征心时。推穷不精。呈答未了。以为能推穷者。固即七处推之无在。然知无在之心。又是何物。若初计心在七处之心。固依根尘而有二。推之无在。我已无疑。但现前能知无在者。又是何物。此物字。较之前物字。又深一层矣。前物字是依根尘而有之心。后物字是离根尘而有之心。虽直下推之无在。而知无在者。是必我心。故阿难曰。我以能推穷者为心。殊不知未经七处推穷之心。是有在之心。既经七处推穷之后。则有在之心。已了无在久矣。然有在之心。是托有境而有知。无在之心。是托无在而有托。有在而有之心。阿难已忘之矣。惟托无在而有之心。尚认为心。此所以佛虽咄之。而阿难心终不死。至于见闻觉知俱离。而内守幽闲。犹为法尘分别影事。故阿难心稍有肯处。然终不能全肯者。阿难似未悟法尘分别之影。此尘此影。即无在之异名故也。如阿难果知此尘此影。本无在之境。牵引而起。初无有性。则分别此影者。又转而为无尘智矣。夫无尘智者。从凡而至圣。从迷而至悟。苟微此智。则一切众生终不可成佛矣。故此章。题之曰明心。不亦宜乎。

　　佛顶经曰。因明有见。暗成无见。不明自发。则诸暗相永不能昏。余悟此。始知孔老非同道也。乃同化也。自是余之信心弥切。实以成佛自期矣。然此光。又岂待成佛而有耶。即吾现前日用。未尝不炯炯然在也。特以横计明暗之执未消。所以籍明尘则能见。不籍则不能见。故暗相可昏耳。如明暗执谢。于大夜之中。见不殊白日矣。而白日之中。光亦无增焉。嘉靖间。有书华严经者。以精诚坚至。妄念不生。情执不起。能于暗室书经如白昼。余不敢自秘。愿与天下共。乃属四明李生记之。

　　根尘之初。本光本自圆满。于圆满中。佛尚着不得。况众生乎。以此光元无常性。瞥尔不觉。变起根尘。光陷其中。即名为识。然识有六。在眼司色。谓之眼识。乃至在意司法。谓之意识。又七识亦名意识。而与此识不同。盖名同体异耳。凡一切众生。不以六尘为前境作牵引。识总不生。若无六根。虽生亦无所托。故曰。境有牵心之业用。根有托识之功能。心与识。名异体同。勿生别解。呜呼。以根尘之初言之。尧与纣光无增减。以根尘既立言之。则尧与纣霄壤悬隔。盖尧得之。纣失之耳。如缘见因明。暗成无见。此便是陷根尘的样子。如不明自发。此便是廓落根尘的样子。又陷之与廓。本无常法。若得缘因佛性熏炙之。则根尘之初。圆满本光。终必开解。解则会行。行则终证。设己解不行。习终不消。习既不消。根尘难脱。如解而能行。不惟根尘迥脱。即根尘皆复本光矣。此事说则容易。领略尤难解尚难领。何况行哉。但得能行。何愁不证。既得之。自然发愿广大。良以同体之悲。称性之慈。大且无待。宁局于小。如四弘誓。十愿王等。皆痛同体而发者也。道人口门狭小。一时为汝一气吐不尽。聊书此以作前茅。程子宜知好恶。努力精进。

　　缘见因明。见初非缘。明既非缘。暗岂为缘。我以是知有日月灯之明。则见万物。无日月灯明。则不见万物。以理准之。无有是处。何以故。以见暗在眼前者。暗既在前。能所昭然。两非交涉。以暗较明。明亦如是。

　　夫因明而见物。明谢则不见矣。故曰。缘见因明。暗成无见也。不因明而见物。虽一切暗相现前。而我无待之见。本自昭然。故曰不明自发。则诸暗相永不能昏也。虽然鸱枭夜撮蚤虱。察秋毫。昼则瞑目而不见太山。又猫犬昼夜俱见。昼夜俱见。则与无待之见。又何别焉。夫猫犬根全则见。根不全则不见。惟圣人根全亦见。根不全亦见。至于顶亦见。足亦见。背亦见。腹亦见。周身四体八万四千毛孔。无不见者。故大悲菩萨。八万四千母陀罗臂。臂臂有手。手手有眼。良以书不尽言。言不尽意。圣人设象以尽其意。犹一人之身。身有六根。六根所待者。谓之六尘。今棱严会上。大觉圣人于六根之中。略举眼根。因日月灯光之明尘。尘能发识。有识则见。此妄见也。真见则不待明尘。而本照彻无遗者是也。一根既然。余根皆尔。故临济曰。汝等诸人。赤肉团上。有一无位真人。在人之六根。乃能放大光明。汝若生心拟会。即非真人矣。

　　以手搔痒。谓有能所。以手把髻。身不离地。缘见因明。见如我手。痒如明缘。以此而观。能所宛然。不明自发。独立无待。不明自发。旨本符契。横计忽生。千转相因。因因无尽。识难穷究。惟得真法界者。不受识瞒。得惟识者。不受意言瞒。此皆据用征照。苟非鹅王择乳实难。

　　明暗自相代谢。见精本自湛然。

　　吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。师曰。大慧禅师。一日问礼侍者。唤作竹篦则触。不唤作竹篦则背如何。礼答不得。却曰。望和尚为某作个方便指示。大慧向他道。你是福州人。我说个喻子向你。如将名品荔枝。和皮壳一时剥了。以手送在你口边。只是你不解吞。达观灯下看大慧语录。至此不觉失笑。你众人且道。笑个恁么。如荐得。不劳达观饶舌。既荐不得。老汉为汝说破此段经。也不妨碍。只如如来为阿难。老婆心切至矣。何异大慧和皮壳剥了名品荔枝。送在礼侍者口边。只是他不解吞。大底此事苟不到智讫情枯之地。断然承当不下。且道如何是智讫情枯的样子。咄。泥牛夜半归来远。踏破前峰万顷云。

　　由彼觉明。有明明觉。失彼精了。黏妄发光。是以汝今离暗离明。无有见体。离动离静。元无听质。无通无塞嗅性不生。非变非恬。尝无所出。不离不合。觉触本无。无灭无生。了知安寄。汝但不循动静合离恬变通塞生灭明暗。如是十二诸有为相。随拔一根。脱黏内伏。伏归元真。发本明曜。耀性发明。诸余五黏。应拔圆脱。不由前尘所起知见。明不循根。寄根明发。由是六根互相为用。阿难。汝岂不知。今此会中。阿那律陀无目而见。䟦难陀龙无耳而听。殑伽神女非鼻闻香。骄梵钵提异舌知味。舜若多神无身觉触。如来光中映令暂现。既为风质其体元无。诸灭尽定。得寂声闻。如此会中。摩诃迦叶久灭意根。圆明了知。不因心念。阿难今汝诸根。若圆㧞已。内莹发光。如是浮尘。及器世间。诸变化相。如汤消冰。应念化成无上知觉。师曰。灵光寂照。弥满清净。中不容他。外此有法。无有是处。凡众生见心外有法。皆瞥尔念生。念生即有我。有我则有限量。所以有内有外。内则根识是。外则依报是。依报是无情。正报是有情。因有是是。有我我所。虽三细六粗。生起次第有别。究本言之。原是一个圆常佛性。以众生念起之后。了不觉悟。胶于根尘。识托其中。恋能恋所。能即六根。所即六尘。根尘能所。疆界确然。是以眼识则能司色。耳识则能司声。余四例然。所谓由彼觉明。有明明觉。觉明即是真心。明觉即是妄心。此妄心。即真心迷转者。非离真心外。别有妄心生。既迷于真。失彼精了。黏妄发光。根尘是所黏。识是能黏。譬如眼识不能自生。必由明暗二尘引起。才有此识。若无前尘。识终不有。故心外见法者。则有前尘。有前尘则有妄识。既有妄识。六根次第应用。一点也差谬不得。此皆是情识封蔀故也。若能当下照此一念。原无起相。即念本无。念尚不有。安得有前尘。凡有前尘为留碍者。只是自家直下不能观破此念。故清凉云。十世古今。终始不离于当念。无边刹海。自他不隔于毫端。盖有念即有自他。即有古今。念他唤一尚不可。何处有二。由是观之。天地万物一切含灵。不出我一念。又天台智者云。一念具三千。谓有念时。念息三千泯。谓无念时。行者真发菩提心者。当于起念时。了不可得。念息时。洞照十虚。所以这一节经。最初不过迷了真心有妄心。因有妄心。即有根尘。因有根尘。即有疆界。因有疆界。便不能互用灵通。此就迷上说。若离暗离明。既无见体。难道就没了见。若没了见。即是木偶人也。盖因明暗而有见者。应物之识也。离明暗而有见者真心之照也。此个关头。正是迷悟根本。悟得来。应物之识。即是真见。悟不来。真心之照。即是应物之识。却不是两件。因迷悟斯有二致耳。一根如是。诸根亦然。真心发照。则不托于前尘而起。起不托尘。此是离物独立而照。独立则心外无法。心外无法。不知又唤恁么作根尘。故云门云。尽大地是沙门一只眼。云门此意。即是经云。今汝诸根。若圆拔已。内莹发光。如是浮尘。及器世间。诸变化相。如汤消冰。应念化成无上知觉。器世间是无情。众生是有情。如何众生悟了道。一切无情器世间。亦化成无上知觉。此个窍子。不知在何处。寻得这个窍子着。说无情器界成佛亦可。说有情众生不成佛亦可。所谓拈头作尾。唤尾作头。权衡在手。袖贬由谁。到这里。说无六根。而有见闻亦可。有六根而无见闻亦可。上来云门的话头。有照处。便有用。在经旨直饶会得。只是一个照。用处又存乎其人。六根互用也不甚奇特。会得从缘荐得相应捷之句。即便受用得来也。此节经虽由真起妄。会妄归真。发许多作用。不过自家日用寻常事耳。以迷者谓之奇特。又古德云。灵光独耀。迥脱根尘。这等说话。只好为未发心的人说。若少有见的。闻此定然鼻笑不已。既谓之灵光。是活漉漉地。说恁么迥脱不迥脱。且他本无畔岸。这个躯壳子。不过三五尺长。以三五尺长。置之无畔岸之中。且道是迥脱不迥脱。若道不迥脱。六尺躯壳子。安能笼罩得无畔岸的灵光。若道迥脱。只今大众。莫不在躯壳上作窝坐。这个窝坐。虽只有五六尺长。若不是个真正英灵男子。且慢莫提起。说他迥脱不迥脱。若然如是。毕竟怎么样好。三途一报五千劫。得出头来是几时。

　　真心实不可以一体求。多体得。又不可以遍体知。亦不可以不遍测。离一离多。离遍不遍。所以又能一能多。能遍能不遍也。今阿难不悟真心。惟攀缘横计。故如来知其病处。随机付药。究竟言之。了无实义。亦无定方。如难阿难云。若咸觉者。挃应无在。既挃一处。遍体多觉。断无是理。如来就阿难计处难之。意者。挃一支而四支咸觉。则挃者亦知。不挃者亦知。则可言挃者无挃矣。何则以三支不挃有知。则一支挃者。可即无挃也。

　　紫柏老人集卷之十一
卍新纂续藏经第 73 册 No. 1452 紫柏尊者全集


　　紫柏老人集卷之十二

　　明　憨山德清　阅

　　释毗舍浮佛偈

　　夫外坚湿暖动而观之。则此身初非我有。外前境而观之。则此心本无生处。外心境而观之。则罪罪福福。皆本无主也。故曰假借四大以为身。如来大慈。岂欺我哉。

　　宋黄庭坚。号山谷。有贵人以绢求山谷书自所作文。山谷笑曰。庭坚所作文乌足宝。惟寒山诗。乃沃火宅清凉之具。遂书与之。复嘱之曰。寒山诗虽佳。然源从七佛偈流出。故山谷凡所行乐之地。书七佛偈最多。而七佛偈中。毗舍浮佛偈。尤为殊胜。所以然者。盖过去千佛。微此佛则莫能成其终。现在千佛。微此佛则莫能成其始。成始成终。实系此偈。是故读诵书写受持乐说。流布毗舍浮佛偈者。十方三世诸佛并其神力。现出广长舌相。赞叹是人功德不少。毗舍浮佛。此言一切自在觉。呜呼。一切自在觉。一切不自在障。初非异源。故曰心佛及众生。是三无差别。但诸佛善用其心。则无往而非自在。众生不善用其心。则无往而非障碍。然此障碍。不从天降。不从地生。亦非人与。以其见有我身。则死生荣辱至矣。以其见有我心。则好恶烦恼至矣。夫死生荣辱好恶烦恼。皆以我身我心为本源。苟有勇猛丈夫。能直下拔其本。塞其源。则众生之障碍。未始非诸佛之解脱也。八大人觉经曰。心为恶源。形为罪薮。予以是愈信山谷谓寒山诗。为沃火宅清凉之具。源从七佛偈流出。无欺焉。或问曰。枯恶源。空罪薮。有道乎。应之曰。假借四大以为身。心本无生因境有。此半偈能读而诵。诵而思。思而明。明而达。则恶源之枯不枯。罪薮之空不空。子自知之。非予口舌所能告也。

　　夫心为恶源。形为罪薮。凡血气之属必有知。血气非形乎。知非心乎。呜呼。形之与心。莫知是何怪物。而毒众生若此。人有言曰。修行本无他术。苟能柰何得自己身心便了。虽然柰何得自己身心。岂细故哉。是以圣人哀之。设大方便。使博地凡夫。即恶源而为慈悲之海。即罪薮而为功德之林。达形非形。了心非心。非形则形充八极而无累。非心则智周万物而不劳。如是妙用。莫如毗舍浮佛颂也。毗舍浮佛。此言一切自在觉。此自在觉。炯然独立。于众生日用之中。初无障碍。然在诸佛便得自在受用。在众生便成障碍。且道病根在甚么处。咄。大地众生成正觉。十方诸佛陷泥犁。

　　夫患本无根。根于身心。所以颜子堕肢体黜聪明者。拔患根也。老子亦曰。我有大患。为我有身。我若无身。何患之有。由是言之。身乃饥冻荣辱死生之桩也。如以坚湿暖动观身。则患桩不待推而倒矣。心乃好恶是非之桩。如以物我同根观心。劳勤好恶杂毒之桩。亦不待推而倒矣。噫。两桩既倒。身心情枯。坚湿暖动。即法身也。能好恶为杂毒者。即无分别智也。以无分别智之鱼。游无边际法身之海。水不待忘鱼。鱼自忘。鱼不待忘水。水亦自忘。鱼水相忘。而浮沉自在清冷之怀。则鱼与水皆象先之绍介也。剖尘居士勉之。

　　毗舍浮佛。此言自在觉。觉与自在。体用互称耳。盖觉则自在。自在则觉。故圣人体用圆融。无粗不精。精则一。一则无待。无待则无外。无外则物我同根。天地一体。所以大不废小。体不废用。根兮尘兮。根不自立。由尘而桩。尘不自立。由根而宾。由尘而桩。桩果有乎。由根而宾。宾果有乎。两者既决。物我寂寥。故曰。寂寥于万化之域。动用于一虚之中。故根不碍尘。尘不碍根。大用全而无迹。无迹则物我何在。知此谓之觉。根尘不相留碍。谓之自在。若然者。根未尝有根。尘未尝有尘。圣人善用其心。故自在而觉。众人不善用其心。所以自在觉。翻成不自在障耳。余以是知以四大观身。有身用而无身相。以前境观心。有心用而无我执。故此半偈。诚破死生之爻象。治心病之医王也。

　　夫身心之初。有无身心者。湛然圆满而独存焉。伏羲氏得之而画卦。仲尼氏得之而翼易。老氏得之二篇乃作。吾大觉老人得之。于灵山会上。拈花微笑。人天百万。圣凡交罗。独迦叶氏亦得之。自是由阿难氏。乃至于达磨氏。大鉴氏。南岳氏。青原氏。并相继而得之。于是乎千变万化。鬼面神头。或以慈悲为三昧。或以瞋怒为三昧。或以苦行为三昧。或以语言文字为三昧。或以棒喝破沙盆为三昧。以至于滚木毬。握木蛇。斩蛇伏虎叱龙之类。书不胜举。如上种种三昧。世出世法。交相造化。使夫众生日用而不知。而或知。不知即名凡夫。或知即名圣人。呜呼。圣人与众人。初本一条。惟以知不知。乃凡圣分焉。由是而观。知亦由我。不知亦由我。何天下知者寡。而不知者多。病在何处。良以有生以来。计身心以为我。而身心之前者。湛然圆满。妙物无累。反昧之而不觉。一不觉则永不觉。所以威音同禀。以至于今。犹茫然无省。劳他圣人。右提左挈。百计千方。委曲施尽。伎俩亦穷。总不知觉。古人呼此辈谓之行尸走肉。白日小鬼。不亦宜乎。吾毗舍浮佛。复不以众生难度而退愿心。说此偈。要使博地凡夫。共登无上。夫无上者。谓身心之初。有大圆镜智。光彻终古。妙拔群有。威神莫测。得之即圣。失之则凡故也。若然者。凡圣之分。不过于身心窠窟。翻得破者。则解脱无方。不能翻得破者。则障碍长劫。盖死生无根。以身为根。好恶无本。以心为本。苟能以四大观身。身何所在。前境观心。心从何起。知身所在。即身有而无累。知心所起。即心有而不生。身有而无累。生死何妨。心有而不生。应物何碍。生死何妨。则愿轮常转。应物无碍则慧日常明。虽然。初心学人。不以持偈为梯航。则苦海难度。又持偈有上中下之不同。上者以其天机深妙。触偈即悟。中者惟持久始得心开。下者由读而诵。诵而能持。持而能熟。熟则或以此生得入。或以多生得入。入则本同。上达无异。以此观之。根无利钝。能信者皆得出苦。何故自甘暴弃。或以贫贱累而不能持偈。或以富贵累而不能持偈。贫贱富贵。虽荣辱不等。累无两般。且年光不可把玩。老病不与人期。一息不来。便成他世。凡百罪业。是汝作者。不免随之。随而不离。如影随形。天上人间。太虚空中。总无你逃避处。如可逃得。则一切佛祖圣贤之聪明。不若凡夫之愚痴矣。

　　假借四大以为身。心本无生因境有。夫有生之患。莫大于生死。而生死之患。惟至人则能超然无累。下是则孰不受其累。然生死又本于有身。老氏云。我有大患。为我有身。故出世圣人。示此偈开悟是辈。此身不过五行攒簇而成。四大合并而有。所言四大者。地水火风是也。此四何名为大。谓其无处不遍。故称之为大。此四大在身。则为肉。为皮。为筋骨。为血脉。为痰唾。为津液。为热气。为动转。今现前此身。不过此等合成。既合成矣。众生不悟非坚。确然执之为身。故临死生之际。处利害关头。心神恍惚。千算万计。不过要保全此个躯壳子。殊不知此身。皮肉筋骨感地而有。血脉津液。感水而有。一切热气感火而有。凡百运转感风而有。故智者。不待闲时方作此想。于日用中常作此想。皮肉筋骨。原从地有。血脉津液。原从水有。热气原从火有。动转原从风有。此四大者。一切众生。凡有血气之属。皆所共有。我何痴迷。确然妄执为身。此想周旋俯仰。进退屈伸。常专注不断。渐渐纯孰。一旦顿悟。此身何在。故昔人有悟之者云。将头临白刃。犹似斩春风。且一切生死众患如箭。我身如垛。既悟此身。坚湿暖动。各还其本。垛尚不有。箭来谁受。故曰。假借四大以为身也。夫心有真心。有妄心。真心则圣人与凡夫无所间別者。无所增损者。广大灵明。廓然充满。本无生。安有死。本无来。安有去。离生死。绝去来。不离日用。湛然常在。不可以有心得。不可以无心求。惟神而明之者可几也。此心不悟。虽衣冠楚楚。总是行尸走肉。人为万物之灵。于此不悚然惧。惕然省者。非颠倒。即着鬼迷矣。妄心者。感物而有。受制于物。故逢顺境则喜。逢逆境则瞋。憎爱交加。灵台汩没。一受于心。恨不即释。喜不即化。此皆妄心也。真心。虽然应物。物不能累。如明镜照像。虽辨妍丑。而本无心。妄心。则因境有。即受境累。故曰。心本无生因境有也。

　　毗舍浮佛。此言一切自在觉。既自在觉矣。有何物而为障碍哉。然未觉者。不免一途成滞。见色则被色障碍。见空则被空障碍。忽然而有身。则被身障碍。介然而有心。则被心障碍。身障碍。生老病死。心障碍。喜怒哀乐。是以周旋一光之中。而妄成角立。既角立矣。一切不自在至矣。生有老迫。老有病迫。病有死迫。喜有怒迫。怒有哀迫。哀有乐迫。迫者相催之谓也。呜呼。生若定常。老不可迫。喜若定常。哀不可迫。以其无常。流之莫能已也。惟有道者。达身无常。四大成故。达心无常。前境生故。达四无常。一身待故。达境无常。因心有故。借一荡四。四无所立。借四荡一。一无所存。借境荡心。心初不有。借心荡境。境不自留。一四互荡。心境兼忘。一身而为无量之身。身相不坏一心。而虑周万物。寸抱本闲。由一切不自在。入一切自在。达之者。刹那可以超旷劫。如其未达。解脱幢。即成行尸肉块。智慧津。翻作苦海逆浪。自古及今。豪杰英雄。打破这关捩子不得。虽功高千古。名光万世。于本分上事。了无交涉。故生时受生迷。老时受老迷。病时受病迷。死时受死迷。喜怒哀乐时。受喜怒哀乐迷。以迷续迷。迷无断日。人为万物之灵。而灵不悟。以灵续迷。为一切黑业本。山高海积。未有撼竭之时。少知自反者。安得不惧乎。又灵如融通之水。迷如窒碍之冰。融通。则在方而方。在圆而圆。窒碍。则方则定方。圆则定圆。方圆无滞之谓活。方圆有定之谓死。是故圣人居方圆。而方圆莫能滞。以无滞故。所以能通天下之情。众人则不然。见方而被方惑。见圆而起圆执。所以在圣人。即死而活。在众人。即活而死。故圣人谓之生人。众人谓之死人。由是观之。自上古以来。所谓生人者。能得几何哉。为圣不难。难在通灵。苟能通灵。非惟身心俱灵。大则虚空天地万物之伙。微则一介一尘一毛一发。靡不灵矣。至于三藏六经。诸子之流。百工之技。亦无不通。故达身灵通。无事可碍。达心灵通。无理可障。化生老病死。为无上涅槃。回喜怒哀乐。证大菩提。涅槃菩提。从身心得。若无身心。二果何阶。故曰。此身为尘劳山。此心为杂毒海。一旦达身无己。尘劳山即功德聚也。达心如幻。杂毒海即般若浆也。人为万物之灵。不自重。甘为死人。不为生人。可悲已。

　　此半颂。特十四字而已。然大藏与一千七百则机缘。九经二篇百家之要。莫不备焉。子若张而演之。虽大块为墨。昆仑为笔。天风为手。虚空为纸。莫能尽也。故曰。佛法有不思议力。既曰不思议。岂可以众生臆见揣摩而能知耶。但当谛信受持。则终自悟入。夫信则诚。诚则一。一则我持颂之心。了无所附丽。如是积久。则身心横计。一朝爆落。则生死铸而为涅槃。烦恼化而为菩提矣。此两者谓之二转依果。所谓转生死而依涅槃。转烦恼而依菩提也。然凡夫心识粗浮。卒不能制之一处。故须由读而诵。诵而持。持而专。专而一。一则邻化。邻化。则将乘缘生而入无生矣。

　　达观道人。尝以毗舍浮佛传法偈授人时。必曰。持千百万遍。自在受用现前矣。毗舍浮佛。此言一切自在觉。而深推其旨。大要破众生身心之执耳。故曰。假借四大以为身。心本无生因境有。即此观之。一切众生。从无始劫来。至于今日。莫能自在。于死生憎爱之中者。良以见有自身。则身相为碍。见有自心。则心相为碍。呜呼。身相碍于外。心相碍于内。一动一静。内外相碍。无须臾超然之境。可哀矣哉。即此相碍之境。在圣人日用中而身充法界。如月赴众水。知周万物。如镜照群象。不速而至。不劳而遍。东坡大悲阁记。乃此偈注疏也。其略曰。大悲者。观世音之变也。至何独疑于大悲乎。如以东坡之意推之。则心念不静。应物必乱。非东坡不知即动而静。即色而空。盖东坡量自己分上。只体得理具光景。未到无身而现多身。无心而智鉴群品地位。如此地位。非大菩萨。岂易为哉。然观东坡理具之旨。则所见无惑矣。体此无惑之见。于憎爱境上。死生关头。真实挨将去。到佛菩萨地位。终有时在也。

　　释八大人觉经

　　夫觉与不觉。如拳手卷舒耳。圣人知其如此。所以即众生日用不知之知。开为八觉。觉则如拳复手。手复则提挈四生。搬运三世。束太虚如芥子。捻大地为微尘。举无不成。用无不验。皆十指之力也。若手作拳。则十指屈而不能信矣。信既不能。安得有如上之用哉。故拳譬不觉。手譬了觉。以此观之。诸佛不觉。则不异众生。众生忽觉。则不异诸佛。如屈指则拳。信指则手。而信之与屈。屈之与信。机在心而不在拳手也。然拳手可见。而心不可见。唯圣人因可见而见不可见。故能以不可见役可见者。所以可见者为圣人之利。而不为圣人之害也。而众人以可见者为我有。则不可见者。愈远而愈疏矣。故曰。性相近也。习相远也。如一旦悟可见者。即不可见者。则日用不知之知。不惟开而为八觉。即千万觉可开也。此不知之知。在诸佛则名八万四千三昧。此八万四千三昧。在众生则名八万四千烦恼。嗟乎。烦恼与三昧。果有常耶。果无常耶。有常则众生终难得佛。无常则诸佛亦可以为众生。如诸佛还作众生。则众生又何必求得佛哉。凡诵持此经者。果知我现前日用不知之知。如来为我开为八觉。我因八觉而悟廓之。则八万四千之觉。在我日用。不在诸佛言说也。予故曰。拳手可见。而心不可见。则不可见者。果可以数量尽哉。

　　释十二因缘

　　所谓十二缘生者。无明行识名色六入触受爱取有生老死。不了自心。谓之无明。既成无明。则必循缘。谓之行。循缘则必分别。谓之识。既成识矣。则必横计。横计实无其体。但有虚称。谓之名。身因横计所有。块然一物。谓之色。然而名色解虽次第。乃一支也。根境相敌。谓之触。触则领纳。谓之受。受必耽着。谓之爱。爱而不舍。计为常有。谓之取。取而执实。谓之有。有则有生。生则有老。老则有死。自无明至老死。谓之十二支。此十二支。为一切众生生死烦恼之窟宅。亦是一切诸佛菩提涅槃之乐土也。顾行人治之何如耳。

　　夫十二因缘者。谓因无明而缘行。因行而缘识。因识而缘名色。因名色而缘六入。因六入而缘触。因触而缘受。因受而缘爱。因爱而缘取。因取而缘有。因有而缘生。因生而缘老死。是名十二因缘。然无明与行。则属过去。识。乃过去之终。现在之始耳。名色六入触受爱。此五支则属现在。取。乃现在之终。未来之始也。有生老死。此三支则属来世。又无明。有迷理无明。有迷事无明。迷理无明。谓不了第一义谛。普光明智中。本无古今凡圣身心。即此不了。名之迷理无明。迷事无明。谓执现前四大假合之身。四蕴横集之心。此是我身。此是我心。只此执着分别者。顺则欢喜。逆则烦恼。此点执受。名之迷事无明。故曰。迷理无明未破。决不能达本。迷事无明未破。决不能忘情。以不达本故。法身本有而不悟。以不忘情故。色身本无而横执。此执不消。依之而造善恶之行。行成谓之业。业熟谓之果。受苦乐时谓之报。此就行一支而演说也。识则以行业牵引受果报。分别投胎。妄起憎爱名识。此识投胎之后。在母胎中。作赤白主。无有形段可见。但有其名。故谓之名。色。即赤白和合。至第五个七日。名形位。谓诸根四肢。似有而未全。故谓之色。六入则名色已后。至第六个七日。名毛发爪齿位。至第七个七日。名具根位。谓六根开张。有入六尘之用。故名六入。此两支皆胎中具。若形位。毛发爪齿位。又名色六入两支间开出也。触则出胎已后。至三四岁时。六根虽对六尘。未能了知。故苦乐想未生名触。受则谓从五六岁至十二三时。因六尘触对六根。即能纳受前境好恶等事。虽能了别。然未能起淫贪之心。但名为受。爱谓从十四五岁至十八九岁时。贪于种种胜妙资具。及淫欲等境。然犹未能广遍追求。但名为爱。取。则从二十岁后。贪欲转盛。于五尘境。四方驰求。曾无厌足。故名为取。此五支。虽在胎出胎之不同。总属现在。取。则是现在终。亦未来始。先已拣之。此复略显。有谓因驰求诸境。起善恶业。积聚牵引。当生三有之果。是名为有。三有则欲有。色有。无色有。是此三有。又名三界。生谓从现世善恶之业。后世还于六道四生中受生。是名为生。老死。谓从来世受生已后。五蕴之身。熟已还坏。故名老死。呜呼。此十二因缘。非三达洞明。五眼圆照。孰能至于此。虽然学不检名。名不审义。义岂能精。义既不精。则终难入神。义不入神。则实用无征。实用无征。虽说时似悟。对境终迷耳。故一触死生祸福之机。便作不得主宰。以致名败德丧。取笑千古。退世人之信心。即此观之。不以佛祖圣贤自任。则十二因缘之名。尚不及闻。况能检名审义。精义入神。以致用哉。即太史公。号称博古。于三世报复。犹疑而不了。况其他耶。如史迁于十二因缘。能检名审义。一心了知。则三世报复。决不至失言。取笑于后人。呜呼惜哉。

　　八识规矩

　　前五识

　　性境现量通三性。

　　此言前五识。于三境中。惟缘性境。三量中。惟是现量。三性俱通。

　　性境者。谓所缘诸色境。不带名言。得境自相也。相者。青黄赤白之谓。名者。长短方圆之称。现量者。谓对境亲明。不起分别也。性境属境。现量属心。三性者。善性恶性无记性也。三性俱通。以五识性。非恒一故。

　　性境若说根尘能所。八法而成。是落小乘。如惟识则无有此境。此境现前。如明镜照象。湛然明了。不起分别。如云真境也。善恶两性。在五识虽无分别。而照从是起。故通。

　　眼耳身三二地居。

　　三界分为九地。自地狱至六欲天。皆欲界也。为一地。四禅。色界也。有四地。四空。无色界也。有四地。共为九地。欲界名五趣杂居地。五识俱全。初禅天。名离生喜乐地。是为二地。止有眼耳身三识。无鼻舌二识。以无段食故。自三地以上。则五识俱无。

　　遍行别境善十一。中二大八贪瞋痴。

　　此二句。言五识心所。遍行有五。别境有正。善心所十一。中随烦恼二。大随烦恼八。根本烦恼六。今止有贪瞋痴三。共心所三十四。皆任运无分别者。

　　五识同依净色根。

　　白净色根者。指胜义而言。惟天眼能见。盖落形质者。是浮尘根。岂能照物。以有胜义根在。故能缘境。言五个识。同依胜义根而起也。

　　九缘七八好相邻。

　　九缘者。空。明。根。境。作意。分别。依染净。依根本。依种子也。眼识具九缘而生。耳识惟从八。除明缘故鼻舌身惟七。除空明二缘故。

　　合三离二观尘世。

　　鼻舌身三识。合中取境。眼耳二识。离中取境。观。即能缘见分。尘世。即所缘相分。

　　愚者难分识与根。

　　此言小乘愚法声闻。不知根之与识。各有种子现行。以为根识互生也。不知根之种现。但能导识之种现。谓根为生识之缘则可。谓生识则不可。以识自有能生之种子故也。小乘未破所知障。于法不了。故难分耳。

　　变相观空唯后得。果中犹自不诠真。

　　佛有根本智。有后得智。根本智。乃实智。能亲缘真如。后得智。乃权智。但能了俗。不能亲缘真如。果头佛已破见思惑。能六根互用。变起相分。复观相空。以不知前五。及七八等识。遂自认为后得智。不知后得智。乃从根本智而得者。小乘虽有如理如量二智。特其名耳。岂真后得智耶。即后得智。在佛果中。犹不诠真。况因中乎。诠。契也。根本智无分别。所以亲缘真如。后得智。从色根起。是有分别的。所以不能亲缘无分别理。

　　小乘以无我为真如。断了六识分别执。便能六根互用。以为能亲缘真如。

　　偈曰。小家果头佛。理量徒有名。迷名不知义。疑大而起诤。五识同一觉。是以眼可闻。耳不能见色。实非本根咎。咎在分别者。以故见思破。六根即互用。彼小不知此。未究七八五。三者晓然了。横计渠自破。既破弃旧法。悲哀归大乘。罗什首初师。疑什亦有辨。一朝悟大理。仍复师罗什。

　　圆明初发成无漏。三类分身息苦轮。

　　前五识随八识转。佛位中。第八识转为无漏白净识。而相应心所。即成大圆镜智。歘尔现前。故云初发。则前五识即成无漏。三类身者。法报化。三身中之化身也。千丈大化身。被大乘四加行菩萨。丈六小化身。被大乘三资粮位。菩萨及二乘凡夫。随类化身。则三乘普被。六趣均沾。以止息众生苦轮也○前八句明有漏。后四句明无漏。

　　第六识

　　俱颂其造善作恶不定之功能。

　　三性三量通三境。三界轮时易可知。

　　善。恶。无记。三性。现。比。非。三量。性。独影。带质。三境。俱通也。比者。比类而知。非者。情有理无。比度不着也。带质境有二。以心缘心。中间相分。从两头生。带本质生起。名真带质。以心缘色。中间相分。惟从见分一头生起。变带质起。名似带质。独影亦有二。一有质独影。五根种现。皆托质起。一无质独影。缘空花兔角。及过未等所变相分。是五尘落谢影子。止缘过去五尘。与未来变起五尘影子。不缘见在五尘也。

　　前生六识。揽法尘影子。以成今生形种。今生又因形起影。是来生受形种子。今生若能六识作观。破了我执。不揽法尘。则不受分段身矣○六识轮转三界。显易可知。

　　相应心所五十一。

　　此句是标数。性界二句是立名。欲令众生因名以阐义。因义以会理。会理以致用。致用在作观上说。致用以体道。体道以立德。

　　善恶临时别配之。

　　六识遇善境时。与善心所相应。遇不善无记境时。与不善无记心所相应。故曰别配之。此特平平缘耳。若增上缘。则善心勇猛。恶心所。俱转而为善矣。

　　性界受三恒转易。

　　六识于三性。三界。并忧喜苦乐舍五受。恒常转变改易也。

　　根随信等总相连。

　　根本烦恼六。随烦恼二十。善十一。等余遍行五。别境五。不定四。共五十一。亦相连性界受等转易也。

　　动身发语独为最。

　　动身发语时。于八个识中。行相最胜。以有情故也。

　　引满能招业力牵。

　　引。引起也。满。圆满也。言六识能造业招果。

　　发起初心欢喜地。

　　欢喜地。因断分别我法故。

　　此识于初地初心。转成无漏。以断有分别我法二执故。

　　俱生犹自现缠眠。

　　无分别我法二执。与生俱生。此时尚未断。犹缠縳眠伏。以所知障未断故。

　　远行地后纯无漏。观察圆明照大千。

　　远行乃第七地也。此识以前漏无漏闲杂而生。至此地后。则俱生二障。永不现行。而纯无漏。相应心所。亦转为妙观察智。而圆明照大千矣。

　　第七识

　　带质有覆通情本。

　　七识于三境中缘带质境。三性中惟有覆无记性。有覆者。障蔽真性。通六识情故。本八识也。通情本。故曰相分两头生。

　　七识缘八识见分。为内自我。七识是心。本识亦是心。所以说以心缘心。真带质。八识是其本质。故七识既以八识见分为内自我。则八识见分。即七识本位。八识见分缘色。即七识缘色也。色非真。故曰似带质。

　　问带质是带八识本质而生了。然如何是七识的境。八识能藏一切。所藏一切根身器界。我爱执藏。八识便有境了。这境从何来。是从六识来也。便知七识原无体位。其相分从六八两头而生。

　　随缘执我量为非。

　　此识于无分别我法二执。是任运绵绵。故云随缘执我。

　　八大遍行别境慧。贪痴我见慢相随。

　　大随惟八。遍行五别境。止通慧。根本烦恼。止具四。贪痴见慢是也。

　　恒审思量我相随。

　　前五识非恒非审。六识审而非恒。惟此识恒常审推思察量度。执八识见分为我。故曰我相随。

　　有情日夜镇昏迷。四惑八大相应起。

　　既执八识为内自我。则有情恒处生死长夜而不自觉。以与四惑八大相应而起。四惑。即根本烦恼四。

　　六转呼为染净依。

　　八个识俱为转识。惟六识作观。则诸识俱转。故转独加于六识。呼七识为染净之依。盖六识有分别。七识无分别。有分别。依无分别起。以无分别近无情故。

　　极喜初心平等性。无功用行我恒摧。

　　凡一地中。具初中后三心。即入住出也。此识于初地初心。断一分无明。便转成无漏。为似平等性智。以因中转也。无功用行。是八地无分别我法二执。至此尽断。故曰我恒摧。乃为真平等性智矣。

　　六识到第八地。转妙观察智。如何七识初地初心。就转平等智耶。盖六识到观成后。转妙观察智。初作观时。转为似妙观察智。

　　如来现起他受用。十地菩萨所被机。

　　佛果位中。现十种他受用身。十地菩萨。乃所被之机也。

　　第八识

　　性惟无覆五遍行。

　　此识因中。于三性中。惟无覆无记性。缘境之时。相应心所。惟五遍行。

　　界地随他业力生。

　　此识于三界九地之中。随六识善恶业力而生。以八识无记性故。

　　二乘不了因迷执。由此能兴论主诤。

　　此识最微细。所以二乘愚法声闻。不信有此。惟以前六识受熏持种。断了见思。执为如理智。六根互用。执为如量智。以无明全未破故。所以大乘论主反覆辩论。证有此识也。

　　浩浩三藏不可穷。

　　能持种子不失曰能藏。受染净等熏曰所藏。七识执为我曰执藏。三藏体用深广。故凡小不达。

　　渊深七浪境为风。

　　八识如澄湛之渊。由前七个识揽前境为风。兴起波浪耳。

　　受薰持种根身器。

　　此识能受前染净熏。能持根身器界种子。根是六根。身为内世界。器为外世界。

　　去后来先作主公。

　　惟此识为总报主。

　　不动地前才舍藏。金刚道后异熟空。

　　第八地为不动地。此识初至此地。才舍能藏所藏执藏。至金刚道后。乃等觉位。异熟者。变异而熟。异时而熟。异类而熟。金刚道后。断生相无明。异熟种子方空也。

　　金刚观智。是智之名。言其坚利能坏一切无明。有生住异灭。异熟空。则瞥起一念。无明空矣。

　　大圆无垢同时发。普照十方尘刹中。

　　此识至佛果位中。转成上品无漏净体。号无垢识。与相应大圆镜智。同发起时。普照十方。圆明世界。

　　唯识略解

　　夫搜剔阴阳之奥。囊括造化之精。洞洪蒙之源。破浑沌之窍。超儒老而独高。冠百氏而弘深。舍唯识之宗而他求。未之有也。夫唯遮境有。识简心空。遮境则识外无法。简空则非同枯灭。是以夷断常之坑。塞生灭之路。圆彰中道。刊定因明。魔外望绝。凡圣共遵耳。然识有八种。有心王心所之殊。苟非智慧空灵。思量妙绝。岂易窥其庭哉。阿赖耶识等。大略穷其所由生。直以真如照极反昧。生灭与不生灭和合。谓之证自证分。即如醒人忽尔昏作人语。虽闻而不能了了。谓之醒耶。又不能了了。谓之昏耶。人语又闻。此之谓昏醒相半。迷悟之关也。此等时节。有人唤之。则昏随醒矣。不唤则醒随昏矣。醒既随昏。而外不能了境。又不作梦。惟昏然而已。谓之自证分。此等时节。位无能所。冥然独存也。少顷顿梦种种悲欢苦乐。据能观而言。谓之见分。即所观之所。即相分。或问曰。见相二分。前后生耶。抗然生耶。余应之曰。见相二分。谓之前后生者。现量之中。不许有无分别。才生分别。现量灭矣。谓之抗生。则能所弗同也。此四分乃八识之本。故有志于此宗者。不可不留神焉。四分通澈。则八识之纲。思过半矣。

　　夫八识四分。乃相宗之纲骨也。阿赖耶识。末那识。分别识。眼耳鼻舌身五识。谓之八识。证自证分。自证分。见分。相分。谓之四分。究本言之。八识四分。初无别体。特以真如随缘。乃成种种耳。夫真如随缘之旨。最难明了。良以真如清净。初无薰染。如何瞥起随缘耶。于此参之不已。忽然悟入。所谓八识四分。不烦少检。唯识之书。便能了了矣。故曰性宗通而相宗不通。则性宗所见。犹未圆满。通相宗而不通性宗。则相宗所见。亦未精彻。性相俱通。而未悟达磨之禅。则如叶公画龙。头角望之非不宛然也。欲其济亢旱。兴雷雨。断不能焉。是以有志于出世。而荷担法道。若性。若相。若禅宗。敢不端诚而留神哉。惟相宗名义数多。若非心智妙密。委曲精搜。实未易明也。今则取大略稍论而疏之。但粗晓蒙孺耳。大抵阿赖耶识。通前眼耳鼻舌身五识。当并而发挥之。似觉易明。盖阿赖耶识。及前五识。皆属现量。又皆上品果中转也。若第七识。第六识则三品皆具。三品者。见道为下品。修道为中品。究竟为上品。故七六因中转也。或曰。前五识成无漏相应心品。现身益物。何以先言第八成无漏耶。以圆明初发。乃第八识相应心品。成大圆镜智。故其前五根。即第八识所变相分。能变本识。既成无漏。所变五根。自当即成无漏矣。能发五根。既成无漏。则所发五识。遂成无漏何疑哉。或曰。既言八识转成四智。何故却言相应心品耶。对曰。唯识第十云。此四品总摄佛地。一切有为功德皆尽。此转有漏八识七识六识五识相应心品如次而得。智虽非识而依识。转识为主。故说识转得。又有漏位。智劣识强。无漏位中。智强识劣。为劝有情。依智舍识。故说转识成智也。大乘所缘缘义曰。言是带己相者。带与己相。各有二义。言带有二义者。一则挟带。即能缘心亲挟境体而缘。二则变带。即能缘心变起相分而缘也。亲挟者。谓之实境。变起者。谓之假境。假境者何。即实境影子也。影子者何。谓前五识亲挟实境。乃任运而缘。不带名言。现量中也。譬诸明镜。物临即照。原无心也。才觉妍丑。现量已灭。即落比量矣。余是知假境影子。意识所缘耳。又能缘心变起相分而缘。亦假境也。今安慧宗中。妄谓因中无漏五识。能缘真如。殊不知五识成智。必待第八识转而为根本智。然后五识转成所作智也。此中目此智为后得者何也。谓根本而后得也。以五识及第八识皆属现量。果上同转故也。彼谓因中五识未转智而能缘真如。非妄而何。纵于果上识虽转智。第能照俗而不能缘真如故。护法师曰。果中犹自不诠真。况因中乎。

　　紫柏老人集卷之十二
卍新纂续藏经第 73 册 No. 1452 紫柏尊者全集


　　紫柏老人集卷之十三

　　明　憨山德清　阅

　　缘起

　　刻藏缘起

　　嘉隆间。袁汾湖以大法垂秋。僧曹无远虑。不思唐宋之世。大藏经板。海内不下二十余副。自元迄明。南都藏板。印造者多。已馍糊不甚清白矣。且岁久腐朽。燕京板虽完壮。字画清白显朗。以在禁中。印造苟非奏请。不敢擅便。又世故无常。治乱岂可逆定。不若易梵筴为方册。则印造之者价不高。而书不重。价不高。则易印造。书不重。则易广布。纵经世乱。必焚毁不尽。使法宝常存。慧命坚固。譬夫广种薄收。虽遭饥馑。不至饿死。时法本禅人。实闻此言。但本公自顾力弱。不能图之。然此志耿耿在肝膈间。无须臾敢忘者也。至于万历七年。予来自嵩少。挂锡清风泾上。去大云寺不甚远。寺有云谷老宿。乃空门白眉也。时本谷为云谷侍者。予访云谷于大云。复值本公在焉。既而及刻藏之举。以为非三万金未能完此。众生以财为命。岂易乞哉。大都常人之情。有伤其命。虽父母。兄弟妻子之间。有不悦者。以世外之人。乞人性命。谁愿之哉。予曰。小子何不见大若是乎。但恐办心不真。真则何虑无成。且堂堂大明。反不若宋元之盛哉。宋板藏经。亦有书刻者。元板亦不下十余副。子急图之。毋自歉。老汉虽不敏。敢为刻藏之旗鼓。旗所以一人之目。鼓所以一人之耳。目一则明。耳一则聪。聪之与明。众生之所本有者。特无大法以熏开其心。故虽有而不能用。子谓众生。财与命同。以故难乞。殊不知以财为重者。诚聪明未启耳。如聪明一启。即知此身幻化非坚。此心起灭不常矣。既知此矣。即乞其头。亦欢然愿施者。况身外阿堵物耶。于是法本辈。化弱为强。转狭为广。视刻藏之举。若壮士屈伸臂耳。了无难色。然犹未举行也。及密藏开公。问法于老汉。因而嘱以刻藏之事。开公曰。易梵筴为方册。则不尊重。无乃不可乎。予破之曰。金玉尊重。则不可以资生。米麦虽不如金玉之尊重。然可以养生。使梵筴虽尊重。而不解其意。则尊之何益。使方册虽不尊重。以价轻易造。流之必溥。于普万普之中。岂无一二人解其义趣者乎。我又闻之。我法如涂毒鼓。于众人中击之发声。无论有心无心。闻之者。命根皆断。若然者。不惟尊重供养者。有大功德。即毁之谤之之徒。终必获益。且娑㜑度生。以折门为先。摄门次之。纵使轻贱方册之辈。先堕地狱。受大极苦。苦则反本。反本即知坠地狱之因。知因则改过。改过则易轻贱为尊重。是以摄之不可则折之。以折之之故。则见有地狱。既见地狱。则痛想天堂矣。由信天堂而信佛。故尊重与轻贱。乃翻手覆手耳。老汉但愿一切众生。轻贱佛法堕地狱中。因地狱苦发菩提心。若然者。易梵筴为方册。则广长舌相。犹殊胜万万倍矣。子何不智若此乎。于是道开闻予言。泣涕俱下。跪而发誓曰。谨奉和尚命。若有人舍三万金。刻此藏板者。道开愿以头目脑髓。供养是人。自今而后。藏板不完。开心不死。由是观之。则法本道开。不才老汉。及现前一切刻藏施主。皆袁汾湖之化身也。

　　募写大士缘起

　　夫圣人无常身。以众生身为身。如片月在空影临万水。有见不见。则水有清浊。非无月也。我观音大士。以闻思修。入三摩地。初于闻中入流忘所。获二殊胜。成三十二应。使一切众生心水清净者。随缘而得见月焉。由是论之。则菩萨众生初非有别。以闻思修薰之。即得入流忘所。圆通妙应。以贪瞋痴熏之。即顺无明。流堕诸趣。以故菩萨悯其同体。即所自验方。救疗群有。驾大慈悲。分身散影。随类利益。滇南清上人。一日病几死。梦观世音。劝其念自性佛。遂瘳。由是发心图大士万身。普施供养。报菩萨恩。信入意地。情见乎辞。余见其涕泪俱出。而作是言。因嘅焉为之述此。夫清禅人以笃疾为水。得睹菩萨清凉之月。达观道人闻其言。即直下不疑。则以不疑为水。亦复见之。愿诸净信。各各若我直下不疑。则菩萨清凉之月。在在而见。虽然众生业重。不疑为难。且向第二门头往生极乐。共睹弥陀。闻无上法音。又普门中最方便处也。

　　铁钵缘起

　　大哉佛钵。其来远矣。过去诸佛。不可数极。现在诸佛。皆亲执持。未来诸佛。非钵不食。佛尚宝惜。况比丘乎。去佛既远。戒法凋零。凡沙门释子。住家者多。乞食者少。而乞食者。复率操瓢。不知持钵。所在名蓝真宇。聚徒讲演。安禅集众。千指万指。未见有钵食者。夫钵者。圣人应量之器。量我量物。如函受盖。如黄钟之律。应气不爽。故即饮食而调心。心调而物化。物化而善广。远则兼利界外。近则泽布寰中。故曰。一夫全德。道洽大千也。然则钵者。利己利物。大法所系。岂细物哉。乃今忝为佛子者。食非钵食。饮非钵饮。蹈莲花面之迹。坏菩提身之根。饰伪以乱真。冯虚以构伪。邪风竞扇。纯正遭谗。于是幻子恺公。痛正像之风移。慨教流之日薄。遂披寻律藏。精考钵仪。以为泥古则不近人情。狥情则乖于古式。瓦钵则危脆易损。金银则侈奢非法。惟铁钵坚朴。难毁易办。而末法比丘。心行粗浮。时又艰险。故独宜焉。呜呼。罗睺洗钵。钵碎为五。自兹律分五部。宗尚不一。戒珠失掌。比丘不持戒律。比丘尼等不行八敬。持应量器。游行酒肆。或入淫舍。种种家丑。如来悬知。盖尝闵痛其陵夷。迄今戒坛生草。衣钵萧然。且不知钵为何物矣。嗟乎。既为佛子。当报佛恩。报佛恩中。复有缓急。自非英衲。孰识时宜。恺公以法器莫重于钵。发心造铁钵五百口。随缘乞之。傥仗我皇灵。钵功就绪。则上祈圣算。下祝民康。惟愿正法昌隆。魔风殄息。绳绳法器。万古无残。

　　栖霞寺定慧堂饭僧缘起

　　佛法者。心学也。然绍隆佛法者。僧也。故薄僧者。非薄佛。薄自心也。夫自心者。圣贤由之而生。天地由之而建。光明广大。灵妙圆通。不死不生。无今无古。昭然于日用之间。即之而不可入。离之而不可遗。在眼而见。在心而知。境未对时。圆满独立。百工得之而技精。圣人得之而道备。不难而易见。触事而冥契。而人薄之。故日用而不知焉。昔达观颖禅师行脚时。至吴中。日势稍晚。投宿律居。主者弗纳。师责而数之曰。如来有言。汝曹不闻之乎。在家僧不喜客僧来者。我法当灭。由是观之。颖公有道之士。一宿不留。何怒至此。盖非自安。实痛佛法之衰。心学之不明故也。予以是知。饭僧一事。功德最大。大以资培佛种。小则广植福因。今栖霞禅堂主者。云峰遍上人。有志饭僧。惟是连岁荐饥。力不称愿。云堂如旧。青烟寂寞。来者凄然。余目睹其事。心甚哀之。既而为其倡百人之缘。一人岁施米十斗。十年为限。无论丰荒。缘不可断。呜呼。去圣时遥。世道交丧。识虑非远。所重者不重。所轻者率重焉。夫至重者。自心也。开明自心者。佛学也。传佛学者。僧也僧来而不喜。薄自心也。人为万物之灵。乃不知重心学。其可乎哉。因书以告四众云。

　　积庆庵缘起

　　寒山子诗曰。庭际何所有。白云抱幽石。世之高明者。无论今昔。皆味之而不能忘。岂不以其天趣自然。即物而无累者乎。万历岁癸巳中秋。达观道人以问疾毗耶。维舟当湖。既而太宰陆居士疾少差。亦放舟顾道人于案山之阳。案山距积庆不十里许。太宰公季子。适与毛修之相视而笑曰。案山水富而竹贫。积庆水贫而竹富。安得有神通者。掬当湖之水。注积庆老禅钵中。移积庆之竹于五老峰下。顾不美哉。予闻之曰。道人受性慵懒。亦无奇特神通。不暇掬当湖之浪。亦不暇移积庆之篁。何不放舟积庆。饱其空翠。归宿案山。不亦可乎。既至积庆。则苔径幽然。修篁澄碧。椽败屋老。庵宇萧条。道人谓二三子曰。道远乎哉。触事而真。圣远乎哉。体之即神。故曰。仁者见之以为仁。智者见之以为智。夫厌喧趋寂者。睹白云幽石而通玄。醉荣刺空者。闻花馆笙歌而忘倦。惟得自心者。喧兮寂兮。荣兮辱兮。无往而非心兮。盖独立则无待。无待则无外。无外则无分别。无分别则无我所。若然者。积庆之废兴成败。譬夫水之兴波。波之复水耳。虽然道人愿诸贤豪君子。舍梦中财。严空中境。即相冥真。从缘得旨。则积庆瓦砾荆榛。琅玕古木。皆诸君广长舌相也。敢不勤之。时一芦运禅人揖其祖曰。大师深慈。为此庵施笔头三昧。增光存殁。宁弗拜谢。

　　径山佛殿缘起

　　双径。冠世绝境也。自昆仑南来。翱翔万里。越天目而逶迤。隐隐隆隆。雄雌万状。势方奔舞。直趋东溟。而双溪一阻。则英灵秀杰之气回。而氤氲盘薄。怒拔于五峰之间。世为龙象窟宅。自唐国一钦祖开山。乃至宋大慧杲禅师。传心如贯珠。灯灯相续。以迄于今。则去圣弥远。世与道丧。僧不能转俗。更为俗转矣。夫经曰。若能转物。即同如来。今不能转俗。章为俗转。岂非现成肉佛。自作众生。呜呼。一心不生。凡圣路断。一微涉动。染净俄分。即此而观。众生诸佛。初无差别。了悟者梦觉都除。未了悟者。不惟于无梦中作梦。更于大梦中强为己觉。殊可叹耳。昔佛经行时。俄指曰。此地可建一梵刹。帝释信手拈一茎草插已。曰建刹竟。比幻居讲主。作径山僧引进导师。不远千里。来曲阿见老汉曰。径山众上人某。曾引渠䟦涉燕山。请开藏主。并祈旁鼓修殿严像。藏主已诺。会病未至。蒙大师代以幻余本公。今复迁化。则向来所举。似同说梦。故某与众僧。不惮劳勤。今更强颜来礼和尚。所愿不惜弹指。震大法雷。破众生痴梦。成就如上胜事。老汉曰。公等此来。既不为自求。专为祖道。今老汉有一转语。举似公等。公等答得相应。即梦中说觉。觉中说梦。恣我舌端。无不可者。试问帝释插草。建梵刹耶。不建梵刹耶。建则琳宫宝坊。了不现前。不建则佛与帝释。两皆脱空。时诸上人俱以默答。老汉亦以默领。唯喝石崖旁观不禁。向老汉曰。和尚不必抛掷古今。广打葛藤。国一大慧鼻孔。要与和尚不别。道开法本。虽皆梦中承当。和尚大须觉中着到。管取径山大雄宝殿。刹那成就。诸祖残棋。移星换斗。唯时王内翰。于比部。只解顺水推船。不能逆风把柁。撺掇喝石生儿。并诸现前黑白大众。擎跽而请。唯愿和尚发大慈悲。勿孤负喝石。亦令某等各各愿满。噫。双径五峰江海秀。濑阳江澈影重重。相逢莫问谁家曲。管取声声落眼中。

　　湖州府弁山圆证寺募四万八千弥陀缘起

　　夫四十八愿者。乃西方极乐世界。阿弥陀如来。因中为法藏比丘时。对世自在王佛。所发之愿也。若以有思惟心测度之。即一愿功德。尚难信受。况四十八愿。若广大无极。迂阔无稽者。宁不为之惊怪哉。殊不知于理推之。虚空之无际。天地之高厚。万物之广多。圣乎。凡乎。有知乎。无知乎。皆不越我自心者也。故曰。空生大觉中。如海一沤发。有漏微尘国。皆依空所生。沤灭空本无。况复诸三有。以此观之。则法藏所发之愿。如来印证之辞。证之于理。即之于事。皎如日星。夫何疑。又众生习俗庸鄙。识不高明。计六尺之躯为身。方寸之影为心。无论贵贱荣辱逆顺。穷神殚虑。劳骨弊形。奇智异谋。严饰万态。自生至死。无须臾自在者。不过未能窥破身心耳。是以大觉愍而哀之。发广大之愿。示无边之胜。照廓其心境。使一切众生。肃清慧日。获无身之身。无心之心。无身之身。形充八极。无心之心。照穷万有。悲夫。人为万物之灵。于此大身广心。冥然莫悟。局执于臭躯壳上。甘陷于妄想梦中。初不自觉。反乃惊怪于法藏比丘者。人果灵乎。不灵乎。余万历庚寅岁。结夏于留都摄山栖霞寺。以七月旬有二日。有断手僧如林者。来山白余曰。我断只手。不为名闻。不为衣食。我闻阿弥陀如来。有四十八愿。愿依数请四十八员。真实持戒。求生西方禅僧。僧各顶戴旃檀弥陀灵相。于昼夜六时。精修净业。无限年月。以毕生为期。柰何事大力寡。无以感人。故断只手以表寸赤。愿乞一大檀越。舍千金为我开疏。惟愿大德。决我凡心。余闻其言。愀然久之。乃谓之曰。断手不难。舍财难耳。若不闻众生舍财如割身肉乎。苟手断心伪。愿岂易克哉。且连岁海内饥馑不胜。有能慨然施千金者。恐无是处。不若遵弥陀本愿。化四万八千人。人各乞银一钱。积少成多以集事。不亦可乎。虽然。诸佛不可思议。众生亦不可思议。余非具他心圣人。安敢妄言。请以初愿。及次愿。拈阄于佛。佛许可者。即奉行之。断手僧。谨置阄于如来慈镜光中。泣涕以祷。信手拈之。即得次愿。遂索余言。掇叙发心大概。遍告十方。愧余不能文。不敢赘言于愿尾。坚辞弗获免。又云台居士。余之故人。断手僧。又居士往所信者。故书此以慰存没云。虽然佛事人情。初非有二。顾其用心何如耳若如法藏用心。即人情不异佛事也。若众生用心。即佛事不异人情也。余慨如林上人。朴实真率。能不惜形躯。断手自盟于四十八愿。愿四万八千人。克弥陀之果。视余一瓶一钵。独善其身。何啻蹄涔匹乎沧海。上人慎而行之。天必祐之。今太宰公。已为四万八千弥陀之领袖。则见贤思齐者。必云然而和之矣。克愿奚难哉。

　　吴江圣寿寺缘起

　　即花寻春者。春未必在花。即水寻鱼者。鱼未必在水。虽然。离花而觅春。外水而求鱼。又岂可得哉。故道不在迹。道岂能自彰。教不在人。教岂能自弘。如来之道犹春也。天下名蓝真宇。种种教迹则花也。吴江圣寿寺。肇迹吴赤乌年间。今数百千载犹嵬然独存于荒废之余。赵宗伯闻而惜之。适与道人及此因缘。为之创五百人缘。集兹胜事。盖怜花存春之意也。若夫教海涛生。鱼龙听法。又道人末后句耳。

　　迎无量寿佛立像缘起

　　释迦文佛成道已。思惟所亲未度。而度众生。非师范人天之则。遂升忉利为母说法。以优阗王想佛成渴。命三十二匠。往地居天。刻佛三十二相。请归优阗国供养。此像教之始也。万历庚子冬。有始光居士。自闽之杭。访云栖袾大师。因见大师所供无量寿佛立像殊胜。精神慈注。瞻礼之间。使众生染习。于不知不觉之顷。忽生净想。居士默谓曰。吾安得如此像。供之家庵。以酬夙愿。讯之则刻匠已死。大师望居士眉宇之色。欲像之心。有不能割者。谓居士曰。此像亦易得。匠者云亡。贫衲为居士别觅一匠刻之。保任不减先刻者。居士遂五体投地。捐赀付托于师。约明年四月迎像。不幸袾大师蹈汤火之灾。像不如约。届期。居士果遣手足来迎。大师谓众。当即以山中原像应其请。像可再雕。言不可食。既而某迎像出山。适当道猬集。买舟不得。偶有一船泊于江浒。迎像者问舟子曰。舟可载人否。曰否。曰船不载人。欲载何者。舟子曰。余以待佛。迎像者异之。谓舟子曰。专欲汝舟载佛耳。舟子欣然许诺。舁像舟中。礼供甚䖍。云此佛前一夕。已征余两人梦矣。至姑苏又将易舟所易舟子。夜复梦金人来舟中。像至宛如梦中所见。无不惊异。盖与前舟夫妇所得梦景。正相符耳。还家安立净室。观者云集。奇哉。斯像谓之木佛耶。善使人梦。谓之肉佛耶。谛视之揣摩之。则木佛也。呜呼。木佛善使人梦。世则疑之。肉佛说法。世则不疑。如以唯心观之。木佛肉佛。两者未尝非心也。以未尝非心之印。印世之疑与信。果有疑信耶。果无疑信耶。天机深者于此印了知不疑。则大之天地。多之万物。及于虚空。皆纳于立像一毛孔隙。毛孔不窄。天地万物不多。于不窄不多之中。六尘内遂举一尘。问天下黑白。此尘谓自生耶。他生耶。共生耶。无因生耶。黑白中有能转此语者。渠臭皮囊。不异立像。供之无倦。

　　募书金字华严经缘起

　　余闻华严大部。有一四天下微尘数品。三千大千世界微尘数偈。每虑其广大众多。不能于此生穷之矣。及读唐译华严经。偶得一偈。不胜踊跃庆幸。偈曰。毗卢遮那佛。愿力周法界。一切国土中。恒转无上轮。此偈总二十字。而大部华严。包括无余。毗卢遮那。此言光明遍照一切处。愿力周法界。盖法界有十。谓佛法界。菩萨法界。缘觉法界。声闻法界。天法界。修罗法界。人法界。畜生法界。饿鬼法界。地狱法界是也。然地狱以十恶五逆为花。饿鬼以悭吝刻剥为花。畜生以愚痴乱伦为花。人以根本戒为花。修罗以十善好斗为花。天以未到定十善为花。声闻以四谛析色为花。缘觉以十二因缘还灭为花。菩萨以三学六度为花。佛以万德周圆为花。呜呼。东方出圣人焉。西方出圣人焉。上古出圣人焉。后千百世出圣人焉。凡所作为。未有无花而有果者也。我无十恶五逆。则地狱谁入。我无悭吝刻剥。则饿鬼谁受。我无愚痴乱伦之行。则畜生谁作。我有五常始得为人。我行十善而好胜。则不免为修罗。我能修定。广行十善。则当生天。我修四谛。析色明空。必得声闻。我作还灭之观。终登缘觉。我行六度。长劫无疲。定成菩萨。我三惑永断。万德周圆。必圆证妙觉。此名实之征也。如我一念不生。则十界无地。凡焉。圣焉。镜中眉。空中花耳。虽然。参须实参。悟须实悟。则华严四法界。不在八十一卷。而在我日用也。如参悟未能。且从八十一卷语言文字。检名审实。实审则义精。亦非分外。四法界者。理法界。事法界。事理无碍法界。事事无碍法界是也。理法界。则水外无波。事法界。则波外无水。事理无碍法界。则波水无碍。事事无碍法界。则波波无碍。以水言之。则谓之理。以波言之。则谓之事。以波水言之。则谓之事理。以波波言之。则谓之事事。是故善用其心者。即一尘而入四法界。如因一枝花得无边春耳。况此经八十一卷。言言皆枝。字字皆花。有智男子。或因一枝一花。而得无尽春光。则荆棘蓬蒿。未始非春也。荆棘蓬蒿。六凡之譬也。如花如枝。四圣之譬也。荆州府江陵县承天寺。有了初善禅人。以为古人剥皮为纸。析骨为笔。刺血为墨。而流通此经。欲凡有知觉者。即文字语言。而入华严法界。善虽不能流通此经。愿以庄严此经为佛事。藉此少报四重之恩。不亦可乎。于是发心募众。共书金字华严经一部。并纶观一卷。如胜事梦感。愿凡书一字一言。一叶一卷。乃至十卷。八十一卷者。皆仗此因缘。如因一花。而得无边之春。因一言一字。而尽入华严法界。此禅人发心庄严此经之愿也。索予数语为前茅。予愿凡诸黑白贤豪。皆当见作随喜。然众生舍财如割身肉。苟无卓见。随喜之缘亦不易结。禅人当作剥皮析骨刺血之想。则一钱半钱。不可误用。况多钱者乎。善禅勉之。

　　山东东昌府铁塔隆兴寺化缘文

　　东昌东郭二里许。有寺曰隆兴。肇自洪武初。乃祝圣道场也。地势幽朗。高林垂阴。古塔昂霄。钟梵流响。或悲风尘而登临者。顿觉烦襟洗然。徘徊卒不忍去。良以如来说法。权实迭唱。或以香饭为阶梯。放光为舟楫。寄文字以传心。施棒喝而启悟。乃至楼台碍日。觉路铺金。通而会之。无非广长舌之波澜也。大凡人情无常。善恶从境。故以善境诱之。则善心生。恶境熏炙则恶念起。圣人有见于此。弗吝弘慈。分身散影。应质垂躯。饰以奇特庄严。广以无边妙刹。使夫众生磕着撞着。触处善境。冥移其习。密化其恶。所谓铸顽成仁。陶痴为慧者也。或者不达此意。以浪费民财短之。是数二五而不知十也。夫行一善。则息一恶。息一恶。则省一刑。一刑省于家。十刑省于里。万刑省于国。谓之无补于治道可乎。隆兴大殿。及支官旁宇廊庑。且以年深日久。风霜虫剥。摧颓极甚。若不修整。非惟祝圣失古。即广长舌坏。说法器残。而雷音亦无闻矣。寺僧觉莲课公大慨于兹。乃谋诸侍御傅居士。并一切黑白贤豪。誓续旧绪。余甚敬其识卓见殊。以故缀数语。代为十方白云。

　　棱伽山寺大藏阁缘起

　　众生不悟言说法身。而为文字所转。如悟言说法身。则不必离言说。而求法身也。古有鸟官。闻羽虫之音。知其好恶吉凶焉。由是而观。则言说法身。亦不外鸟音有也。眉山曰。溪声便是广长舌。山色无非清净身。则言说法身。与色相法身无别也。岂惟色相哉。鼻之所臭。舌之所尝。身之所触。意之所知。谓之臭味法身。触法法身。亦不悖初言说法身也。故灵云见桃花而悟道。楼子听曲声而明心。良有以乎。然文字般若。又言说法身广长舌相也。娑婆众生。心量狭小。习尚卑微。苟不以广长舌相。吐大雷音。震其常情。则生死之梦。终不醒矣。又诸施之中。法施为上。财施次之。然微财施。则法施难广。是以能割所有身命之财。流通佛法者。其功与法施等也。某人立心造大藏一部。施石湖棱伽。山僧某禅人。构阁供养。永为人天眼目。施者受者。必皆无我所心。而能成此言说法身之功德也。岂可以算数知哉。末法众生福薄。凡集胜事。多难少易。某其勉之。

　　棱严寺五十三参长生缘起

　　[橘-矛+隹]李棱严。以嘉靖时倭奴之变。寺因火之。于是清凉宝地。翻成热恼之场。旷古名林。遂为游晏之所。识者慨焉。万历间。有豫章密藏开公。乞食城中。以为长水灵迹。岂当久委草莽。乃不辞寒暑。而旧物始复。虽正殿缓之未建。然有静室可以藏经板。有云堂可以安法侣。有香厨可以供饘粥。晨昏禅诵。异口同音。击磬鸣钟。祝延圣寿。愿吾君明齐日月。算等山河。五谷丰登。苍生乐业。此林下道人寸志也。呜呼。一旦既废热恼之场。复为清凉福地。游晏之所。今为更始名蓝。微开郎则旷古祝圣之坛。几为有力皮矣。虽然法界门中。无孤单法。设微鹤林蕖上人佐之。宁即功成速若是乎。至于诸大金汤。不避嫌疑。不顾毁誉。并心护持。始终如一。虽给孤复生庞老再来。不是过也。余固不敏。感金汤护持之念。开郎鹤林寒暑之勤。倡善财五十三参之缘。究五十三善知识。无论黑白男女。但闻缘发心。见作随喜者。请一人施米千升。永充棱严十方圣凡长生供养。庶几无负吾君资生之恩。如来法乳之惠。金汤护持之力。二上人恢复之劳也。

　　䟽

　　刻大藏经䟽

　　大觉示生。顺机缘而应质。圣人制诰。愍同体以垂慈。大梦雷霆。幽霄日月。揭万古之昏盖。活群灵之慧根。半字满字。宛转剖本有之光。大身小身。方便现圆回之相。道高则声闻自远。义备则圆照无亏。理不乖事。开凡圣之正因。色不异空。杜魔外之邪见。滋多生之净种。破五使之疑情。曰深曰浅。总就路以还家。若见若闻。俱立地而成佛。是以补天地之玄化。广君亲之至仁。挽回薄俗之风。启迪高明之习。舍乎大藏。别觅真乘。何啻饥寒。弃捐梁纩。或以释迦非我国之人。而不从其法。抑不思文王亦西夷之产。奚以被其风。渴不辨泉。饥无择饭。迷方固当问路。愈病必事求医。乃智者之所尊。不智者之所弃。从长为善。舍短称贤。泥涂可以致云霄。行潦可以通沧海。故刺血为墨者。非无知而作。剥皮伐纸者。心有见而然。在昔固有英贤。当世岂无豪杰。是非曲直。义理浅深。譬夫九天之上。而日星皎如。万镜之中。而灯珠灿尔。然非韩愈欧阳修之排斥。曷致契嵩洪觉范之发挥。阳挤阴助。权抑实扬。天风起而云翳消。时雨降而枯槁茂。爰自运有通塞。法以升沉。玄奘求经于印度。必也唐文皇之朝。怀琏鸣佛于洛阳。宜乎宋仁宗之世。况我太祖高皇帝。成祖文皇帝。于通训。则颁金汤之诏。在会典。则列墙堑之条。故曰。化顽凶而益王纲。利善良而资帝道。义林幽䆳。俗世罕闻。王臣无爱无憎。黎庶宜崇宜正。捧王言之焕朗。识圣鉴之渊微。岂不以功高世宪。道格殊方者哉。用是吾道开法本。不揆下愚。远追德意。誓刻经律论之全藏。愿报佛法僧之至恩。力微而满愿为艰。事胜而资檀须普。或十函五函。量缘而襄刻。或一部两部。随意而乐成。大地慈云。普天甘露。一字之功。赞扬之莫尽。半偈之益。思议之难穷。乃知常啼东请。善财南询。皆重法以轻生。亦知恩而报德。直以身为如来之床座。岂若手持菩萨之慧灯。众生造罪。愚昧先之。大士利生。智光始也万行波腾。离般若则终归苦业。六通云变。舍沤和则俱堕遍空。慈母周旋百至。未喻佛子之用心。良友曲照多方。庶象至人之护念。流通大藏。希觏胜因。或贵或贱。共成坚固之缘。无亲无䟽。咸作难遭之想。终期克济。永用宣流。

　　广诸祖道影䟽

　　华钟匪叩。则音响不流。宝炬未然。则寒光匿耀。故归依佛祖。藉有刑仪。即像道存。云传贵广。愿身星布。影遍寰区。譬一钟声。多人梦破。如分灯𦦨。大夜常明矣。洪武间。黑白中好道者。绘华梵诸祖道影。自大迦叶尊者而下。至国初耆宿百二十尊。藏诸留都之南。牛首山。其精神慈注。风度高简。非灵台空清。妙思通幽者。未易着笔也。万历己丑。开待者省余于金坛。于观察北园。且西发清凉。道出石头。余曰。牛首诸祖道影。往曾于祖堂尘𡋯中。检得六尊。若云开月露。光华照人。咨询其余。寺僧曰。均藏牛首。余怀此六寒暑矣。弗能忘。汝无却劳。披暑一行。或可理也。对曰。谨奉和尚命。随䇿杖往。果得灵相。会太宰陆公见之。喟然叹曰。是当俨临人天。光映群品。柰何岁月浸久。凋残若是。圣人未灭度时。吾辈业重垢深。不遑近事。兹睹道影。何啻亲承。得丹青家妙契其真者。临写十部。散布十方永作供养。分辉迸耀。普照昏衢。顾不大哉。开待者韪太宰议。慨然任之。太宰首临一部。金沙善云居士。于九部中。随写一部。余尚未得其人。开待者跪而请曰。愿和尚䟽是因缘。令诸善信生大法喜。合并胜心。成此希有。余曰善。夫由心生形。由形生影。而善反者。由影得形。由形得心。由心得道。若然者。则百二十纸。和尚不动舌根。为天下人漏泄家风不少也。

　　又。

　　夫有自心则有虚空。有虚空则有天地。有天地则有山水。有山水则有道场。有道场则有诸祖。有诸祖则有道影。是以由道影而识诸祖。由诸祖而辨道场。由道场而知天地。由天地而测虚空。由虚空以悟自心者。可谓寻流而得源矣。若然者。则大如天地。杂如万物。皆诸祖道影也。岂待索于僧繇道玄之笔端。然后谓道影乎哉。虽然。凡心鄙劣。未能触途成观。须凭胜相。故阿难白佛。我见如来三十二相。胜妙殊绝。形体映彻。犹如琉璃。常自思惟。此相非是欲爱所生。何以故。欲气粗浊。腥臊交遘。脓血杂乱。不能发生胜净妙明紫金光聚。是以渴仰。从佛剃落。以此观之。阿难佛弟。尚观胜相发心。况凡劣者乎。故诸祖道影。不可不广也。虽华梵殊土。其天容道貌。精光炳烁。使人瞻之。尘习顿空。即相会心。千古旦暮。与诸祖周旋于大光明藏中。微道影孰能至此。留都牛首山。藏诸祖道影。一百二十尊。以岁久纸故色劳。将至零落。于是某人誓愿广图祖影。遍流天下。惟善男信女。睹影开悟。共证自心云。

　　常熟慧日寺西方殿造像䟽

　　圣人无常心。以众生心为心。大觉无常善。以众生善为善。众生既有此心。即具此善。如心本不有。善本不具。虽圣人设教。大觉垂形。何异乎夸锦绣。鼓琴瑟。于聋瞽人之前哉。是以圣人设教。不可不周。大觉垂形。不可不广也。然教有浅深。形有大小。千变万化。染净无常。要而言之。不过开众生本有之心。熏发本具之善而已。常熟县郭中慧日寺。西方殿既万鼎新。而像设未备。果林禅人发心造阿弥陀佛像。辅以观音势至二大士像。意在为缘广普。像虽三座。愿结万人之缘。人乞三分。以讫其事。有愿独造者。禅人正色告之曰。真松最初一念。意在缘普。虽属大檀盛心。不敢奉命。紫柏道人闻而嘉之。遂述此以告有缘者。流芳不可把玩。老病不与人期。逢缘勇猛。见作随喜。慨然乐助。结净土缘。培成佛种。岂惟不负禅人最初一念。亦人人本分事也。此片勇猛随喜之心。本非天降。亦非地生。先天地而非无。后天地而非有。故曰。有物先天地。无名本寂寥。能为万象始。不逐四时凋。阿弥陀佛。此云无量寿佛。佛有事佛。有理佛。理佛圣凡平等。愚智本具。不因成佛而增。不因为凡而减。惟有事佛。必假缘熏而显。事佛既显。理佛即圆。事理无亏。是谓究竟。故曰。佛种从缘起。所以圣人设教。贵乎必周必广者。以众生染净无常。熏发成种故也。果林禅人。方将以弥陀之愿。观音之慈。势至之悲。普熏一切有缘。如一灯光。传百千灯。以至无尽。所谓万人缘者。乃无尽灯之嚆矢耳。

　　重建嘉兴棱严寺佛殿疏

　　首棱严。此言一切事究竟坚固。一切事者。略则五蕴六入。广则十二处十八界也。初长水璇禅师。读首棱严经。至清净本然。云何忽生山河大地处。疑而不解。及参琅玡觉。曰清净本然。云何忽生山河大地。觉曰。清净本然。云何忽生山河大地。璇师于是疑情顿释。归槜李疏此经。譬夫禹之治水。循其性而疏之。古今称绝唱焉。兹寺自宋迄本朝。时虽代谢。慧炬常然。像设庄严。香台静宇。昭映日月。而诸方龙象。道长水者。必怀香入郭。探寻灵迹。恋弗忍去。盖璇师行化之地。精神所存故也。嘉靖间寺废。僧徒散逸。珠林宝地。掬为丘墟。余过而哀之。无何豫章开郎。拥锡东来。遂有恢复之举。既而诸缙绅先生高其义。群然和之。诚通造物。枯木为之重荣。甘泉为之再涌。于是禅室粗备。香灯续明。唯大雄宝殿尚有待焉。敢告四方贤豪。见善随喜。胜因宜培。呜呼。璇师因读棱严而生疑。因疑而参琅玡。顿悟清净本然之心。遂为百世心宗之祖。然璇师所悟之心。岂外诸君子。日用昭昭灵灵者乎。特迷悟一间耳。故迷之则清净本然。遂为五蕴六入十二处十八界。悟之则五蕴六入十二处十八界。未始不清净本然也。由是观之。则一切事究竟坚固。一切事不究竟坚固。苟非其人。道不虚行。然则诸君子。凡有树于棱严者。如富者施财。贫者施力。辩者施言。艺者施伎。有力者之金汤。孰非究竟坚固者哉。

　　忏荐牛麂疏

　　夫忽生之前。我尚不有。唤谁作业。有业有酬。是以造善则升。造恶则坠。坠极思本。本于恶因。翻然改图。惟善是务。坠因始杜。福报油然。人天途开。鬼狱缘薄。坠者日升。升者日多。多寡相资。升坠无已。某披搜圣断。罪福昭如。凡有所辜。敢不忏荐。万历甲午八月之初。挂搭匡庐。忽构疟疾。寒热交楚。神识煎惶。将百日有余。幻质憔悴。气力衰微。畏寒服皮。兼饮牛乳。皮则九麂。牛乳百斤。服饮之余。窃生惭愧。滥充佛子。道业不修。慧不胜痴。致此重罚。犹借毛族身分资生。苟不仗佛慈。口读内典。心生恐怖。罪花难凋。福果非香。于是始服麂皮。即发愿心。一皮转妙法莲花经一部。九皮九转。酬乳惟三。愿彼牛麂。乘此法力。解脱毛群。生人天界。英特超朗。福慧并深。不忘宿命。常思德本。委肝弃脑竭生尽诚。痛念我恩。忘我资己。护持佛法。昭廓人天。扶升抑坠。虚空有尽。彼愿无穷。福慧为航。广载一切。凡有知者。彼岸咸登。某今幸身体康强。精力如旧。若忘初愿。有如梵川。于是洒扫馆室。张挂如来仪容。然灯烧香。朝暮劝劬。无敢懈疲。口读妙法。心注妙义。身体莲花。三业清净。忏摩牛麂。傍生罪戾。如汤消冰。现业往因。应念化成无上知觉。生生世世。我为其师。牛麂为子。现人天身。摧邪辅正。转大法轮。震大法雷。十方三世。微尘刹海。凡有情处。愿力悉充。如空充满。虽有圣智。于色边际。拣毛许色相。决不可得。故色充满。即是空充满。又如冰多水多。泥多象大。水深湿深。我发是愿。牛麂如船。我如明月。船载明月。归宿无得。不胜惭悚。仰干三宝证明。谨疏。

　　本空上人住西庵饭僧疏

　　夫公私无常心。忘己为人则谓之公。忘人为己则谓之私。公则无为而不大。私则无为而不小。故以广心施一针。则福德难量。以狭心施千金。其福德亦有限也。由是观之。则作福聚德。岂惟富贵者能之。而贫贱者不能耶。顾其施心广狭何如耳。通江桥西。百步许。有华严庵者。乃太宰陆公。司寇王公。捐俸买废庵。而延本空上人饭僧之所也。五台弇州二公。现宰官身。犹为客比丘计若此。况吾曹乎。佛言住家比丘。见客比丘来不喜者。是我法灭之兆。夫喜与不喜。公私判然。我曹苟有把茆盖头。痛以佛诫警心。则法将灭而复昌炽可期也。本空勉诸。

　　代大众止雨祈晴疏

　　伏闻一心不生。万法无咎。三言感格。五福咸臻。兹者淫雨连绵。田畴渐没。百谷将腐。黎民绝再生之望。一人忧惶。溥海增有死之悲。沟壑几填之时。性命未残之际。痛省水涝之灾。目外无眚。光辉之锡。心上有征。故众生不贪。水涝无源。众生不瞋。亢旱无本。情迁而后有凶吉。心动而后属阴阳。今某等抉眚有方。塞源有土。仰仗佛法僧三宝威神之力。君亲师三敬精到之诚。合捐净资。营办微供。然香讽经礼忏。兼洗人我之愆。尊卑之罪。伏愿上天俯察。赦难解之刑。赐易求之福。天风忽起。群阴扫尽而无遗。皓日顿生。万物均辉而共戴。再愿圣主算余天地。臣佐福等山河。自然风不鸣条。雨不破块。合境之内。比闾之间。无择长幼。共享安康。

　　募写十六开士道影疏

　　夫形之与影。未始不相因而有也。亦未始不相因而无也。然则有无之初。有不相因而有。有不相因而无者存焉明矣。世人徒役于有无形影之间。流而忘反。以真为假。以假为真。众患生焉。圣人悲之。即真假而设方便。以为从有形。可以入无形。由有无可以入非有非无。入而全之。则向之所谓存焉者。昭然在目也。虽然形近乎有。影近乎无。近则易入。是故圣人形化而影留。使天下后世。即影得形。即形得心。即心复性。亦犹从有入无。从无入不无者也。今有人誓写十六开士道影。三十余堂。遍散寰内名刹供养之。如片月在天。影临万水。或因此而得复性。则生是心者。岂非大慈乎哉。说者以为影不若形。形不若心。心不似性。何不即以性示。安事影为。是不知由粗可以得精。由精可以入妙。若然者。则粗为入妙之嚆矢明矣。达观道人闻而悦之。乃张大其说。以广劝知其道者。共成胜事云耳。

　　卢沟桥资福庵募资常住地䟽

　　卢沟桥东资福庵。庵中守心老禅。凿土得泉。泉鸣如雷。众人皆惊。不移时鸣止。唯寒流湛然。来源莫测其深浅。老禅汲之。普施四方往来渴乏者。然绠短井深。虑不能久。遂斫木为轮。合轮为毂。利有用无。以人役畜。轮名般若。泉名福海。人畜俱名菩萨。老禅意者。以菩萨运般若轮。汲福海水。周济十方。无论贵贱人畜。有心无心。凡沾涓滴者。皆得发明自心。同登彼岸。托莲华中。亲近弥陀。达观道人闻而悦之。悦而随喜之。喟然叹曰。大哉是轮。轧轧福海。上下无常。虚而不屈。守心老禅以无尽愿力持之。运而不穷。则其功德岂可心思口议者欤。于是为之倡一百七十人缘。买地四百余亩。用资常住。使般若之轮。福海之水。润沾一切。终古无息。伏愿见者闻者。于此因缘。生大欢喜。生大感激。慨然破悭贪囊。施如意珠。共成胜事。顾不美哉。

　　方山李长者像前自卜出处疏

　　伏闻佛祖圣贤。凡出出处处。必随宜而然。若不随宜。则机不逗物。于教于法。于自于他。皆无利益。某自惟发身于荒寒。绝俗于仓卒。乘虚入实。弄假成真。此心此迹。一切颠末。人虽不知。自决了了。且佛祖智鉴。前无量劫。后无量劫。现前无量事。如秋潭无波。湛彻三际。微云度空。纤影弗昧。自然某平生好丑。皆在照中。然而某见地虽则无疑。而现行思惑。逢缘触境。智劣识强。每堕愆失。自惟出处。未即判然。何者。顾在身命易舍。于教无益。于法无补。如是则出不如处也。又念祖道。荒凉陵迟。不忍受其恩。而不能捐躯报德。寸心难安。如是则处不如出也。于是于某年日月。躬诣长者尊像前。焚香疏意。拈阄决之。伏惟长者。不吝慈悲。为教。为法。为某。判然一决出处。敢不奉命。不胜惶悚。以闻。

　　喜禅人然指修檀溪寺䟽

　　吾悲世之人。知有昨日。知有今日。又知有明日。若以三世诘之。则曰。不知也。殊不知。过去世即昨日。现在世即今日。未来世即明日。故曰。昨日。今日。与明日。是名小三世。过去。现在。与未来。是明大三日。可见今生富贵者。必从前所修而来。现在贫贱者。必从前所不修而召。然有前修。而富贵不能荣者。前不修。而贫贱不能累者。此乃富贵贫贱初无增减者也。此两者。知其修。而不知其不能修者。是谓福人。知其不能修者。而初无所修。是谓智人。惟佛与诸大菩萨。始二严俱备。檀溪寺。昔道安祖师。率襄人修智福之所。迩来凋落不堪。有真喜禅人。虽有志修建。顾福德凉薄。无以感人。乃以指为烛。燃而供佛。且誓曰。喜若心真。胜事必克。喜心不真。胜事难成。吾闻襄之僧徒佥曰。喜禅人然指修寺。非为衣食。胜事无终。神其无灵。予四月二十四日。再游檀溪。适值喜禅人。察其眉宇。知其心真。遂书此仰白十方云。

　　施坚固子及顶骨庄严佛像䟽

　　恭闻七宝布施。满四方空。福德无边。终归生灭。全身顿捐。等一芥子。慧光圆极。始契真常。是故雪山菩萨。不以微躯悭惜。得法于形骸之余。善财童子。不以百城迢遥。满心于烟水之聚。倘非忧深虑远。愿终难克。必须诚竭思穷。道则易成。然淫机不断。血肉化腥臊之物。欲习顿枯。皮肤成香洁之珠。心有粗精。涂分香臭。苟悟一念未生之始。圣凡谁名。痛观四微初借之时。男女始兆。故万宝之海。惟舍利为君。坚固为辅。良以无生未达。缘生梦痴。若了缘生。腥臊不朽。天地毁而坚固无损。出界空而舍利常光。比丘可九顿首于释迦如来。及文殊普贤十八阿罗汉。像设灵焰之中。布施坚固子三十颗。顶骨三十圆。永安于主伴五腑之虚。所愿弟子可。生生世世。在在处处。升沉交加之际。凡圣互聚之场。见思未断。常以比丘身。承事三宝。如影随形。如光随镜。影逢阴灭。光受尘封。吾此愿心。精持坚密。非同光影。灭处愈彰。封时愈照。幸而见思惑断。一切杂身。随类弘法。无敢疲厌。更愿施我坚固者。施我顶骨者。我所积福慧。皆回向施者。并一切众生。福等佛福。慧等佛慧。我愿始满。我闻无论僧俗。凡修福慧。福慧十分。国王得四分。修者得六分。何以故。皇帝为世主故。作福慧者。若不仰仗世主宠灵。护持之德。欲作一毛头福慧。终不可得。是故修福慧者。无忘君恩。亲恩。师恩。施者恩。善友恩。如忽略忘恩者。宁惟作福慧难成。即人身易失。寿命不长。百凶交聚。万吉自消。我故追思种种之恩。五内如焚。一心悲痛。代发种种愿心。伏乞十方常住三宝。释迦如来。十二部经。憍陈如尊者。一切圣凡护法灵聪。共垂证盟。又愿发愿之后。当今
圣主。尧风永扇。舜日长明。四海清平。万民乐业。生身父母。光生于朽骨。悟达于游魂。可再九顿首。不胜惭痛。谨疏。

　　度麂疏

　　伏闻如来明诲。比丘不得服丝绵绢帛。靴履裘膬。兹可久疟之余。精气少损。形骸羸弱。动止畏寒。苟不以皮革藩屏。则江风夜露。恐难支御。于是贾麂皮若干张。缉下衣一条。聊防先患。虽则律有开遮持犯之款。然内心终不自安。切念麂类。生前黑业牵连。死后慈门无路。命残箭网。皮碎刀针。今既用其气分。将来瓜葛难辞。若不预期超拔。作缘未必无阶。所以用一皮。为其口诵妙法莲华经一部。伏愿仗如来之慈力。妙法之威神。麂等开迷云于刹那。梯觉路于般若。自知作佛。如凿井见泥。发愿度生。即穷子得宝。

　　祈雨疏

　　恭闻圣人无常心。众生无常习。顾在感应奚若。则机教生焉。譬如医无常医。病无常病。医病相扣。而精粗始辨。故病以寒者。治之以寒药。病以热者。治之以热药。如众生有无量病。佛为医王。亦有无量药。世有亢旱之忧。如来则不吝实力之应。又此实力者。非但如来独有。亦有天实力。地实力。圣实力。凡实力。龙王实力。龙王眷属实力。并一切鬼神余部等实力。所以雨不求则不降。众生不感。诸佛不应。然诸佛中。有大悲云生如来者。深愍众生亢旱之苦。禾苗不秀。则谷饭无本。谷饭无本。则众生生机绝矣。于是大悲云生如来。发愿救之。故凡有亢旱之处。称此如来名。则如来大自在实力三昧之用。率诸圣凡。种种齐施实力。转枯槁而为滋茂。即亢阳而为甘霖。伏愿大悲云生如来。不违本誓。俯应群机。三草二木。一切百谷。普救焦枯。并得秀实。谨疏。

　　紫柏老人集卷之十三
卍新纂续藏经第 73 册 No. 1452 紫柏尊者全集


　　紫柏老人集卷之十四

　　明　憨山德清　阅

　　金刚经白文序

　　此经东来。炽于唐。迄于历代。芒寒色正。皎如日月。逮我明。扬光续𦦨虽不乏人。而金刚正眼若堕云雾。盖常思其故。学问尚理。谓之所知愚。所知愚不破。则自心不得现前。自心不得现前。则心随境转。纠缠莫解。以有所住见。求无所住心。离经分析。萧统孤涎。沁于识海。而经曷由明乎。欲经之明莫若直求佛心。欲求佛心莫若持诵本文。冥寞于离微玄妙之外。坚精于死生顺逆之关。心心不断。如酵之于酪。如面蘖之于酒。亦非有心。亦非无心。缘缘之中。有忽然而成者。故大鉴本新州卖柴汉耳。非积文字义理之素。偶然弛担。闻经心开。因造黄梅。取祖印而佩之。号于万世曰六祖。夫非历劫闻熏。缘缘成熟之明验耶。昔庞蕴。一日仰卧读此经。丹霞诃之曰。非慢法乎。蕴于左足加右足而已。余读传灯录至此。未尝不流涕交颐。扼腕而痛不已也。今删分数。刻经本文。如来之旨云廓天布。凡有知识者。死生受持。操大鉴之券。以展庞公之用。则酪出乳中决矣。

　　石门文字禅序

　　夫自晋宋齐梁。学道者。争以金屑翳眼。而初祖东来。应病投剂。直指人心。不立文字。后之承虚接响。不识药忌者。遂一切峻其垣。而筑文字于禅之外。由是分疆列界。剖判虚空。学禅者。不务精义。学文字者。不务了心。夫义不精。则心了而不光大。精义而不了心。则文字终不入神。故宝觉欲以无学之学。朝宗百川而无尽。叹民公南海波斯。因风到岸。标榜具存。仪刑不远。呜呼。可以思矣。盖禅如春也。文字则花也。春在于花。全花是春。花在于春。全春是花。而曰。禅与文字。有二乎哉。故德山临济棒喝交驰。未尝非文字也。清凉天台疏经造论。未尝非禅也。而曰。禅与文字有二乎哉。逮于晚近。更相笑而更相非。严于水火矣。宋寂音尊者忧之。因名其所著。曰文字禅。夫齐秦构难。而按以周天子之命令。遂投戈卧鼓。而顺于大化。则文字禅之为也。盖此老子。向春台撷众芳。谛知春花之际。无地寄眼。故横心所见。横口所言。斗千红万紫于三寸枯管之下。于此把住。水泄不通。即于此放行。波澜浩渺。乃至逗物而吟。逢缘而咏。并入编中。夫何所谓禅与文字者。夫是之谓文字禅。而禅与文字有二乎哉。噫。此一枝花。自瞿昙拈后。数千余年。掷在粪扫堆头。而寂音再一拈似。即今流布。疏影撩人。暗香浮鼻。其谁为破颜者。

　　重刻智证传序

　　大法之衰。由吾侪纲宗不明。以故祖令不行。而魔外充斥。即三尺竖子。掠取古德剩句。不知好恶。计为己悟。僭窃公行。可叹也。有宋觉范禅师于是乎惧。乃离合宗教。引事比类。折衷五家宗旨。至发其所秘。犯其所忌而不惜。昔人比之贯高程婴公孙杵臼之用心。噫。亦可悲矣。书以智证名。非智不足以辨邪正。非证不足以行赏罚。盖照用全。方能荷大法也。充觉范之心。即天下有一人焉。能读此书。直究纲宗。行祖令。斯不负著书之意。即未能洞明此书。而能广其传于天下。以待夫一人焉。能洞明之者。纵未能即酬觉范之志。亦觉范所与也。觉范所著。有僧宝传。林间录。与是书相表里。业已有善刻。金沙于中甫比部。复捐赀刻是书。三集并行于世。亦法门一快事也。有志于宗门者。珍重流通。是所望云。

　　麟禅人刺血跪书华严经序

　　吾杂华。通法界之经也。直指毗卢果海。性德圆融。无碍广大自在微细。严以示众生日用。现证平等心地法门。欲因之以廓尘习。昭真境。不离当处。顿得无量受用耳。观夫佛等。众生等。刹土尘毛染净等。劫念往来三际等。迷悟因果理事等。法尔如然。居然自在。惟其所以不等者。良由吾人自昧于一念之差。究竟有天渊之隔。所以情生智隔。想变体殊。故曰。奇哉奇哉。一切众生。具有如来智慧德相。但以妄想颠倒执着。而不证得。若离妄想执着。则自然业智。当下现前。如一微尘。具含大千经卷。智人明见。剖而出之。则利用无穷。由是观之。无论众生心。具不具。只在当人眼明不明耳。岂更有他哉。是以文殊举之以为智。普贤操之以为行。善财挟之以发心。弥勒带之而趣果。四十二位之各证。五十三人之全提。月满三观。星罗十门。行布圆融。事理无碍。以极尘毛涉入。依正互严。种种言诠。重重法象。火聚刀山之解脱。卧棘牛狗之坚持。乃至异类潜行。分身散影。无非游刃微尘之利具也。由具利。则尘易破。尘破。则经卷出。经卷出。则德性彰。德性彰。则果海足。果海足。则无不足。其犹融会万派。吐纳百川。故德用无边。惟心现量。恒沙佛土。即目非遥。不涉途程。而顿证者。只在当人。一念回光返照之力耳。斯则六千道成于言下。犹是钝根。三唤普贤于目前。岂为智眼。信乎聋瞽。封蔀识情。非上根圆器。其孰仿佛之。故曰。众生日用而不知。苟知之。则根尘识界。草芥尘毛。通为法界之真经。屈伸俯仰。咳唾掉臂。总是普贤之妙行。以如是经。海墨积书而不尽。以如是行。日用现行而有余。如是则非智眼莫能见。非大力莫能荷。今麟禅人。用沥血跪书此经。是明见而后书之耶。抑因书而后明见耶。犹然书之欲见。而未及见耶。若明见而后书。则不待操觚。全经已具。如临宝镜。又岂淋漓翰墨区区于简牍文字之间耶。若因书而后明见。则现前日用。妙用全彰。似悬珠网。又岂昏沉业识茫茫于水月空华之界耶。若书之欲见而未及见。则析骨为笔。剥皮为纸。刺血为墨。徒点染太虚。挥洒金屑。岂不重增迷闷。枉历辛勤耶。虽然。一枝叶落。而天下秋回。寸管灰飞。而大地春起。是则书与不书。全经自在。见与不见。明昧一如。悲夫。夜壑藏舟。力者负之而不觉。觉则透出毗卢。全彰法界。昭昭然毫端眉睫之间。物物头头。而与普贤交臂也。此其麟乎。休师有言。华严性海。与我同游者。舍子其谁欤。否则暂闭阁门。试请回途。重参曼室大士。子行矣。无忘所属。

　　小板法华经序

　　此经不属刻未刻。亦不不属刻未刻。所以众生与诸佛。未尝须臾离此经也。然诸佛证而忘之。忘而用之。故日用触事而真。真则神。神则不可测。故曰。此经非思量分别之所能解。唐修雅法师。谓此经佛之意。祖之髓。众生之心。由是观之。则修雅之言。又可比丘之左券也。虽然众生日用而不知。又岂能证而忘之。忘而用之哉。故不知此经者。不可不知。证此经者。不可不忘之。故曰。情存一念悟。宁越昔时迷。槜李鲍胜友昆季。发心刻小字梵筴。妙法华经。与佛顶首棱严经。法华根于无量义处。束为六万余言。六万余言。束为二十八品。二十八品。束为七轴。七轴束为如是妙法。四字而已。四字束为众生日用现前一念。一念束至于无念。无念即无量义处也。此无量义处。则十方三世圣凡依正。精粗好丑。报复因果。皆无量义处。大圆镜之影像也。鲍胜友昆季。所刻二经。笔画精爽。流布稀奇。负笈担囊。行脚甚便。于鉴照。真不可思议功德耳。鹤林蕖公属比丘䟦之。比丘素不能言。姑书鲍胜友昆季。刻二经缘起遗之。然二经刻未刻。二胜友于境风逆顺之顷。未尝不流布也。

　　小板棱严经序

　　首棱严。此言一切事究竟坚固。一切事究竟坚固。即法华触事而真也。第名异而实同。故未得坚固定者。往往被名言所转耳。棱严七处征心。与八还辨见。佛与阿难。主宾酬酢。往复奇险。虽苏秦张仪之辨。设登棱严会上。知其必舌卷而神丧矣。盖苏张能驰骋有心有见之域。一涉无心无见之场。其舌之卷。神之丧。不亦宜乎。呜呼。无心则无不知。无见则无不视。于无不知之知。无不视之视。会一切圣凡好丑之事。则何事不坚固哉。鲍胜友昆季。倘能悟此。则棱严与法华。字字皆实相顶佛也。

　　重寿投子青和尚颂古集序

　　洞上家风。曹山三堕。日出连山。月圆当户。纵横生杀。明暗相参。无缝布衫。木人服得。半穿皮履。石女拖来。汝若下劣宝几珍御。汝若惊异白牯狸奴。至于云攒顶急。佛眼难窥。劫外灵枝。乌鸡失晓。此非卖油翁的骨儿孙。管取未梦见在。嘻。此一段家风。寂寥扫地久矣。岁戊戌一阳初复。连山之日重放光明。当户之月倍加精彩。吴临川谓天地君亲师。皆罔极之恩。一官尽瘁。万不酬一。莫若举扬洞上家风。君臣五位。曹山三堕。使下劣者。睹宝几而情消。惊异者。触狸奴而心歇。辉佛日。固皇图。莫是过也。虽然曹洞家风。绵密精深。若非真参实悟。掉臂祖关者。往往心粗胆大。死在句下。故卖油翁。颂药山与云岩游山。腰间刀响因缘曰。大鹏无伴过天池。师子将儿绝后随。昆仑触犯归行路。一吼吞云万象驰。看此翁作略如此。济上谓之全机大用。全机大用。即两个泥牛斗入海之机也。不是家里人。切不可向痴儿前说梦。临川受性疏朴。甘澹泊如鱼甘水。昔舒王见蒋山元。问向上事。元曰。公有障道者三。近道者一。赏舒王平生甘澹泊。如头陀耳。

　　远公五论序

　　夫论以不敬王者名。果不敬乎。盖将折衷于至理。而特申其情耳。其情既伸。则知方内方外。并行而不悖矣。岂唯不悖哉。将使方内有资方外弘通之益。而方外有启方内无生之明。有启无生之明。乃凡有所知者。皆沾其灵照。有资弘通之益。方外之宾。虽迹绝于物。苟欲行道。必乘王者之运。其化始广也。是故经世能以出世为宗。谓之豪杰而圣贤。出世能以经世为用。谓之圣贤而豪杰。若然者。方内方外。犹波与水耳。今有人于斯。谓必拨波而饮水。其渴始解。外水而能波。其源始澄。虽三尺童子。必聚口而笑。况上智乎。兹论五篇。大略阶浅及深。缘微而着。在家奉法。以体极为尊。顺化为宅。所以重君亲也。方外之士。必以求宗而超化。超化则不贵厚生为益。求宗则以息患为功。以至形神殊致。形则有聚有散。神则无灭无生。是以为善必召余庆。为恶必有余殃。辟夫昨日敬客。今日客敬我。昨日辱人。今日人辱我。如我前生为善。今日得乐。前生为恶。今日罹殃。推而广之。一生既尔。则千生万生。以至无尽生。靡不皆然也。呜呼。孔子作春秋。托名于褒贬。使后世乱臣贼子。惧诛而不敢肆横。夫名者。宾也。借名而讨罪。天下尚诫而生恐。我楼烦大师。特伸亮到之心。精剖无生之旨。使夫高识之流。即缘生而达无生。籍无生而广治道。小人知为恶有报。则其迁善之心。不待刑后而始生。君子知为善无罪。能为之弗已。则善化而造微。微则妙。妙则不可以有心求。不可以无心入。有无既不能仿佛其樊。岂可以心思口议哉。以此观之。东鲁之于楼烦。名实可辨矣。然此论不行世久矣。予甚慨之。如日月在天。浮云蔽之。使天下不睹其光辉。如摩尼在秘。使饥寒者莫得济其欲。于是授梓弘通。凡有缘者。如渴饮海。虽小腹与大腹。固不同量。恣其各得所饱也。

　　重刻应庵和尚语录序

　　临济正宗。大于杨岐会。盛于五祖演。至于圆悟嫡嗣。曰虎丘隆。而隆之嫡嗣。应庵和尚是也。予读和尚。住处州妙严禅院语。乃知此老。有心开饭店。争柰米不贱。饥者怕来吃。饱者又生厌。若有人于潭柘句中理会得。即要见应庵亦不难。若也理会未得。见潭柘尚难。况见应庵者哉。

　　记

　　造栴檀轮记

　　俟刻方册大藏经成。予愿造栴檀轮贮之。轮之上下。列四圣六凡。轮之最下。谓之心海。盖四圣六凡。虽升沈有异。而离心别无建立。故曰。离圆觉无六道。舍圆觉无三乘。圆觉即自心之别名也。大藏经五千余卷。虽浅深弗等。圆别迥殊。至于权权实实。千变万化。不过发明我之本有心源耳。若然则心海之大。此轮之妙。转而弗停。流而无止。正如夜光之宝。宛转于金盘之中未尝息焉。但众生见有身故。即生死浩然。执有心故。即爱憎横起。是以心海之大。迷而成小。此轮之妙。转而为粗。若复大藏流充寰宇。使凡有心识者。藉佛灵宠。于一言半句之下。心海开通。即粗为妙。则刻经之功。造轮之胜。又岂凡夫浅见薄识所能思议者乎。老汉虽不敏。愿心既发。轮影已成。由影而形。将遍尘刹。由一佛境。至于百千佛境。由百千佛境。至于无量佛境。此心此愿。亦随诸佛境昭廓。我既昭廓。愿一切众生。如我无异。虽然唯不能始终之为难。即刻经之际。若触可意不可意事。此皆十方诸佛。护念汝之深慈也。无得错会。

　　微笑庵记

　　夫微笑者。金刚王宝剑也。是凡是圣。婴其锋芒。命根立断。故我大觉老人。拈花于灵山会上。能破颜而微笑者。饮光一人而已。至于风穴上堂。拈饮光微笑。勘诸大众。惟念法华。接拍成令耳。万历丁酉。于吴江观音大士像前。偶阅大宝积经。兜率天授记品。触着我释迦如来微笑光剑。是时也。但觉根外无境。境外无根。根境各不相到。直得一切凡圣窝窟。不踢自翻。然知根境不相到者。复是何物。呜呼。眼不见眼。鼻不嗅鼻。花不拈花。香不闻香。请试道看。如道不得。则达观道人。且不妨移名换字去也。径山寂照之傍。有大白寮。取棱严大白伞盖意也。恐后人妄会为老氏大白若辱。故用微笑易之。凡我法属。若知易名之意。管取立地凡圣情尽。笑光剑新。无择有心无心。百尺竿头。进步不进步。吹毛剑上。舍命不舍命。道人但管尽法。不管无民。如是则此微笑光剑。又为涂毒鼓也。咦。大众火速掩耳。留取穷性命。下五峰。出双径。震大法雷施大法雨。也不是分外事。各各珍重。

　　长松馆记

　　长松馆。在浔阳城中。其地有隐然隆然之势。馆去庐岳不远。故山岚潭雾。每轻笼迟回而不灭。灭而忽明。明灭无常焉。昔山谷谓招隐风。概湖光山色。朝莫万态。能阴而善晴。若有鬼神假之作奇供。以徼福于有道之士。今是馆之岚雾阴晴。于前后左右之松。似亦不逊招隐也。顾予非有道者耳。往年抱疟松云间。来慈偕其弟匡石。多方调治。予性不耐服药。复恣情所爽口者。故疟鬼得肆焉。既而予疟稍瘳。遂有曹溪之役。曹溪还。复偿牢山之盟。奄忽三易寒暑。至戊戌。结夏襄之隆东华严寺时。庐岳黄龙潭。名修洁者。赍来慈书至。则匡石已有净土之游矣。叹息久之。于是复还浔阳。一悼匡石。淹留累日。复坐长松轩下。经行庭除。见山岚潭雾。变态恍惚。不觉追惟过现交游聚散之情。与夫死生之变。并不可以思惟心。定其凶吉。若岚雾之幻化。可见而不可执捉者也。夫名与利。众人之所争者也。身与心。众人之所执者也。然有变化密移之君。握其机权。而我人间世。无论智愚贵贱。皆不敢不遵其命者也。惟未穷而知变者。能弃众人之所争。空众人之所执。则密移之君。始不得逞其权耳。即过现之机局既然。则六合之内。六合之外。种种升沈情状。何异乎馆之前后左右。山岚潭雾。去来之无常哉。

　　归宗坚固子记

　　岁戊戌。汪大参静峰。授实斋居士。坚固子一颗。己亥春。饶州阮司丞。遣皖山马祖庵主圆通。赍沉香龛一座。供养紫柏。紫柏以授实斋居士。贮大参所授坚固子镇抚归宗。居士曰。汪大参无心于沉香龛。阮司丞亦无心于坚固子。两无心而适相受。如磁石针。自然相吸。愿乞一言记之。紫柏曰。夫坚固不自坚固。香龛不自香龛。我谓之坚固。则坚固现前。我谓之香龛。则香龛本具。如谓坚固与香龛是两物。则分别未忘。又谓坚固与香龛。皆非心外之物。则能以理融事。未能触事而真。苟能触事而真。十方三世。皆坚固子也。尽空法界。皆沉香龛也。汪大参与阮司丞。作如是施。则一施一切施。实斋居士作如是受。则一受一切受。一施一切施。施本无施。一受一切受。受本无受。施本无施。施无有穷。受本无受。受无有尽。如是施。何异虚空生风。如是受。何异镜光纳影。所以劫石消。而施受皆无尽藏也。居士知此。则金轮与法轮。日用齐转。岂惟坚固子与沉香龛。善能说偈哉。松风水月。瓦砾荆棘。无非归宗广长舌相也。

　　檀溪寺菩提灯记

　　我闻世出世间。有五种广大音声。能为五乘之雷。随宜而震惊之。皆从如来功德法力中流出也。如罚十恶。赏十善。此震惊人天乘之雷也。如达诸行无常。是生灭法。涅槃寂静。无为安乐。此震惊声闻乘之雷也。如悟不由他。狭视声闻。独觉得道。此震惊缘觉乘之雷也。如叱咤二乘。广修六度。不断菩萨行。不舍菩提心。处无量生死而不疲厌。此震惊菩萨乘之雷也。如云此是第一乘。胜乘。最胜乘。上乘。无上乘。此震惊大心众生之雷也。此五乘雷。又名五菩提灯。盖雷能发聪。灯能开明。聪发则闻遗。而听无远近。明开则见彻。而视无中边矣。若然者。则一微之内。十虚之外。而无遗聪遗明焉。惟聪无遗。耳可以观色。惟明无遗。眼可以闻声。故曰。寄根明发。则明不循根。明不循根。岂惟眼可观声。亦可闻香。亦可尝味。亦可觉触。亦可知法。即我身八万四千毛孔。亦可以见色闻声也。噫。一根而具六根之用。非至明至勇。而返流全一者。其孰能之。万历戊戌。新秋日。有宰官菩萨。金牛居士王尔康。游檀溪寺。瞻谷隐之遗踪。不堪其岑寂。时有寒泉古柏独守檀溪之句。始蠲俸银一两。嘱寺僧真喜。佃地一亩。稍资佛前灯火之明。倘有同志者十人。则佃地有十亩之资。明不广且远哉。或又因明而延聪。有施钟鼓而作佛事者。未可知也。涅槃有涂毒鼓句。棱严有击钟验常之辞。此又五种广大音声之注脚也。顾其人所闻所见何如耳。如以人天眼耳闻见之。则谓之人天菩提灯。人天钟鼓声。乃至大心众生。眼耳闻见之。则谓之大心众生菩提灯。菩提钟鼓声。又曰。心外无法。如当机荐此。则近取诸身。远取诸物。何法非菩提灯。非菩提钟鼓声哉。紫柏道人。闻居士之横口如此。阴不悦其须发未除。而搀我谈柄。聊记此。以为他日索柄之媒云。

　　房山县天开骨香庵记

　　夫圣人无常身。以众生身为身。辟如月无常影。以百川澄湛而影现焉。万历壬申。五月十九日。𣵠鹿山云居东观音寺。住持明亮等。以修补石经山雷音窟中。三世佛座下地面石。石下有一石函。函面镌曰。大隋大业十二年岁次丙子。四月丁巳朔。八日甲子。于此函内。安置佛舍利三粒。愿住持永劫。明亮等见之。且惊且喜。遂揭视之。内有小铜函。铜函内。有小金函。金函内。有小金瓶。如胡豆许。内秘舍利。果三粒。小大有差。一大逾粟。一如粟。一细逾粟。而铜函外。皆灵骨附焉。呜呼。自隋迄明。迨逾千载。而舍利灵骨。俱时复现。岂偶然哉。将非积年水旱弗调。边塞多虞。佛祖悲悯。示此希有。为和风甘雨。殄灭腥丑之征乎。将非大明主化瞋习为慈波乎。抑圣母崇信三尊所致乎。予闻石经山。自北齐慧思尊者。镌大藏于石。以寿佛慧命。隋静琬继之。至元慧月终焉。琬公圆寂。灵骨一分塔于灵居寺背。一分藏雷音窟中。今者舍利灵骨。是必琬公门弟子之所藏也。子问开侍者曰。佛身充满法界乎。对曰。佛与众生本无差别。宁不充满。予又问曰。佛身既充满。舍利亦充满乎。开方沉吟。予振声喝曰。汝不闻。昔有中贵登浙江阿育王山。未进三门。问笑翁曰。舍利安在。笑翁指松枝。松枝遂放光。汝若知此。则舍利充满。与不充满。自知下落。余又何言。虽然洪钟虚受。靡扣不应。幽谷无私。有声斯响。故圣无常身。月无常影。水清则影现。机感则圣应。是室之建。有年数矣。而未得名。俟舍利灵骨。并光照临。始得名焉。予与二三子。皆得信宿舍利光中。又得忍庵慈公昆季。为香饭主人。何幸如之。夫众生骨臭。诸佛骨香。而果香臭有常。凡岂成圣。垢岂能净。予以骨香名此庵者。了知一切众生初无常性。以其随顺无明。而六道星陈。若不随顺。谁骨非香。愿登庵思名。得名思意。得意忘思。思忘忘忘。若然者。岂惟是室为骨香哉。四方上下。无往而非骨香也。

　　陆太宰手印记

　　昔有一王。生而勤善。至老无懈。但临命终时。偶触逆境。瞋心一生。因此命尽。即堕蟒身。以善根力故。身虽堕蟒。自知是蟒。求脱无由。窃以为幸得一比丘。为我说三归五戒。蟒身可脱也。时有一比丘至蟒处。不知蟒蟠林中。忽闻有呼比丘者。比丘异之。此深山旷野。树林丛杂。何人呼我。踌蹰四顾。又呼曰。比丘我是某王。以临终生瞋。今堕蟒身。愿大德说三归五戒。度我脱苦。比丘曰。某王生而勤善。至老无懈。死必生天。岂堕蟒身耶。蟒曰。以我临终瞋炽。瞋主善伴。伴必随主。故堕蟒身。以生平勤善力故。所以若闻三归五戒。蟒身可脱。于是比丘遂为说三归五戒讫。蟒果死。奇哉念力。变通无常。生而勤善。死动瞋心。故善不善。新瞋受报。及闻归戒。以新善熏力。故善随续。瞋消蟒死而生天。奇哉念力。何其神乎。即此而观。可知念无大小。若因善生心。虽事大而难成。必当深思远虑。千万方便。委曲为之。若因恶生心。事虽微细。必当直下克去所欲。勿使成之。自然此世他生。人间天上。受报光大。德冠常伦。凡所欲为。靡不克愿。何以故。最初善念力故。故曰。善不可不勤。恶不可不克。当湖陆太宰。生平信佛。至于护法之际。毁誉超然。若信佛者。即憎为爱。若不信者。即爱为憎。但知护法事重。而亲疏荣辱。了不关心。故其当大病之中。眉宇廓清。神不为挠。其未病时。以左手为净。凡污染处。决不用之。惟用右手而已。及病势疑危。不知日出为朝。日入为暮。凡历旬日。则左手第二指。与大拇指相掏。坚然若天生。而不可解者。苟非念力精虔。死生不入其胸。孰能臻于此。呜呼。左手果净。右手果不净。则一身两手。而净秽亢然不同界。以迹观之。果如是也。以理推之。又大不然。手无净秽。净秽唯心。岂有一人而二心乎。一人既无二心。则心净无秽不净。果无秽不净。宁独左手谓之净。将恐右手。向谓不净者。未有不净者也。何以故。一心既净。即从足至顶。从边至中。以至八万四千毛孔无不净者。故曰。心净则佛土净。此圣人之言也。我则曰。心净则毛孔皆净。毛孔既皆净。安得山河国土不皆净乎。若然者。太宰此印。果死而不解。其往生佛土必矣。虽然。可与智者道。难为众人言也。

　　经龛画八部神记

　　万历辛卯。余写法华棱严二经毕。龛上当绘八部真形。藉其威神。以御不祥。使护持二经。在在无恙。而槜李棱严寺昱公。适以华严变相来。予观之甚喜。遂属鄣山丁生云鹏临摹。登龛布置。精妙玲珑。庄严殊为希有。夫华严变相。虽圣凡不同。其主伴森然。威仪具足。至于即事表法。玄旨幽朗。如月在秋水。不假言语。使见者。各各显了不惑。其中八部。如阿修罗。此言非天。迦楼罗。此言金翅鸟。紧那罗。此言疑人。摩睺罗伽。此言大蟒。夜叉。此言苦活。毗楼博叉。此言种种色庄严眼根。鸠槃茶。此言魇魅鬼。乾达婆。此言寻香。各有其王。统无量眷属。敬受佛敕。随处护法。本有常光。生佛不二。随缘熏炙。现相不同。故众生一念起处。各有所因。如修罗。多瞋谄诈。迦楼罗。吞啖资生。紧那罗。奏乐得食。摩睺罗伽。守护伽蓝。夜叉。恼他活己。毗楼博叉。主领龙众。鸠槃茶。食啖精气。魇魅众生。乾达婆。寻香奏乐。如是种种。感报不同。亦顾其初心何如耳。今一切黑白。日用治习之际。起念不一。试一一观察。此阿修罗业耶。此迦楼罗业耶。乃至乾达婆业耶。照其恶念起处。以知见之火。精进之风。忍辱之冶。持戒之椎。禅定之炭。布施之水。种种淬炼。使一切染习之铜。顿镕无迹。则孰非如来种族耶。如是则八部灵聪。各以见光。为广长舌相。况其秉佛护法。肝脑涂地者哉。图而供养之。宜矣。

　　赵少宰施大悲菩萨记

　　夫一心不生。手眼无量。介然念起。手眼用分。无量则手可见色。眼可捉物。用分则手惟能捉。眼惟能见。以此观之。菩萨众生。手眼平等。是以两目两臂者。能一心不生。则圆用无亏。千手千眼者。介然念起。则根尘互限。譬如空谷无心。千呼千应。万呼万应。然呼者至劳。应者无疲。空谷虚而匪灵者。尚万应而不穷。吾人灵而不虚者。呼则有尽。况虚而至灵。妙万物而独立者乎。其手眼无量。诸根互用。奚足疑哉。乃有疑而未信者。盖执六尺为躯。方寸为心故也。殊不知。见小者必失大。见狭者必失广。大莫大于无身。广莫广于无心。故曰。非无身之至。无以示无量百千宝目妙臂。非无量百千宝目妙臂。无以示无身之至也。故无思者。可以契同。契同者。可以圆用。圆用则炽然分别。而不乖同体。如用未至圆。虽身如槁木。心如死灰。皆非真忘也。惟真忘者。犹龙焉。弹指之顷。现身无常。大则可以横塞虚空。细则可以芥子为宫。龙乃有欲之物。业力凡用。尚难思议。况无欲者乎。虞山赵少宰。以白铜铸大悲菩萨像。手眼姿态。妙绝天下。达观道人。一见而悦之。赩现眉宇。少宰曰。师悦之乎。对曰悦。且谓少宰曰。悦名固同。悦心大别。悦为菩萨。悦利益众生。是为出世之悦也。悦功名。悦爵位。是为世间之悦也。贫道固不敏。公能以宝像施我。不敏范而师之。则所惠大矣。敢不铭德。少宰曰。师还天目。愿以此像。施于青山白云之间。不亦伟乎。此像藉名山福地。可以久安。又得师为之主。则天目有主。菩萨有所。不佞之愿也。既而道人下天目。闻菩萨犹未至潜。岂少宰以空谷之心而应我。吾以呼者之心。以俟是像也欤。虽然。我以法界为天目。虚空为大悲。若然者。像不出虞山。未始不在天目也。菩萨虽在虞山。道人未始不在大慈悲父。提㧞照烛之中也。恐忘所施。后遂无闻。负少宰之心施。昧道人之初愿。故记。

　　礼五祖文

　　盖闻过去佛。不得无生之心。不得成无上觉道。现在佛。不得过去佛心。不得成无上觉道。未来佛。不得现在佛心。亦不得成无上觉道。由是而观。我释迦老人。若不得迦叶佛心。则不得有心成佛。慈氏不得迦文之心。亦不得有心成佛。虽然。迦文既不得有心成佛。则灵山会上。拈花示众。惟饮光微笑领旨。是果有心乎哉。无心乎哉。于此简别得出。前则饮光兄之。后则慈氏不敢弟之。设简别不出。计有则常刺入心。计无则断刺入心。断常坑险。自古自今。遭其翳眼而堕者。不知其几矣。是以诸佛菩萨。兴大慈悲。示大手眼。一实多名。无量方便。当其随宜出世。曰佛。曰祖。曰菩萨。曰比丘。曰居士。譬如一味多食。一茎多器。识得破者。即名得实。识不破者。忘实遗名。曰佛。曰祖。曰菩萨等。皆名也。非实也。所谓实者。古德于无根舌头。直吐消息曰。大众要识本心否。汝等各各现前。灵光独耀。迥脱根尘。体露真常。不拘文字。荐取则当下缘心顿歇。脱复生心。即乡关万里。某以是知。百丈不得马祖之心。则不能扬眉吐气。马祖不得让祖之心。则不免家门枯淡。乃知我震旦鼻祖。不得多罗之心。则神光立雪。断臂而求。不知将何分付。昔然灯佛授迦文之记。迦文以无得为得。名得阿耨多罗三藐三菩提。龙湖闻禅师。初参其师曰。无上妙道。可得闻乎。其师曰。莫谤他好。闻曰。从上以来。光震华梵。岂是虚设。其师曰。是实事。闻公即颖然大悟而去。曹溪呈我五祖大师偈曰。本来无一物。何处惹尘埃。若然者。则某悬悬二十年。若渴鹿思泉。冀一接足。则不胜有心矣。有心则有我。有我则有物。有物则与曹溪本来无物之旨。大煞违背矣。虽然见义不为。非勇也。某固不肖。忝为大师远孙。宁甘望崖退屈哉。且道不退屈一句。作么生。敢道大师不得我心。则无以接曹溪。曹溪不得我心。则无以光茂儿孙。直饶威音王佛。设不得我心。纵使百劫坐道场。管取佛法不现前在。若也我不得东村王大伯心。即不能为一切圣凡之巴鼻。不惟不能为一切圣凡之巴鼻。亦不能接引端敬二子。发菩提心。及一切助缘随喜。若霖等。可吐此心于祖前。实不敢以缘胜生胜情。缘劣生劣情。二情坐断。本心自露。惟愿以此剖献慈光之中。伏愿哀怜摄受。

　　礼石门圆明禅师文

　　万历二十六年。十二月十九日。予自庐山归宗寺。挈开先寿公。与吴门朗驱乌。来临川。于二十九日黄昏。舟次筠溪石门寺西南隅者。盖取坤土表信故也。夫信之为物也大。故出世法与世法。微信则皆不成就。如出世法。备殚五位。则以信为始。世法经纶五常。则以信为终。故信始终万法者也。夫出世法中。自饮光微笑以来。能以语言文字扬其笑者。惟马鸣龙树而已。然二尊者。皆产于梵。不产于华。产于华。能以语言文字。大饮光之笑者。惟谷隐东林。与石门而已。石门即圆明。圆明即寂音。寂音讳洪。字觉范。生五十六年而卒。著书百余部。如尊顶法论。法华髻珠论。僧宝传。林间录。及智证传。石门文字禅。此皆予所经目者也。其余渴慕而未及见焉。石门十四岁。讲唯识论有声。十九参云庵文禅师。毕大事。门尝曰。吾见云庵之后。不惟死生祸福。皆我道具。即语言文字三昧。千万言可以立就。又拈棱伽经曰。以自心执着。心似外境转。彼所见非有。是故说惟心。予即师所拈观之。但了心外无法。则前境顿融。法外无心。则我相自化。噫。前境融而我相化。始能自信。黄面瞿昙。借我舌根说法于二千年前。孔老借我舌根。述春秋。删诗书。作六篇。鸣道德。颜隳肢体。则我壳漏子。与妄想心。已忘于春秋时矣。故饮光一笑。落万古于声中。颜回一坐。坐断语言文字之路。于身心之外。若然者。则饮光何长。颜回何短。故短佛而长孔老。短孔老而长佛者。皆道听涂说。非三氏的骨儿孙也。夫信有依通之信。有智通之信。故出世法中。自饮光乃至曹溪而下。于依通之信。智通之信。苟非鹅王。水乳岂易择哉。是以石门于篆面鞭背。谪戌瘴海之时。搜剔五家纲宗。精深整理。成禅宗标格。防闲魔外于像季之秋。此心何心乎。即仲尼述春秋之心也。故师曰。知我者。其惟此书乎。罪我者。其惟此书乎。所谓五家者。即临济曹洞云门伪仰法眼是也。呜呼。予生于五百年后。师著书于五百年前。予因师之书。而始知宗门有纲宗之说。既而寒忘衣。饥忘食。窥索久之。则纲宗肯綮。照用生杀之机。亦稍尽崖略矣。纲宗崖略。不但宗门为然。即教家亦有纲宗。如天台。清凉。慈恩。于佛所说法。各有所判。如天台。有化仪化法四教之说。清凉。有小始终顿圆五教之说。溯而上之五天。则有清光戒贤。此皆产于梵者也。若谷隐。凡佛所说经。率以三分判之。所谓序正流通也。戒贤。即唐奘师得法师也。戒贤传弥勒之宗。其宗谓之法相宗。若天台清凉。西土马鸣龙树。皆谓之法性宗。法相如波。法性如水。后世学者。各专其门。互相排斥。故波之与水。不能通而为一。此曹皆以情学法者也。非以理学法者也。殊不知凡圣精粗。情有而理无者也。凡耳精粗。所不能尽者。理有而情无者也。至于甚者。斥达磨所传之宗谓邪禅。其说曰。自饮光以至二十四祖师子尊者。为异见王斩之。安有所谓二十五祖。与夫达磨者乎。彼不知神光学穷内外。立雪齐腰。断左臂置于鼻祖之前。而乞安心。使达磨果非圣人。则神光之臂。亦不易断。光能以理自胜。外形骸而求法。岂独善其身者。能为之乎。盖其志。在兼善万世者也。及光得粲。则光为二祖。粲为三祖。三祖有信心铭。其言简。其理精。此非洞了心外无法。法外无心。孰能臻于是。粲授此铭于四祖信。信授此铭于五祖忍。忍授此铭于六祖能。六祖本岭南新州卖柴汉。初不识文字语言。一日担柴入市。有贾买柴。适诵金刚经。祖闻应无所住而生其心。诵声未已。祖即大悟。及贾偿柴直。祖问曰。汝所读者何书。贾曰。金刚经。曰此经何从来。贾曰。蕲州黄梅五祖处得来。祖咨嗟久之。且曰。奈我有老母在。无人养耳。若得十金安母。则黄梅可往也。贾闻而异之。随施十金与祖安母。祖至黄梅。忍大师知其根性猛利。故当众盖覆之。至祖得衣钵而南遁。后大阐达磨之宗。长饮光之笑。予以是知马鸣龙树。谷隐东林。与圆明大师。皆即文字语言而传心。曹溪则即心而传文字语言。即文字语言而传心。如波即水也。即心而传文字语言。如水即波也。波即水。所谓极数而穷灵。水即波。所谓穷灵而极数。极数而穷灵。则法相法性之波也。穷灵而极数。则法性法相之水也。故石门以文字禅名其书。文字波也。禅水也。如必欲离文字而求禅。渴不饮波。必欲拨波而觅水。即至昏昧。宁至此乎。故曰。性宗通。而相宗不通。事终不圆。相宗通。而性宗不通。理终不彻。事不圆。则不能入事不成就三昧。理不彻。则不能入理不成就三昧。纵性相俱通。而不通禅宗。机终不活。机不活。则理事不成就三昧。虽入而不能用也。若夫圆明大师。则又出入乎性相之樊。掉臂于禅宗之域。即出世法。而融摄世法。以世法而波澜乎出世之法。如春着花。如花承春。秾鲜秀丽。又如月在秋水。岂烦指点而得其清明者哉。某本杀猪屠狗之夫。唯知饮酒啖肉。恃醉使气而已。安知所谓佛知见耶。不谓吴门枫桥雨中。承轮道人一伞之接。雨渐而为甘露。甘露渐而续石门之血脉。石门之血脉。幸而续之。则饮光之笑声。或将传于龙华会上。未可知也。虽然。不肖何人。敢大言如此。苟无自信于心。初不假于外者。何不惮大川峻岭。即穷冬而登石门。此心之痛。惟佛与孔老。必皆俯而慈摄者也。偈曰。心外无法。圣凡生杀。情枯智讫。天机始活。稽首石门。心法洞达。饮光之笑。长而不歇。天风怒号。万窍皆悦。笑不在口。声岂有灭。太虚为颐。大地为舌。不肖所悟。圆明之诀。法乳恩深。敢畏风雪。天寒地冻。寒极暖发。千红万紫。如来所说。但自忘怀。无往不洁。以洁开物。物皆解脱。以是报恩。何恩弗答。

　　祭法通寺遍融老师文

　　予受性豪放。习亦粗戆。一言不合。不觉眦裂火迸。自吴门遇觉公。弃书剑从剃染。而旧习亦为稍更。然于宗教未有开悟。一日读唐张拙偈。至断除妄想重增病。趣向真如亦是邪句。舍然大笑曰。谬矣。何不道。断除妄想方除病。趣向真如不是邪。时旁僧谓予曰。公以为张拙偈错耶。若张拙错。或错一字。何下句亦错。予闻之不解。遂疑闷经岁。弗能已。一日忽醒曰。渠本不错。乃我错耳。既而自设问答。如何是断除妄想重增病。曰披蓑衣救火。如何是趣向真如亦是邪。曰罪不重科。从此于禅家机缘语句。颇究心焉。而于教乘汗漫。犹未及也。及读天台智者观心颂。始于教有入。时予有偈曰。念有一切有。念无一切无。有无惟一念。念没有无无。洎万历元年。北游燕京。谒暹法师于张家湾。谒礼法师于千佛寺。又访宝讲主于西方庵。末后参遍老于法通寺。遍问汝是甚么人。对曰。江南寒贫晚士。曰来京城作甚么。对曰。习讲。问习讲作甚么。曰贯通经旨。代佛扬化。遍曰。汝当清净说法。对曰。即今不染一尘。遍下炕。搊予衣曰。汝道不染一尘。这好直裰向甚么处来。适旁有僧侍。遍曰。直裰当施此僧。遂施之。遍见予内尚有衣。大笑曰。脱去一层。还有一层。自是予往来遍老之门。观其动履。冥启予多矣。又有普照师者。卧法通遍室。亦契爱予。呜呼。遍老。照师。予违兹范。奄忽十九寒暑。法堂尘积。黄叶萋萋。聊具瓣香。以表素思。遍老有灵。伏惟享之。予闻世谛。有父则有子嗣。微嗣则人类绝。然有宗嗣焉。有恩嗣焉。而出世法中。则有戒嗣焉。有法嗣焉。予于遍老之门。未敢言嗣。若所谓德。则此老启迪不浅。焉敢忘之。兹叙脱白颠末。宗教所自。于吊辞者。盖寔有报德之思焉。

　　悼庐山黄龙彻空堂师文

　　凡寄形于大块间者。无论智愚。前乎千百世。后乎千百世。群群而生。逐逐而死。岂可以数计哉。唯有道者。虽物生亦生。物死亦死。然生不以形劳神。死不以神计形。不以形劳神。则同生于万物纷扰之中。而其神常静。不以神计形。则神离形时。譬夫人将澡沐。脱故弊衣耳。我堂师。默持金刚般若经。三十余年。南北驰驱。开山创业于天地之阳。人劳师亦劳。人息师亦息。其中人情百端。世事变幻。若宠若惊。或荣或辱。此卷金刚经。未始须臾放下。以故即世时。以持经力。形不累神。且得慈圣皇太后。颁大藏经。以光其既寂云。虽然。衲子家。平生于空闲寂寞之濵。抱赤独立。天不可得而清我。地不可得而浊我。前千百世。不可得而弊我。后千百世。不可得而新我。又不以天下共誉。可得而光我。天下共毁。可得而掩我。况于外荣乎。某甲与堂师为道义交。比自峨嵋顺流东归。道出浔阳。遥见匡庐。不觉潸然泪堕。余昔与师。共乐于此。今五峰苍然。龙潭湛尔。而师已逝矣。呜呼。孰知逝而不逝者。师乎师乎。鉴我之寸赤乎。持此经。以保厥后乎。

　　赠少宗天恩二开士礼补陀还燕文

　　燕之房山县。上方兜率寺。隆泽二开士。慕补陀有年矣。既包腰下黄金台。由潞河。之彭城。折芦渡江。浮淮绝海。出没于风涛百险。一朝登补陀。若穷子还故山。积怀钦渴。唯慈父是觐。安知有身心哉。于是观音大圣。为之现身。不亦宜乎。或闻而骇且疑之。彼二上人者。蕴何德业。菩萨特为之现身耶。是不知万物一物。万神一神。以身心未忘。力不能会真。始有凡圣之隔。苟能会真。菩萨与众生。未始不神交也。故尝闻之。能敬重自己佛性。则一切凡圣。皆可以交神之道见之。然则二开士。亲睹我大圣之容。如子见父。本家常事。奚骇之有。虽然。道德之变如江湖之日趋下也。天下不贵性观。唯贵情观。如咸体咸爻。初本一卦。即体观之。其神未始不全也。以爻观之。则不胜其纷纷矣。噫。安得人之忘身心。而亲觐大圣。于日用之间哉。

　　紫柏老人集卷之十四
卍新纂续藏经第 73 册 No. 1452 紫柏尊者全集


　　紫柏老人集卷之十五

　　明　憨山德清　阅

　　题

　　题金刚经塔

　　余瞻礼是塔。自如是我闻。以迄信受奉行。一画至于一字。一字至于一句。一句至于一行。一行至于一经。鳞鳞曳曳。宛转横斜。静对之如远水孤峰。流观之则长空雁序。及其标塔标佛。忽然妙合。则七宝无所施其工。帝梵何所关其巧。直自一心不生处为基。不生用处为用。世尊未说是经。此塔先已成就。经云。应无所住而生其心。全是此塔注脚。鉴大师且从其注脚悟入。而今此塔。当机电掣。岂无毒眼汉。见鞭影而驰乎。螺灯父子刻施是经。余窃有嘱累。昔有坚持此经者。江风败舟。经遂漂堕。意其竟入龙宫矣。一日其妻浣于溪畔。见群螺结聚。沉浮衍漾。如水上灯毬。怪而掇之。群螺既尽。此经独出。诚愿刻者施者受持者。等彼群螺。遂与此塔。共结一段不思议公案也。

　　题东坡禅喜集

　　此集或以文章奇之。无乃略神骏而取玄黄乎。殊不知作者。力在自性宗通。以不传之妙。抛掷于语言三昧。尻脊无常。圣凡生杀。譬夫夜光在盘。宛转流利。虽智如神禹。曷能测其向方哉。

　　题雪山半偈舍身卷

　　圣人一言。天地卒难以覆载。盖大道所在耳。身为大患。此男子能于千岩万壑冰雪之间。捐大患而货半偈。非至明至勇者乎。

　　题普陀大士示现卷

　　拜者不至。大士现身。岂因至者。我至身现。岂关菩萨。反复观察。合现无地。于无地中。海山霞生。妙容慈肃。见者泪滴。海水可枯。此泪无竭。作是念人。普门顿入。耳掷波闲。眼闻鲸吼。水陆空行。圆通自在。乐既无根。苦非有蒂。

　　题师子林纪胜集

　　师子林记。紫柏道人得于吴门沈伯宏斋中。呜呼。师子林榛莽久矣。狐兔成群。白日青天。作诸妖孽。师子贪睡不管。今此集一出。师子鼻孔。竟为之牵痛矣。痛则醒。醒则吼。请问见前大众。且道师子正吼时。这一队狐兔。向何处着落。能荐此。师子林一旦恢复。许渠来林中。蹴踏自在去。

　　题包生所刻棱伽经

　　此经以五法。三自性。八识。二无我为宗。为根熟菩萨。直明识体全真。顿成智用。故佛于棱伽山说经者。盖山高峻。下临大海。傍绝门户。惟得神通者堪通之。乃表心地法门。非修证可能往耳。棱伽此言不可往。若然者。则一切众生终不可往耶。虽然。境不自境。由心故境。心不自心。由境故心。境不自境。境不可得。心不自心。心亦不可得。心境既不可得。则智山无待。觉海无边。不动脚跟。早登棱伽之顶。才生心想。顿入如来之藏矣。僧问岩头起灭不停时如何。岩头问僧谁起灭。凡读此经者。果于岩头句下。别有转身。始来与老汉商量此经未晚。

　　题坡翁文字禅

　　东坡老贼。以文字为绿林。出没于峰前路口。荆棘丛中。窝弓药箭。无处不藏。专候杀人不眨眼索性汉。一触其机。刀箭齐发。尸横血溅。碧流成赤。你且道他是贼不是贼。试辨验看。若辨得。管取从来拦路石。沸汤泼雪。

　　题赵生画扇

　　雾势昏晓。山形有无。且不可以心测。又岂可以笔墨尽哉。然墨光之初。心路之始。必有主人存焉。故达者知云雾昏晓无常。即例山形等耳。然后笔笔墨墨。横拖竖抹。意之所到。笔之所随。主客升降。初无常位。意果意乎。笔果笔乎。吾于密郎扇头。得赵生矣。

　　题师子端禅师语录

　　予客代之清凉山。一夕梦一僧蒙师子皮。自东而西。斜阳在天。光烛其面。忽然启齿。口如血盆。牙似霜剑。梦切自计曰。如彼者我当为之。及读端师子语录。惊其脱略窠臼。大用纵横。不从轨则。果若金毛师子。跳掷露地。百兽闻风。靡不脑裂者也。呜呼。去古既远。宗门爪牙希遘。率皆如妖狐怪狗。软暖委靡。凡见可欲。摇尾乞怜。万态迎合。一充其欲。阎罗老汉。叱咤其前。犹不暇顾。况顾我道哉。至于由机缘而颂古作。由颂古而评唱集。由评唱而所谓秘要者行。秘要行。则后之学者。评唱不知。安知颂古。颂古不知。安知机缘。机缘不知。安知自心。自心不知。安知祖意。夫机缘者。活句耳。生杀自在。抑扬莫测。凡圣路穷。是非药病。苟非其人。道不虚行。唯了悟自心者。即病为药。即药为病。即生而杀。即纵而夺。正抑乃扬。正杀乃生。以棒喝为广长舌。以铁钉饭木札羹为供养。临机哮吼。天龙欣悦。狐兔魂销。若然者。今之以秘要自谓正传。慢侮法道。宁不有愧于师乎。

　　题穆玄庵所著书后

　　昔人有将黄金铸佛而供事之。一旦为大盗负而藏之重泉之下。世皆不知也。奄忽更代。初铸佛者。子孙亦皆星散异乡矣。尔时重泉。倏然光达丹霄。四方远近。靡不睹之。且惊且骇。哗然相汲引。而寻光所自。以善水者。下重泉而获金像。浮举而供事之。巢陵唐邑内翰穆孔晖。号玄庵。其所著述。发挥儒释精奥。书成若干部。先生即世五十余年矣。兹由同郡傅侍御光宅。表而彰之。余故亦得钻研玄庵秘典。大凡男子立志。不可浅近。图一时炫耀于俗党。但当务其深远者。精克而成之。更百世之后。或有同志者出焉。其犹铸佛以黄金。虽藏之于重泉之下。异日必光达丹霄也。即此言之。大盗藏像。盗唯一人。而俗党蔽高。无世不广。故庄周有曰。高言不止于众心。妙乐不达于里耳。然精光所积。虽天地莫能蔽之。况人情私嫉乎哉。

　　题王画卷

　　夫见画不见笔。见笔不见手。见手不见心。见心不见心之前者。谓之见见可乎。苟借画见笔。借笔见手。借手见心。借心见心之前者。谓之不见见可乎。虽然。展卷则云物纵横。收卷则峰泉寥寂。且道展收把柄。毕竟落谁手里。得恁么自在。疑则辋川有摩诘可问。

　　䟦

　　䟦麒禅人血书华严经

　　吾闻华严大经。实根本法轮。佛与大菩萨之事。非小根可堪。故曰龙象蹴踏。非驴可堪。终始一念。今昔一时。因果一佛。凡圣一性。十方一刹。三界一体。正像末一法。初中后一际。当处现前。不涉情解。本自圆成。非修所得。故曰智由三昧观照方便。迷解显得。不是修成。若夫悲愿熏炙。称性而周。事亦无尽。或曰。愿终功废。则过去诸佛。带果行因。岂不多事。虽然。一乘无修。始终一念云云者。盖指果体而言也。若在凡夫。必当先悟果体根本。然后法古佛之样。规行矩步。始以信入。次则历行住回向地等。圆治积生染习。习尽功圆。则毗卢能事毕矣。经中首以善财问法。遍参胜友五十三者。盖圣人所虑。书不尽言。言不尽意。故设像寓意。使彼有志于一乘者。玩意得像。神而明之。肉身现证。无劳修得。如法华以龙女成佛之象。寓彼实相。以至三周九喻。重重旁敲。与华严何别。但下劣凡夫。不信自心。徒信佛语。被文字所转。埋没本光。不能直下受用。是非之仆。荣辱之奴。死生之仇。好恶之党。颠之倒之。奴主反位。大用翻为迷事无明。大机总成迷理之障。理迷则触事皆碍。事碍则于理终迷。故华严之法界。法华之实相。名存义昧。义昧则理无所会。理无所会。则道不终通。道既不通。到家何日。既不到家。安有所得。无得则见必不定。见不定则偏圆无辨。邪正不分。谓之知解之徒。渠尚无分。岂能现证而受用者哉。豫章浔阳之庐山。山有黄龙寺。寺额即今上所赐也。寺众有麒禅人。有志于佛一乘。顾惟天机不深。受性鲁钝。于华严法界。率难通悟。于是发愿书大经全部。意在青山白云。朝暮书而读。读而礼称。忏洗过现重轻罪垢。果其夙有微善。仗毗卢之宠灵。杂华之熏发。法界顿开。入佛种性。麒之告余也如此。余嘉其有志。缀华严大概如此。余再谓麒曰。若知举笔饮墨。向白纸上。横画竖直之者。念耶。时耶。佛耶。性耶。刹耶。乃至际耶。象耶。意耶。现前耶。不现前耶。呜呼。若能领此。则须弥为笔。太虚为纸。大地为墨。书若经者。果有尽乎。果无尽乎。子若不会。虽剥皮为纸。析骨为笔刺血为汁。与善财童子相去尚远在。况五十三胜友。若能亲近乎。麒其勉之。麒其体之。

　　䟦黄山谷集

　　此集如水清珠。浊波万顷。投之立澄。如摩尼宝。饥寒之世得之。主病即愈。盖此老不特尊其所知。行其所知而已。且能掉臂格外作狮子吼者也。观其于宠辱关头。死生路上。跳踯自在。若夜光之珠。宛转于金盘之中。影不可留。如水天荡漾于太清之内。光无定在。有诬先生谓列子中亦有禅语。禅岂普通始来哉。此非先生语。不识好恶者所赘语耳。列子之言。虽精密至到者。亦可以义路通。禅则不唯义路不可通。纵无义路。亦非禅也。唯彻悟自心者。即闭门造车。出门合辙矣。而不识好恶者。欲以义理穿凿。所谓撮摩虚空。祇益自劳耳。余知其家里人。故䟦数语。

　　䟦贺知忍刺血书金刚经

　　未刺指时。指塞虚空。才刺指时。血流大地。指即金刚。血即般若。故罪无轻重。半字能消。福无浅深。援毫即满。虽然澹庵居士。未即世时。不以此经为常课。则即世之后。子虽有曾参之孝。为书此经。终与金刚般若血脉。不能接续。若然者。居士即此经。此经即学仁父子血脉。岂以存没断续哉。我闻般若无古今。金刚无内外。有古今则有延促。有内外则有亲疏。而未至蕴空者。则念念生灭。情尘胶执。即蚊虻唼肤。而举身毛竖。稻芒在眼。而四方易位。况以热指刺于冷针。鲜血迸流。能无痛乎。今学仁即流为墨。即墨成字。至于句偈。完兹一卷。究其情悃。与舍全身何异。达观道人。见而哀之。且感学仁精诚。不愧紫岩。书此附之经尾。愿见闻之者。皆发是心。

　　䟦钟鼓颂

　　圣人有身而无累。有心而不劳。以其无累故。则一身可为千万身。以其无劳故。则一心可以穷万法。众人则不然。有身则有累。有心则有劳。累之劳之。从无始以至今日。死死生生。荣荣辱辱。好恶万端。改头换面。羽毛鳞角。无所不经。得为人身。忝在最灵。极为希有。于希有之身。不能闻道。洗长劫之劳累。与马牛何异哉。虽然劳之与累。亦不可易洗。若欲洗之。须以此颂为香水海。久涤自除。则众人可至于圣人也。智者思之。

　　䟦牟子言道章

　　庄子曰。道恶乎在。道在稊稗。易则曰。形而上者谓之道。形而下者谓之器。有人问赵州如何是大道。州曰。大道透长安。今有人于此三者。并举而问曰。牟子之言道。庄邪。易邪。余应之曰。庄易且置。敢问赵州大道透长安句。果言道耶。不言道耶。若谓言道。则其言不可以智识知。义路得。若谓不言道。问道答道。有何差别。有人于两问中。知得好恶雌黄不谬。则庄易之道。譬如月在秋空。朗然廓澈。若检点不出不但于赵州句中。无有出身之计。即庄庄易易。总向痴人说梦耳。虽然。由粗而得精。由精而遗闻。粗之与精。固亦遗闻之嚆矢哉。

　　䟦证道歌

　　汉留侯状如美妇人。本朝刘诚意亦状如妇人。然皆临大事。决大几。若镜中见眉目然。当世无与等者。永嘉大师。虽云外枯禅。貌亦柔秀。宋寂音尊者。初读其证道歌。至大丈夫秉慧剑句。寂音以为此老。貌必杰特。威掩万僧者。及礼其道影。始知体不胜衣。貌如少年宣律师。乃叹曰。断不可以言貌观人。盖此老平生践履明白。心智猛利。故吐辞等刀锯耳。譬如香象。摆脱五欲缰锁。超然而去。真大丈夫哉。迩来去圣转遥。人根薄劣。凡所谓出家者。皆产于荒寒昧略之乡。其父母不过为儿女负重。舍而出家。为其一身衣食之计。非为求出世而来。次则逋逃之徒。宪网张迫。以我缁林。为其渊薮。乃一时偷生之计。岂有成佛志乎。余浪迹江海。三十余年。足迹遍天下。在在处处。所见缁流黄冠。率饱食横眠。游谈无根。靡丑不作。污佛污老退人信心。若使一宿老人。肉目睹此。安得不痛哭流涕哉。夫子房龙门。设不为经世用。出家求无上菩提。当不在永嘉下风。昔崔赵公问径山国一钦禅师曰。弟子出得家不。钦曰。出家乃大丈夫事。岂将相之所能为。赵公心服之。故曰谛审先宗。是何标格。乃今狐兔成群。龙象腾逝。则释迦老子。正当为酒肉班头。呜呼痛哉。

　　䟦大川和尚饭十万八千僧卷

　　余读诸居士偈言䟦语。虽喜其有顺水推船之心。痛其无逆风把柁之手。且道如何是逆风把柁。咄。直下死生险浪之中。当头荣辱。颠风之际。赤心不昧。万善常勤以舟为命。则并力支撑。以国为舟。则同心共济。凡百情关。冰消瓦解一切人我。电扫雷轰。方许渠向没巴鼻汉前。雌黄佛法去。虽然。出身一句。又作么生。铁索一条谁锁放。岭头诸佛笑同牵。

　　䟦宋仲珩篆书金刚经

　　金刚般若。两者之坚利。世所共知。惟愚痴之坚利。或未察焉。夫愚痴不坚。我当先破。愚痴不利。我当先犯。今我顽于死生好恶之执。牢不可破。锋不可犯。是以威音释迦。先我得道也。虽然。愚痴不坚不利。则般若无本矣。故圣人以金刚喻般若。良以金刚能断一切。一切不能断金刚故也。如般若能断一切愚痴。愚痴不能断般若也。此就知有者言也。如未知有。则愚痴能断般若。般若不能断愚痴也。由是而观。愚痴之与般若。金刚之与万物。岂有常哉。顾其人用心如何耳。如先以知有为前茅。则般若如金刚。如未知有。强以事行破执。则愚痴如金刚。故金刚一物。不惟能喻般若。亦可以喻愚痴也。此经有五千余言。疑二十有七。吾曹果能善用其心。则言言疑疑。皆观照之媒妁也。反是则言言疑疑。亦愚痴之绍介也。如青萝本元臣。荣国公本缁流。而所为如此。果以言言疑疑。为媒妁耶。为绍介耶。吾不得而知也。宋仲珩篆书。妙绝古今。精密圆活。神气流注。如春着花。余虽至愚。贪玩不知目劳。况智者乎。罗司理心尧。初既得之于无心。岂终能以有心宝之哉。惟无心得之。亦无心宝之。则有未常有。而无未常无。所以得常无常有也。

　　书周轮云发愿文后

　　有胜解无惭愧。谓之见魔。有惭愧无胜解。谓之悲鬼。见魔悲鬼。皆自心宛昧所成。苟能逆顺关头。掉臂徐疾过得。所谓见魔悲鬼。俱铸为文殊普贤矣。嘻。知即易。行即难。万仞崖端谈笑踯。寒山拾得两无功。

　　物不迁论跋

　　予闻入无生者。方知刹那。故五十计较经。有菩萨白佛曰。我罪灭。如何不见罪灭之相。佛曰。汝曹心能转生否。对曰。我心若不转生。则不能与如来共语。佛曰。汝曹心转生时。见心初生之相否。对曰。不知。佛曰。汝曹既不知心生初相。岂罪灭相。汝曹独知之乎。即此以观心转不转。生相灭相。皆不越一刹那耳。而物非物。迁不迁。又岂能越之哉。予以是知驳不迁。辩不迁者。刹那未知。无生尚遥。而驳驳辩辩。得非掉棒打水月乎。则予亦不免多口之咎。

　　半山老人拟寒山诗跋

　　月在秋水。春在花枝。若待指点而得者。则非其天矣。吾读半山老人拟寒山诗。恍若见秋水之月。花枝之春。无烦生心而悦。果天耶。非天耶。具眼者试为荐之。

　　戒杀放生文跋

　　夫贵贱殊业。物我同灵。恃力残生。滋蔓恶习。畅一时之口味。结万劫之身殃痛不免之酬偿。截无始之苦本。莫若戒杀。杀若不戒。则我畅物结。物畅我结。结畅相乘。如汲井轮。循环不已。往复思之。甚可恐怖。恐怖既生。视物如人。视人如我。夫杀机一动。不惟残贼同灵。寔则自断命根。作如是想。何待佛出齿臼。然后戒杀哉。

　　䟦宋猪齿臼化佛文

　　物物有佛。物物不知。以不知故。递相啖食。如汲井轮。长劫无已。佛悯物故。流慈齿臼。猪口出佛。梵相圆满。状若拇指。亦如秋月。光明显露。若闻若见。生希奇想。俱大恐怖。自是戒杀。等不杀己。我发是愿。佛即现前。非色非空。非凡非圣。凡圣中出。以是之故。物物是佛。云何业醉佛心。佛佛相食。愿是慈波。注入众齿。如一灯光。分百千灯。灯灯续分。光光无尽。物睹佛光。普照三世。于此实语。凡见闻者。号呼涕泣。如猪正杀。受痛即我。作如是观。杀习顿止。

　　宋绣观音经䟦

　　禅人林白。持宋绣观音经一卷。予拜而读之。至观其音声即得解脱。忽然疑生意会不快。及见无尽意菩萨。闻佛赞观音功德之利。而无尽意即解颈众珍宝璎珞。持上观世音菩萨。菩萨不肯受。因佛劝而受之。即将一分奉释迦牟尼佛。一分奉多宝佛塔处。乃豁然疑消。夫多宝佛。过去佛也。释迦佛。现在佛也。若无过去。则现在无待。若无现在。则过去成断。若无过去。现在。则未来奚立。若废三世。则昧刹那。若昧刹那。则一切圣凡之用。依正之基。将何藉焉。由是观之。盖圣人本欲直示其旨。顾众生机钝。不能神而明之。故设象以寓意。使玩而得之。则象忘而自契也。知此则现前读经者。与观读经者。虽愚智弗伦。皆周旋于寂灭光中。初无间隔。此经妙丽。神采具足。针针刺入圆通之境。字字贯摄至道之真。自宋迄明。六百载矣。而字画锋刃。铿然若新。非沥肝胆之诚。孰能至此。

　　䟦怪石供

　　石本无怪。怪自禹始。迄于东坡居士。岂惟不以石为怪。直以石为无上供养。众人闻而怪之。以为天厨王馔。名花香果。及珍羞异宝。始足为至。公以齐安小儿浴时戏石。当禅师供。不以亵乎。然庄生有云。高言不止于众心。余谓无上之供。自应骇俗。虽然。禹之所怪。坡之所爱。皆未有树也。古德有言曰。若人识得心。大地无寸土。寸土既无。又安有石哉。则禹所怪。坡所爱。总梦中语耳。即达观道人。亦不免开眼说梦在。或有傍不禁的。出来请问和尚。既无寸土。只今脚跟在恁么处。老汉缓缓向他道。汝不闻金屑虽贵。落眼成尘耶。

　　䟦宋圆明大师邵阳别吴强仲叙

　　未战谁不勇。临战谁不恐。惟置死生于不可得之地者。如师子游行。孤踪绝侣。然此不可得之地。非独石门安乐场。寔一切圣凡所共。惟临境不惑。得受用之。不然。纵见道精深。决非将种。若圆明老汉。居缧绁。濵九死。而饮食谈笑如平时。死生不入其怀。真菩提场中枭骑耶。

　　又。

　　石门老人有言曰。成就世出世法者。特一切能舍耳。此言虽若不甚精深。细而味之。苟非置死生于度外者。孰能与此哉。今老人于桎梏之中。而荣辱不能入其怀。饮食谈笑。不异平日。犹超然而自得也者。非洞彻自心。圆用自心者。虽见地高出佛祖。我知其触境旗靡矣。

　　䟦半山老人拟寒山子诗

　　受持千百万过。心地花开。香浮鼻孔。鼻孔生香。香不闻香。善知此者。则半山老人。舌根拖地。亦不分外也。

　　书圣观弥勒赞后

　　理水如海。吾心如鱼。以海养鱼。化龙奚难。更得触不如意事撼之。即如天风激海。云涛汹涌。泼日震空。空为之殒堕。则大用始得现前。子思所谓尊其所知。则高明矣。行其所知。则光大矣。

　　䟦毗舍浮佛偈

　　夫众人知贵生。而不知所以养生之道。故为生之所累至人知养生之道。本于无生。故能视生无生。无生而生。生无物累也。嗟乎。今有人于此。目为色之所累。耳为声之所累。至于心为七情五欲之所累。犹曰我平生快乐无累。殊不知无累者。累之久矣。盖众人欲重神昏。坐过而不知焉。辟如醉夫卧于泥淖之中。人晓之曰。泥淖非可卧之所。醉者。瞪目怒曰。我生平不解饮酒。汝奚诬我。今天下俱抱醉夫之疾。安得有不醉者而与之言哉。虽然。毗舍浮佛颂。即醉夫能读而诵。诵而思。思而明。明而得。何患其终不醒耶。

　　䟦寂音尊者十明论叙

　　夫至愚之人。使其蹈火则畏烧煮。虽驱之不入。五欲汤火。烧煮众生法身慧命。非止一朝一夕。而人甘心蹈之弗畏者。岂其丧心病狂哉。盖计臭皮囊为净器。计无明心为命根。不能以四大观身。四蕴观心故也。今人于眠卧之际。枕子稍不安稳。则不能睡。必安之而后适。死生于人亦大矣。人皆公然自安。略不为之计。则负觉范老汉多矣。

　　䟦宋圆明大师邵阳别胡强仲叙

　　清净光中。无端强照。于无身心处计有身心。心为恶源。形为罪薮。源若不塞。恶岂有穷。薮若不空。罪必无尽。虽然心无善恶。形未吉凶。恶源未始不为慈悲之海。罪薮未始不为功德之山。顾其用心操行何如耳。呜呼。介然有知。知而不返。恶流肆矣。块然有执。执而不释。罪山崇矣。唯有道者。了心非有。不待遗而爱憎自消。知身本无。不避患而荣辱自解。故曰。若人欲知佛境界。当净其意如虚空。远离妄想及诸取。令心所向皆无碍。我寂音尊者。方羁縻于缧绁之中。九死一生之地。而能超然自得。所谓生死忧患。莫能入其胸中。何术致此哉。大丈夫既无经世之志。则于出世宜尽心焉。故曰。尽心了知性。知性即能用。辟如龙能用水为云。用云为雨。故处水不溺。行云不坠耳。予以是知有道者。脱处死生忧患之域。非惟觅忧患不可得。且能用忧患为广长舌者也。今以此叙。作铁钉饭。供养一源宗禅人。禅人知此。予何憾焉。

　　䟦宋圆明大师别胡强仲叙遗愚庵讲主

　　夫法本出情。以情求法。法不可得。知不可得而求之。其惑滋甚。如范滂孔北海之徒。其人品高。问学广。亦奇男子也。至临患难则疑悔横生。赍闷而没惜哉。此盖打头不遇作家。以情求道误之耳。殊不知道若可以情求。则仪秦之流。皆可谓闻道矣。即寂音尊者。童丱剃除。声已借甚。所至讲席。白眉大龙。靡不推服。然犹不谓之闻道。及见云庵文叟。始了自心。宜其历死生波险之地。辟若娑竭出海。慈云法雨。遐被穷荒也。迩来去圣愈远。吾曹软暖。不胜观矣。敢望其出情求法乎。嗟哉。上则托名宗教。次之奔走衣食而已。率以为教之典要。宗门活句。是古人茶饭。岂今人所能咬嚼。自是一犬吠声。百犬狺之。遂乃成风。卒难移易。惟愚庵贵讲主。情出流辈。深痛斯弊。亦恨挽之而未能焉。予故重之。赠以洪老送胡生叙。且䟦数语如此。

　　读法华普门品䟦

　　予读法华普门品。至若有众生多于淫欲。常念恭敬观世音菩萨。便得离欲。不觉置卷嗟叹久之。众生之大患。患莫过于淫欲。苟能常念恭敬观世音菩萨。便得离欲。佛言不妄。今天下恭敬念观世音菩萨者。在处有之。乃称名而离欲者。何其寡哉。则佛言亦有妄乎。呜呼。淫欲恭敬。初非两物。果能至诚常念菩萨。即恭敬现而淫欲没。称名少懈。则淫欲现而恭敬没。如此境界深浅。气力生熟。予亦验之屡矣。佛语不妄。人无恒志。自堕疑网耳。

　　䟦周叔宗书听法华歌

　　夫法华七轴。六万余言。而其所诠者。虽三周九喻。直谭曲说。亦不过一实相耳。惟此实相。昭然不离日用之中。奈何楼子六十余年。辛勤行脚。求之而不可得。长庆蒲团七破。求之而不得。由是观之。行求亦不得。坐求亦不得。则此实相。又非四威仪中。可得而求矣。然则昭然本在日用之语。宁非梦言哉。乃永嘉觉老又曰。不离当处常湛然。觅即知君不可见。以永嘉之语。较彼二老所求之见。何天下老和尚。舌头雌黄不定若是耶。及读唐修雅法师法华经歌。则若庖丁解牛。公输子之为匠。而纵横逆顺。精粗巨细。皆大白牛之全体也。是牛也。头角峥嵘。出入于吾人六根门头。咆哮蹴踏。喜怒无常。平田浅草。绿杨溪畔。黑白互夺。使吾即文字求之而不得。离文字求之而不得。离即离非。求之而不得。毕竟至于无可奈何此畜。昙生通禅人。每以奈何此畜不得为恨。一见此歌。便有跨牛之志。然不得能书者书而宝之。作一觅牛话头。无择山林城市。境缘逆顺。持此参此。若不得牛。殚生弗已。紫柏道人。舍然大笑曰。汝非跳过鱼盘。觅豆腐之瞎猫乎。当今能书者。舍吾叔宗而他求。岂不误邪。虽然。若有人问大白牛儿。毕竟在甚么处。张草米书挥笔处。细听蹄响墨池边。

　　书东坡诗后

　　鸟囚不忘飞。马系常念驰。静中不自胜。莫若任所之。贫贱苦形劳。富贵嗟神疲。作堂名静照。此语子谓谁。江湖隐沦士。岂无适时资。此东坡静照堂诗也。呜呼。心外无法。触目其谁。动之与静。富贵贫贱。但有名言。初非他物。眉山可谓了得便用。何异绳锯木断。水滴石穿。断则根尘不到。主宾梦醒。穿则十虚通达。生杀机穷。谓物即心而心外无物。谓心即物而物外无心。解用则宾不抗主。自然接拍成令。不解用则主逐宾队。触处成乖。故曰。若能转物。即同如来。且道转物一句。孰能吐得。荣辱交加分主客。根尘暂唤作常光。

　　䟦苏长公大悲阁记

　　鱼活而筌死。欲鱼驯筌。苟无活者守之。鱼岂终肯驯筌哉。如书不尽言。言不尽意。盖意活而言死故也。故曰。承言者丧。滞句者迷。予读东坡大悲阁记。乃知东坡得活而用死。则死者皆活矣。前大悲阁记。则公示手眼于文字之中。使人即文字而得照用也。后大悲阁记。则公示手眼于文字之外。使人忘文字而得照用也。若然则东坡之文字。非文字也。乃象也。如意得而象忘。则活者在我矣。如所谓大悲菩萨。具八万四千清净宝目。八万四千母陀罗臂。岂菩萨独有耶。实我未尝不具也。但有照而无用。谓之似具。唯照用齐到者。谓之真具。故颜氏之子。有不善未尝不知。此非照乎。知之而未尝复行。此非用乎。然而必欲八万四千宝目。八万四千妙臂。以象照用。其故何哉。盖众生具八万四千烦恼。坚等大地。非照何以破之。非用何以转之。又曰。穷源达本谓之照。铸染成净谓之用。予闻东坡尝称文章之妙。宛曲精尽。胜妙独出。无如棱严。兹以二记观之。非但公得棱严死者之妙。苟不得棱严活者。乌能即文字而离文字。离文字而示手目者哉。

　　䟦陆大宗伯云居募文

　　昔如来不舍穿针之福者。良以福非积善而不成。善成则性有继矣。故曰。继之者。善也。成之者。性也。即此而观。善固缘生。能乘缘生。而入无生。何殊因花而得春哉。若然则穿针之福。独非花乎。今陆大宗伯。养高绿野有日矣。年登九十。犹不以老却穿针之缘。为诸缘山主敷冻云之花。香浮遐迩。可谓给孤后身也。呜呼善哉。

　　䟦曹溪碎钵

　　夫一心不生。则圣凡无地。物我同光。是故圣人不同。而此心此道。未始不同也。唯执情忘本。乃见有不同耳。老子生于佛后。孔子生于老后。我读道德。不见其有非佛之言。我读春秋论语。亦不见有非佛之言。大都圣人应世。本无常心。但以百姓心为心。故凡可以引其为善者。靡所不至。譬如良医。但欲愈病。参苓姜桂。随宜用之。至于奇症怪疾。虽砒霜蛇蝎。亦所不忌。其去病一也。后世三家之徒。不达圣人本意。互相是非。攻击排斥。血战不已。是何异操戈而自刃也。我闻庄衢魏公。本朝盛德君子。妒曹溪一钵而不能容。手碎之。何示人不广若是。虽然。大鉴本以虚空为钵。天地万物为钵中之食。能稻粮饥馑。药草疾疫。公亦钵中食耳。安有食食食哉。夫何故。无能所故。无能所则无待。无待则独立。独立则无生心措手之地。呜呼。起公九原读是䟦。宁不汗颜哉。虽然。且道如何是和事老人手段。逆顺境缘风过树。残生不直半文钱。

　　程康伯书圆觉经䟦

　　婆伽老汉。直指众生日用热恼。为神通大光明藏。十二大士。曲说如来神通大光明藏为热恼。自是父子情乖。圣凡路断。康伯程氏。旁观忍酸不禁。于是发心手书是经。积画成字。积字成章。积章成帙。于一刹那中圆觉成就。违而复顺。断而复通。父子欢呼。接拍承令。圣凡云集。水到渠成。紫柏道人适买舟于岷江之干。康伯氏于神通大光明藏中。拈出供养道人。是时不以面受。乃用背享。直得文殊杜口。普贤失跌。况其余乎。虽然。虮虱以头颅为昆仑。屈步以蹄涔为沧海。小大无常。孰得孰失。

　　书周叔宗临帖卷

　　禅家有离经一字。即是魔说。依经解义。三世佛冤。书家有学书而死于法者。谓之奴书。观叔宗周氏。临诸家帖。于纵横变态之中。法时露焉。譬夫浓云雷动之初。龙虽不见。头角暂露。而天机深者。神而明之。则龙之头角。不在叔宗笔阵。而在我欲得不得之间耳。

　　䟦石屋禅师山居诗

　　诗曰。莫谓山居便自由。年来无日不怀忧。竹边婆子常偷笋。麦里儿童故放牛。栗蟥地蚕伤菜甲。野猪山鼠食禾头。施为便有不如意。只得消归自己休。

　　夫身心者。死生好恶之鹄也。鹄不忘。则矢不已。矢不已。则害我者宁有穷哉。然害我者。大抵不出有心无心之域。故至人去此不去彼。此去则彼无主矣。主无而敌恣。何殊矢射虚空耶。故此老以消归自己为归宿。旨哉言乎。

　　䟦东坡阿弥陀佛颂

　　予读东坡阿弥陀佛颂。异其颂旨晓然。如日出大地。光无不烛。奇哉长公。昔人谓五祖戒公之前身。不亦宜乎。夫圆觉倒想。初非有常。倒想在诸佛。即名圆觉。圆觉在众生。即名倒想。如众生能善用其心。孰非无量寿觉。娑婆孰非莲花净土。必曰外众生而得佛。外娑婆而生净土。此为钝根聊设化城尔。今天下请其入化城。则欣然皆喜。延之宝所。莫不攒眉而去。何耶。

　　书某禅人募刻大藏卷后

　　夫大藏佛语也。而大藏之所诠者。佛心也。佛语如薪。佛心如火。薪多则火炽。薪尽则火不可传。火不可传。则变生为熟。破暗张明之用。几乎息矣。故传火必待于薪。而火始有用。传心必合于佛语。而心始无疑。我心既无疑。佛心我心也。佛心我心。则凡有知觉者。孰非佛耶。虽然。众生本佛。奈何日用而不知。谓之根本无明。辟如生盲之人。出胎堕地。虽长百岁。终不知天地日月。是何物也。众生本佛。日用不知谓之生盲。谓之无明。不亦可乎。夫生盲之人。一旦得良医抉其障翳。则天地之大。日月之明。了然无惑矣。众生之无明。若不得佛语。为之金錍。抉其无明障翳。虽佛性本有。恶能识哉。如火未始不在也。不得薪以传之。则火不可得而用也。故曰地二生火。天三成之。三若不成。则火虽在。亦不可得而照物也。如众生正因佛性虽在。不得缘因佛性熏之。则了因不开。了因不开。则正因终不得而复矣。由是而言。缘因。佛语也。了因。佛语之所诠者也。正因。则众生本有之自心也。自心固有。不得佛语传之。了因了之。自心虽固有。终不能用也。正如火在。而不得薪以传之。火亦终不可得而用也。是故有志于用自心者。必先明佛语。夫自心明。则无往而非明矣。故曰不明自发。则诸暗相永不能昏。而永不能昏之人。始可以开物成务矣。予是知大藏一刻。岂惟凡夫可以登正觉。寔治道中。开物成务一大机也。刻大藏之缘始。今某将丐缘于四方。冯太史䟦其前。予继太史而复䟦之者。盖念聚薪不易。如薪聚而火不传者。未之有也。佛语宏传。而众生不明自心者。亦未之有也。某行矣无滞。

　　䟦法华抒海

　　余读戒公法华抒海。至全人即法处。猛觉心廓目遗。妙不越粗诚非思量分别所能解也。夫莲花象也。妙法意也。学人能玩象得意。象未始非意。粗未始非妙。且道全人即法时。阿谁玩象。咄。

　　书鹤勒那问二十二祖公案后

　　岁在万历癸巳春。予客燕山碧云寺。灯下读佛祖通感。至此不觉掩卷而叹。且覆而思之。鹤勒往世为比丘。赴饭龙宫。遍观五百众中。无一人堪任妙供。故不欲诸子同赴。而诸子不解师意。妄生人我。师则勉强狥情携之赴会。既而五百弟子以福微德薄。生于羽族。仍感惠而从化。呜呼。当为最灵之物。不以智照而以情。较乃为羽族而从化。盖迷极而反觉也。虽然至此而觉。莫若先此而觉。岂不胜哉。时奇子问曰。鹤勒如何不知鹤众夙因。二十二祖奚独知之。曰。见道则无优劣。损习则有浅深。以深则洞照无涯。浅乃光烛有限之故。又问鹤勒说法。九易寒暑。鹤众卒未解脱。摩拏说偈将毕。鹤众即悟无生。飞鸣而去何哉。曰。起信论云。如来色心业胜。故闻法者易悟。由是而观。则摩拏道力。过鹤勒多矣。辟如撞钟。槌大则声洪。槌细则响迩。奇子闻之。跃然合掌作礼。

　　䟦苏长公集

　　大眉山。凡作文作赞作偈。发挥不传之妙。纵横诞幻。使入莫得窥其藩篱者。盖其所得众生语言陀罗尼三昧。于大雄氏未睹明星之前久矣。故能从是处说出非来。从非处说出是来。从是非处。说出不是不非来。从不是不非处。说出是是非非来。长亦可。短亦可。高亦可。下亦可。浅亦可。深亦可。近亦可。远亦可。凡其可者。皆千古不拔之定见也。定见如盘。其语言如珠。珠走盘中。盘盛其珠。而横斜曲直。冲突自在。竟不可方所测。如有生心测之者。辟如以网张风。以篮盛水也。知其难测。而甘心终不敢测者。益非矣。东坡氏。岂三头六臂异乎人者耶。亦横眉竖鼻。无所异乎人耶。但事理之障。障他不得。所以无不可耳。又事理之障。不能障他。妙在何处。妙在不传也。只此不传者。孔氏得之而为万世师。老氏得之而为群有师。释氏得之而为无师之师。今有人于此。能知无师之师住处。则不可传之妙。许渠独得焉。

　　䟦唐修雅法师听法华经歌

　　夫心法本妙。无间圣凡。乃今在圣人。则能六根互用。凡夫则甘坐丰蔀之愚。以为眼惟能见。而不能闻。耳惟能闻。而不能见。殊不知凡夫以遍计不了。谓藤是蛇。故六根似不能互用耳。如遍计情消。则依他本妙。根尘无得。能所不断。匪涉情解。日用现证。故曰佛法在日用处。所作所为。举心动念。却又不是也。吾大雄氏。于法华会上三周九喻。横说竖说。形容妙法。可谓曲尽慈肠矣。然终不若是歌。拈提本妙。使大心凡夫。一读其歌。当处现前。而法华富有六万余言。演说妙法。不为不广。然皆死句也。惟雅得活句之妙。能点死为活。譬如一切瓦铄铜铁。丹头一点。皆成黄金白璧。又如月在秋水。春着花枝。其清明秾鲜。岂待指点然后知其妙哉。

　　书棱严截流后

　　佛顶即自心。自心即佛顶。心顶互夺。常光现前。此五乳峰下鼻祖截流之机。如讲主以截流之笔。发挥棱严大意。开爽绝尘。一历眼根。耳根洞彻。夫顶既不可以眼见。心又岂可以智识知哉。虽然。五阴十二入十八界皆顶也。特顶不见顶。现行忽起。用处生疑。逐日顶堕耳。

　　䟦五慈观阁记

　　枣柏有言曰。十世古今。始终不离于当念。无边刹海。自他不隔于毫端。由是观之。则一念未生之时。谓之宗。一念既生之后。谓之用。故宗之与用。如一指之屈伸耳。指未屈伸时。指在而不可以见闻得。指正屈伸时。指隐而不可以动静识。谓其动乎。屈不是伸。谓其静乎。伸不是屈。屈之伸之。各各独立。故正伸时。屈不可得。正屈时。伸亦不可得。正屈伸时。指体不可得。未屈伸时。屈伸亦不可得。惟知宗者。可以用用。宗辟指体。用辟屈伸。又知宗者。则情出古今。用用者。则自他不隔。然后将此爱人谓之仁。将此处事得宜谓之义。将此施之于上下。品节有条谓之礼。将此变通一切而不滞。谓之智。将此确然固守。临死生交易之际。无毫发苟且。谓之信。此五者。古人用不尽。今人故得用之。知此则五慈之旨。思过半矣。虽然爱见之慈。忍力之慈。与夫等慈大慈。皆可以义理得也。唯真慈一着子。苟非明悟自心。不缠知见。辟如叶公画龙。真龙现前。未必不投笔怖走也。

　　书肇论后

　　夫心本无住。有著者情。情本无根。离心无地。故会心者情了。全性者心空。心空则大用自在。如春在万物。风在千林。其吼唤鲜明变化之态。乌可以情智仿佛者哉。肇祖五论之制。宗本不迁等作。何异春生万物。风啸千林矣乎。既能生而能鼓之。则生鼓之前。必有春不可得而生。风不可得鼓者存焉。虽然。微宗本。则四论无心。微四论。则宗本无身。夫身也者。心之郛郭也。心也者。性之郛郭也。

　　毗舍浮佛颂䟦

　　此颂四句二十八字。包括大藏。透彻禅源。靡不罄矣。但众生浮浅。忧虑弗深。立志苟且。见卵而求时夜。见苗而求腹果。是以读者虽多。获效则寡耳。予持此。凡十五易寒暑。而犹精持不休。每触逆顺憎爱交加之地。必以此颂为前茅。覆军杀将。亦不知其几。今人持未满千万过。遂尤其不效。复求效者持之。辟如掘井。去土三尺而无水。寻易地而掘之。复无水。复易之。水终不得。而精神竭。渴终不解。苟有志持此颂者。能知掘井之喻。而持之无懈。若无灵效。老僧舌根。定当腐坏。

　　八大人觉经䟦

　　八大人觉经。辞旨清远。如月在秋水。虽至愚之人。无烦指点。皎然意了耳。然是经去古既远。流行亦寡。初因明东禅人。手写一轴。东虽即世。其上足世南持而示余。余疾读之。不觉心开意朗。既而命诸黑白广传之。夫八觉之妙。岂外众生日用不知之知。别有所觉耶。如来大人。悯诸不觉。即将众生日用不知之知。开为八觉。有缘者。脱得一觉乃可以破长夜之昏矣。辟分一灯之𦦨。遍照世中。则其灵𦦨宁有穷哉。

　　又。

　　夫人之在心。犹鱼之在水也。鱼之在水。果知水乎。人之在心。果知心乎。鱼能知水则龙已。人能知心则圣已。故曰。百姓日用而不知。呜呼。人为万物之灵。生既不知所以生。死岂能知所以死乎。一不知则永不知。永不知则无所知矣。人而无知。可不痛哉。于是大觉圣人见而悲之曰。奇哉众生。俱有如来。吾已先觉。彼犹不觉。不觉则昏迷长夜。终古不思矣。是岂忍乎。遂将众生日用不知之知。开为八觉。虽则浅深阶次。所用弗同。要而言之。从凡入圣。自觉觉他。靡不满也。此经总三百七十一字。言简旨丰。遮照精深。有而能无。无而能有。能得一觉。则大梦顿醒。况得八觉者乎。嘻。觉则众生可以作佛。凡鱼可以为龙也。元至政间。雪庵溥大师。号称能书。书此经若干卷。流行海宇。自元迄今本朝。将三百年。于万历辛卯四月望日。鹤林蕖公。偶得一卷。于本寺明秀禅房。宪副包公乃镌于石。以寿其传云。

　　书宝积经偈后

　　宝积经偈曰。四大假为女。其中无所有。凡夫迷惑心。执取以为实。女人如幻化。愚者不能了。妄见女相故。生于染着心。譬如幻化女。而实非女人。无智者迷惑。便生于欲想。如是了知已。一切女无相。此相皆寂然。是名女三昧。

　　此偈载宝积经。句十六。字八十。辞旨朗然。譬如月在天碧。清光照人。凉入心肺。积生热恼。当处冰销。此就天机深者。染目得益而言也。如根器稍钝。能读而诵。能诵而思。能思而用之。则毛嫱西施。抱身执手。唼舌吮唇。何殊木偶。虽然。女人之为害大矣。汉李陵与虏战。陵曰。吾士气少衰。而鼓不起者何也。军中岂有女子乎。搜于匿车下皆剑斩焉。明日复战。斩首三千余级。彼但畜之。已毁王师必胜之气。今吾曹坏服毁容。求无上道。于欲而不能断。淫机绵然。一旦触境。不幸与之从事。不唯出苦无期。如针鼻缺。如石折难合。静而思之。首可碎也。肝可裂也。心可刳也。遇如斯人。此观破坏。生不若死。死而不生则已。死而有生。生必入地狱矣。

　　䟦苏东坡十八大阿罗汉颂

　　予读眉山苏轼供十八大阿罗汉颂。爱其思致幽深。辞气诞幻。发挥不传之妙。如月在秋水。无烦指点。朗然现前。使人见之。不觉心游象先。遗物独立也。若非得无所得心者。乌能致是哉。然以是知黄面老人。并诸尊者。离是无所得心。亦无别奇胜。或问曰。无所得心可得闻乎。对曰。若不可得闻。而问闻者。又谁耶。虽然。心不知心。眼不见眼。知此则得无所得。如哑人食蜜。甜与不甜。岂可以口舌穷之哉。

　　书黄龙寺藏经阁毗卢佛记后

　　毗卢遮那。此言光明遍一切处。阿鼻。此言无间地狱。谓诸苦具黑业遍一切处。此义黑白粲然。举着便疑若谓光明果遍一切处。则黑业不可遍一切处。若谓黑业遍一切处则光明不可遍一切处。若谓两种俱遍。不相妨碍者。此又不然。何以故。千年暗室。忽然一灯。暗即随灭。光遍满故。唯石头老人谓光明中有黑业。不与黑业相对。黑业中有光明。不与光明相对。噫。宗风久衰。此意寂寞。往往举似庞眉老衲。取胡卢而笑。况黄口禅雏。吾观华严文殊师利。教善财童子一百一十城。参五十三知识。虽多境缘顺逆。三昧无常。或以杀业。或以淫业。如是种种作诸佛事。要之皆助发毗卢光耳。故顿悟石头参同之意。则阿鼻即入毗卢之门。不然毗卢即入阿鼻之牖。盖一切众生。无有定性。以无上知见之香熏之。则诸佛光生。以四弘六度之香熏之。则菩萨光生。以十二因缘还灭之香熏之。则缘觉光生。以四谛之香熏之。则声闻光生。以增上十善之香熏之。则诸天光生。以猜忌徼福之香熏之。则修罗光生。以五戒之香熏之。则人光生。以愚痴之香熏之。则旁生光生。以悭吝之香熏之。则饿鬼光生。以十恶五逆之香熏之。则地狱光生。或谓六凡非光者。彼未了黑业无性故也。了此则飞潜横走。孰非毗卢之光哉。今匡庐黄龙寺。有僧谓宰官菩萨。曾乾亨言曰。黄龙藏经阁成。未有司阁者。仆欲造毗卢佛一尊。以为匡庐风月主人。可乎。曾公曰。善哉希有。子既欲以毗卢圆满之香。熏一切众生。亨虽不敏。敢不以文字三昧助发此光。达观道人偶读斯文。亦横口一上。见作随喜云耳。

　　䟦陈仲醇大藏阁缘起后

　　夫以药治病。病得愈者。常医也。常医死。而抄其方者。偶中。病愈又医之常之。常者也。惟良医则不然。直以病治病。此下功也。如无择病与不病。闻其风而丧我者。此上功也。嗟乎。众生四百四病。皆客病也。非主病也。主病特饥渴两者耳。然两者。又本于有身。身本于有我。我故曰。闻其风而丧我者。上功也。若夫五伯之争长。七雄之兢雄。使其果能我丧我。则雄雄长长。得非翦龟之毛哉。我如来大人。凡有所说。皆丧我之前茅也。若然者。垂裳而天下治。苟非我丧。我不能焉。或谓药可以治病者。我知其非良医也。

　　读石壁经碑䟦

　　万历岁在癸巳春。余挂锡燕山碧云柳树庵。应华亭徐太仆琰之请也。灯下读唐苏州刺史白居易。重玄寺石壁经碑。逆思隋静琬尊者。刊石为经。积盈大藏。窃校优劣。不胜悲惋。夫重玄经惟八种。而白公极广长舌相赞之。犹恨不能尽。而我琬公刊大藏于石。设公一登白带。则其赞叹。当复何如。适开侍者。赍大藏自三吴来。令其读之。亦不胜悲惋。因嘱其刊于𣵠鹿崖壁之上。使观者知琬公之功。殆非清冕诸师可并万一矣。

　　䟦东坡油水颂

　　薪多火多。境大智大。离薪离境。火智无地。是故达人就阴息影。日中逃影。离境觅智。从上以来。无有是处。油辟本性。水辟妄情。火辟境智。究此三者。初非有一。况有三乎。性变为情。情变为境。了境须智。即情逆用。以功较之。赏罚立焉。毫厘之间。名实难负。智者思之。敢不力行。能力行者。千古旦暮。眉山长公。乃是其子。

　　书般若无知论后

　　此论文致婉密。理路冲远。得之于心。可以达六经。彻大藏。旁通百氏。如登妙高。群峰该览。故用之出世。度越诸乘。稳证自心。用之经世。即事即理。横拈竖弄。靡不合圣帝明王之辙。是真寔学。读而成诵。诵而味之。味之精了。自疑永断。取决自心。不由他印也。

　　紫柏老人集卷之十五
卍新纂续藏经第 73 册 No. 1452 紫柏尊者全集


　　紫柏老人集卷之十六

　　明　憨山德清　阅

　　拈古

　　凡佛经首。有此<PIC>X73028101.gif</PIC>。然此字之义。一切人天魔外。皆不能知。唯洞悟自心。于一切佛经通达无碍者。乃知此义也。由此观之。则此字是一切诸佛纲宗也。苟非佛之真子。决不识此字义。如汾阳黄犊偈。云岩宝镜三昧。临济三玄三要。与夫四宾主句。皆此字之训诂也。迩来大人不出。典刑谁举。此所以佛祖之纲宗。本具在而不知耳。其不知者。果不能知耶。特其不畏生死之苦耳。如其果知生死可畏。唯佛祖典刑是究。则知见渐开。信力渐充。疑情渐破。而佛祖之纲宗。举着便知矣。既知之。则于一切古德防闲魔外之具。即能举而行之矣。岂唯知之而已哉。

　　夫众生所以不得道者。别无他障。不过未悟现前日用。能分别好恶之心。是前尘影子。认为本来人。此认一错。则千错万错。沦坠长劫。皆自此起也。故长沙岑曰。学道之人不识真。只为从前认识神。无量劫来生死本。痴人唤作本来人。如快性丈夫。穷此识神。为缘境而有耶。为不缘境而有耶。缘境而有。则此识神本自无体。不缘境而有。则此识神境未触时。本无窠臼。而棱严会上佛曰。一切众生。不知常住真心。性净明体。用诸妄想。此想不真。故有轮转。棱严常住真心。即此本无窠臼者是。棱严用字。即此认字。是然棱严即龙树四性。开而为七处。征穷阿难。而阿难虽经七处穷讨其攀缘之心。必无所在。而阿难犹认能推穷者为心。故如来咄曰。此非汝心。前尘相想。佛可谓老婆心彻底矣。然阿难执吝相想。尚不肯舍。至于如来飞光左右。轮掌开合。种种方便。开晓阿难。以为手有开合。见无开合。头有动静。见无动静。此非即客而辨主乎。客譬开合动静。见譬亭主。灿如黑白。而阿难犹未敢认亭主为主人。确计过客是主翁。是以如来假匿王观河之见。本无童髦。旁启阿难。既而阿难至于认见为物。如来以为阿难见精既同于物。则如来见精亦物矣。如来见精既同于物。则阿难可见如来之见矣。故曰。若同见者。名为见吾。吾不见时。何不见吾不见之处。此如来以离物独立之见。示阿难悟入。而阿难似未承当。故如来又曰。若见不见。自然非彼不见之相。盖不见之相。无待而独立者也。纵如来五眼。且不能窥觌。况阿难乎。故曰。吾见既非是物。汝见亦非是物。此离物之见。非汝而谁。又见若同物。汝既见物。物亦应见汝。果如是。则物我杂乱。并诸世间不成安立。此如来宛转。预塞阿难转计之路。使其情枯智讫。攀缘心歇。则即物无累之见。迥然现前矣。岂阿难果有如许转计者哉。偈曰。攀缘心歇。见精现前。一肩担荷。岂有中边。用处本空。何须离根。根虽不离。用合本源。寄根明发。如来自说。寄非常住。即根解脱。根脱尘离。圆明了知。举心动念。照镜头迷。

　　娑婆。此言堪忍。盖此界众生。于八万四千烦恼。一一堪忍于心。吝而不肯洗除故也。若大心凡夫。顿了八万四千烦恼。皆无自性。则八万四千烦恼。不名烦恼。而名八万四千三昧矣。于诸三昧。亦能堪忍于心。则名菩萨。不名众生。如但堪忍烦恼。不能堪忍三昧。则名众生。不名菩萨也。即此观之。菩萨众生。初无常位。苟达烦恼无性。则众生不异菩萨。于无性中横起无明。则菩萨不异众生。古德有言。菩萨众生。本唯一心。心迷则法法皆迷。心了则法法皆了。了则物我无差。迷则是非横起。且道如何是了的样子。于逆境中能作欢喜想。于顺境中能作烦恼想。此想成熟。则逆顺死生之机。在我而不在造物矣。

　　夫瑜伽之秘密。与西天初祖教外别传之秘密。大有不同。而瑜伽之秘密。惟佛与佛乃能知之。若教外别传之秘密。无论凡小。或因拈花而领悟。或因棒喝而明心。而悟入境界。断非未悟之人所能测知。故名秘密。予以是知瑜伽之秘密。在佛则显。在凡则密。惟教外别传之秘密。在凡则显。在佛则密。何以故。盖教外别传之宗。不惟不拘凡小。即贩夫灶妇。一悟其宗。便解横拈竖弄。大震鼻祖之风。若江陵卖米饼汉。及凌行婆等。所谓教外别传之秘密。在此等人分上。谓之直显则可。谓之秘密。则不免惹他鼻笑有分在。故曰。如来禅许师兄会。祖师禅则恐未梦见在。予故曰。瑜伽秘密。在佛则显。禅宗秘密。在佛则密。此两种秘密。苟非宗教精深者。决不可卤莽举似。有招罪咎。

　　肇论总有四篇。本无则直示无生之体。不迁。即示物外无真。般若无知。则无所不知。无所不知。所以知无知也。不真空。则无物不真。无物不真。物果真有哉。涅槃无名。所以即名本无名也。然四论分门。交相发光。照我日用逆顺之冲。爱憎之口。可意则心窍发悦。不可意则毛孔生烟。故曰。一念瞋心起。百万障门开。然此障。谓从境生耶。谓从心生耶。若从境生。境本无知。安能生障。若从心生。境若不触。心非有障。推之于境。境生无理。推之于心。心生无理。心境既皆无理。凡谓从境生障。从心生障。从非心非境生障。此皆情之横计。非达理之见也。故读此论者。由读而诵。由诵而持。持则精。精则入神。入神。则根境若片雪之投红炉。我欲不化。安可得哉。果能至此。方不负立言之心。授言之慈也。然后本无即不迁。不迁即般若无知。般若无知即不真空。不真空即涅般无名。涅槃无名。即不真空。不真空。即般若无知。般若无知。即物不迁。物不迁。即本无。头而尾之。尾而头之。纵亦可。横亦可。交错亦可。分条亦可。可不可。不可无不可。夜光在盘。宛转横斜。冲突之际。岂可以方隅测哉。但不出盘。我则不疑也。洞微如知此。则异日作吾道金汤。舍子而谁欤。洞微勉之。

　　恰恰用心时。恰恰无心用。无心恰恰用。常用恰恰无。此四句。乃是大师悟心之后。消融习气实效也。前两句。谓调心之功。贵在血脉不断。后两句圆续本脉。有恰恰用心无。恰恰无心用。则不免粘带故也。盖妙性独立。坐断两头。血脉绵然。廓尔虚融。习气任运而消。真体无心而契。任运而消。习忘而本无功。无心而契。体证而本无得。无功则无修。无得则无寄。无修无寄。口挂东壁。且道说甚么法。细听年年三月里。鹧鸪啼处百花香。此皆大师亲曾践履过来的光景。故其吐辞浑璞。不辞圭角。模写自受用境界。何其切哉。且道如何是血脉。瞥起。便是伤他。无念。佛即受杀。伤杀之际。血脉断矣。此个窍子。须是见地洁净。保任不虚。触着自知痛痒(读永嘉集示众)。

　　信心铭曰。境由能境。能由境能。欲知两段。原是一空。此四句只是一句。一句了彻。大事了毕。若人果能了知。能外境而不有我。日月炽然分别之心。即大智也。果能了知。境外能而本无。则目前千差万别之境。一真独露也。夫两段无常。虽真不有。一真隐显。两段舒卷。谛了无疑。何贵何贱。用处昭然。生杀万变。杀则黄金失色。生则瓦砾生光。明暗相参。权属主张。即言而了。假名曰教。即了通言。假名为宗。宗教如花。春在何处。待汝思量。残红满地。

　　有人丧妻者。梦其妻求破地狱偈。觉而求之。无有也。问荐福古老云。若人欲了知。三世一切佛。应观法界性。一切唯心造。此偈是也。遂举家持诵。后见亡者。宝衣天冠。缥缈空中。称谢而去。轼闻之佛印禅师。佛印闻之范尧夫。予读东坡书破地狱偈语。恨其舌相不甚广长。吐偈意未尽。呜呼。此偈岂特破地狱哉。自地狱至饿鬼。饿鬼至畜生。畜生至人。人至修罗。修罗至天。天至声闻。声闻至缘觉。缘觉至菩萨。菩萨至佛。是凡是圣。一破无遗矣。或谓地狱饿鬼畜生。破则不疑。至破人天。及界外四圣。恐不当理。对曰。四圣六凡。虽染净不同。然皆念后事耳。如曹溪问惠明不思善。不思恶。是阿那个面目。明言下大悟。遂嗣曹溪。能于曹溪句中有个入头。方知破地狱偈是斩佛剑。且道剑柄。只今在谁手里。一念不生沈死水。六根才动犯波涛。圣凡路断翻身处。生杀那知在斗稍。

　　大智发于心。于心何处寻。成就一切义。无古亦无今。此四句偈。事理不成就。即是文殊根本智。普贤差别智。一部华严经尽具其中。诵之者。多能生慧。何以故。大智。根本智也。大智发于心。理成就矣。然智既发于心。则心已化而为智。更从何处觅心。若心有可觅。则是心能见心。无有是理。故曰。于心何处寻也。无处寻。即所谓无依也。大智无依。则横无外。横无外。则横无待矣。无待之智。非理不成就乎。理不成就。则不碍事。而事成就。故曰。成就一切义。虽能成就一切义。而无古无今。则事又不成就矣。无古今无所住也。无住故竖无外。竖无外。则竖无待矣。此偈是南安岩严尊者。为侍者而作。侍者前生为牛。以䭾砖造寺功德。获报为僧。苦无闻性。诵此偈久。闻性豁然而开。一切经书遂能记忆。故名此偈为智慧偈。以诵之者。多能发慧故也。

　　魏府元禅师曰。佛法在日用处。行住坐卧处。吃茶吃饭处。言语相问处。所作所为处。举心动念。又却不是也。芙蓉毓老行食。庞居士拟接。芙蓉却缩手曰。生心受施。净名早诃。去此一机还甘否。老庞曰。当时善现岂不作家。芙蓉曰。非关他事。老庞曰。食到口边。被他夺却。芙蓉乃下食。老庞曰。不消一句。达观只今问诸善知识。且道芙蓉老庞。双镜交光之际。机锋捷出。又如夜光之珠。横斜冲突于金盘之中。卒难捉摸。谓其东突。忽复北突。谓其中转。忽向西行。是举心动念耶。不举心动念耶。若谓举心动念。魏老又道不是佛法。若谓不举心动念。芙蓉老庞又非土木偶人。有人直下拣别得出。达观当身为床座供养。伊若拣别不出。饶你芙蓉老庞复生雪屈。也须捺下云头。听达观处分始得。古人一机一境。有纵有夺。有生有杀。故曰。我与汝同条生。不与汝同条死。且道同死同生作么生会。咄。双镜交光休拟议。法轮大转食轮中。

　　东坡赞法偈。以意为根。四句云。法尘是五尘落谢影子。意根所取。非有实境。何以故。盖明了意识。有初中后三分。初分近前五识。犹属现量。中分是六识正位。属比量。后分近七识。属非量。唯五识所取。为现量。为真境。若六识既非现量。不过五尘之影耳。故曰。法尘以佛为体。佛是觉义。现量所得。在境为真境。故曰法身。永明云。初居圆成现量之中。浮尘未起。此即法身也。后落明了意根之地。外状潜形。外状即浮尘。所谓法尘也。昔庞居士见马祖。顿融前境。前境既融。非法身而何。故偈云风止浪静也。然法身。离法尘无别有故。又曰。水无别水也。放为江河。用则兼善也。是大乘菩萨之作用。非止自利。兼亦利他。且流通不滞也。汇为沼沚。不用则独善也。是声闻小乘之法。止于自利而已。岂有及物之功用乎。风止浪静。浪即前七个识也。八识规矩云。渊深七浪境为风是也。

　　一唤回头识我不。依稀萝月又成钩。千金之子才流落。漠漠穷途有许愁。天童此颂。凡留心玄学者。或喜其明白现成。本无奇险。或鄙其粘皮带骨。流堕识情。殊不知剑无利钝。药无贵贱聂政专诸用之。立断君相之命。扁鹊华陀用之。谈笑中可以起死回生。苟非其人。虽莫耶善剑。不若锄钁之利。腐草之效也。于是感而重颂之。颂曰。牛头南。马头北。觌面相逢还不识。邻寺金刚哭甚哀。东村大姐叫冤屈。若道予此颂。与天童本无差别。然领会天童颂子。则不难领会予颂。吾知赵州复起。妙喜再生。恐亦摸不着在。况其下者乎。若道予之颂子。与天童大别。然天童亦颂此则因缘。予亦颂此则因缘。岂一则因缘。而有两意耶。诸兄弟。这两个颂子。若拣点不知好恶。且谩道会禅也。

　　自佛教东来。方外高宾。方内胜士。簧鼓其道者。代不乏人。惟东晋浔阳庐山东林远祖。忧深而虑远。所见卓然。以为僧而不知其宗。俗而不知其化。则宗化混淆。俱无所主。乃撰在家出家。宗化之所以然。垂诸万世。使奉法之徒。各知方向。若揭日月于中天。震雷霆于大梦。有目者孰不睹焉。有耳者孰不闻焉。然而近世在家出家者。有至死而不闻其篇目。况其义乎。呜呼。去佛既久。魔强法弱。邪说横行。正言芜没。予每思至此。不知泪之所从也。姑命奇郎。先录在家出家论传。示有志于吾道者究心焉。

　　老氏曰。天地不仁。以万物为刍狗。圣人不仁。以百姓为刍狗。夫刍狗之为物也。其未陈也。锦绣以饰之。音乐以献之。及其已陈也。或弃之道涂。或充之釜灶而已矣。金刚般若经曰。若有我相人相众生相寿者相。则非菩萨。又曰。若见众生有可度者即是我相人相众生相寿者相。以此观之。则天地以万物为刍狗。圣人以百姓为刍狗。非不仁也。不仁也者。特无我之异称耳。圣人岂不知刍狗。束薪为之哉。复以锦绣文之者。以验其无用而用也。夫无用而用。物无而用不无。物无而用不无。虽天地之大。万物之众。未始有物也。知其未始有物。而天地之用不无。万物之用竞足。此非无我相无人相无众生相无寿者相。而度生之用常然者。安知不仁之仁。仁大而无外者乎。

　　皖山。永嘉。并得教外别传之妙。贵在坐断语言文字。直悟自心。而信心铭。证道歌。则千红万紫。如方春之花。果语言文字耶。非语言文字耶。有旁不禁者试道看。虽然花果碍春乎。花如碍春。春则不花可也。知碍而春必花之。则春之痴矣。春而不痴。花果碍春哉。如此则语言文字。与教外别传。相去几许。

　　无从而来。蓬蓬如雷。藉虚能游。触物生号。鼓万物而有声无形。去来了无其踪。号之曰风。然不免生灭。故非真风也。夫真风者。不藉空而能游。不触物而能鸣。本无去来。岂有生灭。灵山拈之头陀微笑。迦叶呼之阿难应诺。当面蹉过。刹竿倒却。以至鼻祖西来。神光立雪。少室风生。玉楼起粟。欲求安心。心不可得。断臂胡为。鲜血狼籍。流入曹溪。曹溪为碧。天童颂而无声。三祖言而无语。信心铭作。虚空虫蛀。自是真风大扇。智火炽然。无论有心无心。是凡是圣。触之则烧却面门。背之则冻杀法身。使能言者卷舌。有智者成愚。儒失所以为儒。老失所以为老。何其祸及自家。念一声佛者。直须漱口三日。此皆真风鼓舞所致也。天童颂曰。一段真风见也么。绵绵化母理机梭。织成古锦含春象。无奈东君漏泄何。此颂翻腾。家声有损有益。有雌有雄。化真风而成古锦。骡粪拈来。换人眼珠。好心不得好报。雪里送炭。反道增寒。达观道人忍酸不禁。口占一偈。一段真风见也么。绵绵化母理机梭。织成古锦含春象。无奈东君漏泄何。又有旁不禁者进曰。此是天童颂。老和尚何故白日青天之下。驱耕夫之牛。夺饥人之食。和尚曰。我也不管他天童不天童。且道老汉鼻孔在甚么处。道不出。且礼拜吃茶去。再来真风中。雌黄别白未晚。

　　知三合而有鸣。五合而有闻。则根尘之构。不待荡洗而后除也。故曰。知之一字。众妙之门。古之至人。有以眼观音声。耳视色相。即远示近。即塞示通。山壁可以直度。虚空可以游行。无他道也。其始不过知有待。迷无待而成耳。有待即无待也。既知之矣。复能行之。故有待渐生。无待渐熟。熟则化。化则同。所以能于远中示近。塞中示通也(拈东坡钟铭)。

　　迷性而为情。则油水莫辨。即情而悟性。始知油水不可以同住。同住。水见火则起。油见火则湛然。湛然者。可与火一。一则无敌。所以油不知火。火不知油。油火不相知。而始能相为用。水则与火不一矣。所以见火则起耳。火喻诱情之境。水喻染境之情。油喻了境之智。然外境则情不生。外情则智无地。夫情与智初非两物。以其被境所转。名之为情。了境非有。名之为智。是以智情同住。如油共水。情触境则奔流莫返。智了境则能所无生。故智恒与理一。情恒与理乖。如油恒与火一。水恒与火乖。乖则成敌。敌必有胜负。如水不胜火。则终必负败而起矣。即此而观。外境则无理。外情亦无智。学者知此。便会老庞日用事无别。头头自偶谐也。老庞初发身于火宅。沈家财于湘水。妻子团圞。共锻无生。根尘萧然。转识成智。生死大事。一生了拔。推其所由。亦不过了达前境无性。根识蒂脱。乘理治情。逆顺无间。动止一如。知得彻。行得到。自然临腊月三十日。一家大小并应念而化。宜其然矣。如东坡作油水偈。胜妙精绝。非闻道而勇于行者不能也。故有志于了办生死者。长公之偈。不可不留意焉(拈东坡油水颂)。

　　洞山曰。贪瞋痴。太无知。果赖今朝捉得伊。行即打。空即槌。分付心王仔细推。无量劫来不解脱。问汝三人知不知。神鼎曰。贪瞋痴。实无知。十二时中任从伊。行即往。坐即随。分付心王无可为。无量劫来元解脱。何须更问知不知。这两颂。有人爱洞山日用之间。境缘逆顺。锻炼自心。钳锤猛密。有人爱神鼎真到大休歇处。咳唾掉臂。戏笑讥诃。无非解脱三昧。达观老汉。现前问汝大众。汝道洞山鼻孔。神鼎脚根。在甚么处。汝敢胡乱揣摩。殊不知神鼎不打洞山炉鞴中陶铸来。安得便恁么自在。洞山不打神鼎见地上得个消息。从汝朝即打。暮即槌。敢保贪瞋痴。直待驴年也未调伏在。汝等若拣别得出。许汝会如来禅。若祖师禅犹乡关万里。若要会祖师禅。须把洞山神鼎置向脑后。自家面前寻一条转身路头始得。故曰。只是旧时行履处。相逢举着便淆讹。奇男子家。本来鼻孔撩天。脚跟点地。为甚么如作贼人。常自心虚。偶被人按着。便愁赃物无地藏去。若是良人家男女。从他千摇万撼。自然不生虚惊。心安如海。为甚么得如此稳当。盖渠从来不窃他人物故。比来去古转远。大人不出。法道凌迟。大可怖畏。无论黑白。或于经论上觅得些知见。葛藤内惹得些臊气。自谓我已见彻佛祖源底。便乃向无佛处称尊。有一等瞎公鸡。随声昼夜。忽然撞个本色人。轻轻一拶。便七荒八乱。理会不下。又不能直下生大惭愧。悲泣自讼。反于本色人分上。生大我慢。结死冤仇。只今之世。如此等流。十人之中。到有五双。老汉所谓作贼人心虚。殊不知此等事。如来谓之一大事因缘。祖师谓之向上事。苟非夙具灵骨。有段英雄气宇。岂易荷担。近有一等杜撰秃奴。拍盲居士。以昭昭灵灵日用现成者。领会得。即谓之彻了。何不自家向冷静处。细细检点。一上我之贪瞋痴种子。果拔耶。未耶。果贪瞋痴即戒定慧耶。老汉虽不与他共住。然其果肯检点。决知他心上亦有不安处在。只是被眼前虚名浮利笼罩了。故甘昧心。不肯向人露布丑处。我且问汝一千七百则葛藤。虽是古人残羹馊饭。如果能则则无疑。还有则把未彻耶。若有则把未彻。且向洞山神鼎颂子里。寻个转身去。为甚么如此。只为自家面前不解得个转身路头。少不得教汝依门傍户去。虽然如是。残羹馊饭。饥者亦可点心。大众珍重。

　　华严经曰。如是自性。如幻如梦。如影如像。悉不成就。直言诸法如幻。学者皆知之。惟言自性如幻。虽久醉于义海者。未始弗疑也。又不知痛痒而不疑者。则疑之者。必非不疑者所能知焉。而洞了自性。已到不疑之地者。此真不疑者也。真不疑者。佛祖尚畏之。况其余乎。

　　圆成匪幻。依他无地。依他匪幻。遍计无从。遍计匪幻。依他匪伏。依他匪幻。圆成曷契。余以是知理不成就。则随缘之用不废。事不成就。则众生复性不难也。

　　予读端师子。戒坛示沙弥偈。不觉长叹久之。大都土无肥瘦。水无清浊。农人勤劳。真实做去。瘦地亦自有收。渔人耐烦守去。清水亦自得鱼。因想海东晓公。来中国求法。夜宿渴甚。顾傍有一泓。掬而饮之。甘凉异常。明日视之。乃髑髅坑也。正哕间。忽自悟曰。一心不生。万法无咎。遂还日本。疏华严圆觉等经。大行于世。又鸠摩罗什五六岁时。随母举佛钵。窃念曰。我身甚小。佛钵甚大。不觉失声下钵。母问其故。对曰。适我生心。钵有轻重。一法既尔。万法皆然。夫复何疑。今之学者。未见知识法师。先自疑曰。此善知识。果能开悟我否。此法师果能教我否。此戒师。果自己持戒清净否。呜呼。君子吹毛求善。小人吹毛求疵。而求善之心不若求疵之工。此等器量。做世间好人尚做不得。况为如来子乎。端师子偈曰。登坛受具戒。第一莫疑师。摘取果子吃。莫管树横枝(拈读端师子偈)。

　　吾读法华经。知得六根清净者。则眼见三千大千之色。耳闻三千大千之声。鼻嗅三千大千之香。舌尝三千大千之味。身觉三千大千之触。意洞三千大千之法。若掌中见果也。虽然。吾知而未得用者。六根未清净耳。如一清净。则现前矣。何疑哉。於戏。此用人谁不有。以见思覆之。尘沙蔽之。故不现前。如见思断。而尘沙空。心如轩辕之镜。十方通彻自证之矣。岂待人言之乎。

　　东坡观世音赞曰。众生堕八难。身心俱丧失。惟有一念在。能呼观世音。火坑与刀山。猛兽诸毒药。众苦萃于身。呼者常不痛。呼者若自痛。则必不能呼。若其了不痛。安用呼菩萨。众生以二故。一身受众苦。若能真不二。即是观世音。八万四千人。同时俱赴救。解曰。夫一身之微。八难顿集则难存。而身心俱丧可知矣。然身心俱丧。而能呼观音者。身耶心耶。是身是心。则难存而身心已丧久矣。非身非心。则知痛而能呼观世音者。果有痛乎。果无痛乎。有痛则身与心未尝丧也。无痛则身与心未尝不丧也。难者当即身心而推其痛。复离身心而推其痛。于即离离即之间。往返观察推究。一旦察着痛处。则果有痛果无痛自知。不烦求观音觅痛所在耳。东坡此赞。妙密超诣。岂鲁直少游辈。所能仿佛哉。予观天童颂洞山病中机缘颂虽妙。然不若此赞。四棱蹋地也。颂曰。放下臭皮袋。拈转赤肉团。当头鼻孔正。直下髑髅干。予曰。髑髅不干。则鼻孔不正。鼻孔不正。则箭锋相值之机。自然钝置不少矣。又解云。自难字至种种观察。皆比量也。东坡此赞。但于盎生注中。头一难字。若不忽略。着力观察。则东坡赞自然有入。直下髑髅干。即智讫情枯之谓也。活人髑髅。与死人髑髅。初无有异。但活人髑髅。情识未枯。智趣未忘。谓之臭髑髅。死人髑髅。以其情智俱枯。古人谓之金刚髑髅。即法身之谓也。盖情智既枯。则我忘。我忘则无物非道。故曰。道远乎哉。触事而真。圣远乎哉。体之即神者。体字即比量也。神字即现量也。痛咀嚼之。

　　韩大伯点雪窦偈曰。一兔横身当古路。苍鹰才见便生擒。后来猎犬无灵性。空向枯桩旧处寻。香岩曰。动容扬古路。不堕悄然机。今有人以一念不生为佛。喜怒未发为中。此所谓枯桩旧处寻者也。能举一而反诸。则明暗动静通塞恬变合离生灭。俱未形时。若不是佛是中。则一精明。分成六和合。翻成外说矣。故有隔壁闻钗钏声者。曾亦得入。即此言之。则六尘皆韩大伯之古路也。即六尘而不粘六尘者。即韩大伯之兔也。临济用其机。而变其名。则曰。诸人赤肉团上。各各有一无位真人。于六根门头。放大光明。照天照地。自汝诸人不能荐得。如上诸语。皆古德禅老。抖擞屎肠。为黄口禅雏。说老婆禅也。如其本分为人。露一些子不得。何以故。佛祖命根断故。况热脑众生耶。故曰法堂前草深一丈。良不我欺(拈韩大伯点雪窦公案)。

　　永嘉证道歌有曰。但自怀中解垢衣。谁能向外夸精进。此两句歌。赚杀天下人不少。非永嘉之咎也。人自咎耳。故看教与参禅。虽皆是胜事。脱打头不逢作家。教眼却被义理塞杀。禅心即被野狐涎涂抹了。殊不知。凡尚义理。古人谓之所知愚。凡染野狐涎。古人谓之识解依通。盖尚义理。情终不枯。一不枯。一不涉文字义理问答处。便茫然不知雌黄。如陈掺问云门曰。教意则不问。如何是教外别传意。门曰。教外别传则且置。如何是教意。掺曰。黄卷赤轴。门曰。此是能诠之文。如何是教意。掺曰。口欲谈而辞丧。心将缘而虑忘。门曰。口欲谈而辞丧。为对有言。心将缘而虑忘。为对妄想。如何是教意。掺茫然不知答。门曰。闻尚书善解法华经是否。掺曰不敢。门曰。经云治生产业。皆顺正法。且道今非非想天。几人退位。掺愈茫然。门诃斥而去。以是掺重发心参禅。请以云门作用观之。则永嘉但自怀中解垢衣。谁能向外夸精进。岂陈尚书独不解此两句耶。如果解了。如何见云门如木偶人相似。盖此公义理窠臼不先踢翻。却被跛足阿师踢翻了。直得无坐地处。此所谓贪观江上月。失却手中桡。即识解依通。虽稍活泼。初非义理窠臼。可以埋没得渠。然谓之识解。此是依通之信。非道通之信也。依通之信。说时似悟。触境必迷。譬如汞银。触火不得。一触火便飞去矣。道通之信则不然。如迦那提婆。以舌辩困外道。外道弟子恨婆困其师。一日婆经行林间。外弟子以利刃决提婆腹曰。汝以舌困吾师。我以刀困汝。汝复能神乎。提婆春然受之。而且种种安慰教诲之。提婆肠胃委地。弟子惊号而至。提婆诲曰。彼自坏善根耳。与我何预。但悲其忿毒所烧。终必堕苦。我心果不瞋其所害。则其堕苦之苦。终当代受之。更以甘露洗其肠胃。我心方安。噫。婆之照用。岂尚义理之讲师。野狐涎之宗。所能较其雌雄者哉。又有所谓讲道学者。更不若讲师与野狐禅矣。故曰。一盲引众盲。引得众盲入火坑。予故曰。永嘉此两句歌。赚杀天下人不少。虽然。若是作家。此两句歌。亦是杀人剑。活人剑耳。

　　夫华严之小根。法华之退席。一者以为华严摄机未尽。则谓之未畅本怀。一者以为法华之退席。即华严之小根也。恶得独以华严为不圆。而法华独圆乎哉。于是两家之徒。宗清凉者。遂以法华为未圆。宗天台者。又以华严为未圆。吾则绐之曰。果以华严为摄机未尽。尔时佛说大经。除诸大菩萨之外。犹有八部等众。以宿世曾植圆因。故亦得闻毗卢之音。敢问复除异类闻经之外。更有余众生不闻华严乎。如有之。何独小根不闻经。遂谓之摄机不尽耶。又以法华之退席为不圆者。敢问除退席之下。尚有余众生不闻法华耶。如有之。则华严之小根。未必非圆也。闻者无以应。吾复谕之曰。若知之乎。华严无小根。则圆能缚矣。法华无退席。则妙能滞矣。惟圆而带小。妙而带愚。始见华严之圆非圆也。法华之妙非妙也。故曰。证圆觉而住持圆觉者。凡夫也。欲证圆觉。而未及圆觉者。如来也。知此则知天台清凉矣。闻者罔措而退。

　　华严曰。如是自性。如幻如化。如影如像。悉不成就。真如之性本自圆成。不觉而动。随缘流转。故理不成就。依他遍计即无自性。故事不成就。事理俱不成就。所以理障事障。皆不烦化而并消。事理障消。圣凡莫测。故本色人拈头作尾。以尾作头。而头尾端整。生杀自在也。

　　我读法华经嘱累品。不觉涕泗横流也。何故。法华之妙至妙也。众生之粗至粗也。以至妙之法。欲至粗之众生。各各领解。在大菩萨犹难焉。故如来嘱其弘法曰。累之者。诚然也。

　　法华云。开佛知见。其旨本自明白。初无玄妙。若以玄妙求之。则佛知见便不明白了。盖佛意即众生日用不知之知。开佛知见。知见既开。则眼见色。耳闻声。鼻嗅香。舌尝味。身觉触。意攀援。无往而非佛知见也。予以是知。众生于佛知见中。开众生知见。诸佛于众生知见中。开佛知见耳。以此观之。诸佛众生。元无定体。顾其所开知见何如耳。

　　无尽意疑音声可以耳闻。而此菩萨。于一切音声。以何因缘独用眼观耶。佛答无尽意。但言一切众生。受诸苦恼时。一心称呼观世音。观世音即时观一切称呼之音声。而众生皆得解脱。无尽意即晓然领解不疑。众生以耳闻音声。则物我亢然。故八难交临。众苦齐劫。劫我者谓之能。我受其劫谓之所。所以根境摇荡。业火焚烧。究其所自。以耳为闻声之地。音声为耳识之牵引。故曰。境有牵心之业用。苟能以眼观声。则根无所待。而境无能待。作是观时。不惟众生菩萨窝白尽翻。实乃凡圣路穷。苦乐根拔。然此等作用。非知解边事。所以遇缘触境。无分逆顺。皆我入路之楷梯也。

　　阿难以无著名心。有四重过。当因成假时。已说不得。无著。刹那而相续。刹那而相待。至于相待假时。已离不着三重矣。于炽然有待之后。而曰无著。岂非四重过乎。

　　夫待三合而执有鸣。五合而执有闻。此众人也。废三而执无鸣。废五而执无闻。亦众人也。惟三五合而不执有。三五废而不执无者。此非众人之所知也。予读东坡法云寺钟铭。大悟语言三昧陀罗尼。盖一切文字语言。皆自心之变也。知其自心之变。则合三而有鸣。合五而有闻。废三而无鸣。废五而无闻。譬如画水成文。成文水也。不成文亦水也。合心也。废亦心也。既皆是心。岂有心取心乎。心舍心乎。知其如此。可以为诗。可以为歌。可以为赋。可以悲鸣。可以欢呼。文字如花。自心如春。春若碍花。不名为春。花若碍春。不名为花。惟相资而无碍。故即花是春也。花可以即春。尘亦可以即根矣。岂根独不可以即尘耶。根既可相即。又独不可以互用之耶。铭曰。耳视目可听。鸣寂寂时鸣。大圆空中师。独处高广座。卧士无所著。人引非引人。二俱无所说。而说无说法。法法虽无尽。问则应曰三。汝应如是闻。不应如是听。又此数句。共六十字。字若譬花。句即春也。句若譬花。义即春也。义若譬花。理即春也。理若譬花。心即春也。然坡公此作。文严义精。苟非识妙者。直以为纸花耳。何春之有。盖坡翁以为吾所以得悟六根互用之义。六尘皆道之妙。苟微三合之鸣。五合之闻。推至于三五合而无鸣无闻者。终不可得也。故钟以师名。酬其德也。有师而无座。有座而不高广何以大。称大则无外。无外则卧士不可得矣。此举钟而略撞。非略之也。实摄之也。故撞有士之名。而无士之实也。如夺情不尽。则至理终不精彻。以人夺师士矣。师士夺而人不夺。犹未臻妙。又继而夺其人矣。三者互夺。则用存而功忘矣。夫用存则情见自枯。功忘则义路自断。义路断而情见枯。得全我性命之微。岂昧三五。而执鸣执闻者之所能也。予初曰。读东坡钟铭。而大悟语言三昧陀罗尼者。非绮语也。非妄语也。有能读予文。而知东坡作铭之意。则予又大圆师之仲弟也(拈东坡钟铭)。

　　紫柏老人集卷之十六
卍新纂续藏经第 73 册 No. 1452 紫柏尊者全集


　　紫柏老人集卷之十七

　　明　憨山德清　阅

　　佛赞

　　释迦佛赞

　　稽首无等尊。本光何起灭。在乎用不用。凡圣始分辙。不用但热恼。用之皆神力。妙容三十二。一一吉祥备。功成贤劫时。非三亦非五。累足青莲花。慈风扇万物。此花触风欹。髻珠亦如堕。仿佛欹堕间。有意难为语。当处念不生。法身爆然露。若作如是观。供者真佛子。

　　释迦文佛赞

　　妙容处处皆充满。譬若春光在万物。众生日用苦不知。忽知福慧本具足。佛身非身盈八极。吾人计身拘六尺。佛心无心通一切。吾人生心一切碍。了得身心等兔角。威光炽盛星中月。见者闻者皆清凉。况复闻见皆寂灭。稽首牟尼无上尊。惟愿慈波恒泽物。

　　阿弥陀佛赞

　　大道非一亦非二。佛国如何有多种。究竟愿力初不同。所以感报乃如是。此去西方十万亿。化主号曰阿弥陀。往因发愿四十八。是故殊胜超一切。生其国者皆不退。我若发愿祖无量。我即弥陀真骨肉。弥陀之身寿无数。万斛芥子不可喻。悲智不从心外生。自强勇猛亦心力。如是观察了无疑。我即弥陀最初师。弟子既出苦海已。师长岂堕于生死。

　　入山佛像赞

　　南面之乐。视同敝屣。苟非至明。见彼知此。幽石白云。瑶宫金几。谁雌谁雄。慈父蒿矢。

　　雪山苦行佛像赞

　　眼不见眼。心不明心。眼若见眼。眼非我眼。心若明心。心非我心。谁云六载。苦行殷勤。明星出时。一睹悟道。道若可悟。亦可修证。修证非道。三学六度。方便劬劳。熏炙随顺。转识成智。智成识空。空即万法。万法即空。异相非碍。拈头作尾。以脚为手。似乃颠倒。不坏本相。横计不了。见手见脚。事事执着。如眼见眼。如心见心。如是见者。大海捞针。万劫千生。劳筋苦骨。役心疲志。曾有何益。瞿昙方便。谓言成佛。佛若可成。断非真佛。

　　释迦佛雪山像赞(并序)

　　有生最苦者。惟生死耳。生死本乎情爱。情爱不断。万劫千生。酬偿业债。我不重汝苦行雪山。睹星悟道。但服汝一切情爱。一刀截断。此非大英雄汉子。安能把手心头便判。是故稽首赞之。

　　本自尊贵。作下贱相。堆危岩畔。宛死模样。人鸟绝踪。雪覆千嶂。寥兮寂兮。那来情想。为什么。活马将他死马医。咦。不是一番寒彻骨。怎得梅花扑鼻香。

　　释迦佛出山像赞

　　衮衣何似鹿裘安。雪覆千峰独耐看。不是明星惊梦眼。肯来苦海弄波澜。

　　一睹明星眼便花。逢人到处撒泥沙。六年苦行成何事。惹得诸方口业加。

　　慈慧寺毗卢佛赞

　　稽首无上毗卢佛。光明炽然遍一切。随其分量各得之。圣凡受用皆圆满。虮虱未始终于小。修罗亦非必于大。祇因瞥尔情生时。如行巨海限牛迹。是故世雄设方便。范铜示此希有身。譬如云净中秋月。众星围绕增殊胜。见者闻者益清凉。热恼顿入不思议。

　　庐岳毗卢佛赞

　　稽首无上真金色。相好圆满非有无。江涛湖风广长舌。一切见闻难思议。匡庐震旦胜道场。今复驻此光明尊。譬如宝盘得摩尼。宛转横斜恒不息。痴人若以方隅观。何异层冰觅火𦦨。智者日用心湛然。是故白毫常普照。

　　无量寿佛赞

　　有生必有灭。有寿必有数。佛以无量称。必有其所以。此去极乐国。西方路甚远。但念佛号者。必当生其土。释尊金口宣。决定无虚谬。生从不生有。不生者非数。非数为数本。是为万物祖。此祖人皆有。不悟乃不睹。如顿见自心。生灭不可得。依此发誓愿。如阿弥陀佛。佛佛愿相绍。光光照不绝。是佛现前时。狐疑汤泼雪。

　　吴中泛海石佛赞(并序寄圆中曹直指)

　　夫像设之始。莫始于优填王金像。与旃檀像。像设之灵奇。则莫灵奇于阿育王铜像。与吴中石像。夫金佛不度罏。木佛不度火。则石佛不度水明矣。而吴中石佛。乃出没大海。浮沉惊涛。螺发绳衣。跏趺于碧琉璃上。现大希奇。鱼龙悲仰。济海入吴。而独应朱氏父子之请。由是观之。石佛既以度水。则金佛度罏。木佛亦度火矣。予是以知无物非心。无像非真。心能所卷舒。精粗莫测。惟照用俱全者。则黄土与松枝。皆随感放光。况我维卫迦叶二如来。于无量劫。与吴人有大因缘。特此显现。令无量众生起灵应想。想则思。思则悟。悟则通。通则近取诸身。远取诸物。皆自心也。然四方黑白。不道于吴者。无缘瞻仰。予甚慨之。乃属丁南羽氏绘像以传。秋空之月。无择蹄涔。二如来自兹处处示现矣。赞曰。

　　金佛不度罏。木佛不度火。石佛能度水。多生愿力故。普愿见闻者。福慧如春花。不假安排力。花花妙自佳。因影得佛心。佛心无中外。应用虽不竭。迷之苦甚大。维卫迦叶佛。酬愿显灵奇。水陆作佛事。由之不许知。凡有供养者。地狱化佛会。佛会五阴空。罪福亦不昧。狱室名福堂。检名寔自详。因苦生觉照。觉则物我忘。尧春无中边。舜德宁促延。朝暮礼二像。披云睹青天。鱼龙仰光彩。虎兕融瞋颠。吴水与燕山。十五月皆圆。

　　弥勒化身赞

　　河目海口。心同太虚。长风游之。其地有余。我心如此。何物能转。布袋之中。圣凡难辨。

　　弥勒佛赞

　　世人多愁。尊者多笑。愁笑有常。用无粗妙。坦怀垂腹。布袋生杀。捏聚放开。圣凡失着。

　　善云堂弥勒佛赞

　　天容道貌妙难思。待到龙华见已迟。迥脱根尘浑独露。顿空人我便相知。面门生笑犹非妙。肩背流春始是奇。一礼一瞻增福慧。常亲宁不获菩提。

　　护国寺自来佛赞(并序)

　　夫泥牛耕月。木马嘶风。众人闻而骇之。兹像非金非石。众品合成。解附荆楚之舟。密换蛮夷之骨。达者知而易感。常徒昧而难怀。然其销我争于真慈。廓清凉于热恼。虽不处王侯之位。而德贯象帝之先。梵名佛陀。此言觉者。觉则无物非心。不觉则何心非物。何物非心。一茎草可以为丈六金身。何心非物。丈六金身可以为一茎草。噫。苟非其人。道不虚行。赞曰。

　　江清先得月。缘熟佛自来。我若心水净。豁然佛眼开。自心垢未空。怒佛无灵通。病者饮蔗浆。横疑黄连同。一朝疾病除。菜汁甜何如。祷佛佛不应。佛安有亲疏。但将我心审。果乃诚未诚。若使心诚彻。无灵佛不情。

　　弥勒佛赞

　　一切烦恼欢喜本。若无烦恼欢喜离。是知欢喜无烦恼。终必欢喜无所资。我今稽首弥勒尊。笑口常开等海门。见闻随喜消人我。通身毛孔皆生春。此春不向无心生。智愿成熟度有情。我若无情笑破口。敢问心生欢喜否。请观木人鸟不怕。风吹手动渠不走。尊者欢笑谁不喜。喜者大都此喜此。若知此喜此外无。管教喜惧自然堕。布袋开来宝不多。相逢任取博冻饿。

　　枯木弥勒佛赞

　　生铁铸就。黄金打成。刻雕玉石。慈氏五形。何如枯木。不烦雕刻。德相圆满。笑容可即。木不解笑。笑则非木。以木求笑。笑如龟毛。以笑求木。木如兔角。有名无实。无实无理。理路不通。千寻峭壁。苟能攀揽。莫是弥勒。

　　弥勒佛手执布袋赞

　　闭口舌头隐。开口舌根露。不开不闭时。问在恁么处。汝若知得了。布袋付与汝。汝若未知得。手捏终不与。

　　石佛赞

　　无际云涛以为槎。并乘光照吴朱家。屡经兵火初无恙。见闻之者开心花。心花开处香十虚。光无中边本来如。若人有缘一稽首。刹那三障顿消除。障销石佛解说法。两口一舌覆尘刹。众生屙屎与放尿。舌上周旋谁觉着。谁觉着。谁觉着。眼不见眼见生杀。圣凡一例听指挥。广额屠儿真猛烈。无边苦海成智海。一指屈伸情易决。深郎持此往峨嵋。鱼龙处处生欣悦。狭路相逢刘萨诃。一切罪根方始拔。

　　弥勒佛赞

　　胸中有些事。肚皮大而窄。此心等虚空。胸部窄而广。往来牛马群。出入圣凡队。何殊风度松。宁异月穿水。久行忽然坐。仰目视霄汉。既不惭高鸟。岂有游鱼羡。

　　毗卢佛及文殊普贤二菩萨十八应真赞

　　毗卢佛

　　毗卢之光。日用照彰。以我未了。法身似藏。了知成熟。万行功忘。就位其谁。唤奴作郎。

　　文殊菩萨

　　众生未达。触处惟情。达则情枯。讵多爱憎。金毛狮子。跳踯靡停。以此为坐。不行而行。

　　普贤菩萨

　　万别千差。行无正邪。入众生见。敷大悲花。象占十虚。蹴蹂三车屠儿广额。是子恩家。

　　第一宾度罗䟦啰堕阇尊者

　　左手虎口。衔藤一枝。藤疑屈伸。指若无知。稽首尊者。幽宵慧灯。亲承佛记。照彼爱憎。

　　第二迦诺迦伐蹉尊者

　　双手奉杖。外心手无。屈伸手指。早是为渠。渠若不荐。我无奈何。且收一足。再放为他。

　　第三迦诺迦䟦黎堕阇尊者

　　拂栽右手。左手空闲。闭兑通离。心无往还。以慈为人。人忽我真。当面蹉过。再来难亲。

　　第四苏频陀尊者

　　抚膝左手。有何所思。握拳右手。不见所持。抚握虽二。人无二知。口开非笑。眼豁眉垂。

　　第五诺矩罗尊者

　　我问耆年。痒何因缘。为生于中。为起于边。边则同外。痒非中先。谛观审察。童子超然。

　　第六䟦陀罗尊者

　　手虽掏珠。心不在兹。眼视他处。了然无疑。大颠举似。韩愈罔知。首座叩齿。雷同逐之。

　　第七迦理迦尊者

　　面圆眉长。神异难量。眉作愿绳。绳牵法航。度诸有缘。出此镬汤。月面日面。圆缺无常。

　　第八伐阇罗弗多尊者

　　肩露臂交。袈裟拥腰。看经跣足。风致逍遥。眼目人天。人天皆疑。是何尊者。蹴踏威仪。

　　第九戒博迦尊者

　　云山苍苍。以石为床。趺坐右握。指何仰扬。林泉无暑。持扇思凉。疑独眼龙。机锋暗藏。

　　第十半托迦尊者

　　顶缩眼瞠。注心读经。梵音嘹亮。不许耳听。字布白氎。雁飞秋空。横斜断续。影乱慧风。

　　第十一罗怙罗尊者

　　咬牙恨谁。恨世人痴。横计身心。不知舍离。剑眉横空。眼露杀机。以杀济生。圣人深慈。

　　第十二那伽犀那尊者

　　身栖云外。目视人间。见彼好丑。冷笑销闲。笑恐颔堕。擎拳撑持。小心太甚。至人之痴。

　　第十三因揭陀尊者

　　奉经遗杖。奉杖遗经。舍一取一。心终不停。兼珠与身。四者等一。一则无外。梵声泠泠。

　　第十四伐那婆斯尊者

　　出入息空。山无异同。见山礼足。山多笑容。谓我在定。定无边中。无边中处。定慧双融。

　　第十五阿氏多尊者

　　头如拥肿。抱膝轩渠。鼻曲眼斜。眉垂心虚。心虚无我。岂有爱憎。凡百笑言。众生慧灯。

　　第十六注茶半托迦尊者

　　树老藤枯。心同太虚。我忘我所。树即自余。左指伸屈。为谁说禅。广长舌相。声出右边。

　　第十七庆友尊者

　　松云是身。身是松云。耳目虽存。本无见闻。交手奉杯。俨如忘怀。杨枝浸水。不洒同侪。

　　第十八宾头卢尊者

　　衣不覆肩。足慵约鞋。双眸上视。日月光霾。杖在右手。功难左无。心非有二。用岂差殊。

　　李次公画接引佛荐见素居士(别号善云)

　　佛身何在。在在而圆。日用不见。封埋尘缘。忽然垂手。欲接其谁。居士善云。此心了知。生前有德。死后画佛。笔笔莲花。香风拂拂。娑婆极乐。染净无常。循业发现。实难思量。弥陀之愿。四十有八。愿愿逗机。当心一札。善云善云。岂阙见闻。好掷黄冠。顿超仙群。归无量寿。长揖死生。车大莲花。何妨经行。生为死母。憎死爱生。不若无生。无生常生。观音为友。势至为朋。七趣周旋。应知重轻。于此模糊。辜负李生。

　　调狮图赞(并引)

　　狮子一吼。百兽脑裂。此猛之至也。狮子一跃。百兽皆悦。此和之至也。惟猛不和。杀物无辜。至人知其如此。故调而和之。为百兽师。宽猛中节。威而能和。如冬之日。暖然而春。故易曰。无妄之药。不可试也。

　　法窟爪牙。晴空霹雳。一鸣一踯。若欣若戚。我本无心。天机浅深。同条生杀。明白浮沉。结角罗纹。交加难辨。铜睛铁眼。蚤被眨转。

　　扫象图赞(并引)

　　夫根本差别。两智一心。悟证浅深。致有先后。见性则莫大乎根本。治情则莫要乎差别。故古人有同条生。不同条死之典刑。明暗相参之权变。虽然圣人设象。要在尽意。得意忘象。则象为筌谛。得心忘情。则得无所得矣。

　　十恶五逆。穷之有性。千魔万怪。孰返其正。合下了知。昆仑非坚。色空无地。白象现前。习垢有余。是须扫除。长松之下。盆水涵虚。主伴交映。圣凡参差。森罗海印。在我雄雌。

　　菩萨赞

　　文殊师利菩萨赞

　　千岩万壑皆层冰。一切众生浑冻杀。昨夜梅花放岭头。纷纷蜂蝶承春色。巴蜀雪消流水急。无限鱼龙生欣悦。大智现前春光回。触着身心等冰释。此光曾为七佛师。复为迦文之长子。无名可呼称文殊。善财最初先见之。一见百城烟水边。境界逆顺不倒颠。归来双手一物无。清凉老汉重摩顶。

　　普贤菩萨赞

　　稽首遍吉大尊者。在在佛土为愿王。普率群生归智海。波涛浩渺不可测。巍巍白象塞虚空。譬如钵中盛满饭。饭满岂复容纤物。象塞虚空坐何处。菩萨到此不停思。如钟受击声答我。万行门中饶伎俩。愿王不动恒自在。雪覆寒岩法界幽。琅琅贝叶弹舌转。清音不许瞿昙闻。牛头马面偏知己。

　　礼北台大文殊菩萨赞

　　稽首文殊智中尊。不离万法得根本。譬如金师不废器。废器独露金之体。善财一见难再逢。遥伸金臂摩其顶。此顶无分圣与凡。清净显露不可见。不可见处见妙相。亦如出水妙莲华。妙容缥渺香云中。一切见者皆欢喜。宝瓶藉此兽中王。欣然荷负恬于几。翻惜人为万物灵。相参若个生悲恋。有心来此礼菩萨。解闻师吼输英杰。积劫情根当下消。龙蛇混杂常自在。妙观察智谁为母。烟水百城老人祖。率怀仰承菩萨力。吐此微词赞功德。菩萨功德赞可尽。何异晴空轰霹雳。巍巍妙首妙吉祥。惟愿智光常照我。浮云飞尽空无际。叶斗峰头月孤冷。尽在清光妙湛中。瞥尔生心隔千里。

　　提珠菩萨赞

　　珠虽成串。不拨不转。得意毫微。璇玑电卷。春秋几何。提示无多。耳处闻声。退之淆讹。

　　大悲菩萨赞

　　螃蟹蜈蚣。足多眼少。横行直走。心事岂了。众人双手。目亦惟两。多艺多才。皆出妄想。物我虽殊。有待之用。同异未忘。共而弗共。我观大悲。由闻而觉。声无逆顺。一闻脱壳。壳乃谓尘。尘销根㧞。初非先后。宁有本末。任运而周。多臂多头。头臂具眼。如清在秋。无论智愚。闻见皆惊。封我常执。疑彼圣明。四十八臂。一十一首。臂有承捉。首无左右。承则象智。捉则象悲。悲智交运。照无所遗。无待之光。热恼清凉。一指屈信。蜜无中旁。念彼众生。即蛆螃蟹。一切有知。三毒难解。称大悲名。见大悲相。罄咳之间。悟入无上。无量寿圣。大悲之君。君臣愿力。共拯迷群。如臂使指。了无彼此。正中无邪。妙物无累。无累之慈。惠物所思。若求男女。男女大师。因爱生信。因信心通。心通爱拔。菩萨神功。

　　观音菩萨赞

　　稽首大悲观世音。有大方便拔众苦。若人多于淫欲心。常念恭敬便离欲。此言初闻不觉妙。久而味之妙无极。自是众生心识粗。不知菩萨救苦益。淫业乃非一朝习。元从无始至今日。一称名号欲顿离。众生乍闻谁复信。不信以其根未熟。根熟自然疑不起。治淫观门既如是。治瞋观门亦复尔。若人多于瞋恚心。当究瞋心自何始。不知其始欲灭瞋。辟如断流不塞源。源若不流塞岂止。未得其始瞋安息。我愿普念观音者。于凡逆顺憎爱中。发愤自强挨拶去。一朝战胜万无异。若作是念名正念。不作是念邪念耳。岂有人为万物灵。不行正念行邪念(读普门品)。

　　毒药不可食。恶人不可亲。食毒命必夭。亲恶善必损。是故佛菩萨。种种设方便。以毒攻其毒。毒亦不杀人。以恶攻其恶。恶亦不害物。若作如是用。善恶无常性。毒若非妙药。圣人物有弃。是以知观音。善解此三昧。能于普门道。救一切众生。受惠必报德。众生常情见。以情报菩萨。掉棒打空月。空月若知痛。菩萨乃受供(读本草)。

　　众生无苦不呼名。菩萨不应谁复救。救苦慈威苦感生。苦是众生大悲父。若谓菩萨愿力深。一切世间苦皆度。作是观者非善观。善观圣凡苦为本。若人顿了苦性空。菩萨尔时乃始现。现时电火喻莫齐。分别音声皆可见。

　　初针至后针。线线曾不断。由引乃成满。满岂有成耶。满既非功立。引亦何初始。若能如是观。绣者不可得。诸人善思念。菩萨即现前(绣像)。

　　寒溪古岸。细柳疏篁。裙带微飘。岩花泛香。只篮双鲤人在舟藏。无择知愚。一瞻容光。刀山火聚。毒药沸汤。凡百诸苦。洒然都忘。众生热恼。本自清凉。即觉横梦。认奴作郎。劳彼至人。大慈多方。以鱼为鼓。声震八荒。纵尔阐提。闻腥亦丧(鱼篮)。

　　三灾九横。八难二求。罪福无常。圆通自在。罪若有主。福不可修。福若常恒。罪不可洗。两俱无力。悲智圆成。如见一花。春非有际。云峦海岸。朽宅青莲。烟波渺弥。菩萨欲语(海湖)。

　　春山方青。桃花正开。天男大士。挂坐岩台。花枝鹦鹉。侧窥童子。唱酬本调。谁领斯旨。脚底有耳。耳中有眼。观一切音。理丰言简(天男)。

　　无际海涛中。云山忽簇簇。鱼龙及虾蟹。猿狖并麋鹿。朝暮听潮音。共沾慈悲福。人为万物灵。睹此应痛哭。异类尚归依。汝曹徒碌碌。浮生若沤泡。交臂颜已秃。童子不畏险。冲波频仰伏。刹那根尘空。妙相春可掬。着眼岚雾合。阴森惟紫竹。吴郎寄逸想。大地梅花馥(梅花道人画像)。

　　众生有苦菩萨救。菩萨最初苦谁拔。若使更有所拔者。痛思拔拔何穷已。忽然智讫情枯时。海月云山菩萨语。猛兽刀林及火坑。惊雷雹电慈悲鼓。此声宁分圣与凡。一历耳根无不死。是故观音度众生。空华落影春光始(海月)。

　　眼耳鼻舌身。此五本来妙。瞥尔明了起。五根如胶盆。一切好恶声。观音以目听。有时则不然。耳闻不异众。由闻达无闻。同入普门海。眼耳俱一境。惟根不相等。所证了无别。归源浪分辙。有能则有所。所忘能亦灭。能既随所尽。忘功不属能。能尽所随化。功亦不属所。究竟两无功。悲智妙莫测。二轮碾大夜。譬若杲日出。手尚多无数。慈威宁有常。眼不局面上。掌中亦放光。例以毛发推。手眼复过是。世见大悲惊。惊则骇而惑。谁知即惑者。与菩萨无二(大悲)。

　　我闻菩萨心。即是众生性。众生与菩萨。两杓同一柄。若说菩萨度众生。总是当人颠倒病。若说众生忆菩萨。亦如斩头求活命。且道如何即得药病俱除。血脉不断。观音应现比丘身。补怛岩前行正令(比丘)。

　　真观圣凡情顿断。大智现前菩萨露。悲观慈观利泽深。三草二木皆蒙润。如是功德难思议。一切众生愿瞻仰。众生众苦本无尽。菩萨愿力岂有穷。无穷愿力度无尽。譬如环轮寻始终。众生正当苦迫时。竭诚一念呼菩萨。菩萨闻呼以眼观。呼者众苦即时脱。若人知痛知不痛。不痛即是观音力。一根入流诸尘消。八难满证圆通觉(宝轮)。

　　天风海涛。不与耳交。能用眼观。众苦冰消。三十二应。十四无畏。并二随顺。一心不生。无德不备。稍涉情尘。镜上有痕。能所角立。横见疏亲。以心取心。陆地平沈。水岂溺人。人自溺津。自是是水。水不消瞋。八难之中。风火殆险。无形割物。假物逞威。苟外薪空。两者势穷。风火既尔。水力亦同。天机深者。知此万了。未能神会。宁免颠倒。吾言甚平。奇讨难晓。达本忘枝。合下自了。苦是导师。勿得憎之。离苦觅乐。有师无资。袭明功坠。并昧斯义。缟缟白衣。月岂在指(观涛白衣以手指月)。

　　提篮示人。踏入风尘。此一尾鱼。明暗交陈。马郎瞥地。牙齿生津。锁骨挑后。出水方新(鱼篮)。

　　稽首大悲观世音。所求云何而得道。惟愿菩萨开示我。使我弹指获圆通。圆通傥获誓度众。凡属血气有知者。一一领之入普门。菩萨以身为广舌。开示现前所求者。汝若真欲得我心。我心只在汝日用。在眼数与色尘合。乃至在意与法和。汝能了色并余尘。尘为复从何处生。若知尘尘所生处。六根自无桩立地。根尘廓落一精明。迥迥孤光埋不住。一切众苦解脱师。以眼闻声山说法。善财何处觅观音。当问初求观音人。是人身外寻菩萨。好坚一株成两橛。昙郎化身端郎供。昙端俱从我口出。我若不得菩萨心。安能为渠通消息。菩萨若不得我教。沦坠爱河终不了。只今危坐石龛中。松韵泉声粉枯寂。枯木花开香异常。鼻根难嗅耳根识(石龛)。

　　观音菩萨能救苦。未成菩萨苦谁救。往反推之救苦功。始终不见有功者。若人欲识观世音。能解此赞即菩萨。众生自然不须救。管取即如汤泼雪。

　　不以耳当。而以眼当。一切音声。若存若亡。六根秀茂。片石昂藏。是谁鼻孔。大士眼眶(六根清净)。

　　稽首大悲观世音。隐胜现此稚子相。周瞻七丈有余许。狭习众生犹生惧。所惧谓其身高大。不信世中有是人。吾因若辈说此偈。使其当处惧情消。顿了吾身大逾彼。请观菩萨观观者。若有大小讵能观。以能观无大小故。是则能照大小境。即如观空亦此观。纵观天地亦复然。至于以观观芥子。总是能观之所了。能观果小弗能大。安可复观天与地。能观果大不能小。亦复不能观芥子。吾以妙观察智寻。能观毕竟非大小。能观既其非大小。虚空天地莫可比。是三大者尚乃尔。何况七丈稚子相。哀哉痴儿不自观。逐境分别生恐惧。若人于偈能返研。管取大笑谛信自(现七丈稚子相)。

　　众生有苦观音救。观音救苦自无苦。若自有苦能救人。自古至今无此理。譬如薪火煎冷水。水热火本不曾湿。众生堕落险难中。恐怖悲号求出离。谁知自己悲号者。一切众苦不能缚。众苦能缚悲号者。水亦可热火可湿。若人遇苦作此观。镬汤炉炭常安乐(救苦)。

　　普门不远。日用之中。好恶颜色。观音之容。能专此观。物我本同。火聚刀山。春波和融。才关思惟。菩萨潜踪。仰冀救苦。首西面东。善财不禁。直得隐空。

　　众人圣人。初非两心。以不善用。致有升沈。水若外月。清而匪彻。月若外水。澈而有阙。互弗相外。能光能洁。众人昧之。万苦萃身。达身无待。待者皆神。以目观声。拯诸迷沦(水月)。

　　奇峰翠竹。菩萨之眉。眉解说法。孰能闻之。直以眼观。对境心安。刀山火聚。不异琅玕。外劲中虚。灵而我无。开彼七趣。悲拔三途。以智为日。霜雪消除。我觅罪相。女子之胡。六根互用。何往不洞。洞在何处。在我毛孔。一孔一身。菩萨微尘。散满十虚。月印万津。善财欲捉。鹦鹉笑人。荣辱得丧。孰假孰真。蜜有中边。背岩无春(竹林)。

　　水外无心。观者何物。心物苟辨。水观乃得。得此观时。无择色空。十方三世。汪洋冲融。凡圣垢除。始圆妙容。三涂八难。无量剧苦。恒作是观。刀山乐土。若作他观。乐土刀山。冲融性水。苦海波澜。鱼龙扰扰。五欲是耽。爱源冀枯。须待驴年。菩萨悲之。以身为船。往来欲海。结清净缘。眼闻涛声。主客同玄(水观)。

　　云涛无际中。片月何圆满。菩萨月中坐。恐怖久已断。鱼龙仰眉宇。出没无定时。常念观世音。涛声入路奇。隔壁堕钗钏。相逢谁解荐。荐得鱼即龙。防渠作雷电。电比石火忙。生心早失光。杨枝插净瓶。风荡学低昂。团蒲吉祥草。坐到何年了。众生界未空。我亦和泥倒。声若用耳闻。眼根浑错照(水月)。

　　稽首大悲观世音。一切苦声惟眼闻。刀山火聚成解脱。是时何处觅迷云。长江浪高如雪山。我若无心水本闲。众河流急喻闪电。就中有路透长安。长安风月虽然好。头上𦦨光烧杏早。不藉三春出地雷。众生蛰梦终不了。南无最胜观自在。苦厄山中作良导。

　　我闻观世音。初亦是众生。因遇观音佛。教眼观声音。菩萨领教已。音声用眼观。生心观不就。几回多愁颜。愁苦观不彻。观久心忽裂。心裂知自遗。知遗见亦脱。知见双忘时。眼观音声决。向时无量苦。今成悲智路。路由普门入。回互不回互。隔壁堕钗响。入路知几个。观声善根深。见渠悦我心。我见观音声。朝暮常照临。因声荐此意。便能投钵针。

　　菩萨众生。初无异同。其心善用。先得圆通。我用不疑。太虚长风。游行自在。何物成封。用稍不善。疑情横现。死生荣辱。魔面佛面。菩萨哀之。抉我障翳。顿还本明。光洞三际。过现未来。冰河莲开。臂交徐行。足不染埃。水变琉璃。鱼龙皆惊。浮沉无所。有眼如盲。声若眼观。琉璃岂非。善财气急。自恨钝机。

　　春在桃花。红如血染。春在菩萨。慈悲无倦。左肘倚石。右手屈指。伸者惟二。二三之中。屈伸无住。若以住求。是谓死句。活句在何。桃花婆娑。花解说法。法遍恒河。闻者以眼。顿出爱波。

　　七称观音。三称四弘。信手拈来。普字分明。指上有眼。眼界观声。自亲而疏。众苦消停。性能如是。缘生无生。刀山剑树。苦痛难承。夜间摸枕。大悲现形。交臂失之。跣足徒行。善财捕影。鹦鹉飞鸣。在而不见。杨枝碍睛。

　　谓此非实。普陀是真。隔垣钗堕。入借声尘。声可说法。色为大师。我无隐乎。尔欠谛思。三十二应。雌黄慈威。德山托钵。杲日流辉。眼界闻钟。众苦息机。

　　雨余芳草绿。编草成绿玉。趺坐玉温润。万虑不烦濯。此心空潭清。垢净忘边幅。见者意自消。饶舌非我事。万象解高论。听者根岂具。惟不具根者。善听万象说。炽然常不停。眼根为媒妁。接引苦众生。普门作安歇。净瓶与杨枝。当面徒排设。

　　热恼清凉。初无有常。用之何如。遂见短长。菩萨知此。所观异人。声闻于眼。人则耳尘。于眼闻音。法无浅深。情关坐断。凡圣平沈。以此为门。门包虚空。有形无形。陶铸此中。造化辞巧。阴阳难工。一毛多身。万窍号风。声作佛事。大悲之宗。智悲为航。愿力无穷。树叶为席。妙容盘膝。屈信在心。岂在形迹。碧草蒙茸。秋光何密。

　　众生眼毒。菩萨眼慈。慈毒相反。难为相知。毒盈恶极。恶极罪深。万苦交至。始呼观音。观音能救。理折难通。眼界司声。千灾顿融。众生知此。菩萨一同。

　　众生无明。菩萨圆通。两者谛观。本非异同。三涂八难。众苦靡穷。毒药刀山。生心成封。拈来便用。用处渠逢。渠若是我。马将唤龙。于兹荐取。悲智冲融。不涉安排。自然适中。重岩流水。舌相覆空。说法无尽。眼闻耳聋。万般烦恼。六月松风。睡着善财。面西背东。

　　悲智之用。众生本全。以我所故。圆而不圆。以苦为师。苦极深思。思之积久。心开神怡。寄根明发。用无顺违。夜光在盘。自在而驰。生心卜度。火烧汝眉。菩萨哀之。方便备施。百千三昧。应身无疲。片月在空。万影临池。本无前后。岂有参差。刀山火聚。解脱之机。但觉畏怯。线刺牛皮。

　　轻风生微波。异草生岩阿。菩萨自在坐。心念众生多。瘦竹五六根。瓶中杨柳疏。大地本清凉。将何热恼除。天风生海角。翠篠摩空虚。杨枝亦解舞。瓶水知湛如。女人欲成男。先将淫机枯。淫枯心清净。定作大丈夫。童真剖恩爱。尽形守戒珠。参禅与学道。魔外难扰渠。忽开佛知见。以眼闻笙竽。分付董道人。精进长髭须。何必待来生。然后出迷涂。

　　六根不圆通。情念不能空。情忘念灭时。六根元互用。一作多佛事。多是一根功。八万四千毛。个个无优劣。谁谓耳闻声。谁道眼见色。圣凡无寸地。何母子先后。一念不生时。本光常独露。圆通在蝮蝎。普门属蛇虎。大士无功德。何赞复何毁。

　　以手为目。以珠为声。虚空鲠骨。杂相无生。泉石清幽。寄此玉颜。半跏而坐。屈伸本闲。鹦鹉觅食。善财躲顽。呼之不来。不呼即还(持珠)。

　　以涛为槎。并泛海涯。有力争请。唯然朱家。鱼龙哀鸣。水族失爷。既为人有。吾曹咨嗟。人怜鼋鼍。祷佛冥加。凡彼湿生。心开觉花。人心佛心。达本无差。鱼龙知此。咨嗟徒哗。心佛众生。玉本无瑕。吴门缘熟。通玄地嘉。两钵虽破。二尊灵遐。见闻之辈。数若河沙。若毁若誉。毒鼓谁挝。有心无心。鼓实爪牙。痴子不解。打草惊蛇。蛇忽换骨。风雨横斜。闪电光中。雷师开遮。石像鼻孔。或隆或窐。雪浪山崩。楮上行艖。水陆无虞。圣凡一车。运重致远。手抱琵琶。有声无声。赵州赐茶。才涉唇吻。波浪如麻(吴中二石佛)。

　　稽首大悲观世音。于音声中作佛事。一切众生受难时。号呼痛切即赴救。譬如净月在天际。凡有水处皆遍入。水即众生痛切心。月即菩萨方便力。刀山剑树与镬汤。黑风鬼国漂堕处。众生命根将欲断。菩萨委曲为之续。或遭饥馑寒病疫。子母不顾皆离析。菩萨身化衣食药。令人欢喜复完聚。众生设受愚痴苦。文字语言睹不悟。菩萨冥以甘露水。荡除昏翳忽通达。世出世法观掌果。了了分明永不惑。菩萨威神感即应。究竟俱我自心力。我心痛切若不真。有苦菩萨救不得。十四无畏及二随。三十二应众功德。若离我之痛切心。向外驰求宁有济。我又谛观此痛切。极力推求不见有。求之于苦苦无从。苦若有所岂能灭。我今号呼菩萨时。一切苦处成欢悦。是知苦乐总无常。众生不了生顺逆。宠辱纷纷梦正浓。几度号呼唤不醒。惟愿菩萨愍我愚。冥熏加被唤即悟。悟后身心空里花。爱憎生死龟毛拂。如是了知圆通失。菩萨无地可站立。无奈去作马郎妇。以欲钩牵度众苦。譬如以毒攻毒疾。疾除毒亦了无所。何妨鬼脸与神头。顺行逆行普利益。我因房山一斗泉。得睹菩萨相好身。又于慈寿石碑上。乞食曾礼菩萨相。菩萨手提新篾篮。篮里鱼儿若活状。莲华艳冶衬光仪。令人瞻之生佛想。旃檀龙脑朝暮烧。香烟霭霭笼楼台。供养富贵最无比。善财龙女常欢喜。惟有鹦鹉心不足。犹道枯淡难栖泊。谁知上方兜率寺。岩龛亦有观世音。烟霞香火甚萧索。超然不厌于寂寞(鱼篮观音)。

　　菩萨未得道。涉世宁自在。一旦悟自心。解脱非障碍。非身无尽身。慈严相非一。无心周万物。精照靡不彻。身心本三昧。众生甘下劣。无苦中见苦。非乐中求乐。是谓颠倒想。难入圆通觉。

　　惊涛撼岱岳。巨舟不敢渡。菩萨何所能。莲华瓣衬足。去来若鸿毛。飘然离恐怖。蛟龙与鼋鼍。一切诸水族。睹影生慈心。剑轮忽停住。南无观世音。智愿广无尽。我既归命礼。愿一切如我。

　　本来一精明。迷成六和合。譬如水结冰。窒碍非通达。文殊选当机。菩萨圣中首。闻声声即心。心不见心故。心若能自见。眼亦可观眼。如是顿了知。众苦皆解脱。○开物成务。圣人之能。或经或权。缘生无生。威中有慈。不与威相遇。慈中有威。不与慈相值。如山出云。如月临水。如春着花。三者同现。不遇乃成。不值乃灵。惟成与灵。力在无功。大悲千手。手手有目。较此妙相。手眼何寡。寡为多母。多为寡子。多寡不到。智者自了。了则不疑。此相即我。我能疑我。入道之式。

　　五色令人目盲。五音令人耳聋。竹石而闲栖。身世。有无中则色之与声。皆可入圆通。究其所以然。眼观音之功。是故三涂八难。众苦云从。凡逆之与顺。如清风之度松。

　　智海欲海。初无有常。心兮善用。欲海发光。倘不善用。罏炭镬汤。以莲为舟。普门浮游。即呼而应。未分马牛。马窥鞭影。驰不待再。牛拽大车。所往自在。鱼龙鸟兽。水陆之俦。海印三昧。靡影不收。手中杨枝。时蘸云涛。热恼沾者。百苦顿消。以海为盏。鱼龙在掌。眼观龙鸣。晴空雷响。

　　心火既炽。境风扇之。凋残本妙。八难险奇。度一食顷。如千百劫。相惊宠辱。成熟黑业。劳彼慈母。奔波成劳。等观大地。如一子骄。求不得苦。急于烧眉。人间乏嗣。天上共悲。救苦寻声。了声之前。普门月满。我愿亦圆。求女得女。求男得男。自心现量。菩萨之贪。若问几许。手中数珠。童男童女。转处自如。

　　吾尝触逆境。热恼烧肝肺。吾尝遇顺境。喜悦发毛孔。本来一吾耳。苦乐何多种。世以苦为苦。不以乐为恶。谁知苦不了。皆因乐为妁。此妁弗能遣。苦根安可拔。纵使苦乐尽。平受亦是刺。是故观世音。哀众生三者。寔为诸恶源。众苦之所集。于是设方便。教汝眼闻声。入流成正觉。获三十二应。得十四无畏。上下二随顺。广菩萨悲智。且吾正苦时。猛兽与刀剑。一时俱历受。楚痛莫能堪。号呼吾菩萨。忽想吾果痛。呼者复是谁。正痛又能呼。痛呼两不涉。不涉而妄呼。何异梦蛇咬。方蛇梦咬时。怖畏不胜急。忽闻鼠翻盆。蛇我奚得失。

　　佛香庵旃檀观音像赞(并序)

　　析旃檀则无片不香。分沧海则无滴不湿。旃檀沧海。以心为母。故得心者可以为诸圣祖。大地母。冯生既逝。以情观之。似水竞东而不能返矣。吾闻万物一物。万人一人。所以圣人知此而迭用之。若然者此像既生。冯生果真逝乎。赞曰。

　　冯生果死。此像不存。此像既存。冯生奚往。如眼观声。清机历掌。冯生有灵。莫忽吾想。

　　吴道子观音变相赞(并序)

　　凡画之妙。不难于可见而妙。惟不可见。而妙着焉为难耳。故妙而可见者。易以平出。难以侧形。唯远视而仿佛侧出。则非画者逸想幻出。焉能不即而亲。墨渝而神哉。故曰妙万物而无累谓之神。神之所存。虽至朽之物。其生机触心似不可掩。此不可掩者。寓万物而灵。随寓为君。君之所在。何物非臣。岁丁酉。余于董内翰家。瞻吴道子所画观音变相。三十二身。其精神态度。万变错出。譬如夜光之珠。在金盘之中。流转自在。率不可以有思惟心。而计其所向也。或无心而非木偶。有思而非着想者。其可以知此哉。赞曰。

　　逸想所寄。非粗非精。观音其师。写我虚灵。笔笔画着。缘生无生。一身众妙。万镜一灯。可悦难即。欲离反冥。穷其所以。渊默雷霆。不贵耳闻。惟宜目聆。普门窈窕。意路难登。菩萨哀之。分光散形。为渠绍介。招手呼名。慈母声咽。儿终不应。念兹心痛。徒自涕零。

　　髑髅观音赞

　　观音菩萨闲不彻。尽日观身与夜接。观去观来见髑髅。枯然只在我眉睫。此时西施来作礼。菩萨淫心了不起。莫教出观遭野狐。眼中见渠生欢喜。咄。是男是女皆如此。何必生心更爱憎。

　　准提菩萨赞

　　一心不生。万用皆备。手臂错执。超然无累。众生热恼。用处弗齐。以咒铸习。莲敷欲泥。

　　唐贯休画十八罗汉赞

　　第一

　　十方一珠。三世一线。尊者有心。拨之岂转。大颠春秋。韩愈绸缪。咨问几何。立僧代酬。

　　第二

　　背倚枯槎。安知岁华。半边鼻孔。落在谁家。出卖日月。破除大夜。恋幽之鬼。纷然惊诧。

　　第三

　　师观一切。如母视子。子感母恩。脱鞾怀美。拳拳握策。两指矗天。蜗牛生角。双塔灯悬。

　　第四

　　握中何物。佛祖不识。左手倚膝。口开可测。默如雷轰。声在未声。若以耳听。离娄失明。

　　第五

　　心外无法。云山此心。是身果有。定则难寻。瞑目岩室。即身非身。有缘见者。其孰弗神。

　　第六

　　忽然想逢。误独眼龙。扇上青山。流泉何穷。屈伸五指。二三无定。恣口雌黄。千峰钟磬。

　　第七

　　绀目澄碧。万象莫逃。并握支颏。恐难坚牢。喉深如谷。开口便浅。不过三寸。闭藏孰辨。

　　第八

　　视身如云。云岂异身。钵水杨枝。众生之春。老松纠盘。风雨所在。无限龙蛇。恣其变态。

　　第九

　　饮啄之余。消闲梵书。横眸数墨。自卷自舒。白㲲鸟迹。鸿飞雪岭。随风断续。野水留影。

　　第十

　　肘阁云石。手还在空。袒肩持杖。眼视飞鸿。谓彼神用。其谁不备。有无非酒。饮者皆醉。

　　第十一

　　此木童子。有身无手。藉师成功。师手我有。用处随宜。痒非在皮。待爬而除。问孰了知。

　　第十二

　　以眉说法。口吻俱闲。舒卷自在。长短之间。偶将为绳。束缚虚空。安置芥子。江山无穷。

　　第十三

　　口闭不开。谁知齿缺。舌根轻摇。一任赏罚。抱膝而坐。屹如枯株。欲昏未昏。以此自娱。

　　第十四

　　一掌五指。屈伸无常。如风玩柳。枝岂主张。谓屈谓伸。始终环轮。劳勤梦想。尊者尔瞋。

　　第十五

　　大悲菩萨。手眼百千。用既皆备。照何不圆。经珠与杖。并治妄想。念若未起。一亏丧两。

　　第十六

　　指麾佛魔。把柄在我。雷厉风飞。纵操皆可。驴驼马载。并足还钱。予夺生心。虚空有边。

　　第十七

　　两眉如风。两目如海。经在面前。宛然有待。一毛山河。劫历难穷。谓远谓近。瓶之贮空。

　　第十八

　　微尘既剖。经始现前。文句无多。历观穷年。了知在我。不在于经。两者有常。牛皮见星。

　　又十八罗汉赞

　　第一

　　枯槎生花。非耳不见。额鼻俱耸。春光何限。屈伸有常。机绝抑扬。三直两曲。臂肱堂堂。

　　第二

　　头疑怪石。发如飘柳。一手持珠。以珠代口。莫惊阔颔。具体而闲。颠倒佛头。依稀德山。

　　第三

　　衣卸肩出。碧眸注经。此经甚深。大梦雷霆。文字非实。实非文字。独垂一足。两手自恣。

　　第四

　　视经垂头。肩背吞耳。泉出地中。湛然存纸。岭南老卢。柴担暂停。待查龙藏。无所住心。

　　第五

　　两手支颔。恐其堕地。口开齿露。眼迸心睡。心睡身忘。石无施刚。石忘我足。没入何妨。

　　第六

　　一心不生。我即龛岩。波浪衣纹。泉鸣翠巉。眼虽不开。光照六合。明暗两忘。见精非杂。

　　第七

　　以杖倚额。额为杖架。一肩孤耸。并足酬价。杖额不同。主宾何功。唯肩与足。空磕虚空。

　　第八

　　琉璃与钵。内外洞然。目注其中。五台现前。白云卷舒。百状千态。故埋松根。逞其自在。

　　第九

　　敛肩抱膝。果何所思。我所思者。心精思遗。思遗而坐。宽窄皆可。石本无相。吹毛莫躲。

　　第十

　　腕为杖主。手复持珠。更恐心放。托经自娱。秋空雁鸣。梵字参差。以此赞佛。耆年了知。

　　第十一

　　怒发冲冠。惟思不然。刈茅非钁。一怒尽蠲。三屈两伸。卷舒一手。瞋为佛事诚不请友。

　　第十二

　　脑后无际。枕冯高岩。手中所握。扇尘同函。云沸无心。偶遮半面。其谁作礼。直不我见。

　　第十三

　　面圆如楪。五官并冗。分强割界。漂杵流血。众部之君。眉应不群。坐妨曲折。行则拖云。

　　第十四

　　背若果有。痒爬难除。果然无背。爬痒非虚。往复观察。情枯智讫。池成月来。眼底见佛。

　　第十五

　　眉扬目朗。弹指肃然。即此为舌。法沾人天。谁为虎子。牙爪锋利。具而不张。野干争避。

　　第十六

　　肩长无用。聊可倚杖。膝亦空闲。承经何恙。莫嫌眉长。飘拂岩龛。不碍眼光。湛如寒潭。

　　第十七

　　抱杖伸指。非三惟两。以靴藏足。靴脱足爽。风致疏闲。巢由之间。发须若存。鼻孔蚤露。

　　第十八

　　衣不掩胸。心同虚空。握拳谁击。开口漏风。谓手按膝。膝无我人。谓膝承手。手原属身。

　　紫柏老人集卷之十七
卍新纂续藏经第 73 册 No. 1452 紫柏尊者全集


　　紫柏老人集卷十八

　　明　憨山德清　阅

　　唐贯休画十六应真赞

　　第一宾度罗䟦啰堕阇尊者。一手持杖。而手屈二指。膝上阁经而不观

　　杖穿虎口。余指间屈。以此为人。唤渠何物。头颅异常。隆而复窊。岩底双眸。光芒难遮。

　　第二迦诺迦伐蹉尊者。双手结印而杖倚肩

　　形如枯木。忽开面门。须眉之间。眼挂鼻掀。楖栗一条。拳拳握牢。有心无心。笔墨难描。

　　第三迦诺迦䟦黎堕阇尊者。骨瘦棱层。目瞠而眉横如剑。右手执拂。左手按膝

　　骨齐枯柴。物我忘怀。眼露眉横。见人活埋。右手握拂。抑扬雌雄。耸肩并足。龙象之宗。

　　第四苏频陁尊者。趺坐石上。右手握拳。左手按膝。眉长覆面

　　一手握拳。一手阁膝。累足而坐。万古一日。面部少宽。头多峰峦。若问法义。两眉覆颧。

　　第五诺矩罗尊者。双手执木童子爬痒

　　俄觉背痒。手爬不能。用木童子。一爬痒停。未痒痒无。既痒爬除。敢问尊者。此痒何如。

　　第六䟦陀罗尊者。匾脑丰颐。瞠目上视。手掏数珠

　　春秋几何。昼夜百八。珠转如轮。圣凡生杀。脑额欠肥。偏颇所希。眼光射空。鸟骇停飞。

　　第七迦理迦尊者。宴坐石上。眉长绕身

　　面不盈楪。五官分职。声色香味。各有法则。身无一寻。眉长丈余。以此为舌。随时卷舒。

　　第八伐阇罗弗多尊者。露肩交手。注目视经

　　贝多展石。横眸读之。交臂露肩。心有所思。空山无人。老树为伴。风弄新条。如柔如断。

　　第九戒博迦尊者。侧坐。正见半面。一手执扇拂。一手屈三指

　　在手握扇。右手握拳。众人之见。我则不然。以扇握手。拳亦何有。作是观者。云山我肘。

　　第十半托迦尊者。双手持经。缩颈耸肩。注目视之

　　肩高枕骨。目迸天裂。经转双瞳。清机漏泄。风月无主。烦兹耆年。是龙是蛇。逐句试宣。

　　第十一罗怙罗尊者。撑眉怒目。手有所指

　　怒则不喜。双目如剑。眸子流火。晴空电闪。凡有邪思。指之即空。本光独露。如日在中。

　　第十二那伽犀那尊者。擎拳拄颔。开口露舌。见喉而大笑

　　目动眉摇。开口见舌。以诚悟物。擎拳曲折。背后云山。流泉潺潺。不以耳闻。我心始闲。

　　第十三因揭陀尊者。杖藜倚肩。左手托经。垂头而注视。右手掏珠

　　降伏其心。使心不闲。珠轮指上。经置掌间。犹恐其放。杖倚腹肩。以经视眼。心游象先。

　　第十四伐那婆斯尊者。六用不行。入定岩谷

　　心如死灰。形如槁木。神妙万物。苍岩骨肉。铁磬谁鸣。空谷传声。呼之不闻。不呼眼瞠。

　　第十五阿氏多尊者。双手抱膝而开口仰视。齿牙毕露。脱去数枚

　　抱膝何劳。头颅岧峣。才开口缝。舌相可描。以眼说法。开合无常。明暗代谢。奚累此光。

　　第十六注茶半托迦尊者。倚枯槎而书空。腰插棕扇一握。上画日月

　　古树苔垂。指频屈伸。请问大士。为我为人。棕扇一柄。匪摇风生。无边热恼。披拂顿清。

　　达磨赞

　　航海东来。唱传佛心。断臂求之。了不可得。一场懡㦬。阿谁受屈。五乳峰前。太煞狼籍。皮肉骨髓。腥氛逆鼻。只今闻着。还云不识。

　　旃檀乾闼婆神王赞

　　无生路绝。有生门开。圣人之权。变化莫猜。现容威猛。慈母之痛。凡有赤子。爱如麟凤。

　　龙树尊者道影赞

　　稽首龙树尊。无端现月轮。若无那提婆。败阙不堪闻。且道遮老汉。末后转身一句子作么生。咄。外道五千成佛去。自家端只陷泥犁。

　　康居国会尊者像赞(并序)

　　尝闻孙权初见会公。疑其形服。及求舍利有验。遂建浮图。呜呼。人心多疑。皆生于有欲。有欲则计利害。利害未决。疑从是起。殊不知一心不生。凡圣平等。本光圆满。利害奚从。众生昧此。圣人悲之。不远千万里。抱夜光而投人。人犹按剑痛哉。

　　身非我有。心亦无常。身心之外。更复何当。三称如来。血泪沾裳。终古之痛。为谁着忙。知公者希。公德难量。舍利昭灵。示现无方。嗟予小子。滥堕僧行。中秋之夜。一接容光。慈严流注。沃我焦肠。此情此恩。芥劫难忘。

　　康居国会尊者像赞寄憨公(并序)

　　三国为英雄之聚。亦刀兵之聚。慈悲般若。无有入处。而康祖一锡浮江。三称如来。两目流血。舍利投瓶。光灿六合。泽绵千古。是时也。吴之君臣。莫不为之动心变色。即事征理。知有佛而不疑。六度既译。安般门开。无择黑白。得法眼净。与夫禅思入微者。不可计算。皆我祖为之嚆矢也。兹憨山清大师。因弘法戍瘴海。善以慈心三昧。普使朽骨生春。圣华居士。闻风感慕。特写祖影。寄上曹溪。以为大师影响。呜呼。曹溪肉佛所现。自唐及宋。饮曹溪而得道者。代不乏人。迩来曹溪涸矣。摇林萧然。又藉憨师以谪戍为波澜。而曹源复活。康祖分身。髑髅眼开。恒沙难喻。岂可以有思惟心。测其功德浅深者哉。达观道人。不解逆风把柁。但解顺水推船。为之赞曰。

　　康祖来吴。清公谪粤。髑髅大师。金刚眼突。瘴海之惨。骨刺魂惊。大师得戍。弥感圣明。曹溪蛊毒。饮者皆丧。大师饮之。销尽诸障。指撮舍利。康祖之贪。贪不为我此心何惭。弘法得罪。命如单丝。千里瘴岭。芒鞋踏遍雷道岧峣飓风正高。钵瓶孤逝。舌相昭昭。南粤魍魉白日鼓掌。我若无心。菩萨影响。有心应之。康祖愚痴。章甫之国。其谁不疑。石头之别。肝膈冰冷。丁生吹火。写康祖影。缘影得心。心忘性冥。大用无常。钟以眼听。根尘主客。收放梦醒。掌擎瑶塔。牢山之顶。

　　潭柘山嘉福寺观音殿足迹赞(并序)

　　夫差雪耻而破越。勾践尝胆而亡吴。伍员覆楚。申包胥哭秦庭以复楚。皆苦心志。劳筋骨。积岁月。忘寒暑。而后其愿始克。今此道人。以有情之踵。磨无情之𦉊。𦉊穿迹成。双趺宛然。使后之见者。毛发俱竖。涕泪交下。懈怠之习。精进之光。云迸日露。以夫差等四子。心力所积。较此道人。足力浅深。其何如哉。余感而赞之。不惟见贤思齐。愿人人因赞生奋。因奋生恒。因恒生克。赞曰。

　　顶礼道人双足迹。身毛不觉忽俱竖。无始懈怠习顿除。觉天云迸精进日。逆想斯人初未逝。朝暮殷勤礼大士。心注圣容口称名。形骸屈伸安可计。积日成月月成时。积时成岁岁成劫。如是积渐难尽言。水滴石穿心力至。辟如千里始初步。又如合抱生毫末。以踵磨𦉊𦉊渐易。𦉊易精进犹未已。𦉊穿大地承足底。地穿有时人不见。我独了了无疑异。因之耿耿生悲泣。愿我从今顶礼后。精进为足践觉地。境缘逆顺汤泼雪。又如利刀破新竹。迎刃而解触热消。在在处处常自在。又愿见闻此迹者。刹那懈怠皆冰释。

　　自赞

　　以石为屋。初无成败。风尘负情。水月偿债。寂寞心珠。虚空眼界。田衣拱默。累足捏怪。咦。是教是宗俱不会。象先富贵有谁争。

　　或言汝廓落。吾笑汝褊窄。见善便欢喜。见恶即不乐。善恶未忘怀。安可入无著。又言汝了了。自了复度众。信汝如活佛。朝夕生殷重。吾知汝见思尚在。法空未登。带情说法。诳诸聋盲。吾闻知人者智。自知者明。汝于两者。何者为衡。咦。带情说法情何物。明暗相参作者知。

　　汝若是我。世出世间种种好丑。一点也瞒你不得。我若是汝。一切逆顺关头。死生路口。如风过树。如云触石。虽然如此。也未必是老汉本色事。若举本色。管取凡圣魂消。毒鼓无声在。有人不知汝脚根立处。横搜竖觅。究竟汝生缘何处。但向伊道。自笑行踪如野鹤。前冈飞倦有长松。

　　渠是我兮。我何所存。我是渠兮。渠何所留。生心拣别兮。血脉断流。不拣别兮。儱侗宗猷。枯木开花兮。顽石点头。当家种草兮。皮里春秋。咦。相逢莫道无机智。多少鱼龙银海中。

　　汝这汉。闲多管。见人便劝学菩提。更解谈长与说短。松江月。谁能识。今宵皎皎悬空碧。无限鱼龙吸影忙。江涛滚滚浑泥出。阿庵努眼石灰汤。水晶庵内离娄窟。个中梦。春浪急。蛊毒之家水莫吃。知不知。命根断。命根断时何处立。翻得身来梦已醒。黄金总是虚空骨。

　　牛首峰头。献花岩畔。不惮烟霞访老侬。因缘往日曾相结。浮玉云。金鳌月。广长舌相分明说。江北江南春本同。桃红李白颜分别。且道分别个甚么。谁家灶里火无烟。一任旁吹闲不彻。

　　问渠何处人。南北恣超放。有时观惊涛。或复啸层嶂。山水癖最深。膏肓莫可况。天子不得臣。诸侯不得党。死生视一条。荣辱岂二想。更有一般拙。轻重不自量。直饶佛与祖。也要称斤两。境风逆顺时。行藏任跌宕。虚舟横急湍。鱼龙凭覆仰。虎兕固知暴。锡环振偏响。忌讳吉亦凶。憨痴衰亦旺。首尾俱坐断。中心拄子丧。善善而恶恶。誉誉而谤谤。触途皆有入。生心蚤成障。忆昔登葛洪。反䇿天水涨。河梁罗黑白。掉头明月上。陈侯即普贤。清光本一样。永宁暮钟动。几回思铁杖。高踪不可追。令人殊怅怏。朗空不远来。碧云索尔像。信口叙畴昔。持归常供养。

　　诸方禅和子。谁不有生缘。惟汝初不语。水中涵碧天。无风浪自寂。有影色本然。若谓是僧兮。依希具髭髯。若谓是俗兮。眼空鼻祖禅。若谓不可名。假号何骈骈。惯用明暗锤。锤破无底船。且道船底破时。向什么处安身立命。落得智香薰法界。吴江烟水本依然。

　　阴阴紫柏覆枯禅。一道神光照大千。世上难逢开口笑。云边常得枕流眠。

　　汝即吾兮。片月在天。影临千涧。吾即汝兮。智讫情枯。泥牛作吼。且道谁家曲调。咄。海山云尽花岩出。光德庵前春水深。

　　汝即我兮全无觉知。我即汝兮妄想纷飞。合则非一。离则愈疑。纵有龙树之明。鹙子之智。亦难辨伊。伊赋性豪纵。肠肚儱侗。绳墨不拘。利害如梦。颇具英雄之心。而无功名之志。所以难留于尘樊。只宜放浪于泉石。更有一种傲性。自谓佛祖是钝根才料。黧奴白牯堪与交游。有时引教证宗。引宗印教。有时荆棘瓦砾般般是宝。有时珊瑚玛瑙不值粪草。一片舌头褒贬无定。是非乱统。有恩处不异冤仇。无情处惯肯淹留。最是喜怒不常。如婴儿模样。我看你对人不设机关。触着胡谈汉谈。惹得别人憎爱。自犹如痴如憨。红禅衣一领披之喜欢。若被一个青眼郎君觑破。我看你不值一钱。呵呵呵。谁荐此。权衡在手任抑扬。要人活兮死即死。

　　朝供养。暮供养。喜怒无常情识浪。但能直下死偷心。此是老侬真妙相。紫罗袍。旧袈裟。两种看来何者佳。旃檀狗粪分明在。凡圣关头路不赊。如此会。无向背。流水青山浑不昧。只此不昧火中莲。香光戒月无瑕颣。

　　血书金刚经赞

　　稽首金刚经。般若最坚利。一切有为法。无能越此者。若人见一字。或复闻一句。乃至四句等。功德难思议。墨书不若银。银书不若金。金书不若血。娑婆震旦国。有大精进女。视身等沤泡。知心本幻化。一念坚固信。历刺十指血。书此无上宝。愿彼见闻者。顿空身心执。持此金刚剑。断一切憎爱。如是妙利益。不求人之福。回向般若海。澡我五漏身。获净七宝体。童真割世染。早遇明眼师。悟心为佛子。弘彼妙法华。声震微尘刹。无心及有心。非缘培圣种。况我血书经。果报宁虚诳。

　　憍陈如比丘赞

　　瑶宫金阙。视等微尘。不以富贵。而勤此身。云山苍苍。借石为床。心如虚空。僧中之王。田衣被物。鼻孔昂藏。荷担大法。苦海津梁。头颅圆满。螺发久除。欲觅一茎。雪触红炉。稽首陈如。比丘之祖。续佛心灯。光传终古。此光非月。月有圆缺。不圆缺者。苾刍当说。说而不闻。自没迷云。烦他木石。饶舌惊群。惊而忽省。杨枝救病。瓶解参禅。奉如来命。泉响千峰。眼观正令。

　　竹杖赞

　　此君何来。惬我素怀。拄有撑无。峨眉五台。手如持杖。杖不持手。直下便见。两头莫走。

　　寒山拾得赞

　　兄持数珠。弟握扫帚。若问雌雄。泥牛哮吼。山林市城。共觅无生。取像会意。拨粗得精。

　　颂古

　　楞严经。佛告阿难。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。湛堂准禅师颂曰。老胡彻底老婆心。为阿难陀意转深。韩干马嘶。芳草渡。戴嵩牛卧绿杨阴。颂曰。

　　苍龙惯喜卧重泉。颔下骊珠愈灿然。借问有谁能抉得。化为日月照山川。

　　南泉因东西两堂。各争猫儿。师遇之。白众曰。道得即救取猫儿。道不得即斩却也。众无对。师便斩之。赵州自外归。师举前语示之。州乃脱草履安头上而出。师曰。汝适来若在。即救得猫儿也。颂曰。

　　设使南泉不举刀。草鞋何地卖风骚。相逢若问两堂客。鼻直横眉总姓猫。

　　猫儿未必直千金。惹得堂头亦动心。信手一刀成两段。草鞋带去血淋淋。

　　黄檗云。汝等尽是噇酒糟汉。还知大唐国内无禅师么。时有僧问诸方聚众。为什么却道无禅师。师曰。不道无禅祇是无师。颂曰。

　　年去年来噇酒糟。迷花醉柳浪滔滔。双眸驴粪换将去。含笑临行奉一斝。

　　德山一日饭迟。托钵下堂。时雪峰作饭头。见便云。这老汉钟未鸣。鼓未响。托钵向什么处去。师便归方丈。峰举似岩头。头曰。大小德山。未会末后句。师闻。令侍者唤来。问。汝不肯老僧那。头密启其意。师乃休去。至明日升堂。果与寻常不同。头至僧堂前。抚掌大笑曰。且喜老汉会末后句。虽然如是。只得三年。师果三年而殁。颂曰。

　　瞽叟掘井迫舜入。象却忙忙填土石。悲哉舜兮何时出。度门未必是真贼。

　　又。

　　钟鸣吃饭家常事。老汉偏渠托钵先。不是雪峰亲勘破。岩头管取亦茫然。

　　又。

　　垂垂白发出堂来。一钵高擎果异哉。不是岩头亲点破。至今眼睡未曾开。

　　吉州禾山无殷禅师示众曰。习学谓之闻。绝学谓之邻。过此二者谓之真过。有僧问如何是真过。师曰。禾山解打鼓。曰如何是真谛。曰禾山解打鼓。又问即心即佛。则不问如何是非心非佛。师曰。禾山解打鼓。曰如何是向上事。师曰。禾山解打鼓。颂曰。

　　昆仑为竿兮长江丝。泰山为饵兮钓鲸鲵。咄。怪底桃花风雨急。鱼龙总为浪头迷。

　　白云守端禅师往参杨岐。岐一日忽问受业师为谁。师曰。茶陵郁和尚。岐曰。吾闻伊过桥遭攧有省。作偈甚奇。能记否。师诵曰。我有明珠一颗。久被尘劳关锁。今朝尘尽光生。照破山河万朵。岐笑而趋起。师愕然。通夕不𥧌。黎明咨询之。适岁暮。岐曰。汝见昨日打欧傩者么。曰见。岐曰。汝一筹不及。渠师复骇曰。意旨如何。岐曰。渠爱人笑。汝怕人笑。师大悟。颂曰。

　　从来伯乐九方皋。带顾驽骀价倍高。怕笑只因心有负。一筹不及野狐曹。

　　又。

　　江上贪观浪势高。被人夺却手中桡。孤舟风荡浑无主。一笑分明杀活刀。

　　颂雪峰汝虎。

　　光还自照心无恐。汝虎谁知光正圆。最苦者僧成异类。人身一失几时全。

　　颂隔壁闻钗钏声。

　　耳外有声无是事。除声有耳事还无。灯前往复观声耳。五色粪中得一珠。

　　颂五蕴山前一段空。

　　有我时时背主公。我无何处不相逢。刀山火聚闲游戏。不负山前一段空。

　　僧问赵州。万法归一。一归何处。州云。我在青州。做领布衫重七斤。颂曰。

　　七斤衫子制青州。半月沉江鱼惮钩。怪底苍龙终是别。一归何处解遨游。

　　临济。寻常上堂曰。汝等诸人赤肉团上。有一无位真人。常在面门出入。照天照地。自汝诸人。未能荐得。颂曰。

　　无位真人干屎橛。一名两实使人猜。他家自有通人在。岂似韩卢逐块来。

　　浮山法远禅师。暮年休于会圣岩。叙佛祖奥义。作九带曰。佛正法眼带。佛法藏带。理贯带。事贯带。理事纵横带。屈曲垂带。妙叶兼带。金针双锁带。平怀常实带。学者既已传诵。师曰。若据圆极法门。本具十数。今此九带。已为诸人说了。更有一带。还见得么。若也见得亲切分明。却请出来对众说看。说得分明。许汝通前九带圆明道眼。若见不亲切。说不相应。唯依吾语而为。己解则名谤法。诸人到此如何。众无语。师叱之而去。颂曰。

　　没坐地。没坐地。五位九带君须记。夜来风雨桃花落。处处相逢何处避。

　　长水问琅玡云。清净本然。云何忽生山河大地。琅玡亦曰。清净本然。云何忽生山河大地。颂曰。

　　婴儿失怙久飘零。蓦路相逢唤一声。知得阿娘肠断处。从教铁汉泪须倾。

　　陆亘大夫。举肇论向南泉曰。肇公所谓万物一体。天地同根。也甚奇特。泉指庭前牡丹曰。大夫时人。见此一枝花如梦相似。颂曰。

　　龙出援毫岂是真。行云施雨更谩人。梦中说梦知音少。花落庭前已过春。

　　圆觉经。居一切时不起妄念。于诸妄心亦不息灭。住妄想境。不加了知。于无了知不辨真寔。颂曰。

　　自家痛痒自家爬。爬重伤他莫怨嗟。翠竹黄花随处有。江南江北路非赊。

　　岩头全奯禅师。值沙汰。于鄂渚湖边。作渡子。两岸各挂一板。有人过渡。打板一下。师曰。阿谁。或曰要过那边去。师乃舞棹迎之。一日因一婆抱一孩儿来。乃曰。呈桡舞棹即不问。且道婆手中儿甚处得来。师便打婆曰。婆生七子。六个不遇。知音。祇者一个。也不消得。便抛向水中。颂曰。

　　臭口才开蓦一桡。老婆无计血腥臊。便将赤子抛寒浪。惹得鱼龙四海嚣。

　　世尊一日升座。大众才集定。文殊白槌云。谛观法王法。法王法如是。世尊便下坐。颂曰。

　　瞿昙上座无奇特。下座须知便不同。就里相逢能委悉。灵山谁是作家翁。

　　又。

　　圣凡云集非无事。有事如何口不开。上座定知还下座。文殊椎破使人猜。

　　又。

　　虎踞深林不见踪。爪牙才露失威风。猎人弓矢寻常在。弦响须臾命已终。

　　又。

　　圣凡云集事非常。据座缘何不举扬。赖有文殊解收拾。上来下去两头光。

　　秀州华亭。船子德诚禅师。印心于药山。与道。吾云岩为交洎离。药山谓同志曰。予率性疏野。惟好山水。他后知我所止。遇伶俐座主指一人来。遂分携至华亭。泛一小舟。随缘度日。吾后到京口。遇夹山上堂。僧问如何是法身。曰法身无相。曰如何是法眼。曰法眼无瑕。吾失笑。山下座请问。某甲抵对这僧话。必有不是。致令失笑。望不吝慈悲。吾曰。和尚一等是出世。未有师在。山曰。甚处不是。曰某甲终不说。请往华亭船子处去。山曰。此人如何。曰此人上无片瓦。下无卓锥。若去。须易服而往。山乃散众直造华亭。船子才见即问。大德住甚么寺。山曰。寺即不住。住即不似。师曰。不似似个甚么。山曰。不是目前。法师曰。甚处学得来。山曰。非耳目之所到。师曰。一句合头语。万劫系驴橛。师又问。垂丝千尺。意在深潭。离钩三寸。子何不道。山拟开口。师便打山。豁然大悟。乃点头三下。师曰。竿头丝线从君弄。不犯清波意自殊。山遂问。抛纶掷钓。师意如何。师曰。丝悬渌水。浮定有无之意。山曰。语带玄而无路。舌头谈而不谈。师曰。钓尽江波。锦鳞始遇。山乃掩耳。师曰。如是如是。遂嘱曰。汝向去。直须藏身处没踪迹。没踪迹处莫藏身。吾三十年在药山。祇明斯事。汝今已得。他后莫住城隍聚落。但向深山。里钁头边觅取一个半个接续。无令断绝。山乃辞行。频频回顾。师遂唤阇黎。山乃回首。师竖起桡子曰。汝将谓别有。乃覆船入水而逝。颂曰。

　　父子冤仇结最深。覆舟自尽孰知音。朱泾水月浑如旧。几度空过未了心。

　　又。

　　一副肝肠剖不留。夹山犹自暗回头。风恬浪静船翻处。苹蓼萧萧万古愁。

　　又。

　　赠君十五棒。恨尔不知心。昨夜华亭月。朱泾何浅深。

　　初祖菩提达磨大师。初过震旦。至金陵见梁武帝。帝问曰。如何是圣谛第一义。师曰廓然无圣。曰对朕者谁。师曰不识。帝不领悟。师遂折芦渡江至魏。后武帝举问志公。公曰。陛下识此人否。曰不识志曰。此是观音大士传佛心印。曰当遣使诏之。曰莫道陛下诏。盍国人去。他亦不回。颂曰。

　　萧公岂是等闲人。一见当头便撒尘。直得老胡无措手。折芦火速渡江津。

　　文殊师利在灵山会上。诸佛集处。见一女子近佛坐。入于三昧。文殊白佛云。何此女得近佛坐。佛云。汝但觉此女令从三昧起。汝自问之。文殊绕女子三匝。鸣指一下。乃至托上梵天。尽其神力而不能出。佛云。假使百千文殊亦出此女定不得。下方过二十四恒沙国土。有罔明菩萨能出此女定。须臾罔明至佛所。佛敕出此女定。罔明即于女子前。鸣指一下。女子于是从定而出。颂曰。

　　入定从他近佛休。陆行车马水操舟。罔明逞俊轻弹指。也是无愁惹得愁。

　　雪峰因三圣问透网金鳞。以何为食。师曰。待汝出网来向汝道。圣曰。一千五百人善知识。话头也不识。师曰。老僧住持事繁。颂曰。

　　一战那分雌与雄。重新戈甲再交锋。瞎驴鳖鼻相强弱。毕竟谁家落下风。

　　德山因临济侍次。师曰。今日困济。曰这老贼寐语作甚么。师拟拈棒。济掀倒禅床。颂曰。

　　兵家胜负是寻常。未战人人手脚忙。不识眼前谁可将。旌旗拟展早先降。

　　湖州吴山端禅师抵鄣南。见上方超和尚有一尼师来参。师云。待来日五更三点入来。师侵早红粉搽面而坐。尼入见惊而遂悟。超和尚有颂曰。堪笑吴山老秃奴。巧妆红粉接师姑。茫茫宇宙人无数。那个男儿是丈夫。颂曰。

　　蓦地牸牛见牯牛。牯牛产犊牸牛羞。从来蹄角分明在。今日溪山得自由。

　　又。

　　五更三点入房中。一见红妆计已穷。蜂蝶纷纷过墙去。林花夜雨早先空。

　　又。

　　五更三点急忙来。蓦面相逢伎俩灰。堂上师姑堂下汉。者场屈事惹人猜。

　　又。

　　女人剃头拜尼僧。尼僧笑汝不知汝。可怜特地作人情。到底临时无用处。

　　又。

　　比丘尼接比丘尼。橐鼓春风不可思。甜有中边宁是蜜。分明说破许谁知。

　　颂摩登伽女经。

　　怪底瞿昙老滑头。临机纵夺有谁俦。无端赚杀邻家女。嫁与祇园少比丘。

　　洪州百丈山。怀海大智禅师。每上堂有一老人。常随众听法。众退。唯老人不退。师问汝何人也。曰吾非人也。于过去迦叶佛时曾住此山。因学人问大修行人。还落因果也无。某甲对曰。不落因果。遂五百生堕野狐身。今请和尚代一转语。贵脱野狐身。师曰汝问。乃问。大修行人还落因果也无。师曰。不昧因果。老于言下大悟。作礼曰某甲已脱野狐身。住在山后。敢乞依亡僧事例。师令维那白椎告众。食后送亡僧。众惊异。食后师领众至山后岩下。以杖挑出一死野狐。乃依法火葬。师至晚上堂。举前因缘。黄檗便问。古人错祗对一转语。五百生堕野狐身。转转不错。合作个什么。师曰。近前来与汝道。檗近前与师一掌。师拍手笑曰。将谓胡须赤。更有赤须胡。颂曰。

　　前百丈。后百丈。白云青山无两样。夜行荒冢不生疑。野狐倒跨金毛上。

　　又。

　　不笑金毛笑野狐。野狐伎俩金毛无。鬼脸神头翻大智。杖头挑出看烧渠。

　　释迦牟尼世尊初降生。一手指天。一手指地。周行七步。目顾四方云。天上天下。唯吾独尊。后云门云。我当时若见。一棒打杀与狗子吃。贵图天下太平。琅玡觉云。可谓将此深心奉尘刹。是则名为报佛恩。颂曰。

　　才出娘胎便惑人。指天指地眼中尘。相逢莫与云门道。万紫千红别有春。

　　又。

　　未出胞胎事已多。那堪笑里弄干戈。指天指地夸尊大。谁料云门不放过。

　　又。

　　出得娘胎便不同。人间天上独称雄。桃花若使随流水。误引渔郎到洞中。

　　又。

　　出得娘胎气便高。指天指地骇儿曹。云门以棒为沧海。恶水年年此日浇。

　　又。

　　韶阳度量不多宽。一见渠侬眼便酸。哑吃黄连心内苦。同行谁识舌中甜。

　　师读楞严。至七处征心。八还辨见处。置卷而叹曰。本是泥里土块。何乃众生颠倒。支支离离。鼓粥饭气。颂曰。

　　七处征心心征心。八还辨见见辨见。从教猛风荡钓舟。一任吹去水清浅。

　　法华经。观世音菩萨普门品。即时观其音声。皆得解脱。颂曰。

　　率然之怒。㧞剑斩木。木断头落。山河匪隔。蔡母啮指。顺即心痛。往反不同。血脉非断。众生号呼。菩萨心戚。慈眼视之。众生苦息。致知格物。谁知物格。格物情通。物格情塞。通有解路。臭肉蝇集。塞无滋味。咬嚼莫测。于莫测处。聚精并力。冷灰豆爆。灵机无极。观彼音声。彼即解脱。于未观时。万苦交迫。苦若有常。解脱何得。既得解脱。苦本无骨。解脱有筋。开物无门。水无筋骨。能胜大舟。水若无有。徐铉愕然。张丰失色。不见龙潭。龙岂有值。于刹那顷。电光霹雳。如是号呼。眼根得入。普门广大。凡无救者。入则安适。

　　栖贤舜禅师。初自洞山如武昌行乞。先至一居士家。居士高行。为郡所敬。意所与夺。莫不从之。故诸方乞士。至必首谒之。舜。老夫方年少。不知其饱参颇易之。居士曰。老汉有一问。上人语相契即开疏。如不契。即请却还。新丰问。古镜已磨时如何。对曰。照天照地。未磨时如何。曰黑如漆。居士曰。却请还山。舜即驰归。举似聪禅师。聪为代语。舜即趋问曰。古镜未磨时如何。聪曰。此去汉阳不远。磨后如何。曰黄鹤楼前鹦鹉洲。舜于言下大悟。颂曰。

　　古镜休将勘我曹。汉阳此去路非遥。丛林澹泊先开疏。个个儿孙出俊髦。

　　文殊问庵遮提女云。生以何为义。女云。生以不生生为生义。殊云。如何是生以不生生为生义。女云。若能明知地水火风四缘。未尝自得有所和合。而能随其所宜。是为生义。殊又问。死以何为义。女云。死以不死死为死义。殊云。如何是死以不死死为死义。女云。若能明知地水火风四缘。未尝自得有所离散。而能随其所宜。是为死义。颂曰。

　　了四初非有。非有恰随宜。只此随宜时。是名为生义。不了初非有。染应非随宜。迷悟虽无常。盘珠毫弗昧。

　　迦叶因阿难问世尊。传金襕外别传何物。迦叶召阿难。难应诺。迦叶曰。倒却门前刹竿着。颂曰。

　　金襕之外有何传。唤应教他倒刹竿。少寔多虚非得已。饮光犹欠自翻船。

　　世尊初于腊月八日。明星出时。忽云。奇哉一切众生。具有如来智慧德相。但以妄想执着不能证得。颂曰。

　　三七思惟着甚忙。痴儿火宅正相狂。况兼门狭难回避。老汉多番欲断肠。

　　颂童子闻韶而出。

　　高山流水少知音。犬吠鸡鸣调更深。试向声前聊听取。恐将别有定盘针。

　　六祖坛经。有僧举卧轮禅师偈曰。卧轮有伎俩。能断百思想。对境心不起。菩提日日长。祖闻之曰。此偈未明心地。若依而行之。是加系缚。因示一偈曰。慧能没伎俩。不断百思想。对境心数起。菩提作么长。颂曰。

　　明镜不照像。谓光日日长。此见问如何。捕风与捉响。明镜照万像。妍𡟎了不妄。此见问如何。镜光可有长。

　　金刚般若经。何以故。若世界实有者。则是一合相。如来说非一合相。是名一合相。须菩提一合相者。则是不可说。但凡夫之人。贪着其事。颂曰。

　　微尘世界本无差。自是众生眼见花。试听江声归海上。就中何地着龙蛇。

　　沩山问香岩曰。我不问汝经论义理。种种知见。汝但向父母未生前。道取一句。香岩曰。和尚替我道。沩山曰。道得即是我三昧。于汝何益。于是香岩泣辞沩山曰。画饼不可充饥。今生不复学识。且作个长行粥饭僧。遂去。止南阳庵以休息焉。久之。一日粪除瓦砾击竹。笑曰。沩山大慈。恩逾父母。当时若为我说却。何处有今日。颂曰。

　　父母未生头角露。沩山今日礼香岩。莫嫌此语无分晓。万里云空月满天。

　　三祖信心铭云。境由能境。能由境能。欲知两段。元是一空。颂曰。

　　若人忽睡。问床有无。床若不睡。是人即醒。床醒人觉。理致昭灼。本法如是。生心即错。

　　僧问首山念禅师。如何是佛。答曰。新妇骑驴阿家牵。僧曰。未审意旨如何。曰百岁翁翁失却父。僧曰。百岁翁翁岂有父耶。首山曰。汝会也。又曰。此是独坐无尊卑。从上无一法与人。颂曰。

　　婢子奴儿久服劳。主人何事反相高。无端惹得邻家笑。失礼从来乃自招。

　　赵州一日问投子。大死的人活后如何。子云。不许夜行。投明须到。颂曰。

　　年老成精久自夸。从来惯打不防家。谁知更有白拈贼。就里何曾放过他。

　　僧问赵州。玄之又玄如何。州云。汝玄来多少时耶。僧云。玄之久矣。州云若不遇老僧。几乎玄杀。颂曰。

　　孟三娘子十分娇。脚小才行头便摇。嫁与前村王大伯。不教刺绣着烧窑。

　　丹霞从石头归。再往江西谒马祖。未参礼便入僧堂内。骑圣僧颈而坐。时大众惊愕。遽报马祖。祖躬入堂视之曰。我子天然。师即下地礼拜曰谢师赐法号。因名天然。祖问从甚处来。师曰。石头。祖曰。石头路滑。还跶倒汝么。师曰。若跶倒即不来也。颂曰。

　　拨草瞻风去复还。石头岂是赵州关。无因开眼闲遭跌。话[撢-早+(革*月)]传来笑不残。

　　杭州无著文喜禅师。因参仰山。顿了心契令充典座。文殊尝现于粥镬上。师以搅粥篦便打曰。文殊自文殊。文喜自文喜。文殊乃说偈曰。苦瓠连根苦。甜瓜彻蒂甜。修行三大劫。却被老僧嫌。颂曰。

　　吃茶说话意何亲。谁道文殊是主人。别后几回倍酬唱。再来翻作眼中尘。

　　城东有一老母。与佛同生。而不欲见佛。每见佛来。即便迴避虽然如此。回顾东西总皆是佛。遂以手掩面。于十指掌中。亦总是佛。颂曰。

　　自家欢喜自家瞋。业火烧心莫怪人。若要瞿昙不相见。黄金鼻孔可藏身。

　　穷子得亲颂。

　　战鼓声中。父母失散。二十余年。好恶无常。此情不昧。无故一朝。杏花楼上。浅斟低唱。异姓骨肉。欢呼纵乐。忽人报言。父母及门。初失散境。不思而现。凡我佛子。迷根本智。漂流识海。如失父母。竛竮孤露。刹那念之。智日顿朗。一切逆顺。譬如一毛。投大火聚。拟欲拈出。丧身失命。把髻投衙。自起自倒。忽然酒醒。起倒非酒。

　　二鬼争尸颂。

　　二鬼争尸事不同。谁能系取岭头风。夜来借宿寒山寺。醒后方知拔续空。

　　颂张天觉见云庵。

　　杨岐一笑。端公罔措。真净一怒。无尽失利。法窟牙爪。喜怒无常。辟如神龙。忽舒忽缩。一切有心。于舒缩时。谓龙舒缩。如是见者。龙去久矣。

　　颂三毒四倒亦皆清净。

　　汉家功业起淮阴。不有萧何月下寻。未必此人终得用。相逢谁复是知音。

　　法身颂。

　　紫薇花醉骂荷花。输却荷花不理他。恼杀紫薇谁抵命。风吹杨柳乱如麻。

　　慧忠国师一日唤侍者。侍者应诺。如是三召。皆应诺。师曰。将谓吾辜负汝。却是汝辜负吾。后有僧问玄沙国师。唤侍者意作么生。玄沙云。却是侍者会。云居锡云。且道侍者会不会。若道会。国师又道汝辜负吾。若道不会。玄沙又道却是侍者会。且作么生商量。玄觉征问僧。什么是侍者会处。僧云若不会争。解恁么应。玄觉云。汝少会在。又云。若于这里商量得去。便见玄沙。僧问法眼国师。唤侍者意作么生。法眼云。且去别时来。云居锡云。法眼恁么道。为复明国师意。不明国师意。僧问赵州。国师唤侍者意作么生。赵州云。如人暗中书字。字虽不成。文彩已彰。颂曰。

　　侍者解应不解会。诸方解会不解应。夜光宛转金盘中。当面阿谁拏得定。

　　赵州关颂。

　　蜀道虽难尚可行。赵州关险不堪登。分明举目真如院。多少英灵度未能。

　　嵩岳破灶堕和尚。因嵩山坞有庙甚灵。殿中惟安一灶。远近不辍。祭祀烹杀物命甚多。师以杖敲灶三下云。咄。此灶只是泥瓦合成。圣从何来。灵从何起。恁么烹宰物命。又打三下。灶乃倾破堕落。须臾有青衣峨冠设拜曰。我本此庙灶神。久受业报。今蒙师说无生法。得脱此处生天。特来致谢。师曰。是汝本有此性。非吾强言。神再拜而没。后僧问师。某甲久侍左右。未蒙方便。灶神得何宗旨。便乃生天。师曰。我只向伊道是泥瓦合成。别无有道理为伊。僧伫思。师曰。会么。曰不会。师曰。本有之性。为什么不会。僧作礼。师曰堕也堕也。破也破也。后有僧举白安国师。国师叹曰。此子会尽物我一如。颂曰。

　　佛灶众生灶。杖敲一时堕。宝几啮狸奴。圣凡巢穴固。

　　又。

　　灶不附我。我自附灶。赖师敲醒。不复颠倒。灶虽已堕。天岂非灶。此堕彼成。一丝白皂。用处无疑。天灶神灶。我臂屈伸。臂灶堕了。礼佛不堕。谁起谁倒。起倒自在。自在万妙。一灶所堕。岳帝冷笑。

　　潮州灵山。大颠宝通禅师。韩文公一日相访。问师春秋多少。师提起数珠曰。会么。曰不会。师曰。昼夜一百八。公不晓遂回。次日再来。至门前。见首座举前话。问意旨如何。座叩齿三下。及见师理前问。师亦叩齿三下。公曰。元来佛法无两般。师曰。是何道理。曰适来问首座亦如是。师乃召首座。是汝如此对否。曰是。师便打趁出院。颂曰。

　　数珠百八记春秋。首座承风马学牛。三十藤条驱出院。韩公有事挂心头。

　　又。

　　大颠伎俩苦无多。却被韩公活网罗。算计总来难摆脱。潮阳瞎棒肯遭何。

　　杭州龙兴宗靖禅师。初参雪峰。密承宗印。尝于众堂中。袒一膊钉帘。雪峰睹而记曰。汝向后住持有千僧。其中无一人衲子也。师悔过辞归故里。住六通院。钱王命居龙兴寺。有众千余。唯三学讲诵之徒。果如雪峰所谶。

　　袒膊虽然是好心。未央宫里斩淮阴。年年岁岁花开日。长使英雄泪满襟。

　　颂轮王髻珠。

　　夜明久向髻中藏。欲爱干枯战自强。报捷归来亲顶受。放光岂但照东方。

　　颂百丈怀海禅师宁作心师不师于心。

　　好恶关头那管他。呼来喝去乱如麻。奴儿婢子家家有。用处无疑我是爷。

　　双峰古禅师。尝受双峰印记。后到石霜。霜欲诘其所悟。而未得其便。师因辞石霜。霜将拂子送出门首。召云。古侍者。师回首。霜云。拟着即差。是着即乖。不拟不是。亦莫作个会。除非知有莫能知之。好去好去。师应诺即前迈。寻属双峰归寂。师乃继续住持。颂曰。

　　洛阳公子醉豪华。不看青山只看花。松寺若能留得住。老僧那肯惜杯茶。

　　庐山归宗智常禅师。一日刬草次。有讲僧来参。忽见一蛇过。师以锄断之。僧曰。久向归宗。元来是个粗行沙门。师曰。你粗我粗。曰如何是粗。师竖起锄头。曰如何是细。师作斩蛇势。曰与么则依而行之。曰依而行之且置。甚处见我斩蛇。僧无对。颂曰。

　　蓦路相逢便一刀。一条带作两三条。住山束肚无烦篾。毒气从今当下消。

　　又。

　　断处是性动处情。蛇儿担荷大英灵。十方诸佛渠儿孙。说与傍人谁肯听。

　　袁州杨岐方会禅师。僧问如何是佛。师曰。三脚驴子弄蹄行。曰莫只这便是。师曰。湖南长老。颂曰。

　　杨岐弄蹄驴弄蹄。石女生儿知不知。一日追风千万里。归来一日尚嫌迟。

　　僧问兴化奖曰。多子塔前共谈何事。奖曰。一人传虚。万人传实。颂曰。

　　塔前多子共谈玄。侧耳听来眼得传。万实千真渠不荐。骑驴新妇阿家牵。

　　紫柏老人集卷之十八
卍新纂续藏经第 73 册 No. 1452 紫柏尊者全集


　　紫柏老人集卷之十九

　　明　憨山德清　阅

　　偈

　　灯光偈

　　灯初未有光。我点光始生。光若在灯者。无光灯不明。有人知此意。无火夜能行。弗信问观音。观音笑不停。

　　生日偈

　　自知今日出娘胎。今日缘何娘不来。来去觅娘无所得。莲花国里一枝开。

　　生无生偈

　　欲晓未生时。先须忘已生。已生若不忘。未生终不知。

　　示于中甫

　　千妖百怪总相知。心外何曾有一丝。达本忘情生灭事。他家种草认为痴。

　　夜行偈

　　星夜经行时。前后步互起。前步若至地。后步不能起。后步若至地。前步亦不起。前后不至地。乃能起不已。即此谛观之。足何尝至地。足既不至地。空水亦可履。空水既可履。神通孰不具。

　　示弟子(并序)

　　法华经云。佛种从缘起是故说无生。夫无生即非堕常。无灭即非堕断。断常不堕。何事非真。故妙法者。即触事之粗也。嗟乎。粗妙岂有常哉。顾其人所明如何耳。是知凡缘所起。因地不真。果终纡曲。比来去佛甚远。龙象萧条。黑白之徒。邪正不知。菽麦无辨。合掌礼佛。心在狐狸。剃头为僧。志存俗谛。以至千态万状。不可名言。皆由最初剃染之时。因地不真耳。余每念此。虽浪迹江湖将四十年。初未尝轻为人祝发命名。非无慈心也。良恐以小慈伤大慈耳。某来吾语汝。汝痛体之。凡百脱白离俗者。最初当审其因地。发心真正。倘无委曲相。决当披剃。或吾远近无定。音问不接。即悬老人禅影。剃染授名。亦不须执滞。直宜圆成其胜因。胜因。即佛种也。因不胜。即魔种也。魔佛难辨。某其慎之。偈曰。

　　好因缘是恶因缘。真实难瞒头上天。分付春潮带雨客。归来快上渡头船。

　　梦觉偈

　　梦中知梦。将入觉中。觉中知梦。将证我空。我既空矣。孰为雌雄。

　　宿石钟寺(并序)

　　乙未三月。紫柏道人有曹溪之役。偕二三子信宿湖口石钟寺。寺据山水之胜。才一登之。万有尽洗。夫浮生聚散。不殊沤花。惟达人真观。视聚为散。视散为聚。怨歌不废。而思本无邪。二三子因请留一偈。以作广长舌相之前茅。偈曰。

　　湖口山上石。岂惟千万片。征航肯暂收。法句皆题遍。片石一伽陀。瞿昙开笑面。游人听好音。独许眼根便。万窍忽怒号。长波吼江甸。我将生心会。眉宇已闪电。夙慕石钟寺。寺逢僧未见。转经了不难。弹指知几转。千里步初始。行行敢辞倦。

　　献栴檀偈

　　献者是香。香外无人。能所路断。是香谁受。受者不可。何况献者。如是观香。香即导师。征受香者。奚如枯木。以是之故。香总无边。等十方空。

　　释广百论

　　眼中有色识。死人应见物。识中有色眼。识去眼色随。死人如见物。何名为死人。识去眼色随。根境同时去。据事观不然。能所反复推。生者不见色。何况乃死乎。理极情自忘。情忘识即智。以智观根尘。譬如水洗水。

　　择仙偈

　　身见难消金石轻。何须更愿学长生。试观父母情非有。始见幽宵照世灯。

　　赠周叔夜偈

　　处处春风处处花。问君何地是根芽。檐前松曲数椽朽。脱却袈裟更起家。

　　观毂偈(并序)

　　老子曰。三十辐共一毂。当其无有车之用。又曰。有之以为利。无之以为用。予曰。非但埏埴户牖。辐毂然也。即自身徐察之。耳有轮廓。而轮廓有窍虚通。耳始有用。乃至眼鼻口等。独不然乎。虽至愚。举一根以例之。则余者自晓了矣。偈曰。

　　观毂知一身。观身知天地。是观善昭廓。至理靡弗了。至理本心有。日用欠深视。故用而不觉。是谓众人耳。直下洞了此。孰非大觉尊。大觉吾尚得。何况世中贵。

　　究昏偈

　　譬如人醒时。倏尔昏住起。此昏从醒有。是则不名醒。离醒有此昏。一人宁有二。往返细研之。昏根植何地。于此忽然透。疑情直下释。

　　旃檀幢偈(并序)

　　去冬牢山主人谓余。真州吴生。出所供旃檀幢。竖不盈尺。割面为门。启门而视。中等虚空。千佛忽现。主伴重重。如絫黍聚立。而眉绕须弥。目湛大海。无不毕着。巧夺鬼工。见者惊绝。殆不可以智识测。非目力能穷也。此夕吴生省余梵川。灯前复及是幢。且诧曰。安得天划神镂。而于不盈尺。具一世界耶。余喟然叹曰。吴生吴生。安知生不生。如知生不生。则芥子可藏虚空。牛毛可纳沧海。而况是幢乎。且蟭螟以蚊睫为世界。蜗牛以濡沫为涛澜。此皆以小为大也。大独不可小哉。故曰。以小为大。小非大外。以大为小。大非小外。小非大外。则何小非大。大非小外。则何大非小。何大非小。则一豆之中间关莫穷。何小非大。则八荒之表密迩非远。良以大小生乎情见。情忘则何为而不可耶。文子荐此。则牢山之无风起波。若之承虚接响。将非蝼蚁拳宫之梦哉。偈曰。

　　木不盈尺。所藏无量。凡圣雌雄。不可情想。如心未生。量包虚空。微尘刹土。像现镜中。一念既起。即落边际。知周五尺。弃海认滴。小大剑立。锋芒难犯。苟非忘我。心碎形段。文子勖之。无往不吉。我语寻常。遵之获益。刻画之功。施之三宝。苟善用心。何技非宝。

　　孙仲来书经荐母偈

　　此法极微妙。亦复极坚固。微妙者资父。坚固者资母。孝子未投毫。亡者生善处。况乃字积句。句续积成部。各各自心力。存亡皆独露。日用而不知。摸鼻疑是鼓。

　　爬痒偈

　　南泉庭前花。紫柏背上爬。两者并举似。雌雄看作家。

　　虱偈

　　成堆虮虱有谁知。也解申头与展眉。若把法身轻抖擞。总教枯壳逐风飞。

　　礼诸祖道影偈

　　众人昏昏。见影谓假。见形谓真。智人不然。知形生影。知影生心。心无生灭。安有古今。以无古今。生尚不有。况乎有灭。不生非常。不灭非断。作如是说。能如是察。影影形形。智德无阙。

　　香供偈

　　心外无香。香外无心。譬如身手。身外有手。决非己手。手外有身。决非己身。身手不疑。香心了然。以此供祖。祖必欣受。受非事理。成就孰住。惟其无住。施者之福。宁有边际。以此荐亲。亲无不超。以此祝君。君无不福。众人半目。睹香非心。圣人眼妙。见香非香。惟吾曹溪。香心无常。两者不就。成就一切。用为毒鼓。闻者耳失。失耳用眼。墙壁观树。香之所作。无可不可。为人之师。为地狱主。香乎香乎。栴檀非名。孝心为指。并热千古。端雍知此。不枉为子。熏续无穷。烟霭其后。

　　礼六祖法供偈

　　师本卖柴汉。天机何其深。一闻金刚句。直下悟自心。既悟自心已。胸中复何事。迢遥向黄梅。槽厂充贱役。用石坠腰间。八月齐食顷。米熟机相投。夜半入祖室。密传声如雷。圣凡若鼎沸。师听不以耳。直用眼观取。众人则不然。废耳声不领。是故应有住。能所角然立。惟应无所住。生心境无咎。无咎无不心。何物更为待。分别虽炽然。譬马见自影。了知身出故。时见不惊异。若见余物影。马惊何足疑。惟不见余物。惊疑从何起。自心取自心。佛亦不印可。离心求法者。曹溪水不湿。大哉至人虑。必以诚为本。诚则偷心死。心死性自灵。灵则无不照。理事皆不成。即此不成就。能成就一切。譬如隆冬时。万木冻欲折。阳春一夕回。光辉无不露。是谓诚生明。非照光圆满。吾师得祖心。祖心不欠少。师心不增多。得心本无得。无得而心传。永作世间眼。重昏须臾旦。吾曾读坛经。得师心自知。亦无得而得。用处习为障。心明力不逮。于是恒痛泣。仰凭冥熏慈。既失复乃得。今献法供偈。剖折微知见。于法苟不昧。乞垂慈印可。

　　白茫遇虺(并序)

　　吾礼曹溪至白茫。将买舟北还。沿岸登舟。见一虺毒焰炽然。怒目呥舌。不觉失叹。呜呼。云何忽生之前。本然无二。忽生之后。乃万其趣。是谁负汝。汝恨不释。积而成毒。形随心变。受此毒状。无择智愚。见汝必杀。吾观汝性。与佛无异。视汝如佛。偶因不觉。暂时迷堕。一朝知毒。毒本无根。根于无性。无性无我。无我无人。唤谁负汝。人既无负。汝恨何怀。虽然。一迷永迷。迷而求觉。苟不籍佛祖宠灵。慈悲熏炙。方便旁击。则寐者终难寤矣。今有人于此。有少忤怀。遂抱恨不解。积而成怨。怨必终报。报则必复。如我辈人。见此雄虺。痛当自反。反而有终。必证圆通。大悲为侣。度诸愚蒙。反而中止。非虺不已。智者思之。宁不毛竖。偈曰。

　　祖师之乡。产此雄虺。见人不啮。啮则必死。慈悲薰蒸。翻为毒具。不善用心。乃至此耳。如善用之。一切毒具。博施之资。吾礼曹溪。行至白茫。见此毒物。内心自慌。我若怀毒。心毒形彰。自然之理。何必商量。籍祖慈力。小毒必损。大毒敢藏。言而不行。必受其殃。

　　示弟子

　　目前一切境。皆自心建立。离心觅一毫。譬如兔有角。人不悟自心。见境乃分别。遂被好丑转。长劫无时止。或报人天身。或受羽毛等。强弱互相啖。如己口啮指。又如善画者。画出如花女。容颜世希有。忽然生痴心。乃谓是实女。相思病至死。不悟自心出。医王何自来。咄哉呵病者。自画自生着。何异口啮口。病者闻斯语。知离心无法。非但此画女。凡圣法皆尔。一旦痴计消。画师本如故。

　　偈

　　搜剔春光不见根。云来云去石无痕。梦中行尽风波路。醒后渔舟泊故村。

　　又。

　　落花芳草恣寻幽。夜静明籹独倚楼。自是老婆心不死。男儿何处不风流。

　　又。

　　桃源仙子昔曾逢。别后重来访旧踪。满院好花零落尽。却于树底觅残红。

　　又。

　　观桥即我桥谁坐。达境惟心境自空。片月在天光不断。夜凉长啸水声中。

　　示病僧

　　我无病时。初不检情。一旦抱疾。宛延难屏。火烧我骨。冷刺我心。种种苦楚。日将渐深。非天地与。非鬼神使。皆我自作。作空病止。此真实语。谛听逆思。忽得病本。了然何疑。

　　吴江华严寺浮图然灯偈示法麟(并序)

　　缘见因明。暗成无见。不明自发。则诸暗相永不能昏。此楞严会上如来之语也。此语自古及今。于中发明本光者岂少哉。然而有不发明者何故。病在能信佛语。而不能信自心故也。是以一切血气之属。若不缘明。横谓不见。殊不知知不见者。果见耶。果不见耶。见则见本无欠。不见则谁知不见。由是而观。则本具常光。包空裹有。未始欠缺。在眼名见。在耳名闻。在鼻名臭。在舌名尝。在身名觉。在心名知。尧舜不能加。桀纣不能损。然非迥脱根尘者。亦未易荐取之。今有人于此忧。是光物物本有。柰何日用而不知。于是寄有象之明。阶入无见之顶。吴江华严寺。有大浮图空洞特立于江之上。凡邑之善信。有志于背暗投明者。皆割其所爱。易油然灯。使光彻上下。飞而宿者。潜而止者。同悟本光。紫柏道人闻而悦之。缀以偈曰。

　　本光谁不具。具而不能知。以故名众生。一朝知本具。众生即如来。六尺勿谓短。有佛时时现。百尺勿谓长。灯灭光不见。法麟能知此。灯传定无尽。

　　触尘偈

　　未打打已如有疼。两头无有中间生。一切凡夫作此见。是故轮回不暂停。若人静心痛观察。未打打已痛何在。两头不疼谓中疼。以理观察难解释。究竟此疼了不疑。正疼疼了果非有。

　　登耶舍塔

　　未闻耶舍塔。本无险不险。既闻耶舍塔。心中忽险生。已登耶舍塔。与初未闻冥。正登险太甚。自决不能登。是时究始末。果险果是平。

　　与智灯

　　犀牛昨日与君看。头角浑然不见还。本欲无言安可得。谁怜田地草蔓蔓。

　　纸花偈

　　人言此花假。我谓此花真。红白香欲浮。作者之精神。于此观天地。离心无纤尘。况居天地者。谩夸造物新。智者见之智。仁者见之仁。通塞本无窍。万事存乎人。

　　读观心论

　　念有一切有。念无一切无。有无惟一念。念没有无无。

　　示元复

　　百千无量苦。苦本于三毒。三毒乃有名。名曰贪嗔痴我常受其贼。愤欲搜其窟。试觅于身初。身初不可得再觅于心始。心始不可得。次觅中与外。空洞无物我。及触逆顺时。现行关好恶。隐然若有物。藏于有无处。秉理痛折之。其勇不可敌。若不𢬵性命。与其死捱逼。有隙取败绩。无隙我即胜。胜时观败际。总是两头失。两失求其中。龟毛缚西风。此观颇有志。成熟犹未能。所以憎爱间。违时常失候。我今吐实语。信我者取则。亦如我𢬵命。力敌终不负。

　　示于润父

　　须枯神索。胸中不乐。此不乐者。本无依托。推之于境。境非能捉。境何所缚。推之于能。能非境牵。能何所著。于此两者。究而得宗。事会于真。川归于壑。事会于真。何事非能。能不害能。仔细斟酌。水归于壑。何滴不诺。于此顿了。苦乐皆乐。深慈晓汝。丑午匪觉。

　　元广代木童子偈

　　试问木童子。爬痒有心否。有心难随师。安能与师遘。是时非有无。宁复堕来去。广子无心来。吾适背困倦。借代木童子。信手捶不已。若说是有意。直下情不生。用处应不累。请问谁鼻孔。弥勒大头垂。释迦山根直。吾本人非人。渠亦子非子。拳拳不落空。倦处斩然畅。此畅曹山堕。凡圣绝心路。人子若有功。此堕皆可测。汝若不能荐。童子木笑汝。

　　皮斗偈

　　形骸如皮斗。心识若巨烛。光焰本无际。皮斗罩不明。忽然揭皮斗。光即满天地。此据横计言。皮斗烛不同。了达横计空。说甚皮斗异。

　　示唐凝庵(并序)

　　凝庵诣清凉参师。师问曰。曾看棱严否。曰看。师曰。棱严云。缘见因明。暗成无见。不明自发。则诸暗相永不能昏。如何理会。答曰。见暗之见。即是见明之见。师曰。明中则万境昭然。暗中则一物不见。如何唤得见暗之见。即是见明之见。唐沉吟次。师命侍者灭灯。以掌张其面。唐不知。师震威一喝。因示以偈。

　　回合群峰里。其谁踏入来。过桥云不碍。寻我鹿犹猜。一喝鸣千古。多生住五台。吹灯休按剑。直下夜光开。

　　示冯骥子

　　有一物。甚奇特。可蛇可龙能风雨。有人拈起犹不识。能识之。则可得。处处常有鬼神护。不护佛语不真寔。又非铜。又非铁。看来不如干屎橛。云门尽力道不全。瞿昙到此难饶舌。惟有得此如意者。任伊横说与竖说。

　　灭灯示六根互用

　　拄杖飞来一阵风。烛光触灭暗尘封。谁知别有通天路。一道神光照不穷。

　　示林白

　　一切世间音。若以耳闻之。能所角然立。憎爱迭浮沉。自心永埋没。如以眼观之。寂灭顿现前。所谓能所者。譬如虚空骨。痴狗情瞥生。垂涎横咀嚼。菩萨哀此流。分身三十二。凡有见闻者。随类得悟入。

　　丙申三月将结夏示朗麟二三子(并序)

　　浮生闪电。聚首难逢。苟不究竟向上机缘。则结夏之所。何适而不可哉。奚必远峰泉而傍城隍耶。故说偈见志。

　　透则自应同结夏。若还不透夏难同。一枝藤杖横肩上。又入千峰与万峰。

　　声听偈

　　声听是一。何异木石。声听非一。谁主谁客。主客不辨。情终不息。长沦声波。复性何日。

　　□□偈

　　富贵梦不破。贫贱根未断。两者念后事。念前仔细看。圣凡尚难留。生死何欣厌。憎爱交加时。是谁解敬慢。于此荐弗能。坐禅非善干。缚脱分别起。嫫母卖笑面。

　　佛香庵观月偈

　　一片清天绝点云。繁星不见见冰轮。郎君若问蟾宫信。报道寒香马鼻闻。

　　其二

　　此身自笑是虚舟。好恶从他一任浮。纵使风高翻却了。主人嬴得浴清流。

　　其三

　　智光力大不思议。世界须臾散作泥。是事若还君未信。梦中荣辱醒中非。

　　闻猪声

　　业识茫茫不解休。愚痴为水梦为舟。无明风猛摇心海。浪大帆开未易收。

　　其二

　　收帆何必更商量。歇却狂心万事康。自是众生心不歇。歇心便是法中王。

　　佛香庵即事偶成

　　观宗父设斋。特地太多事。万物有通情。恐将情折理。此情化未能。难入至人域。我若以情观。空山富寂寞。白足肯轻移。深云睡正着。略情平等观。法身何彼此。委曲随波浪。拔尔出生死。竟不以此察。盘桓损无益。

　　醒梦偈

　　梦中地上走。忽然地成水。又谓水中游。忽然水枯竭。谓我空中浮。忽然空消殒。谓我无承载。恐怖求处所。怖极忽然醒。醒后观种种。不异兔之角。醒中触憎爱。好恶迭相攻。攻战情忽破。当处无我所。醒梦念后事。即念得无念。醒梦大导师。我故稽首敬。众人不稽首。不知醒梦恩。夫醒梦者识。一识永不得。万古处幽夕。覆盆非故乡。迷暗岂眷属。何为恋不舍。劳彼至人咄。

　　再过金坛东禅寺

　　寺前寺后行一回。门外门内秋云堆。马面牛头手握蛇。会当以眼听春雷。

　　示法钟

　　云门老祖师。忽问搬柴人。毕竟柴搬汝。毕竟汝搬柴。吾今问其子。毕竟子走地。毕竟地走子。云门鼻孔垂。紫柏鼻不反。古今同一条。莫谓有生死。地走痛究竟。心开情自释。情释地与子。离即用不亏。大千不为广。芥子不为窄。虚空纳一毛。一毛包大地。如是不思议。于子本来具。日用暂不知。知得笑不住。

　　兰溪示魏觉樗

　　初画若有画。次画则不就。次画若成就。初画未尝画。初画未尝画。纵使无量画。画果成画不。若人知此意。是则庖牺氏。离此觅庖牺。何异我觅我。

　　示元广

　　见海不能渡。疑水惟信土。信水与土等。惊涛稳可步。吾语最真寔。元广生恐怖。恐怖不生见。用处独回护。此根从何来。以疑未断故。

　　示杨生

　　此经能背汝。非汝经不背。汝能背此经。无经将何背。经汝痛心究。毕竟谁能背。若谓汝是能。无经汝无对。经先汝在后。云何认汝能。若谓经是所。无汝经不立。由汝而立经。谓经所非理。两者往复观。根尘当处剖。

　　日用

　　尘寰终日觉忙忙。那事原来总不妨。举步倘能离背向。更无岐路泣亡羊。

　　拈花

　　因见一花故。乃入无边空。一花既如是。好丑无不同。以此观世界。雪点红罏中。以此观身心。兔角杖打风。能得此三昧。度世力岂穷。愚人反此故。头头行不通。谁悟不通者。当处元虚融。

　　沐浴偈

　　稽首沐浴诸佛子。赤身入水见长短。温然清泠宣妙触。香水海中同受用。见有身相即镬汤。不见身相亦烧煮。愿诸佛子作是观。沛然涓滴皆般若。施者受者功不虚。是名沐浴妙三昧。

　　麈尾偈

　　吾当手捉白麈尾。日用用之不复思。一夕独坐忽思之。尘尾是所手是能。所忘能亦不成捉。虽复手在无所用。既而再思使手者。手即是所使者能。手忘能使亦无用。若人常思无用者。思熟无用用无尽。果能妙达此境界。无烦悟道出生死。

　　断淫偈

　　佛无不喜。惟不喜淫。佛若喜淫。水中用尘。尘以水洗。尘从水生。水不洗水。尘岂能清。两者匪惑。淫火自停。

　　示学人

　　等闲鼓此两片皮。汝即以我为说法。北俱卢洲舌广长。溪声山色分明语。此即解听彼不听。弃彼取此乃心病。心病不空听法难。北俱卢洲路不遥。如何有耳听不入。徒自千难与万艰。两片之皮哓哓时。便谓声声我解知。离皮之外谓着耳。面面相窥总若痴。劝尔向后欲听法。北俱卢洲领妙机。

　　读信心铭

　　吾读信心铭。口倦默然坐。坐时闻箫鼓。音响直贯耳。复作如是思。耳若无虚空。此声何自入。以耳例诸根。根根虚空等。根既等虚空。空非有边际。以空等耳根。根根周法界。不坏亦不杂。见闻嗅尝触。及以意思想。六用皆不昧。不昧而等空。能所无分别。苟非大智人。照必劳心力。劳心失本明。佛眼光即失。分别堕能所。慧命早夭折。忽达两无功。血脉断而续。一佛续百佛。百佛续万佛。万佛续无尽。无尽皆骨肉。常作如是观。弘愿与慈悲。无烦外薰炙。神力不思议。

　　舫粟偈

　　达观道人穷伎俩。喜怒无常招誉谤。顺则欢喜逆则恼。从来自狭而至广。试将老汉为毒鼓。逆顺闻声命根丧。但恐誉谤不甚多。多多愈善度无量。无量众生辟如粟。达观老汉还同舫。以舫载粟无多寡。粒粒教他登彼岸。智人以此而观之。誉谤真实大方便。毒鼓化作度人具。苦海滩头济众难。济难之人疏亦亲。岂有智人恶亲属。恶亲必定是愚夫。愚夫谤毁当哀悯。哀悯之心闻恶声。即如赤子骂父母。父母闻之怜愈深。宁暇生心怒赤子。若人闻谤意不平。当学达观作此观。谤者闻之不生怒。誉者纷纷何足羡。喜怒须知不独立。相待而起成憎爱。若亏其一两亦空。廓达常光无内外。既无内外远近遗。远近既遗古今丧。古今既丧谁老少。无生无死真菩萨。吾劝世人诵我偈。胜阅大藏经千转。岂惟功德不可思。冻脓直作金刚聚。金刚聚兮金刚聚。捏不成团打不碎。有缘得而善用之。子子孙孙常富贵。

　　弘法偈

　　梦中见海不能度。孤立海岸日将暮。退则还家路已远。进之无地足难措。万种彷徨进退难。正难之时谁打鼓。鼓声未歇梦早醒。开眼何曾有恼苦。

　　又。

　　醒中见海不能度。回首西山红日暮。进前惊涛怕杀人。退后已失还家路。千难万难在此时。不知阿谁能救苦。能救苦。能救苦。谛观身心谁福祸。祸福从来各有门。一心不生孰为主。憎爱场中辨伪真。死生路上分头绪。以水洗水金博金。日用分明善回互。善回互。善回互。等闲不犯他苗稼。塞破虚空老水牯。

　　和苏长公书焦山纶长老壁(附长公偈)

　　苏偈曰。法师住焦山。而寔未尝住。我来辄问法。法师了无语。法师非无语。不知所答故。君看头与足。本自安冠屦。譬如长鬣人。不以长为苦。一旦或人问。每睡无所措。归来视上下。一夜着无处。展转遂达晨。意欲尽镊去。此言虽鄙浅。亦固有深趣。持此问法师。法师一笑许。

　　苏子恁么来。法师恁么住。两名白拈贼。无舌能解语。此意本平常。游人自多故。譬如风狂子。颠倒冠与屦。既以苦为乐。亦将乐为苦。梦中苦乐事。试问谁安措。长鬣我自裁。我裁我解处。无端我疑我。石火电光去。我若不疑我。从他趣非趣。忽逢明眼人。未语心先许。

　　看桃花偈

　　旧树新花开共看。此花不异去年颜。谁知花笑人分别。荣落频经树本闲。

　　读普门品偈(并序)

　　众生三毒。习以成性。如油入面。欲压而出之。虽神禹莫能也。今此经云。若有众生多于淫欲。常念恭敬观世音菩萨。便得离欲等。既曰常念。又曰便离。则其辞势义理。卒难消会。细而味之。常念则无间断。由无间断。始乃便得离欲。若然者。运东溟之水。救束薪之火。理必然也。虽然恭敬而常。苟非大明至勇者。其谁能之。且恭敬与懈慢。势不两立。苟见理未定。染习力猛。理不胜习。十战九败。如猩猩指酒而怒骂。于怒骂中。冥遭习转。不觉不知。去而复返。酒香染神。神醉气疲。骂力忽成软暖。以口吸酒。是时也。不知有利。安知有害。不知有死。安知有身。余故曰。能常念恭敬观世音菩萨者。复三毒而铸三德。非大明至勇。孰能臻此。偈曰。

　　恭敬受持。此经现前。此经现前。观音说法。眼听始玄。不以眼听。却将耳闻。玄妙之声。成愚痴云。云埋慧日。长处覆盆。读此经者。恭敬为本。无择长幼。佛性尔审。作如是观。韦天护念。若己头目。爱惜无倦。

　　心尘无性偈

　　心不自心。因尘而心。尘不自尘。因心而尘。因尘而心。唤谁作心。因心而尘。指何是尘。两者既悟。万法通真。

　　送悟慈省亲偈

　　此身敢问自何来。四大分明土一堆。就里有恩忘不得。西风落木渡江淮。

　　示禅人

　　流水松风总舌头。真言万古转无休。若将两耳终难听。合调还须死髑髅。

　　示申知离雄心偈(并序)

　　夫雄心者。有不雄者为其母。今有人于此。不得其母。而欲强制其子。是谓子制子。子终不服。惟得母者。可以制子也。故曰铜山崩。雒钟应。母啮指而子心痛。皆以母召子也。子孰不应。永嘉云。不离当处常湛然。子耶。母耶。知此者。是谓得母。

　　雄心若可销声伎。片掌应须置岱嵩。欲海万寻终莫测。爱源一滴竟何穷。

　　书经荐父母入芦山塔偈

　　我父生时我逃逝。痛惭不得奉甘旨。我父死时我未归。一抔之土孰掩骨。此惭此恨何时消。日增月累丘山积。丘山劫坏终有崩。劫坏山崩恨无尽。今仗佛光书此经。字字功德难思议。南无妙法莲华经。经中之王我自性。以此功德报亡父。黑业顿谢生佛国。见佛闻法证实相。如战有功得髻珠。愿我亡父持此宝。遍照十方𦦨无际。我本母生不及养。寸心耿耿石难化。期酬至德无所从。庆我离尘为佛子。深思妇人淫业重。坚固难拔等须弥。须弥可倾淫难断。津梁苦海须圣力。佛说诸经度众生。皆先戒杀后淫欲。先淫后杀惟棱严。是故报母应仗此。南无无上棱严咒。消母淫业如天风。片晌之间不可得。戒珠清净光无缺。见佛闻法得自心。一切万法悉坚固。我发此愿等法性。见者闻者皆出苦。何况书经报父母。若无利益我不实。惟愿二经入此塔。塔亦永永无圮坏。风铃宣说诸咒心。有心无心俱悟入。又愿因缘若至时。放大光明照法界。触此光者生孝心。因此孝心得菩提。一灯传至百千灯。百千灯传永无尽。我愿如是佛证知。法僧人天并八部。二经会上发心者。佛前立誓说诸咒。愿护此经如护眼。在在处处恒不离。我今哀求说咒者。护我书经亦如是。我若成佛报汝恩。如我今日报父母。

　　碎甲偈(并序)

　　天折地裂。物莫不惊。发脱爪枯。而人不觉。设或觉之。则与天折地裂。惊无不同者。此义甚微。徐而思之。思而知之。知无不觉。觉无不惊。惊则不忽。不忽则复。复则天本不裂。地本不折。发本不脱。爪本不枯。偈曰。

　　机无精粗。见者用之。才欲生心。机则成疑。疑复不觉。天裂宁知。粗者如此。细者转迷。根尘廓落。碎甲导师。

　　豆佛禅师起龛偈

　　百战争山河。埋骨只数步。千斛豆念佛。佛梦今朝破。凡圣情枯时。根尘瞥然堕。起龛佛威神。虚空合掌贺。髑髅何处埋。法身忽猛露。豆佛若有灵。当面肯错过。虽然如是。且道起龛佛事毕。还有出身路否。咦。从来心外无毫发。掘土埋人心用心。

　　豆佛禅师悬真偈

　　大地山河是阿谁。了无一法可思惟。登时豆佛全身显。面面相看几个知。咦。云山头角露。流水解谭经。

　　豆佛禅师停龛偈

　　安乐岩前路不差。纷纷黑白闹烟霞。须知今日停龛处。雨霁丛林报觉芽。

　　豆佛禅师撒沙藏龛偈

　　一把吉祥沙。安乐潭中撒。藏龛千万年。儿孙常秀发。

　　沐浴毕偈

　　入水出水。中边何在。才稍停思。满身白癞。

　　示安公偈

　　安公患足疾。紫柏施爪甲。适然爬痒处。根尘顿廓落。是时问病足。利口请置阁。此意颇平常。智者摸不着。

　　问本亭偈寄昆岩郑居士

　　清净本然问本然。琅玡长水旧机缘。五峰双涧亭中客。七塔一池为我严。

　　空谷偈

　　万人呼空谷。空谷一齐应。人谷若知万。两者皆有病。病在心生时。早出人谷境。宠辱若万人。惊若空有应。瞥尔生欣戚。惊亦早越境。我以比量智。人谷理自定。宠辱不重辨。惊理人谷境。

　　粥偈

　　一碗道心粥。胜饮人参汤。米岂有两般。须知在心肠。细人不惜福。徒自日损伤。智者惭愧重。心田种日香。

　　示匡石居士

　　分明大地本无尘。水火何曾有异真。灯下研穷怅然去。朝中还是夜来人。

　　吊沈母偈

　　地水火风处处有。遇缘假合成身首。达人了此遗生死。是名真得无量寿。尊堂报尽还其本。地水火风不可混。以情观之有死生。以理推之无加损。山高水深不改常。桃红梅白皆配色。一度花开一度春。年年昆季增悲泣。

　　次邸店偈

　　此邸喻三界。嘉宾若骤雨。忽散而忽聚。得示无生旨。其奈翳眼人。当面不遑视。有问台山路。出门蓦直去。

　　断峰偈

　　古今不可得。孰觅前后际。生佛不可得。孰立真俗谛。为有下劣故。宝几与珍御。为有惊异故。黧奴与白牯。皆随众颠倒。曰此缁此素。素因缁得名。缁非素无谓。究竟缁素闲。了无真实义。前后并真俗。言际亦如是。穷际际不有。断将安所寄。直下心言绝。眨眼涉思虑。木人拍手万峰头。石女崖前笑相觑。

　　示僧

　　祖宗一片闲田地。无奈儿孙懒不耕。日久岁深荒没尽。苟非的骨谩翻腾。

　　憩古岩偈

　　人生谁百年。转眼即来世。浮荣镜中花。苦海无边际。楚汉竞雌雄。只今成何事。奚若守心城。护此光明地。劫烧渠不然。烦浊渠不秽。灵机统六门。出入泄真意。劝君观岩石。龛内佛是你。苟非大丈夫。未易承当去。

　　示于中甫

　　直下寸丝浑不挂。热屎泼人谁不怕。披毛戴角解翻身。跛跛[跳-兆+挈][跳-兆+挈]活卓卓。

　　观射偈

　　空含箭迹箭穿空。空箭难分体异同。若谓空中无箭道。分明箭过于空中。空玄含箭难观迹。箭妙穿空不见踪。假使箭空微有碍。如何彼此得圆融。

　　沐浴碧云禅房睹罗什道影

　　一光东照。法被支那。虽义有浅深。乘分大小。皆金口所宣也。至于译经者流。无虑百余家。若夫文质精到。逗机不爽。无越什师。予素钦渴慈雨。窃恨不得并世而生。一奉瓶锡。万历岁在癸巳春。信宿碧云寺。辱云庄禅丈。为予设浴。既而庆睹什师道影。于其禅室。再拜稽首。而说偈言。

　　稽首罗什师。文字般若海。澡沐如来言。鲜洁流法界。愧我生末世。不遑奉瓶锡。徒瞻尊者影。痛生殷重想。冥藉慈悲力。拔我出愚垢。澡沐知见水。润此实相印。不待凿干土。坐饱般若浆。无择声与色。及以牛马音。戏笑与唾骂。土石诸荆棘。皆语言三昧。云庄聚宝山。松下迸玉髓。汲引绕阶砌。流入香积厨。转冷为温泉。杂以诸药草。乘热贮木盆。直作香水壑。愍我行脚倦。衣弊风尘集。抛掷清泠中。没头兼浸足。辟如春波里。残冰荡能几。妙触宣明时。根尘不可得。伸手摸虚空。虚空宁有骨。却被什师见。吟吟笑不止。咄哉呼稚子。莫以眼观眼。眼若能自观。终非是己眼。眼虽不自观。己眼非不有。子能如是解。盆即广长舌。出没舌相端。不被舌相碍。是谓如来使。亦名观自在。若人拟澡沐。先当知此偈。不知而费水。功罪谁复据。

　　紫柏老人集卷之十九
卍新纂续藏经第 73 册 No. 1452 紫柏尊者全集


　　紫柏老人集卷之二十

　　明　憨山得清　阅

　　五常偈

　　南无仁慈佛。爱人如爱己。此心常不昧。如来即出世。南无义气佛。爱人必得所。临事不苟且。立地成正觉。南无礼节佛。事事要明白。长幼序不乱。世尊即是你。南无智慧佛。变通无滞碍。扶正不扶邪。化苦而为福。南无信心佛。真实无所改。一念与万年。始终常若一。如是五如来。人人本自有。善用佛放光。不善佛灭度。我愿一切众。死生与好恶。务须善用心。莫被情欲转。生时佛不死。死时佛岂灭。不灭不生处。此是吉祥地。

　　伍员申包胥

　　伍员包胥。初为莫逆。一曰亡楚。一曰存楚。员若忌胥。岂能亡楚。胥若忌员。亦难存楚。两人如镜。递互相照。本光不昧。大用现前。担荷不下。拟心进退。是曰野狐。非师子种。

　　不变随缘偈

　　始从一块金。造出诸鸟兽。鸟兽亡其本。斗争分彼此。智者见之笑。愚者见之怒。笑则鄙其痴。怒则助其斗。我观天下人。助斗何其众。笑者万无一。惟愿乘佛光。怒笑俱照破。逆顺恒自在。

　　读东坡赞石恪画维摩颂

　　我观石子不思议。神力大于维摩诘。能将过去毗耶室。普令观者如见掌。三十二士不二谈。口门滚滚川江注。病夫无语答文殊。耳热面黄口寂默。圣凡乘隙乱雌黄。到头谁解知明暗。现成香饭图一饱。饱观妙喜延复捉。师子座高二万余。菩萨更多容不隘。方丈无增众不减。如灯互照无相碍。我观苏公更巧夺。劫掠梦中石处士。复将维摩置脑后。逞己自在神通句。卷舒语默臂屈伸。壮士宁费纤毫力。善使观者骇且惊。岂殊胡蝶遭风雨。纷纷纸上寻入路。竞觅高堂避漂溺。自笑老汉旁弗禁。一拳打倒眉山子。夺得骊珠光更奇。覆盆顿教成晓国。胡蝶梦回春初霁。毗耶城里人方语。

　　陆太宰手印偈

　　夫祸福莫烈于死生。而死生之前茅。必发端于老病。老病疑危之际。虽有孟贲之勇。神禹之智。莫能施也。今太宰临老病疑危之顷。而神不挠。手印坚持。老病不能累。望其眉宇。而气色澄明。岂非一生心力精坚之明验乎。达观道人。因问疾目睹其事。赞叹说偈曰。

　　手印坚持。众所见者。手印之初。不可心测。岂能目睹。是不能睹。即坏不坏。智者了然。众人惊怪。

　　题金坛龙山圆通庵四佛台

　　一身千间屋。犹嫌住处窄。四佛共一台。欣然各相得。凡圣本来同。迷悟乃成隔。呵呵呵。会也么。桃红李白春将半。明月清风调不同。

　　示某念佛偈

　　五十八岁前。汝果年多少。于此痛观之。多少年便了。了得好念佛。未了念佛早。生死从身有。离身何处讨。两人未见我。灯光如天晓。还家仔细参。邪路尔勿造。

　　慈音母难日偈

　　慈音今日生。慈母得身轻。般若烦谁转。金轮说法声。能将毛孔听。日用显威灵。谁料慈音舌。金刚千尺丁。

　　示石门故倪道人偈

　　来时无物去还同。来去分明鼓橐风。若使亡灵知此意。眼开眼合有何踪。

　　破生死心偈

　　现前分别心。毕竟生何处。若使生自心。境无孰为地。境能生分别。境岂分别境。设谓相因生。两无难成合。合无不应理。终入自然计。智者痛观察。痴人轻放过。于此宽不究。生死心难破。

　　示纪禅人(并序)

　　紫柏先生往读东坡观音赞。最爱其呼者若自痛。则必不能呼。今闻纪禅人渡江之险。于险中排遣。初虽自觉有力。至浪愈大。风愈高。则终不免被风浪转却。此禅人不欺之言也。虽然。从此不欺。于逆顺境缘。风波险处。勉强排遣。日久则信位可入也。因而说偈遗禅人。稍为精进之助云。

　　千波万浪一舟危。勉强支吾能几时。试问命根将断处。就中谁是大悲师。

　　母难偈

　　我娘生我我无生。久负我娘一片情。今日尹山炷香者。为娘请得走方僧。

　　住山偈

　　住山无甚巧。一味朴头来。雨后开新地。灯昏剪旧煤。照心翻贝叶。衬足护苍苔。久断风尘路。何人问大梅。

　　观花偈

　　江上芙蓉开。花含秋波奇。风摇疑顾盻。游子心魂痴。花岂有子心。子心何不思。以思思心前。自悟花汝师。此意颇不浅。心开输天机。

　　明暗偈

　　设不点灯。暗则满前。忽点灯时。明无缺圆。暗实有暗。明何从生。明若有明。暗何从形。每作此观。根境萧然。萧然之时。湿无中边。水当寒冱。坚相难除。冰当和暖。融相本如。明暗冰水。以类万物。一物得入。物物皆蜜。蜜有边中。佛难分析。分析不能。攀缘自寂。见彻观熟。死生逆顺。宰割虚空。千古一瞬。孰为灭度。孰为出世。乘智愿轮。而权而实。权止儿啼。实则自毕。明暗吾师。曷忘其德。冰水吾友。敢别好丑。舟泊南徐。杨枝吾肘。无隐斋头。镇江闸口。奇郎代笔。知郎点首。同行皆睡。梦翻筋斗。

　　庐山黄龙潭募供佛灯油偈(并引)

　　夫火不自传。必假于薪。薪亦不自烧。必假于火。然谓薪尽而火灭。则非达人之见也。何者。盖薪有尽。而火无尽故也。若火有尽。凡有薪处则有火。凡无薪处则无火矣。今则不然。以方诸向月。以盘承之。即少顷而水盈盘矣。谓此水果从月来。若微方诸。则独月不能流水。谓从珠来。珠不待月。珠何不水出。谓珠月合而有水。此又不然。初月与珠。各求其水。水皆无自。宁有两无合。而有水乎。世之君子。果以格物致知之学。不为分外。当徐而察之。薪尽而火果尽乎。方诸与月。果合而流水乎。如察而久之。诚积将明。一旦悟通。然后知形而上者。未尝非器也。形而下者。未尝非道也。若然者。则我日用之间。迎宾待客。折旋俯仰。是非荣辱。境缘逆顺。身心劳逸。穿衣吃饭。屙屎放尿。寒则索衣。饥则索食。顺我则喜。逆我则瞋者。亦当徐而察之。器耶道耶。道耶器耶。必自了然矣。庐山黄龙潭。有金像毗卢遮那佛。毗卢遮那者。此言光明遍一切处。既光明遍一切处矣。何假于灯。盖日以照昼。月以烛夜。继日月之明。明于无尽者。惟灯为然。圣人欲人即象得意。意得象忘。此又大觉末后句也。奇男子。何必登黄龙睹佛像。然后开悟。即共儿女团圞于灯烛光中。夜饮欢歌。酣睡之后。睡熟酒解。微开醉眼。徐察此灯之光。从油生耶。从灯薪生耶。火自明耶。倘于此际。一旦悟光生处。管取者醉汉。不须三大劫修行。立地成佛在。襄阳君子。不以达观之言为狂。能采听之。则黄龙化主。檀越如麻矣。偈曰。

　　庐岳黄龙潭。乞油供如来。不知谁有缘。欢喜舍净财。用买香洁油。然灯照佛台。光明永无尽。闻见心花开。油亦从水出。水偏与火乖。战争两不已。水去油火偕。此理甚微妙。知行世莫猜。缘生即无生。道器本同胎。胎产无量佛。皆从光明来。愿诸施油者。皆契毗卢怀。

　　承恩寺十景偈

　　宝狮岩

　　尾拂青天首撼空。等闲一吼怖毛虫。文殊老汉骑将去。游遍十方尘刹中。

　　卧牛池

　　不卧苍龙卧白牛。大千世界角尖收。寻常懒犯人苗稼。云影天光水草优。

　　千峰庵

　　路在虚空不在尘。白云堆处卧禅人。春来一雨千峰净。树杪泉飞五朵新。

　　锁凤桥

　　凤舞龙飞恐不归。石梁为锁永羁迟。相逢若问僧多少。万指森森绕砚池。

　　广德刹竿

　　幡动铃鸣调岂同。曹溪谩道不因风。鱼虾若许平田捷。今日桃花旧日红。

　　五眼泉

　　五眼人人本自周。无明地迸豁清眸。若将横目分凡圣。兔角挑云过别丘。

　　涅槃台

　　除却身心问吉凶。分明宰割太虚空。涅槃台上清秋夜。万里无云月正中。

　　成公塔院

　　宝地空林落叶多。先师灵骨在洪波。荷锄拟斸水中月。输我抛香礼上坡。

　　洗心轩

　　觅心无得洗心方。热恼都教当处凉。若使游人知此意。松风水月舌根长。

　　观音冢

　　万峰深处普门开。道骨宁甘火宅霾。大士果然炀帝子。麒麟何事产牛胎。

　　照身心偈

　　身若即心谁是身。心若即身谁是心。身若即心。则生死何来。心若即身。则烦恼何在。身心了彻疑不生。即此身心真般若。般若现前身心空。身心虽空身心在。此身即是真法身。此心即是真妙心。法身本来无生死。众生迷之生死起。妙心本来无烦恼。众生迷之烦恼扰。自达身心水即波。寻常日用头头偕。相逢不是儿女戏。身心不悟真狗彘。况乃人为万物灵。大事不明须怖惊。怖惊日久诸佛怜。变身为我说无生。眼前早晚相见者。谁不胸堂点佛灯。佛灯虽点不照己。开眼如同夜里行。

　　初于闻中入流亡所颂

　　百战将军未肯降。太虚空里割疆场。冻雷出地醒残梦。别有梅花一段香。

　　猪偈

　　养猪充口腹。因爱结成仇。猪若知此意。终朝不食愁。愁兼与不食。猪死肉有不。颇赖猪未知。肥肉过汝喉。终来汝作猪。还须偿猪油。此理果弗谬。劝汝养猪休。

　　文薪偈

　　若微文字薪。观照火无附。若微观照火。身心薪不然。薪然俄成灰。灰飞身心尽。湛然实相灯。光明无内外。自烧复烧人。一灯传百千。百千传无穷。终古常若旦。十方无夜时。文字薪功德。是故有智者。即文字得心。心外了无法。文字心之光。以光照眼根。无色能待眼。以光为雷音。耳闻耳识空。以雷为妙香。鼻嗅鼻无得。以香为上味。舌尝尝即智。以味为触尘。觉触身根遗。生死在何处。龟毛缚兔角。以触为法则。五尘落谢影。缘非因缘变。分别变所缘。影影各具三。种子习气现。虽经千万劫。六根更无量。四生七趣中。浮沉难可数。种子习现等。熏种影不乱。不乱各有则。故以法则名。我作文薪偈。名缘因佛性。熏汝了与正。实相灯传永。无论冤与亲。皆入光明海。

　　释中论偈(并序)

　　已去无有去。未去亦无去。离已去未去。去时亦无去。此偈明何义。良以未去为正去之因。正去为未去之果。正去复为已去之因。已去为正去之果。用是观之。正去不能自去。必假未去而有去。既必假未去而有去。去本无自性。既了去无性。未去已去皆然。譬如有中间。则有两头。智者了达此三时无去来。去来亦不昧。

　　未去不名去。已去不名去。离已去未去。去去谁去去。又离正去去。已未去不得。离两有中间。断无有是处。离中有两头。亦无有是处。我以差别智。往返推去来。龟毛与兔角。有名而无实。于一法见彻。于诸法不疑。于诸法有疑。于一法未了。若人有善根。顿达是偈已。一切修多罗。洞明如指掌。拳手与屈伸。卷舒得自在。

　　光明偈

　　无量光明藏。随缘用不同。始终若有性。事事岂圆通。

　　勉少年偈

　　子房椎秦气。岂止万丈虹。一旦能自下。进履圯桥翁。吾闻老屠叟。与客宴笑间。呼客客疾跪。客面无怒颜。跪久竟无语。仍呼客共餐。客疑敢问叟。此跪何所以。老屠舒徐言。少年登高科。未经贫贱抑。此跪若不忘。平生用不尽。子房进履后。圯翁骨已朽。至今闻其风。使人毛骨竦。跪者埋黄土。相国付流水。此跪无今古。闻者无不勇。此勇遇声色。声色不能惑。此勇治夷虏。夷虏不敢忒。我愿以此勇。日用持不忘。在在极乐国。

　　午斋偈(并序)

　　予有泉石之疾。久患未瘳。偶午斋未讫。山水忽临。不觉眼根食色。舌不废味。自笑自痴。说此偈耳。

　　舌以饭为食。眼以色为食。舌眼一时食。次第非次第。山水富烟云。菜饭咸酸具。是同是异耶。本是一人事。此中觅能所。如人手揩鼻。鼻外若有手。是他非是我。此义初明白。岂烦求索得。

　　病偈示通方

　　人人无病时。自谓生铁铸。及至有病日。何止软如絮。四大互增损。众苦靡不至。所习佛知见。试之了无济。病中难作主。临死岂不错。一错千万劫。称锤沈海底。若欲出头来。须待马生角。安得奇男子。病时如不病。寒热交攻时。寸心安若海。惊涛恣泼天。湿性初弗改。即此不改者。了达譬指掌。开握与舒卷。壮士屈伸臂。病犹嬴劣夫。病者如壮士。相角胜与负。愚者亦可决。况复有智人。于此何疑惑。知病虚不有。般若顿现前。才觉有微苦。般若即隐没。病苦与般若。何曾是两物。清凉及热恼。刹那顺忽倒。病根在何处。病者自寻讨。一旦得其根。病愈呵呵笑。

　　闻钟偈

　　根中若有尘。尘中若有根。根尘既交参。能所互不断。根中若无尘。尘中若无根。根尘不交参。谁先复谁后。真妄各有路。同行不同入。入则顿了知。未入徒支离。是事大不小。大雄始能了。

　　礼四祖偈

　　南无四祖信大师。童真便知求解脱。苟非夙具灵骨来。忧深虑远何至此。一朝狭路逢璨老。当头一椎迸臭汗。了知缚脱两头语。黎奴白牯常为队。临行接得无姓儿。穷家破具从他绍。多情突地出黄梅。赚杀牛头贫彻骨。人天自是失依怙。抱赃叫屈谁相悉。衔花百鸟觅踪由。何异层冰求烈𦦨。我悬狗马心已久。带疾慈光一稽首。惟愿我祖怜弱丧。死生梦中频拔济。

　　礼五祖偈

　　稽首五祖忍大师。片时不计计长时。山前山后种松子。松高引得鹤来栖。鹤来弗解骑鹤去。有去有来非所虑。长生固胜短生多。莫若无生死亦住。一朝释锄拜床下。法道可得相分付。堂头嫌老许再来。只顾问娘匪问父。赚得阿娘肚忽大。举族纷纷争痛恶。一身孑然无所依。败堂冷庙延朝暮。生儿便会道无姓。触着堂头心上病。西来衣钵总交渠。赤卵咆哮行祖令。十方诸佛缩却项。岭南獦獠神通广。猎人队里觅生涯。七百高流空腹胀。蜀道难行世所知。谁云传命法悬丝。我常深夜念及此。世间想泪沾缁衣。今日浊港滩头过。离娘墩前草如故。西风落木行路难。子母恩情从此破。

　　圣凡偈

　　兔子怀胎产六龙。不惟为雨更为风。临机纵夺能翻弄。一片春光万卉融。

　　微显台宗性恶妙旨偈(亦云非性偈)

　　稽首十方三宝尊。未来过去现在者。我今哀求请证明。惟愿冥显有加被。三际不离一念有。岂离三际有一念。譬如一指有屈伸。废屈立伸血脉断。染净亦随缘所熏。随缘善恶二相显。显者可见谓之修。不可见者谓之性。性惟非性自不觉。不觉不离染与净。了知染净既如是。一指屈伸奚足病。屈伸离指不可得。染净离心亦何有。心即本体染净源。源亦非性宁染净。惟有悟心方决了。决了始知台宗妙。台宗之妙在性恶。性恶三昧三昧王。一切染净横自在。皆藉性恶功德力。盲师不见性恶玄。废染立净坏佛体。弟子仰仗三宝力。述偈微显台宗旨。更愿见者及闻者。同悟性恶利含识。

　　腊月八日供佛乳麋偈

　　如来成道是今日。成道毕竟何所得。我等今日未成道。未成毕竟何所失。现前大众当痛参。参透乳麋用鼻吃。莫憎此是孟浪言。言言字字涂毒汁。

　　蜂触纸窗偈(二首)

　　纵使千飞与万飞。心因境有岂真知。但将能所俱抛却。不假钻研透不疑。

　　来时初不有遮拦。才欲投明透便难。若肯反观来甚处。去来何路不天宽。

　　示徐孟孺偈

　　掉转头来一拍时。就中无地着思惟。徐郎觌面知归处。始信春来花满枝。

　　圣智偈(并序)

　　若谓念未动是圣智。则了得念未动是圣智之知。此了涉念耶。不涉念耶。涉念则有念。定不能测无念。不涉念则念既不涉。知亦本无。谓了念未动是圣智。此了何异虚空揣骨。思之。

　　圣智昭然休更觅。山河之外别无灵。但能当处寻生灭。方信红炉有剩冰。

　　雷郎吃茶偈

　　念未生时谁吃茶。宁知茶不自噇他。就中别有通喉路。滴滴须教成露花。

　　芭蕉庵听雨偈

　　直谓重泉树杪来。[谷*宏][谷*宏]岩壑起轻雷。何须方外寻幽僻。城市云林趣不乖。

　　雨打芭蕉一样声。听来迷悟太分明。桃花只许灵云见。敢保盘山梦未醒。

　　皖公灵迹

　　行尽千峰与万峰。飞泉响自半天中。背岩有路通幽处。流水桃花问皖公。

　　示宇靖偈

　　春来谁不爱花红。蓦地东风起太空。艳冶凋零一条看。此心无处不虚融。

　　逆顺偈

　　淫怒无常总是渠。逢缘逆顺递乘除。从教伎俩翻天地。几度推寻失旧居。

　　偶成偈

　　天上人间势利同。但将罪福判雌雄。达观老汉偏奇猾。惯解藏身兔角中。

　　宣州兴教坦禅师偈(并序)

　　宗门武库。温州牛氏子。世业打银。因磨洗银瓶次。有省出家。号宣州兴教坦禅师。

　　怪底牛郎业打银。银瓶磨次现全身。广长舌相无多子。独许渠侬见得亲。

　　应事粘滞不觉失笑赋此

　　贼后张弓悔已迟。更教贼后笑愚痴。何当明镜无留碍。妍丑难瞒不属知。

　　寄王元美

　　法身有口能噇饭。大地无尘翳眼睛。此事遥知已相委。愿垂一语印愚情。

　　悼王方麓先生偈

　　未生曾道是华严。习气临终果现前。释尾儒头难辨别。还同竹篦勘痴禅。

　　无题(二十首)

　　丈六金身卖酒标。一朝烂醉睡如猫。牡丹花下春风里。多少馨香带露飘。

　　狂心未歇似猿猴。日夜翻腾者髑髅。一把无明火烧却。紫烟堆里好回头。

　　莫待焚烧始转头。正当强健好调牛。皮肤脱落全身白。水远山长任自由。

　　水国微茫坐入禅。六铢缥缈散花天。只今灵骨无寻处。风雨萧萧送客船。

　　踏来空翠几千重。曲折曹溪锁梵宫。欲问岭南传底事。青山白鸟水声中。

　　百尺危梁架碧溪。行人到此莫思惟。浪花风卷晴飞雨。掉得头来已湿衣。

　　县空架地力难移。怪石为腔藓作皮。无孔铁椎敲便响。禅流直下不须疑。

　　道人无往不悲秋。何事扁舟带月浮。白雪阳春谁接拍。石门流水暗相投。

　　君家几个长松树。引得天风作海涛。热恼任教千万斛。此中一坐自全消。

　　浮云初不染虚空。起灭从交淡复浓。若使身心成兔角。应酬万有自春风。

　　白鸟衔鱼上钓矶。渔翁初不涉思惟。水天空阔相忘处。坐者坐兮飞者飞。

　　万别千差总此心。谁融大地作黄金。爱憎交错难销处。多少男儿被陆沈。

　　春来花草兴绸缪。丹室珠林挟妓游。卢舍那身随处现。醉中几个解回头。

　　空林何处夜鸣钟。踏遍苍苔叩梵宫。此会不须言底事。相看箕踞明月中。

　　万别千差总不妨。无心触处可相忘。虽然六入如空聚。见豕何曾唤作羊。

　　春来树杪百重泉。饱饭眠云听不厌。若使陶潜知此意。何须弦断始无弦。

　　阿娘奶头大如斗。不食小儿见之走。饮乳输他亲所生。一口未了复一口。

　　广长舌相覆虚空。大地山河舒卷中。若问人天何处着。归宗口里有拳容。

　　凡当我处皆非我。我若无时我始全。纵使虚空为辟喻。虚空我后我曾先。

　　流水青山笑我痴。涉川绝岭惯忘疲。南来北往缘何事。一线真机世不知。

　　究心想偈(并序二首)

　　皮毬子曰。一心不生。为善无地。况为恶乎。故无论逆顺境风扇中。则念之生虽有心拟禁而不起。无是理也。但起善念。当勉力而充扩之。若起恶念。当究此念是贪耶。是瞋耶。贪近淫。瞋近杀。淫之为过。过莫大焉。杀之为祸。祸莫甚焉。我清净廓然之中。而忽生此不祥之念。幸而有始无终。则过祸似可逃也。不幸念起而始终之。小则杀身丧名败德。大则一堕阿鼻。魂灵受罚。一日一夜。万死万生。卒难出离。且我此身。究其所自。初本于父精母血杂而有之。现前能分别之心。初本于父母交遘之时。不达前境惟心。乃受境惑。故男子投胎时。于母作可意想。女子投胎时。于父亦作可意想。既而此想身成之后。不名想而名心矣。此精血杂成之秽。心主之后不名秽。而名身矣。故有智男女。解作此观。观久得力。则于饮食男女之间。虽境风扇鼓。自然念不生也。噫。念果不生。则向之清净廓然。还复入我手矣。故曰。虽然旧阁闲田地。一度耘来方始休。至此然后说栽田博饭吃。无愧于心焉。若未诣此。祖翁田地尚属别人管业。我安敢妄想偈曰。

　　𦎬臊交媾始成身。中有贪淫即识神。两者若能看得破。何妨寒冻作阳春。

　　祖翁田地卖年深。执倦风尘何处寻。见说豺狼与狐兔。荒寒荆棘久成林。

　　行昌刺祖偈

　　行昌刺六祖。却被六祖刺。世人谁得知。岂非冤枉事。

　　智识偈

　　五识揽性境。是名因缘变。行解犹未起。名言岂能及。同时意忽生。五为退残客。五退六既进。六揽独影耳。由尘发知故。此知非本有。由知尘现容。此容异晴空。了知不了知。识智竞分路。识则假名贼。智则克家子。炽然善分别。我法执渐释。入流而亡所。所亡能亦失。能所无地时。𨍏轹摇不息。

　　示于中甫

　　国贼患在智。心贼患在玄。三叉乃见刺。诸尘解脱源。龙潭虎豹窟。惊悸雪松边。

　　示于润甫

　　六祖本樵夫。悟心乃成祖。此心是何物。证之迈今古。非独释迦然。仲尼亦复尔。如若道未闻。虽生不殊死。且道道奚闻。最初从信入。坚持久不惰。自然人指路。遵之直截行。寸心勿回互。世有毁誉风。此是诸魔使。遇之力愈坚。始信真寔做。一点疑惑生。无媒自招祸。苟非英灵汉。逆风难把柁。

　　净土偈

　　心净佛土净。心秽此土秽。净秽既在心。如何别寻理。但观心未生。净秽在何处。此观若透彻。众罪自消灭。不待莲花开。香光从口发。南无阿弥陀。佛即自心觉。觉即情不生。情生成杀佛。杀佛堕地狱。难生莲花国。能使情不生。弥陀自来迎。莲花为胞胎。永不作众生。念佛虽不难。难破逆顺关。逆顺关若破。始面弥陀颜。

　　自警

　　众人关意处。饮食男女耳。我辈所急者。治心药贵止。止时不由观。兹止非尽美。止观相为师。循环妙无已。现前赤肉团。善用初非累。谁谓臭髑髅。金刚坚莫比。色生空匪殊。波水谩彼此。古德曾有言。亡僧痛为子。当阳既不荐。白骨为汝死。回首石楼痴。覆舟华亭耻。死生等戏具。心了何足齿。

　　吃水斋闻鼓偈

　　我昔吃水斋。几月分别轻。身心有若无。六根泻鼓声。仔细推所以。击鼓道士耳。此观尚隔河。声乃发于迩。始悟念不生。古今无异路。远近分别起。法身岂有阻。六尺空中云。云起有无际。聚散初无常。何苦徒横计。横计若不消。驴年出生死。

　　脱女身偈

　　有身有女执。无身执自消。众生久颠倒。横执身坚牢。坚湿暖动观。女身等龟毛。此观若成熟。莲花为胎胞。更将憎爱空。心空境寂寥。能所情尘荡。童真着方袍。参禅与学道。永无魔外挠。真祥痛持偈。女身当处超。

　　常如寺偈

　　逆顺本无性。似有惟横计。若知喜即瞋。步步安乐地。

　　示闻郎

　　鬼怕捺硬人。识怕捺硬智。强久自成熟。忽契无分别。

　　示修慈

　　有我众生我。无我诸佛我。真妄我明白。顿超生死路。

　　明暗偈

　　生灭不生灭。譬喻明与暗。一存一不存。未合波罗蜜。生灭不生灭。譬喻明与暗。两存不两遇。乃合波罗蜜。

　　断淫偈(有引)

　　夫言清行浊。开眼说律。合眼行淫。醒梦虽殊。淫根无二。故此根未拔。生死难逃。今世后世。眼合眼开。根尘主客。授受无穷。苟能一念不起。淫机自枯。于众生分中。念起是常。不起是变。于菩萨日用。不起是常。念起是变。常变无根。随习所熏。熟则名常。生则名变。名虽有换。初无异同。故能以戒定慧之香。熏而不断。则净用现前。以贪瞋痴之水润之。则染用力猛。故寂音尊者。观音赞有曰。悯我心明力不逮。时时种子发现行。此我尊者。踢翻好丑窠臼。而能吐言真实。如云尽长空。明月显露。清净光洁如此也。偈曰。

　　十方三世中。惟我一人淫。淫机断不难。淫人处处满。淫机卒难断。时时互相熏。增长无有已。我断人不断。断断熏复深。染净各有源。源穷染净洗。戒根盘虚空。空外无有物。有淫无地藏。

　　戒杀生偈

　　以心观天地。天地伯仲同。以天地观心。物方分雌雄。雌雄生强弱。强弱生战攻。胜负不相下。互吞岂有穷。未穷能知变。口腹戒肥脓。

　　卧佛偈

　　睡者不忘石。焉能卧石上。石非忘睡者。石则有我相。谁谓双忘中。鼻风吹树向。阴阳既不到。出入息难状。惟有本色人。闻斯称绝唱。

　　闻雷偈

　　将雨雷先鸣。轰然声达耳。遂即究闻者。犹未决能所。所闻既无知。能闻宁独起。若复合而闻。细推无此理。能所既不有。合者是何物。合乃且共生。龙树曾不许。无因如可闻。山河皆吾耳。往返研其因。毕竟穷无始。无始不昧闻。闻时遗彼此。玄沙老古锥。昔日曾有偈。鼓中无钟响。钟中无鼓意。钟鼓不交参。句句无终始。

　　六识功能偈

　　第六分别观生法。功成本位粗相灭。细相乃通七识分。生法以无分别观。观之不已无功成。乘此无功铸异熟。异熟既融任运入。五八刹那同时转。圣人能事自此毕。驾此无事自在船。逆顺风波渡群有。究竟如上种种德。皆是六识作观力。余识但坐不能行。惟六能行未始坐。张翁吃酒李翁醉。说与傍人谁肯信。三量三境摄心所。以此之故功在六。圣凡迷悟六不行。总是天晴地下湿。

　　醒梦偈

　　紫柏老人妄想多。夜来合眼梦不少。梦中好恶几千般。开眼何曾有茎草。脑髓心肝命所系。梦中有人平白取。解空未熟取时悭。成就悭贪多巧计。直得计穷瞋发尽。脑髓心肝宛然具。将观具者等梦中。死生荣辱恣游戏。

　　持华严偈

　　大方广佛华严经。如来初转根本轮。此轮转不离四门。理转事转事理转。事事无碍最幽玄。拈来便用无廉纤。离理无事波水同。事理互转亦流类。若微第四事事幽。前三终未离窠臼。窠臼不离情不枯。情不枯兮智不讫。智不讫兮觉为碍。境风逆顺难自在。理障事障谁为魔。觉不为碍事事快。若能受持此经卷。洞达吾偈根本在。且道根本毕竟在何处所。热恼烧心。谁着火。清凉彻骨岂天来。

　　长松馆雪偈

　　明月在天云障之。障云疏漏露明月。幻作梨花与柳絮。铺遍江山无空缺。白象儿。休裂蹶。境缘逆顺蹴踏时。金毛闻之亦脑裂。三月桃花笑路人。主人于此心能歇。

　　修补大藏经板偈

　　百年三万六千日。忧勤功利何其急。若将长劫较百年。百年不殊出入息。出入息中营胜事。苟非明勇谁能得。功利不过周微生。胜事资我脱苦趣。胜事之中最胜者。续佛慧命第一义。慧命得续欲命枯。娑婆铸为极乐土。此意智者独了然。愚者狐疑难信入。吾偈不实是绮语。舌根生生常破碎。

　　西子说法偈

　　世人尽爱西施美。范蠡不爱却载去。此意若使吴王知。伍员头始留得住。我闻西施美亦爱。爱情如火烧心里。无限精神为此枯。千排万遣无用处。偶读圆觉普眼章。西施之丑难掩藏。三十六物仔细观。但觉其臭不觉香。香臭互夺本无地。范蠡满载明月光。此光要使照千古。伍员头断日中霜。万花丛里去复来。西施翻作说法王。试观捧心颦眉时。芙蓉两岸秋波长。得渔款乃声何奇。耳根一染平空亡。

　　云居山复古偈(有序)

　　青山无古今。白云有去来。法运之通塞。人情之爱憎。道场之兴废。俱循业发现。不可以有心期。亦不可以无心待者也。予别云居二十余年。近憩归宗金轮峰之阳。一日云居绍住山过予问讯。且曰。云居近有诸缘山主肝脑涂地。鼎建古刹。予曰。此亦循业发现耳。问何谓业。予曰业。命也。又问何谓命。曰。命。用也。又问何谓用。予震声一喝曰。在眼能见。在耳能闻。此是恁么。绍不荐。予说偈曰。

　　见闻历历自何来。才复生心光早霾。此去欧峰三尺半。杖头日月照尘埃。

　　示等观读棱严经偈(有序)

　　有身之身。众苦所聚。有心之心。万虑所萦。惟无身之身。形充八极而无患。无心之心。智周万物而不劳。众生日用不知。病在外封六尺。内迷方寸。苟有智男子。达封非封。了迷非迷。然后以一身为无量身。神头鬼脸。辅弼法门。以一心为无穷心。奇媒异智。通达佛法。寄广长舌于诸子百氏之岐。使归大道。是为真报佛恩。

　　十卷楞严一柄刀。全牛不见眼中毛。试将智刃游心马。积劫无明当下消。

　　读东坡观音赞

　　当年客少室。饭讫乃经行。柏根见短碑。刻画观音形。上有东坡赞。读之蚊上铁。徐而久味之。一日顿了彻。自是恣口门。到处为人说。眉山苏长公。觅佛心已歇。心歇光自圆。事理皆活泼。戏谑与讥呵。譬如青天裂。天裂眼界高。天外风景别。如若自不见。反笑人见拙。

　　示周季华

　　众生无明炽。执身招死生。圣人悯其愚。教以一观四。见四了不昧。一身不可得。此涤凡夫垢。非是二乘执。又以一遣四。四亦不可得。一四俱不有。直下无生智。不可以数求。不可以情会。情数两坐断。肉块金刚体。譬如手作拳。或者作拳想。或以拳作手。或者作手想。拳若有拳性。作手不可得。手若有手性。作拳亦不得。拳手两无性。执者宁非惑。虽无拳手性。拳手宛然尔。我以拳手偈。相逢谁荐取。自信合佛心。龙神谨护持。愿凡见闻者。俱悟无生理。

　　分别能所偈

　　若使分别因境有。境有于我何交涉。一切凡小未了知。根尘扰扰无由歇。了知两者但名言。能所何曾是两橛。环轮之上觅始终。笑杀东村王大姐。了知成修佛真子。烦恼未除超十地。此知止观大导师。愚者弃师寻觉路。无能所中怖根境。谁知根境觉路资。冰多水多何须疑。众生若使无我所。圣凡血脉皆枯断。拨无因果成魔种。却疑了知非亲儿。谁知生灭不生灭。智识一条有同别。我今说此妙伽陀。何异幽宵悬日月。大家苦乐光明中。日用不知盲者咎。医王一朝抉障翳。光明初不离眼有。此光若谓医王与。寻常见暗是何物。

　　示知几病中偈

　　祁寒溽暑。羁旅不归。啖热吞冷。惟自知之。境缘错迕。饮气支持。苟弗以理。消释甚难。逆顺荣辱。理遇本闲。若以情遣。纷扰无端。喜则属阳。怒则属阴。阳易舒畅。阴易结沈。舒畅融通。面目光泽。结沉凝滞。毒乘为贼。贼据肯䏿。痛不可胜。究其所以。惟业是生。业生无地。造者惟心。心外有法。圣人沉吟。南岳大师。身忽肿胀。求生不得。求死无恙。转侧靡停。苦极觉朗。知病惟业。知业惟能。推能之初。无我而灵。肿胀顿消。获宿命智。过去善恶。云度沼沚。纤毫不昧。如见十指。贵郎贵郎。病卧一床。正当病痛。情识张皇。智不可治。力不可降。痛痛痛觉。能所两角。我代渠观。根尘廓落。病乃知识。诱我得入。奇哉奇哉。我入贼出。一尘正受。尘尘历历。自他无间。维摩神力。八万师座。总纳丈室。大小相容。位分不失。问何宗旨。端郎把笔。笔如宝剑。圣凡失色。且道末后一句。又作么生。灯烛光中相问疾。净明茶饭自然香。

　　示贺仰庵(有引)

　　夫心无真妄。而真妄名生。良以迷无真妄之心。而真妄之名。不得不立焉。又有迷真妄之名。而不求其实。役役然。巅毛白而执名不返。可不痛哉。夫物必有名。名必有物。名物不相负。而天机深者。即名为梯。缘而上之。终得其实。实得心明。则真妄可辨矣。何谓真。无我而灵。炽然而分别。与性不违。此真之始也。何谓妄。流逸前境。迷而不返。妄之谓也。又妄身假四大而有。妄心亦假四蕴而有。故妄身盈不五尺。妄心周不逾身。今天下竞以五尺者为真身。不逾身者为真心。不知果真乎。果妄乎。吾闻空无边际。乃法身中影子。故曰。空生大觉中。如海一沤发。吾闻圣凡依正。亦无有穷尽。依真心而建立。故曰。心外无法。又凡夫迷真既久。故真生妄熟。而于妄熟之中。籍佛祖圣贤师友眷属。缘因熏发。了因初启。培而养之。境风顺逆。死生好恶交加之间。以勇济明。以明扶勇。锐然而进。精然而深。是谓以生灭心。开生灭解。和泥带水。究竟十信。皆圆解生灭之力也。入住则力非生灭矣。吾悲悯汝兄弟。身处尘劳腥膻之阱。而能长斋不茹一切血肉。真火宅莲华也。乃说此偈曰。

　　因境而生。因境而灭。生灭无常。凭境贸易。从无始来。至于今日。执此为心。认贼为子。自劫家宝。无时不尔。失功德财。一贫如洗。背无生灭。随顺生灭。十二缘生。以为窟宅。忻忻恋着。莫思舍离。不舍离中。众苦积集。如影随形。怒逐不去。从劫至劫。等汲井轮。下上无歇。如上众苦。初本无地。一迷本智。幻出诸有。无能所处。建立人我。戈剑胜负。血流漂杵。皆自心作。离心无有。即心观察。本智何物。有何因缘。变出根境。一旦精明。如子得母。彼十二支。皆功德使。自利利他。无有穷极。

　　示李次德偈

　　水外有波。波必不湿。波若果湿。何波非水。愚人不了。见彼波相。千变万化。汹涌无常。生灭多状。逐彼名言。为境所转。炽然分别。从无始来。了无休息。改头换面。鳞甲羽毛。人间天上。升沈随业。此皆波也。迷水疑波。谓波非水。故名愚人。智者不然。了波即水。达境唯心。本无凡圣。岂有古今。灵然无我。为群有祖。故知祖者。必能孝顺。悟自心者。必能奉重。如不奉重。说食不饱。干慧无用。触事临机。情见妄觅。法珠在掌。勿误堕失。年光难把。老病莫期。小子痛惭。日用勿昧。

　　吊顾諟斋偈

　　世有涂毒鼓。有击则有声。毋论心有无。闻者靡不丧。若使无人击。声亦无所有。无声而有闻。闻者闻何物。是故涂毒鼓。有毒等无毒。虽复鼓上卧。毒不能毒人。所以无缘者。佛亦不能化。吾鼓则不然。以名而为之。涂毒于名上。以传而为枹。一人传百人。百人传无尽。如是无尽枹。援之击兹鼓。无论见不见。闻者无不死。有人未见我。但闻我名号。谁知涂毒名。闻声毒入耳。毒入而不发。决无有是处。公曾闻我名。岂得不受毒。以此因缘故。公终偷心死。心死性则活。性活孰非佛。吾是以知公。已堕诸佛数。

　　悼藏主法本偈(有引)

　　夫割股救人。不若割股救亲。割股救亲。莫若割俗亡身弘法。何以故。资我身者。不能使我无生。生我身者。不能使我无患。老氏曰。我有大患。为我有身。我若无身。何患之有。惟亡身弘法之德。近则使我即大患而为药草。远则使我铸缘生而终契无生。以患为药。智者所甘。从缘悟入。众入所昧。智甘众昧。水中择乳。苟非明而勇者。孰能鉴此。尔少业瑜珈。既而遇大善知识。割瑜珈而从禅。禅虽未悟。而操介卓伦。教虽未了。而弘法无懈。惜其志有余而气不能持。于万历某月日大命将终。犹谓法侣曰。我今生乏财。凡作佛事。则多难少易。此去再出头来。倘得作宰官身。则刻藏不难也呜呼。为僧知僧贫。而不知官贫。为官知官贫而不知僧贫。僧贫于财。官贫于闲。两者所贫。皆非识心达本者也。故为官多受劳辱。则曰莫若为僧清闲。为僧多受贫困。则曰莫若宰官如意。殊不知劳勤莫先于有心。大患莫若于有身。惟了心非心。达身非身者。照穷万有而不劳。形充十虚而无患。然后发同体之悲。接无量之众。运智于无何有之乡。究竟无上。灯传不绝。乃吾曹能事。故曰。厌生死苦。失佛法道。今尔发愿虽与众殊。然以吾曹本色断之。步骤失矣。夫形有聚散。心无古今。有聚散者既化。则无古今者宁不存耶。汝生以慈父事我。且为法而死。若不以率性之痛诲。超情之椎轮。提撕本色。恐成埋没。听吾偈曰。

　　四十九年前。四十九年后。反复觅生死。日中见北斗。厌僧欲为官。官贫汝知不。俸薄不能给。合家饿如狗。为官得有财。必从贪中来。以贪作佛事。培福反培灾。赖有弘法愿。终与众人殊。舍身复受身。慎勿失戒珠。戒珠如不失。生处自光洁。所愿终当克。九原休泣血。我若老未死。迟汝疾出头。果不昧初心。来充法海牛。耕遍大藏田。福慧始无边。假使热铁轮。在汝顶上旋。𢬵教烧个死。亦是好因缘。

　　示王孟夙偈

　　若人静坐时。妄想来打搅。种种力排遣。此妄终不了。不了妄是贼。贼必劫我宝。我宝既劫去。主人等枯槁。人为万物灵。枯槁岂相较。若欲得真静。必先求动自。此动为我生。此动为物起。此动果我生。物未感不有。此动为物起。物感木人无。往复究竟动。物我求无得。物我求既无。横谓合而有。两无合若可。水可洗其水。水既可相洗。己眼见己眼。己眼能见眼。谛观君自省。

　　醒梦偈

　　梦里冤亲。相逢喜瞋。醒中无异。奔逸前尘。鼠饿翻盆。醒知非真。幻兼泡影。喻此梦身。露电倏忽。臂交故新。仲尼哀之。菩萨沾巾。颜子未荐。坐忘弥勤。肢堕聪黜。离云月轮。清光充满。照绝边中。以眼观声。普门圆通。百川一月。触处相逢。念彼善财。参寻未回。难光觅月。月被云霾。身等梦幻。泡影露电。壳虽假合。恒作是观。一观若成。余五自现。见思消融。是身舒卷。譬如白云。岂涉牵绊。跣足经行。脚跟具眼。

　　墨画偈

　　万物本虚。惟人自扰。一心本真。逐物颠倒。惟物惟心。悟之皆妙。以未悟故。成敌狂闹。惟大觉人。日用了了。见物即心。见心匪槁。智周万有。兹灵常皎。即色入空。废器小道。即空接粗。众无不晓。以觌墨画。赋此寄奥。

　　伊峰偈

　　非纵非横。凡圣莫测。瞥尔生心。雷轰耳侧。

　　持戒偈(有序)

　　五戒名根本戒。盖人天圣凡之根本也。廓而大之。则名沙弥十戒。再廓而大之。则名比丘二百五十戒。然皆以初五戒为根本。故名根本五戒。凡具诸觉而有生者。如于初根本五戒中。不持一戒两戒。决不能生人中。故曰。戒胜则生胜。戒劣则生劣。大块间所以富贵与贫贱。断非造物使然。皆自心所造尔。古人有曰。五戒不持。人天路绝。咦。人天路绝且问汝举足向甚么处去。偈曰。

　　五戒不持。人天路穷。举足何往。牛马胎中。持戒不难。难在重道。苟能重道。何戒不皎。戒皎根香。香遍十方。是凡是圣。出没香光。如戒有破。头头死路。我不敢言。尔痛自悟。

　　紫柏老人集卷之二十
卍新纂续藏经第 73 册 No. 1452 紫柏尊者全集


　　紫柏老人集卷之二十一

　　明　憨山德清　阅

　　杂说

　　匡石暴亡说

　　世有年志俱盛而求菩提。一旦志不遂而暴亡。或者便生诽谤。驱乌子应之曰。此亡者。乃广长舌相也。善听法者。即于此悟国土危脆。而况微躯乎。如雪峰指亡僧髑髅示众曰。此僧为汝等却真实。大众如何荐取。玄沙有颂曰。万里神光脑后相。若然者。则匡石先生之暴亡。岂有亡不亡之窠臼。为褦襶子作口实翻腾去耶。

　　魂魄辨

　　精气为物。游魂为变。是故知鬼神之情状。此孔子之言也。而解者互有不同。或谓精气无知。游魂有知。或谓精气与游魂。皆无知也。或谓精气与游魂。皆有知也。是故学者所宗。亦各不同焉。然孔子之言。若日月之在天。而盲者不见。岂日月之咎哉。盖孔子立言之意。有顺。有逆。有逆而复顺。三说焉而伊川。晦庵。谓魄与魂皆无知。东坡与沈内翰。谓魄与魂皆有知。独新建则谓魄无知。而魂有知。此皆能会通孔子之意者。但解愈易。而孔子之意愈晦耳。何谓顺。自性而之情也。何谓逆。自情而之性也。何谓逆而顺。圣人以为我复性。而人不复则情不消。情不消则我见炽然。我见炽然。则贪暴无厌。争斗靡已。故以复性之教教之。使夫顺者知逆。逆者知顺。则原始反终。死生之说可明也。夫迷顺而不知逆者。恣情而昧性。其生也为魄。死也为鬼。顺而知逆者。悟性而治情。其生也为魂。其死也为神。魄之为言泊也。夫泊者。以众人未闻道。则无往而非情也。而情无自体。必假于根尘。故众人。其资厚则气强。其资薄则气弱。所以其生也。寄泊于物。而强弱随焉。则其死也。亦必泊于物。而强弱随焉。若伯有为厉是也。君子则不然。既闻道矣。知道外无物。无物非道也。所以贵为天子不以为荣。贱为匹夫不以为辱。若舜与禹是也。即此观之。伊川之说非矣。新建之论。得失半焉。唯苏长公与沈内翰近是。然苏沈犹未能精辨。顺。逆。逆顺。三者之始终。所以理全而事略。事略则波亏。波亏则水缺。波譬事也。水譬理也。故事不融而理终不彻耳。予故曰。众人恣情而昧性。则魄盛而魂衰。君子则魂多而魄少。以其闻道。而能以理折情故也。故魄为鬼之因。鬼为魄之果。魂为神之因。神为魂之果。因果精。而魂魄鬼神之说明。若镜中见眉目耳。夫何疑哉。至于三魂七魄之说。此众人也。魂多而魄少。此君子也。唯圣人无魄而惟神。故其生也。生不能累。而其死也。岂独有累耶。故曰。妙万物而无心。谓之神。又曰。圣人无复。夫无复者。谓性外更无情可治也。如有微情不尽。终非无复。故曰。微尘尚诸学。明极即如来。又曰。一切浮尘诸幻化相。应念化成无上知觉。即此言之。则易之为书也。深矣。妙矣楞严之为经也。妙矣深矣。昔张无尽。谓我读佛经。然后知儒。是以非穷理尽性。至于命者。则魂魄鬼神之说。始终逆顺之浅深。精而粗之。粗而精之。因之果之。千曲万折。解情释缚。异其名言。同其义理。是而非之。非而是之。无疑处使之生疑。有疑处使之无疑。此圣人之深慈。君子之苦心也。学者不可不知焉。

　　示宇泰放光石说

　　天下疑信之生。不生于事。则生于理。故生于事者。惑乎理矣。生于理者。疑于事矣。以此观之。信理而不信事。信事而不信理。所谓信非真信。疑非真疑也。惟即理而信事。即事而信理者。予又何言哉。若夫孔陵之蓍草。奘老之摩松。事以理推。理以事究。情与无情之异。皎如日星。此石六棱而锋锐。体质光洁。映日流辉。产于峨嵋。而他山无之。说者。以为六棱以表六度。锋锐以表精进。充三学而统万行。体万行而治众习。习治。则即事成理。即理成事。而遍吉之德备矣。夫峨嵋盘礴千里。空翠接天。绝巘奇峰。倚伏万状。岂星星之石。而备众德耶。曰。一花可识无边之春。勺水可分圆满之月。彼既如是。此独不然与。

　　似完斋说

　　圣人不以长蛇封豕为患。而以一身为患。其忧亦深矣。如章台带水。阿房连云。极游观之乐。至死而不能返者。可不哀哉。松陵密郎。知身是患。不重厚生。唯不重厚生。凡百所治。特似完而已。故堂不图高。内不图实。茆茨可以蔽形。饘粥可以糊吻。以古砚古书。素心贫骨。薄金张之荣。淡然自富。紫柏道人。适避风雨于斯。喜其朴实。所缉有野人之风。题曰似完斋。书此遗之。

　　交芦生书千字文说

　　夫画本未画。未画本于自心。故自心欲一画。欲两画。以至于千万画。画画皆活。未尝死也。何谓死活。曰。若见一画。即谓一画。见千万画。即谓千万画。是谓知死而不知活。惟知活者。画虽无尽。晓然了知。机在我而不在画也。即如六十四卦。三百八十四爻。如一卦有常。一爻落死。则变化亦有穷矣。唯其卦卦无常。爻爻本活。所以周流六虚。上下无常。情之性之。鬼之神之。往复莫测。隐显若惑。先天而天不违。后天而奉天时。设不知活。乌能臻此哉。故苍颉睹鸟迹而悟字母。梵佉娄。不烦感而悟字生于心。虽文成横竖。而诠义未始不同焉。如鸟迹而变大篆。大篆变小篆。小篆变隶。隶变楷。楷变草。草则复几乎鸟迹矣。何异中竺而变四竺。四竺而变胡。胡变夷乎。故曰。通其变者。始制者也。因其变者。乃众人耳。虽然。始制几圣。众人几愚。有能因画而悟未画。因心而得悟心。噫。未画画母。无心天地万物之祖。既知其母。复得其祖。则愚可以为圣。圣可以同愚。故曰大智若愚。予睹交芦生手书千字文。其字画起伏纵横。变化有条。而又不死于法。果书者之能品耶。

　　孝侯谥说

　　晋周孝侯。逢大敌。欲𢬵命一战。同僚劝曰。将军母老矣。战而不捷。太夫人将安托乎。孝侯曰。我为大臣。必尽臣节。今日之事。既为人臣。安知有母哉。遂战殁。朝廷嘉其忠。谥曰孝侯。由是观之。忠孝本一条。学者以为孝是孝。忠是忠。作两条解之。非也。大抵以我见前之心。尽力事亲谓之孝。尽力事君谓之忠。心无异心。忠孝者。名焉而已。故达心者。洞了忠孝为一。狥名者横执为二。

　　刚说

　　夫子不刚不能孝。臣不刚不能忠。至于荣辱死生之际。不以刚为地。即为其眩惑。不遑自持矣。然刚亦未易言也。必先于闻道。闻道则识见高明。即能了知天地万物古先今后。皆我自心影响。影响由心而有。心由影响而彰。而影响现时。众人见之。计天地万物为大小。计形器虚空为有无。计一器所聚之块为我身。计前境所生之影为我心。自此则靡所不至矣。岂可以言说穷乎。故曰。刚也者。五常性命之本也。

　　动静说

　　皮毬老人问黄龙孙曰。昔人即动而静。其义安在。孙曰。静在动上。老人指座前牡丹征之。若此花芳秾时。零落时。岂非动乎。谓芳秾。自住芳秾。零落自住零落。以两者各住。谓之静乎。两则非一。一则非两。两两一一。一一两两。譬如梦中见花开谢。见花谢开。开先谢后。谢先开后。谓皆各性住于一世。即谓之动上即静。此愚者之谈也。智则决其不然。何以故。开谢先后。离梦不可得故。梦非自有。必因想生。想非自有。必因未想有。未想不自有。必因想显。所以未想为想父。想为梦父。梦为花父。花为开谢父。开谢为动静父。言静在动上者。复为动静子。子之言弃本太远。乌足征之。

　　观戏

　　处处相逢是戏场。何须傀儡夜登堂。繁华过眼三更促。名利牵人一线长。稚子自应争诧说。矮人亦复浪悲伤。本来面目何曾识。且向尊前学楚狂。此阳明傀儡诗也。紫柏先生曰。阳明之看戏。戏亦道师。众人之欢乐。何异傀儡。故周穆王之怒偃师。偃师析其傀儡。穆王始悟非真人也。今天下无论古今。或衣冠相揖。男女杂坐。谈笑超然。若以顷刻散心。回观我此身。果籍何物而成耶。设必由五行而有。五行生克无常。能有我者尚无常。况所有者乎。如是观身。身不异戏。则偃师所作。宁非广长舌相哉。

　　卓吾天台

　　闻卓吾有年数矣。未遑一见。适读耿子庸传。始心见卓吾也。卓吾谓天台子以人伦为至。卓吾以未发之中。为人伦之至。以故互执而不相化。殆十年所。乃今始化。其自叙如此。夫人伦。犹波也。未发。犹水也。执波为至固非矣。执水为波之至。宁不非乎。良以已发外未发。则已发无源矣。必谓未发至于已发。则未发似可取。殊不知已发未发。皆不可取。皆不可舍者也。如已发可取。何异离水求波也。未发可取。何异离波求水也。已发未发。既皆不可取。又皆可舍乎。故曰。取不得。舍不得。不可得中只么得。若然者。卓吾天台。始相执而不化。洎相化而不执。何异太末虫。自取自舍于火聚之上耶。古德有言曰。死水固不可藏龙活水亦岂藏龙之所。盖就假龙言耳。如真龙则死死活活。在龙而不在水矣。夫龙之为物也。处空若水。触石则石化为水。触林木。触火。皆不旋尾而化。即此观之。谓空可取。则太虚有剩矣。谓空可舍。则太虚有外矣。空为色影。尚不可以取舍仿佛之。况有大于此者乎。卓吾卓吾。果真龙也耶。果叶公之所画者耶。

　　问本亭

　　本不可问。可问则非本矣。何以故。本不问本故。如本可问。何异水洗水。金博金哉。虽然善问者。以未尝问而问之。答者。亦以未尝答而答之。昔有僧问马祖曰。离四句。绝百非。请和尚直指西来意。祖曰。我今日劳倦。不能为汝说。问智藏去。藏曰。我亦头痛不能说。问海兄去。海曰。我却不会。僧乃见祖。举藏海语。祖曰。藏头黑。海头白。僧亦懡罗而退。天童颂此机缘。堂堂坐断舌头路。应笑毗耶老古锥。吾味天童此颂。乃知文殊问维摩不二意。摩以默答之。此则有问有答者也。天台昆岩郑居士。万历壬寅冬。曾问清净本然之旨于紫柏道人。道人曰。居士机缘未熟。熟后再问不迟。噫。夜光投人。鲜不按剑。翻思藏海。不觉扼腕癸卯春。冲禅人还国清寺。紫柏道人。先有问本亭偈寄居士。且嘱冲曰。为居士构一亭。于国清泉石幽爽处。榜曰问本。以见道人不忘居士问本之意也。

　　落日悬鼓

　　众生根钝执重。耳目似具聪明。心实聋瞽。圣人知其如此。开之以名言不可。即名言寓其方所。示其象物。此所谓以情博情。以境夺境。始则铸我成物。终则会物成己。然苦相多端。若不亲尝。知苦不易。既知苦已。即苦推乐。乐虽不见。理考不虚。由是信力坚固。作之不休。终必克愿。悬鼓大义。不过如此。余观虽多方委曲调摄。修习浅深次序。历然难混。惟有志于出苦者。用力不苟。终必精深。方知真慈初心也。

　　三界说

　　夫一天地之间。有四大洲。东曰神州。西曰贺州。南曰部州。北曰卢州。而其疆土。不知几千万里。按七政分野推之。亦自有里数。然南州。人寿唯百岁。富贵亦不大崇高。东州。则人寿二百五十岁。富贵崇高。固胜南州多矣。以东州较西牛贺州。则西州人寿。五百岁。崇高富贵。复胜东州。即西州较诸北俱卢州。又天渊之不同也。盖北州人寿千岁。中无夭折。而富贵崇高。可谓至矣。若较诸四天王。又不啻醯鸡之匹大鹏耳。乃至他化自在天之富贵。匹诸初禅喜乐。犹野人以曝背之暖。献万乘之君。由初禅天。而至非非想。层级转胜。下不如上。大相悬绝也。若以声闻天眼。视非非想。寿命之与富贵崇高。辟如朝生暮死之虫。沾滞涕唾焉。今南州之人。率以富贵自恃。年华不惜从生至死。昏扰欲梦。曾不暂觉。苟能以三州匹己。以四王匹三州。以非非想天。匹夜摩忉利。则南州所谓富贵崇高自恃。视百年为长劫者。可不悲夫。故曰。以法眼观三界依正之报。不啻狱囚。岂欺我哉。

　　读素问

　　吾闻得。般若菩萨。能于一切法中。得大自在。由是观之。在儒而为明王圣师。在老而为真人神人。在佛而为大觉世雄。在百家递为其长。各建旗鼓。而鸣于世者。皆菩萨之示现也。予读黄帝素问。至其略曰。粗守关。上守机。机之动。不离其空。空中之机。清净而微其来不可逢。其往不可追。知机知道者。不可挂以丝发不觉置卷长叹。是书也。非圣人莫能作焉。予以是知得其空者。可以治其风。得其风者。可以治其火。得其火者。可以治其水。得其水者。可以治其地。故地浮于水。水资于火。火凭乎风。风载于空。故得其空者。造其微矣。微则不可以朕兆求。不可以将迎会。若然者。湛神于空。彻视其形。部分经络。腑腊浅深。犹处堂奥而照万有。奚惑哉。故良医知守其机而会其微。神游无滞。靡细不察。地惟四尘。水则减一。火又减一。风则一而已矣。一则累轻。故力用超乎三者。地之坚。水之湿火之燥。风之动。凡有所偏。而不均调者病矣。空则非四者之所囿。故得空者。始可以主乎四也。四者有主。犹民之得君。民得君而世弗治者。未之有焉。虽然得空之微。能治有形。不能治无形。能治无形。非得心者莫能也。故曰。空生大觉中。如海一沤发。所谓得般若菩萨者是也。

　　金舌三目

　　夫自心灵通。而循缘成相。故金舌和尚。截舌以进唐文宗。舌犹哦经如故。帝异之。遂谥金舌和尚焉。盖以火锻之。而成金色故也。三目高僧。左臂一目。视物远彻。世多异之。殊不知人心本灵。以五欲封蔀。故灵用弗显。夫大悲菩萨。有千手千眼。鬼车之鸟。九头异情。由是观之。圣凡犹一指之屈伸耳。指喻自心。屈伸喻用。故观音善用自心。而千手之执。千目之照。亦大海之一滴。太仓之一粟也。鬼车以不善用自心。受斯丑报。悲夫。虽然蚯蚓截而两头动。蚊虫唼而一心惊。知此者。可与言金舌三目之异矣。

　　芦芽夜话记过

　　自古及今。凡作史官者。身及子孙。不罹人祸。必犯天刑。盖人为万物灵。虽贤愚不同辙。不过大概耳。其心曲隐微之际。贤者未必无一失。愚者亦未必无一得。大都世教检人贤否。断然弗能彻照。既弗彻照。则落笔注人。岂能无误。每见宋儒多犯此病。惟出世大雄。始能无蔽。所以然者。盖此老三惑圆断。六通满证。眼彻无量世界。耳闻无量世界。鼻舌身心。一一虚灵彻照无遗。譬如轩辕悬于太空。六合四维。十方三世。一尘一芥。靡弗洞然。自此老而降。凡天下贤愚。交游浅深人情反复。伤心动念。皆不可私定臧否。盖大家处在无明窟中。岂无差谬。岁丁亥。予与芦芽妙师。灯下偶及世故。不觉谈一二交游短处。既而思我非如来。安知无误。书此以记吾过。

　　寄聚光洞微作时文说

　　如风在帆。风不可见。而帆饱舟行。此可见者也。如地中有泉。所以能产百谷。泉不可见。而百谷秀实。可见者也。如春在花。春不可见。而花可见者也。如水中盐味。水可见而味不可见。惟饮水者乃知之耳。如色里胶青。色可见而青不可见。如日出㘅山。月圆当户。一半可见。那一半虽不可见。决知非无也。如空生处。即是色生。此真实语。然众人但见空而不见色。情封故也。八者悟其一。则余皆等矣。如汝等作时文。既谓之时文。此须我就人者也。若待人就我。便非时文矣。然我就人。须就而不就。则无所不就矣。惟无所不就。所以人虽不欲我就。不可得也。然人不得不就之者。盖有不可见者存焉。今人作文。可见者有余。而不可见者索然。苟能于不可见者。以可见者为之绍介。如云中龙。头角虽不露。而中自有神。此皆伪不掩真。真亦不掩伪故也。故文如云。我意之所寄如龙。倘怀抱不虚灵。而欲我意如龙之神。未之有也。夫养怀抱。端在以理治情。情消则寸虚。若青天之廓布。文章自秀朗矣。此之谓以我就人。人虽欲不我就。不可得者也。

　　戒贪暴说

　　古以为官为家。为公器。故曰。五帝官天下。三王家天下。今之人。上焉者。以为官为家为耻辱。下焉者。以为官为豪客。爵位为绿林。公然建旗鼓。操长蛇封豕之矛而吞劫百姓。习以成风。天下无怪。以此观之。则以为官为家为耻辱者。乃救时之良剂也。盗贼以绿林为薮。兵刃为权。则易捕。设以衣冠为薮。爵位为权。则难擒。故庄周云。圣人不死。大盗不止。良有以夫。虽然恃柄而劫生灵。饱赂而藏轩冕。上则聋瞽君之耳目。中则同袍相为扶护。下则百姓敢怒而不敢言。殊不知生灵为国根本。劫生灵。乃所以灭君也。君灭则爵位谁与。衣冠谁主。若然者。则盗贼自穷其薮。自削其权矣。呜呼。人为万物之灵。不为圣贤。而甘为盗贼。必至薮穷权削。而终不悟。可不谓之大痴极愚乎。

　　法王人王说

　　夫大道梦而天地分。天地分而万物生。万物生而受气强弱之不同。苟无王以主之。则强凌弱。弱受凌。而弱者。不能并生于天地之间矣。昔尧让天下于许由。许由恶闻而洗耳。说者。以为为巢许易。为尧舜难。尧舜当兼善之任。圆通万物之情。设有一物不得其所。虽南面乐。不能解其忧。此何心哉。若巢许持独善之见。享独善之福。视天下若敝屣。以形骸为大患。薄外而厚内。此又何心哉。梅西子持两说。折衷于紫柏先生曰。尧舜与巢许。孰得孰丧。先生春然应之曰。皆得皆丧。梅西子曰。先生言。实未解。乞先生揭示。曰。子知有世出世法乎。易形而上者谓之道。形而下者谓之器。故主其道者为法王。主其器者为人王。尧舜人王也。其所设教惟尊天。故每临事。必称上帝。即巢许亦皆尊天。惟佛氏以法性无边际。设教以所性为封疆。以九有为臣民。九有者。地狱。饿鬼。畜生。人。修罗。天。声闻缘觉。菩萨。是也。而匹以尧舜巢许之所教。犹蹄涔之匹沧海也。然人王惟一。而法王则四。有藏教法王。有通教法王。有别教法王。有圆教法王。藏教法王。修空观而断见思。通教法王。修假观而分断尘沙。别教法王。则空假中三观。次第而修。能断十二品无明。证分真三德。至圆教法王。则究竟三德。三观齐修。三惑圆断。所谓皮烦恼。肉烦恼。骨烦恼。圆断无遗。直登妙觉。而归于无得。呜呼。此大道梦而天地分。所谓由清净本然。而忽生山河大地者也。盖根器有小大。迷悟有浅深。于是藏通别圆。不得不设而为四。究之四即一也。故圣人有冥权。有显权。以冥权准之。尧舜巢许。皆不可思议者也。若以显权准之。则尧舜巢许。皆六凡之数也。楞严有七趣。虽神仙之徒。亦六凡所摄。宁尧舜巢许乎。夫凡之与圣。染之与净。非无生也。皆缘生也。而缘生之中。趣万不同。皆梦也。非觉也。苟能从缘生而入无生。则觉与梦皆觉矣。庄周曰。有大觉而后知大梦。大觉者。无醒无梦。皆龟之毛。而兔之角也。今人每将方内之义。以责方外之宾。由未明乎人王法王之道故也。使责者。果知世出世道。则亦各率其教而已。又何责之有哉。

　　有土为之长。谓之人王。有道为之长。谓之法王。土有形埒。则尊有所不尊。道无边际。则无所不尊者也。是故铁轮。不若铜轮之尊。铜轮不若银轮。银轮不若金轮。金轮虽尊。又不若帝释与梵王之尊。此皆就土形埒广狭而尊者也。惟法王之尊。自凡及圣。包无并有。统十虚而无遗。御万有而无敝。以道无边际。故无所不尊也。无所不尊。则不可以人主之法。绳之矣。故不土而君不爵而贵者。谓之方外之宾。今人必欲以世主之礼法。羁绁方外之人。至于羁绁之不能。则便欲毁废其教。是以晋桓玄摛辞欲折远公。远因其折。徐申其理。而玄怒为之顿销。岂假口舌以诤之哉。理不可屈故也。故人王以仁义为理。法王以性为理。仁义乃情之善者也。易曰。继之者。善也。成之者。性也。即此观之。谓善继性可也。谓善即性不可也。辟如谓子继父可也。谓子即父不可也。盖情有待。而性无待也。苟能缘情而复性。圣人谓之逆。性复而开物。圣人谓之顺。故知顺逆之理者。则人王法王有所不尊。无所不尊。皎若日星。又何待辩。

　　皮孟鹿门子问答

　　客有号皮孟者。谓鹿门子曰。朱新安不识佛心。兼不识孔子心。孟拟作一书以驳之。子以为何如。鹿门子曰。建安沈内翰。著书十四篇。虽论解辨之不同。然驳世儒不识佛心者。罄矣。不独驳新安也。子又何驳哉。虽然内翰之驳新安。岂内翰能驳之。乃新安自驳耳。孟闻鹿门子语。愕然曰。凡所谓驳者。必有一人驳。一人方始成驳。譬如两掌。拍则有声。孤掌则不能鸣也。子谓新安自驳。仆实不解。愿先生谕之。鹿门子曰。大概立言者。根于理。不根于情。虽圣人复出。恶能驳我。若根于情。不根于理。此所谓自驳。宁烦人驳欤。夫何故。理无我。而情有我故也。无我则自心寂然。有我则自心汩然。寂然则感而遂通。天下之故。汩然则自心先浑。亦如水浑。不见天影也。况能通天下之故哉。圣人知理之与情如此。故不以情通天下。而以理通之也。凡彼此胜负。皆情有而理无者也。朱新安不识佛心与孔子心。乃以众人之心。推好佛之心。何啻天渊相隔哉。盖众人不善用其心。日用何往而非情。圣人了知心外无法。则心无所待。所以我随理化。而物亦无待。故物物皆我。我我皆物。以物通物。以我通我。理彻而情空。则何情不可通哉。譬之水无自相。所以随器而方圆矣。新安以情立言。建安以理立言。以无我而攻有我。则攻无不破。苟以有我攻无我。我尚不有。谁当我攻。予故曰。新安自驳。非建安驳之也。皮孟子闻鹿门子之教。再拜而稽首曰。理之攻情。何情不破。情之攻理。谁当其攻。虽圣人复生。不能易子之言也。

　　方便说

　　夫天地之始。若使有名。则名名者。其谁哉。又谓天地之始本无名。殊不知无名。待名而有也。故天地之始。不可以无名名。不可以有名名。有无之名既穷。则有无之实。不待召而至矣。实至则名不能惑。名不能惑。凡天之高。地之厚。万物之多寡。欲名其无名。则无名。欲名其有名。则有名。以至亦有亦无名。非有非无名。皆我名之也。孰得而使之哉。噫。有使使者。我尝疑积不散。不散则聚。聚则一。一则精。精则通。通则无疑矣。乃知名也。实也。形也。声也。心也。皆蘧庐也。非主人也。或曰。敢问主。先生应之曰。汝即主。汝不知所以为客。汝一日知之。客未尝非主也。问者不解。且跪而请曰。解此有方便乎。先生曰。举扇类月。摇树训风。以龙譬干。以马譬坤。而扇之与树。龙之与马。岂果风月乾坤哉。但取其能譬四者耳。子知此方便。在子而不在我。如子饥即索食。渴即索饮。饥之与渴。是子之饥渴耶。非子之饥渴耶。是子之饥渴。子当求。子饥渴之前者。是子乎非子乎。若饥渴非子。则索食索饮之情。从何而来哉。子能痛察于饥渴是非之间。一旦心开。主人觌面。此即子之师也。即子之方便也。虽然。先生有一方便。又方便外之方便耳。子能深思而得之。则天地万物。皆我四肢毛孔矣。故曰。悟心之人。无壅不进。如若未悟。无通不壅。物无壅通。壅通在我。我能悟心。大地非尘。我未悟心。虚空棘林。子果有志于道。当精熟此篇。

　　字说

　　觉林字说

　　万历壬辰。春王正月。甲子日。自清凉山。携诸法侣。谒晋阳方山李长者遗像。还道青石村。休于宽师禅房。其法孙通香者。字蕴空。余谓二三子曰。夫蕴者。积聚义也。四大积聚名身。四蕴积聚名心。有身则大患至矣。有心则众扰至矣。惟有道者。视有若无。视色即空。当积聚处。洞见积聚非有也。譬如冰水焉。方水之为冰也。则谓之积聚。能视冰即水。冰岂有哉。知此。乃可以寂寥于万化之余。动用于一虚之中矣。若然者。蕴不能自空。必觉后始空也。然觉支有七焉。所谓择法觉支。精进觉支。念觉支。喜觉支。猗觉支。定觉支。舍觉支。简邪正。别真伪。谓之择。闻道而力行。谓之进。进而不杂。专注不移谓之念。念熟有得。心广体胖。谓之喜。喜而不狂谓之猗。猗者安也。安而神凝乎象帝之先。谓之定。定而不恋。泛应曲当。开物成务。谓之舍。是以凡夫葑蔀于积聚。不遑县解。荣之辱之。名之利之。死之生之。憎之爱之。如醉梦不醒也。二乘废积聚而缚于枯槁。沉空滞寂以为至乐。笑傲松泉。目视云汉。闻苦而不哀。见难而不救。萧然独善其身。不念同体也。两者固圣凡不相若也。然究其病源。奚啻避溺而投火哉。故大觉圣人。以焦芽败种。火宅痴子呵之。不亦宜乎。通香来前。吾语汝。凡夫固可厌。二乘亦勿取。宜以大菩萨为心。始不堕断常坑耳。兹以觉林字汝。盖取诸李长者华严决疑论。万行以七觉为体。七觉支以根本智为身之义。香其勉之。

　　思微字说

　　一微涉动境。成此颓山势。一微尘里。转大法轮。灵山会上。世尊拈花。饮光微笑。初微之与二微。二微之与三微。名虽同而实不同焉。初则三假之始终。次则依正无碍。唯末后微笑。此笑中有刀也。故因成不觉。至于相续。相续不觉至于相待。呜乎。心本无生。因境而有者。此非因成乎。由此观之。因成即觉。无生不远。因成不觉。势必流于相续相待也。故曰。初居圆成现量之中。浮尘未起。后落明了意根之地。外状潜形。所谓圆成也者。即因成之初。有觉存焉。谓之圆成者。圆则极。成则住。极则变。住则坏。亦自然之势也。所以达者知此。能不远复。若流入相续相待。则远之甚矣。可不慨哉。思微来前。思一微涉动境耶。思一微尘中转大法轮耶。思饮光破颜微笑耶。此三思微。随根悟入。所以果熟香殊也。如能悟一微而得三微。此上根也。如三微次第悟入。而得自受用三昧者。此中根也。如一微难入。非下根而何。又有没量汉。用三微而三微不能自用。故能遇缘即宗。生杀自在。如此流类。则非宗教所能管辖。又非天魔外道可能亲近。唯有缘者。触着磕着。无不瞥地。思微来前。吾问汝。微之始有微乎。微之终有微乎。微之始有微。则微不生微。微之终有微。则微不终微。始终推微。既皆无地。岂有两头无微。而中间独有哉。思微能荐此。则一微涉动境时。境既无待。微自何涉。作此观察。是名正观。不作此观。邪观无算。

　　剖尘字说

　　夫空藏一粟。芥塞大千。众人之所疑也。兔角施名。龟毛立号。至人之权也。疑则闷。闷则死。死则无我。无我孰为缘主。缘主不有。即物而虚。虚能灵。灵而通。通则变。由是而观。众人不疑。缘心不死。缘心不死。前境有敌。敌则不虚。能所抗立。于太虚空中。蛮触恣肆。一怒万尸。靡所不至。于是虚者弗灵。灵而通者。权变乖真。故曰。微尘不剖。大经终隐。微尘一剖。经褁虚空。谓之有耶。虚空名负。谓之无耶。经称寔虚。所以净名口杜。如来丧言。虽然。一真失觉。万惑云兴。苟非明而勇者。以恒继之。则一尘之固。昆仑莫喻其坚。长夜莫喻其黑。剖尘当念。人为万物灵。茫茫业海。荣辱交争。年光易迈。流芳难捉。不幸失手。既沉弗浮。剖尘勉之。

　　昙生字说

　　夫昙则不生。生则不昙。而昙而生。堕字义成。所谓悬河墙壁。枯木花荣。鸟但闻声。人惟聆响。是以隔江摇手。顽石点头。宗教涛惊。圣凡交湿。有分者悟在迷先。白拈者觉非过后。昙生禅人颇知忌讳。入鳖腹而再出。犯龙鳞而得生。有佛处无故成仇。无佛处有心作恶。黄河虽险。亲曾洗耳。少室未登。亦解安心。达观道人爱其风致殊常。行藏峭拔。复以鳖余警之。昙生当痛勉焉。

　　照如字说

　　心若不生。何物为待。凡有所待。必因念萌。譬如影必从形。离形觅影。红罏片雪。徒实虚名。故曰。一生二成。此由性而情也。又曰。若亏其一。必丧其二。此即情而复性也。虽然由性而情。谁知所始。即情复性。谁知所终。若曰。知忘则始终匪得。则二乘不必回心向大矣。若曰。既有所始。必有所终。始则名生。终则名灭。生灭未灭。自心非圆。惟圆乃如。如则照生。犹若止水生澄。天光云影。无不洞然。此乃果上之德用也。岂初心者能之哉。今以照如字若。若当照果修因。因非生灭。因圆克果。果非自然。嗟乎。因果之妙。世所罕知。直以报复言之。殊不知黄面老人。设此圈匮。本破断常迷执。初不为报复设也。报复乃旁义耳。或曰。宗门以戒定慧闲家具。老汉大没巴鼻。喃喃以因果为绳索。束缚后学。岂古德标格耶。余曰。来前为汝注破。其人亦知手脚恶。匍匐而遁去。

　　金了生字说

　　高山出云无尽。以其本虚故也。远水同天无辨。以其本清故也。夫人之生也直。直生虚。虚生清。清而虚者谓之本不伤。浊而碍者谓之伤本矣。是以了缘生即无生者。始觉之功也。昧无生而奔缘生者。不觉之咎也。呜呼。始觉与不觉。果尝有性哉。不觉有性。则始觉奚生。始觉有性。则本觉奚冥。紫柏老人。放浪江湖有年数矣。阅人固不少。然而能达无生者。亦不多见。有新安金氏乐生者。与老人游从最久。故其于缘生无性之旨。间嘗有所悟入也。惜乎。不幸短命而死。行其所知。不克其功。所以光大者。不遑现乎世。今其侄字了生者。老人盖望其了亡叔所未了之公案也。了生当痛勉之。始不负老人之望焉。且功名之与富贵。贫贱之与吉凶。譬如太虚涂彩。浮云过眼。能几何哉。夫缘生扰扰。从生至老。百年旦暮。一息不来。复何丑好。故曰。境缘无好丑。好丑起于心。心若不分别。好丑从何起。以此而观。则一心不生。万缘顿泯。离心之外。觅丝毫许缘生了不可得。唤何物作好丑耶。了生果能了此。始堪驾无生之舟。泛缘生之海。无择朝夕。来者恣其先登。岂可以有心。勘其有缘无缘者哉。如高山出云。远水混天。果有心乎。果无心乎。清乎虚乎。一乎二乎。有知乎。无知乎。有知则分别未亡。恶能契同。无知即同木石。复何贵之。昔人有言曰。万物皆贱。唯道至贵。所以王公大人遇之。则失其富贵。舆台皂隶遇之。则忘其贫贱。虽然外水无天。离山无云。又离水无波。离波无水。贫贱富贵。果一物乎。果两物乎。紫柏老人唯解穿衣吃饭。横眠倒卧。宁暇分别同异。而同异之辨。付之了生。为我了之。

　　玄藏字说

　　自摩竺入震旦。为义学蒿矢。达磨来。文物为玄学前茅。义则可以名言求。玄则不可以知。识得既不可以知识得。则诸方衲子。号称玄学者。终无所得耶。昔有僧。问尊宿曰。寒暑到来。向甚么处回避。宿曰。向无寒暑处回避。僧曰。如何是无寒暑处。宿曰。寒时寒杀阇黎。热时热杀阇黎。则曰。垂手还同万仞崖。正偏何必在安排。琉璃宝殿藏明月。忍俊韩卢空上阶。津禅人派通名津。字玄藏。或以问紫柏先生。先生曰。狮子蹴人。韩卢逐块。子若荐此。唤玄名藏亦可。指藏名玄。亦可。如不荐此义。乃玄则不藏。藏则不玄。又曹洞家。以黑象正位。以白象偏位。正位。即知识不可得者。偏位即临济家人境俱不夺者。故曰。善财参遍处。黑豆未生芽。由是而观。谓玄名黑。谓黑名玄。谓玄名远。谓远名藏。无不可也。法华曰。法花经藏。深固幽远。无人能到。又曰。是法非思量分别之所能解。先生故曰。谓玄即黑。谓黑即玄。谓玄即远。谓远即藏。谓藏即非思量。者以此。虽然道不虚行。存乎其人。义学玄学。初非两藏。由智识而入。乃名义学。离情识而悟。乃名玄学。如亮座主见马祖。而乎大事。此非由义而玄乎。如晦堂心玄学透彻。复从泐潭精楞严大意。此非由玄而义乎。津禅人苟荐寒暑之机。玄亦可。义亦可。如未悟。此生斋戒持律。讲诵经书。崇饰塔寺。真积力久。一旦触事而真。道岂远乎。玄藏勉之。

　　常如字说

　　夫天不常高。地不常厚。人不常灵。如是则天不如天矣。地不如地矣。人不如人矣。三才为万物之统。而皆不如。独万物如乎哉。然而如者。何为也。良以吉凶悔吝。纷然而至。本自如也。此如在天。可以为高。在地可以为厚。在人可以为灵。在万物可以各遂其所生。今有人于此。如不如。则常不常。不如则乖真。不常则累物。真乖而物累。谓之颠倒。故二乘颠倒。醉于空寂。凡夫颠倒。醉于爱欲。皆非如也。兹以常如字某人。当于吉凶悔吝之中。死生得失之际。心光弗昧。终始常如。则此说。名当其实矣。常如勉之。

　　金仲坚字说

　　夫正金。精而最坚者。莫坚乎黄金。故金坚也。性以不改为义。不改亦坚也。兹金生姓金。名性。字仲坚。予徐而观之。则知金生。志在坚之又坚。犹恐未坚。复字仲坚以坚之。坚则坚固矣。如以易道观之。则艮之又艮。艮之又艮者也。艮之又艮。则身不获。而庭无人矣。况又艮之艮哉。夫身不获则我忘。庭无人则物忘。我与物兼忘。则身虽有。物虽在。未尝有身与物也。身与物既未尝有。则我之姓。名与字独有耶。且心外无法。何法非心。心本妙物而无累者也。妙则泛应曲当。无累则超然而无待也。此艮之止也。昔人有言曰。死水不藏龙。此病艮之又艮者也。盖艮止也。止则足矣。而止之上又止之。此何异死水乎。即此观之。艮之又艮。不但死水而已。死水而臭者也。予故易金生之名。名耀。易其字。字仲如。耀则照与寂会。如则寂与物通。照与寂会。则智周万物而不劳。寂与物通。则形充八极而无患也。虽然知之易而行之难。行之易而证之难。证之易而忘之难。忘之易而用之难。凡求无上菩提者。苟不知五难之精粗。横谓一念不生。全体自现。何烦𤨏𤨏而广求哉。殊不知博则能约。不博而约者。非约也。横莽也。故宗门大老悟心之后。必皆遍游诸方。参求知识。淘汰见地。以圆差别。岂无见而然耶。盖根本智固已发明。而差别智未圆。则根本智之用。终是不全。差别智圆。则本智之用始全也。故曰。全机大用。又禅门自曹溪之后。马祖与石头诸老。以谓自拈花微笑以至曹溪。而拈花之机。变而为义理窠臼。使神而明者。死矣。于是翻然。复义理而为禅机也。使狂慧与夫世智辩聪揣摩之徒。苟未到智讫情枯之地。终不能会神而明之者也。呜呼。江西石头。此心何心哉。是不可思议之深心也。而或者。反谓禅家。惯设隐语以欺人。何失言至此耶。良以己眼生盲。遂谓举世不睹日月也。岂日月之咎乎。盲者自咎耳。仲如倘知此。则生盲障翳。岂不可抉之哉。仲如勉之。

　　无所字说

　　震旦鼻祖。少林壁观。九易寒暑。有号神光者。断臂求祖安心。祖索光心。光谛思少顷。索而无物。对曰。觅心了不可得。祖曰。与汝安心竟。于是光断臂谢祖。昔人为法忘身。今汝之求。不下昔人。夫觅心可得。则有所。觅心不可得。则无所明矣。大概所之所生。必由乎能。能之所起。必由乎所。心苟不安。能未忘故。能未忘者。以有所故。所之为咎。能为媒故。觅心无得。则所无媒。所既无媒。能岂有妁。往返推究。能所都遗。知都遗者。复为都遗之能。都遗成所。亦势然也。莫若一心不生。根境陆沈。有所无所。不生之影。影不自生。则生乎形。未生为形。已生为影。影可见而不可捉。谓有可乎。形则可捉矣。嘻。无可捉。则兔之有角。龟之有毛。截角为弓。以毛为弦。以无我为箭。张而射之。有无之鸟丧。是时也。有所耶。无所耶。无所来前。吾语若。若身假四大而成。若心托前境而有。四大是身。何物非身哉。前境是心。心岂有无。无所若能。痛而思之。思极情忘。情忘则智枯。智枯情忘。则所者在无所。不在紫柏先生矣。无所勉之。

　　紫柏老人集卷之二十一
卍新纂续藏经第 73 册 No. 1452 紫柏尊者全集


　　紫柏老人集卷之二十二

　　明　憨山德清　阅

　　杂记

　　一日于比部。言一屠牛者。牛将屠。忽跪而求生。泪堕不止。屠不胜怒。遂刺其两目。牛死未移时。屠剔牛肯綮。刀忽跃刺其目。毙焉。呜呼。万物一物也。万神一神也。故以大道观之。天地我伯仲也。以天地观之。万物我伯仲也。我戕伯仲。则伯仲戕我。何尤哉。

　　苏长公䟦张无尽清净经曰。作止任灭。佛言四病。无尽言。作止任灭。是四法门。长公则曰。无尽若见法门。应无是语。紫柏老人试拈问麟郎。麟曰。两头不着。老人曰。尚未信。汝再道看。麟则崖柴笑而已。老人谓麟。汝见车轮否。能引重致远。千里往复。轮若掩地。则一转不能也。汝知此。谓四病四法门。果是两头语。然汝还欠一筹者。殊不知即两头耳。

　　夫龙之为物也。隐显莫测。变化无常。以故世多奇之。殊不知有豢龙氏者。驾之若牛马。驱之若犬羊。夫复何奇。岂非有欲则易制。无欲卒难驯耶竖而趍者。灵出万物谓之人。设有欲亦弗灵矣。昔有鸜鹆效僧念佛。久之。一旦无疾而化。既检其余烬。得舍利若干粒。灿然夺目。闻而未知奇者。将非黑业酒醉。父母撼而未醒乎。当湖有僧诵法华经。有年数矣。一虾蟆闻经声。忽作拳跽状者移时。众见怪而厌之。少顷。若禅坐。撼之已息断矣。达观道人闻而奇之。以为法华会上。八岁龙女。能。献珠得佛。独擅其美。而斯虫复能数千载之下。追其芳躅。是不奇。又孰为奇。夫茫茫宇宙人岂少哉。人弗能而虫能之。则有愧于牛马多矣。虽然。诵经不诚。音难悟物。睹虾蟆。而后信诵者之诚也。我闻唐修雅法师曰。佛之意兮祖之髓。吾之心兮经之旨。合目冥心仔细听。醍醐滴入焦肠里。若然者。则是虫岂非醉醍醐。而熟睡者耶。

　　达观道人。乙酉岁之伏牛山。道出滁阳。遘丁太仆。时方炎暑。与二三法侣。纳凉于滁之龙泉寺。一时田侍御。并邹钟二司马。俱问法于道人。道人应机率性。适忤钟司马。司马大怒。威作百态。道人未能以慈心三昧摄伏之。终有愧焉。使钟君邂逅于今日。必以道人为春风主人矣。惜其即世早。无及此缘也。龙泉元封。相去八十余里。故结夏焉。寺主东州。与杜生善。道人于是始识杜生。将七易寒暑矣。田侍御。两司马。较诸二善友。虽显晦未始同条。然皆识道人于乞食之初。可无念哉。乃今惟杜生不远千里。谒道人于曲阿于生之别墅余甚感之。乃嘱杜生曰。汝识吾面。莫若识吾心。汝识吾心。莫若识吾无心之心。识吾无心之心。又莫若识汝之本有心。识得本有心。虽复舆台走卒。轩冕莫若也。如未识之。急须识取。

　　予登峨嵋。往返几三年。以贪观山水。须发不暇剃除。遂成头陀焉。既至曲阿于观察北园。时比部为地主。常熟缪生。吴江周生并在。予以暑热。乃剃发而留须。发几四寸许。以一囊红花裹而藏之。携至清凉。授开侍者。寓清凉半载。除夕须亦剃除。亦授开侍者。惟左右鬓。命众阄之。时一芦运禅人得其右。一微渊禅人得其左。叶航江禅人阄毕。特请于余曰。愿得分少须发供养。予睹其眉宇。真色蔼然。乃分向授开侍者所藏发一束与之。虽然。老汉以十方世界为一缕发。且道全身向什么处安着。以十方世界为全身。且道一缕发向什么处挂着。道得亦三十棒。道不得亦三十棒。如何即得不受棒去。咄。云山万叠水潺湲。窣堵棱层顶如削。

　　嘉靖初。蒲之万固寺。背七里许。峰峦攒秀处。有古刹曰赞叹。其中老纳义秀者。温里人。精进敦实。日课阿弥佛十万余声。朝夕无间。五十余年矣。至于经行之所。砖砌成漕。或穿及底。人试补之。久复成漕。今犹在也。初有贫寒子。不能自活。来依秀。秀纳之。久之见其动静弗佳。因呵曰。汝真贼也。无何果约其党。乘夜击秀。初击秀称佛声犹洪。再击称佛声弗断。然亦微矣。因死。亦当垂绝之际。佛声不断。至于股折。能跏趺而逝。非五十年志气坚强劲正。乌能至此。又有白居士者。亦往来蒲城。佣役得值。不择僧俗。悉施与之。一日灌园汲水。忽遗身心。鼻息乎绝。有老妪不知其定。多方强救之醒。七日。旋定如初。后游陕。定于盩厔冷庙中。将九十日。村人谓其死也而埋之。呜呼。秀老精进而取杀。居士禅定而活埋。皆多生夙殃也。

　　五祖演和尚。一日云。我这里禅似个什么。如人会作贼。止一子。其子一日忽问云。我爷死后。我却如何养家。须学个事业始得。其爷一夜引至巨室穿窬。入宅开柜。教儿子入其中取衣帛。儿才入柜即锁却。父乃寻先窦而去。其儿子在柜中。计无所出。故作鼠啮声。其家点灯开视。柜才开。贼儿耸身跳出。人不及措手。得脱。随赶至中路。贼儿忽见一井。乃推巨石投井中。追人却于井中觅贼。儿直走归家问爷。爷云。你且道怎生得出。儿具说所以。爷云恁么。却尽做得。万历丁亥冬。余结制芦芽。禅余无事。偶与主人妙师。阅及此篇。妙师捧腹笑而泪下。余问何故若是。妙师曰。我笑中有痛。余又问。痛甚事。妙师曰。痛他父子情忘。始做得贼。余感妙师知言。故录之。

　　迦旃延有慧辩。善说法要。于大众中。以解行称第一。常宴坐树下。有外道来问曰。以我观世人。但有此世。更无他世。可得然乎。迦旃延曰。今此日月。为天为人。为此世。为他世耶。若无他世。则无日月矣。外道俯首。如是转折几十。而外道情枯智讫。遂归依之。或者问佛。迦旃延。富楼那皆有慧辩何故。佛曰。渠二人多生修无我观。故曰。修无我观。何以得慧辩。佛曰。汝不见钟鼓乎。本无心念。而随叩随应。以其内本空故也。问者始解。

　　嘉靖间。夔州万县象鼻岩下。有一庵禅师。书华严经。一日日暮。残阳已没。尚徐徐。书之不已。侍者报曰。日光久没。何书经不止。禅师闻。则伸手不见指矣。呜呼。本有常光。无择凡圣。瞥尔情生。暗相现前。余追思一庵之精诚。于书经之际。此光忽露。因缀之以偈曰。笔头无火夜生光。了了徐书经几行。幽鸟一声啼绿树。东风吹散百花香。此偈余忘之矣。适万县福城庵。行行上人。诣吴请华严经。闻余书法华于金坛。于见素之墨光亭。特过信宿。灯下偶及此。予憬然。因再缀之以偈曰。万县吴门共一天。书经谁后复谁先。夜深偶举陈公案。这段常光又现前。

　　松陵丁慈音。言及金刚经。应无所住而生其心句。师拶之曰。如何是应无所住而生其心。丁生惘然。师曰。汝问我。我为汝说。丁生唯然。师忽击几一下。问丁生闻否。答曰闻。师曰。此非而生其心。又问丁生。汝闻时是有心闻。无心闻。答曰。无心闻。师曰。此非应无所住。既而师复说一偈曰。木鱼打得频。怕痛忽生瞋。汝若知痛处。禹门度金鳞(丁生名法鳞)。

　　解易

　　先天有常。则后天何始。后天有常。则先天何复。唯先天无常。而后天始开。唯后天无常。而先天可复也。如伏羲未画之先。岂无易哉。然非伏羲画之。则天下不知也。予读苏长公易解。乃知六十四卦。三百八十四爻。虽性情有殊。而无常则一也。何者。干若有常。则终为干矣。离自何始。坤若有常。则终为坤矣。坎自何生。故乾坤皆无常。而离坎生焉。至于一卦生八卦。一爻生六十四爻。不本于无常。则其生也穷矣。此就远取诸物而言也。如近取诸身。则一身有四体。手与足也。总手与足而数之。不过二十指。就一指观之。可屈可伸。若指有常。则屈伸之路塞矣。若屈伸有常。则指终不得复为指矣。吾以是知先天之易。初无有常。则后天之路不穷也。后天之易无常。而先天之途。本自通也。苟性若有常。情何从生。情若有常。性何从明。唯性无常。则道可为器也。唯情无常。则器可复为道也。圣人知其然。所以即情而复性。而不废耳目之用。即性而摄情。而本无物我之累也。所以开物成务。多方变化。使天下沾其化。而情消性复者。如春阳之在万物。物无不化也。如严冬之藏万物。物无不复也。然易有理事焉。性情焉。卦爻焉。三者体同而名异。何哉。所在因时之称谓异也。苟神而明之。理可以为事。事可以为理。则性与情。卦与爻。独不可以相易乎哉。如易之数。爻情是也。如易之理。卦性是也。数明。则吉凶消长之机。在我而不在造物也。理通。则卷万而藏一。虽鬼神之灵。阴阳之妙。亦莫吾陶铸也。

　　卦名大有。盖一阴而居尊位。备有信顺尚贤之三德。而群阳心服。自归之。故名大有也。唯初九。处远而不能通五。故若有害也九二。位与五应。阳以柔通。三以阳居阳位。势可以通天子。复有上九冥而援之。则其通上。岂不易哉。四则近五。而三又非强梁者。则专而附五矣。而五自知。柔不能独立。得上九而附之。五既附上。又能容四与三二。乃本配专辅五。而不惮劳。可信也。以此观之。初九虽则处远。其阴被五之德厚矣。未有被其厚德。而不怀报者也。予以是知。一阴五阳。而阳服其信顺尚贤之德。并甘心为其用也。不亦宜乎。

　　我观易之噬嗑。乃知人之情。若水火也。盖水不至下。则不止也。火不至空。亦不止也。以下与空。水火之极也。如噬嗑之初九。恶六二之乘已也。怒而噬之。由肤而至鼻。而六二以至柔之德自持。以中正之道自安。恬不为介意。然终非初九之福也。故天道。损有余而矜不足也。又六三之恶九四乘已也。亦怒而噬之。是不知九四六五。皆至坚而难噬者也。六三由是而力穷矣。然九四六五。不推六三之力穷。亦并力噬之。则六三也。欲敌之则力不胜。欲安之则心不甘。唯怀毒而已。然则六三之力穷。乃九四六五之福也。九四六五皆坚而难噬。则又六三之福也。而六三得福不知。唯怀毒焉。可谓愚而陋矣。若九四六五。果知六三之有毒。噬而能止。则九四六五。得福亦多矣。唯上九也。处噬之终。不知戒。而以噬为事。则处终者。凡噬之祸。并归之矣。其荷校灭耳。不亦宜乎。呜呼。唯君子玩象而得意。得意而知戒。持理而折情。情折而理充。理充而日造乎无我之域。故有犯而能容。容则大。大则无外。无外。则天地万物皆可以范围之。岂可当噬嗑时。我无术以御之哉。

　　夫井不自井。由人而井。故井虽不可改。而可夷也。然井不自夷。亦由人而夷。即此观之。井夷不夷。井洁不洁。皆由人而已。井何预哉。故井无得丧。而人有往来。汔至则瓶入井而未得水。未繘则瓶得水而未出井。如繘而出井。则有功而无凶。未出井而羸其瓶。则有凶而无吉也。然皆存乎人。不由乎井。井唯应之而已。又卦不自卦。合六爻而后有卦。爻亦不自爻。分一卦而后有爻。然合六爻而为卦。则心在而情不存矣。分一卦而为六爻。则情在而心不存矣。夫情果有情哉。心果有心哉。但应物而有累。则谓之情。应物而无累。则谓之心。故情与心。名焉而已。若其实也。亦存乎其人耳。故曰。周流六虚。上下无常。无常者情也。六虚者爻也。爻乃虚位。忽吉忽凶。皆情之所致。故曰。吉凶以情迁。设一心不生。六虚不游。则应物而累。与无累者全矣。全则谓之卦。卦则无我而灵者寓焉。爻则有我而昧者寓焉。心则又寓乎卦爻之间。故可以统情性。统。通也。盖善用其心。则情通而非有。性通而非无。故老庞曰。但愿空诸所有。甚勿实诸所无。良有以也。

　　艮其背不获其身。行其庭不见其人。此十四字。本一义耳。盖人之有我。以有身也。身之有人。以相待也。身既不获。谁复我名。我既无我。人又谁见。吾故曰。此十四字是一义也。

　　咸之四爻。吾知之矣。如有心而应之。终不甚光大也。无心而听天。则未光者。亦光大也。噫。吾才生心。则性变而为情矣。性无我而灵。故能通天下之情。情通则无事不吉。不通则有我而滞。故以之图事。吉亦变凶也。

　　一日文待者。问余咸艮之旨。余将拄杖擉其足。失声叫疼。余征之曰。汝知咸艮之旨乎对曰弗知。余复示之曰。汝知之乎。汝若不虚。擉即不应。汝若不止。擉亦不知。唯止资虚。所以应之不穷。唯虚资止。所以智之不倦。所谓咸艮者。在于日用。非在语言文字也。

　　智鉴曰。一心不生。万法无咎。庐山曰。一微涉动境。成此颓山势。予闻二老之言久矣。然终不大明了。及读易至渐卦。始于二老之言。了无所疑。盖卦寓性。爻寓情。如一心不生。万法无咎者。即卦之意也。如一微涉动静。成此颓山势者。即爻之意也。大都一心不生。则吉凶无地。一微涉动。则吉凶生矣。故渐之六爻。一微未涉之初。有其位而无其人。一微涉动之后。则有是位而有是人矣。唐李长者以渐卦六爻。寓十信升进之意。盖十信自初至十。皆以生灭心。闻法悟解。以解始染。尚属生灭。未入无生灭位。至入初住。则分得无生灭矣。

　　予读易系辞。至在天成象。在地成形。变化现矣。处觉象与形。皆在在之籧庐。而非在在象象形形者也。如得在在象象形形者。则象象形形一指之屈伸耳。噫。金之未销也。块然而已。及其既销也。则融然而已。然外块然而求融然。外融然而求块然。吾知神圣。亦无如之何也。

　　予观易至泰卦。不觉掩卷长叹久之。夫大壮之与夬卦。当是时也。小人愈衰。而君子愈盛矣。然而圣人独安夫泰者。以为世之小人。不可胜尽。必欲迫而逐之。使其穷而无归。其势必至于争。争则胜负之势。未有决焉。不若独安乎泰。使君子常居中而制其命。而小人在外不为无措。然后君子之患。无由而起。噫。圣人之见远矣。后世君子。不体圣人之意。一得其位。必欲尽逐小人。饱快所怀。殊不知君子小人邪正不同。固虽天渊。然而共以天地为父母。天地之于子也。贤不肖岂不自知哉。知而容之。以为既生之矣。以其不肖而逐之。则父母之心。亦有所不忍也。但当使贤者制其命。不肖者听其令。则君子不失包荒之度。而小人亦得以遂其所生。若必欲尽逐小人。而都用君子。虽圣人复生。不能行也。知不能行而强行之。谓之悖天之民。苟使其人。得其位。行其志。而国家元气。不至大坏。苍生不受其荼毒。未之有也。

　　铭

　　樊城仁王寺建大雄殿碑铭

　　盖闻西方般若。一名而含多义。中国无一名多义之名。以翻译之故。存梵而略华也。般若。有文字。有观照。有实相。三者同名实异。苟得其实。名岂能淆。又般若有八部。惟仁王般若。乃波斯匿王。首问释迦如来。护国祐民之法。波斯匿。又名月光。月光所问之经。总八千余言。言言本于五忍。而五忍之立。盖凡有国有家者。不以为前茅。则七大不祥。相继而起。不祥起。复不以五忍御之。则社稷亡矣。又梵云般若。此翻智慧。良以一切不祥。皆生于愚痴。故君愚痴则失臣。臣愚痴则不忠。父愚痴则不慈。子愚痴则不孝。桀纣幽厉。愚痴之尤也。尧舜夷惠。智慧之首也。襄阳府樊城。仁王寺。建自宋景定间。迄国朝中废。而楚唐襄三王。佥谓寺以仁王名必有谓。既而访之高人胜士。乃知名本于经。于是并力重建。适逢世庙龙飞汉水。易名仁皇焉。万历辛卯。属有不净。火龙怒而浴之。殿庑灰烬。而楚唐襄三府主。以为兹寺也。我先王所建。于是复并建之。呜呼。波斯匿王为五天之长。不以出世法为问。而问世法护国祐民之具。苟非夙植善本。有大智慧。岂能即世间法。而明出世法哉。经以仁王名。盖旌其德也。而楚唐襄三王。亦并夙植善本。继月光之业。而世为金汤。岂偶然乎。殿成。禅客干公从余问讯曰。寺不幸而火浴之。又幸楚唐襄三令主。不忽祖宗之志。复同鼎建。敢乞先生一言。光三主之德。予曰。某人微言轻。曷敢当此。且楚才地。顾携布鼓于雷门。公愀然久之。复率住持等众。再问讯曰。叙事记土木。不无其人。若夫考名审实。畅般若之玄旨。非师笔恐不大快。余曰诺。夫心外无法。文字性离。文字性离。则观照微密。观照微密。则所谓无思而契同者。得非实相而何。大哉般若。一名多义。孔得之而治六经。述春秋。老得之而二篇作。子得之而立论。王通得之而作经。李翱得之着复性之书。新建得之揭良知之训。虽然。有真般若。有似般若。真般若者。了色即空。了空即色。故不死于枯稿。不荡于情波。了知而修。故修无所修。以修无所修。所以当境缘顺逆之冲。习染消。而我无所修也。似般若。则解而不精。忽修以逞见。一旦危疑交至。解失而气丧。境夺识情。事败丑布。遗笑千古。此逞相似般若之咎也。凡一切黑白。倘有志于般若者。苟不能精义入神以致用。不惟负我迦文圣人。实负波斯匿王。与夫楚唐。襄三王。世世金汤建寺之德。铭曰。寺名仁王。缘起月光。五忍之立。立销不祥。自西而东。法传华中。襄阳樊城。是有禅宫。宋景定间。实始创焉。绵历既久。三王扶颠。子孙继护。金汤弥坚。龙飞汉水。仁皇易题。尧天佛日。万古光辉。般若一名。多义所存。检名审实。妙不可言。密在汝边。在我即粗。离我我所。翠竹真如。火龙浴之。殿堂灰飞。三王并建。波斯之遗。予愿吾曹。顾披方袍。戒根清净。地产灵苗。鬼神呵护。梵刹坚牢。晨昏祝圣。地久天长。舜田秀实。觉树花香。世出世法。光洞八荒。凡有心者。根尘顿忘。灵𦦨炽然。共彻真常。

　　足轩铭(有引)

　　夫大道。不痴无梦。梦非独有。以痴为媒。溯流穷源。本末洞悉。顺而不返。狼顿有无。是以善观者。富有天下而无受。贫等饿夫而有余。故小人绝窥上之心。君子无多求之玷。置三才于末世。发大晓于重昏。出者若鱼投春海。处者如兽老云山。礼乐用而不知。日用运而忘照。公忘私。私忘公。公私相忘。如心忘身。不见有余。不足谁待。不足生足。足忘不足。始能惟足。惟轩足。乃充十虚而常惬。轩乃示万有而常无。地待空浮。水随天到。四时予夺。一念雌雄。花茂园林。草芳岗阜。进退鱼鸟。坐卧得之者。则头头自在。失之者。则处处乖张。玄黄劳其目力。好恶摇其心光。当足而不能足。足为欲师。当轩而不能轩。轩为我主。名实难欺。根尘易昧。故去来无常。宾主互用。粗妙在人。轩惟嚆矢。铭曰。

　　一念不生。诸尘无待。光景无边。岂须钱买。七情炽然。蔽亏本天。烟云起灭。以马作船。载诸颠倒。狂醉宁了。声尘万端。枕上失晓。声色无柜。柜惟耳目。耳目无主。主者不足。惟无我者。众妙簇簇。兼善一切。独立无欲。

　　足轩铭(有序)

　　愚读过秦论。知贾生进退英雄。雌黄强弱。意独在秦。余者不过倚数而已。由是而观。秦已过矣。然不知足。至于鞭山填海。希冀长年。社稷且不为子孙有。况他哉。博浪离椎。毫不醒悟。既而陈胜吴广之徒。掉挺崛起。秦为之板荡。今麟郎于此土阶茅茨。粗衣粝食。出不为喜。处不为忧。借风月以陶情。假诗书而理性。于四部洲中。六天之下。较秦所逞。乃太仓稊米耳。于六天中。有天曰兜率。此言知足。嗟乎。知足则茅茨土阶。虽瑶宫金屋。不能过之。不知足。虽处九天之上。若在沟壑。虽然。有身而无心。荣辱谁知。有心而无身。苦乐谁受。身兮心兮。一报之蘧庐。横谓我有。自是靡患不至矣。若然者。身心犹非我有。始为知足。况身心之外者乎。古颜氏之子。堕体黜聪。合于大同。大同则天地非大。尘毛非小。即此而言。知足待不知足而名。如无不知足。则知足亦毛焉而已。云门大师。有函盖乾坤句。截断众流句。随波逐浪句。三句一句。得失在人。此又足轩之证据也。铭曰。

　　三句一句。达人自知。足轩之舌。风行水弥。

　　麟室铭(有序)

　　龙为鳞虫之长。虎霸千峰之中。狮子为百兽王。哮吼震众。至于脑裂。凤凰飞鸣。羽虫云从。麒麟之性。不受羁系。仁而无欲。东西自如。无欲近刚。仁则近慈。惟刚唯慈。乾坤乃备。用九用六。出入自在。故麒麟出圣人生焉。麒麟死圣人悲焉。呜呼。刚以慈济。威而不猛。慈以刚克。宽而不滥。两者不亏。圣德乃全。圣人初人。明勇自强。千屈不折。终至迈常。在鳞为龙在羽为凰。在毛错变。异其行藏。今以麟名子室。子念人初。碌碌童稚。屯蒙未详。一旦启正。灵窍发光。以明明德。即心作佛。言有异同。义无中边。善思则无书不经。不思则无经不书。书记姓名。经常无变。变者受灭。不变不生。不生之心。断常莫侵。百工技艺。触处行深。老庞有言。日用无别。惟我偶谐。谐则佛魔受役。况其余乎。铭曰。

　　龙之与虎。水陆疆土。狮子麒麟。各遵其路。凤凰飞鸣。羽虫生光。麒麟产野。瑞符圣王。在物既然。人当自强。君子小人。初无常种。情理相攻。胜败漆桶。楞伽之洲。梵川之岛。鸥阁凌虚。窗吞月晓。此室麟名。小子无惊。佛魔在握。以理治情。

　　佛智泉铭

　　佛智深渺。能消热恼。饮从眼入。动念枯稿。苍石之下。云林之杪。湛然本状。神会可了。睹影知渠。我惟颠倒两存无功。靡往非道。

　　鹏沙弥塔铭(有序)

　　鹏子少为书生。含毫弄举子业。及学为古文诗赋精阴阳谶纬之术。皆臻其奥。又以宿习现行。复知归敬大法。既而游学燕京。触事感怀。遂决剃染。瘦骨棱层。抱喘疾。破积雪。不怯严寒深云。而登清凉。于万历辛卯。十一月望日。访道人于妙德庵中。遂克初志。明年四月十日奄然而逝。嗟哉。俗寿三十二岁。僧腊一百四十五日。道人哀鹏。志有余而寿不永。特铭之。铭曰。

　　抱志未克。死生变更。耿然一念。有愿必成。古之今之。何殊昼夜。昼夜之辟。一指高下。尻之与脊。本无中边。求其两端。以黄为玄。鹏子了此。匪滞假真。以誓为毂。转大法轮。骨埋嘉福。鸡园争秀。旧佛新祖。谁左谁右。鹏其有灵。当处速鉴。三际同时。普振清梵。

　　宛平县资福寺开山守心端禅师塔铭(有序)

　　师名镇端。字守心。族姓陈。世本山西潞安府。长治县。师生多祯祥。邻里惊异。弱不好弄。风骨卓群。年十二。依黎城县。洪福庵。瑞禅师之高足。惠忍为受业师。居无何弃去。登伏牛。礼补陀。既而入代之五台山。谒二虎禅师。一见器焉。为嗣法弟子。及还故山。沈王闻而敬之。延住资福禅院。给供甚勤。师一日曰。大丈夫。不出家。即当以仁义辅弼明主。泽流遐迩。出家则当精深宗教。彻法底源。阐扬佛祖之道。俾博地凡夫。弹指登圣。以报佛恩。始不惭为男子。顾吾于二者之间。一无所有。沈王虽勤厚。濡滞一方。莫能广饭方来。终非鄙志。于是复弃去。来燕山宛平县。卢沟桥东。茆茨采椽。聊为诸方息肩之地。亦额资福者。示不忘沈王也。资福西南隙。师穿大井一口。置石漕六方。发愿曰。无论黑白愚智人畜。凡有知者。沾我滴水。食我粒米。同生阿弥陀佛国中。无量寿觉。亲为授记。登不退转。虽然。以师受性严冷。不喜阿世。即豪贵临门不少屈。故自某年至某年。施者简寂。常住荒寒。师力抱枯淡。欢接方来。了无倦色。或不堪其忧。师曰。自要弄这迦陀。勤苦澹泊。不为世采。我分耳。复何尤。王恭妃。亦闻其风而敬之。遣中贵易茅茨采椽为金碧。师方畅志树功德幢。为圣天子祝延圣寿。徼福苍生。迨于万历二十年。冬十二月。预谓门弟子曰。我明日行矣。积年劳勤。施主使我成就行门。我去后。若辈当并心常住。无乏方来粥饭。我死犹生也。至期果端坐而逝。诸檀信。佥谓师预知时至。倍加归向焉。师生于嘉靖二年某月日。卒于万历二十年十二月日。僧腊五十七。世寿七十三。门弟子依天竺法。阇毗其愿身。归骨于南冈之塔。达观道人。谥师号曰普慈。塔曰愿光。呜呼。祸福莫烈于死生。而端师不为之挠。超然脱去。大患不能留难。虽古之所谓豪杰之士。挟仁义。佐人主。建大勋名。垂芳百世。至于临死生之际。软㬉不堪。贻天下笑。由是而观。则端师岂不为大道人者哉。铭曰。

　　凡有知者。皆为欲驭。生因欲乘。死因欲去。唯师异此。去来乘愿。劳勤死生。不为欲贩。自生至老。老而愈壮。周济一切。始终匪两。树塔南冈。普为诸方。生资以食。死以骨藏。燕山可磨。愿力靡竟。无断僧饭。临死之命。儿孙念之。勉强力支。如卢沟水。长流无赢。吾君长胤。母曰恭妃。闻师德风。笃信归依。师其有灵。保此英檀。福寿无疆。万世奠安。为佛金汤。广建道场。龙象蹴踏。日月弥光。野人之心。浅而弗深。赤抱尽剖。鬼神鉴临。铭刻贞石。天地同脉。形有代谢。心无今昔。

　　大悲菩萨多臂多目解并铭

　　世疑大悲菩萨。臂目广多。互相惊怪。盖不以理察。横以情观。苟以理察之。则人人自信不暇。岂独疑于大悲乎。如我一身之眇。毛孔八万四千。布植森如。六尺匪狭。正当毛孔森显。则一身弗留。一身现前。则毛孔皆隐。隐显互换。而一多历然。适此之时。岂不有。非一多之数。所能牢笼系缀者存乎。若环轮之无竟。应万物而无穷。大悲独有。而我独无。此情也。非理也。故以理应目。则象帝之先。我得而彻视也。以理应耳。则八荒之外。蚊蚋之音。我得而彻听也。我常静坐。忽然身心都遗。耳目无边。远近情化。古今梦破。始怪大悲臂目甚寡。而世犹疑为多。不亦痴乎。虽然。南人不信有千人之帐。北人不信有万斛之舟。盖其信情。而不信理故也。殊不知祸福死生。物我广狭。古今代谢。清浊浮沉。皆情有而理无者也。倘能以理折情。则近取诸身。远取诸物。皆我臂与目也。若然者。提挈四生。智周万有。初非勇与明所能预者也。铭曰。

　　本一精明。暂应六根。应而不返。望流迷源。大悲菩萨。教我观音。不以耳听。目视禅深。禅深莫测。一六陈迹。锦绣刍狗。既陈勿惜。一为无量。无量为一。事理无成。慈及万物。循业发现。我本平常。三十二应。尘刹放光。若出有心。菩萨病狂。鼻祖东来。眉山奇才。大悲阁记。捏聚放开。卷舒自在。理彻无碍。桄榔林中。长公放赖。熊罴虎豹。视以侪辈。出怒入娱。了不惊怪。吾生公后。知公三昧。得自禅老。语言黼黻。晔若春花。春容炫态。不善观者。离花觅春。春不可得。泣岐沾巾。文字语言。道之光华。何必排摈。始谓不差。

　　韶石铭

　　视端神凝。牧竖在郊。尼父见之。悟其闻韶。愀然鞭后。至则乐凋。不以耳闻。音鸣寂寥。初无古今。宁有近遥。是石舜心。连云岧峣。

　　丁南羽结绿现铭

　　混沌之精。昌溪之骨。南羽得之。象罔不识。玄池天启。彩笔龙游。弹指之间。诸佛云涌。庄严净土。熏炙群生。若见若闻。当处解脱。谁促大地。成此片琼。囊括十虚。现诸希有。须弥为舌。难尽赞扬。口即大虚。浑吞不出。丁氏诸子。互相宝之。譬若眼珠。明不可失。

　　于中甫宋端砚铭

　　由天而人。由人而天。太古之色。中有玄泉。云出无尽。鱼龙可眠。若人得之。造化同坚。

　　卧牛砚铭

　　溪山无尽。春草有余。饥渴弗扰。憨卧超如。毛颖为鞭。一声觫然。颈尾屈伸。蹄角柔坚。噫。鹤背轻危龙背滑。归来牛背稳如船。

　　孚泉砚

　　辞修诚立。信贯金石。卓锡泉飞。卧冰鲤出。用无圣凡。名有黑白。甘冽异常。孚翁血脉。

　　瓢铭

　　纳十方之虚不为大。勺四溟之水不能溢。实济渴之胜具。乃补饥之妙器。其余滴余粒。可以饱龙蛇足虎豹。是为钵之良辅。

　　独高庵铭

　　爽垲之阳。卜居斯祥。风度疏林。香涛琅琅。饭讫无事。读天竺之章。闲或得意。身世都忘。本真揭露。云净月光。散步庭除。薜衣清凉。城市焦烦。一刻十霜。王侯兮若梦。争如落魄而徜徉。

　　竹瓢铭

　　若之为物兮。坚而有节。虚而能容。雅分溪边之月。闲挂石上之松。偕而老兮。万壑千峰。

　　云笠铭(原本缺文)

　　头上笠。人不识。譬如片云覆松梢。夜鹤归来巢莫觅。

　　无巴生传

　　无巴生自言。生于青草滩。滩即姑苏之松陵。今之吴江也。予从无巴生游甚久。每于无巴。行藏所忽之间。音声笑貌之际。与夫习气动静。徐而察之。似非青草滩人。盖无巴受性超放。不耐世故。于习俗绳墨。了不相拘。予尝规之。无巴笑曰。子奚不检名而审实耶。名检则实审。实审则名不虚。名不虚。宾即主也。主即宾也。物与我。皆不得已。而受形于天地之间。倘不达此。则何往而非有待乎。夫有待则有累。有累则孔隙不待凿。而不可胜数矣。吾尝历观有待之大概。不出乎地水火风空见识七大而已。如以自心观七大。则七大有名而无实矣。方此之时且问子。大火聚中。为吾拈得一茎眉毛出乎。予曰不能。无巴舍然大笑曰。子虽从吾游甚久。然不我知。若是谓之相知可乎。子不闻龙树有颂乎。诸法不自生。亦不从他生。不共不无因。是故说无生。即此观之。有生则有我。有我始有物。脱求以名实之相。外名则无实。外实则无名。吾故曰。宾即主也。主即宾也。宾即主。则主未尝主。主即宾。则宾未尝宾。主未尝主。宾未尝宾。则我与物。物与我。不待观空而始荡然也。故曰。会万物归于己者。其惟圣人乎。如我有己。则物岂可会乎。如物有物。则物亦不受会也。所以有待显。而无待隐矣。无待既隐。则地以坚为孔隙。水以湿为孔隙。火以暖为孔隙。风以动为孔隙。空以无形为孔隙。见以照为孔隙。识以分别为孔隙。皆不得无巴鼻者也。如以自心观此七者。则地未尝坚。水未尝湿。火未尝暖。风未尝动。空未尝无形。见未尝照。识未尝分别。若然者。谓七为一。可也。谓一为七。可也。七若可一。则七未尝七。有待隐。而无待显矣。一若可七。则一未尝一。无待隐。而有待显矣。吾以是知。有待与无待。初皆无性也。如曹溪佛性无常。诸法有常之说。亦此谓乎。故吾以自心。观九窍与六根。我实未尝有也。然九窍六根。不妨用而不废。我实未尝无也。有无路穷。凡圣情断。子谓我有巴鼻可乎。如木生也直。人生也静。直则无私。无私则无我。静则无扰。无扰则本虚。虚则灵。灵则妙。既妙矣。有巴鼻可也。无巴鼻可也。虽然。庄周谓七窍凿而混沌死。吾则曰。孔隙凿而巴鼻形。所以钩索得而秘之矣。今吾一受形之后。六根九窍。巴鼻太多。于是乎声色钩索于外。好恶钩索于内。吾本无巴鼻者。始不得自由矣。故以无巴字我者。阴借其名。而鞭我后也。子亦何疑。而私察我耶。予闻无巴之义。乃稽首谢不知之罪。无巴曰。罪本无性。何谢之有哉。予不知答而退。

　　紫柏老人集卷之二十二
卍新纂续藏经第 73 册 No. 1452 紫柏尊者全集


　　紫柏老人集卷之二十三

　　明　憨山德清　阅

　　书

　　复王宇望叔侄

　　书经之事。本老汉私恩。岂可累弟子。古有僧或荷母而行。旁人怜其劳顿。欲代荷之。其僧拜而辞曰。吾母宁敢劳君。由是言之。弟子图治经坛。设迟速亦奚罪。且接岁荐饥。人力疲极。虽素称阿堵翁者。为之艰难。而况王生家向清寒。首出延陵者哉。日附件淳此简。情真而言朴。亦老汉见汝叔侄。于北园。请书经之心。情真色悚。诚可裂石。所以久淹留都。未他游者。恐负叔侄初心也。或者解传溢言听复不察。比来此流触处。洋洋汩人耳目。使闻见倒置。争斗横起。情少弗合。视如胡越。情少苟合。胡越同心。是皆我刺坚固。佛手难拔矣。可笑。老汉不识时务。将一片热心。出乎委曲。强欲拔之。刺不能拔。反受刺刺。此非人过。过在老汉修行无力。天犹不佑也。自今而后。惟图自治。弗敢照人。若起照人之念。即我失照。失照不照。谓之即昧。昧而不反。更复尤人。罪莫大焉。贤叔侄并痛感吾言。日用之中。精进学吃欺。觉得吃欺有欢喜处。便是学佛灵效。若书经日期。俟晤再定。

　　与王宇泰

　　所受三戒。命根金汤。凡百行止。切切护念。如或放逸。其畏非言可喻。想此个光景日用。宇泰不忘也。且凡夫情习浓厚。卒难即除。当如蝼蚁过须弥。力虽微弱。必期逾顶而后已。须弥之高。蝼蚁之微。以常情观之。过也必难矣。据其初志。则蝼蚁与我何别。惟吾宇泰。常以蝼蚁为师。志必须逾顶可也。然众生情习。积劫熏久。高厚烦恼之山。又过于须弥远矣。

　　与王后石

　　蓦地相逢。雅同旧识。非顶门具眼。病犯烟霞者。宁有此哉。显亲别后。抱寂芙蓉。高谊如云。攸攸在望。不遑过我。岂暑妒青山耶。闻上人来金坛。一询起居。知令孙女已游九原矣。云先生追伤成疾。世外野人亦觉怆如。虽然。死生者。造物之蘧庐也。死者既归嬉笑家山。先生皇皇未已。何啻求马于唐肆哉。且有先生而有令郎。有令郎。而有令孙女。先生能善返之。则令孙女犹在。在而求之。所谓头上寻头也。闻上人风便。谨奉解忧散一剂。敢乞服之。

　　答王方麓公

　　睡眼乍开。日高三丈。余睡未尽。拭眼读手偈。旨趣清远。涤除睡魔。何啻天外长风。杯中春茗也。但一微涉动。起灭万端。喜怒战酣。苟不以一微之前者督之。则血流漂杵。长劫无已耳。故所谕诚尽善矣。然道待器言。静待动言。是皆一微待中境界。苟不以一微之前者吸之。不过能观者一微。万起万灭者。特一微待也。故曰。达本忘情。知心体合。此古人万古不欺之言也。本即一微之前者。此尚不可以有无求。况可以起灭观之哉。又心不知心。如己眼不见己眼。作么生知。既不可知。则古人又道知心体始合。贫道辱方老过㢡。屡矣。无以报德。敢以谕次直心请。余则披晤。再请教不尽。

　　与王方麓公

　　夫有身必有心。有心必有知。故掏胸则胸知。掏背则背知。掏首则首知。掏足则足知。如离身一纸。掏则不知矣。今此身从顶至足。特不过五尺耳。此知即五尺则有知。离五尺则无知。又爪发须眉。皆五尺之分。皆掏而不知。由是而观。则此知但能周五尺。此知果是我心。我心何小哉。此知非我心。则离此知。别无有心。且自古及今。建大勋劳。虑周万物。果周五尺之知之能耶。或离此知。别有所能者耶。呜呼。此知甚微。孰肯审而究之。如究之得其所以然。则中庸之未发。大学之在明明德。一以心言。一以性言。此圣贤之深慈也。若未发可以五尺拘。已发亦可以五尺拘。未发非已发可知。何以故。已发之知。但周五尺。岂周五尺者。能知未发哉。贫道与方老。或披晤。或促膝。谈笑之间。若皆处乎无我人之乡。苟非两下超情。安有此等光景。今方老年高。贫道𩯭毛亦颁白矣。恐此一别。不知再晤何期。所以深坐而不忍即去。兹以周五尺之知。请教方老。愿方老不负贫道狗马之心。傥一检之。或有小补。未可知焉。

　　与陆五台公病中

　　昨日见门下。颓然抱疾而卧。及客至。复能强起支应。噫。门下今日之事。可谓急矣。安有间精神。周给人情哉。直当痛念无常。视自身为罪薮。知自心为恶源。苟罪薮未空。恶源未竭。外则形骸为桎梏。内则识火焦灵根。一刻万劫。且念佛持咒。并参机缘。既言皆不得力。则临行一着。有何凭据。贫道虽不敏。实为门下大痛。岂门下思此宁弗自痛。如果不痛。或再来菩萨。则非鄙人可思议矣。若非菩萨。安得不谓之痴憨乎。昔庞蕴初见石头。便能顿融前境。前境既融。则何物为吾敌。敌既不立。则能有之根。曷可独存。根既不存。则身尚不有。谁为桎梏。蕴次见马祖。则命根俱断。圣情冰释。况凡情耶。凡情既洗。识火潜消。则灵根密固。谁为焦烁。若然者。则罪薮未始非功德之林。恶源未始非菩提之路。惟善用其心者。逆顺皆为解脱之门。贫道诚不作谄语。愿门下照其迫切之心。深自痛焉。

　　复敬郎

　　夫树高必招风。名高必招忌。非但人间世如此。即出世法中。亦所不免者。故明教嵩。大慧杲。皆见道明白。问学渊博。行不负解。出言成章。心光耿洁。近则可以照一时。远则可以光万古。然明教大慧。俱不免贬辱。况其他乎。本朝隆庆间。如遍融法界二师。操履光耿。亦不下古人。而皆遭细人之谗。至于抵狱。既而谗口卷舌。心事顿明。初虽受诬于一时。终大取信于天下。无择智愚。闻二师之风者。莫不引领愿见。如肉佛然。比劳盛亦遭诬陷。吾曹有不知大体者。亦随脚跟乘风鼓谤。流言充斥。扇惑清听。殊不知松柏不历风霜。黄金不经罏冶。道人不涉逆境。孰辨真伪。嗟哉髡奴。徒捐发须。不谙大体。灭华倡胡。浮云散尽。明月还孤。光彻寰宇。汝面泥涂。辱书答此。可谛踌蹰。情申理白。邪正皎如。古人有语。诬人自诬。事未定而先见。情难辨而理区。千载晨昏。何疑之有。

　　谢于见素公惠尘尾

　　结夏曲阿。影栖于圃。食残萧散。稍复经行。匪涉神奇。咸投妙会。清池白月。洞剖禅心。沃野嘉禾。滋培佛种。卷风尘于观力。廓泉石于情根。鱼跃波鸣。蝉啼树响。即喧领寂。冥妙关粗。并有无而通幽。齐遐迩以开务。辰丁贱诞。天赐清凉。法侣云臻。时逢雨足。既除烦暑。坐榻生寒。主人俨临。高宾翔集。惠我尘尾。举扬真风。岂惟动识雷惊。应使无情梦破。顾惭薄劣。敢弗铭怀。

　　寄赵定宇

　　石头一别。南北殊踪。心境依然。初非损昔。想吉人多福。动履胜常。胸中之天。身外之累。信莫能翳。问音久寂。积抱常悬。

　　与丁勺原

　　滁阳一别。嗣后绝音。时复逆思。宛然一梦。黑头俄白。悲境夺欢。日胜日输。苟不以自重为主。则眩我者多矣。奇男子家。如知名重。而不知身重。知身重而不知心重。知心重而不知性重。是不知类也。贫道虽不敏。每爱足下倜傥殊众。骨气清深。动止严谨。惜乎于此道不甚留意。比因来慈道者过江西。勒此聊叙疏阔。来慈于此道。操诣清深。行履光耿。极可与语者。南皋近有书见招。但贫道病疟未愈。不遑赴耳。汤若士尊公。近清胜否。闻佳郎秀爽特群。圆通大士一幅附赠。倘令郎夙昔。曾亲承大士。未可知也。春深时序清和。教子著书。是天下极乐事。且得重而遗轻。苍苍或厚待足下。足下当欢喜承接不宣。外附法华合论一部。此书能启迪本光。譬如长风驱云。天月自显尘心浓者。亦不易读。

　　答请主法事

　　比遣果清问讯足下。而足下所答书。意况不甚清朗。想二郎之母。病重扰之耶。大都死生荣辱。皆命所定。夫命业也。业不离心。故外心与业。而论病本者非也。古人有言曰。三界尘劳如海阔。无古无今闹聒聒。都向自己心念生。一念不生即解脱。此语极真。但众生不知自心是何物。在何处。所以治心无效耳。治心既无效。即古人言上生疑。疑生则不信。于古人分上。且疑而不信。况今人哉。又百千中。谁有治心之志。男子尚甘昏昏而待尽。况女人辈乎。承大令郎见招。为母作佛事。佛事作而无效。奚若不作。虽然。效不效。诚不在佛。顾其作者发心浅深如何耳。如病苦有十分。非二十分深心作此。断无有效。果以深心作之。病苦不消。无有是处。若令郎发心果如道人意。敢弗赴之。道人如孤云野鹤。去来凡百现成。但虑作之无效。反退病者。与贤子心耳。

　　答竺生

　　得书。读之亦甚怃然。言实出于赤怀。而郁愤之气。卒不能自胜。此所谓志。虽有。而理不察故也。如能察理。则得丧荣辱。皆我自致。虽天地之大。造物之神。亦不能陶铸我自致之情。此情必须自铸。且道自铸之方。从何铸起。凡向日所不能克者。痛当克去。所不能全者。痛当全去。然不耐心而究理。则心昏而神浊。情岂易铸。哉思之。

　　答于中甫

　　十二月初四。兴勤持手书至资福。购灯读之。凄然痛人。都下风习险诐。诚如所言。于世间法。则公道谁亮。于出世间法。则得少为足。且头绪不甚清楚。道人见此光景。亦不喜淹留。第以既为佛子。当报佛恩。如报佛之志。方自见定。而于祸福死生。又生心计较。则定志何在。所以风波迭经。总视觉后之梦。行住任缘。初不预料也。但念汝连年境风浩然。于不堪忍处。强力支持。一切拂逆谗谤。翻成受益之地。余喘幸存。此又令道人凄然中。生欢喜耳。法朗尊公临逝光景。断非此生习气。乃前生夙习也。果如是。则道人与汝等。亦有助不浅。卓头陀胸次洒然。本必无根。根在见地不虚。不审法朗。见卓受益何如。渠舍宅为寺。言不可轻发。盖风不可轻起。以风无形。而能鼓物故也。言如风。可听而不可见。所以与风同势。闻之心远。远则难挽。如不言而事成。活机在我。言则死已。

　　二。

　　天厚其人。众患煅之。天薄其人。众幸诱之。汝连年亲涉众患。天实厚汝而煅之。傥不能欢喜领受。便是薄福种子也。直以忍辱为海。割舍为刀。斩我相根株。汪洋包纳。则将来受用未易量矣。

　　三。

　　德卿不意至此。殊令人哽噎。幸汝周旋其儿子辈。此又老人合爪痛感麟郎者也。骨藏何所。知忍能念之否。幸致老人意。光公急究相宗。勿痴度时阴。比见学佛缁白。骨节不甚硬。稍触逆境。即如野狐变人作怪。一闻犬声。故体顿复。犬始知其是狐。敢恣口咬之。傥人形尚存。犬决不咬。惟卓吾非狐变之人也。故不烦犬咬。遂尔自刎。然卓吾非不知道。但不能用道耳。知即照。用即行。老朽更不如卓吾在。

　　四。

　　凡读汝来书。则句意自然可悲可喜。以下字不痴。故能令人遥中。若汝触不可意事。如裁书下字法。则不可意事之机。即天机之资也。傥知而未能却顺逆之境风。得无增吾忧乎。奇男子。须割爱。爱不割。则堕软暖魔网矣。

　　与李次公

　　世间人自有法度。出世人亦自有法度。世间人礼义不可苟。出世人照用。不可昧礼义。但人界照用。统九道。如忽九道。而从人界。不免触不可意。自然以平时所见治之。终不得力。盖平时所见者。不是自家固有。但从本子上拾来。耳孔听来。非是寒泉涌地。明珠万斛。倒喷泼日之势。安能却迷事无明乎。故曰。境大般若大。如般若威神顿损。殊为笑具。

　　与元鉴

　　少年为客。以技博供。供养父母。是须笔笔写着古人真处。自然即技入道。傥谓技道有别。此所谓把髻投衙者也。思之。

　　答冯开之

　　数千里外。忽辱手书。展读再四。如面玉容。何乐如之。且云般若缘深。天去其疾。岂胸中无秋江者。而能道哉。咄。青山白云。一切不放过时光。此又贫道万万所延颈也。

　　与方幼舆

　　迩来祖风凋弊。法道荒凉。无分黑白。凡在此门。孰不以为生死为言。及问死生所以。十个到有五双罔措。此皆最初发心不真实。见地不透彻。所以一逢逼拶。自然手脚忙乱。且道真实心如何发。善财初见文殊即获根本智。然后遍参知识。虽则门头次第不同。要且换他鼻孔不得。何以故。有本者。如是耳。今时人虽说发心学佛。大都如瞎公鸡相似。他也不知天明不明。但听得他鸡鸣。亦随胡叫。一上撞着个孟尝门下会假鸡鸣的贼。冷地叫一声。亦即随他鸣去。学佛的人见地不透彻。见人嘴皮动。他心上理知闲解。即搬出许多来。殊不知总是意根上的影子。此点影子。熟睡的人熟睡去了。或被跌的人跌闷去了。或临卒然利害关头。意识照管不到处。都总用不着。这三个境界。较之临命终时。孰险孰夷。想其轻重好恶。幼舆必定辨得出。既辨得出。必知活时。此点影子尚支吾不来。临命终时。岂有交涉。又有一等人。以反闻闻自性做工夫。是必不闻声尘。将闻声尘的机。来反照自性。积习日久。或见个空清境界。便谓真得。我且问他。声尘毕竟是性内的。性外的。若在性内。则声尘亦性。何必去声尘而反闻。则谓之闻自性。若在性外。性非有外。谓性外有声尘。决无是处。又有一等。于耳根门头。灵灵应物的。谓之真性。殊不知。此是由尘发知。应境影子。前境迁谢。此亦随没。以此当本来面目。此所谓唤奴作郎。皆非佛旨。若要真实会得耳根圆通的消息。我拈个榜样你看。古德问僧。隔壁闻钗钏声即为破戒。且道作么生持。其僧云。好个入路。幼舆会得这僧入路处么。若会得。方见善财见文殊的境界。方可参天下善知识。若会不得。也须猛着精彩。向这僧入路处讨个分晓。无常迅速。时不待人。珍重。

　　与涂毒居士

　　我今止有报佛恩一事。𢬵却身命。一切利害毁誉。非我所知。我逆逆顺顺。浅浅深深。非汝辈所知。

　　二。

　　俗谛中人。入吾法中。如人溺大海。露发髻子。善知识提携如援发髻子相似。须是自家尽命挣着。不然。是自要沉没。千佛出世。也难救取。

　　寄沉德舆

　　达观自匡庐下江南。二三年往来吳越间。初心窃谓宗门寥落。法道陵迟。假我门庭。炽然以魔习为传。以讹继讹。真伪不辨。天下遂谓宗门光景。不过如此。而不求真悟。至于少林奉朝廷钦依。以传宗为名。而崇尚曹洞。临济。沩仰。法眼。云门。五家纲宗。亦不辨端倪。不知设此胡为。则宗风扫地可知矣。岩头奯云。但识取纲宗。本无实法。若然者。则纲宗乃宗门之命脉。而有志于斯道者。岂可忽诸。达观以此。未尝不痛心疾首。抚膺流涕。然知我此怀者。几人哉。所以下匡庐。持僧宝传。林间录。智证传。三书虽亡者糟粕。而五家典刑纲宗系焉。以故急为梓行。意在广传。今天下岂无豪杰挺生。遇此书顿断命根。洞豁纲宗。荷担法道。不顾危亡。必有以宗风中兴为志者出焉。则我寂音尊者。千古之下。若旦暮遇之也。达观于居士中。时时举扬。而荐此者希。惟汝虽不能始终彻然。然亦知好恶承顺触犯。奈汝胜习微弱。善根虽有。实不能如好坚木。出地顷刻千尺。垂阴如盖。作众生疲热避凉处。此皆是往因愿力轻鲜。感报不宏故也。自今切不可埋没此生。直于逆顺关头。利害之际。如风过树。如云行空。即常光时时现前。如投夜明珠于金盘之中。宛转横斜。莫测方向。特不出盘耳。从上祖师以纲宗为盘。以见地受用为珠。有珠无盘。则非人天眼目。有盘无珠。则自沉情海。虚张纲宗。拟欲度人。则龙天不祐。佛祖所厌。福日消而罪日长。慧云散而情风炽。一旦业报尽来。请随无常杀鬼受指挥去。那时始悔心地未彻。妄拈纲宗之所致也。悔之何及。此等忌讳。谅汝必知。今书此遗汝。虽达观隔远展之。示有志于宗乘者。则达观未尝不在也。比日舟过吴江。汝曾索开示。当谨受持。不可错举。若要相应我语。不许夜行。投明须到。于此不能透彻。吾此葛藤。何异说梦。

　　与平廓

　　庄周有言。鱼相忘于江湖。人相忘于道术。夫人不以此而称相知者妄也。不佞与座下周旋甚久。受座下益甚深。今座下行。思无以报。敢割肝胆吐一言。愿座下采听。座下素研精教乘。而宗乘亦未始不留心。不无领会处。然命根情窟。未能翻空截断者。其过安在。古人云。一则不透。则千则不透。千则不透。则一则不透。座下得无坐此乎哉。惟座下于五灯中留神一上。或有一机半缘。与座下相仇仇。卒不能消释者。决不可放过。挨排久之。而一朝爆然拶破。则向所谓仇仇者。翻为骨肉矣。

　　答汪仲淹

　　辱惠书。读至比来业重灾生处。达观亦不觉为仲淹怆然久之。遂亦为仲淹喜。大抵人苦不能自反。既不能自反。不但达观救不得。直教诸佛亦无下手处。仲淹独能自反。则苦根将㧞矣。惟仲淹一反永觉。于爱憎关头。死生境上。挺然独立。𢬵命捱将去。了不失脚。正当苦时。即推苦根。为自心生耶。为从业生耶。为心业共生耶。为离心业生耶。若从心生。非业则心本无病。若从业生。非心则业本无主。若心业共生。初于自他两者推之。既无生处。又将何物而共生耶。若离心业而无端生。更无谓矣。仲淹果能触境谛察。深推于四生中。何生中生。是苦根。一旦推功极处。苦根披露。到此地位。仲淹方体得古人道。老僧自有安闲法。八苦熬煎也不妨。仲淹若不能担当做得去。则所问若宗若教。何日暮途远。尚有间工夫及此耶。虽然达观一则古人葛藤。聊为仲淹病苦中。作个消闲的方子。一日洞山不安。僧问和尚病。还有不病者么。山云有。僧云。不病者还看和尚否。山云。老僧看他有分。僧云。和尚看他如何。山云。则不见有病。达观将此问仲淹。病时亦有人看仲淹否。仲淹亦能看渠否。于此句中。若仲淹罔措不荐。则病熟命光迁谢之时。敢保至爱的代你不得在。江山修阻。云月长新。南羽康虞信来。复此以为山中音耗耳。

　　与陆太宰

　　大法丁艰。残灯几灭。仅凭墙堑。保障缁林。是以安禅无狼虎之惊。集讲有龙象之庆。然则百尺竿头非进步之阶。千峰顶上岂穷年之地。檀越位高爵厚。任重心劳。虽则帝渥靡涯。悬恐精神有限。事繁食简。德茂年尊。莫教眼下蹉跎。直向胸前便判。鸟未倦而知返。云将归而始闲。不失早见之明。全收自知之誉。功留三宝。荫庇诸方。此世外野人。延颈檀越者也。

　　答李虹霄

　　读手疏。服笔力雄健。辞旨精朗。但神迹之论。尚堕于常习。世谓迹粗神密。殊不知迹是何物。神又何物。苟神迹果殊。圣人曷能会万物归于己哉。是以移旧染。扩本光。必理行事行。如车并轮。如鸟双翅。始能运远腾空。今公独抱理行。弗重事行。何异鸟之折翅。车之废轮。又执事习气。偏用事行则有益。偏用理行则无益。大都事行难逃于实迹。理行则易资乎空谭。贫道探讨此道。颇有年矣。少见不真。决不敢横断。惟高明思之。

　　与雷雨居士

　　人有小技。谤阶自设。况吾尔抱出世之道。而陵厉尘奴。则其不悦自引也。又何介哉。

　　二。

　　人若不生病。则空谈可当修行。人若不有好恶境界。则真心学好无可辨验。汝生得这点病。便觉受他不得。根在何处。只为生病日子少。无病日子多故耳。勿厌此语。当味之。

　　与邹南皋公

　　燕山无量寺。风月不减西江。仲淳近当行踪飘泊之际。足下能不忘燕山之旧。一旦为渠东道。则西江风月。乃无量之故物也。牢山亦自燕山来。缧绁隆冬。将有万里之行。究其所自。因弘法被谴。亦可哀已。然观其眉宇。自有一段不可言处。使人意消心化。今渠道吉水。足下当一晤之。铁佛庵有佛名而无佛实。如南皋即佛。不必别铸。虽然。也须大经罏䍋。一上始不负名此贫道犬马心也。闻仲淳堪舆役忙。峰头涧畔。葛藤无量。倘失脚绊倒。足下不垂手扶持之。更待阿谁。昔沩山勘仰山曰。当此境界。铁佛也须汗出。夫此汗出境界。从上圣贤。苟不以了知为前茅。随顺心体为急务。此汗亦未易出。

　　与李君实节推

　　易传。有宋刻。无一字讹者。惜未得也。闻屠田叔有之。田叔亦曾亲老汉瓶锡。今在福建。如得渠的本。证抄本之讹。剔芜没之垢。俾列圣不传之妙。即文字而传。传之者。始知无所得也。知无所得。则一切众生。可以交神之道见之。见之者。乃痛民饥即我饥。民寒即我寒。如未见之。不过率情之痛。非率性之痛。情属生灭。性无生灭。故以有生灭者痛民。终有倦时。惟无倦者。□□见之不见之。在李郎而不在老人也。

　　与汤义仍

　　浮生几何。而新故代谢。年齿兼往。那堪踌躇。静观前念后念。一起一灭。如环无端。善用其心。则粗者渐妙。不善用其心。则妙者渐粗。妙者渐粗。粗将不妙。于不妙处。了不觉知。是身存而心死矣。所以古德云。乍时不到。便同死人。夫身在而心死。则不当存者。我反存之。不当死者。我反死之。老氏曰。我有大患。为我有身。又曰。介然有知。惟施是畏。即此观之。大患当除。而我不能除。真心本妙。情生即痴。痴则近死。近死而不觉。心几顽矣。况复昭廓其痴。驰而不返。则种种不妙。不召而至焉。至人知其如此。惟施是畏。颜子隳肢体。得非除大患乎。黜聪明。得非空痴心乎。大患除而痴心空。则我固有法身。本妙真心。亦不待召而至矣。曹溪闻应无所住而生其心。则根尘迥脱。妙心昭然。故沩山曰。灵光独露。迥脱根尘。体露真常。不拘文字。至此则粗者复妙矣。远者习近矣。人为万物之灵。于此不急而他急。此所谓不知类者也。寸虚受性高明。嗜欲浅而天机深。真求道利器。第向来于此路头。生疏不熟。或言及此。未见渴仰。此点消息。乃羽毛鳞甲之媒。三涂四生之引。故曰。一微涉动。境成此颓山势。此半偈三假全备。三假者。因成假。相续假。相待假是也。如上根利器。才入因成。觉不随流。谓之不远复。如天机稍浅。流入相续。惭愧知返。谓之流复。于相续中。尚不惊觉。势必流入于相待矣。既流入于相待。则以习远为重。反以习近为轻。夫近者性也。远者情也。昧性而恣情。谓之轻道。如唐德宗不能自反。迷而不悟。终致大盗以乱天下。此远公所谓成此颓山势者也。又因成是何义。盖妄心不能独立。必因附前境而生。故智鉴曰。能由境能。此能乃妄心之始。我相之根。我相乃不善之前茅。仲尼曰。颜氏之子。有不善未尝不知。知之未尝复行。果如此谓之不远复。无祗悔。不亦宜乎。毗舍浮佛。此言自在觉。其传法偈曰。假借四大以为身。心本无生因境有。前境若无心亦无。罪福如幻起亦灭。昔有贵人。以上妙素帛。求黄鲁直书平时得意之诗。鲁直曰。庭坚亦凡夫耳。诗纵得意亦不妙。遂书此偈遗之。且属之曰。七佛偈乃禅宗之源。今天下黑白。哗然望流迷源。庭坚旁观不禁。书之赠公。愿公由读而诵。由诵而持。由持而入。由入而化。则自在觉。在公日用。而不在此偈也。山谷楚人。寸虚亦楚人。兹以楚人引楚人则似易。倘吴人引楚人。则楚人以谓吴人似不知楚人也。若相续假以因成。错过本来面目。便将错就错。不惟不知因成之前。心本独立。初非附丽。即其照无中边之光。初不梦见彼照。而应物偶然忘照。流入因成。以不知是因成。复流入相续。相续流入相待。相待是何义。谓物我对待。亢然角立也。呜呼。相待不觉。则三毒五阴。亦不明而迷矣。故知能由境能。则能非我有。能非我有。岂境我得有哉。此理皎如日星。理明则情消。情消则性复。性复则奇男子能事毕矣。虽死何憾焉。仲尼曰。朝闻道。夕死可矣。为是故也。如生死代谢。寒暑迭迁。有物流动。人之常情。众人迷常而不知返。道终不闻矣。故曰反常合道。夫道乃圣人之常。情乃众人之常。圣人就众人而言。故曰反常合道耳。据实言之。众人之常。岂果真常耶。野人追维往游西山云峰寺。得寸虚于璧上。此初遇也。至石头晤于南皋斋中。此二遇也。辱寸虚冒风雨而枉顾栖霞。此三遇也。及寸虚上疏后。客瘴海。野人每有徐闻(时寸虚方谪徐闻尉)之心。然有心而未遂。至买舟绝钱塘。道龙游。访寸虚于遂昌。遂昌唐山寺。冠世绝境。泉洁峰头。月印波心。红鱼误认为饵。虚白吐吞。吐吞既久。化而为丹。众鱼得以龙焉。故曰龙乃鱼中之仙。唐山禅月旧宅。微寸虚方便接引。则达道人此生几不知有唐山矣。然此遇。四遇也。今临川之遇。大出意外。何殊云水相逢。两皆无心。清旷自足。此五遇也。野人久慕疏山石门。并龙象禅窟。冒雨犯风。直抵石门。黎明入寺。然寺有名无实。故址虽存。草莱荆棘。狐蛇渊薮。四顾不堪。故不遑抛瓣香熏圆明而行。圆明。山谷最敬之。每叹东坡不遑一面。然圆明敬东坡。不在山谷之下。今石门狼狈至于此。使东坡山谷有灵。亦其所不堪者也。大都真人大士之遗迹。乃众生开佛知见之旗鼓也。盖旗能一目。鼓能一耳。耳目既一。目即耳可也。耳即目可也。目可以为耳。则旗非目境。耳可以为目。则鼓非耳境。旗鼓固非耳目之境。而耳目之用不废。此谓六根互用也。然以一精明为君。六和合为臣。臣奉君命。无往不一。无往不一。谓之独往独来。独往独来。此即妙万物而无累者也。此意悼西儿名序中。亦稍泄之。呜呼。野人与寸虚必大有宿因。故野人不能以最上等人。望寸虚。谓之瞒心。沩山曰。但不瞒心。心自灵圣。且寸虚赋性精奇。必自宿植。若非宿植。则世缘必浓。世缘一浓。灵根必昧。年来世缘。逆多顺少。此造物不忍精奇之物。沉霾欲海。暗相接引。必欲接引寸虚了此大事。野人二遇于石头时。曾与寸虚约曰。十年后。定当打破寸虚馆也。楞严曰。空生大觉中。如海一沤发。即此观之。有形最大者天地。无形最大者虚空。天地生于空中。如片云点太清。虚空生于大觉中。如一沤生大海。往以寸虚号足下者。盖众人以六尺为身。方寸为心。方寸为心。则心之狭小可知矣。然众人不能虚。重以日夜而实之为贵。寸虚稍能虚之。且畏实而常不自安。近野人望寸虚以四大观身。则六尺可遗。以前尘缘影观心。则寸虚可遗。六尺。与寸虚。既皆遗之。则太虚。即寸虚之身与心也。至此以明为相。以勇为将。破其釜而焚其舟。示将相于必死。𢬵命与五阴魔血战一场。忽然报捷。此野人深有望于寸虚者也。愿寸虚不以野人道浅学少。略其玄黄。而取其神骏。神骏者。即野人望寸虚之痴心也。又野人今将升寸虚为广虚。升广虚为觉虚。愿广虚不当自降。吴临川。野人往字以始光。盖取佛放眉间白毫相光。照东方万八千土。东为动方。能以眉光照之。则不必释动以求静。动本静耳。盖方有十。举东一方。则余九方。不待举而可知矣。方有十而知则一。知即能由境能之能。方即境也。境有动静。能无动静。能若是动。则不知动。能若是静。则不知静。惟能非动非静。所以能知动静耳。肇公曰。知有有坏。知无无败。野人则曰。知动动坏。知静静败。动静坏败。有无都遣。则始光大而为圆光矣。此圆光在尧不加多。在纣不加少。然光有邪正。善用则谓之妙光。不善用则谓之黏安发光。如吴临川已知野人动静。广虚当以此书附达之。如是则不惟野人不负五遇之缘。亦广虚不负五遇之缘也。

　　二。

　　屡承公不见则已。见则必劝仆。须披发入山始妙。仆虽感公教爱。然谓公知仆。则似未尽也。大抵仆辈。披发入山易。与世浮沉难。公以易者爱仆。不以难者爱仆。此公以姑息爱我。不以大德爱我。昔二祖与世浮沉。或有嘲之者。祖曰。我自调心。非关汝事。此等境界。卒难与世法中人道者。惟公体之。幸甚。又年来有等阐提。忌仆眼明多知。凡所作为。彼谓终瞒仆不得。殊不知。仆眼亦不甚明。智亦不甚深。此辈窥仆不破。徒横生疑忌耳。如其一窥破之。纵使有人教其疑忌仆。彼亦自然不生疑忌矣。但破以未窥破。浪作此伎俩也。且仆一祝发后。断发如断头。岂有断头之人。怕人疑忌耶。

　　答吴临川始光居士

　　五金八石。世以为宝。始光独不宝之。不以剩语为笑具。而复珍之。且愿淘其粗。存其精。此心何心哉。然不知粗者既去。果复有精者存乎。呵呵。

　　二。

　　喜哥受性灵奇。终非火宅种草。缘尽长逝。当观往因。永嘉曰。大千沙界海中沤。一切圣贤如电拂。况凡夫与喜哥乎。此理也。非情也。道人愿始光。力以理折情。毋以情昧理。且喜哥形有聚散。有死生不可拘束。而去来自由。随业咸报者。安知今日去速之机。非异日来速之机乎。但再愿始光于世缘牵绊交加处。踢倒情桩。究彻理海。而于理海智愿感格佛天。于佛天慈严光里。流出一两个有福慧儿子。慰汝喜哥之痛。亦补喜哥金汤之职。又即喜哥复来。未可知也。思之。道人于此月十九。始闻喜哥长往之音。亦不觉悲楚难禁。时台泉。卓尘。与二三法侣。亦呜咽不胜。然喜哥以死说法。维摩以病说法。虽古今老少不同。以理推之。了无二也。不知喜哥老子。闻喜哥说法否。若闻则悲。鸣不废。而情弗伤理。当前死生顺逆。皆吾导师耳。道人恐始光父子情重。缓以理照。或以情延。怨天尤人。所以先附手字。于沸汤釜底急为抽薪也。

　　三。

　　匡山大佛。初生汝心。今幸成之。当正信坚固。勿流异趣。且白面郎君。蓦地为民父母。日用之知。人畜所系。率性则仁明勇。触处现成。率情则牛头马面。百千畜习。亦触事现成。噫。清净光中。无故起念。危乎岌哉。果非虚语。吴郎。吴郎。咄。

　　与李君实

　　达道人自楞严东静室。始识贤父子。信知贤父子。与道人有菩提缘者。于是即嘱君实撰护法疏。焚于韦䭾之前。而君实直下无疑。又承贤父子追道人于王江泾。值骤雨淋漓。而贤父子曾无懈心。此非有卓伦之见者。断不能也。兹幸奉命出典浔阳。浔阳乃古禅窟。比来缁曹。无论主者。客者。多饱食横眠。游谈无根之徒。似不少也。嗟乎。因时布政之弊生。则仁信之治救焉。仁信之治弊生。则智勇之治救焉。智勇之治弊生。则莫得而救者。若干年矣。至汉明兆梦。摩竺西来。则以一出世之法。救莫救之弊。此理势然也。盖世法变极。不以出世法救之。则变终莫止。出世法变极。脱不以世法救之。则其变亦终不止。故迦文老子将涅槃时。付嘱国王大臣。金汤正法。即此意也。然孔释之徒。世不多忧深虑远之人。所以二氏不得相资而救弊。则必相毁而弊愈生焉。道人初自吴门来南康。止开先。而未入浔阳者。此意非浅浅。以为君实素颇卓伦。焚疏之举。断非常人所能为。窃谓台老之后。有赵公定宇。继二公者。必君实矣。君实自今而后。于相传溢言之际。或于书柬之间。大须要审察谛观。此书柬言虽粗率。然察其心。为我真而无他肠者。此书柬言虽甘。然察其心。未必真为我而口为者。于此两者。若瞒不过。此便是佛心也。又人情虽变态百出。能以理折情。精而衡之。则真伪似不可逃焉。又真心为人。必先以德业。伪心为人。必先以姑息。德业顺性。姑息顺情。顺性则照用齐到。所以染习消而不自知。顺情则照用俱昧。所以染习不培而日深矣。噫嘻。三界之内。非情重众生。决不生之。故色界。无色界。虽胜于鬼狱。四空。四禅。虽胜于无色。四王。忉利。虽胜于四禅。据实观之。而胜者必情重于劣者。以胜者恒处顺境。故劣者恒处逆境。故逆境则苦极。苦极则思本。思本则近觉。近觉则苦乐之根。了而不昧。于了而不昧之时。忽推苦乐之前。苦乐之根。毕竟根于何处。推久诚积。诚积心开。则知向来极苦极乐。断非此外有耳。自是便解将苦乐之前者。于境缘逆顺之冲。横拈竖弄。弄得熟了。则入地狱。也是好事。生天堂。亦不作希奇想也。然后痛念我同体之流。苦海日深。火宅烟浓。烧然三界。流荡七趣。强发四弘誓愿。愿克方休。四弘誓愿不难发。惟强之一字。最难荷担耳。若能直下荷担得这个强字牢靠。则世出世间法。纵不忧深远虑。亦无往而不克矣。道人于这强字。着实勉力荷担。每滑肩不少矣。此盖众生习熟。佛祖习生。众生习熟。则我根难㧞。我根难拔。则此肩便不是金刚肩矣。所以被利害得失转却了。苟能众生习生。佛祖习熟。不但肩是金刚肩。即戏骂讥诃。皆金刚雷也。此雷出地。何蛰梦之不破。何担之不可肩耶。此等言句。说易行难。故沩山诃仰山曰。寂子。汝莫口解脱。又佛法不以禅定为要。惟以智进为本。故曰。智进全名。余度皆字。见彻不疑。是智用不疑者。而能治恶习是进。又近日世态。于至亲骨肉中。倘触了他毫不顾惜。直欲陷死我便快。此言不信佛法者。即信佛法人。偶有无心之失。触了他情所护处。他且把佛法抛在一边。百种生计害人。我有日在。我佛所谓末法斗争坚固。是也。夫斗争已是不好了。更加坚固之力。持斗争之心。则此斗争不入阿鼻不已。此亦理势然也。道人愿君实将智进两者。强于此等境界。大昭廓王江泾遭雨时心。韦䭾前焚疏时心。更以护法为己任。则报君报亲。靡不尽矣。君实勉之。余不尽。

　　紫柏老人集卷之二十三
卍新纂续藏经第 73 册 No. 1452 紫柏尊者全集


　　紫柏老人集卷之二十四

　　明　憨山德清　阅

　　　　书

　　与黄慎轩

　　近得王宇泰书。知慎轩已出长安。想还家有日。兹有台泉上人。保持华梵诸祖道影。安置峨眉普贤光中。永远供养。道影乃新安丁南羽云鹏手写。而精神慈注。风致静深。实希有胜事也。欲作一记。此必出公手。方惬道人意。徐彦文遂作九原之客。令人心痛。碧云无恙。燕山如昔。死者不知何往。生者不知何事。每念至此。悲喜交集。不知慎轩会道人意否。中甫尊公。忠厚迈俗。断息时。初无昏乱。其平生虽不能作清净行。想得忠厚之力。有此效验。夫忠厚则不欺。不欺则自无偷心。偷心少。则日用瞒心处。不必提撕自少矣。故曰。但不瞒心心自灵圣。忠厚之力尚如此。况开佛知见。以知见治习者乎。慎轩前书来。以为佛知解作障。于日用中不得力。果如此。则临济曰。但得知见正当。便可横行天下。若临济是。则慎轩非矣。若慎轩是。则临济却成不是。又有一喻。慎轩当熟思之。有一武人。与贼战不胜。退而私忿曰。我武艺太多。所以不能胜贼。如我无武艺。则不受武艺障碍。可胜贼矣。道人知公读至此。必捧腹绝倒也。宋大慧禅师。每谓士大夫曰。聪明固是好事。亦是不好事。聪明非佛知见。则八难中一大难也。良以聪明属非量。非量者。于理不相应之谓也。佛知见。上则属现量。次则属比量。现量者。不思而得。不勉而中之谓也。比量者。虽出思惟比度。而知于佛祖圣断量中。相契不妄。以之治习。终入现量。古人谓之流注真如。此非宗教精深者。不能辨之。道人往往见士大夫。语及流注真如。便掉头不顾。殊不知流注真如。即临济洞山俱不敢忽。故曰。以有言露个无言的。又曰。动容扬古路。不堕悄然机。又曰。但了纲宗。本无实法。近见董思白拶及此事。渠于不知不觉中。佛法习气渐觉生疏。横口褒贬古德机缘。判寂音决非悟道之僧。道人从容谓渠曰。汝信大慧杲禅师悟道否。渠曰。是一定大悟彻的。又问曰。寂音乃大慧平生所最仰者。脱寂音果见地不真。大慧难道作人情。仰畏他耶。思白俯首无语。又有一种人。见地万不如苏长公。握一根毛锥子。东刺西擉。谓东坡这里又说道理。便擉一擉。这里却不涉理路。便圈几圈。殊不知东坡于普贤毛孔中。鼻笑如雷曰。我不恁么。汝却恁么。我恁么。汝却不恁么。长公是慎轩乡老。慎轩肯为此老一雪否。即流注真如。也不甚恶。所刻大智度论。必大放般若光在。道人念公忠厚。无大偷心。所以因嘱护持诸祖道影。忉怛至此。倘公不以道人痴野见笑。为法自重。幸甚。

　　与于中甫

　　谢孝还家。当发心作吃臭醋郎。游方僧习。痛须渐消去。老汉教汝两者。汝若不能勉强力行。汝便当除却于字。始凭汝可也。汝顶著于字。又不能吃臭醋。不能消游方僧习。支持得于家门里事。要家门妥帖。无有是处。且古人处顺境时长。便谓佛菩萨。不来护念我矣。即此观之。良以不可意事重叠加来。使当事者。苦楚之极。不得不忧深虑远耳。忧深虑远。所应之事必有义者多。恣情忽略。感激中出来。所应之事。必无义者多。凡有义事。自然不觉不知。属醒悟门收。凡无义事。则属散乱门收。南岳思大师。于一佛性中。开违顺二门。顺门即醒悟门也。违门即散乱门也。又违顺二门。非南岳新设。实本马鸣起信论中。真如生灭二门来。今天下学禅习讲。求生净土。兼所谓讲道学者此四种人。难道无有一人真心学好者。但俱不肯忧深虑远。所以禅非达磨之禅。讲非如来之义。求生净土。以为爱根不拔。泛然亦可生者。讲道学。初不究仲尼之本怀。蹈袭程朱烂馊气话。以为旗鼓。欲一天下人之耳目。见学老学佛者。如仇仇相似。殊不知孔老与佛。果三人耶。果一人耶。此等断案。孔老俱通。而未精深佛典者。且谩度量。于三家头脑。俱不曾一摸。便谈儒。谈老。谈佛。逞一队瞎驴。随处鼓扬醋臭。倘然狭路相逢。若生不耐烦心应酬他。便是不能吃酸臭醋样子。即游方僧习气终不会消。老汉受性。才闻酸臭之名。魂惊万里。即游方僧习气。老汉初出家时。较汝更甚。年来痛念佛恩难报。痛恨自己受性刚烈。徐以佛祖知见治之。不免酸臭醋。也缓缓吃将去。刚烈习。也痛克将去。汝若如此两者。不能痛行。则汝结果可知也。老汉吐此语时。方口痛。又在行促之中。而忍痛不得不喋喋者。不知汝读老汉此语时。动甚念头。这里倘忽略了。则狗马不若矣。麟郎麟郎。痛念吾嘱。

　　与王宇泰

　　所天皆在高年。而令兄与令弟。并受性疏旷。不能奉汤药。光公苟不任此。孰能任之。此事理然也。老汉但念光公。晚得一子。则事有继。倘事亲而无继。不惟家门之光。无有传者。即心灯之光。后𦦨难续矣。此苦不独人间有之。天上亦有之。故曰。人间有绝嗣之痛。天上有无子之悲。或光公若能准之因果。直下不疑。反以无累。为作观之资。则无子之苦。乃光公大师也。苦何有哉。但恐识得破。忍不过。终被习绳所牵。触世态炎凉处。又不知不觉。忽生无量感慨矣。正当感慨时。拭回鼻孔。向父母未生前寻些水草吃。则感慨之情。又光公无生之绍介也。此五转。汝能次第置于日用中。横来竖去。恒作是念曰。此我本师。不远数千里之外。重叠风波。遣人持来者。于我求名耶。求利耶。要我好耶。不要我好耶。真心为我耶。假心为我耶。此六耶字。汝能不忽。仔细咀嚼之。或于汝憎爱关头。作个道场。亦是本色。不为分外。光公勉之。

　　答于润甫

　　十林诣燕。得手书。徐读次。掩卷思之。乃觉渡江五易寒暑矣。汝自觉悠悠送日。于正法中。不殊聋盲人。无可举似。此果出诚痛。惕然不歇。愤然勇进。则恶无大小。罪无重轻。皆导师与不请友也。若志稍懈。力稍缓。则暂时洗然有清凉处。未必非三障嚆矢耳。三炬真能顿豁情尘。心味老朽剩语。将往日无可举似者。审谁使之。于无可举似中。一旦无明障心。于不知不觉时。恬然造恶。恶既造成。终难省报。无明障心即烦恼障。恬然造恶即业障。终难省报即报障。此三障造就。如源与流。流与波名虽有三。而湿则一矣。老人问三炬。一是恁么。若识得渠。即徐察渠之前所造三障。是苦耶。乐耶。于苦乐根源。果彻底不疑。则三障便是三炬本来面目。老朽不惜忉怛。追究汝一之前者。倘不知重轻。直下翻身不得。怎生是好。要于三宝中。拚身舍命护法。如过楞严顶礼圣像。见朽草破席覆之。不觉遍体芒刺。汗发淫颡者。此片念力。能消十恶五逆之罪。虽千万金之施。不若此念力功德。不可情智测度也。但此念力。能始而终之。则本郎与开郎。虽死生有先后。而其心事亦了矣。刻藏事体。终有荷之者。勿虑。即康直指疏。乃三伏天松风潭月。能不清凉老朽肝肺乎。为仲淳致声。无萦怀。老朽年在耳顺。未能声入心通。愈自扼腕。奚烦远念。惟念汝兄弟中。我相胜负。如攫金人。只见其金。不见其主。大须恕之。写至此。老朽固乃解空之冻脓。亦于不知不觉中。思汝等父母在时光景。泪欲迸流。强止不能。盖父母汝等之本也。俱肯念本。则分别之情忘。情忘则无我之天。不烦举目。而昭然在上也。即汝三兄。虽向称于氏之贤者。渠失照较汝更多。老朽既为汝提明白。此后牢持恕字。若逆境顺境。愤力挨熟得。则向后受用不浅。炬郎炬郎。毋以老朽之言为迂阔。痛力勖之。

　　二。

　　大丈夫处于大块间。本分事元无多端。不过经世出世而已。若于经世无心。纵得富贵。亦何用之。若用之于饮食男女。乃造罪也。非用之也。若于出世留心。苟不能检摄身心。究竟性命之学。则大道终不闻矣。噫人为万物灵。果于经世出世。两无所就。又甘与愚痴人。竞无明。更错矣。思之思之。有省则宜收拾世故。自别有受用地。幸莫忽。

　　与陆太宰

　　去岁闻门下。一切屏置。唯勤念佛。此暮年本色。然得胜净之缘资之。则念头易得绵密。而胜净之缘。莫过乎佛缘法缘僧缘也。佛像在前。经卷列之。更得僧徒一二人。朝夕亲炙。自然胜净之缘殊胜矣。但僧徒之中。求人卒未易得。即贫道亦东西南北之人。曷能恒为净助。故请丹青丁生。写此䟦陀罗尊者道影。意在代贫道助门下念佛也。愿门下以眼根听其说法。当下万缘坐断。念头现前。此贫道所深望门下者也。年光飘忽。刹那不住。况头白老翁乎。永嘉曰。日夜精勤。恐缘差故。况不精勤乎。噫。缘之差别。惑乱正念。虽有见透者。每遭其埋没。况见未透者乎。愿门下莫为鄙人语不近情而忽之。幸甚。

　　复董元宰

　　缘起无生之旨。祖佛骨髓。而像季黑白。千万人中。求一二信者不可得。今足下于此独能信入。非夙具灵种。缘因熏发。那来现行暂露。何快如之。来书谓初颇畅快。兹又不活泼。若将失去。病在何处。此既现行暂露。熏力稍微。自然隐没。不必生疑。惟宗门语句。不可草草。若以足下信入者。拟通其关棙。所谓鲁君以己养。养鸟也。昔兜率悦问张无尽。宗门葛藤有少疑否。无尽曰。惟德山托钵因缘未了。兜率厉声曰。此既有疑。其余安得无疑。迳入方丈不顾。无尽由是发愤参究。然后大彻。今足下十有二三不透。则去无尽尚远。极当发愤。此生决了。不得自留疑情。遗误来世。来示又谓。念念起处。索头在手。敢问足下。为念起处本即无生。为了念本空乃契无生。若念起本即无生。则知无生者。念耶。非念耶。若了念乃契无生。则了者。谓有念了耶。谓无念了耶。有念则早乖无生。无念则无生谁契。于此透脱无疑。席几草庵借宿。犹非宝所。第来示所谓如何践履。如何保持。待力之充。及涉境试验云云。自知时节矣。岂待贫道饶舌。贫道不惜口业如此。总是钵盂添柄。惟足下或宗乘中。或教乘中。大著精神。作个仇仇。务必搂破其窠窟。捣其栖泊。再共商量未晚。

　　与丁勺原

　　凡荣辱得丧。皆念后事也。向烦浔阳邢来慈。持八行诣足下。良欲足下缘得丧而求念。缘念而求念之未始。念之未始既得。然后可以驾未始之航。来往于荣辱得丧死生之津。博运群有。安置彼岸。不意足下报章未久。则圣天子之椎轮又至矣。此实天以厚足下。非薄足下也。惟足下力承之。且云外散人。于世实泊然一无所求。而拳拳为足下如此者。宁无微意。愿足下以瘴乡为苑囿。刁斗为游观。加摄自重。散人脱有曹溪之游。再询起止。不悉。

　　答陈五岳

　　辱问无垢之义。鄙人鲁钝。宁足以酬。然无垢之说多矣。不审居士所问者。何种也。夫夷齐以不食周粟为无垢。鲁仲连以解人危。周人急。而不爱爵禄为无垢。颜氏子以箪瓢陋巷。超然自乐为无垢。此皆世中之无垢也。至于声闻以有身为患。观空为无垢。缘觉则以达患初无为无垢。菩萨则见患即心。万境皆真为无垢。一切如来。则以不可得为无垢。惟我初祖达磨而下。诸禅老以干屎橛为无垢。此又世外之无垢也。如以世中无垢为得意。则足下自能发挥。无烦贫道。若以出世无垢为悦心。则是庵以声闻居之。庵即乖空。以缘觉居之。庵初非有。以菩萨居之。庵即自心。以如来居之。庵不可得。或曰如来之不可得。得非与声闻缘觉之空同乎。对曰。如来之不可得。虽一切大菩萨莫能窥其涯际。即如来自亦不可知。岂声闻缘觉所能测哉。以如来所到境界。一切圣凡。莫有容心之地。故以不可得名之耳。乃遂以小乘之空滥兹。虽三尺驱乌。闻之莫不捧腹者也。此无垢大意。敢粗陈之。至庵之巅末。在高明自定。倘披晤有期。再容请教。

　　与雷雨居士

　　病体稍愈。即当默诵八识颂。此颂乃相宗纲骨。相宗乃性宗五藏。如五藏相克不明。则一身便调养不来。至转识成智之旨。若相宗恍惚。断不能精了。此既不精了。即高论元微。刳真剔秘。若触境斗机。照用便提不出来矣。且吾此到巢陵。非是小缘。但众生泛常之见观之。竟不生大奇特想。世故非坚。人情翻覆。横计无常。染习难涤。宜须痛迸心魂。志凌金石。少有出头分。瞥尔因循。知苦未有尽日时在。

　　与于中甫

　　大都学道人。能未穷知变。则变不能惊。穷不能困。噫。此三昧。非见几而作者。孰能用之。

　　与赵干所

　　祸福莫烈乎死生。故至贫贱之人。闻得生则喜若登天。闻得死则悲若入渊。然皆情也。如能率性观死生荣辱之境。不惟死生荣辱之境。不得夺我之志。且彼境。密为我不请友也。故大丈夫。平居无大苦迫楚之时。理不可不穷。性不可不尽耳。如此一着子。忽略放过。于平居时。猛涉不可意事。交错在前。则我之志。管取全被境夺矣。即李卓吾虽不能从容脱去。而以速死为快。竟举刀自刎。权应怒者之忿。亦奇矣。今直心之事。终不至丧身失命。极处不过放归田里而已。又造物以逆境成就我。未可知也。由是而观。则竭计酷谋。排陷我之辈。恐造物使之然。此等意思。若以众人之心领会。便错过矣。直以佛祖圣贤之心。虚怀平气。勉强领会。一有肯首处。则无我而灵者。头面露焉。如此际不信圣贤。而信众人。则我终莫闻道也。人霟物灵。道不闻可乎。愿熟思之。

　　适得手示。读之亦不觉伤心。然立意摆布人者。第恐气力不猛。计谋不深。一味欲直心。生无隙地。死有余波。此自古至今。众人之常态如是。故君子涉此境界。倘感激心生。弗堪受之。痛当自讼者。以君子见过之生于自心。故讼极得力时。方见过不生于人心。再乞痛思之。

　　二。

　　古今祸福。皆初无常。直以天理与人情。折断臧否。无不验者。若以天理折断人情。则公道明。设以人情折断天理。则私忿重。方私忿重时。则中外防闲布置。彼之用心未必不周密。于私忿周密之中。而忿者且众。决死生之机何如。此非人力可以阴挽也。然直心必无伤命之理。自然老苍亦不忍。事后或征耳。

　　三。

　　凡祸福人我之根。根于已发。若以未发照察之。则祸福人我之根。本无有地也。已发情也。未发性也。故以情观祸福人我之事。则有我而昧者。愈重矣。重则厚。厚则深。深则畜。畜则决难轻泄。故报复人我。百千万劫卒不能了。此必然之事。而愚人不晓此理。于人我祸福之根。不但不能拔。反着力栽种之。恨未能深。殊可痛也。故佛祖圣贤。要人闻道见性。别无他意。不过要拔断众人之情根而已。情根一拔。则向之祸福人我之事。皆渐渐化为妙用矣。以妙用慧眼。观众人祸福人我争竞。殊不足怪也。直心于今日人我场中。若不能开心洞肺。受野朽之教。则汝坠堕。但可流涕也。思之思之。又功名富贵根于身。此身极寿。长不过百年。而百年中。享富贵快乐。又被愁多喜少。占大半去了。故百年中享富贵快乐。亦不多时。何苦为不多时。祸福人我之情。便甘把本性昧却。至人以本性观是非荣辱。不异太虚中微云散聚耳。奚暇介怀哉。汝于今日多故之际。野朽不惜口业。种种开解。直心情抱。如于野朽口业中。错过这些慈悲热肠。则直心受苦时劫。正方长在。咄。大丈夫情性关头。若认得真了。则今日与直心争竞。害直心者。皆我善知识也。苟有此见。何妨恶衣恶食。了我生死大事去。岂弗乐乎。汝名法复。正为今日耳。

　　四。

　　天力。地力。佛力。法力。僧力。皆外力也。惟自心之力。乃内力。外力是助。内力是正。如正力不猛。助力虽多。终不能化凶为吉。故曰。先天而天不违。又曰。自心之力。可以颠倒天地。设信此不过。别寻外助。断无是处。野朽凡遇祸害。更无他术。但直信自心之外。安有祸害。一涉祸害。皆自心所造。还须自心受毒。此理甚平。法复思之思之。

　　五。

　　别来甚久。思念甚深。不知近来一切境界。或有意。或无心。种种交冲。能以观音大士。大悲大智。铸逆顺为自受用三昧否。此三昧。初贵知得透。次贵行得坚。再次必期证而后已。又再次证而能忘。忘而用始全矣。大丈夫何暇论儒论释论老。是皆古人已用过了。不殊已陈刍狗耳。岂有闲精神理会他。虽然。若自家本有无生之心。倘未知得透。则儒释老白文。要紧经书。又不可不痛留神会之。贫道每于好山水行坐时。未始不触胜。思广虚也。又思初与南皋。勺原。寸虚。聚首石头光景。邈不可得。比赵干所亦尝披晤。但渠气胜于理。则不免逆顺境风摇荡。亦可悯然。忠直不减古人也。

　　六。

　　持忠而遭黜。命也。惟知命故恬黜而无闷。如黜而怀闷。则向之所谓忠者。果忠乎。若人之不忠。我必知之。此智也。非明也。惟我之不忠。于自心了了不昧。此明也。非智也。今直心之忠与不忠。惟天知之。亦惟直心自知之耳。且人将欲置直心于死地。幸得为白衣郎。此莫大之福也。又何闷之有。大丈夫屡遭黜辱。不必为介。愿直心以大丈夫自任。终必相见有期。去年有书寄海若。书中已言直心终必遭黜。倘晤海若。取书征之。由是而观。为白衣郎。不在今日也。直心直心。休再沉吟。万缘歇却。乐最甚深。以此送行。大地黄金。

　　七。

　　自正月二十日。得手书。摇心顿歇。未得手书前。以传溢纷然。虽有定见。亦不觉稍受摇眩。此人情之常也。但直心向后于笔札。不必与人极力辩清浊是非。辩则失其大。大失。则局量便小了。且清浊是非。自直心离长安后。未尝不渐皎然明白也。比来亦有人为直心扼腕者。惟直心直置身心于无何有之乡。饥来吃饭困来眠便了。倘豪逸习病发作。一味看得自大了。则我相不异乎无何有乡矣。且道这个时节。豪逸习病。置之何地。幸无忽此。此是奇男子家常茶饭。外此别求。皆即外道。直心果能见此透彻。触境用得。则向之与直心为怨府者。皆直心入道之资也。何怨府之有哉。汤若士近有音耗否。渠比来亦有思之者。老子曰。宠辱若惊。以老子之意观宠辱。惊则等也。然此等字。非隳体黜聪者。断未易知也。直心如知之。再出头来。于世出世法中。方许横冲竖撞做得去也。西风正高。空林落叶。更深夜静。故人之思何如哉。

　　莫憎人海风波恶。心外何曾有浪头。豪习登时消不去。禅书饭饱细钻求。

　　八。

　　大都人情时事。于可意不可意之间。必有业使之然。业即命也。倘信情而不信命。则感激百出矣。故至人知人情时事变幻。夺人之志。所以必先于穷理。理穷则见定。见定则人情时事之变幻。不能夺其志矣。志既有定。所谓生死荣辱交错于前。虽未能无心应之。而持吾志。顺理制情。力用不怯。则情自消而理日开。理日开。性必彻。彻尽也。故曰。穷理尽性。此一路话头。向曾数提直心。直心以为别有口诀不传。将此澹话塞人。公置之而弗究。及触不可意事。即不堪人作贱。便欲𢬵命。与人决个雌雄。岂大君子之所为哉。故曰。有我我在天地中。无我天地在我中。直心若不能谛信无我而灵之理。力制有我而昧者。则昧终不旦矣。思之至此际。野朽犹提此澹话。恐澹中有不澹者存焉。

　　与周金吾

　　居士三请谒矣。可谓勤至。然觌吾相。不若得吾心。且道如何是吾心。马嘶杨柳春风暖。人对昙花慧月凉。能荐此。再晤不暮。

　　寄缪仲淳

　　男子出世一番。毕竟何事要紧。即拜忏一节。若任情识支吾。不若不拜。既拜𢬵穷性命。剜心剖胆。哀号像前。恶习偏处。直下挽回。既回。片刻不可间断。才间断。即如水银诈死复活。要在顺逆火中。横煆竖煆。死到真处方可。

　　与沈及庵

　　佛祖有言。一切众生因想念而度生死。亦因想念而受生死。今人未登极果。即谓想念当屏绝。是乃不明想念。即贼即子之故。譬利剑。握之劫人即贼用。握之救人即道用。即此想念。用之筹算佛法。想来想去。念去念来。莫知其然。众生想念。化成佛知见矣。到此地位。方可说自在现成话。或未到此。当坚固想念。不可少懈杀法。

　　答某司寇

　　辱手示。知爱女新亡。荣迁多扰。适当炎暑。情绪难堪。云外鄙人。无能一代劳痛。徒为长叹而已。虽然贫道又窃为门下贺。夫万苦所集。皆从爱生。爱者既亡。则苦本已拔。且死者不爱生者。而长逝矣。而生者犹爱而哭之。哭之能使其复生。则宜哭。哭之未必能复生者。哭之奚益。昔有士人子死。痛伤不止。因自疑伤痛妨道。乃问妙喜曰。子死而痛伤太过。不妨道乎。妙喜曰。子死不痛。豺狼也。以妙喜言。较贫道今日之语。吾语似近不情。若实究竟。或有理焉。惟门下体之。北转行止。想自有定衡。然贫道又有说焉。官当司寇者。握死生之柄。能忍哀一行。𢬵一条老性命。救得几人不当死者。亦不可思议功德也。且能治狱以情。则神人悦服。神人悦服。则阴阳和顺。阴阳和顺。则年谷丰。年谷丰。则民乐生之心重。民乐生之心重。则刑教易施。苟刑教可行。则于治道有补大矣。奚必濡滞哉。某久托道中。敢以此奉劝。或当与不当。亦其曝背心也。

　　答某居士

　　得手书。读之两过。而居士所疑所见。无不了了。所谓我若无心。余者俱了。嘻。此心岂易无哉。纵能当下即无。亦非此中正事。又云。了得烦恼即菩提。决乃疑。此复为居士生大恐怖。昔法眼益公。事长庆久甚。次见地藏老深。始彻头耳。长庆高弟。昭公。昉公。皆不平。法眼率众。征之曰。公烧谁家香。益公曰。地藏。汝何辜负先师。眼曰。吾不会长庆。万象之中独露身句。昭曰。汝问我。我为汝决破。眼问曰。独露身。是拨万象。不拨万象。昉曰不拨。益公申两指曰。两个。我问居士。既是不拨。恁么却成两个。若曰生心于不拨上堕情了。故成两个。如此见识。要摸法眼鼻孔。所谓冠章甫而化越矣。安得恰好。昉公不拨。一场懡㦬。则居士烦恼即菩提。与不拨便拚矣。不知居士。又作何出身之计。跳过懡㦬场去。若人果真知生死极大。此事必须了当。且把寻常大家到得的解会。一坐坐断。吞一个无味丸子。不管味不味。悟不悟。日嚼不破。加之月嚼。月嚼不破。加之年嚼。年嚼不破。便𢬵此生不了。他生难道不破则此中可来入得保社。若无个等志气。个等耐烦。切不要提起。虽然是里既不能措脚。亦当于精要内典中。着精神搜索。一上则解路自精。粗浮习气自然荡也。粗习既荡。则灵根藉般若津之浇溉。自然茂秀。始可于作家手里。讨个实果子。终须不难。笔舌卒难尽意。倘披晤有期。重新拈起。亦不为缠扰。盖做了此等虫豸。我也须耐烦也。若不耐烦。不惟堂前草深一丈。管取达观穷性命。了在汝等业鬼手中。

　　与冯开之

　　云何忽生之前。初无生佛。宁有人我。柰何忽生之后。凡夫根识庸常。才染人天小乐。便移多生本愿。本愿既移。岂惟小乐难长享用。只恐牛头阿旁。操镬汤炉炭之具。俟渠久矣。夫本愿者。既称佛子。苟不以开佛知见为己任。则莫若深云重壑。悠悠自得也。何烦投足风尘。惹黄头蛮子恣白眼也耶。此言吾曹出处之分。盖如此。若在家菩萨则不然。有亲则以亲为事。有君则以君为重。倘其本愿不忘。即假君亲为金汤蒿矢。委曲多方。护持真乘。置得失于情波之外。化利害于愿海之中。心如虚空。骨等金刚。千磨万折。坚强不摧。如是则增一倍护法之心。消无量罪。长无量福。何以故。本愿不倾。善根冥长故也。故以六凡较之。恶多善少。于善少之世。不幸不逢正像。又值末法。稍有灵根者。徐而察之。管取身毛皆竖在。降是更有何言。客岁初晤先生于吉祥。再晤静海。别后道人抱病浔阳百余日。再阅岁。之曹溪礼六祖。复买舟东还。忽劳盛事生。义当北上为白其冤。上诸公书已。仍复南返。适又值先生至此。似乎彼此本愿因缘力故。于无期会中。宛如期会。道人不以开佛知见为家务。便是忘本愿。自断善根榜样。先生不以金汤大法为椎轮。便是牛头阿旁作戏具的样子。吾言不妄。先生当痛念本愿。毋忽。

　　二。

　　前状因文字冗鄙。叙事扬尘。不惟不能发先德之幽光。反足掩乱本色。如得其菩萨心者。于冗处清之。鄙处文之。叙事扬尘处。直吹之以天风。洒之以灵雨。发幽光于掩乱之中。全本色于散漫之后。使我龙首尊者。重现色身三昧于千古。再覆广长舌相于十虚。则大明无乏高僧之𦦨。而觉苑有传心灯之光矣。贫道往复思惟。虽能言者。代不缺人。至于剔冗化鄙。善鼓天风海涛。清洒朽骨。全本色。剖幽光。非先生之笔。将文则失实。实则无文。而理事轨逸矣。惟先生念我戒坛。佛祖慧命所系。即为我抖擞根尘。坚智愿力。大舞笔头三昧。成就孚翁。普现色身。利罩无方。幸甚。

　　与阮三城

　　老汉向来不解生病。忽尔病生。遇一切热时。若火轮洞劫。寒时无异寒冰地狱。寒热交作时。其苦复烈于单寒单热时。使老汉一片情识。卒支持不下。始返病不无端而生。生必有自。大都推病由业。推业由心。推心由不心者。既推至于斯。则能推之者。触不心而歇。所寒寒热热者。随歇而歇。惟初不寒热者。固自若也。此等言句。向不曾受病者漏之。何异木札铁丁。辱汝远讯。从实复此。

　　与王宇泰

　　中甫人来。得手书甚慰悬想。但书中云。参禅不易。若只将心等悟。纵任贪嗔。废渐修之功。岂不两成耽误。只得随缘制伏。盖言前荐得。屈我宗风。是教将心等悟。纵任习气。贫道曩与宇泰举扬时。未始有此。不知宇泰何处得此知见。若真心要出生死。与人商量不得。须要自家讨个分晓。贫道虽宗门种草。若论见地。未始不以教乘为据证。释迦因中。未值然灯。苦修多劫。终非佛因。值然灯后。一称南无佛。皆已成佛道。此理显白易了。见地一端。诸佛称之为大事因缘。今人随情起见。或专求生净土。或持咒课经。谓之借缘熏炼。消融习气。殊不知见地不透彻。净土岂能亲切。持咒课经。何异浇水增冰。总皆结业。毫无所益。古德云。悟明后。方修行。然悟明之说。种种不同。有解悟。有修悟。有证悟。解悟者。从经教熏闻力久。心渐开通。又谓之依通识解。修悟者。宿有闻熏。曾少开解。但未得实受用。今生出头来。或假修习。忽然疑情顿断。受用现前。证悟者。根器猛利。不移刹那。习随悟消。立地成佛。今宇泰即未能修悟证悟。亦当阅熟一部教乘。以求解悟。其间习气。以熏力故。不求损减而自损减。然此亦必以证悟为心。柰功不勇猛。流至于此。取法乎上。仅得乎中可也。使但只随缘制伏。而绝无求悟之心。则习气终不可除。而佛道终不可成矣。何以故。种麻端的不生禾。故取法乎下。非其因故。

　　答乐子晋

　　辱手书。读之何志大而忧深哉。使吾神怆不已。法道凋衰。吾曹妄庸。诚如所言。顾惟鲁钝。道不胜习。才识亦复不甚远。滥混缁林。无补其教。人患不自知。能自知。则余想自歇矣。鲁钝虽不敏。年来亦颇自知。短有余而长不足。世好谀而我好直。谁能容我。人不容我而我不自知。持方投圆。宁不倒置哉。且粗豪如旧。憨放不移。知我者。以为渠胸中无他。不足较。不知我者。以为狂傲无稽。恨不即阽之死亡为快。以故鲁钝只宜佯狂诈风。不拘山林城市。饱食横眠。苟延此生耳。但有负高谊。惭愧何如。尊慈齿长。而子晋为客有年。甘旨不能遂。而相知中。亦不能及时周旋。多口抱饿于故山之墟。而一身羁绁数千里之外。凡相知者。岂有闻之而不急。见之而不痛哉。由是观之。则向所称相知于子晋者。果相知乎。故曰。相知不易。易不相知耳。虽然。有深知子晋者。而力又不给。而力给者。未必相知。信乎子晋命之穷也。密藏间于禅诵之隙。为老汉举似之。青山白云亦为之变色。况有情者乎。又子晋慨世法出世法交丧不堪。愤欲剃染。然剃染一事。如见不彻。持不固。亦非易者。痛思之。孙武有言曰。少算不如多算。况无算乎。想子晋言必不苟发。预非多算。安能便尔耶。昔崔赵公问径山钦禅师。弟子出得家否。钦正色曰。出家乃大丈夫事。非将相所能为。予初读此。以为老钦恃高尚而忽荣名。及亲验之。乃知此老以真实心。吐真实语。果不我欺。夫情根积固。岂昆仑须弥之可并。识浪奔腾。岂沧海岷江之可齐。将相虽非人杰不可为。然夹情做事。而少有才识者。人可为之。惟出家一路。乘短生而欲拔长劫之情根。倚螳螂之臂。而欲戽竭沧岷之水。静而思之。始知可否矣。顾子晋直以我言为赘疣。大笑而割之。我亦无憾。清凉大雅。非他名山可并。倘能稍拨尘事一登。何快如之。且有法门一两事。急欲面商之。潭柘机缘。具坚默书中不备。

　　与吴临川始光居士

　　性宗不精。则不免堕事障裷䙡。相宗不精。则不免堕理障裷䙡。禅宗不了。则不免堕叶公画龙裷䙡。近世黑白。并乏忧深虑远之心。所以性不性。相不相。禅不禅。且性相禅三宗。各有纲宗。如天台八教。贤首五教。皆毫不可紊者也。岂禅宗独无纲宗乎。禅宗若无纲宗。则岩头奯但了纲宗。本无实法之语。得非孟浪耶。奯公宗门龙象。宁肯草草。特后人心识粗浮。根器薄劣。了不知古德之典刑。作家之大全耳。如知之。脱不面热。余知其心死。而不复活者也。

　　二。

　　到家果能打屏人事。专力净业。乃第一义。第恐净业理未彻。必受多生染种。现行困折。行终难副言也。大抵有志净业。切勿厌烦。厌烦则性相见地。终不高明。率此不高明见地。专力净业。而能困折染种现行。资发净种功能。无有是处。往苏秦欲恃口辩得官。及裘敝金尽。抱饿还家。方悟始以厌烦出。终以厌烦归。盖厌烦。则不能忧深虑远。不能忧深虑远。则读书必不能得立言人之意。立言人之意。既不得。虽诗书满腹。口若悬河。终糟粕耳。糟粕可以得官。官果能治世哉。不过循时具位而已。故秦愤饿。复还探家所藏之书。至于悬梁刺股。辍睡忘食。稍得书意再出。方遂其欲。彼功名尚如此。况求出世法乎。以此言之。则见地不高明。净业亦未易修也。思之。又净业一途。近时僧俗逋逃薮也。三猊当大痛省。老朽忉怛如此。非无见耳。

　　三。

　　临汝别来。奄忽近岁。舟中光景。独影昭然。信乎一微。包裹十世。若必然者。达与临川。未始暌违也。虽然两顺一逆之关。未能掉臂。则性变为情。情复成性。所以然之说。断不可不痛究之。且黑白亲近知识。赖有此段瓜葛耳。否则方外之宾。绝物则高。染物乃卑。此亦自然之势也。

　　四。

　　此方真教体。清净在音闻。音闻即文字三昧也。此三昧。又名文字般若。又名缘因佛性。如刻藏之举。正所谓缘因佛性耳。盖众生所习无常。以缘因众生性熏之。则众生知见发现。以缘因佛性熏之。则佛知见发现。能熏如风。所熏如谷。此娑婆世界。非以文字三昧鼓舞佛法。法安可行。

　　五。

　　临行匆遽中。而事无不周。用情可知。此非夙植灵根。兼有深心视名闻为唾涕者。不能也。第劳累始光于小善细缘。亦心所不忍耳。意在小善不忽。为大于其细也。法华云。以众生有种种欲。佛以种种因缘。譬喻利导之。亦此意耳。由是言之。但患众生无种种欲心。如有欲心。则冰外无水之义立矣。此义一立。又患冰少水不多也。幸深思之。近来黑白。或有不知此义者。善虽不择。勤而行之。乃人天果报。及魔外因缘耳。小乘则视众善为劳累。弃之若火灰。恐其烧子故也。是以善无大小。直以唯心观之。则德行未尝不神矣。果如此。则劳累亦何独不神哉。

　　别汪居士

　　林下野人。受性狷介。啬于希世。行止疏慵。徒益英俊之笑谈。蔑补圣流之玄化。虽托于孤清之馆。宁忘乎寂寞之濵。暂谢白云。终惭丹嶂。将回瓶锡。敢报轩车。乞惟遂其猿猱之情。亮其犬马之暗。得还初地。永祝遐龄。

　　与娄生

　　别后寒暑屡迁。去者不可追矣。每一念此。则娄生未始不在眼中。娄生娄生。娑婆缺陷世界耳。缺则终难如意。陷则终难出离。难得如意。何往而非苦。难得出离。何往而非牵坠哉。故众人于缺陷之坑。作得意想。作得离观。譬如执捉虚空。祇益自劳也。惟达者知身非我有。心逐境生。于是死生不排而空。好恶不遣而化。所谓缺陷之坑。顿成极乐之邦。然明而不能勇。则身心二执。亦不易排遣者。古人于冰崚上走。剑刃上行。亦为死生之关。未易打破。爱憎之坑。未易出离。故有此喻也。于此两者。未能解脱。则谈玄说妙。沩山谓之口解脱。苟非入水。长人难见。娄生能痛不负道人慈念。管取缺陷坑中。如意珠放光有日在。道人乞食江陵。邂逅贵县某上人。空谷足音也。上人东归。附此鞭后。

　　寄顾汝平

　　大凡百工技艺。有志成其术。苟自心不死。而能诣其精处。无有是理。何以故。盖心死。则一切旧染失其梼杌。而本心自全。精神不胜用矣。然可死之心。必因前尘而有。既因前尘而有。如能达尘无地。则心不死。未之有也。又达尘无地者关子。有似达尘。有真远尘。凡似达尘之知见。谓之药汞。银见火即飞去矣。曷能终吾事。汝自今去。必要到真达尘境界。则功名性命。当必克愿。汝痛无负达道人慈念。

　　与马君侯

　　夫雨有天雨。人雨。不祷而雨者。天雨也。祷而雨者。人雨也。此古人成训。而人之祷天在德不在爵。又非奇术可能也。诚而已矣。大藏之中。有请雨经三帙。乃大觉圣人。慈悲真诚。济旱之良方也。明公既以苍生为念。诚发于中。则精彻天地。雨可必致。然须择请戒行高僧。设坛净地。依科奉行。请雨之法。必得雨以为期。隆兴寺僧能课。颇亦真诚。行着乡党。当敦请主坛。加以僧官能锡。辅弼奔走。建坛之后。再得一禅僧。夜夜放焰口斛食一筵。亦得雨为限。良以亢旱所自。必由乎所屈。屈而不伸。则抱郁而怨生。怨生则悖戾之气作。下有所感。上必应之。若不仰仗大觉慈光。实力神咒。并守土诸侯。卑躬䖍祷。则屈不可伸。怨不可解。雨乌可得哉。怨有多种。难卒备言。即人情而推之。可以意悉。惟明公大虚己灵台。照野人之衷曲。凡坛中一切费用。资具项件。但凭主坛者所须。在处公所。当供养大悲云生如来圣位。至于命各州县禁屠。又皆明公指挥之下也。且禁屠大都有名无实。童蒙孺子。尚不可欺以不实。况上天之高明哉。此又当榜以哀惨告示。遍晓州邑。至紧至紧。

　　紫柏老人集卷之二十四
卍新纂续藏经第 73 册 No. 1452 紫柏尊者全集


　　紫柏老人集卷之二十五

　　明　憨山德清　阅

　　诗(五言古)

　　宿洪福寺怀古

　　浮生若电露。岂有山河寿。磨笄高入云。还同天地久。其谁张丽筵。夜半操铜斗。逐鹿不畏险。攫金宁顾丑。滹沱镇长流。覆宿千峰首。骨肉靡暇念。侈心若渊薮。霸功高几许。直道难钳口。野寺秋风清。塔铃解狮吼。灯前闻草虫。更复悲蒲柳。

　　山居

　　鸟道曲复直。迢递通幽寂。枯松学龙舞。怪石疑僧立。香云衬足柔。清磬声历历。老衲笑相迎。有意非言说。

　　宿可休堂

　　野人无心来。宁复有心去。来去总无心。白云知所趣。幽篁一径通。落叶四檐聚。念此夜露寒。草虫鸣不住。

　　绀圃即事(二首)

　　无风水自定。水定涵太虚。四岸交清阴。竹槐何翳如。游鳞戏树杪。天影看却倒。去者亦幽人。有情难尽道。夕阳澄绀圃。浅港动兰棹。

　　卜居在野旷。寂无尘俗想。疏钟深夜闻。六根泻清响。昼读天竺书。幽窗思恍𢟨。犬吠桃花阴。麦浪人来往。最爱晚雨晴。空林反照爽。

　　芙蓉寺跨云梁

　　白云不知亩。折竹为轻帚。几度扫复合。流泉触石吼。望中峰峦奇。欲往未敢走。老衲驾津梁。去来恐怖否。患媒以有身。堕体无坚朽。达者既知此。死生何好丑。经残磬亦歇。岂更闻鸡狗。

　　龙潭静室

　　睡起带微昏。拭眼出禅户。碧天红日高。云山光可睹。倚栏听流泉。桥上孰为伍。岩侧立奇石。向我石欲舞。衲僧傍弗禁。于石生忌妒。汝本无心物。如何解玄路。生公昔教汝。吾今拟椎破。一憎一爱之。且道谁福祸。了此得佛心。未会大莽鲁。

　　舍下邳吊留侯

　　子房椎秦气。岂止万丈虹。一旦能自下。进履圯桥翁。翁怒竟弗纳。复进心如初。苟非天地量。报韩计即疏。佐汉功已成。超然掉臂行。青山去不返。为答赤松盟。月夜泊下邳。忽闻流水声。尚疑先生在。感激无尽情。

　　山居

　　潭柘溪山深。那闻空谷音。冻云雷忽鸣。日月其谁心。塔前解放光。此照无古今。老人不负渠。影响渠有余。渠能不负老。在处皆迢如。

　　白仁岩

　　谁云山路险。我觉山路幽。空林鸣落木。断壁泻寒流。径曲难可记。云间时复留。楼台斜碍石。松柏老成虬。拭藓读残碣。远公岂凡俦。五篇悟今古。六事羞王侯。危峰代主人。玉雪泛磁瓯。莲漏滴弗涸。棋枰局未收。悲歌曳杖去。日暮不胜秋。

　　夜坐上方山即事

　　头戴古人笠。夜禅松露泣。怡然醉遐旷。想是多生习。云锁兜率门。人来拨云入。瑶梯知几层。攀援铁绳急。举眸见楼台。重叠峰峦岌。磬韵泻空翠。清泉道者汲。水穷路亦尽。相见惟合十。茶罢挥麈尾。雄谈匪暇给。中岩月未沈。谢法且长揖。贪睡但畏晓。那复顾衣湿。

　　潭柘山一音堂寄怀静光滑居士

　　世路多崎岖。悠悠寄岩谷。去来惟白云。天地亦茆屋。渴有泉可饮。𢠢饥松充禄。明月上东峰。贝叶聊披读。会旨忽丧我。虚心而实腹。爱生死媒进。忘所能岂独。譬若古宝镜。无尘光自复。松边坐良久。介尔一成六。天水本不远。亦宁非五竺。行踪顾难留。荐茗谁击筑。邂逅虽可期。江山阻人目。摇摇莫尽思。卷来托兹幅。

　　晨起萧冈纳凉

　　烦暑不可涤。扶筇傍溪光。偶然值幽阴。轻风发林芳。新荷浮湛露。闲云停萧冈。远山既以净。远水亦以长。眠鸥惊复定。吾与我亦忘。寂寂花暂落。浪浪溜鸣廊。虽有合尘心。其如法中王。为问西来意。倒影泛虚堂。

　　日暮归自龙潭

　　利名非烟霞。牵人不辞远。泉石非美酒。醉我不知返。狂笑出重幽。残阳没松坂。

　　长松馆夜坐

　　禅庭就树缚。草径远尘寰。有时鸟相语。无人来叩关。江声杂松响。饭讫听潺湲。染习渐将洗。灵台似近闲。许询解设难。支遁答非悭。莫问城楼月。浔阳照碧湾。

　　山居即怀

　　峰泉本严好。何必修饰之。蔬食饮水外。白云可悦怡。放言惭末德。危行窃与期。麋鹿散还聚。诗书忘复思。相知嫌地远。谁共嚼紫芝。

　　仲夏携觉生受食芙蓉山中

　　闲将饭袋子。共尔纳凉此。云鹤栖高松。池鱼玩清水。有心岂得妙。无念堕寂止。前识古不贵。朴哉智之始。归鸦点暮烟。杖屦怀故里。

　　觉生讶讲绛二韵险绝难赓和予应声赋此(二首)

　　明珠藏老蚌。荡漾吴门港。一旦谁剖之。圆光照佛项。谈经不须舌。直示但用棒。高枕卧颓岩。松涛代昼讲。

　　松窗匪贵绛。常以云为巷。雨歇千山寒。流泉随势降。林鸦噪夕阳。碧汉浮彩虹。村落牛羊归。晚钟何处撞。人生特寄耳。埋骨无贤戆。

　　题骨香庵隆公静室画梅

　　万木冻欲死。枯槎炫春色。禅房午夜寒。明月挂枝侧。仿佛暗香浮。鼻根不可识。支郎定初回。瘦影横瘫肋。此意向谁言。冰魂自相得。盐梅非所望。投老终佛国。

　　悼无相容公

　　是身如邱井。聊以命为绠。汲久终必断。世中有谁省。输他达道人。念起恒自儆。生灭本一条。见形即知影。去来有异同。諠寂靡炎冷。刁斗声弗停。沙门观力猛。未死恣昏动。含识岂超颖。远公之清尘。师殁孰为整。

　　悼如超

　　往曾见吾影。实未得吾心。见影虽植因。得心道可寻。死生非细事。神寂昏不侵。苟非得道骨。安能无浮沉。难消是五障。易失惟一音。新冢遍芳草。松风多悲吟。谁有坚固经。鸣此无生琴。

　　哭素庵师

　　栖霞久岑寂。泉石渐光霁。愿力洒心血。禅宫始壮丽。青山色不老。碧水流无滞。舌相与德容。见闻安可契。师来春着物。师去猿亦涕。愧我徒识师。弗堪支倾替。东南法梁折。苦海浩难济。小子瞻白云。几回泪沾毳。

　　长松馆西风吟

　　朝来坐庭除。木叶堕不歇。未是西风高。千林如脱发。林林成比邱。远近坐兀兀。无口舌岂劳。妙音从手发。门人聚白云。听法谁敢忽。以眼为耳根。声尘迥超越。长松强出头。夜静挂明月。万籁寂不喧。月明满禅窟。闲中度朝暮。所见何赏罚。

　　燕山送无言道公住持少林寺

　　青山不易老。白日何其短。叶落黄金台。谁人行急缓。四泉清且深。五乳秋云满。取汲岂有心。为霖济枯旱。苟非善用之。虽正亦复反。钵树既成抱。帝座香未散。椎轮久失主。赏罚贵明断。祖令试全提。波旬应左袒。焦螟泊火聚。燕雀秋鹄卵。直下不生心。圣凡俱纳款。

　　芭蕉庵偶成

　　谁谓城市諠。我居若空谷。晨昏鸡犬声。误听作岩瀑。庭际罗云石。微风撼疏竹。故人家务忙。谁共法海沐。

　　石门寺

　　我爱石门寺。临川清旷处。业当水月深。道益鱼龙助。帆影乱幽窗。橹声摇静虑。南山及峨嵋。并换终不与。

　　读法华经

　　一室住峰深。樵夫犹莫寻。日永闲不彻。独转莲花经。自诵还自听。问渠谁赏音。反复细推究。本来非二心。如何根尘识。三者各有因。使我疑难解。取决白云岑。白云亦弗答。随时变晴阴。

　　梵川

　　水曲午风清。轻舟浪花浅。主人游未归。碧草坐来软。有茗向谁啜。有心向谁展。青春感逝波。白日应共勉。何必观沧溟。乃称云涛缅。昆仑与培塿。会理非隐显。岛屿垒块成。池塘贵折转。水澄见树影。隔岸云舒卷。中流构精蓝。荆棘试初剪。鱼鸟识香灯。儿童惯习善。辋川王右丞。泉石寄轩冕。今有曲阿生。梵川托幽选。道人偶饭兹。细雨湿苍藓。理棹向何处。北园少鸡犬。

　　过石钟寺

　　长江水不浅。湖口山不深。云石多奇巧。疑生丹青心。予偕二三子。取次望春林。何异画图上。欢笑发空音。假山与真山。象始可相寻。

　　过匡庐栖贤桥

　　我昔游峨嵋。峨嵋青云间。巴江泻天上。千里一日还。今来匡庐阳。峰峦潜复翔。玉渊溢必泛。三峡何铿锵。行倦坐桥侧。鸣佩声琅琅。闻遗心独清。观音舌相长。几人度流水。即影见慈光。

　　风尘通观

　　风尘齐水月。染净但唯心。试看匣中镜。澹然光静深。一朝县高台。万像等照临。好丑纤不昧。未尝烦沉吟。予心得如此。宁畏风尘侵。

　　弃杖

　　楖栗何所生。托根峨嵋石。偶然弃此山。尊者何得失。且以四尘观。推之本无质。宁惟此杖哉。万物同一职。

　　赠马子善

　　堤上垂垂柳。堤下青青草。等闲清游时。文章皆极妙。不假雕琢工。天然而自巧。借问此何来。胸中无烦恼。

　　赠明月寺皎如

　　古寺负灵岩。湖山最深处。微尘固难近。心远本非预。流水解清谈。白云好来去。经残坐松下。调息澄俗虑。明月悬高天。空床任箕踞。莫憎青白眼。身世等飞絮。

　　山中即事

　　粥残无所事。䇿杖寻幽去。岩下听流水。泠然为谁语。天寒茗弗热。雾重昼匪曙。此本龙蛇乡。廓然忘怖虑。谈笑殊未休。日暮难久据。月上还再来。何必生犹豫。

　　过天宁寺(有序)

　　余读唐李长者决疑论。是知无为而成者。天也。应物而不乱者。宁也。故古人有以撄宁自号者。亦此。早春携二三法侣。谒李长者于方山。既而还清凉。以滹沱冰将泮。徘徊未渡。少憩天宁远公禅房赋此。

　　年华不可留。齿发岂堪倚。既少终必老。逝波力难止。无生则无死。有末必穷始。岸柳梦欲醒。桃花尚含耻。同谁游宝地。歠茗谈庄子。一啸出门去。千峰兴方起。

　　方山金刚泉

　　丈夫患软暖。任事不耐长。一歃金刚泉。形骸顿坚强。视生与死等。视苦为乐场。此观久成熟。身心俱清凉。

　　送得心开士游五台

　　牢山去五台。相近亦相远。近则在刹那。远则靡涯岸。生心礼文殊。何啻太虚电。转眼光已沈。掌纹不可见。秋高风色寒。落叶情无限。望望孤云遥。令人增眷恋。读经曾敷莲。陆地清馨遍。今昔俯仰中。千里宁隔线。大士笑相迎。茗贮玻璃碗。鼻风生浪华。香光摇台殿。无错箭锋机。掉头空绝巘。

　　月下读书

　　天高秋露寒。元侣皆寝歇。油浊灯颇昏。读书借明月。得朋古始初。会理心自惬。释卷夜已深。清光满岩穴。

　　过龙门静室

　　羊肠路高低。深林秘禅宫。既到坐门次。重叠皆云峰。刳木三百尺。阁石架虚空。寒泉委曲泻。点滴落厨中。昨见僧头上。水声来匆匆。相看拍手笑。王维难形容。惟有无心者。会旨超尘封。

　　春日登清凉

　　昨来进幽谷。草木时雨足。欣欣向人笑。红黃间紫绿。挥戈日难返。流泉去甚速。正思东家邱。川上嗟不复。

　　蚤春谒李长者著论处

　　高人李长者。风致久钦尚。问法蒲衣子。从兹乃西往。青山不改色。白足递酬唱。人代付流水。云岩献奇状。芙蓉绕禅室。贝叶生佛想。春雪被四野。玄津涤五障。华严佛始谈。大论诚快畅。恨我生何晚。不遑奉巾杖。犹欣侍尊者。龙象共趋蹡。夜寒山路幽。再宿解凄怆。

　　尚朴崖

　　予非太古人。君是太古石。今昔甚悬远。一朝此相识。因悲世道衰。尚友千古客。柰有峨嵋游。匪遑久侍侧。云边言别离。杯茗泻惨恻。敢企明月心。常相照行识。

　　饭凤林寺有感

　　昔人依寒岩。虎豹常为伍。片心委寂寥。颓然混沌父。古木不知春。鸟不惊樵斧。一旦阳光回。白云化丹圃。我老欲投杖。已生峨嵋羽。

　　食菜

　　莫嫌菜味淡。淡中趣甚长。长者可以久。久则耐岁霜。人谓梁肉美。我爱菜根香。东坡曾有言。大丈夫须尝。淡泊滋高明。奢侈汩心光。节俭可成家。费则近淫荒。听我冷舌言。天下亦可康。

　　山堂夜坐

　　空堂澄佛火。寒月照僧笠。俯仰天地间。冰壶喻不及。微云淡欲断。野鸟雪枝集。𢌞岭互明灭。流泉冻弗泣。相将坐达旦。行者频乞入。所乐既难齐。沧浪岂牛习。

　　秋夜宿积善庵洪上人禅房(号大宗)

　　微云散空碧。片月当天缟。独听草蛩鸣。遗尘契深奥。缘粗而得精。精化合常道。目击犹千峰。语言岂可到。虚窗凉初高。拥毳坐来好。黄叶飘秋风。夜中谁复扫。

　　潭柘一音堂即事

　　三界如旅泊。比邱宁敢着。去来类孤云。足迹难可摸。树下只一宿。迟回恐生缚。雕梁与画栱。眷顾讵非错。末世风俗浇。须毛徒剃削。酣然醉大欲。男女饮食乐。虽复着袈裟。诸方亦行脚。研穷本色事痴默热恼灼。一旦死魔至。惶惶何所托。

　　吴江圣寿寺

　　吾爱吴江山。浮杯恣幽寻。又爱吴江水。临流闲照心。城中有古寺。铭碣何埋沈。偶读高僧传。赤乌到于今。佛灯断复续。棒喝振雷音。禅虎瞎堂老。昔曾踞此林。残碑陷新壁。每动骚人吟。近世微某公。几遭荆棘侵。何其弃而去。令我弥怆襟。山岂贵必高。水安贵在深。寸虚苟无欲。朝市即云岑。旷然离苦地。谁解投簪缨。

　　名二泉诗(有序)

　　余游广慧寺。见一泉湛然明莹。欢喜心生。热恼自消。因名之曰欢喜泉。复见一泉。淙淙然泻诸龙吻。若枯禅大龙。神游觉海。慧涛汹涌之中。而不挠乎澄洁之性。有即动而静。仿佛乎禅定之象。名之曰禅悦泉。后之高人胜士。过广慧者。皆生欢喜。入禅悦。庶无负名二泉之心乎。

　　欢喜泉

　　千峰有流水。一见何皎皎。欢喜油然生。相将山月晓。掬之开妙触。直下无不了。夜静钟磬歇。清音泻丛篠。更闻洗钵残。惹得游鳞绕。

　　禅悦泉

　　商者见利喜。农人得雨悦。空山万籁寂。老衲默无说。所乐虽不同。适怀宁优劣。寒飙吹微云。凡圣情波彻。

　　过某公禅房

　　凿破千尺冰。云边结方丈。渔樵绝往来。天地同俯仰。不见喧笑声。但闻流水响。山深游子稀。夜静明月上。把袂论素心。忘机冥大象。为烹虎邱茗。已接鹤膝杖。何处动疏钟。此时谁抚掌。人生若沤泡。莫使烦恼长。高竖精进幢。共超无明网。

　　宝珠泉(有序)

　　嘉靖间。有禅者不知何许人。云行鸟飞。足迹满天下。而爱杭之径山。山有凌霄峰。高出群巘。石少土多。可以树艺。然以乏水。栖者不能久。此禅祷于龙神。一旦泉涌成掬。更三日。泓然厌沃龙象矣。万历壬辰仲春。自杭来五台。言其始末如此。遂赋之。

　　寒流迸绝顶。清冷远泥泞。午夜微云空。冰轮印沧洄。谁披破纳头。分玉注炉鼎。炽炭三沸初。浪花明珠并。试倾磁瓯中。一啜禅梦醒。

　　芙蓉寺

　　千峰有流水。碧沼有明月。承坐香云柔。此心何所阙。美人秋思深。肯向岩隈歇。麋鹿去复返。孤鸿天际没。满城夜露寒。灯火照佛国。镜里浮幢新。山河壮禅窟。

　　重过楼烦寺

　　至人将欲诞。宝地涌灵脉。饮者无贤愚。俱然消诸厄。一朝产金芝。佛日生大夕。千古鸣法雷。舌根等坚石。楼烦师之里。尔我悲陈迹。庐岳秋风高。东林正萧索。聪明泉未枯。胜井尘土积。搔首共踌蹰。哀鸿催白发。敢承圣者光。分𦦨照蛮貊。况复中华生。自来沾法泽。惭余道力衰。匪及为辉赫。

　　玄冈山店别宁武诸法侣

　　偶然饭山店。法侣勤正念。反视身与心。岂殊速闪电。百年喻朝露。日出花即敛。宠辱镜上尘。本光谩相染。秋风催马蹄。去去情无厌。

　　过清凉义冢园示某禅人

　　艳姬游花林。过者谁不赞。白骨乱荒草。见之谁不叹。从来百年中。好丑随时判。叹者未死时。容仪何粲粲。赞者埋黄土。白骨同一贯。佛说女三昧。即身成境观。比邱住尸林。摄念厌分段。如观一枝花。洞悉春无畔。

　　过华严庵

　　流水青山曲。诛茅拭心镜。法界虽四重。了之凡可圣。风高铁磬寒。月上松窗净。莫谓故纸厚。钻研力须劲。一尘忽剖破。大藏顿究竟。且说春光深。杏花正当令。浮生能几何。谁悟身为病。

　　驱旱魃(有序)

　　予道兴善寺。睹麦苗枯槁。知魃鬼为祟。遂赋诗驱之。期雨足为验。

　　苗麦仰甘泉。赤子饥念乳。我自清凉来。久离热恼伍。行中睹枯槁。魃鬼握炭斧。喜旱畅淫习。群生失所父。民以食为天。麦枯将谁怙。圣哉大悲觉。云澍滋朽腐。遐迩闻雷音。妖嫚坠幽苦。

　　偶成

　　长年只萧洒。靡事可牵挂。山河喻苍狗。生死齐野马。曹刘无几豪。荣枯转头罢。输与世外人。金刚虚空画。

　　五言律

　　开化寺有感

　　建胜自隋唐。灯传不计霜。幢高文字古。碑卧藓苔苍。雨过金容泣。花开铁釜香。登临曾感慨。槐冷锁斜阳。

　　散发受食芙蓉山中

　　散发长林下。清歌傍碧渠。水流天影在。风静竹声虚。路出云松杪。心游象帝初。上方谁送供。香饭及池鱼。

　　客多胜阁

　　寡欲地终偏。忘机趣自元。帆樯争碧浪。日月走青天。耳寄江声外。心游象帝先。人间通觉路。登眺石门边。

　　日暮(二首)

　　风落春时叶。阶生雨后苔。门前双树老。竹外片帆开。高塔㗸沈日。祇林隐镜台。遥看情不尽。宿鸟促归来。

　　日莫泊滩头。邻船灯火浮。地高疑傍斗。天暗自停舟。春暖衣初减。江清兴更投。殊方皆逆旅。乡语信苏州。

　　雪中有怀

　　寂寞空山里。连阴雨雪重。鹤愁巢树折。猿虑洞门封。草木应难辨。山川仿佛同。谁能明此意。夕霁上方钟。

　　潭柘元日听泉

　　一年今日始。寒谷暖初生。松下浮天色。云边领磬声。翻然辞绝壑。此去向沧溟。吾道秋风冷。波光浴日明。

　　山居

　　住在万峰深。游人何处寻。断崖能障路。流水自成吟。白发生空想。青山冷世心。那知城市里。正昼攫黄金。

　　过报恩寺

　　一棹到禅居。溪山春雨初。宿云横古砌。遗像卧荒墟。断碣迷唐额。空梁得宋书。同游皆法侣。谁可振门闾。

　　明月池

　　老衲闲消遣。云边斫此泉。浅深不可测。今古但澄然。照影渠看我。涵虚地压天。夜寒群籁寂。明月几亏圆。

　　秋夜宿本侍者禅房

　　侬家所住处。长日少人踪。水月四时有。云山几万重。黄猴偷紫芋。白鹤立青松。夜静成孤坐。灯前孰所从。

　　游张公洞(有序)

　　暮春与二三子游张公洞。玉女潭。舟中披阅支公小品序。倦而舒目。忽见舟前碧翠浮空。波光映几。时高论者。清难云构。虚怀者。瓶泻而酬。次复舍舟䇿杖。寻樵径而入。既至。苍松夹道。修篁点黛。怪石乱出。清泉滴响。仙源幽胜。应接不暇。时有小作杂记其事。虽无鸡园鹿苑。法咏之倡和。亦一时之良遇也。

　　微波摇树影。风好片帆轻。望里千峰秀。行边一水清。高言消永日。搜閟托幽情。相去桃源近。时因法伴登。

　　北园杂咏

　　闲来无所事。观花适幽情。鸟路生明月。鱼程混太清。苍山常问寺。浊世不留名。云外存知己。前峰钟磬声。

　　泊湘中

　　日暮停舟处。苍茫古渡西。云霾江上月。雨湿客中衣。行侣乡音异。邻船灯火微。故山千里隔。迢递不胜悲。

　　岩居即事

　　潜壑堆云处。寒泉不断流。千峰长锁翠。六月只如秋。蚁斗惊天地。人空恣马牛。山林与城市。心歇便相投。

　　留别憨公

　　大道久荒凉。离歌东海旁。行踪将万里。津济正微茫。白日肝肠苦。青山骨肉香。相逢即相别。挥泪欲沾裳。

　　示于润父

　　寂寞英雄地。浮华计不深。好花开万品。古木独千寻。路尽生奇智。言穷得自心。封侯西海上。白骨博黄金。

　　过邢匡石居士

　　朝来居士家。一路踏烟霞。会理花非待。开池水有涯。石桥当户险。山郭带江斜。饭罢无余事。空窗转法华。

　　同开侍者缪仲淳宿洪福寺(有序)

　　昔思大禅师。登南岳。恍若旧游。因掘地。得髑髅。及瓦钵道具。遂创招提。以三生名之。贫衲与二三子。过洪福寺。四顾踌蹰。亦若旧游。第不知前生髑髅何在。虽然即非髅髑瓦钵。思大前身。为南岳风月主人犹信也。洪福由唐迄我明。废兴不知凡几。其寺僧慈峰朝公。今复力举废坠。而贫衲与二三子。阻雨得假信宿。朝公索诗题石。遂赋此以结三生之缘。时万历丙戌夏六月十有一日也。

　　信宿中流寺。行藏支许从。禅居开水月。佛火照鱼龙。石吊英雄迹。云埋今古踪。废兴无限意。问取旧栽松。

　　牢山海印寺

　　珠林完旧物。天子锡灵文。鸟道悬丹嶂。僧堂起白云。鱼龙阶下宿。尘世海边分。佛火谁相续。心香朝暮熏。

　　梵川偶作

　　情纵头头碍。心空事事如。死生虽复大。来去总由吾。贮水烦沧海。关风役太虚。诸般皆便用。何物可能愚。

　　石门舟次

　　石门前代寺。泽国隔尘氛。四面皆流水。孤峰独出云。寂音陈世界。长者列经文。舟到黄昏里。钟声鼓后闻。

　　偶成(四首)

　　折苇来初地。渔人枕浪眠。塔铃闲自语。僧梦醒忘缘。井灶鱼龙窟。风尘水月天。虽非亲眼见。澄照尚依然。

　　住山无甚巧。一味朴头来。雨后开新地。灯昏剪旧煤。照心翻贝叶。衬足护苍苔。久断风尘路。何人问大梅。

　　草坐白云寺。闲中自较量。利名非我事。岁月让人忙。饭饱松花粉。烟浮柏子香。流芳如可待。公道属侯王。

　　我自别人间。空山拟投老。松风六月凉。潭月千古皎。黄独雨后肥。白云不烦扫。来时路正忘。欲出问谁好。

　　少林晤高竹川襄阳复晤却赠

　　一别几经霜。相逢𩯭共苍。行踪云聚散。此道路低昂。多病知禅观。无才损世忙。少林今夜月。应复照东廊。

　　秋日与黑白诸法侣游衍恩寺

　　秋日来金鼠。西风落叶声。堤杨犹带绿。池草尚含青。断碣迷前代。空山慨世情。同行皆法侣。谁解说无生。

　　咏风

　　乾坤全赖尔。万物恣翻腾。撼树惟闻响。排云不见形。吐吞真有力。来去本无情。一种呈奇处。空山送磬声。

　　卧龙庵

　　寺藏青树密。路转白云深。山带前朝色。人多上古心。浮尘不可见。流水自知音。满目东西意。题诗期再寻。

　　秋夜宿水月庵

　　黄昏泊钓台。坐听草虫哀。水阔天无辨。堂成月自来。已醒蕉鹿梦。肯使海鸥猜。对岸人如粟。登临念自灰。

　　登那罗延窟

　　菩萨僧常住。皈依上翠微。山高疑日近。海阔觉天低。岛屿屏中国。波涛限外夷。重来防失路。拂石一留题。

　　金轮静室即事

　　缚屋依金刹。时闻钟磬声。种苗非博饭。锄草代经行。春水涵天碧。云山当户青。斩蛇谁取性。拭眼证无生。

　　新秋念开郎

　　客里逢秋早。林间宿雨凉。小鲜犹聚乐。侍者却甘忘。莫谓千山隔。须知一脉长。狂心终自歇。含泪礼香床。

　　题张公洞

　　清晓探灵迹。行歌入翠微。山光开眼界。泉响淡尘机。去路非难进。浮生不可期。洞门云不钻。出处未成迷。

　　题玉女潭

　　长松夹道阴。幽胜许吾寻。树老宁知岁。潭清喻此心。同游俱法侣。消歇听鸣禽。杳蔼天将酉。时闻箫管声。

　　漯阳庄结夏念开侍者

　　闲中无个事。铁钵贮清泉。镜面浮天色。禅心空世缘。人生既不久。幻影岂常坚。相见难相悉。开郎尚未旋。

　　过多宝寺吊元庵穆居士

　　尘中开觉路。访胜夜登临。贝叶依然在。莲花谁复寻。行踪寄轩冕。名姓落珠林。一片青天月。先生万古心。

　　出佛儿门别潭柘山嘉福住持佐公兼诸法侣

　　灵脉来何远。溪深知几回。云山常忽断。天日顿重开。道大终难隐。名高不可埋。行当尊贵下。空翠涌楼台。

　　赠王太古

　　旅底逢王子。风标迥不群。身家流水叶。心事远山云。任侠犹存剑。陶情但属文。何如俱屏却。世外一期君。

　　慰徐觉非

　　暂息还乡思。同来聚雪岑。云山常在目。妻子不牵心。月下搜禅观。闲中学梵音。更怜豪纵习。铸作大悲针。

　　国山寺访了虚不遇

　　迢递来烟寺。松门夹道生。青山太古色。流水自然声。石上痴龙迹。林间怖鸽鸣。西江相去远。谁慰客中情。

　　登天目山顶

　　历尽巉岩路。中峰地忽平。扪萝重涉险。坐石看云生。有欲人方忌。无心道自成。相将登绝顶。更觉此身轻。

　　冯元甫书室

　　逃尘宁是隐。养素在苍生。湖水砚池碧。秋山笔架青。烟云通藻思。风浪杂书声。永日人稀到。惟闻幽鸟鸣。

　　舟次石门吊古

　　筠溪任黑风。折苇石门通。一水中浮玉。孤林两抱峰。津梁劳佛臂。舟楫济禅宫。岁莫探陈迹。悲歌寒雾浓。

　　梵川壳居(二首)

　　水国厂禅庭。微舟不可轻。波光摇阁影。松吹学潮声。鱼小知常恐。龙痴睡未醒。莫言城市近。隔岸远山青。

　　闲来坐池馆。乘月弄潺湲。鹫岭浮天上。渔舟放树间。鸟喧因论法。龙出未归湾。已少寻幽者。柴荆不用关。

　　螺髻山送传广居

　　窈窕不知深。谁同此一寻。听云天地耳。抱寂圣贤心。汉室青山在。韩祠白日阴。那堪离别泪。春洒海螺岑。

　　偕诸居士登墨光亭

　　地僻无邻并。同来日已暝。穿云惊宿鸟。带月到幽亭。近水堪资观。虚窗可写经。渔舟催早渡。风冷夜波腥。

　　喜于中甫再入潭柘

　　喜尔到山中。云门一破封。听泉身世尽。坐石意言空。明月东生海。焚香礼大雄。来朝今日路。杖屦出千峰。

　　秋日登玄墓

　　览胜携高侣。扪萝谒梵宫。千山飞片雨。数载寄孤踪。空翠鸣疏磬。波光照远峰。烟霞谁爱客。相送有支公。

　　过莒父宝愿寺有感

　　新秋游宝地。落日照城隈。马迹侵苍藓。蝉声泣古槐。短碑师子孔。高世凤毛才。此日扶消歇。还须玄度来。

　　同勉讲主过洪山寺

　　举刀无可欲。断足是何心。法雨千山润。慈云万里阴。清泉还似昔。白血到于今。古碣迷荒草。同谁杖屦寻。

　　暮秋宿龙兴寺

　　入寺烟霞古。金绳锁梵宫。译经人不见。咒水钵成空。漂母河边草。韩侯墓上松。夜深谁共坐。难听是秋风。

　　示吴康虞

　　此生即晓梦。宠辱两俱非。三棹何时息。千峰早晚离。乾坤镜里象。身世鼻端泥。去去春程远。烟花示密机。

　　圆常寺次松窗宗室韵

　　欲济况无舟。名林亦可留。楼台片雨歇。河汉淡云浮。水静月方定。心空境自幽。慧灯明彻夜。日暮不须愁。

　　夜读楞严有感

　　轩冕增人相。松泉冷世情。微官五岳重。大道一毛轻。石净云生倦。窗空月愈明。残经翻未了。何处晓钟声。

　　访鹿野坪彻空禅师

　　林叟持高节。幽居淡世情。闲朝观鹤色。静夜听泉声。行道一身健。翻经两眼明。自惭投社晚。乞地结松阴。

　　清凉有感

　　幽谷深云里。楼台知几重。茜裙歌夜月。缁衲醉秋风。鸡犬声将遍。猿猱迹岂同。因思张相国。一怒净龙宫。

　　灯下怀憨山

　　支郎昔住此。冰雪记流年。已就屠龙技。犹参伏虎禅。法雷鸣十地。花雨散诸天。信宿空心累。焦桐拟彻弦。

　　山居喜雪霁

　　一室万山中。何人问远公。雪迷樵子路。冻合蚁王宫。照性知非染。无思始契同。朝来饘粥罢。海日上东峰。

　　一微泉怀法侣

　　路断千峰际。云门忽破封。好山知几叠。幽草自成丛。石径通林杪。寒泉出壁中。下方诸法侣。谁得此相从。

　　仲夏偕诸法侣游上方喜雨(二首)

　　路向平田始。苍崖似削成。有天当绝顶。无地可兼程。避世云非淡。忘机水自清。同来逢好雨。钟磬报新晴。

　　结屋近青天。居高地自偏。鸟鸣阶下树。龙出洞中泉。山月通宵白。松云拂暑炎。遥知城市里。枕簟不成眠。

　　五言排律

　　过知郎澹然斋

　　地僻资心静。池空悟世忙。𢌞观两未有。强谓是常光。楼阁窗中影。松泉镜里香。云山终不老。水月为谁凉。天破鱼吹浪。书抛客卧床。去来情不染。喧寂路俱忘。莫厌茆斋小。风尘别道场。

　　紫柏老人集卷之二十五
卍新纂续藏经第 73 册 No. 1452 紫柏尊者全集


　　紫柏老人集卷之二十六

　　明　憨山德清　阅

　　诗(七言古)

　　钓竿峰

　　汉家失鹿争相逐。江上一丝山水足。梦里龙蛇战正酣。羊裘之外何所欲。钓竿偶掷化危峰。挂月撑云曾不曲。君不见。渭水垂纶一钓闲。享年八百资亭毒。先生一钓成何事。万古令人仰高躅。

　　夜宿旴江太平桥南

　　昨夜太平桥北宿。今宵太平桥南眠。桥南桥北只一水。一水何曾有两船。若得诘朝天气好。从姑山上访神仙。神仙初亦是凡女。欲海情枯断爱缠。一断爱缠蛇为龙。飞行自在独超然。

　　野鹤

　　千峰道人天边鹤。三年状头笼中雀。天边野鹤自在飞。笼中饱雀甘束约。松云轩冕病不同。几人知病能服药。自笑少学屠龙术。伎成无用浑弃却。瓶锡袈裟到处游。杨枝漱口朝自嚼。苦中有味颇清凉。龙肝凤肺输寂寞。

　　梵川问月携麟郎觉生

　　吾问天边月。可曾有离别。燕山与吴门。几见月圆缺。或复海上生。有时林间没。光辉在隐显。肯为迷云汩。君不见。长安道傍萧寺中。焚香露坐月当空。昨宵十八高人聚。云月无边尔复从。又不见。不传之妙乱抛掷。满地珍珠谁拾得。此情难借空虚喻。摧破空虚须着力。

　　送栗庵居士来南闽

　　道人自惭情未空。怜君远行心忡忡。漳州一去四千里。崎岖不知经几重。分水岭头县鸟道。僮仆相呼晚与早。何处寒云猿狖啼。日月不催双𩯭老。梁山见说多霜松。松根抱石苔色浓。幽期无负有如河。无予扫发千岩中。

　　赵州柏林寺壁间画水

　　画水何曾有水相。有相焉能画水状。灵台无物湛然清。信手风生扫成浪。视之滚滚听无声。日日波涛千万丈。此中未必无鱼龙。头角潜藏待雷响。君不明。画水之时念不生。念生画之终不成。譬如阳春回大地。红白枝枝岂有情。

　　送鹤林寺海祥禅人还南

　　千年常住一朝僧。汝师独为常住死。蚊蠓虽微尚贪生。人而安能不爱此。吾悲死者赋此诗。莫言朽骨无所知。几回竹院月明夜。幽魂呜咽声噫噫。名蓝未复心岂忘。心不忘兮道在场。最怜秋风苦雨歇。汝师来往山之冈。

　　灵峰观泉

　　山水无心炫灵奇。游人分别生幽思。幽思之初未分别。山水灵奇谁得知。就里亦自有佳处。有心不是无心时。我游灵峰峰不语。渊默雷声耳欲遗。鳌头戴我欲飞去。拄杖挑云何所之。

　　山居

　　莫谓云林是化城。相逢几个世缘轻。青山不解随人老。白发偏知逐岁生。万境本空心作障。一真无待道方成。长安若问开先胜。饭罢闲听瀑布声。

　　仲夏同诸法侣。礼多宝寺五百罗汉。适有禅人跪读法华经于像前。静而听之。若流泉寒泻。声声入耳。灵台澄彻。乐而赋此

　　白日来参伏虎禅。衲衣谁共染香烟。风尘有路通心地。水月无人问性天。空想玄庵翻贝叶。遥知雷雨护金田。冷冷松下听寒浪。万劫情根一洒然。

　　咏怀

　　小小狂歌混狗屠。翻然一旦醉醍醐。胸中日月光无尽。身外风尘患已祛。虎豹由来山寺犬。王侯谁悟利名奴。闲朝何事堪消遣。饭罢看云独倚梧。

　　天启禅房

　　石磴盘𢌞不记重。乱峰深处隐禅宫。泉从刳木云间落。僧住高岩眼界空。欲了残经还待月。偶成半偈暂吟风。归来不觉烟霞晚。谷口初闻定夜钟。

　　感怀二首

　　山重重兮水重重。迷悟须知路不同。寞寂场中虮似虎。长安道上马如龙。白云自解归青嶂。明月谁将挂碧空。若使贵人能不死。从教桃李笑春风。

　　风尘那得此中幽。万壑千岩锁一邱。白发不栽偏易长。红颜欲驻却难留。飞禽有迹空中觅。老衲无心物外游。试问故人槐国梦。五更霜冷解惺不。

　　琉璃灯

　　谁把冰轮掷下方。老禅拈取挂虚堂。升沈虽复凭他力。内外从来本自光。未点金容犹冷淡。才燃宝座愈辉煌。莫将龙烛堪相比。不照人王照法王。

　　过楞伽州遗麟郎

　　孤岩面面生云烟。无限鱼龙闹水天。欲遣百非烦问答。那消一句荡中边。不须设险人难到。但若无求地自偏。大慧日长何所事。经残抱膝看鸥眠。

　　咏开先寺瀑布遗仲坚行脚作探竿影草

　　隐隐隆隆天上来。白云重叠不能霾。剪裁无地容刀尺。惯便乘风作雨雷。到海终须涵日月。出山岂肯染尘埃。杖头挑向诸方去。席卷鱼龙担取回。

　　听松

　　水光山色世情空。偶听松风更不同。无梦却游天地外。有身岂落死生中。名高自古生心累。道在何妨彻骨穷。颖上弃瓢嫌聒耳。宁知声是大悲翁。

　　舟次石门东岸访寂音灵迹兼怀庐山归宗常禅师

　　行尽溪山兴未穷。扁舟聊系石门东。金轮雨露承千古。玉历春风自九重。𩯭发不愁连夜白。身心已悟本来空。何妨城市山林处。瓶锡飘飘访卧龙。

　　山水萦𢌞妙莫穷。烟涛空翠着禅宫。石门有路凭舟楫。金地无人候饭钟。雨助溪声吞寂寞。云拖海色淬虚空。重来一上楞伽阁。徙倚长歌望祝融。

　　偶成

　　阅世归来隐半峰。茅茨小结虎溪东。了知我相无安处。直得缘心当下空。花落花开成败梦。沤生沤灭是非踪。相逢若问平生事。坦腹高歌大块中。

　　墨光亭

　　选得幽居傍顾龙。竹床苔径少人踪。闲朝有鹤松梢立。静夜无云月正中。梦里山河乘想起。眼前荣辱即缘空。名香自爇书经罢。犹见陶泓墨气浓。

　　遗闻堂夜坐

　　来往风尘老客颜。朅来高卧万峰间。从教世路千重乐。那得禅心一片闲。空翠有情留白足。炎蒸无梦到青山。蔗浆一任能驱暑。石上听泉未可攀。

　　登岳阳楼怀吕仙翁

　　见说先生醉此楼。任教呼马亦呼牛。无缘浊世谁青眼。得意沧波有白鸥。一剑寒光天阙冷。半瓢明月洞庭秋。君山笑我登临晚。知尔还同旦暮游。

　　早渡嘉陵江登锦屏山

　　日上长峦渡彩虹。隔江烟树古蚕丛。危峰欲堕松根抱。浩露初残花影空。山水不殊前代色。衣冠犹带野人风。白鸥讶我登临晚。来去飞鸣锦浪中。

　　冬夜墨香庵怀方麓先生

　　卜宅江村远市尘。相寻朝暮但耕人。水边习坐镜中影。月下经行梦里身。黄叶不须童子扫。白鸥偏与野僧亲。著书日久知成癖。好到禅房一养神。

　　新秋

　　行踪谁料去还留。洞壑俄惊夏已秋。佛性喜随云自在。禅心懒与水争流。身贫方外吾常分。病少闲中福最优。桐叶尽教飞万片。道人无事可生愁。

　　过慈寿寺有感

　　恼乱禅心魔是诗。怪将岁月废浮辞。念头未起光无量。情识生时苦不知。抱瓮灌园休道拙。攻城云栈谩为奇。何如石室披衣坐。方寸澄来别有机。

　　绀圃即事

　　柴门不遣白云封。来去何须问主翁。方寸高明千古镜。万缘空寂一声钟。凉生肝肺莲花漏。香泛帘栊贝叶风。铁钵愿倾三昧水。散成甘露洒寰中。

　　闻秋声有感

　　住住行行鸟莫猜。因贪幽胜重徘徊。烟霞自古非人世。石濑偏能洗客怀。阶下云峰知几叠。岩头秋色怪先来。舟藏石壑谁相负。静夜深观念是媒。

　　季春过竹院访见素居士

　　万竿竹影扫波光。野旷风微麦浪香。我辈自来多懒癖。主人疏朗更相忘。阁中棋局敲残月。池上峰峦接半堂。鸥鸟不知尘世事。飞来飞去看人忙。

　　过阳羡蜀山吊苏长公

　　来自黄州老此身。青山流水隔风尘。心同日月难逃谤。名满乾坤不救贫。迁谪几番生似梦。文章终古气如春。清秋何处堪悲吊。蜀阜荒祠一怆神。

　　山居

　　相逢多劝罢仙游。行脚终难可到头。片月在天光不断。千峰当户翠常浮。消闲石上题黄叶。解渴云边饮碧流。潦倒那堪闻此语。感怀方且暂淹留。

　　往曹溪暂憩长松馆

　　幽居卜得在城中。竹浪松云草径通。习静何须违万化。随缘应不昧双空。灯前谁是青衫客。月下时闻白社钟。路债今犹偿未了。曹溪礼钵看降龙。

　　过陶居士精舍不遇

　　高卧青山绝世埃。柴门终日闭苍苔。云连树色室中暗。竹引泉声空里来。凡鸟不题遴佛地。主人何处醉仙台。相逢未及探高论。闲对玄猿一怅怀。

　　初冬有感

　　炎威未已又寒来。催得头毛雪作堆。乐事尽从忙里错。忧怀应向静中开。死生若使饶尊贵。道德应看等土埃。情理皎然如黑白。穷通寿夭不须猜。

　　石门夜泛

　　拨草瞻风岂偶然。百城迢递旧因缘。中流水月深还浅。两岸云山断复连。诸子竞夸天上坐。片帆疑在镜中悬。石门钟鼓相将动。耳听何如眼听玄。

　　示王宇望

　　壮志棱棱𩯭未苍。男儿莫负好时光。清晨一念埋灵种。白昼诸尘化德香。世乐从来刀上蜜。浮生迅速草头霜。超凡有路非天外。日用明明不覆藏。

　　夜坐闻于缪二生论友道

　　杀命仇仇恨未深。相知辜负最难禁。坚持劫外精勤愿。常省灯前感慨心。世谛业缘非骨肉。慈门灵种是真因。此番失却菩提子。苦海茫茫不易寻。

　　唐奉常凝庵。见访。次及楞严。予喝之。以为禅者多不逊。不揖而去。赋此嘲之

　　云林何事远相寻。破我苍苔岂赏音。蕉鹿夜来非好梦。火牛古始救重侵。多缘薄世尊危爵。未必高言止众心。既见不烦增傲想。王生一叱直千金。

　　谢刘司丞

　　但当净意等虚空。何必频来访远公。王事若将家事做。世心便与道心同。须知一死难高下。自古浮云易始终。每笑间身无所用。纵观山水走西东。

　　宿方山昭化寺(有序)

　　夫灵而最良者。人也。毒而最猛者。虎也。人遇至人大笑之。虎见长者而驯伏。人乎虎乎。虎乎人乎。必有知言者。予闻长者之风有年矣。快瞻遗像赋此。

　　千峰寂历路迢遥。长者苔龛乳虎号。背岭霜崖云尚冻。向阳林壑雪初消。齿光法海澄松月。舌相天风吼夜涛。一自妙严投笔后。杂华谁复继挥毫。

　　同傅侍御汪将军礼方山大像

　　从来天地是岩龛。妙相巍巍独面南。万古灯传凭日月。一毛散影遍江山。献花野鸟飞空下。出水苍龙听法酣。回首白云封绝顶。证明功德共谁参。

　　述怀

　　江湖浪迹几经霜。不学禅狂学楚狂。白发有仇催我老。青山无事笑人忙。情消岂是将空遣。习断还须作观忘。杖屦飘然随所住。攀缘澹处即家乡。

　　偶成

　　远来水面觅遗踪。道学西天龙树同。挥斥古今眠坐外。雌黄凡圣笑谈中。书成纸价一时重。理彻文章万世雄。更有一般萧洒处。死生无梦入心中。

　　山中偶感

　　住来曾不见风尘。野鹿常容伴法身。碧海偏闲云外客。青山冷笑世中人。六龙朽索终难远。二鼠枯藤断易邻。若使王侯知此事。挂冠未必待清晨。

　　秋日同澄公开侍者宿南台

　　丹梯宛转路迢遥。兴亟宁知杖屦劳。明月满台淆雪色。白云横谷误江涛。金坛端许藏真骨。宝偈能将化毒蛟。吾道只今寥落甚。为谁流涕湿缁袍。

　　睡起读圆觉经

　　翛然草榻伴云眠。梦觉檐头月正圆。起念除瞋瞋转炽。生心捐妄妄尤添。有无不立非为妙。人法双忘亦未元。至道空虚谁敢拟。思量已堕二三边。

　　奉答万思默学宪

　　潦倒无心作解嘲。乾坤谁复可论交。澄潭信是苍龙窟。华屋终非野鹤巢。饭罢祇堪闲坐卧。诗成何必苦推敲。遥知大范耽光景。静里清虚恐未抛。

　　墨香庵即事示元广(二首)

　　雨过何人䇿短筇。道生拥毳自从容。碧空无际云初断。明月常来水不穷。问法应须超意路。寻香终是落行踪。吾家别有通元处。牢系泥牛岭上松。

　　道在随缘可遣情。呼牛呼马总闲名。梅须遇雪方争白。竹为当风始见清。镜上无尘光自满。云边有路鹿常行。相逢若问山前寺。流水泠泠杂磬声。

　　墨香庵示广郎(二首)

　　村前村后尽烟波。年去年来足稻禾。苔径寂寥人不到。霜天清旷月先过。三茅遥隔长相忆。半偈初成独自哦。最爱无生琴调别。顾龙山上磬声多。

　　野外萧萧风雨天。支郎入夜未成眠。人生若使还无老。月阙何须恶不圆。业在好山甘作客。道成随事断攀缘。穷灵未必非狂慧。宁及香床未到禅。

　　闲中感怀示广郎

　　火宅炎灾唇吻干。蔗浆满钵有谁餐。随流得妙从今入。对境无心自古难。水底摇红花两岸。风前舞翠竹千竿。年光若使常留在。北阙何人肯挂冠。

　　日暮潇湘舟中

　　万里归来杖屦轻。附舟又得坐经行。橹声帆影供诗料。水色山光副客情。吊古烟波殊有恨。忘机鸥鸟自无惊。黄昏停泊知何处。云外遥天月正明。

　　结夏金坛之北园兼怀侯铁庵

　　纳凉何必独夫容。水木清幽趣亦同。世上共高肥马价。林间单放病僧慵。苔痕鹤过偶成字。月影鱼吞不解空。更忆澹虚亭上梦。寒云片片岭头逢。

　　吉安舟中望白鹭书院

　　楼台一片水中央。白鹭萧萧知几霜。两岸青山虽不语。千秋黄发仰遗芳。烟腾梵宇烧龙脑。波撼书灯过客航。莫道登临终有日。芒鞋踏遍使君肠。

　　咏怀

　　少年屠狗混春秋。谁料披缁作比邱。侠习自惭忘未尽。真修方喜进无休。安禅云石为床坐。说法松风代舌头。唯剩闲身何所事。山川重叠恣遨游。

　　喜王生元广问法

　　四围松竹护禅关。布衲萧萧远市阛。清磬一声尘梦断。白云几片道心间。天边高鸟应须慕。阶下苍苔不可删。金地夜来谁问法。共分灯火照痴山。

　　仲冬怀觉休

　　暑往寒来老易惊。乾坤谁复慰衷情。花非得露终无色。松必因风始有声。任道自来千古重。离家常若一毛轻。相逢欲问黄河水。少小曾经几度清。

　　大觉寺访桂峰禅师

　　行尽溪山到梵居。空林落叶遍阶除。闲消岁月烧龙脑。功盖吾曹赏髻珠。鸿信梁闲悬贝叶。鸦筹水上看芙蕖。寻常饭讫无余事。自掬寒泉洗钵盂。

　　访袁坤仪有感

　　拟采苹花屡此游。桃源忽尔又清秋。空岩萧瑟松杉老。泽国苍茫兰杜幽。紫塞断鸿云外梦。青山片雨客中愁。维舟欲觅无风树。黄叶飞飞卒未休。

　　喜于中甫过龙泉

　　瓶锡聊将寄此山。千峰迢递问岩龛。长松影里尘喧寂。流水声中月色寒。灵骨不从身外觅。神珠共向掌中看。相逢有日休相负。自古朝花露易残。

　　山中偶成

　　因厌风尘此闭关。寸心清冷喻寒潭。芟松放月墙头上。引水移天屋角闲。惟有禅书消白日。更无人迹到青山。相知莫笑谋生拙。浩荡乾坤几个闲。

　　瀑布(二首)

　　谁家千尺素丝抽。高挂云端永不收。已悟源头来处远。肯将根脚混常流。从他妙手应难剪。许我闲心分自投。此去定当归大海。待看波浪泼天浮。

　　欲投沧海作波澜。岂惮千重鸟道难。响夺磬声双剑冷。光吞月色一罏寒。银河倒泻青天外。玉树孤悬碧嶂间。几度天风吹不断。为留云壑伴僧闲。

　　秋日礼清凉塔

　　人代风烟知几霜。石函灵骨自珍藏。珠林倒影天垂盖。宝塔鸣空地拥幢。泽被乾坤归梦杳。春回岩谷炼泥香。重来尽敬增悲慨。落木秋高旧影堂。

　　山中杂咏(二首)

　　大乘何必断攀缘。小隐还须远市廛。习定水边观皓月。消闲树里看青天。心中有欲山非静。世上无求地自偏。怪底相知归计缓。巢陵寂寞锁重烟。

　　野旷风高一壮观。为谁谈笑斗牛闲。凭栏自觉青天近。下界宁知白日闲。岳色横空帘外堕。海涛喧闼坐中寒。登临未尽狂奴兴。茗碗悲歌行路难。

　　山居咏怀(二首)

　　补袖间中拾断麻。肯将泉石易浮华。光生瓮牖东山月。香散经坛上界花。梦里英雄劳白起。古来骄主笑夫差。隆冬富贵欺高国。自凿池冰自煮茶。

　　茫茫苦海正波涛。莫若逃禅计最高。世路已惊心不死。功名犹梦𩯭先凋。因甘白粥忘枯淡。却怪苍苔分寂寥。乐极只缘贫到骨。巢由未许让前茅。

　　赠永庆寺秀峰法师

　　尘机少小便知休。瓶钵萧然隐伏牛。明月有光难自晦。白云无累易相留。狂猿不可惊禅虎。攫兽何曾异海鸥。说法年来烦水石。断崖瀑布为谁流。

　　招隐

　　死生两字事非轻。怪底痴人不自惊。万里黄金穷口腹。满头白发战功名。阎公岂贵屠龙技。田子何须学狗鸣。早晚归来云外寺。夜深松火阅传灯。

　　雪中登芦芽(有序)

　　予寓吴中楞严。忽梦登一山。叠嶂重峦。万松映雪觉而举似开侍者。且曰。吾今号松雪矣。开曰。愿以雪松字开。跽而请甚坚。遂许之。兹登芦芽访妙师适逢大雪。宛然当年梦境也。感而赋此。

　　数年杖锡走江湖。一旦蓬蒿化净居。虎踞岩头关世路。泉飞树杪入天厨。每因煮茗烦烧叶。犹爱看山懒读书。梦境曾来同钵食。只今松雪竟何如。

　　与芦芽主人谈世故有感

　　云屋寥寥冰雪重。灯前杯茗论英雄。情关未破宁无失。世路相遭岂易公。共饮每怜愁不共。同床未必梦相同。年来多少伤心事。总付瞿昙妙观中。

　　寄袁了凡居士水斋

　　华岳山人辟谷方。先生独得已休粮。悬知天上增仙藉。岂恋人间转烛光。玉液常吞肝肺润。金丹能转𩯭毛苍。青山不远终相见。知己新添一少郎。

　　龙嘴(有序)

　　日光之前。有岭棱棱。垂于涧旁。势若虬然。曰龙嘴。嘴上茅庵初结。喜其清旷。且有二禅者转经于此。一杂华。一莲华。予由梵仙而下。适闻音响泠泠赋此。

　　鸟道盘回不易登。此中清矌惬幽情。阴笼翠岭春云度。影落空潭海月生。山菜尽堪供瓦钵。道人偏喜听莲经。泠泠滴向焦肠里。宝所休将喻化城。

　　曲阿书经即事

　　敝庐故有不诛茅。况隔青山远市朝。野衲披云常自到。主人护法岂知劳。孤灯花落摇红影。万竹风生涌翠涛。若使贵人能驻景。巢由岂肯卧蓬蒿。

　　秋夜石经山礼琬公灵骨(有序)

　　凡血气必有知。有知则有欲。有欲则有生。有生则有死。唯至人能以无生治人欲。欲空则知不废。而妙用无方矣。隋琬公阅南岳思大师发愿文。知末法运穷。三灾倏起。一切法藏。皆当尽灭。喟然叹曰。有天地不可无日月。有作息不可无衣食。有人生不可无佛法。然日能照昼。不能照夜。月能照夜。不能照昼。衣能遮人之寒。不能使时不寒。食能济人之饥。不能使年不饥。惟佛法之妙。不惟使天地终古。长旦群有。死生无患。以至铸凡为圣。即暗为明。达生无生。以大愿力。兼万有而普济之。则广大殊胜。岂可思议者哉。乃刊石为经。续佛法寿。延及慈氏。行恐古今代谢。岩壑变迁。以佛舍利。并己骸骨。藏诸石窟。填抚兹山。矢大法藏永劫无毁。予感公之忧深而虑远也。含涕赋此。

　　月夜青山谒琬公。石堂无语对千峰。莲花片片皆心血。贝叶行行夺化工。灵骨可埋名不朽。法身非相用常通。那堪更向苍崖上。凿室藏经示不穷。

　　问竹亭即事

　　䇿杖深林问此君。空亭谁复谢尘纷。青山不禁长年住。流水何须独自闻。𩯭发如霜难遣黑。利名非酒大家昏。输他定起千峰里。倒握琅玕扫白云。

　　五言绝

　　萧岗望方茅诸山

　　有涛可倾耳。何必千尺松。偶此藉芳草。春山当远空。

　　咏雪

　　出谷幽云细。成花大地阴。尽翻桃李梦。洁白本来心。

　　礼拜石

　　慢幢高须弥。能折必自重。安得离欲尊。频来此献供。

　　洗衣泉

　　松边剪碧霞。偶尔成袈裟。披久亦何染。闲将飘浪花。

　　观流石

　　路在层峰外。扶筇向深壑。跏趺水声中。静看飞寒瀑。

　　同游法侣。散坐松冈。叔宗忽浮小舟入柳阴。宛然有孤雁没空之致。赋此

　　春水望无际。乘舟向何处。杳然花柳阴。日暮忘归去。

　　树禅

　　空山木上座。坐石不知年。岁月无心记。风柯舌相全。

　　铁袈裟

　　天造福田衣。何年施禅伯。厌重抛云边。风吹与日炙。

　　尔庵杂咏

　　竹静雨初歇。风和鸟健鸣。书残成独睡。无梦绕江城。

　　芭蕉庵

　　月台疑近壑。鳞石欲生云。谁谓尘嚣里。幽居读梵文。

　　楞伽洲

　　断涧苍山裂。飞梁老树眠。朝来扶杖处。云度水中天。

　　题画

　　水曲山频合。春寒花倦开。旴江来复去。人在画图回。

　　题竹坞石室

　　何处无青山。片心灰冷难。片心灰冷易。智拔万重关。

　　讲经台

　　尊者身相空。舌根何所寄。松风与流水。说尽无生义。

　　初祖亭

　　面壁不说法。此心谁复传。神光三拜后。震旦五灯悬。

　　钱资荡三首

　　青山点树杪。斜日照溪湾。试问钱资荡。沧波长夜寒望里水高船。却疑空堕天。既到平如掌。人声镜里传见水心即了。逢山眼便开。生平穷伎俩。此外复何怀。

　　利刀

　　利刀日切泥。锋芒渐钝置。若向沙石砺。斩铁如斫水。

　　夜坐

　　夜坐空阶寂。清言绝妄梯。回看云树杪。不觉月沈西。

　　云堕石

　　飞回因阅世。堕此不知春。拟欲挑将去。恐惊林下人。

　　望玉台即怀

　　一峰秀云外。玉立望不厌。坐此未须臾。六虚方寸赡。

　　题万玉庵

　　谁将昆仑峰。一斧千百块。散洒天目间。古今无谢代。

　　说法石

　　清清涧水边。冷冷奇石下。大哉众中尊。为说无生话。

　　单传崖

　　少林曾断臂。五乳血腥高。末后谁三拜。中云雪并腰。

　　示匡石居士

　　拈书相示处。石火电光迟。才拟生心答。松风知未知。

　　山中咏松

　　绝顶凌峰寂。长年不改青。几回良月夜。倚杖听涛声。

　　天启石

　　行到深云里。沉冥孰可识。不见太古人。只见太古石。

　　昆石

　　昆仑太崔巍。飞剑斩其顶。置之几席闲。烟云朝夕瞑。

　　过严滩

　　帆饱客舟轻。由来饮德名。难逢今夜月。见月见先生。

　　狮吼台

　　飞者不敢飞。走者不敢走。箕踞寥廓中。静听狮子吼。

　　欢喜泉

　　爱为烦恼根。爱尽烦恼空。方寸同此水。谁无欢喜容。

　　清深崖

　　万物始乎水。六情始乎动。一心苟不生。清深在日用。

　　甘露泉

　　寒流我惯枕。消渴非口饮。虽弗爱长生。心地清凉甚。

　　朗公石

　　朗公初不死。谓死不知朗。试看朗公岩。颓然谁观想。

　　托钵峰

　　谁伸黄金手。笑托碧玉钵。欢喜施将来。福源永无竭。

　　本湛泉

　　石缝泻流水。见之心湛然。是谁掬嗽齿。吸尽空中天。

　　韦陀峰

　　我笑叉头石。争如韦䭾峰。俨然大悲侧。草木增威风。

　　重游黄花洞

　　弃马陟危峰。盘回知几重。苍岩开石室。共听杂华钟。

　　赠龙泉关刘善友之峨眉

　　五峰与三峨。相去路无多。想念才生处。蒲衣笑薜萝。

　　尔庵杂咏

　　鹤解听僧语。鱼争候梵音。海门明月上。何处读书声。

　　冷岩

　　源从云外来。岂止千万折。憨卧冷岩上。一啸惊天阙。

　　绿琼

　　行倦逢绿琼。欣然欲一坐。纵横紫翠虬。喷薄晴云破。

　　湖心寺怀坚光赵居士

　　海上明月生。太空浮云横。清光照衡门。须待天风鸣。

　　辞澹然居士斋

　　白云本无心。有期则有迹。何如无期好。随风靡不适。

　　登虎邱

　　我爱虎邱云。去来初无心。游人叹霸业。削璧多微唫。

　　其二。

　　我爱虎邱月。清光镇澄澈。悲欣几万重。普照无分别。

　　其三。

　　我爱虎邱石。谈经解点头。生公去不返。长抱白云幽。

　　偶成

　　胸次千竿竹。眉边万顷梧。清音常染耳。遗听即鸢鱼。

　　其二。

　　愿留犬马骨。努力报慈恩。犹若湘江水。滋干更润坤。

　　赠海通居士

　　残腊逢高阁。溪山烟雾深。当勤持半偈。终出海通心。

　　玄帝阁望石门寺怀汤遂昌

　　红鱼飞碧岭。白鸟点青林。楚越皆初地。相逢孰赏音。

　　开先龙潭

　　地裂潭初就。天开瀑始悬。老龙如不在。何物起云烟。

　　元素庵坐柏

　　酒客窥帘下。云禅坐柏根。不因摩诘手。谁复写元真。

　　贮碧轩

　　万竹凝空翠。方池贮碧流。小桥通别圃。抱石白云幽。

　　读茅山志

　　夜读茅山传。无生有几人。都来长视者。花落一年春。

　　佛香子曰。观此诗意。若使无生。则不有死。如既生矣。欲铸生不死。恐无此理。若欲长生。先须忘生。良以生忘。则死媒绝矣。如能无生。则忘生之说。又在下风耳。或万年为一年。或万年为一日。或三百六十日为一年。或以顷刻为长劫。此皆念后事也。如能溯而上之。则念且不有。所谓年月日劫。岂非计龟之生毛乎。

　　紫柏老人集卷之二十六
卍新纂续藏经第 73 册 No. 1452 紫柏尊者全集


　　紫柏老人集卷之二十七

　　明　憨山德清　阅

　　诗(七言绝)

　　龙华坐雪呈瑞庵祯公

　　地从朝市入空山。玉屑霏霏万井寒。茗碗炉香围磨坐。六龙无首卧澄潭。

　　晓过天然老禅别室。老禅睡未足。恬然憨卧。赋此赠之

　　海天红日照东窗。床枕高眠一切忘。客到是谁魂梦里。莲邦游赏兴偏长。

　　真州别丁南羽吴康虞

　　世梦由来水上沤。颠毛谁解镜中秋。相逢相别休相负。门外长江日夜流。

　　赠潭柘龙泉寺柘林藏主

　　布衲萧萧抱寂寥。遍探龙藏答清朝。山深自是桃花晚。红白枝枝祖意饶。

　　赠正庵静主诵莲华经

　　昔日匡庐曾见来。黄龙潭上暂徘徊。于今又遇燕山里。车大莲华舌底开。

　　拟登峨嵋

　　丹霄高入翠峰孤。闻道从来遍吉居。万里翩翩追白象。平羌晓渡浪花疏。

　　赠静渊秀公

　　孤鸾寂寂久栖桐。凡鸟雄雌闹棘丛。羊角风高三万里。等闲清韵彻丹空。

　　龙泉念仲淳

　　晓露风高便结霜。冰凌入夏袭衣裳。人间暑气浑无有。五顶经行少缪郎。

　　示白侣

　　六月耘田水似汤。农人肩背尽生疮。僧伦饭讫无情思。挥尘云间倚竹窗。

　　西台挂月峰

　　地入寒空天倒垂。芙蓉万朵丽招提。君王翠辇曾留此。松下千官月正西。

　　清凉有感

　　因悲热恼入清凉。白发头陀纷黛香。应是秋深霜露冷。白云明月共绳床。

　　其二。

　　翠卷轻烟紫陌中。东风一夜扫残红。相逢尽道春归去。谁料寒岩春更浓。

　　开侍者自清凉迎至彭城以此示之

　　白日青天尔到来。翻疑是梦复惊猜。须知人世如朝露。曼室光中住一回。

　　其二。

　　寒云重叠万峰深。谁把明珠慰远心。只恐支郎情未瞥。梦中按剑是知音。

　　题芦芽山万佛崖

　　一片苍崖古佛胎。殷勤凿出万如来。寒泉昼夜无休歇。鼻口同声唤蚤回。

　　寄陆太宰

　　黄尘未已复青山。阶下流泉去不还。到海从教为巨浪。输他幽石抱云间。

　　陆太宰以宝带施清凉赋此赠之

　　一语参差宝带输。等闲笑倒老文殊。金汤吾道山河旧。八觉聊将抵钵盂。

　　双峰寺

　　古殿萧萧门径开。双峰如剑列香台。夜深流水酬孤调。云外禅人一怆怀。

　　龙泉寺啜茶

　　一带秋泉断复流。向阳回壑厂珠楼。是谁小歇云边石。劫外龙团啜七瓯。

　　怀诸法侣

　　望里云山知几重。更闻流水与松风。那堪人代攀缘苦。南北车尘梦未空。

　　示大道禅人

　　大道阿谁行不得。那知障碍自身心。若将两者推无地。到处白云流水声。

　　同朱彦吉登玄墓法堂口占

　　翠微缥缈紫云楼。万里湖山一目收。携手偶经禅诵处。范峰落叶不胜愁。

　　访湛堂禅丈五台铜瓦殿

　　方丈萧萧倚鹫峰。显通久寂讲经钟。更怜铜瓦风霜老。祇恐重来不易逢。

　　过抱云堂怀印郎

　　捣雪敲冰不怯寒。冻云深处几盘桓。夜来独对前峰月。试问华亭可一般。

　　清凉山怀陆太宰

　　重叠寒云住底人。世间无路可相亲。期君不至长啸去。杨柳桃花处处春。

　　吊无边师

　　纷纷桃李锁寒云。桂折秋风不忍闻。莫使余香飘涧底。暗随流水出前村。

　　卧病长松馆有怀

　　白云端老。有宋僧中龙也。观其圆通座上。一喝包腰而去。人天百万追之不返。耿光照映千古。卧病浔阳。去能仁不远。未皇参礼灵踪。先赋此以舒积怀。

　　城市何人问白云。长松月夜独思君。五陵公子机锋别。接得贫儒自绝群。

　　万杉寺

　　为访超公入远峰。庆云散尽万杉空。曾闻圣主亲题墨。一片楼台紫翠中。

　　过万寿龙岩

　　卜宅重岩计不疏。象先有路莫踌躇。泉声岳色是何物。才复生心蚤失虚。

　　寓皖太平寺示濯凡居士

　　科头三拜是何心。不见翻成见更深。山色江声君舌相。隔垣犹复领清音。

　　咏画水

　　望里沧溟涌火珠。惊涛何处觅龙鱼。玉楼但觉寒生粟。却唤儿童烧地罏。

　　双剑峰

　　雌雄谁把插丹霄。时有光芒拂斗梢。若使老僧拈起用。世情斩断没丝毫。

　　辞赐紫以让憨公

　　三十年来江海游。寻常片衲度春秋。自惭贫骨难披紫。转施高人福更优。

　　过天花傅母冢

　　凤凰城畔问仙居。水绕天花十里余。生气若教乘锁骨。海鸥亦复解诗书。

　　于峰

　　闻道于峰有深处。于峰行尽更难寻。桃花片片随流水。只是不闻幽鸟音。

　　送孙仲来赴馆新安

　　夫士之为龙为蛇何常。顾其志如何耳。所志在道德。则必先以悟心为主。所志在功名。则必先以精艺为梯。两者见定。神识内凝。放心自住。何往而不可哉。今子当溽暑。涉崎岖赴新安。而不能一日千里。一夕十年。则其志安在。子其勉之。

　　夏日蒸泉处处汤。千峰夹道暑偏藏。怜君此去鱼投沸。但念无生当处凉。

　　观北园假山

　　树高山矮世间希。抑树扶山痴上痴。高者自高矮者矮。就中亦自有天机。

　　过梅圃访见素居士不遇

　　主人不遇竹先逢。曲径微风响自空。若使有心听此调。耳根瞎却眼根聋。

　　偶成

　　美酒醉人醒不贪。利名人醉死犹甘。浮生果使如春梦。枕上归来肯自惭。

　　冬夜泊漏泽寺寄梅禅人

　　黄昏停棹问尸林。月满寒空秀水深。说法不须烦舌相。耳根岂解领玄音。

　　重游漏泽寺

　　重来岂是仿仙游。最爱春波浴白鸥。自笑黑衣非宰相。却从觉苑觅封侯。

　　漏泽寺闻钟

　　何处烟霞鸣晓钟。道人行色又匆匆。片帆风饱吴江近。歌吹楼船调不同。

　　于圃偶感

　　波臣曾不着袈裟。解乞园亭作歇家。直得主人穷计较。籧篨千片代篱笆。

　　唐山寺礼禅月大师

　　天台深处觅高人。几度登临无一身。却上唐山寺里看。池清影现妙通神。

　　其二。

　　浙江静夜月中峰。总是吾师管子龙。画出如来无量相。人间无水不遗踪。

　　还度赤津岭怀汤义仍

　　踏入千峰去复来。唐山古道足苍苔。红鱼早晚迟龙藏。须信汤休愿不灰。

　　夜坐偶成

　　每怜世上少人间。笑口频开复更难。睡起披衣谁共坐。虫琴蛙鼓月明闲。

　　悼如印

　　昔年共看云间月。今夜月明照曲阿。谁道此回竟长别。燕山月色满松萝。

　　曲阿夜坐怀休郎

　　道成无事业青山。谁复怜君去不还。湖口江头月明夜。炎蒸迢递苦应难。

　　过断崖塔院

　　行到山穷水尽头。断崖壁立使人愁。谁知别有通天路。任尔猿猱不可游。

　　礼高峰塔

　　三十余年抱死关。那来魂梦落青山。临行白骨无藏处。掷向金毛舌上安。

　　示某居士

　　不向君心觅我心。茫茫沧海定难寻。鱼龙若使闻消息。无限风波总陆沉。

　　池上观荷三首

　　红白莲花知几多。应斋尊者弄清波。临风欲语谁相委。茂叔当年爱长哥。

　　树密无心遮日色。风微有意缓花香。当波更许科头坐。不尽萧疏孰主张。

　　六月树阴坐一息。更有荷风水面来。试问长安陌上客。蔗浆未必冷人怀。

　　感梦

　　苦海宽深浮复沈。所天沦溺最伤心。几回欲拯愁无力。踯躅滩头泪满襟。

　　昙华峰

　　此华不开圣人隐。一旦复开圣人出。拂拂天风生太虚。香光无际奉佛日。

　　吊吴江某禅师

　　孤城一片太湖东。谁料吴江出此雄。坐断圣凡无走路。儿孙千古泣途穷。

　　懒去岩

　　走遍天下不肯住。朅来此岩懒复去。禅余拳枕卧苍苔。就里有心向谁语。

　　最胜泉

　　从来大旱了无竭。为雨为云散自歇。山下争如山上泉。出处孤高难胜越。

　　谒五台大贤村苏子庙

　　古庙萧萧锁万峰。寒云踏遍觅遗踪。殷勤再拜不忍别。自笑参寥是旧容。

　　日暮龙潭即事

　　岩端待月一天静。石上听泉万虑空。笑问同来二三子。是谁行乐有无中。

　　飞云泉

　　苍岩一隙泻寒流。欲究根源志未酬。莫使天风飘出去。混同大海作潮头。

　　过楞严废寺三首

　　万花丛里画楼新。玉女凭阑天上春。明月一轮帘外冷。夜深曾照坐禅人。

　　曾见名园全盛时。春游公子醉芳菲。于今鹿苑花无主。惟有杜䳌枝上啼。

　　当年游此花无限。今日重来不见花。想是支郎厌华丽。不教留住在烟霞。

　　楚江舟中感度门讲主举楞伽大纲

　　荆南喜见度门公。字字谈心不放空。试问楞伽在何处。头头物物是孤峰。

　　因麟郎说七里滩景物偶成

　　布帆风急碧溪遥。两岸泉声听不劳。试问此时人在否。青山回合一鸿毛。

　　季夏从清凉山过练阳登望湖亭

　　山下湖光山上松。是谁高枕卧虚空。大风拂拂来何处。魂梦还疑冰壑中。

　　梵川螺馆

　　天地分明是一螺。何殊此馆在烟波。闲来折苇登临者。独立苍茫自咏歌。

　　过奔牛吊苏长公

　　怀中日月隐何方。闻道奔牛坐化场。剩语残言谁检得。江山千古藉辉光。

　　长松馆遇雪

　　树树有花皆一色。枝枝无叶但多光。朝来莫道人踪绝。亦有东邻送炭忙。

　　有感二首

　　滚滚云涛不转头。使君因建锁江楼。绯衣未必长为主。塔顶何人一启眸。

　　香城开士旧名林。流水松涛演梵音。端为此山形胜好。等闲昧却大夫心。

　　吊妙峰觉讲主

　　金翅盘空万里风。有门入妙古人同。朱陵止观桥头月。不挂天台挂别峰。

　　杂吟

　　𩯭毛种种日维新。逝水滔滔更怆神。独有月明流不去。蓬窗此夜照幽人。

　　劝大川李善友求生净土

　　热恼清凉本不差。何妨荆棘与莲花。相逢几个知归者。薄暮钟声送落霞。

　　悼鹏郎

　　瘦骨棱层上五台。顿除须发断尘埃。出山不见入山去。恼杀文殊泪满腮。

　　潭柘山一音堂谢诸法侣

　　梦里青山梦里身。那堪去住别疏亲。何须醒后观憎爱。始信龟毛第七尘。

　　遗闻堂喜晴

　　夜来风雨满岩阿。树杪泉声百道多。无限好山云蔽尽。那知今夕更嵯峨。

　　过弘恩寺

　　门外千峰寺里灯。一光三世照金绳。老禅饭讫无余事。静听松涛没爱憎。

　　过昭庆寺

　　回合青山锁梵宫。阶前阶后象王踪。悬知超世非无本。法雨香云不记重。

　　大悲阁别陆太宰

　　驰驿还家圣主光。凭虚一啸万机忘。手中有眼应知响。耳处闻声岂妙常。

　　其二。

　　金身七尺有余高。柱石乾坤不计劳。自是君王怜朽骨。放归云外听松涛。

　　过潼关

　　黄骡初不异青牛。关吏何须作路仇。西向秦关同此去。神珠大夜向谁投。

　　彭城洪福寺月下怀仲淳

　　盘马山前月正明。烟波渺渺片帆轻。清光不减金台夜。禅室南冠少缪生。

　　登戏马台

　　掀髯一笑火咸阳。衣锦长歌归故乡。莫问当年横槊地。萧萧秋草带寒霜。

　　送仲淳奔丧南还

　　风树萧萧千里归。两行血泪染麻衣。送君有意难为语。那可燕山闻子规。

　　夏日游清泉寺

　　寺里清泉户外山。波光空翠尽生寒。独怜大士翻经馆。狐兔黄昏自往还。

　　彭城题苏公黄楼

　　一片孤城捍怒涛。几回隍壑舞鼋蛟。祖龙曾此求周鼎。不及黄楼意自高。

　　题福岩师子峰

　　千日万日尔不吼。我来便作无畏声。风雷夜半震岩谷。深林百兽无不惊。

　　同诸法子金山看月

　　青山两岸锁金鳌。石上观涛月正高。云外片帆飞不住。分明镜里渡鸿毛。

　　同诸法子过广陵宿上方寺叙别

　　月下寻幽叩梵宫。老禅犹在梦魂中。溪山莫问来朝路。夹岸桃花色不同。

　　题上方寺观音池

　　大士无端错用心。不观色相却观音。寒流若使离声入。千尺云涛觅一针。

　　读桃源记

　　夹岸桃花知几深。渔郎何事解相寻。此回出去轻饶舌。负杀丁宁一片心。

　　晋王义之晒书堂

　　竹帛古人心血在。肯教鱼蠹更生尘。自知南渡无归日。献与如来转法轮。

　　示徐符卿孺东予告还山

　　沧浪辛苦几经秋。一片丹衷竟未酬。偶向双林寻白足。谈空犹自梦春畴。

　　夜泊义兴城下

　　烟涛空翠雨蒙蒙。一片孤城山水中。我欲寻幽向深处。黄昏停棹但闻钟。

　　哀路南塘先生示路抱赤

　　贫寒彻骨更连丧。开士闻之亦感伤。江上麦舟谁肯弃。儿孙珞珞产南塘。

　　闻秦直指禁令

　　野禅若使是妖僧。敢惜残年渎圣明。便请一刀彰国宪。何妨痛处了无生。

　　中秋泊苏长公祠下

　　维舟祠下露沾巾。雪涨铜棺月色新。歌笑不须刀布换。闲中开口许何人。

　　寿双山先生

　　轩冕松云路不同。双山高出大夫松。天风一阵来何处。吹走云涛响碧空。

　　过漏泽园

　　髑髅此地莫言多。法界都来毗富罗。更看陌头谁氏冢。几回欢笑几悲歌。

　　题金沙寺岳武穆王碑阴(碑中有陪僧寮谒金仙之句)

　　将军何事谒金仙。弘忍精忠本一源。不具杀人真手段。安能截断世间缠。

　　长者庵定起

　　微云净尽天如洗。定起经行月色中。无限风光向谁道。庵前庵后碧山重。

　　长者庵读决疑论

　　善财童子不辞劳。五十三参粉寂寥。不是当年李长者。瞿昙安得有皮毛。

　　示大贤村诸善友

　　世人都怨日间忙。梦里波波醒后忘。何者真兮何者伪。大家为我细推祥。

　　早春谒方山李长者。还清凉招陆太宰。特赋此二绝

　　饭吃黄精衣着麻。长菘七碗胜芽茶。相知若问山中事。定起岩前扫落花。

　　其二。

　　五峰冰雪古来深。春满乾坤冷莫禁。曼室老人虚别室。遥知端不负登临。

　　谒方山李长者还定襄道中(有序)

　　余慕唐李长者有年数矣。而以参学未暇一访遗踪。万历壬辰。发春三日。自清凉山。携开江彩三子。特礼觐之。既而挥鞭还清凉。春雪缤纷。千山裹玉。逆思长者音容笑貌。恨不与之同生。得事巾拂。感而赋此。

　　十年如渴仰高风。神福山原访道踪。春雪纷纷遍南北。杖藜何处倚寒松。

　　过圣寿寺三首

　　郭外青山两岸斜。禅房寂寂锁烟霞。佛前灯火谁相剔。分得清光照万家。

　　看花若使待花红。无限春光逐晚风。着眼直须天地外。持竿寰海辨鱼龙。

　　柳条何事漏春光。蜂蝶纷纷过短墙。只恐东风妒花笑。马蹄千里踏红香。

　　送魏觉樗

　　富阳江畔别君时。此别兰溪月尚微。明月无心能两照。钱塘渡口使人思。

　　过七里滩

　　富春山水杳无穷。谁着羊裘隐此中。若使刘郎不相唤。后人何处觅遗踪。

　　北园见紫薇花有感

　　未见花时已落花。雨前雨后两无差。纷纷蜂蝶来还去。一段春光被眼遮。

　　秋夜半室崖闻法云庵居士读经

　　片雨初收生夜凉。半峰趺坐石为床。忽闻松下读经响。清磬敲残斜月光。

　　题庙壁(师游衡山过此庙遇庙倾邦人伐庙树修葺因题此邑侯见诗遂止不伐且勒诗于石)

　　修庙还灾庙里松。庙成松去鹤巢空。无如留却青松在。逮得长生老化龙。

　　夜坐

　　后夜空山坐入禅。那知明月照寒泉。无端失伴猿相唤。瞥地身心又宛然。

　　示觉迷居士

　　𩯭毛如雪骨如蒿。若问长生路转遥。淫杀且将根蒂断。蟠桃只在自心苗。

　　慰傅居士

　　重叠青山古树多。一庵高结在松萝。通幽别有池边路。居士空床独抱疴。

　　礼香山卧如来

　　两脚长伸只管眠。那知苦海浪滔天。相参莫问双林梦。几度春深啼杜䳌。

　　来隐标

　　当年三士隐修禅。鹤在松梢龙在渊。我老一来寻胜迹。莫愁破灶不生烟。

　　登说法台

　　凤头老汉一登台。万壑千岩笑面开。说法若教烦舌相。雨花惹得帝天来。

　　题戒坛九松

　　五岳三山曾遍游。此中松树更无俦。马鞍云尽盖坛出。风月龙蛇舞不休。

　　大贤村长者庵怀江南诸法侣

　　阶前屋后尽青山。苔径萧萧远市寰。来往风尘头共白。争如云外听潺湲。

　　燕京别文卿中甫之峨嵋

　　三义庙前杨柳青。垂垂无语不胜情。从来木帝难为主。莫厌闲中风雨声。

　　梦端师子

　　梦中曾见端师子。潇洒风流自不群。一片皮儿蒙却首。等闲哮吼万重云。

　　潭柘怀缪仲淳

　　谷水龙泉一片云。去来谁解见离群。夜深唯有沧溟月。无限清光不可分。

　　烧爆竹(有序)

　　魏中光居士。于万历十四年冬。参予于潭柘山嘉福寺。明年仲春。仍送别于此。中光好烧爆竹。闻予不喜遂止。予谓中光曰。潭柘阴气久积。法轮弗转。正当以爆竹声震散之。中光大喜。烧竹达旦。日轮重转。和气翕集。中光其有所助欤。因感而赋此。

　　爆竹声中一别来。桃花谷口几回开。尧天佛日重光处。莫把浮生送酒杯。

　　碧云寺禅房见迎春花

　　一段风情自不同。道人瞥见万缘空。最是松泉明月夜。清香浮遍梵王宫。

　　长松馆

　　君家几个长松树。引得天风作海涛。热恼从教千万斛。此中一坐自然消。

　　怀弇山居士

　　太室归来事事幽。散花天女岂全牛。云边水木同谁赏。隐几无心对海鸥。

　　悼无尽禅伯

　　坐破蒲团知几枚。世缘见说久成灰。春深岩畔花狼籍。百鸟空啼唤不回。

　　上方别守愚座主绍宗天恩开士之峨眉

　　大家都是异乡人。相送殷勤骨肉亲。回首白云重叠处。巴江行色洞中春。

　　梵川西爽楼雨中即事

　　屈曲池塘杨柳风。浮空沤阁雨烟中。谁将半偈拴心马。夜聚鱼龙水月宫。

　　曲阿梵川即怀

　　流金烁石雪漫漫。岂但危峰与峻峦。秦道巴江千万曲。芦芽云树带冰看。

　　示王中贵

　　江南江北尽丛林。惟有龙神愿最深。身命肯将抛此地。盲龟植木芥投针。

　　与大光禅人

　　瓶锡飘然历万山。境风逆顺片心间。若将水月同行迹。刻画虚空作道颜。

　　舟行即事

　　两岸好山青不了。一溪流水碧无穷。布帆风急浪花白。飞入千峰与万峰。

　　寄嘉禾李培秀才

　　武塘一别几经秋。万里云山两地愁。惟有吴门江上月。清光不逐水东流。

　　洗砚池

　　洗砚洗头试问津。波光潋滟墨花春。一心清白居云屋。人世于今有几人。

　　法华寮玩月有感

　　寂寞空山夜气澄。长天那得片云生。不知身在清光里。犹乞傍人指月明。

　　游太湖

　　平生那得此游奇。夹岸风高落木稀。一水征帆千万片。青天镜里浪花飞。

　　赠一光赵居士

　　蓦路相逢唤吃茶。杖头有眼辨龙蛇。谁知邂逅秋风后。南国疏梅又着花。

　　登牛首文殊楼

　　高楼忆昔抚长松。塔势棱棱云壑中。闲笑一声天地外。行踪仿佛在虚空。

　　偕魏李沈三子登钓台

　　云外钓台高若许。桐江万古一丝垂。水寒夜静鱼龙睡。谁听先生歌紫芝。

　　华严岭

　　丹楹画栋锁凡峰。绝巘盘回有路通。一部杂花乖古调。龙蛇曾此领真风。

　　悼石头洪济寺守心禅伯

　　夕阳归鸟向江濵。猛浪声中共息身。大树无何风折倒。一回过此一沾巾。

　　谶禅客

　　宝塔凌空众鸟喧。那来英物解飞翻。一双铁翮天生就。梦里曾惊燕雀魂。

　　灵岩过傅居士旧游处

　　嗜酒狂歌问狗屠。禅房白日醉呼卢。溪山不改前来路。香饭空庭读佛书。

　　题用师静室龙供泉

　　把茅谁缚万峰头。绝壑寒泉日夜流。一自用师归去后。老龙玉髓竟还收。

　　登伏虎崖

　　岂是来寻伏虎踪。为看岩底列群峰。笑将四大分千影。处处山头有冻脓。

　　欢喜泉

　　鸟道盘回知几重。寒泉润吻想龙宫。呼童试斫云边石。止渴梅林亦有功。

　　过活埋庵十首

　　山林清净本无尘。那得泥灰埋此身。莫如老死娘胎里。省却寰中触恼人。

　　试看父母未生前。可有形骸倚树边。自是堂头无出豁。腥臊炙地更薰天。

　　髑髅究竟本来空。空可埋藏空有踪。未审吾师作何见。无端捕形与关风。

　　逼塞虚空不厌高。何须掘土葬山腰。应知世眼无多大。肯把皮囊刺尔曹。

　　大患从来为有身。不如埋却免生尘。青山白石为棺椁。作个闲中活死人。

　　生死何曾是两条。活埋未必掩腥臊。从教逼塞虚空去。万户千门处处高。

　　鼻孔撩天不可藏。被人牵拽转慌忙。何如未死先埋却。也胜林梢挂角羊。

　　埋身未必胜埋心。直下无生绝古今。岩谷市朝皆大隐。吾师何事遁云深。

　　埋身何必在青山。但自无心万境闲。怪底老禅太多事。白云深处立重关。

　　自古名高累不轻。饮牛终是上流清。吾师未死先埋却。又向巢由顶上行。

　　吊月公杉

　　经残手自植云边。摩拂风霜知几年。毫末眼看成合抱。越王慢道破吴贤。

　　过昙阳馆

　　闻道昙阳已得仙。尽看白日上云天。是谁却恨相从晚。华发萧萧读老篇。

　　有感

　　二十年来勘此心。无分净秽任浮沉。相逢谩道轻绳墨。除却青松孰赏音。

　　简魁禅客师事昙阳

　　一从别后感同袍。少室论真尔独高。不谓年来爱翀举。却将解脱博逍遥。

　　答禅客

　　藜杖春风入阁来。此中心事谩相猜。谁家楼上如花女。倦倚栏杆手托腮。

　　贻南竺僧葛鑁

　　闻道慈心及昆虫。降龙曾不假神通。相逢莫问途中事。[葸-十+夕]岭春深雪未融。

　　佛手崖

　　茫茫三界总成迷。孔老虽能力尚微。不是瞿昙舒大手。众生沦坠孰提携。

　　赵州关

　　蜀道虽难尚可行。赵州关险不堪登。分明举目真如院。多少英灵度未能。

　　过悬珠塔

　　清溪委曲抱楼台。金地空闲绝点埃。闻道当湖旧林鸟。无枝可宿亦飞来。

　　龙光寺诸文学开讲见招有答

　　雨过空林生午凉。衣冠高论洗心堂。遥知此道今收住。不属禅家棒喝旁。

　　拟偕开公之匡庐度夏

　　千寻绝壑夹龙潭。旁有长松片石寒。避暑开先谁是伴。卧看飞瀑泻云端。

　　供花

　　谁把金刀费剪裁。殷勤双手献如来。虽然不藉春风力。红白枝枝次第开。

　　偶成二首

　　野牛鼻孔本撩天。去住从来不受穿。水草鲜明随分足。行期早晚漫相怜。

　　松毛着火𦦨初腾。逐逐趋光竞北行。未及更深烟尽散。归来都怨筮无灵。

　　赠某禅人断指

　　利斧轻将断指头。百花林里万缘休。只今举似湘江上。鲜血翻成碧水流。

　　宿文殊寺怀凤林禅伯别诸法侣

　　覆宿风高白草凄。孤桐空在凤先飞。月光如水清人梦。杯茗相看动所思。

　　感怀

　　𩯭毛历历几经霜。越鸟燕鸿倍感伤。行尽江湖三十载。买船无限客如常。

　　欲过麟郎别墅先此示之

　　连日天阴今日晴。杖藜跃跃南园行。主人池上笑相待。茗碗相看香浪生。

　　同王方老过子成别业因悼子成

　　夕阳烟水对荒坟。亦有人来扫白云。今日倚栏同啜茗。萧萧落木不堪闻。

　　别如晓

　　莫道来朝各一天。溪山虽异月无偏。若能心水常如镜。处处清光在眼前。

　　访万延老禅

　　三个柴头品字烧。支郎拥毳暖偏饶。千岩雪覆人踪绝。唯有梅花慰寂寥。

　　华亭颐浩寺微笑堂

　　泽畔桃花岁岁红。几回带醉笑春风。年来莫问灵山会。夜半吟残晓寺钟。

　　僧买蟹供檀越闻而有感

　　汝辈横行已积年。成群白日海沙田。今朝捉去为媒妁。百沸汤中谩叫天。

　　喜遇王居士

　　见说终南几万峰。春来一雨瀑千重。茆茨欲结最深处。可有阳坡着冻脓。

　　偶成

　　故山初不改苍茫。万陇萦回得气庞。自笑草莱埋不尽。空中头角尚昂藏。

　　冬日上歌风台

　　峨嵋应拄万重天。历尽冰霜到绝巅。憎爱当头风过树。象王行处自超然。

　　难胜泉

　　修罗爱酒海为器。酿乃不成遂大怒。岂若此泉清且甘。一歃令人忘众苦。

　　太古峰前怀许使君

　　相对颓然幽思生。鹿泉此去隔云层。更闻白佛山中事。苍石谁留不朽名。

　　萧冈纳凉二首

　　纳凉触处藕花风。望里青山知几重。怪底萧冈秋色早。炎蒸不到绿阴浓。

　　五老峰头结夏难。日间无暑夜愁寒。城居六月心游此。铄石流金总是闲。

　　怀杨慈湖先生三首

　　曾读先生所著书。明星朗月照禅居。夜来头面浑呈露。知我慈湖浪里鱼。

　　其二。

　　那个男儿不丈夫。念头才起便馍糊。试看白日青天上。云翳从来一点无。

　　其三。

　　慈湖今日尚长清。谁谓先生有死生。何处风来波浪起。依然不断讲经声。

　　秋日偶成

　　少年走马过邯郸。侠客闻风毛骨寒。饭罢日长无个事。断云自剪补衣残。

　　春游

　　隔岸桃花血染红。谁家犬吠水声中。不因雨过春江阔。一扣柴扉问小空。

　　开先瀑布

　　黄岩老衲经行倦。瞌睡触翻净瓶水。化作长虹千万丈。潺湲今古鸣不止。

　　送怀慈之南海

　　每闻南海风波阔。未得身心空莫游。浪玩小舟如芥子。财童云里为担忧。

　　过赵州柏林寺

　　花木萧萧春色微。庭前柏子旧来机。只今谁复重拈出。无限人天领旨归。

　　题画

　　千松断涧绝飞梁。松下何人问老庞。花落不随流水出。那知深处有春光。

　　庐山夜坐

　　云吞瀑布有无间。锦阁归来日已阑。法侣二三谈坐稳。磬声流水共潺湲。

　　月下偶成

　　静夜无云月正中。清光何处不相同。江南江北闲台殿。几个心闻晓寺钟。

　　宿灵隐山房有感

　　长松九里接飞来。碧岫云涛吼法雷。猿鸟无端惊斧凿。一回登此一伤怀。

　　登丹阳玄览亭

　　松矮看山松色蒙。待成千尺自疏通。南湖西岭清秋夜。月下看来更不同。

　　示吴元石

　　孤光一片本圆明。才复心生便隔程。纸上相寻尤可笑。画龙安得解通灵。

　　醒梦

　　梦里悲欢知是虚。醒中境界岂真乎。常将醒梦细推勘。逆顺关头便自如。

　　示密藏

　　潜行密用道阶梯。才露聪明早自欺。醒处未能违现行。梦中安得不昏迷。

　　咏怀

　　年来心事随流水。一到沧溟不复还。剩得灵台无所著。境风顺逆镇常闲。

　　忆孙仲来随余过祖堂寻懒融尊者

　　䇿杖同谁问竹房。千山空翠染衣裳。献花鸟去无消息。却使延陵道更香。

　　玉板桥留度门

　　一片寒琼跨碧流。行人到此忽惊秋。莫教飞出人间去。为雨为云不转头。

　　承天寺怀古

　　风尘何处问罗家。八德池头见觉花。庭下丛兰今寂寞。更生留得破迷邪。

　　峨眉送人游清凉

　　冰雪风尘路不同。出门拄杖便成龙。朝来何处桃花浪。片片香云接五峰。

　　过十八滩二首

　　孤蓬终日翠微闲。才过前滩复一滩。直入深山更深处。曹溪犹在岭西南。

　　两岸青山月满川。篙师贪睡不行船。此时意味清如许。法句难将口吻宣。

　　草寺别顾南宫

　　马嘶杨柳春风暖。人对昙花慧月凉。此别不知何处见。片帆缥缈渡沧浪。

　　住山

　　厚篾三条束肚皮。住山谁饱复谁饥。几回独自随荒陇。不学曹溪滚是非。

　　吴城舟中

　　黄梅未已复红梅。浈水歌残吉水来。若使东林堪卓锡。聪明泉冷涤纷埃。

　　过关

　　挑云横雪岭南来。流水青山几日回。关吏何须扣疲马。囊中无物惹尘埃。

　　偶成

　　长松之下坐片刻。直抵红尘三百日。岂知一念未生前。空虚悬块苍苔石。

　　题楞伽山海图

　　陕代峰泉曾见来。这回所见更奇哉。云涛空翠皆无尽。一任人间辨劫灰。

　　夜泊星子朱堤

　　浪刬南康城脚时。往来舟楫命如丝。新安不产朱夫子。谁向湖边筑此堤。

　　过南雄遗贵善人

　　南来岂止千重岭。终日烟霞伴客行。浈水西流谁解道。广长舌相说无生。

　　登二祖说法台

　　鼻祖当年此说经。寻常花雨慧风清。只今台殿萧萧里。惟有封龙不改青。

　　挽守心禅人

　　十年辛苦在丛林。六月葵花一片心。云过龙泉秋雨歇。寒流多是断肠音。

　　秋夜宿本侍者禅房

　　秋初久雨忽新晴。云屋寥寥片月明。爽气逼人眠不去。经行谁共听泉声。

　　梦觉偶成

　　梦历峰泉兴正浓。万松失在一声钟。觉来空翠犹堪掬。才复生心趣便穷。

　　题好坚木图寿王司寇

　　牛羊不敢卧其阴。出地高升压众林。坚直不随秋气改。无情岂肯负初心。

　　秋日过多宝寺怀陈平江侯穆文简公

　　鱼龙不改旧波涛。多宝撑云壮寂寥。陈穆遗踪何处觅。断碑残碣草萧萧。

　　哀福圣寺古柏

　　香叶玲珑翠作阴。几回风度泻清音。檐前宝地依然在。无复朝来报晓禽。

　　夜登中台

　　师子峰头纵大观。翻身直上碧云端。一声长啸乾坤外。五顶风生月影寒。

　　喜姚侍御问法

　　乌台白足笑曾登。柱史焚香问大乘。佛性自来无贵贱。有心男子即通灵。

　　过鹤林古竹院二首

　　深云遍种碧琅玕。小结茆茨亦可安。一任流金并铄石。老禅拥毳尚憎寒。

　　其二。

　　青山有竹千万竿。听雨时来一倚阑。蓦地耳根寻不见。主人喝下破痴顽。

　　入湘阴

　　自古巴江学字流。湘潭水出更深幽。三十六湾来似去。不知谁是共行舟。

　　咏怀

　　盖世功名岂足谈。时人所贵我如闲。谁知别有登科处。不在文章纸墨间。

　　阳羡舟中即事

　　来往风尘两𩯭雕。青山冷笑世人劳。平生碌碌成何事。一片年光梦里消。

　　示僧

　　衣中难着是袈裟。龙衮貂裘未必佳。若使为僧心不了。何须祝发住烟霞。

　　过大庾岭二首

　　空拳出岭一樵夫。得钵归来上祖图。鼻孔大头还向下。支那翻作葛藤窠。

　　红梅林下黄梅钵。夜半谁持过岭南。无限好山青不语。个中一句若为参。

　　赠本来和尚

　　前后千峰去复来。几回蜡屐破苍苔。只今懒向诸方走。饭罢和云卧石台。

　　过张文学茂木

　　竹林流水读书堂。更爱清风送午凉。喜怒未萌谁是主。香云片片度长廊。

　　哭千松座主

　　茫茫宇宙总他乡。像季惊摧正法幢。南望江梅愁不尽。千松深处落寒香。

　　望鞋山

　　无劳针线自成鞋。万古惊涛不可埋。世上有人能着得。输他没量道人来。

　　悼穆元庵

　　怪底元庵老觉翁。春光漏尽树头空。惭余一片红莲舌。无地轻摇此辩锋。

　　九江舟行

　　春风杨柳问前途。南北关山万里孤。一片月明照江水。此时心事有中无。

　　紫柏老人集卷之二十七
卍新纂续藏经第 73 册 No. 1452 紫柏尊者全集


　　紫柏老人集卷之二十八

　　明　憨山德清　阅

　　　　　诗(七言绝)

　　登吴江华岩寺塔

　　汉武何须问劫灰。只今沧海旧尘埃。塔灯谁点吴江上。直得鱼龙睡眼开。

　　空堂夜坐

　　趺坐空堂如水清。灵机历历自超情。百年三万六千日。安得须臾此地行。

　　咏于三公观察十郎竹

　　秋风疏影摇窗冷。夜月清香引坐深。更爱诸君能抱节。不因霜露失初心。

　　吊鹤林寺松

　　从来说法有松涛。老衲无烦舌相劳。谁料一朝都伐尽。几回归鹤夜寻巢。

　　寄吴江诸法侣

　　吴江明月旧时同。万里迢迢向蜀中。寄语长桥流水道。莫催尘世白毛翁。

　　寄仲淳

　　去去峨眉万里余。掉头东海意何如。但将亲骨埋平地。到处青山好著书。

　　赠姚国宾

　　柱史归来一箧霜。其谁问疾到东昌。汾河片影巢陵月。千里关山不尽光。

　　悼大千老师

　　八功德水最清凉。饮者能消热恼狂。不二楼高云散尽。十千龙象益悲伤。

　　灵岩喜汪将军傅侍御至

　　却扫风尘进白云。空山流水静中闻。九重天上人多少。遍数那能及二君。

　　佛香院

　　佛香院里过清明。门外垂垂柳正青。怪底晓莺啼不断。广长舌相荡风轻。

　　宿东台

　　绝顶风高白日寒。云山重叠槛前看。夜深徙倚南楼柱。喜见沧溟涌玉团。

　　题玉女潭

　　仙肌香洁本无尘。未必临潭浴此身。自是山公嫌寂寞。装成幽胜引游人。

　　吊玄晏

　　桃红李白春光好。谁料东风夜半狂。玄晏先生非寂寞。菜根滋味古今长。

　　过玄晏草堂

　　春鸟啼来花已深。草堂可得静居心。逝川既去不复返。几度临风泪满襟。

　　示姜士华

　　火宅焦烦岂久居。𩯭毛成雪费驱除。故山相去无多远。车大莲华衣里珠。

　　示端雍

　　花落花开几度春。此身如梦亦如尘。晓来聚散东风急。红点苍苔色不新。

　　示傅公肃(四首)

　　江上芙蓉向晓风。雾华初染色偏浓。人间乐事真堪笑。歌管楼台写镜中。

　　白发从来不怕人。侯王头上晓霜新。还家莫道关山远。一念回光冻地春。

　　日月升沈不解停。𩯭毛镜里雪花明。何如掉臂风尘外。闲伴樵渔过此生。

　　逝水滔滔日夜鸣。浮生谁复解心惊。青山常在人频老。紫陌弦歌不可听。

　　示韩生

　　螺髻山中雪色寒。绣衣云外有弹冠。韩生也解闻钟磬。消尽声尘领八还。

　　寄铁庵居士

　　天雄山色武夷同。负约寻来入梦中。怪底维摩常抱疾。八行无雁有谁通。

　　游海门二首

　　岳宗朝会古来闻。此日寻源到海门。寄语行边碣石上。图南还有北溟鲲。

　　青山结伴好忘机。春水桃花一色绯。鹏翼自怜风力细。殴鱼先向海东归。

　　避暑萧冈

　　利名不识有何亲。累杀世间多少人。在处松泉堪避暑。肯将白足走风尘。

　　偶成(八首)

　　烟波堆里道场开。车马终难践碧苔。清梵竹篱关不住。磬声飞出水云来。

　　山头百亩钵盂田。闻道英檀据有年。此日云居得新主。雕胡食尽好垂怜。

　　襄江一水曲何多。两岸桃花色未酡。莫道春寒杨柳怯。乘风也解弄烟波。

　　建昌山水胜临川。纵使王维画不全。风大观成君试看。直将吹放小西天。

　　祖庭秋晚觉花空。祗树萧条锁梵宫。幽鸟似怜无缝塔。几回肠断叫西风。

　　四顾乾坤一洞然。长江万里片帆悬。浔阳此去无多路。五老云开翠泼天。

　　野水去来六七里。小舟黑白两三人。雨余自是烟波润。归去清歌月色新。

　　朝来金凤卖红香。朵朵含羞挹露光。色更空生空更色。谩夸飞燕体轻扬。

　　闻磬

　　长堤短岸绝烟波。仿佛龙宫隐薜萝。风暖磬声飞欲断。遗闻谁解听渔歌。

　　夏日曲阿梵川偶成

　　三伏乾坤一甑同。静思水壑驾寒松。冻云便觉生毛孔。不若长斋绣佛容。

　　泛舟梵川(二首)

　　绿杨堤畔微风起。红掌争惊碧玉盘。谁棹小舟横水口。清香拂拂带轻寒。

　　不抹胭脂趣已幽。自怜颜色照池头。须知此外无空相。蜀锦何妨隔水浮。

　　春日重游光德庵

　　流水桃花大士家。道人曾此泛星槎。白牛塘上闲吹笛。归去儿童日已斜。

　　慈寿访劳盛主人不遇

　　千岩披月到风尘。一访那罗洞里人。莫道过门余不入。香云腾处示全身。

　　过玉河观音寺

　　一径秋云到薜萝。隋唐陈迹问烟波。重来谁起祥公定。马上行吟五噫歌。

　　客东云居寺即事

　　轩冕松云调不同。那堪箫鼓杂疏钟。一声长啸出山去。野鹤从来无定踪。

　　显灵宫闻邢炼师语有感

　　仙源密迩蕊珠宫。云尽天坛月正中。松露鹤翻曾湿袖。相逢莫笑野烟浓。

　　过西云居寺有感

　　万里峨嵋去复来。古碑无字洗苍苔。琬公慧命谁将续。泪洒青山染劫灰。

　　南岳观音沼

　　流泉岂是世中声。妄想纷飞听不成。试把耳根暂拈却。云边别有路通明。

　　镜虚

　　镜里虚空花上春。未生心处却投真。若教蜂蝶纷纷集。只恐东风解作瞋。

　　望普说殿

　　广长舌相覆虚空。佛与众生吞吐中。隔壁钏声生杀柄。清凉热恼辨雌雄。

　　尊者堂

　　双松盘据万峰腰。静夜微风学怒涛。龙象百千相次礼。卷帘喜见凤头高。

　　戒坛偶成

　　黄金不记筑为台。死马能牵乐毅来。绝壑筑坛传佛戒。大雄家具冻云雷。

　　结冬永慈寺赠芦芽主人妙公

　　莫测深林虎豹居。道高何事费驱除。危峰环列听禅观。流水潆洄学梵书。

　　悼寿禅堂师

　　宿草平兴共度关。只今灵骨葬空山。瓣香飞奠秋风里。流水声中塔影寒。

　　芙蓉阁偶成

　　白犊溪头过小舟。布帆风急浪花浮。烟深不识归何处。时听歌声到画楼。

　　约王泰宇登茅山因未返赋此

　　处处东风弄柳条。行踪犹未上三茅。华阳洞口春将老。愁杀游人归路遥。

　　吴中夜泊

　　凉生苹藻动秋风。万里无云一镜空。今夜孤舟系何处。吴江清浅月明中。

　　吴氏废园(二首)

　　汾阳门第晋风流。缥缈湖山感胜游。今日松萝谁是主。断云残月锁江楼。

　　筑成金屋贮婵娟。草魇花迷知几年。愁见向来歌舞地。古槐疏柳起寒烟。

　　寓匡山黄龙潭寄宾阳老禅

　　一庵高结翠微闲。千尺飞泉万仞山。月夜为谁歌白雪。遥闻清响落松关。

　　山中老人

　　青山回合路纡盘。流水松风六月寒。九十老翁忘昼夜。醒时只把梦时看。

　　葛洪山访泽上人

　　路当断涧倚寒松。重叠峰峦拥梵宫。未过竹桥清磬歇。老禅扶杖笑相逢。

　　西沼晚泊

　　扁舟日暮泊孤村。何物吹空天上云。卧看月明照清浅。是谁遥指水晶纹。

　　忆山居

　　劳劳白足走风尘。才别青山秋复春。重叠云深岩畔屋。寂寥空锁久无人。

　　访郑春寰不遇

　　湖州城里风光别。一半人家烟浪中。惆怅仙公醉何处。柴门岑寂水云封。

　　赠天竺僧

　　十万程途数载通。沙头弹舌授降龙。五天到日头应白。月落斜西半夜钟。

　　大方禅伯上山

　　白云一片解深藏。家丑虽多慎播扬。松谷老禅真面目。太行山色自苍苍。

　　与邹南皋居士

　　孤松高倚大江头。日夕波涛荡去舟。野鹤几回翔欲下。风枝缥缈未能留。

　　过向城广福寺

　　万簇云山拥佛宫。璇题藻井草莱封。夕阳墟落向城北。几度钟声送晚风。

　　潭柘怀缪仲淳

　　谷口龙泉一片云。去来谁复见离群。夜深唯有沧溟月。无限清光不可分。

　　怀燕京诸居士

　　群籁消沉片月西。阿谁写出未生时。长安不在春光外。梦里浮华几个知。

　　别开侍者

　　日光寺前日已西。空山摇落语离违。行尘𡋯𡋯两条路。头上青天不可移。

　　咏石乳泉

　　石乳高悬不记秋。半空珞珞泻寒流。遥知此去归沧海。大作云涛浴巨舟。

　　志梦

　　独惜无人万斛舟。风波恍惚卒难留。谁知岸上持竿者。几度斜阳泪湿裘。

　　示诸沙弥

　　赤心片片为诸人。痛棒难禁满腹瞋。只恐出门三十里。恨心竟作水中尘。

　　嘱芦沟桥资福寺住持本公

　　十年𢬵命死挨排。逆顺相逢莫动怀。待过隆冬春自到。千红万紫一齐开。

　　山居(二首)

　　独自经行未欲眠。夜凉明月照松泉。好茶一碗昏方歇。踏破虚空别有天。

　　白云无心道人心。流水无迹道人迹。心迹两忘齐有无。白云流水谁复识。

　　别陆太宰(有序)

　　余童时知太宰名。既脱白。始识于嘉善之大胜寺。今逆推之。凡易二十二寒暑矣。余尝见太宰。出处无常。得失参互。不可以凡情测也。如维摩以卧疾为广长舌。说不二法门。夫疾与不疾为二。死与生为二。荣与辱为二。老与少为二。凡与圣为二。了知疾即不疾。死即不死。荣即不荣。老即不老。凡即不凡。是谓不二法门。苟能入之。虽火聚刀山。皆清凉慈忍地。惟太宰久入是法门。故能于生死荣辱出处之际。纵横自在耳。余少太宰二十二年。辱太宰不以齿少贫病。托于道义之分。今将别而之晋阳。披晤未期。感而赋此。

　　春过丈室维摩疾。夏到维摩丈室安。此别不知何处去。浮生开口笑多难。

　　谢太初静主惠楞严集注

　　万叠寒云抱寂寥。日高犹自懒伸腰。楞严十轴谁相送。一炷名香笑里刀。

　　自肯寮自讼

　　莫嫌奇特障灵泉。大用临机不现前。愧我毒心行未彻。赚他男女落廉纤。

　　般若泉

　　独坐苔龛万虑空。瀖然一脉泻层峰。从教龙象如云集。供佛浇花用不穷。

　　月夜登海藏楼怀江南诸法侣

　　头上青天四面山。一楼高耸翠微闲。空窗最爱无云夜。溢目清光只独看。

　　睡起示道开

　　粥罢正怜方梦醒。日高犹自打鼾眠。开郎已解随慵懒。伸脚无端裈布穿。

　　自肯寮

　　年来足迹遍江山。五顶清凉未欲还。却笑今朝心自肯。河沙龙象任跻攀。

　　为新剃可禅人字止台(有序)

　　昔人有言曰。知人者智。自知者明。马大师住山时。猎人石巩。逐鹿过其前。问曰。鹿何之。大师曰。汝一箭射几鹿。巩曰。一鹿。大师曰。吾则不然。巩曰。师射几鹿。曰一群。巩闻而骇之。大师乘其骇。而启迪之曰。汝能射鹿。何不自射。巩遂反弓自射曰。直无下手处。大师曰。这汉千劫无明。当下冰消去也。若然者。信知人易。而自知难。人能自知。如己眼见眼。苟非就中人。则石巩之无下手处。宁易言哉。禅人名常可。余字之曰。止台。以渠剃染清凉。诚无忘文殊老汉。并其受业和尚之德耳。虽然止台能自知。则台可止。台可止。斯恩不负。人寿几何。老而知反。脱不能于空闲寂寞之濵。冰枯雪老之地。以终其志。非夫也。止台勉之。

　　世上稀逢七十人。羡君老大出风尘。慧刀举处情根断。去住无忘五顶春。

　　再游潭柘寺

　　峨嵋万里去重来。法雨香云遍九垓。谁料昔年荆棘地。空山已复涌楼台。

　　云尽见石门山

　　此中山水如西子。手抱琵琶面半遮。若使风流潭看见。今朝云尽孰惊嗟。

　　悼栗庵居士

　　武夷不改旧山青。十卷楞严讲未成。惭愧自言还自食。但将一颂寄延陵。

　　悼王方麓先生

　　前生曾道是华严。习气临终果现前。释尾儒头难辨别。还同竹篦勘痴禅。

　　旴江舟中望从姑山

　　学得长生固是奇。身存影逐有谁知。何如只学无生好。我既无生死自离。

　　曾为紫柏巢中鷇。和好音声总不如。今日一编重举似。血痕沾洒透珊瑚。

　　满腹春工着处栽。含毫聊当一枝开。是谁管领无弦曲。双径迢迢庾岭梅。

　　丁卯秋日。阅刻紫柏集。弟子元广分预其役。每见当时拈似处。失声而泣。因成二绝句。漫缀于末。不自计其词之工拙也。

　　歌

　　愿僧歌

　　君不见大块内。大块外。凡属有形皆聚沫。风卷沧溟彻底枯。皮既不存毛奚赖。今与古。知几代。搜剔兴亡多感慨镜里豪华草上霜。日出浮光竟安在。大道丧。仁义起愚智遑遑分彼此。七雄五伯杀气骄。楚狂悲凤讥孔子。李伯阳。尔胡为。去华取实亦支离。欲返真淳盘古心。时人未必解相随。穷百家。讨众论。傍门骈户增迷闷精闲文武战功名。究竟空余千载恨。自秦来。不可说。力并山河流杵血。虽然美恶不同观。到头名分惭先列千算计。万思量。古往今来梦一场。寒暑相推毛易白。争如削发礼空王。空王业。贵人绍。生死中流施橹棹。有缘拍手便登船。一念不生等粗妙。死井水。岂藏龙巨灵一拨泥沙通。百千三昧总心源。横拈竖弄振家风。有等人。眼睁睁。欲心如火觅长生。谁知生是死之媒。媒在终难药物成。纵成得。必有坏。有坏修之非所解。少年自笑学飞升。一段风骚几为卖。多算胜。少算败。算来算去为僧快。五蕴身心水即波圣凡坐断无挂碍。一瓶一钵海山宽。云行鸟飞恣歌呗。愿为僧。愿为僧。世世生生继祖灯。四弘为毂法为轮。碾断众生爱与憎。杜鸿渐。王钦若。生愿为僧死负约。不荣国相贵为僧。达者自知解与缚。青山曲。碧水湾。松竹风来益道颜。相逢若问为僧事。须信为僧非等闲。

　　唤鸟歌

　　道人天放度浮生。城市山林信脚行。除却着衣并吃饭眼前无事可留情。云边松。松下石。枕锡横眠消白日。从他花鸟报年光。鼻息如雷睡正密。忽醒来。持铁钵。狂歌出谷真快活。望烟乞食向前村。一饱那分精与粝风尘中。境界别。憎爱纷纷难了绝。输与心空及第人。遇缘好丑何烦热。知不知。漫自痴。萧梁陈迹草萋萋。两轮日月如丸掷。竹马儿童𩯭已丝。贫与贱。富与贵。冷眼看来无面背。狂奴自是卖高名。平等光中生忌讳。蓑衣不着着羊裘。七里滩头成浪费。这段光。见不见。日用堂堂同掣电。直饶师旷与离娄。竭尽聦明隔一线。访道易。悟道难。相逢几个委心肝。些儿拂意便生瞋。神珠肯把与君看。得此珠。大事了。我本不生谁复老。流水声中唱哩啰。斜阳影里唤归鸟。罢罢罢。及早休。千峰古木足清幽。莫待飞高倦始下。羽毛零落道难修。

　　吊开先湖月鉴公种树歌

　　君不见开先老僧号湖月。罗公见之不敢忽。赠之湖月非无取。清明在躬体外拙。湖上山。月边窟。朝暮往来行不歇。见人斫树即哀号。跪拜其前求莫伐。毫末全抱霄壤然。损我一枝㧞我发。君欲伐者便一时。老僧视之如斫骨。愿君顿发菩提心。留与禅林壮门阙。夏月游人夹道凉。冬来风雪难埋没。更有神飙天外来。树响泉声当面咄。男儿咄面解翻身。凡圣情尘弹指劂。

　　示觉皤居士歌

　　去年花落开今年。今年花落开明年。花开花落知几回。有谁能究未生前。未生前。痛究竟。死生憎爱登时净。觉花开遍菩提树。香满十虚耳根领。

　　病病歌

　　五行四大是何物。解寒热兮解生克。风寒水湿互交驰。情根未拔遭渠惑。遭渠惑几度寻渠浑不得。一片虚明碍口门。千言万语吐不出。马驹儿。日面佛。月面佛。洞山暗里同轨则。看他有分有谁知。拈转顽心赤骨立。赤骨立。从教五眼难窥识。却许狸奴白牯流。寒热罏中间跳踯。君不见桃花红。李花白。才得春光便增色。昨夜东风过短墙。朝来满地空狼藉。眼前荣。能有几。二鼠侵藤坠复起。等闲镜里𩯭毛斑。报道当人死消息。死消息。我若无生媒不入。这些病痛向谁言。多少男儿甘自忽。甘自忽。铁面阎君解罗织。三途一报劫五千。出得头来终费力。又不见高张富贵震天地。头白黄金买不去。南山北岭冢累累。见说蓬蒿穿眼里。憨憨子。能病病。梦中拾个破沙盆。醒来却是谈禅柄。曲折松枝随手应。天风偏向手中吹。霹雳一声头却耸。

　　桃花歌

　　君不见桃花开。桃花落。开时何芳秾。落时何寂寞。谁知本无殊。人情有丰约。南青阡。东紫陌。无限桃红与李白。玉楼人醉唤不醒。梦里南柯郡政积。不知何处晓莺啼。醒来红日悬天碧。追思枕上荣辱事。兔角龟毛争仲伯。古与今。休与戚。动静一条横喧寂。尧舜巢由镜里花。春深风雨闲吹笛。牧童岂有悲欢心。有心听之心如摘。桃花开。桃花落。开落恣无常。道人卧岩壑。壑之上。岩之东。偏多翠柏与苍松。长风忽然游太虚。云涛滚滚鸣千峰。耳根无何声洗脱。我乃丧我我无踪。无踪是我我是谁。斜阳西去自鸣钟。钟中鼓声如可杂。晓来何以破昏蒙。桃花落。桃花红。分别情空代谢同。我是如来真骨肉。肯将妄语诳寰中。

　　示如印观身歌

　　君不见如花女子谁不恋。只缘面嫩怕风吹。几回躲避桃花畔。又不见吴王楼船载西施。荡漾中流炫颜色。一朝越兵过行春。等闲笑里姑苏失。这肉块。害杀人。古今无限没风尘。老僧有个降魔术。不是英雄不解识。常将此心观此身。此身毕竟是何物。今日观。明日察。内外搜求没搭杀。皮褁肉。肉包骨。横筋竖络互相织。三焦五脏细复推。蛲蛔以为极乐国。脓为浆。粪为食。终日醺醺自为得。一朝报尽幻躯烧。总随烟焰风飘失。能观者。是我心。所观者。是我身。能所何曾有䟽亲。譬如吴越各江山。痴人无智认为一。观之久。观力渐熟成抖擞。一道神光照厕坑。蛆虫滚滚希延寿。臭秽中。不堪处。争名夺利谁思止。万两黄金买粉头。直谓风流长不死。悲哉业鬼与淫妖。不道东风夜半生。犹谓春光常若此。

　　纸袄歌

　　君不见天上六铢衣。人间宫锦袍。纤柔交错固无比。争若溪藤道味高。西风起。谁不怕。凛凛侵人如箭射。寂寞千岩披坐时。恣尔寒云覆房瓦。夜将半。窗月白。侍者莫能辨青赤。误认霜猿扰余禅。蓦地当头打一䇿。曲兮曲。直兮直。凡圣情忘难可测。化母机梭织不成。那堪罗绮较颜色。行着轻。坐着𤏙。坐卧相应便舒卷。八风一任作风涛。道人岂改菩萨面。挂松枝。晒屋角。穿窬见之亦不捉。隆冬独壮老僧怀。一片虚明谩描邈。又不见纸衣道者亦奇特。生死去来何自在。却被曹山痛斥之。念异便与玄体昧。中峰老。亦纸袄。横拈竖弄无不好。即衣说法声如雷。自是聋人耳昏耗。比年来。俗愈薄。狐兔成群乱穿凿。柳絮芦花翳眼睛。解脱光明甘束缚。紫柏生。见弗忍。逆即逆兮顺即顺。夜叉菩萨面无常。劫化痴郎悟心印。也不管你青州衫重七斤。也不管你溪藤袄无四两。一条性命等微尘。赏即罚兮罚即赏。

　　悼徐文卿太仆

　　避暑何须万峰去。虚堂寂寂多山趣。飘风骤雨须臾过。屋脊瓦沟流泉注。万壑千岩孰卷来。等闲却向城中开。秋雷轰轰鸣法鼓。无限劳生梦里回。君不见开门绿自到。望处红如妆。即色知非相。风尘莲萼香。不数日。徐彦文。匆匆束装朝圣君。讣音一旦闻意外。空解未深泪缤纷。前船便是后船眼。莫道他死我不管。蓦地临到我头上。电光石火徒悲叹。随顺无明起诸有。英雄百战争好丑。若不随顺诸有离。佛手何曾异我手。

　　观牡丹念来慈

　　未花主人何处去。正花犹自不归来。倘然一夜风雨生。可怜艳冶点苍苔。君不见富贵贫贱本一条。花开花落徒嘈嘈。槎芽未发试着眼。摇落孤根暖独饶。

　　鞭镜歌

　　君不见桃李华。鲜且软。红白枝枝风未卷。公子停鞭勒马看。等闲一片飘清浅。河边水。去不返。可惜朱颜日渐损。从教把镜玩髑髅。笑杀痴心生缱绻。又不见潘安宋玉貌最美。一息不来成弃委。青铜知道落谁家。不照儿郎照婆子。

　　山居歌

　　达观颠。达观颠。众人所爱渠弗怜。闹里抽身委躁君。疏狂一味乐林泉。撩起行。未甚错。鼻孔孤危不受索。世路崎岖行道难。算来肥遁是高着。大率进。莫若退。行藏慎密终无累。粪衣怀宝宁负痴。人不知我我则贵。住深山。敢偷安。火种刀耕度岁寒。饭讫虚窗礼佛书。几回明月借光看。置残卷。双足敛。水韵松声耳不揽。一块圆明忽现前。瞥尔生心即不见。眼中钉。脑后楔。不是轮扁难出脱。相应约莫徐疾间。放过依然成两橛。无手人。解行拳。轻轻击破赵州关。五家祖印落掌握。生杀纵横岂等闲。罗缑岭。石孤硬。鸟道悬空常寂静。万壑千岩一线通。龙泉幽䆳多潭洞。可栖身。可涤心。觉路萧萧缺嗣音。狐兔成群白日嗥。夕阳碧殿下秋阴。君不见屈步虫。即屈即伸难大用。苍虬一蛰迈三冬。出水云雷自相送。烟霞趣。莫谩举。古往今来挹巢许。衡山懒瓒枕流眠。丹诏连征不解起。这家风。勿外通。若将此意透王公。管取当头失高贵。涕唾功名学苦空。

　　梵川问月携麟郎觉生

　　吾问天边月。可曾有离别。燕山与吴门。几见月圆缺。或复海上生。有时林间没。光辉在隐显。肯为迷云汩。君不见长安道傍萧寺中。焚香露坐月当空。昨宵十八高人聚。风月无边尔复从。又不见不传之妙乱抛掷。满地珍珠谁拾得。此情难借虚空喻。摧破虚空须着力。

　　清凉寺双柏歌

　　君不见古清凉。伯仲干霄知几霜。窗前倏忽神飙生。翠涛吼唤寒焦肠。此时趣。谁领略。积劫情尘俱廓落。堂堂一片旧灵台。塞破虚空无处着。好家风。谩从聋。浮生如梦梦如空。今昔豪华镜里狂。劝君莫负主人公。淮阴功。留侯䇿。究竟都来闲费力。三月桃花雨后看。残红满地悲狼籍。大将军。五大夫。荣名无故落江湖。争似清源堤下柏。难兄难弟世中无。又不见鸾凤高。去去来来爱此巢。香叶玲珑韵独奇。静听瀑水涤心苗。俗渐薄。真可哀。几人痴想制棺材。金郛玉廓终须坏。木板安能保久埋。勿短见。取势便。呼奴喝隶逞好汉。直谓青天亦可欺。青天较汝更会算。大张罗。任他钻。到头一一结公案。何如当年即回光。留取清阴后人感。

　　示张春堂

　　丹衷云外寻知己。赤脚尘中觅信心。二十年来霜雪苦。寸肠愁绝为谁吟。为谁吟。吴门风月最知音。知音不在念生后。一道神光贯古今。闻我行。惠双履。万里烟云生足底。烟云总是相知心。去去怀君宁有己。宁有己。瞥尔生情早不亲。愿君护念常如死。死人坐断攀缘时。槁木寒灰未足比。猛然大地回春光。头头处处皆芳紫。信手拈来总药经。问君何处留经注。唯愿龙神常护持。普与众生作良剂。

　　姜节妇歌

　　项羽强猛谁敢并。恣暴纵火烧咸阳。烟𦦨亘天三百日。视之谈笑略不伤。想必肚肠生铁铸。又同木石无情思。及别虞姬便动情。歌罢伤心泪如雨。又不见汉高大度天下闻。抱病呻吟欲断魂。戚姬难舍死不顾。抚床相视泪纷纷。这两汉。气吞当世真罕见。罗络英雄如小儿。使贵即贵贱即贱。触着虞姬与戚姬。不殊生铁遭火煆。方圆曲直任钳锤。又如籧篨任舒卷。楚霸王。汉高祖。大度强猛何足数。爱欲关头皆受降。临死恋恋犹相顾。反不如嘉禾城东姜氏女。亡夫节抱金石固。弹指高楼五十年。不异羁旅寓旦暮。又如枯木倚寒岩。春光荏苒心如死。唯有清贞不变常。遗风永永镇颓世。

　　游善卷洞

　　性僻平生爱泉石。天下山川遍曾历。搜奇讨异几经秋。佛窟仙源靡不识。靡不识。善卷幽灵更殊特。香蔼崆峒别一天。雕岩刻岫缀云烟。石田丹灶尚依然。仙人一去不复还。人物森森俨若生。游人把玩何多情。造物变幻固难测。以道究之亦可得。自是游人不悟心。却于心外生情执。生情执。随境迁流何日息。此心明旷本无涯。昧之无故生欣戚。临泉坐石便欢然。把酒高歌自比仙。须臾兴尽复尘劳。一段幽怀变萦缠。何如直悟本有心。信手握土总成金。大地都来一只眼。不知何处可安针。若有一针可容得。此心之外必有物。有物安能无爱憎。爱憎既起迷真识。吾之爱山水。从来不断此。踏遍名山不着尘。看尽江山又何色。撩天鼻孔任昂藏。去住无非无有乡。不知谁荐此中旨。国山寺里礼空王。空王礼毕出法堂。千峰回合已残阳。扁舟缥缈向何处。夜泊烟波万里长。

　　汝坚歌赠项子

　　有形坚久惟天地。水火风灾终飘没。此乃如来真实言。不是等闲相诳惑。天地间。事虽多。升沈光景暗消磨。一一已过不复计。荣辱牵人情不枯。情不枯。逢春欢喜遇秋悲。古往今来皆若斯。不思天地不长久。但见所欲皆可守。天地数穷尚倾颓。须臾荣辱我何有。春花虽媚终必凋。容颜虽好终必憔。君不见偷桃曼倩头解白。寒暑催年不可逃。可逃惟有一着子。天地有坏他不死。不在深云远壑求。不离现前日用处。穿衣吃饭莫放过。生心早是路头错。一路光明变识情。改头换面由渠作。瞥然悟识情。即是金刚座。一切万物属生灭。惟有此座常坚固。不是英灵大丈夫。阿谁占之得安妥。得安妥。汝字汝坚不虚度。我歌信口不思量。傍人读之笑我狂。惟有汝坚信不疑。晨昏吟咏遣时光。遣时光。春花烂熳香何处。不用鼻尝用口尝。

　　白衲歌为冯开之作

　　此色不异奔茶梨。来往风尘不染泥。愿君此心如此色。一点孤明常历历。又同日月破幽霄。升沉宇宙无踪迹。此衣披之不颠倒。愿君此身常皎皎。朔风吹雪天不寒。又作苍生黄绵袄。此衣又同青山云。卷舒自在为甘霖。一切枯槁被恩泽。无情亦生欢喜心。与君聚首不甚久。知君心地少尘垢。临别遗君此衲头。愿君精神常抖擞。耳根如铁卷不转。相逢依旧春风脸。黑白丛中标格奇。魔外望之心胆战。我去矣。君须记。云影天光总我情。闲朝静夜休相忆。休相忆。绝情识。一点孤明常历历。此色不异奔茶梨。愿君此心如此色。呵呵呵。咄咄咄。到头光景何消息。白白白。黑黑黑。君之脉。

　　懒瓒歌赠曾金简

　　我闻君家住衡岳。出入常随猿与鹤。消闲更解弄潺湲。绝胜风尘争奕博。又闻衡岳有懒瓒。只会穿衣并吃饭。众生苦海正浮沉。隈藏岩畔浑不管。丈夫儿。既出世。不为众生作何事。焦芽败种非大根。唯堪打杀喂狗子。普天之下皆王土。汝独潜心恣懒惰。假使天下都学汝。众生沦坠复谁度。懒病不除害非浅。此风从今不可扇。君不见天子懒惰社稷亡。丈夫懒惰家不昌。农夫懒惰致饿死。蚕妇懒惰蚕必僵。汝这汉。没思算。专以习懒为惯便。懒病既成无药医。平生一事无所办。汝不闻如来呵懒为毒蛇。昏蔽灵台苦无涯。头出头没生死中。几能得睹优昙花。君既归。懒瓒想必旧相知。为我殷勤致此说。从今勿以懒为辞。闻此说。仍不改。犹复松萝贪自在。与我一拳打杀伊。敢保长劫无罪债。只恐君。力量小。反被懒瓒到打倒。一场败阙天下闻。惹得儿孙聚口笑。

　　子房山歌

　　彭城山上云。彭城山下水。聚散及浮沉。人代迭终始。君不见人生大块能几何。黄河东逝无回波。豪华过眼晓天霜。谁能百战争山河。楚汉雌雄一梦劳。其余蹄涔安足多。世谓先生见几蚤。侯印弃之如腐草。超然故托赤松游。到头那得韩彭恼。此据先生迹。安知先生心。先生在报韩。功名非所忻。秦亡心事了。不去何沉吟。又不见功名长生不相远。弃彼取此识亦浅。我知先生天机深。刀圭羽翰都非恋。因登古寺赋此歌。偶将墨迹洒烟萝。先生莫笑太多事。男儿志气情难磨。难磨若是苍苍𡾊。河迁谷变无定轨。惟有先生一片心。恒与兹山增秀美。

　　龙蛇歌

　　君不见龙与蛇。本无常。龙若有欲即为蛇。蛇能无欲鳞虫王。世人所欲固虽多。饮食男女为六疴。若以饮食较男女。男女又为欲之戈。汉高祖之大度。楚霸王之强悍。一火咸阳心不悲。虞姬别时情何软。淮阴功高尚忍诛。戚姬临决苦踌蹰。能将欲海轻掀倒。自古人间几丈夫。西施不知是何物。倾城倾国无多力。当时若使留於越。越霸诸侯亦未必。又不见五百仙人善驭云。去来空际尽超群。才听宫女一声曲。神力俱遭欲火焚。苏子卿。持汉节。吞毡啖雪命欲绝。死生朝夕不可保。胡妇生儿犹所悦。欲之难断有若是。难断能断须男子。男子断欲尚多难。妇人失节何足耻。言虽反。意甚切。字字分明心吐血。是男是女能断欲。诚为世上真豪杰。扶人伦。整世道。苟非豪杰宁堪造。饶有周公伊尹才。未能断欲终颠倒。大可笑。大可笑。好汉多迷尿屎窍。臭皮袋上巧庄严。相看莫不称为妙。殊不知四大合成身。四蕴攒为心。若以四四观。身心何处寻。烦恼海。岂有边。龙蛇出没足云烟。人欲关头雷雨深。等闲换骨阿谁先。

　　旧路岭龙泉寺普同塔歌

　　君不见隆兴东龙泉西。棱层窣堵倚云霓。山高灵骨鳞虫长。地发琳琅鸾凤栖。老别传。愿行坚。峨嵋补怛咸周旋。戒珠圆洁光饮日。兴福十万并八千。了此心。非一生。十方三世时精诚。谁料髑髅无著处。清凉山里伴缁英。金阁岭。亦曾住。再来矢愿立标帜。可怜一片好心肠。深郎徒剖驴肝肺。照法师。涅槃义。皮肉相连无断际。生公尽道是前身。来往白云知几祀。临终时。显大机。讲堂端坐称阿弥。十气未残神独逝。莲花国里诞婴儿。义禅客。实难得。天生一段混沌质。无论早晚话头勤。采药林间忽禅寂。红日暮。不知归。虎豹群中身正遗。儿孙满望阿爹还。灯烛相寻鸟道迷。古涧边。定松烟。痴儿一见叫苍天。如何连日不归家。却向深林伴虎眠。既唤醒。忘所证。犹道须臾无片顷。尔曹无故恼老僧。好场瞌睡多破静。这三老。谁解表。输与皮毬闲炒闹。家丑翻腾无剩留。浩浩声光千古调。齐一变。至于鲁。鲁一变。至于道。从粗至精成风教。花落花开不记春。年年黑白来祭扫。此道场。初起难。数番血战清寒岩。枪疤刀口谁知痛。会首当年命几𢬵。助战者。老与少。僧俗横死真可悼。而今大众得安然。饥餐渴饮皆温饱。如是恩。莫忘却。举首虚空有菩萨。行藏好歹渠尽知。劝君莫为没傝𠎷。我作歌。意甚美。但恐吾曹忘所始。始忘本折枝叶衰。前人辛苦成何事。话到此。肝胆裂。知恩报恩须豪杰。春来寺外桃花开。前后残红亡者血。

　　吊子陵严先生(并序)

　　自洗饮风微。至马上得天下之雄。而功利智勇。波震尘飞。君臣交猜。朝富贵。夕诛夷。然趋之者。犹如夜蛾之投𦦨。哀哉。及先生足加帝腹。耻缨绋。而激清飙。延至李膺范滂之徒。不以死生易义。概桐江一丝之余烈也。今幸过祠下。因寄短章一吊先生。吟曰。

　　三召兮不能荣先生。一退兮不能高先生。荣高既外兮则先生不可得而名。唯山高水长兮。一瞻先生之眉宇怅然而行。

　　铜犊歌(憨公遗在龙门者)

　　扶桑之西。黑水之东。劳盛凌厉。海色朦胧。奇岩异壑。曲涧巨峰。烟云深处。惊涛振空。中有美人。寂默禅宫。予曾扣关。如桴击钟。不虑而酬。即问而通。见斯苍犊。背负仙翁。展卷勿收。意托冲融。神游混茫之初。迹符既判之后。长者绪言。久承下风。睹物思人。真怀忡忡。

　　上方山夜坐怀孙仲来

　　明月在青天。流泉在碧山。素辉与寒响。静听有无间。我有所思兮。美人纷未还。时阴固难待。奄忽𩯭毛斑。结屋松萝深。况连清溪湾。轻舟飘白波。渔父多软顽。既去仍复来。华鳞得非艰。欣然换浊酒。一醉忘万般。拍手唤不醒。游魂江海间。风涛未可测。彼岸宜早攀。

　　警世

　　嗟哉世间人。所计何其短。但欲遂目前。终古竟不管。形骸有败坏。真光常自在。不灭必受生。生必酬业债。今生弗如意。前因所招待。贵贱虽有殊。业镜宁假借。形端影必佳。面恶形必怪。少年如春花。既鲜岂不萎。常将萎事看。安俟零落悟。

　　哀灵岩寺僧歌

　　莫谓出家好。山居绝闲扰。年来苦更多。开口向谁道山地枯。山田瘦。枯瘦丰收能几斗。往来宾客强支持。分外征求何所有。况复三年两度荒。每日吞饥如饿狗。说到此。泪如雨。莫若离山托钵去。翻思佛祖旧丛林。难将一旦委荒楚。君不见灵岩寺。大小禅房皆废弃。老僧乞食未归来。白骨不知葬何地。流泉声。难可听。谁谓灵岩四绝英。松风今作断肠吟。木偶闻之亦泪零。

　　悼栖霞素庵节公(并引)

　　师之所得。以无得为得。所以处失而未始失也。以其未始失故。凡庄严净土。崇丽缁林者。触愿而成。虽云山可磨岷江可竭。师之德容充如也。一旦弃我而逝。宁无悲乎。故以辞悼之辞曰。

　　师来兮以慈悲为钓。师逝兮而性命合妙。青山兮师骨。流水兮师笑。余痛哀兮垂照。法梁折兮孰肖。鄙词瓣香兮一吊。

　　登方山歌

　　君不见晋阳方山李长者。爱虎䭾经不用马。大贤村头高山奴。一见至人便能下。嗟哉世道衰。斯文竟成假。空闻冠盖名。已乏旧风雅。马家古佛堂。土室久荒凉。长者去不返。佛日谁洗光。惭小子。生何晚。双林那堪绍缁衮。见贤思齐非惮劳。寻山问水叩玄阃。我曾闻华严经。十方如来之典刑。四重法界难思议。孰能挥毫无留停。譬百川。争赴海。万里云涛焕文彩。又如春光在万物。洪纤浓淡皆自在。理法界。喻夫水。水结为冰事相似。互成互夺等屈伸。千舒万卷不离指。最难悟。后一种。事事无拘非杂氄。输与文殊阿逸多。当阳颂出价增重。怀州牛。嘉州象。张三吃草李四胀。更兼空手把锄头。明暗相参呈伎俩。日用中。露形容。含毫临纸何匆匇。星霜五易论告成。世传天女俱腾空。又闻长者初来时。囊挈经书历险危。风霜一夕震林谷。老松拔去泉如饴。至今岩僧仰饥渴。圣师厚德宁忘之。达观憨。出苔龛。蚤春结伴下寒岚。芒鞋踏破几层雪。神福山原试一参。广眉朗目蹑上峰。丹唇紫脸髯不同。身长七尺有二寸。天开法海真英雄。殷勤再拜不忍别。行行回首烟云重。

　　式庐歌(有序)

　　我闻太极老人乍梦之后。而两仪始行。自是特立环立于大块间者。惟山焉耳。震旦中。祖昆仑。高三峨。尊五岳。奇杰牢盛。神异蓬莱。今有易昆仑。退三峨。隐五岳。进匡庐。而独式焉者。盖匡庐之山。清深憨秀故也。清则离垢独立。深则幽讨莫测。憨则近厚。秀则远媚。若人取之有以哉。憨憨子闻而为之歌曰。

　　清兮本无染兮。深兮难讨测兮。憨兮且有容兮。秀兮远媚兮。奚独全此四德兮。予其望之厚兮。

　　澄公泉歌

　　君不见高山岩曲有流水。烟锁云藏人不觑。白足穷幽偶识之。倚杖徘徊不忍去。泉泉泉。何其玄。俨若欲语声弗全。又不见伯夷清。巢父洁。若喻此泉难我惬。澄公讲余来弹舌。苍虬作雨润枯渴。令人长忆胥靡君。泥涂板筑龙蛇穴。

　　江水歌

　　江水忽起兮。江水忽伏兮。起兮伏兮。是谁所使兮。心水本澄。忽然怒生。怒既为媒兮。所谓喜者。不烦介绍自然而相赓。是事甚易知兮。柰何触事而迷。起伏无媒。风哥作戏。蓬蓬然而来。寂寂然而去。来兮去兮。其谁之命。说者曰。有阴阳。而后有动静。风兮风兮。阴阳未判兮。廓然昭彻兮。此为浑沌之老。敢问此老之先。曰太极无极耳。嘻。无极之先。孰名无极。或曰。无极之后。名德始兴。憨憨子抱膝而歌曰。名兮实兮。相互而穷兮。所谓无极也者。太虚涂彩耳。喜兮怒兮。一心未生兮。果异果同兮。喜怒既发兮。有待无待兮。知有无者。果然真兮。果然妄兮。有能析兮。则江水之起伏。富兮贵兮。贫兮贱兮。皆春风中小儿骑竹马耳。知此则风之所始。在我而不在物矣。昔人有偈曰。大地山河是阿谁。了无一法可思惟。灯前喜怒自起倒。敢问西邻知不知。咄。夜来处处鸣钟鼓。敲破髑髅人不知。

　　燕山送雷雨居士奉使入楚

　　君不见湘水湘山天下希。烟涛空翠交相辉。片帆杳然向深处。掉首方悲人世非。贾傅韩生曾去来。满前幽胜成思归。好山好水不解赏。此道遥知未入微。又不见懒瓒。憨眠石枕头。禅心如水清无休。千峰但觉芋火暖。那知世上有王侯。君承王命辞燕山。拂拂秋风两𩯭斑。岷江洞庭远更阔。虎兕鱼龙日夕环。觉有心。见有身。无端明镜忽生尘。腾今耀古光自在。相逢几个用天真。莫道此言淡无味。无味之中无限春。朱陵高。久寂寥。回雁峰前荆棘饶。狐兔成群笑复哀。驱除剪拂金汤劳。临行更劝一杯茗。两行热泪沾缁袍。

　　再过澹庵居士园有感

　　勺水何必沧海水。爱石何必太山石。此石此水意甚深。白云碧草谁复识。谁复识。谁复识。见说先生手自垒。一花一木皆自植。吾虽无心来此中。恍若先生共相揖。

　　紫柏老人集卷之二十八
卍新纂续藏经第 73 册 No. 1452 紫柏尊者全集


　　紫柏老人集卷之二十九

　　明　憨山德清　阅

　　　　歌

　　皮囊歌

　　这皮囊。无好丑。空色从来莫能牖。自是当人情未消。千零百碎分净垢。君不见。元沙老。髑髅面前金刚倒。费尽精神扶不起。使人常夜徒悲懊。岑大虫。逞家风。快言丛障本来空。一朝拶着难伸诉。业障依然障不通。两禅伯。心路直。血血刀刀无愧色。公案分明请试观。冷灰豆爆知恩德。透此关。便不难。掉臂纵横恣软顽。但得胸中无夙食。从教药病自般般。圣凡情。顿坐断。不住中流岂两岸。须知死水不藏龙。雷电光中看胡乱。看胡乱。看胡乱。末上通身出臭汗。生杀交加意气闲。大底输他本色汉。

　　送静庵知客之燕京造佛像歌(有引)

　　静庵上人将铸铜为像。一旦辞予出山。予问此行奚为。曰造佛去。予曰。佛如可造。空可青黄。若知泥佛不度水。金佛不度炉乎。莫若铸心为佛。大水稽天弗能漂。劫火洞然弗能烧。顾不伟哉。焉用范铜为乎。上人曰。我闻冰可以为水。色可以为空。土木铜铁。皆可以目得之。色乎非乎。若然者。心无形段。空无边际。即空即心。即心即空。空兮心兮。孰得而思议之。范铜为佛。有何不可。古德有言曰。若人识得心。大地无寸土。寸土尚无。指何为铜。予曰善哉。子行矣。乃作歌以壮之。歌曰。

　　劫火洞然天地灰。毗岚吼击三禅隤。铸铜为佛不可坏。常光千古破昏埃。此行秋深时渐寒。归来应是桃花残。文殊老人频相唤。梦里春光兴易阑。君不见雁塔棱层高入云。龙藏稀奇难可闻。等闲莫把年光玩。老病休将口舌分。呵呵呵。会得么。剥皮刺血苦何多。岂是古人无所见。行边早晚细思他。

　　悼无尘开士

　　沁水谐观兮不迁。遥入潭柘兮独还。白云忽散兮宁堪。不远悼尔兮义完。生为死媒兮奚欢。死为生母兮奚难。了此而超然兮。即群动而固闲。公若有知兮。悬解于去来之间。

　　红禅衣歌与开侍者

　　宛然一片大火聚。触着当下谁不死。惟有命根久断者。披之处处为标帜。又如初八天上月。黑白相参难辨别。朽枯髅内解龙吟。乌云重叠清光发。莫谓穿旧不复美。华林曾示裴相国。再来非仗观世音。老僧端取直壁立。君不见鸟窠拈起等闲吹。侍者当阳便知归。阳天和暖披此坐。一切回互不回互。曹溪少室有来由。不是知音不点头。或五位。或三堕。总是众生寒之服。杀猪屠户念弥陀。圣凡觌面谩分诉。谩分诉。银盆盛雪月藏鹭。阿谁于此辨端倪。木儿石女堪分付。堪分付。不是绫。不是布。灿烂光明处处露。披之安坐风雪中。不异周围设罏火。设罏火。点雪投之可见么。若还不见总颟顸。见之无事讨事做。

　　寄吊陈内翰良轴

　　我登庐山时。东林访君子。别后不几年。君子取高第。黄粱梦未全。忽闻已弃世。花开终必落。人生终必死。花落还复开。人死竟不起。此情向谁言。耒阳有名士。以人还自惊。无常无彼此。纵活一百年。不过先后耳。君子君子兮。望云空相思。聪明泉不枯。声咽何时已。

　　观放花炮歌

　　君不见。富贵人所喜。贫贱世所厌。古往及今来。升沈宁有限。惟有达道人。荣辱俱如幻。汉高祖。楚霸王。争锋气势何昂藏。正眼看来总是空。长安彭城俱荒凉。亚夫冢。萧何墓。荆棘深深眠狐兔。山河不改勋业尽。奚必从前多劳苦。大不若。林间叟。宠辱胸中曾不有。白云去住本无心。泉石城隍恣游走。或爱静。或任喧。超然直下了非关。万籁寥寥夜月寒。何妨花炮共相看。声悦耳。色供目。声色丛中谁解悟。常光生灭两俱遗。千峰寂历心如谷。又不见张相国。冯司礼。光𦦨辉辉贵无极。一朝福尽草头霜。日出何曾睹涓滴。古如此。今如此。相逢谁是奇男子。听炮观花洞世情。挂冠岩穴寻高士。荐大机。闻涂毒。弹指根尘成石火。羽化还同冰夹鱼。阳回大地俱懡㦬。学无生。即无死。生死从来互相起。生若无生死亦无。孤明历历照千古。要会得。须豪杰。一切情头都断绝。譬如香象脱羁锁。纵横不受人牵拽。人听炮。我亦听。人观花。我亦观。就中别自有玄端。妍丑交加慧鉴前。片心湛湛喻寒潭。寒潭水。清彻底。富贵贫贱如泡翳。碌碌珞珞有何期。输吾枕石和云睡。

　　病中歌(有序)

　　皮毬道人。以四国王相胜负而未调。或以火攻。或以土遏。水风二帅。复激而鼓之。大战不休。是以阴阳弗和。结为寒涎病。求医于卢扁。贾术于华陀。皆为之缩手。且曰。此病根于混沌之初。发于太极之后。证自而相须。有识而致之。非我曹可以疗也。皮毬道人侧闻而笑之。遂发而为歌。

　　皮毬道人抱痰火。咳嗽寒涎朝暮吐。四大相凌未易调。一呼一吸无常主。达此理。真快活。谩言天地为棺椁。此是庄周梦里谈。无生路上渠难摸。既无生。宁有死。一切屈伸皆幻耳。乾坤亦是臭皮囊。囊中脓滴奚相惜。千万劫。如一瞬。南岳关门何太钝。由心造业业生灾。劳顿侬家失本分。君不见一念不生佛亦幻。既生有觉觉生情。常寂光中受磨难。离圆觉。无六道。废六道。无三乘。增减关头理不明。医王设药聊荡洗。皮毬道人一身轻。一身轻。健如狗。卫主譊譊不歇口。相逢谁悉片肝肠。湿草功勋亦曾有。罢罢罢。变毛骨。曼殊大士骑未足。于今只上峨嵋山。象王队里超拳拲。又不见遗二道人最相爱。灯前为我偿笔债。一行两行写病单。皮毬道人常不坏。常不坏。太自在。房山深处觅春光。巨桃易杏谁偷卖。孙郎药贵近来风。飘零鲜萼无人晒。身既尔。物亦同。痰火机关万法通。造化莫瞋漏真诀。谁家园里杏非红。

　　憨郎挠柴歌

　　挠柴好。挠柴强。古人标格谁敢忘。无分老少与贤愚。一声梆响下禅床。下禅床。看转变。歘忽更头并换脸。人人围片破簟肩。翩翻随众出门远。一步高。一步低。孤悬鸟道路跷蹊。风团冷气攻心腹。日照冰崚滑似泥。到云深。稍停息。天寒地冻难久立。拣得枯株窃喜轻。谁知雨打中心湿。撞着了。重也罢。安上肩头逐步下。高坡峻岭转折烦。几回蹉脚心惊怕。不做过。宁知苦。往往偷安恣懒惰。直待亲身经一番。从今去后知回互。吃热饭。睡暖坑。也要回光暗自想。大家若不共勤劳。安能有此清福享。挠柴强。挠柴好。居山莫要闲炒闹。衲僧既欲炼昏沉。挠块柴儿勿生恼。

　　与开侍者

　　龙泉侍者名道开。白云飞去又飞回。山深迢递劳去来。萧萧祖道生尘埃。羊蹄马迹遍苍苔。优昙枯悴不复开。几番搔首忆黄梅。轮椎斫出梁栋材。竭力晚季支倾颓。犒汝特赐茶七杯。

　　子房山漫歌(重前)

　　彭城山上云。彭城山下水。聚散及浮沉。废兴不可数。君不见。人生天地能几何。黄河东逝无回波。豪华过眼晓天霜。谁能百战争山河。楚汉雄雌一梦劳。其余蹄涔安足多。世谓先生见机蚤。侯印弃之如腐草。超然故托赤松游。到头那得韩彭恼。此据先生迹。安知先生心。先生在报韩。功名非所欣。秦亡心事了。不去何沉吟。又不见功名长生不相远。弃彼取此识亦浅。我知先生天机清。登仙冲举皆无恋。因登此山作此歌。偶将墨迹洒烟萝。先生闻之谓我何。男儿意气情难磨。难磨惟是山与水。河迁谷变无定轨。惟有先生一片心。恒与兹山增秀美。

　　吊虚白师

　　我正生兮五蕴本空。师方灭兮一真无待。本空则生而无生。无待则灭而非灭。生而无生师不异我。灭而非灭我不异师。师我穷极。炎罏雪飞。此中有旨。谁复提撕。我今哭师。非悲之悲。师其有灵。鉴我寸思。

　　燕迁垒避佛歌

　　余寓傅侍御之绀圃。以时事多感。又见其俗尚强喜夸诈杀伐。故淹留日深。冀以化之。一日礼佛闻呜呜声。视之。则见梁燕巢佛顶者。迁垒于偏掖矣。余不觉泫然。盖余挂锡几三月。此方疑信朝暮无常。燕乃知罪福。避佛迁巢。则佐我化多矣。岂羽虫之欲累轻。而灵隙犹存。不若人心凶昧。本心蔽尽欤。因悲慨作歌。

　　谁谓羽虫愚。羽虫人不如。年年垒巢当正梁。今岁自迁偏掖居。大为主人供圣像。窃恐粪秽罪难除。细思想。诚可悲。飞鸣之类何知机。人乃最灵万物首。腥臊唐突入禅期。我重此燕异常鸟。形虽昧略信三宝。倘尔闻经悟自心。羽虫可作慈悲棹。慈悲棹。红日落。几回渡头待行客。无明浪里作津梁。始信羽虫人不若。来绀圃。读此歌。歌中滋味苦心多。莫谓喃喃口海涛。急要人人出爱河。这段缘。非无端。只因燕子成此篇。由是观之鸟我师。师恩师德敢不传。

　　芦芽山阅法华论怀开侍者

　　君不见。北帝震怒寒飙生。苍云彤雾驰太清。木榻林扉睡起时。出门一片琼瑶明。怀美人。郁幽思。䇿杖孤游飘泊子。地冻山冰草木强。兽踪鸟迹浑莫视。明窗下。法华论。焚香坐阅陶所闷。纸劳字故念初澄。非思量处牛眠隐。寂灭体。光明腰。三周九喻皆皮毛。相逢若问渠头角。万壑千岩雪径遥。才眨眼。即不见。行步如风又如电。恼杀扬鞭唤不回。熊窝豹窟多坑堑。荆棘林。烦恼域。憎爱交加埋自己。芦芽清胜异风尘。早晚归来眠露地。归来兮。勿带伴。火宅众生心路险。同床合被尚相猜。何况烟霞没量汉。没量汉兮闲不彻。冷看侯王营黑业。至死不闻知见香。茫茫苦海何时竭。又不见生天上犹有坠。人间富贵能几日。春花虽好岂常鲜。到头零落风雨急。夫差骄。勾践辱。卧薪尝胆勤报复。只今吴越旧山河。年年惟见芳草绿。争如七轴妙莲花。深云净室频翻读。频翻读兮尘习断。灵山一会曾不散。凡圣交参赶闹场。拈华微笑头陀惯。如是相。无委曲。和盘托出宁掩覆。自是众生情见深。醍醐上味翻成毒。开侍者。颇可恼。杖屦翩翩何处倒。齐鲁风高落木寒。长更那得黄绵袄。好归来。听此经。檐前共看天花落。

　　湛绿亭歌(有序)

　　昔人有以利为病者。则重名以药之。病名则药以重生。病生则药以重忘。殊不知利不自利。名不自名。生不自生。忘不自忘。皆相待而有也。故白黑红绿。初非有色。而或者色之。岂非忘湛醉绿欤。紫柏先生偕二三子。问狄生疾于湛绿亭。觉非子进曰。大师来。不一发药乎。先生舍然大笑曰。红绿白黑。声声色色。乃至饮食男女。万物精粗。如冥湛而不昧绿。孰非良药。觉非曰。若然者。奚不曰湛六。而曰湛绿。先生曰。书不尽言。言不尽意。圣人设象以尽意耶。夫象者。似也。故绿即六也。九方皋之相马。略其玄黄。取其神骏。今子胶之乎玄黄。则所谓神骏者隐矣。歌曰。

　　湛兮绿兮。雄兮雌兮。苟非其人兮岂易同归。介然有知兮则属妄想。槁然无知兮则伦木石。复揣摩兮愈得愈失。非开朗兮孰能辨析。

　　茅山歌送思灯还松陵(有序)

　　吴江丁生幼业儒。屡试不第。遂弃去。问津无生。既而将祝发。其子求父。得之云阳。号啕白父曰。儿虽家贫。饘粥可供。何忍弃故土。去异乡。丁生舍然大笑曰。三界以名言为体。名言以因缘变而有。浮生于因缘变中。变态万状。子也。父也。亲也。疏也。荣也。辱也。死也。生也。譬如龟毛绳。兔角杖。系风挑月。岂可以泥哉。小子行矣。无误乃翁大事。紫柏先生壮丁生之言。哀其子之诚孝。赠之以茅以吟。

　　吴江江上月。此夕照茅山。茅山山上云。送汝吴江还。人生乃小梦。逆顺徒悲欢。试观心未生。何缺复何完。茅山云。吴江月。父子恩情卒难割。卒难割。到头恩爱终有歇。君不见五世后。庆不贺。丧不吊。使汝由之不为道。霜毛顷刻随刀空。昨夜头痛长五峰。得道归来撑渡船。兼载冤亲无我中。

　　佛香庵夜坐

　　今夜佛香庵前坐。明朝濑阳江上别。今夜月明照坐客。来宵月明照行役。行踪去来故无定。月明在处常相识。常相识。犬吠鸡鸣报消息。月明若使堪把玩。海上神仙肯蜕骨。

　　寿仲坚寻李生佛歌

　　人事卒难遂。年光不可留。是非横劫掠。使我莫自由。岂惟今如此。往古恐相侔。但若得闻道。死生付波流。何况荣与辱。不殊云空浮。君不见。猪揩金山金愈光。小人君子各有长。小人怀恶则忘善。君子怀善恶必忘。终来善恶不到处。自是君子快活堂。一夫快活天下安。一夫愁戚天下难。丹山碧水益道心。金钗换酒王公寒。又不见李弥逊。李生佛。崇学祠前虎渡桥。行踪月明犹仿佛。山僧本是方外宾。竹杖芒鞋何所亲。却言远寻李生佛。七阖宁复畏嶙峋。

　　凤头歌(并序)

　　道人往年乞食京师。诸中贵纷然争饭道人。中有年少未冠者。谚呼为凤头。迩来抱病房山。而凤头者。又不远来饭道人。则已冠矣。呜呼。梵志白首而归。邻人谓昔人犹在。梵志晓之曰。吾犹昔人。非昔人也。邻人皆惊愕其言。道人感凤头。不畏岩谷崎险。敬持主命。饭道人于深山。遂赋此。

　　昔凤头。今凤头。谁云今凤头是昔凤头。来者且未至。去者不可留。来去既非有。眼中见凤头。嗟哉世上人。当面昧凤头。凤头复凤头。横计如奔流。滔滔正莫返。无风争覆舟。大觉不忍看。垂手援痴牛。夜光暗投人。按剑谁非仇。嗟哉世上人。何人识凤头。

　　题净业堂彻天师卷

　　经残老衲无余事。手自窗前拂竹几。一卷横铺非等闲。烟涛空翠何穷止。君不见断岸孤村富花卉。容颜零落妒山鬼。又不见一片闲云度碧空。舳舻千里疑䘖尾。浪巨风高帆互飞。鼋鼍出没如蝼蚁。看来性命微尘轻。弄险收成能有几。半峰上。石磊磊。春去幽枝含蓓蕾。仿佛吴姬拟笑时。贪观日暮不知悔。前王冢。后王坟。秋雨萧萧欲断魂。相逢莫问雌雄事。得失还同谷口云。今与古。柳生肘。富贵功名非我有。任他造物乱翻腾。殷勤抱住无生帚。鸱与枭。鸾与凤。麒麟香象同一瓮。长松雪重鹤巢倾。谁知打破渔人梦。烟霞曲。隐龙宫。钟梵喧喧震太空。闻声几个解入流。万劫根尘当处融。运笔端。凭觉观。念未生时谁所判。和盘托出与人看。始是英雄豪杰汉。咄咄咄。勿漏泄。落霞孤鹜两俱绝。水色山光一镜悬。通天别有超情诀。

　　静乐县万花山清凉寺歌

　　君不见万花深处清凉寺。山回水绕清佳处。昔有幽人此练心。黎羹藿食知几祀。一旦荆棘化楼台。青莲宝座踞如来。等闲忽作师子吼。魔外妖兽脑裂开。哲人既出成草莽。狐狼野干鸣如雷。琳宫金砌卧牛马。其谁见之弗生哀。我愍往者心血枯。蒿莱力尽成精庐。相去未有五百世。宁能忍之不扶持。又不见布金太子芳名久。给孤长者随方有。读我歌。信我语。便是祇园贤檀那。慨然出手为之整。儿孙管取多魁渠。呵呵呵。智者谁。清凉一念未生时。万花开处六门香。若人闻之领大机。领大机。勿生疑。业重终难味厌离。厌离二字圣贤命。常人闻之等糠秕。唯有英雄调不同。相逢一见便相期。畜生无有厌离心。安得为人秉彝伦。为人无有厌离心。安得闻道出苦津。不厌财。被财杀。不离色。被色缚。杀缚由来厌离缺。诸君欲迈风尘路。洗心厌离是真诀。

　　眉山歌

　　君不见眉山高入云霄际。翠霭氤氲三万里。其谁度夏清凉深。雪飞六月寒侵肌。银钩挂。懒能拭。一任垂垂壮风骨。南衡老汉调不同。时可入兮时可出。显与晦。岂有常。譬如一手握复张。痴人见之有开合。了得寰中总不妨。巴江水。龙翻石。梦里徒劳分远迩。何处青林鸟忽鸣。醒来白象仍师子。山中乐。声闻缚。大隐何须生执着。去住闲云恣卷舒。从人笑我无圭角。五羊皮。一钓竿。无底盘中弄弹丸。浮空落地谩留碍。宛转横斜着眼看。秋风高。暑气消。栈阁岩峦道路遥。翩翩瓶锡汉关险。二三法侣俱腰包。一个下。一个上。松畔回头浑画样。足倦团圞坐树间。满前黄叶扶清旷。坐复起。过幽曲。流水泠泠绝尘俗。却忆淮阴算计多。陈仓刁斗喧空谷。出不意。备不及。席卷中原无许力。英雄不见空闻名。玄猿月下啼山色。今即古。古即今。行人怕听断肠音。输我胸中无所虑。萍踪江海尽浮沉。

　　过楼烦寺有感

　　君不见五胡乱华纲纪裂。君臣相啖如蛇蝎。晋室翻成累卵危。奸雄窃保逞豪杰。老与少。弗忍道。骨肉流离委荒草。中国瓜分属犬羊。腥膻满地将谁告。仁与义。咸废弃。七经二篇成故纸。佳兵尚武杀气骄。直谓山河马上治。佛菩萨。闵此辈。铸顽为良慈雨沛。谷隐龙飞绍佛图。楼烦豹变昭群类。随方设化顺机宜。贵贱从风启蒙昧。姚秦石勒悟初心。苍生涂炭承兹济。又不见胜井金枝秀异常。扬光将表醍醐瑞。三草二木均受沾。鼓声那入阐提耳。投鞭断流狭长江。强梁狼顾恣吞噬。出师安公谏再三。符坚伏轼佯瞌睡。一朝兵散霸业空。取笑千古真成戏。飘风骤雨刁斗鸣。生民无柰樵苏计。庐山高。五峰峻。翠霭氤氲趺座稳。五篇六事迈巢由。天子浔阳诏不准。贪夫懦夫闻此风。孰不刚明消鄙吝。利世从来功绩高。昌黎吉水犹猜忿。乌纱巾。天在上。雌黄人品休卤莽。休卤莽。人祸天刑指诸掌。我劝尔。慢弄文。凋淳损朴文为君。是非颠倒诚堪惜。鸾凤驱入鸱枭群。引后生。祖轻薄。短什丰章播唇舌。大方君子自有见。肯逐儿童营黑业。习凿齿。刘遗民。襄阳匡阜挹清芬。片言一偈相酬唱。流光足启万世昏。边风劲。侵骨冷。杖履翩翩寻胜井。白草黄云古殿寒。远公芳躅萧条尽。莲华漏。石棋枰。东林白社空留名。自惭小子道业疏。坐观成败难支撑。悲歌涕泗拽杖去。滹沱滚滚愁堪听。

　　长歌送庐山黄龙潭湛上人游学(并序)

　　古人之志于学也。学则必成。今人虽志于学。迄未有成者。岂古今人知觉不同耶。盖古人之学也专。专而勤。勤而恒。恒而思。思而明。明而行。于是六者。斯须不敢怠也。而其学成矣。今子将游学四方。亦能于此六者。持之有常。则古人不远。聊赠以歌。作长途主杖子。

　　决战从来贵𢬵死。决学从来贵自强。𢬵死临敌心慷慨。慷慨之者敌必亡。自强不息学必成。宁虑中途无主张。所以古人志于学。寻常脸上生冰霜。美恶境界付虚空。不留方寸蔽心光。心光不蔽慧自生。慧生触理无不明。理明览教自相契。自然吐语佛智冥。佛智既冥天有梯。知君到此不生迷。归来高隐黄龙潭。白足蹈遍万峰西。相逢月下论畴昔。始证予言无不实。无不实。也是无端太狼藉。不是枪旗惑乱人。要炫侬家没巴鼻。

　　登天目径山作

　　天上富贵人间慕。人间富贵天上唾。从来惟有达道人。天上人间都觑破。栗楖一条横瘦肩。穷山探水不知年。两丸日月谁抛掷。沧海桑田几变迁。君不见昆仑腹。飞来浙江号天目。一枝摇摆向东溟。怒马方驰忽顿伏。双径萦回云雾深。五峰盘踞星辰簇。天所作。地所藏。待人而兴名始扬。钦师一受龙神施。深湫涨为行道场。道成德厚动天子。王侯奔走为金汤。须信开池莫待月。池成水满月自光。又不见幽岩树。历尽严霜春未遇。一旦阳和蓦地回。娇花嫩蕊纷相附。自唐来。至于今。烟霞朝市几浮沉。何事东风撼塔铃。残红流水澹人心。龙与蛇。无常居。山头老汉八十余。夜叉佛面振家声。正令当阳肯让渠。白兔踪。灵鸡冢。暖足功高报晓勇。岂可人为万物灵。逢缘不布菩提种。放生池。金莲开。异香时复染楼台。微风闲吹石上松。定里初惊声若雷。声与色。休妄测。眼闻耳见不可即。两者既然法法同。凡夫作佛无多力。怪底呆郎业垢昏。青天白日生疑惑。石解喝。螺解活。情与无情一机括。试将轻线石下牵。横来竖去皆通达。螺既死。仍复生。百沸锅中别路行。若人于此知消息。劫火毗岚一任烹。且拈小。喻其大。了得头头本非昧。前朝后代祖师禅。善解施为何利害。赵州狗。无佛性。相逢举着谁不病。一朝彻底忽掀翻。救却瞿昙穷性命。一大事。饶将相。管取悬知弄不上。非是钦师惑乱人。情断输他本色匠。子房谋。淮阴功。楚汉争雄春梦中。飞沙何处鸣刀斗。醒来自笑两成空。遮空相。元清净。无边刹海虚明镜。一微涉动太山崩。今古纷纷憎爱柄。莫若早。直下休。千头万绪付溪流。明月溪边趺坐时。云空台殿自清秋。嗟祖道。转荒凉。狐兔成群白日狂。三衣瓦钵是何物。淫坊酒肆较低昂。水山胜。无过此。绝顶才登收众美。浙江涛接海门潮。观音舌相拖床被。大慧老。慈悲好。白云却许红裙扫。游人若怪烟花迷。敢保先生未闻道。迷在我。不在人。境缘逆顺陷根尘。迥脱根尘光独露。闲花野草大家春。聊暂游。未能留。阿谁追我双溪头。孤灯达旦话畴昔。临别瓶窑情更绸。丈夫脚。肯闲踏。莲花藏板期永纳。分付山灵善护持。万古苍生无畏塔。

　　奴歌(并序)

　　予闻万物浮沉于生死者。情为其累耳。故未超情者。解奴人而而不自奴。何殊东施丑嫫母哉。因而信口歌此。

　　君不见萧梁求为佛家奴。五体投地拜泥涂。至今天下聚口笑。谁知就里存远图。又不见张子房。圯桥进履人呼狂。少年不耻拜白头。强秦一旦为之亡。死生于人亦大矣。若比强秦难此彼。不笑留侯笑梁武。西施貌恶嫫母美。嗟世眼。见何短。是远非近徒毁赞。尘劫不忧忧顷刻。缓者反急急者缓。子房亡秦为报韩。秦亡心事都已完。超然且托赤松游。流水青山天地宽。人生大患莫若身。老子立言宁不真。既悟此身为大患。忘身事佛岂凡民。劝君夜气清明时。细将两者较疏亲。萧张所存志远近。何殊青天与黄尘。众人见小不见大。蚁垤龙峰等一巾。又不见眼为色之奴。耳为声之奴。鼻为香臭奴。舌为咸酸奴。身为触之奴。意为攀缘奴。巢许为名高之奴。尧舜为天下之奴。老子为三宝之奴。孔氏为仁义之奴。释迦为众生之奴。达观老汉为没巴鼻之奴。长亦奴。短亦奴。美亦奴。恶亦奴。古亦奴。今亦奴。大道未判何尔汝。凡落朕兆皆为奴。嗟哉浊世颠复倒。不奴于汝谓我奴。譬如鱼龙在水中。分疆割界严异同。殊不知离水觅鱼龙。鱼龙何所从。又如大地上。培塿与昆仑。离地辨高低。瞎子笑盲人。呵呵呵。会也么。若知此。可来同度苦海波。

　　漯阳结夏歌

　　漯阳庄。漯阳庄。地广天低野色苍。碧树尘希昼作阴。翠藤月上夜生光。凭净几。对明窗。饭罢喃喃读竺章。慧风飒尔卷迷云。一轮灵鉴照无方。喜长夏。荒林僻。游子那能觅踪迹。钵水罏香魂梦凉。共谁箕踞恣幽适。君不见宠辱陌。患得患夫惊俗骨。华发萧萧孰解休。等闲气断空悲泣。儿与孙。纵满眼。黄泉路上苦无眼。自家造罪自家当。悔恨生前欠营善。慈阴槐。翠蛟轩。培植构来知几年。从闻阁覆垂玉堂。飞红一片浮青天。朝与暮。勤功课。铁磬声中亡者度。右丞别墅改招提。辋川千载王氏做。叹古今。错用心。懒积白业积黄金。满头雪色买难消。歌舞楼台变荆榛。吴王墓。齐王陵。年年岁岁记空名。金棺银椁属豪客。行人吊古枉车停。争似聊城傅居士。为爷生子续传灯。

　　房山歌

　　房山奇胜天下寡。群峰梁栋青天瓦。四围翠壁锁空明。就中幽䆳难图写。行鸟路。多恐怖。挟䇿扪萝防失误。禅流欲透死生关。百尺竿头须进步。𢬵跌杀。危机竭。虎穴龙宫皆寂灭。对境无心方寸间。悬崖跳踯须豪杰。阎老子。见此辈。业镜分明罪难配。从来不落朕兆中。邓公碾折马驹腿。据尊卑。明彼此。丹霞烧佛亦合死。谁知祸着热心人。院主眉须甘堕耳。冤不冤。屈不屈。生杀那论祖与佛。驴粪相逢换眼睛。夜光翻作路旁物。君不见云深处。兜率钟声等刀踞。白拈老子解回互。明暗相参向谁语。言不言。知不知。云边老树碍人枝。月夜几回横瘦影。驱乌错解作蛇儿。行未里。频滴沥。点点有声何处觅。一声既尔万声同。眼听清音太古笛。禅家乐。调自朴。不属宫商辨清浊。去圣远兮邪见深。纷纷魔子宁知觉。笛既尔。琴亦然。子期千古卧黄泉。料难拍手唤得起。伯牙安忍再整弦。高山上。有流水。一斗之名何代始。曾闻大旱为云䨘。三草二木生悲喜。一六合。水可见。未合已前浪更险。若言龙去水即枯。性空真水成虚陷。如是观。名正观。魔外从教心胆寒。一大既然三大等。事事同条莫自瞒。顿悟了。识转智。六七因中分等地。观门逆顺痛自强。年光宜惜莫虚弃。补处尊。相宗祖。知足天中施法雨。上方台殿信玲珑。龙象当年成队伍。寒岩下。异草青。才说兴亡不可听。空门尚复有消歇。人代安能无朽荣。汉高祖。楚霸王。山河百战争雌黄。请看而今安在哉。龙楼凤阁草莱荒。笑淮阴。输留侯。自成自败谁之由。只为当头一着差。满盘棋子未央收。奇男儿。不见快。开眼却教妇人卖。相逢多少称英雄。事到头来皆纳败。春梦晓。闻啼鸟。古往今来事多少。昨夜东风过短墙。残红满地谁相眺。初立表。华严老。法界精深试寻讨。前三可以学解知。后一从来没头脑。殃及儿孙卒未休。天开林叟分青皂。皮毬道人强证明。也是自起还自倒。房山好。任行坐。峰峦面面如花朵。石磴苍苔笑马蹄。冷看游人攀铁锁。上者上。下者下。流芳自古不可把。老病不与人相期。莫待临时泪空洒。因有身。招宠辱。因有心。生好恶。苦海茫茫难济度。直将两者等干城。那怕房山路头错。

　　兄伯歌

　　羊生虎。犬生牛。指鹿为马谁所尤。大抵人情反复闲。波澜未必喻能周。势所临。利所在。血口论交心尚昧。况复相酬杯酒中。伊能便肯倾肝肺。君不见有形大者惟天地。包罗万有纤不弃。暑往寒来兴与亡。未尝有心为轨则。孔方兄。势耀伯。威福年来甚辉赫。骨肉相逢狭路中。死生荣辱恣所役。孔夫子。李老君。释迦文。乾坤三老最超群。直得于今伎俩穷。相看品坐泪纷纷。青者黄。白者黑。直者枉兮枉者直。礼乐诗书过耳风。五千十二干芦菔。孔方伯。势耀兄。英雄彼此互峥嵘。证今作古古作今。仰凭神力无不成。自笑从来不安分。淡视二兄如土粪。同侪尽道且狥时。赋受刚褊情不近。穷性命。直甚钱。东抛西掷信前缘。寸衷苟有真机在。头上安能无青天。云山中。风尘里。出处何曾有定轨。士庶公侯一道看。境缘逆顺何悲喜。言之易。行之难。好恶关头战岁寒。自心未了强磨砻。到底情根未易𢬵。破钵盂。折拄杖。一息不来都弃放。单单剩得臭尸骸。从他蛆出烂如酱。烂如酱。银椁金棺无两样。南北山头多墓田。未死谁非势利匠。吾所言。大似正。歌之恐犯伯兄病。伯兄从此肯回光。迷云铄破呈心镜。心镜明。便自信。向来势利真罪衅。即将此念扩充之。伯兄直下俱尧舜。又不见君子小人岂有常。魔佛还同雪与汤。雪消汤内重寻雪。何殊石女觅爷娘。这般话。甚易晓。未解为缘人欲扰。试看一念未生时。日用身心奚大小。忽顿悟。子得母。腾腾天性自相厚。死生颠沛只如闲。一段恩情无左右。千古始。千古末。如我所说理方达。若非我说别寻条。从教佛也奉一喝。

　　道吉水怀邹郎

　　隔吉水兮望吉山。吉山之下谁结庵。庵前古道苍苔满。独许白云间往还。

　　山居歌遗兜率寺隆禅人

　　山居春。花木氤氲气象斯。幽鸟一声啼晓梦。等闲唤醒本来人。

　　山居夏。雷雨龙蛇争变化。户外阶前云水深。禅人憨卧长松下。

　　山居秋。石上裁云补衲头。一任西风频落叶。园林芋栗已全收。

　　山居冬。雪覆千峰与万峰。茅屋夜深成独坐。地炉达旦暖烘烘。

　　寄憨师观音歌

　　石头船舱大几多。我与公坐宽如何。一别三年不相见。几曾离得上新河。然无船主为把柁。普门寻得观音哥。观音老哥我不异。今寄观音到广城。广城亦不异船舱。我公朝莫富欢情。此情情在象帝先。千磨万折观音怜。故特分身作三老。长年为公撑此船。此船撑到安稳处。何怕风波浪泼天。浪泼天。浪泼天。宝船厂里结因缘。我闻南海宝最众。公载众宝船满乎。船若不满重相见。观音老哥意何如。意何如。意何如。巨峰海月明如镜。照破支郎不丈夫。

　　庞德公歌

　　襄阳庞公少检束。白发不髡亦不俗。世所奔趋我独弃我已有余彼不足。鹿门有月树下行。虎溪无风舟上宿。不识当时捕鱼客。但爱长康画金粟。杜口如今不复言。庞公为人不曲局。东西有人问老翁。为道明灯照华屋。五言七言正儿戏。三行五行亦偶耳。我性不饮只解醉。正如春风弄群卉。四十年来同所事。老去何须别愚智。古人不住亦不灭。我今不作亦不止。寄与悠悠世上人。浪生浪死一埃尘。洗墨无池笔无冢。聊以作戏悦吾尔。

　　岷江歌

　　蓝袍不服服缁袍。身处尘諠慕寂寥。山水移来杖藤上。闲消那得白头毛。头毛白。雪覆层峰趣难得。从教热恼化清凉。娑婆不异莲华国。但将憎爱付岷江。龙堂寺里龙初出。龙初出。千山万山云墨黑。火星撞见老比丘。伎俩难施空自泣。

　　古涧歌

　　直下千峰与万峰。山中一雨瀑千里。流来深处湛然满。分出池平映远空。君不见源远流长出处高。终归大海作波涛。此言虽复寻常句。得意忘言理本遥。又不见言说法身无精粗。忘言得意皆真如。白雪重叠流水声。侧耳听来有若无。自太宰。与诸君。粗言细语。如虫食木。偶尔成文。有心无心路既穷。流水冷冷出白云。达观道人健行脚。海北天南遍摸索。青山饱饭卧松下。泉声咽石催梦觉。梦觉眼开天地宽。寒暄何处不安乐。偶然乞食来荆楚。净业禅房竹几角。禅人笑而示此卷。两耳泉声洗烦浊。横疑身在烟霞中。禅房何日诛茅缚。溪声果是广长舌。说法何劳口聒聒。

　　髡丁歌

　　恣软顽。恣软顽。去圣远兮无羞颜。髡丁六群与七群。饱食游谈胡乱攀。或攀佛。或攀祖。佛祖吾曹当踵武。羊质虎皮遍诸方。为非往往烦官府。官不知。横生疑。玉石俱焚一同看。遂谓缁林无灵芝。三家村。七里店。善恶贤愚皆可验。检名审实情难瞒。善者赐香恶赐剑。赏罚明。奸莫逃。难将黑白昧丝毫。空门广阔人烟众。荆棘梧桐各有条。凤栖棘。鸮聚梧。凤鸮自然精神殊。莫因栖止眩毛色。鸮岂能作凤鸣乎。佛知见。贵戒律。背则凶兮奉则吉。为僧若不断荤膻。如来呼为髡头卒。城市里。山林间。名蓝真宇指可颁。相将十九废七八。疏山石门徒悲潸。推所自。废寺由。不因黄冠因髡头。髡头若使守戒珠。福田自然多秋收。实相米。饭如雪。嚼破一颗狂心歇。狂心歇处本菩提。光还自照无圆缺。僧如此。孰不敬。敬僧檀那心亦正。僧俗心光照不穷。疏山石门行正令。正令行兮神鬼泣。当机佛祖难搀柄。陈莹中。人中龙。天台教观有门融。上蓝长老世英勘。宗教精深觉范翁。

　　登那罗窟有感

　　君不见太朴未凿混沌始。情与无情无彼此。瞥然一念是谁生。骨肉山河成碍窒。那罗窟。甚深密。底里空明不可测。见说神僧向入中。云边千古遗包笠。闻其风。我亦来。幽岩感慨增徘徊。自惭身见仍还在。菩萨有门不为开。一直上。莫分别。凡圣都卢干屎橛。当头若许着思量。石人脑后重加楔。由是观。休外参。眼声耳色髑髅寒。常光一片色非色。乾坤摄取一毛端。又不见维摩丈室十笏许。百千师座皆容处。若言老汉弄神通。分明瞌睡成错去。这妙用。孰不有。吃饭穿衣记得否。自是男儿不丈夫。超踔金毛变痴狗。风吹草。本非贼。望影狺狺吠不已。及乎大盗劫主人。烦恼刀鸣遂窜匿。业酒醉。何日醒。碌碌浮华俱酩酊。轻裘肥马送时光。愁杀相知多此病。且由他。各管自。沐猴性躁方痛治。好恶关头林木深。上下何曾有定止。鞭其后。即回首。叱去呼来不敢扭。掌中绳索尚相持。禅翁谩笑狂奴丑。明道易。履道难。习水情潭岂易干。不是一番𢬵命做。说时似悟用时瞒。话到此。泪如雨。滴滴皆从肝肺出。相逢罕遇个中人。愁人莫向愁人语。既有苦。必有甜。阴尽阳回峒口干。闲来暴背解麻纳。宁知身在重峦闲。夜来趣。忘人情。万里烟波海月生。设使侯王知此境。便教敝屣视功名。

　　皮囊歌

　　怪哉四大。诚吾患害。孜孜给其所需。念念从其所爱。未尝少顷而哀矜。胡乃忘恩之莫大。正欲䇿进于清虚。反招增损于勤怠。正欲忘彼于无何有之乡。不觉迁移于爱憎之态。幼而累父母匡扶。长以藉师资教诫。昼则役我如马牛。夜则昏我如虫虿。登山兮气喘神疲。涉水兮足寒腰瘵。动时才觉。得其所宜。转眼以成。无能静时。方欲憩其几微。倏尔千条万派。我之恩德日隆。汝之过𠎝日败。从今识破这冤家。任我纵横俱自在。或赴火。或投崖。终不为汝生惊怪。或中矢。或婴矛。岂复还为汝挂碍。但愿人人出此情。何分九莲及三界。若还一念被他迷。管取来生偿业债。

　　石门多胜阁啜茗问月歌

　　连宵明月在何处。明月今宵始见汝。我问明月月佯聋。清光湛湛娇不语。谁知不语意更深。明月无心解相与。海角天涯在在逢。根尘迥脱月为侣。月明若使有盈亏。拾得寒山肯轻许。李白把酒问月明。月明石门翻问予。予无所答指溪山。溪山明月常所处。我心即月月即我。我兮月兮谩寒暑。卢同七碗生清风。予啜三瓯问吴楚。吴王楚子安在哉。章台余艎梦空举。雪消巴蜀春水来。罗岕龙团试重煮。瓦炉汤沸学雷鸣。冻壑一声忘我所。

　　临川文昌桥水月歌

　　君不见文昌桥上月。几回圆兮几回缺。月缺月圆非无心。要知黑发成白发。发白若使不复黑。无拘贵贱终埋骨。金棺银椁与籧篨。骨朽到头总须没。又不见文昌桥下水。逝波一去不复返。花开花落知几遭。流水送花无近远。近送前川花自沈。远送东溟花始损。虽分远近皆残红。树底悲歌何太晚。月兮花兮是何物。盈亏荣落信还屈。扣其两端情自枯。情枯自然智亦讫。智讫情枯着眼观。月明流水如汤沸。如汤沸。文昌桥断应黼黻。黼黻文昌功最高。津梁万古何崎崛。何崎崛。利害关头情贵拂。情拂理通津梁成。头颅水底休悲郁。文昌桥上月明时。法食遍抛无烦乞。管教一饱忘百饥。髑髅梦觉心非佛。

　　游飞鳌峰悼罗近溪先生

　　云峰如花公如春。春归花自少精神。高山流水初不异。风月无边欠主人。主人一去不复返。笑予何事来游晚。梅花落尽浪花浮。片帆风饱来迹远。舟停山脚望山头。桥横半空跨绝巘。见说罗公桥上行。仰看青天桥上偃。身心已视等虚空。虚空岂复有增损。翻身桥上东复西。下方人见惊不稳。罗公浩歌行云停。声满乾坤谁复隐。歌声全落麻姑泉。泉化为酒解愁本。愁本莫过利与名。利名又以身为键。身忘患忘神始全。神全风尘即阆苑。何必云深觅从姑。却被麻姑笑凡混。罗公心曲歌中剖。摩利支天司北斗。一身多臂手纵横。各执法物心岂有。有心两手劳不胜。无心千手妙自偶。罗公此妙孰能传。能传问君有受否。有受心外则有法。根尘亢然神复走。身心翻作是非巢。利名鸟雀争好丑。鹪鹩一枝身以安。肯学乌雅开恶口。恶口不开善口开。开言终与理不乖。横说竖说万窍号。天风宁出有心哉。无心根尘何彼此。如去如来莫乱猜。罗公此意得无得。暗将无得化春雷。春雷出地群蛰醒。醒后三家梦自回。君不见儒释老。三家儿孙横烦恼。罗公一笑如春风。无明桩子都吹倒。旴江三月放桃花。两岸红颜知多少。莫道罗公去不归。云峰古路无人扫。

　　悟道歌(并序)

　　古人谓悟道难。予甚不然。特作歌聊泄微意。

　　君不见牛与马。只爱憨眠不爱打。草肥水美情更欢。蹄角饥焦难可惹。水中鱼。树上鸟。一样飞潜无大小。慕潭择木最难瞒。骇弩惊钩太分晓。又不见上达轻轩冕。云壑松泉苦耽湎。空谷幽兰独自香。终须不逐清风卷。惟中人。甘缙绅。声色游观意气新。琼林宴罢喝如雷。带酒归来烛已陈。田家苦。田家乐。苦乐浮沉任丰约。最是西风晚稻香。浊醪肥鸭对斟酌。南枝鹊。瀚海羊。苏武当在冷独尝。马市开来三十年。破肤将军齿尽黄。人与物。殊阶级。喜则扬声悲则泣。莫言人贵物贱微。一念未生皆独立。性所变。乃为情。憎爱交加理不清。须知想念即本智。觅水离冰佛岂成。临济棒。德山喝。马面牛头手段辣。士庶公侯只眼看。是凡是圣从宰割。这些子。真妙术。扫却迷云悬慧日。大家都在清光中。盲者依然黑漆漆。再方便。开觉路。内外推寻心无住。无住之心物我同。炽然成异因喜怒。喜怒起。初无性。离却前尘没把柄。智者顿达能所空。迸出轩辕太古镜。等闲用处辨妍媸。断送瞿昙穷性命。悟道易。难在人。人而果敢冬可春。孟宗哭竹笋为抽。蛇奴虽钝亦登真。满天下。老和尚。一片舌头横赞谤。一千七百葛藤窝。都将截断随风飏。吃饭穿衣谁不能。死生荣辱奚欣怆。荒坟见鬼不生疑。便是金毛师子样。

　　棕履歌

　　破棕履。聊相赆。蹈遍千崖与万仞。试看脚尖未举时。圣凡侧耳雷电迅。勤警䇿。勿懈困。好把年光惜分寸。塞北边南往返劳。不明大事千生恨。又不见老达磨。手持只履过寒𡶊。岭头相见果是真。熊耳开棺事更讹。何如老汉这棕鞋。浪迹云山与薜萝。直饶大悲千手眼。管教摸索火中波。又一事。谩再卜。来去如毬转辘辘。东村大伯最相知。几回正笑翻成哭。妄念起。不须觉。信步茫茫最真朴。若离大地觅脚根。何殊离石求其璞。诚实语。若斟酌。失却木梳问锄钁。向上程途有路行。赚煞呆郎自担阁。

　　登径山歌

　　紫柏老。紫柏老。一枝筇杖探奇奥。但除中国未经封。胜水佳山无不到。惟此山。未尝攀。春来绝顶叩禅关。五峰盘踞诸天上。双径潆回万壑闲。唐国一。号初祖。芟茅剪棘开兹土。灯传终古慧光寒。龙象绳绳争步武。这担板。不可绾。是圣是凡一切刬。直饶剑刃解翻身。早被侬家笑杜撰。法王孙。喻鸾凤。岂逐山鸡闲打哄。羊角风高十万里。世间荣辱谁能控。朝出将。暮入相。一息不来皆莫仗。拆天勋业目前云。罪过阎罗肯轻放。君不见留侯挥臂入千峰。不事君王事赤松。不是好花开未遍。等闲台殿起秋风。

　　虎丘图

　　海涌崔嵬高入云。青松白石远尘纷。烟萝深处前朝寺。钟磬风清时忽闻。我曾投䇿礼大觉。殿堂金壁光辉发。谁将龙脑焚宝炉。香云缭绕沾摩衲。今日君家见此图。当年胜事宛如昨。人生韶华能几何。常年行乐不为多。君不见吴王盛时强已极。观兵中国谁敢逆。黄池败阙归来迟。吴王山川带羞色。英雄梦。在瞬息。平地宫花变荆棘。剑池今已属游人。惟有鱼肠伴枯骨。又不见勾践得意渡钱塘。如花吴女满舟航。蛟龙欲得不敢夺。越王载之还故乡。只今会稽仍复在。竹箭萧萧变人代。吴王盛。越王衰。越王盛时吴王败。吴越雌雄梦一场。业魂千古偿冤债。前车既覆后车鉴。一念回光复不远。虽然大小不同伦。由来有理不隔线。我作此歌有深意。顺逆关头君却记。吴越争锋尚已非。侬家那复争闲气。澹泊勤劳是本行。精深内典明心志。从他面面鼓风波。一炷清香答天地。消遣春光展此图。虎丘移入书堂里。

　　题某公禅房歌

　　羡公所居兮。高旷而远尘机。重岩阒寂兮。麋鹿同栖迟。白云抱幽石兮。未可以有无知。明月留清泉兮。岂可以去来期。雪窦抚髀兮荐此机者稀。余拽杖出山兮。孤松芳兰牵所思。牵所思兮在离微。离则不可言说求。微则不可心想推。既不可求推兮。天地一指。万物一马。渠即是我我即伊。我即伊兮何所思。

　　看花歌

　　看花来。看花来。花开花落乐多回。人间富贵亦如此。看花几个心花开。心花开。色本空。从来富贵花在风。风中艳冶与馨色。兔角龟毛岂不同。眼见色。耳闻声。声色场头多爱憎。荣即喜兮辱即悲。茫茫苦海岸难登。看花好。看花好。寒暑相催人易老。从今热恼化清凉。莫使清凉来热恼。花即心。意最深。相逢几个是知音。文殊队里解翻身。尘尘刹刹皆黄金。花障眼。眼生花。分明本是却成差。境缘好丑心外无。天上人间一朵花。看花去。看花去。凡圣有无切莫住。从来花相权最奇。既解放开又捏聚。问君把柄凭谁力。看花歌意休轻举。

　　赠戴升之

　　君不见戴郎短小胆气豪。不畏岷江涛。不畏庐山高。慠然驾孤蓬。意思何飘飘。轻截蛟龙窟。闲寻虎豹巢。长松之下拜老衲。老衲无印佩瘦腰。戴郎所为为何事。敢挹玄津滋灵苗。灵苗一抽千万丈。天风忽起摩重霄。见说稻花香十虚。金汤大法安辞劳。又不见戴郎裘敝黄金尽。众人相逢无不哂。谁知屈乃伸之机。头角峥嵘待雷震。泥蟠设无冲天志。丈夫虽生何异死。又不见勾践报吴痛尝胆。孟明拜赐心不反。破釜焚舟决一战。晋人坚守出不敢。戴郎别我将十年。𩯭毛相见惊苍然。精神不似观河时。负车犹困羊肠巅。自惭本是解空叟。不觉饮泣独良久。青春古道不再来。戴郎此去莫甘朽。庐山山色镇长青。岷江江涛镇长吼。焰光一朝烧杏花。三尺乌纱也不丑。再来五老望番湖。莫言心事今朝剖。

　　紫柏老人集卷之二十九(终)
