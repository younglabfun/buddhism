卍新纂续藏经第 73 册 No. 1445 玄沙师备禅师广录


　　No. 1445-A 新刻玄沙录序

　　伏以佛演三乘。如灯传不夜之光。宗分五派。实法续无生之旨。曩时玄沙备师。名遍四海。为禅者所宗。迥绝觉路。无心即心。道范遗芳。玄猷溢世者也。

　　余从东渡数稔。得阅宋元丰间孙觉所序刊本玄沙广录。奈何华夏岁久。湮没无闻。幸赖搏桑而有宝藏之者。岂非大法在在而昭然乎。

　　兹遇安国山融峰禅师新刻流布。咸使人人见闻。共植般若胜缘。复千古之宗风。建不磨之盛典。只此述其梗概。惟冀同志鉴焉。略为序云。　　　　　　　　东皋越杜多并书

　　No. 1445-B 玄沙广录序

　　右司谏直集贤院知福州军州事充福建路兵马钤辖高邮　孙(觉)　撰

　　佛学最为多涂。而禅尤多病。唐之盛时。南北更相诋訾。而北禅浸微。逮今可见者。千有余家。皆六祖之所自出。

　　近世言禅尤盛。而云门．临济独传。上自
朝廷学士大夫。其下闾巷扰扰之人。莫不以禅相胜。笃好而力探之。亦皆得其仿佛。故古今禅者。其微言绪论有见于笔墨之间。收索殆尽。

　　玄沙备师。名遍四海。为禅者宗。余守此且二年。求其全编不可得。晚得五六断缺不完之本。𢌿僧校之。合为一书。虽有未具。十已得七八矣。因命玄沙僧刻板以行于世。

　　按宗一大师师备。福州闽县人。俗谢氏。咸通初。从芙蓉山义通上人。事弘照大师。久之。往钟陵开元寺道玄律师受具足戒。雪峰大师尝曰。备头陀再来人也。

　　曰。何不出游诸方。

　　对曰。初祖不来东土。二祖不往西天。

　　初住玄沙。光化初。王审知请为安国开山。学者从之尝七百余人。慧球．桂琛皆其高弟。审知奏赐紫袈裟．宗一之号。开平二年十一月示灭。年七十有四云。元丰三年闰月二十七日序。

　　No. 1445

　　福州玄沙宗一大师广录上

　　光化三年岁次庚申　参学小师智严集

　　师上堂。示众云。你诸人还委得清净本然性相般若智海也未。若未委得。只如诸人相聚在此。还见面前青山么。若道见。且作么生见。若道不见。青山作么生说不见。还会么。诸上座。只是你诸人清净本然性相般若智海具足见闻。若会。也只如然。若不会。也只如然。久立。珍重。

　　上堂云。法法恒然。性性如是。切忌外觅。若具大信根。诸佛只是诸人自受用三昧。行住坐卧未曾不是。我今直向汝道。早是压良为贱。还肯与么道么。肯不肯且作么生会。如今作此说话。早是不识好恶了也。何以如此。为汝诸人分别如此若彼。久立。珍重。

　　问。如何是自受用三昧。

　　师云。用如许多三昧作么。

　　进云。如何即是。

　　师云。如何不是。

　　上堂云。者个山水。通彻三世。潺潺地。无处不是。诸上座。山是山。水是水。三世是三世。作么生说通彻。所以我向你道尽十方世界未有不是处。须得与么始得。更有神通变化。亦不柰你何。直须亲明己躬始得。莫久立。各自努力。珍重。

　　师谓众曰。诸佛常助你诸人。还会么。若会。又向什么处会。若不会。又作么生不会。且你诸人还肯还重么。

　　问。如何是诸佛助学人处。

　　师云。你助我。

　　问。如何是直下不肯底人。

　　师云。阿那个是明兄不肯你。

　　进云。为什么如此。

　　师云。千里万里。

　　上堂云。你诸人在者里受辛吃苦觅个什么。不可教我开两片皮也。何以故。口门无功。不是言句能安得人。须是一如去。始得相应。莫祇念言句。有什么了期。直是成一片去。诸人莫道须到诸圣运用始得自由。你诸人什么处不如他。

　　问。直得一如时如何。

　　师云。寐语作么。

　　上堂云。我在此间住。已得八九年。一日十二时中。未有一时移易。皎皎地。且作么生会。你见不。山中和尚道。人人尽有个古镜。亘古亘今。向你道是个什么物。便唤作古镜。莫只道如常好。也须将为事始得。莫当等闲。

　　问。十二时中如何用心。

　　师云。得与么颠倒。

　　进云。还得也无。

　　师云。犹寐语在。

　　上堂云。大地虚空。皆是妙明真心。诸人还会么。你岂不见山中和尚时时见人便道。是什么。诸上座。须是自肯始得。莫只与么三个五个。说东说西。一期得安乐。已后难得人身去在。切须日夜精勤。亲近道伴决择始得。

　　师因新到相看。乃问。阇梨。近离什么处。

　　僧云。离雪峰。

　　师云。雪峰近日有何言句示人。

　　僧云。和尚近日向僧道。我者里如一面古镜相似。胡来胡现。汉来汉现。时有僧问。忽遇明镜来时如何。峰云。胡汉俱隐。

　　师云。我不与么道。

　　其僧便问。彦相咨和尚。忽遇明镜来时如何。

　　师云。百杂碎。又云。相兄。山中和尚道何似我与么道。与么道。还知也无。

　　进云。彦相不知和尚尊意如何。

　　师云。只如相兄又作么生说不知。

　　师乃云。诸仁者。山中和尚道。我在者里。如一面古镜。胡来胡现。汉来汉现。我今直向你道。是一面明镜。且作么生会。只如相兄问我。忽遇明镜来时如何。我向伊道。百杂碎。汝诸人且作么生会。若会得。只是你诸人本参事湛湛地。久立。珍重。

　　因雪峰下府。师出迎接。乃云。不易道路。且喜到来。

　　雪峰云。是。是。

　　师云。喏。喏。

　　雪峰云。若不是汝。也难。

　　师云。本是桑梓之所故。非某之能。

　　峰云。我知得汝也。汝须向他道。

　　师云。喏。喏。他是与么。

　　峰云。汝知棱道者问灵云么。

　　师云。不知问道什么。

　　峰云。棱道者问。如何是佛法大意。他对云。驴事未去。马事到来。

　　师云。棱道者会也无。

　　峰云。他不会。

　　师云。和尚何不向伊道。

　　峰云。我向伊道。直下是你。

　　师云。若与么。恐他因缘不在和尚处。教伊下来。某向他说。

　　峰去时。乃云。你在此间住持。切须保任。

　　师云。得。和尚。

　　峰云。自然兴云去。

　　师云。和尚到山。亦须善加保重。

　　峰云。是。是。

　　峰回山。向棱道者云。我到玄沙处。举着你问灵云因缘。玄沙会得甚好。

　　棱云。不知玄沙说道什么。

　　峰云。伊也只道。你是棱道者。

　　棱云。和尚何不向某说。

　　峰云。适来岂不是向你说。

　　棱云。若与么。某且暂到玄沙处问讯。

　　峰云。若与么。且去彼中。直向他道不会。好去。早归。

　　棱乃下到。师云。且喜下来。见说你问灵云佛法大意。是否。

　　棱云。是。

　　师云。他向你道什么。

　　棱云。他道。驴事未去。马事到来。

　　师云。你还会么。

　　棱云。某并无会处。特与么来。乞和尚慈悲为说。

　　师云。你是棱道者。作么不会。

　　棱云。不知灵云与么道。意作么生。

　　师云。只是棱道者。不用外觅。

　　棱云。和尚作么生与么说。某名不可不识。乞和尚为说个道理。

　　师云。你是两浙人。我是福州人。作么生不会。

　　棱云。某实不会。乞和尚说破。

　　师云。我岂是不向你说也。

　　棱云。某特地来乞和尚为说。莫与么相弄。

　　师云。你闻鼓声也无。

　　棱云。某不可不识鼓声。

　　师云。若闻鼓声。只是你。

　　棱云。不会。

　　师云。你且吃粥去。

　　棱道者吃粥了。便上云。乞和尚说破。

　　师云。不是吃粥了也。

　　棱云。乞和尚说破。莫弄。某且辞归去。

　　师云。你来时从那路来。

　　棱云。大目路来。

　　师云。你去也从大目路去。作么生说相弄。好去。

　　僧从雪峰来。师问。山中和尚近日有什么言句示人。

　　僧云。山中和尚道。南山有一条鳖鼻蛇。汝等诸人好看取。

　　师云。还有人会么。

　　僧云。浙中棱上座对云。今日堂中大有人丧身失命。

　　师云。也须是他棱道者始得。我不与么道。

　　僧便问。和尚作么生道。

　　师云。用南山作么。

　　问。如何是鳖鼻蛇。

　　师云。我向汝道。用南山作么。

　　僧问。雪峰道。南山有一条鳖鼻蛇。意旨如何。

　　师云。直下是汝。是汝不会。

　　僧云。某不会。

　　师云。我也不会。

　　一日。僧问讯次。师云。你诸人还识者里东西四至也无。

　　行思云。总识了也。

　　师云。佛法不是者个道理。

　　僧问。如何是东西四至。

　　师云。谢翁适来也道不识。

　　上堂云。佛法无事。亦能活人。亦能杀人。见性成佛。通于古今。

　　问。既是佛法。为什么却能杀人。

　　师云。你是活人。

　　进云。如何是活人佛法。

　　师云。你是死人。

　　师上雪峰。礼觐次。峰云。去下面。看他诸人如何。

　　师到院主房。才入门。提起坐具问院主。院主云。是什么心行。

　　师云。佛法不是者个道理。

　　又到浴寮。见太原孚上座拗水次。师云。上座相看。

　　孚云。已相见了也。

　　师云。什么年中。孚便归房。

　　师上向峰说。勘破孚上座了也。

　　峰云。你作么生勘。

　　师遂举前话。峰云。是他语也在。

　　师云。者老汉脚跟未点地在。

　　雪峰与师游山次。峰云。欲将此一片地作长生地。

　　师云。看者一片地。好造个无缝塔。峰便作量势。

　　师云。是即是。某不与么。

　　峰云。你作么生。

　　师云。造塔。

　　峰云。好。好。

　　师云。得。和尚。

　　泉州王太尉请棱道者住招庆。雪峰差人送书至师处。师问。从什么处来。

　　僧云。雪峰来。

　　师云。佛法不是者个道理。

　　师上雪峰送棱道者。相看了。乃云。和尚且喜又分一枝从彼处去。

　　峰云。是。是。缘即如此。只是桑梓不着。

　　师云。他也定。

　　峰云。是。是。

　　师云。喏。喏。

　　师见棱道者来相看。乃云。你是福人。得太尉造院贮你。

　　棱云。此恩力。尽是堂头和尚及和尚故。非某。

　　师云。我特为你上来。你且作么生。

　　棱云。若与么。某即礼谢和尚。

　　师云。不是者个道理。

　　师却举似雪峰问棱道者因缘。峰云。他本是两浙人。

　　棱却云。泉州且不是当山。

　　师云。若与么。你到彼中。善为住持。

　　棱云。喏。喏。

　　师云。我本不曾姓谢。

　　棱云。某又何曾是苏州人。

　　师云。是。是。须与么始得。

　　棱云。人人桑梓。须是明始得。

　　师云。也须用及处。不可一向。

　　棱云。一切临时。

　　师云。好。好。甚是。

　　棱云。喏。喏。

　　上堂云。你诸人还识得行脚事也未。我如今直向你道。十方诸佛与我同参。同行脚。为道伴。日夜未曾不是。还会么。若会。如今便会取。若不会。又作么生说道不会。莫只与么说葛藤去。珍重。

　　师一日拈起萝卜问僧。者个萝卜你作么生。前后可百余人下语。悉并不契。

　　后有元昌对云。某吃。和尚。

　　师云。吃什么。

　　昌云。吃萝卜。

　　师云。知得。知得。

　　师又云。我比来问你诸人是个吃底物。是你不会了。只管觅对话。有什么了期。我今直向你道。承言须会宗。吃是吃底。用是用底。莫与么黑白不分。我时时向你道。直须辨缁素。莫与么儱侗。无有是处。我一日十二时中未曾不将为事。犹尚如此。莫道下一转语得了。也是寻常。若与么。一任诸人高飞远飏。不用在者里打蹬。

　　有僧却将萝卜出。回山。问。和尚作么生。

　　师云。只要你吃。

　　僧云。如何是吃底萝卜。

　　师云。你饱我饱。

　　上堂云。诸仁者。一法不成一法。异法不成异法。还会么。若不会。也是不会。若会。也是不会。诸仁者。有什么省发处。若省发。也只如然。若不省发。也只如然。上座。是何道理。便得与么难会。见闻觉知恒然。诸仁者。如此语话。是何言句。明明地。诸人须是一如始得。

　　有僧问。如何是一法。

　　师云。异法。

　　进云。如何是异法。

　　师云。一法。

　　问。如何是佛心。

　　师云。众生心。

　　进云。如何是众生心。

　　师云。佛心。

　　问。如何是学人自己。

　　师云。用自己作什么。

　　问。道人相见时如何。

　　师云。我又何曾识汝。

　　问。如何是玄沙正主。

　　师云。你是主。我是客。

　　进云。为什么如此。

　　师云。你问什么。

　　雪峰问师。你在彼中住。有什么兄弟亲近于你。

　　师云。全学．全无学。

　　峰云。我不与么。

　　师云。是。是。某不与么。

　　峰云。作么生。

　　师云。不学全学。

　　问。见色便见心。如何是见色。

　　师云。见心。

　　进云。如何是见心。

　　师云。见色。

　　进云。色与心还分不分。

　　师云。是分不分。

　　进云。如何体悉即合。

　　师云。不体悉即合。

　　问。如何是学人眼。

　　师云。你名什么。

　　进云。皎然。

　　师云。你还识得眼未。

　　上堂云。从古至今。实无一法不是。你诸人还知得么。我今问你。还见溪水么。还见佛殿么。还见僧堂么。若道见。又将何见。若道不见。如今现是溪水鸣沥沥地。佛殿．僧堂现在。作么生说道不见。诸上座。溪水是溪水。佛殿是佛殿。僧堂是僧堂。且作么生会。

　　问。如何是佛殿。

　　师云。佛殿也不识。

　　问。如何是僧堂。

　　师云。不是僧堂。

　　问。如何是溪水。

　　师云。不是闽清溪。

　　进云。如何体悉。

　　师云。不用体悉。

　　问。如何是三乘教外别传底事。

　　师云。如何不是三乘教外别传底事。

　　问。言语不到处。乞师相为。

　　师云。者个死汉。

　　问。如何是是法住法位。

　　师云。你得与么颠倒。

　　问。如何是诸佛未出世时事。

　　师云。用你作什么。

　　进云。莫便是也无。

　　师云。者儱侗汉。

　　上堂云。自从诸佛出世。兴慈运悲。犹如空花。无有坚实。诸人须知。有不曾出世。亦不曾入灭。幻化幻名。无有实者。何以故。此四大性本真空故。本不曾灭。亦不曾生。亦未曾教化众生。众生性如故。色身亦如。众生性灭故。色身亦灭。还知得么。若知得。出来大家理论。若不知得。我今直向汝道。自性不生自性。自性不灭自性。且作么生领会即得。诸仁者。莫道此性本如故。若会。便请对众会看。若不会。且有什么处不如他诸佛。直须与么始得。上根者。一闻总了。中根者。一闻也了。下根者。一闻亦了。与么理论。是何语话。还知么。还省么。人人具足。人人成现。

　　问。如何是诸佛兴慈运悲。

　　师云。猫儿狗子。

　　进云。因什么却如此。

　　师云。你问什么。

　　问。如何是四大性本真空。

　　师云。你用许多辛苦作什么。

　　问。如何是自性不生自性。

　　师云。你因谁得。

　　进云。与么则诸法无生也。

　　师云。自颠倒在。

　　问。如何是妙明真心。

　　师云。坚维那也见你与么问。

　　问。明暗未分时如何。

　　师云。黑如墨。

　　进云。分后如何。

　　师云。黑如漆。

　　云。乞师直道。

　　师云。适来岂是曲。

　　灵云到。相看了。师乃问。那里何似者里。

　　云云。也只是桑梓。别无他故。

　　师云。在也无。

　　云云。恒然。恒然。

　　师云。何不道。

　　云云。有什么难道。

　　师云。若实。便请道。

　　灵云云。三十年来寻剑客。几回叶落几抽枝。自从一见桃花后。直至如今更不疑。

　　师云。甚生桑梓之能。

　　云云。向道故非外物。

　　师云。如是。如是。

　　云云。不敢。不敢。

　　师云。谛当。甚谛当。敢保老兄未彻在。

　　云云。是和尚还彻也未。

　　师云。须与么始得。

　　云云。亘古亘今。

　　师云。甚好。甚好。遂作偈送灵云。

　　三十年来只如常。几回落叶放毫光。

　　自从一出云霄外。圆音体性应法王。

　　上堂云。诸仁者。若有一法。即被一法碍。若断一法。亦被一法碍。若有一法。于法得自在。若断一法。亦于法得自在。若断一法。诸人眼损。若有一法。诸人眼翳。且作么生会。试参详看是何道理。

　　问。言多与道转远。不落言句。请师道。

　　师云。你又自作自受作么。

　　进云。与么则不落言句也。

　　师云。乱统在。

　　问。学人拟透龙门时如何。

　　师云。你也只是业力。

　　进云。为什么如此。

　　师云。你适来问什么。

　　问。如何是吹毛剑。

　　师云。直下是你。是你不会。

　　问。离四句。绝百非时如何。

　　师云。是四句作么生离。

　　云。如何是绝百非。

　　师云。离四句。

　　云。学人只问绝百非。

　　师云。我岂是对你离四句。

　　进云。作么生即是。

　　师云。作么生不是。

　　问。山岳无亏时如何。

　　师云。山岳也不识。

　　问。直得一如时如何。

　　师云。者颠倒汉。

　　问。如何是一句了念超百亿。

　　师云。大众。看者个师僧妄语。

　　进云。因何得与么。

　　师云。你问什么。

　　因雪峰诸禅客特下礼觐。师上堂云。你诸人与么来。觅个什么物。只如某有什么到你诸人。应须自构始得。有相应处始得。若构不得。只与么寻言逐句。有什么了期。诸人须是言句不落处领会始得。

　　问。惠棱咨和尚。不落言句。不落绻缋。请师商量。

　　师云。拗折秤穬来。我与你商量。

　　弘瑫问。如何是自构底道理。

　　师云。但不具蕴来。我向你道。

　　彦玢问。宗门中事如何。

　　师云。宗门也不识。

　　惠参问。直得一物不拘时如何。

　　师云。得与么颠倒。

　　宗静问。如何得不被生死拘去。

　　师云。是生是死。

　　云。还道得也无。

　　师云。犹寐语在。

　　文僜问。如何是三乘不共底事。

　　师云。你岂不是文僜阇梨。

　　彦恩问。如何是诸佛为人底句。

　　师云。你自道看。

　　道怤问。如何行履即得不被言句所拘。

　　师云。你岂不是浙客。

　　唯劲问。言句不到处。请师道。

　　师云。是到。是不到。

　　彦晖问。如何是日用底事。

　　师云。你名什么。

　　进云。彦晖。

　　师云。是彦晖。

　　光晖问。如何是自受用三昧。

　　师云。你何曾受用。

　　行怤问。作么生得与么难会。

　　师云。有什么把将来。

　　太原令孚问。如今直问。便请师直道。

　　师云。得与么颠倒。

　　从展问。不落目前。请师道。

　　师云。是前。是后。

　　灵照问。有不是处。请和尚拈出。

　　师云。你也不少驴汉。

　　进云。直得一色时如何。

　　师云。众色。

　　问。如何是玄沙境。

　　师云。境也不识。

　　从弇问。请师分明道。

　　师云。你岂不是从弇。

　　进云。岂是问从弇。

　　师云。我岂是对你。

　　从弇问。如何是学人本生父母。

　　师云。我是钓鱼谢三郎。

　　问。如何是毗卢师．法身主。

　　师云。毗卢也不识。

　　进云。还分不分。

　　师云。分也是你。不分也是你。

　　全坦问。只如法身还解说法也无。

　　师云。寐语汉。

　　上堂云。诸人特与么上来相承。无可延待。盖是佛法身心。三五日间又无一物可吃。只是菜饭。各自吃取便是也。诸上座。各自吃得饱。某也自然饱。还会与么道么。莫只与么点头点脑。说道说理。有什么交涉。各各自思想。得个问头。便合无言对得。诸人去缘即且不是某分外事。亦不是诸人辩口利辞成得。

　　诸上座。本分行脚事且作么生。莫道是什么。莫道还也得么。莫道不可更别有也。莫道甚分明。莫道更道看。莫道更举一遍。更有一般人不识好恶。便道总说了也。人人具足。人人成现。尽十方世界。都来只是我去处。更无青黄赤白。明暗色空及地水火风。更说什么即得。若与么见解。且喜勿交涉。只成儱侗真如。不辨吉凶。有什么用处。应须各各省察始得。

　　道怤上座夜静入室。称名礼拜。某特与么来。乞和尚慈悲。指个入路。

　　师云。你还闻偃溪水声么。

　　进云。闻。

　　师云。从者里入。

　　又诸禅客辞归雪峰。师问。如今诸人便归山去。为复更去别处在。

　　棱禅客云。者里且不是山中。

　　师云。作么生。

　　棱云。也只如然。

　　师云。是。是。

　　棱云。喏。喏。

　　又问。参兄来时向和尚说作几日。

　　云。说道什么。

　　师云。不是。

　　代云。未尝不是。

　　又问怤云。如今也上山去。

　　云。知得。和尚。

　　又问展兄。你如今且在者里相伴。

　　展云。得也得。恐和尚不要某。

　　师云。不是者个道理。

　　代云。人人如然。

　　又问怤兄云。你也去。

　　云。无处不去。

　　师云。不是者个道理。

　　代云。如今上山。

　　又问瑫兄。你者回来得几时。

　　云。日即不是。

　　师云。不是。

　　代云。自古自今。

　　师一日僧问讯次。乃云。是什么便与么来去。

　　僧云。只是者个说话汉子去来。

　　师云。因什么不觅个入路。

　　僧云。不知和尚如何说去来。

　　师云。你适来从什么处来。

　　云。某从茶堂里来。

　　师云。你今若去。也从茶堂里去。因什么不识去来。

　　僧举问雪峰。如何是毗卢师．法身主。

　　峰云。恰问着。

　　僧却问师。不知意作么生。

　　师云。你问我。

　　其僧依前乃问。师云。我本是谢三郎。

　　云。和尚莫便是也无。

　　师云。是个什么即得。

　　问。如何是西来的的意。

　　师云。我本是闽县仁惠里。

　　进云。如何是的的意。

　　师云。比来向你道仁惠里谢三家。

　　云。乞和尚提持。

　　师云。但是谢三家。莫别觅。

　　问。如何是通身转不得底佛性。

　　师云。把将来。

　　云。乞和尚相为。

　　师云。你问什么。

　　云。通身转不得底佛性。

　　师云。你未出家俗名什么。

　　问。如何是学人自己。

　　师云。是我自己。

　　云。比来问某自己。

　　师云。向你道是我自己。

　　问。如何是法王。

　　师云。是法王。

　　问。如何是大肯重底人。

　　师云。你是何处人。

　　问。如何是三乘用底法性。

　　师云。用底性也不识。

　　上堂云。诸上座。是什么世界。便得与么自由自在。要住便住。要去便去。更无一法与你作眼见耳闻。意知身觉。还会么。还肯重么。若肯。也是你自肯。若重。亦是你自重。更无纤毫与你作其分别。还会么。若会。便请出来对众商量。

　　问。如何是要去便去底法。

　　师云。你今在那里。

　　如何是要住便住。

　　师云。你要去便去。

　　云。还为人也无。

　　师云。为阿谁。

　　问。如何是无眼耳鼻舌身意。

　　师云。你问个什么。

　　问。六国未宁时如何。

　　师云。你自问取。

　　云。宁后如何。

　　师云。更须问你。你答渠。

　　云。还可向渠道也无。

　　师云。为什么自起自倒。

　　上堂云。如是家风。亘古亘今。更无一法不是者。如是焕赫。如是分明。内外湛然。皎皎地。因什么被人问着。便道我不知。须得待问他始得。若与么语话。你平生父母养你时。因什么不问父母。才生下时。为复见你此身。便说是男儿。为当借问他人分别。然后始知你是男儿。上座。若与么一一问人。何时得自由自在。你今会么。上座是上座具足。父是父具足。母是母具足。兄弟姊妹一一具足。人人如是。法法如然。乃至一切诸法一时了却。若也不会。须得问他别人。非是如来弟子。亦非是出家人。久立。珍重。

　　问。十二时中如何应用。

　　师云。往来。

　　云。与么则颠倒全是也。

　　师云。是又是个什么。不是又不是个什么。

　　问。如何是理论言句。

　　师云。你还出得问也未。

　　问。如何是山中正主。

　　师云。山中主也不识。

　　问。如何是诸佛垂慈底事。

　　师云。你曾解问我来。

　　云。为什么却如此。

　　师云。为你不会。

　　上堂云。从古至今。也只如然。更觅个什么言句去。向诸人面前说菩提涅槃。得么。说楞伽．思益。得么。说道是祖师言句。得么。说尊宿理论。得么。诸上座。何以如此。不是你意度想虑。念言语底道理。亦不是人前举得者个。是与么时。佛说是与么经律论语。得么。上座。经自有讲经座主。所以达磨大师特与么来。只道单传心印。不立文字。要你诸人知自来本分心地法门。一日十二时中无有不是你本分心地法门。还省发也未。还知得也未。如今总为你说破了也。须得诸人各自亲明始得。与么言论。还会么。尽什方世界。无一法不是者。

　　问。如何是经师。

　　师云。如是我闻。

　　如何是律师。

　　师云。佛陀耶。

　　如何是论师。

　　师云。达摩耶。

　　云。和尚前来岂不是分三等讲经律论座主也。

　　师云。你识经律论也未。

　　云。经律论。

　　师云。何曾识经律论。只是妄语。

　　问。如何是不说祖师言句底人。

　　师云。你争知得。

　　云。为什么人。

　　师云。不是我底。

　　问。如何得不念言句去。

　　师云。你赚不少也。

　　问。如何是主中主。

　　师云。者个是北院。

　　云。大师万福。

　　师云。你自作自受。

　　问。如是法王。

　　师云。用如许多般法王作么。

　　问。如何是五蕴皆空。

　　师云。寐语作么。

　　上堂云。诸上座。广大自在。闻知见觉。智通圆净。长燃无尽之灯。廓周沙界。无者不有。凡之与圣。一一解脱。一一如然。诸人得与么安乐。得与么清虚。得与么自在。得与么畅望。威光显现。非情量之所能知。非智惠即能通彻。溶溶浩浩。莹古腾今。彻于三界四生九类。万别千差。牛是牛。马是马。驴是驴。羊是羊。诸仁者。缁素分明。辩其是非始得。莫只与么虚头过却时光。

　　问。如何是长燃无尽灯。

　　师云。看。

　　云。学人不会。

　　师云。无尽灯也道不会。

　　问。如何是瞪目绝见闻底人。

　　师云。正是时。

　　云。与么则无别也。

　　师云。千里万里。

　　问。如何是止止不须说。我法妙难思。

　　师云。如今是说不说。

　　云。请师直道。

　　师云。岂是曲。

　　云。与么则便是和尚说也。

　　师云。你因什么倒东倒西。

　　云。只为学人不会。

　　师云。你更自道看。

　　问。如何是摩尼珠。

　　师云。你得与么颠倒。

　　云。乞和尚明出。

　　师云。你俱不与么来。

　　云。作何即是。

　　师云。由是死驴汉。

　　问。如何是径直一路。

　　师云。你岂不是楚嵩。

　　云。不会。

　　师云。我又何曾会。

　　上堂云。诸上座。言无不实。理无不是。应处妙用。量超言趣。六道人天。明暗区分。人是人。天是天。修罗是修罗。鱼龙是鱼龙。地狱．畜生。乃至十方世界。一一皆如是。诸上座。且作么生便即一向道只是自家信取便是也。那里更有如许多般人天六道往还。四生九类。

　　诸上座。若与么会。有什么救处。有什么共语处。何以故。只是当初不附近着人。苦屈在初。从此蹭蹬。便道平生总了也。更谁解疑。得人长远。只是着个事。更从何处去。尽是心法。

　　诸上座。若如此见解。争受得国王信施。受他供养。诸上座。快附近人决择。破却儱侗。明取心要。一切处转得落落地。始得自由。始得相应安乐。若与么会得。与三世诸佛同证心地法门。同行妙行。同用一色。用处不换机。在处说法更无阻滞。诸上座。如是理论。还合于古德么。莫是儱侗么。莫是一概平等么。莫都只是我一个去处。更无四生九类也无。与么说话。还知也未。还省发也未。是何言句。一任诸人自体悉取。久立。珍重。

　　上堂云。得与么好。得与么恶。得与么长。得与么短。得与么生。得与么熟。得与么方。得与么圆。一一显明。且作么生是好恶．长短．方圆底道理。还会么。作么生分别。与么语话实是省心力。但自详察看。若会得。共相证明。

　　问。如何是好恶底事。

　　师云。更道什么即得。

　　云。如何是方圆长短底事。

　　师云。生熟．长短．方圆。

　　云。如何体悉。

　　师云。正得体悉。

　　问。如何是达么正法眼。

　　师云。大好三门学。

　　云。作么生。

　　师云。是你作么生。

　　云。喏。喏。

　　师云。好。好。

　　问。学人平生愚钝。到和尚处。并无个入路。乞师直示。

　　师云。但莫外觅。

　　云。如何趣向即得。

　　师云。诸恶莫作。众善奉行。

　　问。承古有言。真如如意宝。如意普真如。如何是普真如底宝。

　　师云。你岂不是在园司。

　　云。乞师明出。

　　师云。种菜不易。

　　问。言句不到处。请师直道。

　　师云。妄语汉。

　　问。如何是说法无其形。

　　师云。你爷名什么。

　　问。如何得与道相应去。

　　师云。须与道相应去。

　　进云。还肯也无。

　　师云。相应相应。

　　问。如何是古佛心。

　　师云。灯笼。

　　云。如何是和尚心。

　　师云。拄杖。

　　云。和尚心与佛心还分不分。

　　师云。作么生不分。

　　云。如何分。

　　师云。南堂东堂。

　　云。如何是不分。

　　师云。你问我答。

　　云。如何提持。

　　师云。不要提持。

　　问。四山相逼时如何。

　　师云。正道着。

　　云。还履践也无。

　　师云。你唤什么作四山。

　　问。如何是无相道场。

　　师云。是无相道场。

　　云。与么还相应也无。

　　师云。你还相契也无。

　　问。如何是日应万机底人。

　　师云。你有什么事。

　　问。承和尚有言。分缁素。辩黑白。如何是分缁素。

　　师云。唤你作俗人。得么。

　　云。如何是辩黑白。

　　师云。唤青作黄。得么。

　　问。如何是越常情。

　　师云。你自莫颠倒。

　　问。久在丛林。为什么不见尊贵之相。

　　师云。你得与么自缠自缚。

　　问。如何行履得见父王。

　　师云。自作乐人供养乐翁。

　　云。与么则得见于父王也。

　　师云。未信你在。

　　问。作何僧事即合祖师。

　　师云。你识父也未。

　　师见供养亡僧。问云。那里作什么。

　　云。供养亡僧。

　　师云。得与么颠倒。又却问僧。亡僧什么处人。

　　僧云。两浙人。

　　师云。吽。吽。因什么不学禅。有什么了时。

　　因见亡僧前香炉。云。亡僧面前正是触目菩提。你诸人作么生。

　　僧云。不是触目菩提。

　　师云。不是者个道理。

　　问。如何是人人具足底道理。

　　师云。者里不是八百五十人。

　　云。学人不会。

　　师云。你自道。作么生不会。

　　问。如何是诸佛境界。

　　师云。地狱．畜生。

　　云。为什么如此。

　　师云。只要如此。

　　问。如何是大人。

　　师云。小人。

　　云。学人不会。

　　师云。大小不会。

　　问。如何是工夫到底人。

　　云。你父你母。

　　问。如何是本来物。

　　师云。你岂不是陈安儿。

　　问。如何是学人主人公。

　　师云。公也不识。

　　问。如何是学人自受用。

　　师云。今日不是普请。

　　云。莫只与么也无。

　　师云。你识受用也未。

　　再上雪峰相看。乃咨和尚云。言无不中。谁人知之。

　　峰云。自如如知之中。

　　师云。且喜他招庆得归来。

　　峰云。知之行之。

　　师与招庆相见云。且喜得归来。

　　庆云。和尚万福。

　　师云。你自分析作什么。

　　庆云。和尚妄语作什么。

　　师云。是你妄语。

　　庆云。正是某妄语。

　　师云。得得是什么。

　　庆云。知知不与么。

　　师云。好。好。

　　庆云。喏。喏。

　　又与明真相见。问瑫阇梨。你佐助一员尊宿。实不可思议。

　　真云。不知和尚要什么物。

　　师云。是者不要。

　　真云。某又何曾是。

　　师云。你姓什么。

　　真云。是是。不是不是。

　　问行怤长老。兄在彼处无事么。

　　怤云。且无别故。只是旧时人。

　　师云。何似此间。

　　怤云。不可更颠倒。

　　问法演长老。兄在彼中如何。

　　云。只如然。

　　问道麟长老云。相别得几时也。

　　云。未尝不在。

　　问道殷长老云。你也随招庆来。

　　云。无者不有自知。

　　问彦稠长老云。你也在清源。

　　云。者个是雪峰山。

　　问绍崇长老云。作么生。

　　招庆云。知不是招庆。

　　师云。是那里。

　　云。是雪峰。

　　问从弇长老。你在彼中如何。

　　云。和尚起居万福。

　　问光晖长老。彼中有几乡人。

　　云。光晖自知得。

　　师云。自知几人。

　　晖云。近日无事。

　　问从展长老云。招庆即日有几人。

　　云。和尚要某使。

　　问雪峰和尚云。招庆特来办茶。

　　峰云。你且得上来。

　　师云。直须与么始得。

　　峰云。不是外物。

　　师云。内亦非。

　　峰云。是。是。

　　问招庆云。你归办茶。

　　庆云。和尚上山且得无事。

　　师云。几日在道。

　　云。者个好山门。

　　师又云。清源主也与么敬重佛法。

　　庆云。只是人人桑梓。

　　师云。也须得与么始得。

　　庆云。未是分外。

　　问全祖维那。你在何处。

　　云。只在者里。

　　师云。你也何曾有佛性。

　　又代云。只在此。

　　问。从袭。你知我来么。

　　云。某适来到。

　　问唯劲。你如何。

　　劲云。和尚尊体万福。

　　问太原孚上座。招庆住如何。

　　云。不知和尚如何。

　　问灵照长老云。你在彼中还僧事么。

　　云。是什么心行。

　　师云。你无个入处饭袋。有何佛性。

　　又代云。若要。即道。

　　问行隆云。王太傅可出来招庆也无。

　　云。时长出来。

　　师云。看如许大汉。只解吃饭。他时后日作马还他去。

　　又代云。不知只要和尚。

　　问道怤长老云。你还得来么。

　　怤云。见什么。

　　师云。不是者个道理。

　　又代云。是道怤桑梓。故非外物。

　　一日。与招庆游山云。彼中何似者里山情。

　　庆云。也只如然。

　　师云。且作么生。

　　庆云。还别有桑梓也无。

　　师云。千定不是。

　　庆云。正是不是。

　　问招庆。你寻常说什么法接人。

　　庆云。和尚若有事但道。

　　师云。我也未信你在。

　　庆云。某也无可得信。

　　师云。实即得。

　　招庆云。已前问和尚因缘。只道和尚不说。

　　师云。有什么因缘。

　　云。也如然。

　　师云。你作么生说驴事马事。

　　庆云。某俗姓孙。

　　师云。你作么生说驴马。

　　庆云。也只是桑梓。

　　云。知得也未。招庆。

　　庆云。要且不是和尚。

　　师云。作么生说大意。

　　云。得与么颠倒。

　　师云。正是我颠倒。

　　云。某也颠倒。

　　问从诺云。招庆好南堂。

　　诺云。是。

　　师云。有什么交涉。

　　代云。只是屋。

　　遂作颂二首。

　　用处妙理不换机。问来答去不思议。

　　应现常开明道友。人人自在要功希。

　　再睹道友话清源。人人问道无不全。

　　法法恒然皆如是。四生九类体中圆。

　　师在雪峰上堂。示众云。诸上座。好山好水。言无不中。理无不实。行无不圆。道体无方。应机说法。随其形相。一一区分。无处不是。无处不非。通古通今。显现自在。所以道。小身现其小音。为其说法。且作么生会。如今且问诸上座。只如诸人。还具五蕴身田。不具五蕴身田。若道具。且作么生说具底道理。若道不具。谁是不具五蕴身田底人。诸人如今是比丘相。某亦是比丘相。为你诸人说法。因什么便得不会去。若是阿修罗相说法。便道不会。若是饿鬼形相。乃至非形相说法。便道不会。诸上座。如此理论。且作何说得。便请对众出来明取。若只与么说道理。尽什方世界。都来只是我者个道理。何曾更有四生九类。若与么说话。还曾梦见佛法也未。只是下手时不遇奇人。坚执个儱侗兰头衫子去。聋俗人前说道我能我会。一盲引众盲。次第相传持将去。有什么救处。

　　诸上座。你还疑也无。我今问你。还见面前青山么。还见好之与恶么。还见猫儿狗子一切鸟兽么。若道不见。只成个儱侗。若道见。你便说道者个只是色。者个多少分明。者个是什么。者个得与么可怜生。都来只是我。更什么处去。若如此说话。唤作儱侗中又更儱侗。不辩缁素。不识吉凶。寄褐生俗人有什么堪共理论佛法。诸上座。应须是附近人决择人我。破却儱侗。识其青黄赤白。辩其是非。知其好恶。长之与短。人决定是人。天决定是天。修罗是修罗。修罗中得解脱。乃至饿鬼．畜生．地狱。一一皆得解脱。随相区分。自由自在。应须与么会。明是明。暗是暗。乃至青黄赤白。一一如然。混滥分毫也不得。

　　诸上座。如今作此说。且作么生会。还是儱侗也无。还是一向平等也无。还是说也了。举也了。还是更无一法作眼见耳闻也无。还是更教谁说也无。诸上座。且作么生体解理论。如此说话。还合古圣也无。还是应机说法也无。还是识缁素也无。还是同一字不有也无。诸人只是不将为事。某十二时中。时时如是。时时运行。应机随化。欲得诸人同诠性海。指归本源。理应自由。在处通得。所以道。言无不中。理无不实。天上人间。六道往还。无处不透。应须与么。始得便道达磨西来。亲传心印法门。一时了却佛及众生。无不是心王印。

　　问。如何是应机说法底人。

　　师云。你岂不是从展。

　　云。作么生。

　　师云。聋。

　　问。如何是逗机说法。

　　师云。你名什么。

　　云。无名无字。

　　师云。者漆桶。

　　问。如何是观机说法。

　　师云。唤你作俗人。得么。

　　云。为什么如此。

　　师云。你问什么。

　　问。如何是随机说法。

　　师云。你什么处打蹬来。

　　问。言语不并。心路不行。请师道。

　　师云。出得你问未。

　　云。作么生。作么生。

　　师云。者瞌睡汉。因什么不作人。

　　问。用处不换机。请师道。

　　师云。你岂不是仙游龙华弘瑫。

　　云。作么生。作么生。

　　师云。弘瑫。弘瑫。

　　云。喏。喏。

　　师云。得个什么。

　　云。得个钓鱼翁。

　　师云。也与么乱统。

　　云。正是和尚不乱统。

　　师云。正是你不乱统。

　　云。正是某乱统。

　　师乃颂曰。

　　体性如然不换机。言来理契应玄微。

　　直下亲亲真大道。声色闻见不思议。

　　三处一时放毫光。色相个个显青黄。

　　十方三世皆如是。任运行来实堂堂。

　　一日。问参兄。见说浙中出好越器。是也无。

　　参云。是。

　　师云。不是者个道理。

　　代云。也是桑梓。故非外物。

　　问太原孚上座。你乡中出甚好物。

　　云。无种不有。

　　师云。是什么物。

　　孚云。不道领话。

　　师云。不是者个道理。

　　代云。只如此。

　　问雪峰和尚。闻有拄杖。乞一条。

　　峰云。我有三条在。但将取一条去。

　　云。人人只是一个。和尚为什么用三个。

　　峰云。三个总用。

　　师云。是即是。某不如此。

　　峰云。你作么生。

　　师云。是三是一。

　　问展禅客。见说清源出好道具。是否。

　　云。和尚要什么物。

　　师云。不应机。

　　展云。和尚作么生。

　　师云。但道自受用。

　　问晏院主。者个是何处扇。

　　云。是清源扇。

　　师云。院主因什么不学禅。只么打蹬。

　　代云。也不是外物。

　　因钟鸣次。师作忍痛声。腾身云。者个钟在我肚里鸣。你诸人且作么生。

　　展上座对云。和尚尊体如何。

　　师云。你又分疏作么。

　　云。和尚又自问作么。

　　师云。我要不如此。

　　展云。某何曾如此。

　　师云。是。是。

　　展云。喏。喏。

　　一日。辞雪峰下山。云。启和尚。人人自由自在。某如今下山去也。

　　峰云。是谁与么道。

　　师云。是和尚与么道。

　　峰云。你且作么生。

　　师云。不自由自在。

　　峰云。知。知。

　　又辞招庆。我且下山。你也到我那里。

　　庆云。未尝不在。

　　师云。还是也无。

　　庆云。也未是分外。和尚。

　　师云。知得。知得。

　　又向晏院主道。我且去也。闲无事到彼中。

　　晏云。不敢。不敢。

　　师云。不如此。

　　代云。唤者里不是山中。

　　王令公差人送含消梨上师。师遂拈问僧。若有人道得。与你者梨吃。且作么生道便得吃。

　　志超云。也什么闲物。

　　彦穆云。闲物抛却。

　　惠琛云。者个果子打揲却。

　　师云。你诸人知得我语。便教吃了。只是诸人觅对话。有什么了期。不用久立。

　　师令琛阇梨将梨去老宿堂内吃了。自后改为集贤堂。总有十七人。录在卷末。

　　颂曰。

　　三颗含消满道场。十方三世显毫光。

　　法法恒然皆如是。提持机应最芬芳。

　　光晓长老问。承师有言。说三机佛性。如何是第一机。

　　师云。你岂不是光晓。

　　云。如何是第二机。

　　师云。你爷名什么。

　　云。如何是第三机。

　　师云。你祖父名什么。

　　云。未审三机还分不分。

　　师云。作么生不分。

　　云。如何是分。

　　师云。三门．佛殿．法堂。

　　云。如何是不分。

　　师云。你父．你母．你子。

　　云。学人不知。

　　师云。我也不知。

　　云。为什么如此。

　　师云。只要如此。

　　展长老问。如何是和尚第一句接人。

　　师云。你问什么。

　　云。如何是第二句接人。

　　师云。你问我答。是个什么。

　　云。如何是第三句接人。

　　师云。你与么问。我与么答。还且作么生知有。

　　进云。去此之外。还更有提撕也无。

　　师云。你还识也未。

　　云。作何即得。

　　云。你问不是。

　　惟劲长老问。作么生得三句一时了却。

　　师云。你又何曾会我三句智通无碍之辩。

　　劲云。三句从上来尽行此路。请和尚道。

　　师云。你岂不是神光寺祥大德小师。

　　劲云。若与么。是一是二。为当和尚一时道。

　　师云。我本是谢翁儿。

　　云。与么则通古通今也。

　　师云。莫乱统。

　　劲云。无者不是。正是乱统。

　　师云。是处作么生。

　　劲云。从古至今。也只如然。

　　师云。更莫乱统着。

　　云。和尚岂不是当山师叔。

　　师云。你者个汉颠倒。

　　劲云。正是某颠倒。

　　师云。我也颠倒。

　　上堂云。诸上座。还知得一法具其山河大地．色空明暗也无。只此见处。不道不是。缘且无生机。如今也与么问人。更着他时后日又没交涉去。何以故。只为是一概平常。一句中死。不杀活得其自在。明格外之量。超越三轮。等备四天。广利一切含识。同大海之波澜。须是与么。始得唤作生而不生。不生而生。生而恒生。生而恒不生。若解与么。方始唤作明通大道。更无他故。无事。莫立。

　　行光置五问。请和尚为答。兼逐句颂。

　　问。如何是应机说法底佛性。

　　师云。机锋相应。你我自知。更有什么。

　　颂曰。

　应机无不通　　言行尽相从　　见闻无差别
　机锋无别容

　　问。如何是随机说法底佛性。

　　师云。有什么事。但请道将来。

　　学云。某求作佛。

　　师云。你是何处人。

　　云。若与么。更无别也。

　　师云。我也未信你在。

　　颂曰。

　随机识性宗　　万法尽皆同　　本体不动佛
　只欠自承当

　　问。如何是观机说法底佛性。

　　师云。你是行脚僧。不可唤作俗人。

　　颂曰。

　观机知深浅　　汝我只目前　　法法无生相
　应用只如然

　　问。如何是逗机说法底佛性。

　　云。若要。但道。

　　云。请师的旨。

　　师云。得也未。

　　颂曰。

　逗得机锋应真常　　本体显现要开张
　恒然自在无生灭　　应用尽皆放毫光

　　问。出格外句。请师道。

　　师云。你外婆姓什么。

　　云。还是出格之句也无。

　　师云。句也道不知。你不可不识外婆。

　　云。还受保任也无。

　　颂曰。

　格外之句甚分明　　三轮等备显无生
　重重华藏性相海　　尘尘刹刹印相更

　　福州玄沙宗一大师广录上
卍新纂续藏经第 73 册 No. 1445 玄沙师备禅师广录


　　福州玄沙宗一大师广录中

　　德彦伸五问。请师答。兼颂(凡一句各具三句)。

　　第一问。如何作么生说三句为人底佛。

　　师云。若是第一句。末头是德彦。若是第二句。你问什么事。且作么生会。若是第三句。还是出世少人知。且作何理论。

　　颂第一句。

　心法甚分明　　人人自信生　　万法全体是
　一理证我平

　　颂第二句杀活机。

　一句二理更　　妙用得纵横　　转得机锋后
　广利于群生

　　颂第三句回悲智见慈定。

　大道虚空绝纤尘　　重重世界性海身
　十方三世无别佛　　万般神用只我真

　　第二问。如何是作何说。还肯也无。还是文殊智收也无。

　　师云。你若要知第一句么。你也解与么问人。要知二句么。汝通我智。把将文殊来。要知三句么。你祖我翁。大智自然同。还肯是也无。

　　颂第一句。

　一句自性生　　见事无不平　　虚空全体是
　十方佛弟兄

　　颂第二句。

　悲智显真常　　二句你我彰　　法法得自在
　机锋印青黄

　　颂第三句。

　你我祖翁智悲宗　　慈定因果自然同
　华藏世界尘刹海　　重重显现无别容

　　第三问。如何说普贤作么生是行门。还且作么生说本行。

　　师云。若第一句。汝名什么。第二句。汝行他立。普贤在什么处。第三句。宾主总不与么。还且作么生道。

　　颂第一句。

　行立本来平　　自己本无生　　法法皆如是
　一句也相更

　　颂第二句转换。

　二理二义收　　应用得自由　　夺下生机后
　放光心色幽

　　颂第三句慈定。

　十重万行周　　海印皆自由　　古今全生灭
　毛端一时收

　　第四问。作何契理三句观音行。善应诸方所。

　　师云。一位闻中收。汝道什么。二位闻思知。汝诸人尽见者个师僧与么问。且作么生道将来。三句应真常。大众引毫光。还且作何理契。

　　颂第一句。

　一理本常行　　道你一分更　　信志依智用
　死句两平平

　　颂第二转换句。

　换句耀古今　　生机最幽深　　人我皆无著
　同道尽知音

　　颂第三句慈定。

　隐显放毫光　　纤尘应真常　　万般同刹佛
　海会实堂堂

　　第五问。作么生契会一分流注。二分转侧。三分同诠海会。乞和尚慈悲。逐句答出三分法性。

　　师云。若是一分。且信本来具足。不生不灭。无去无来。一日相应。一日佛性。若是二分。知其自由自在。机锋并无阻滞。应用随方。唤作二分佛性。若是三分佛性。具足色相。名无得物之功。行绝离尘之用。应现自在。舒卷无妨。如此理论。且略而言之。若尽说。未有了期。

　　德彦咨和尚。更乞为某子细说。要知深浅。惟愿和尚不倦慈悲。

　　师云。若与么。诸佛菩萨．祖师皆行此法门。广大自在。所以道。父名知汝字。父名天洪。母名彭质。皇帝生汝。令知有三分。具如是闻知见觉。若与么道。更为汝说破。

　　若是第一句纲宗。且自承当。成现具足。尽什方世界。更无他故。只是仁者。更教谁见。教谁闻。都只是你心王心所与全成不动佛。只欠自承当。唤作开方便门。且要你诸人信有一分真常流注。亘古亘今。未有不是者。未有不非者。如此一句。成平等法门。何以故。以言逐言。以理逐理。平常性相。接物利生。说法度人。所以道。一切群生类。皆承此恩力。且要自信作佛。若解与么。方唤作一句真常流注。与铁轮齐位。十信初心。不作儱侗之见。不作断常之解。若得如是。唯自己真如不生不灭。且知其宗旨。由是明前不明后。一个平实。分证法身之量。未有出格之句。死在一句之下。未有自由分。如今若知出格之量。莫被心魔所使。莫执我性。入手中便须转换。落落地。言通大道。不生平怀之见。此是第一句纲宗也。

　　若是第二句。回因就果。不着平等一如之理。方便唤作转其投机。生杀自在。夺换随机。出生入死。广利三天下。度现在之众。诸佛道同。除色欲见爱现前诸烦恼。你今唤什么作烦恼。若欲知得。我为你诸人说破。汝今眼见好之与恶。被色之所使。为身之拘系。唤作色爱。住他色爱烦恼。有色便有欲。起于妄心。以贪欲坚固。名为欲爱。住他欲爱烦恼。因贪欲故。便起种种见爱。虚妄分别。贪其父精母血。系着我人。能所攀缘。名为见爱。住他见爱烦恼。生灭现前。于一切处。执有滞无。起一切颠倒。所以四住烦恼和合一念无明。共成三界苦乐之因。日夜缠縳。不得自由。从此迷其道眼。常困轮回。不得解脱。

　　你今诸人欲得会么。但识此无明虚妄元由。自然不被色欲见爱四住所拘。方唤作顿超三界之佛性。三天下铜银二轮齐位。十信．十住．十回向．十地．五位．六位。同证生杀之机。互换自在自由。处处通透。若如此理论。方始唤作出格之词。应用通方。悲智隐显。耀古腾今。无者不有。无者不无。若与么。方可二理双明。二义齐照。不被二边之所动。妙用现前。广利二分之佛性。

　　若是第三句。知有本智性相之本然。通其越量之知见。明阴洞阳。廓周沙界。一真性相元常。大用现前。应化无方。全用全不用。全生全不生。不着平常之量。不着汝我之能。出生入死。应用自在。显古德之性相。明祖父通量之情尘。本性真常。无其生灭法门。广利四天下。与三世诸佛为其说法之师。海印三昧一时现前。于群生一念之中。具足十种华藏世界海会。同四轮之应用。唤作元常不动之智。佛性大海之本心。广照圆明。性相自在。若与么。唤作五位六位。回因见果。举果全因。入慈定门。未有不是。未有不非。性相如然。与金轮齐位。收四天下。上至诸天。下至地狱。皆得自由。已伏无明见思尘沙无知之烦恼。所作运为。以虚空为座。号曰法身大士。具足印漩三昧。见报化身。把定乾坤。更无他故。

　　此之三句。师各颂之。

　　一句颂。

　具足现成是本身　　心心色色只我真
　法法无生本不灭　　流注一如镇目前

　　二句颂。

　二句铜银得自由　　轮中转侧未尝休
　夺得平等真常性　　大用现前实是幽

　　三句颂。

　应用重重华藏界　　十方三世性海在
　明明法界绝纤尘　　大智圆明印心海

　　师云。若得与么。方始唤作三句一时运用。皆得自在自由。已后也须得自看。莫当等闲。珍重。

　　师一日与雪峰．招庆游山次。师云。看见者个象骨峰头还有佛法也无。若道有。作么生说有。若道无。且作么生道无。

　　峰云。你道什么。

　　庆云。是有是无。

　　师云。若与么。和尚与招庆总只明前不明后。

　　峰云。你且作么生。

　　师云。佛法还曾有么。作么生说有无。试道看。还是也无。

　　师又问招庆。作么生说有无底句。

　　庆云。是者个。作么生说有无。

　　师云。招庆也作么生说有无。

　　庆云。和尚是什么心行。

　　师云。不是者个道理。

　　峰云。你作么生说有无。

　　师云。即今是有是无。

　　峰云。你也作么生。

　　师云。不是外物。和尚。

　　雪峰举。神楚阇梨问我。亡僧迁化向什么处去。我向伊道。如冰归水。

　　师云。是即是。某不与么道。

　　峰云。你作么生。

　　师云。如水归水。

　　峰又向师道。我时时全机提持。把三个木毬一时抛。要他全提去。

　　师云。和尚抛后。忽被个师僧出来道。和尚看毬。作么生。

　　峰云。道什么。

　　师云。某不与么。

　　峰云。你作么生。

　　师云。也未是分外。

　　雪峰云。此事如一片田地相似。一任众人耕种。无有不承此恩力者。

　　师云。且作么生是一片田地。

　　峰云。看。

　　师云。是即是。某不与么。

　　峰云。是你作么生。

　　师云。只是人人底。

　　师问雪峰云。某如今大用去。和尚且作么生。

　　峰遂将三个木毬一时抛。师遂作斫牌势祗对。峰云。你亲在灵山。方得如此。

　　师云。也只是自家事。

　　师问道怤云。你作么生说是什么。

　　怤云。只是从来事。

　　师云。不是者个道理。

　　怤云。乞和尚道。

　　师云。具足怤阇梨。

　　怤云。若与么。不从外得。

　　师云。不是者个道理。因什么不觅个入路。

　　问劲长老。你作么生说性海。

　　劲云。性海自家事。

　　师云。不是者个道理。

　　劲云。不知和尚作么生说性海。

　　师云。你性我海。还且是说也无。

　　问𤦆长老。作么生说平常佛性。

　　瑫云。平常更说什么。

　　师云。不是。

　　瑫云。未审和尚作么生说平常佛性。

　　师云。遇茶吃茶。且作么生说平常佛性在什么处。

　　问光默云。你作么说见色便见心。

　　默云。是光默。

　　师云。你儱侗不分缁素汉。

　　默云。乞和尚道。

　　师云。未是分外。

　　雪峰向师道。我者里近日有个把断乾坤汉。汝须着精彩。同学兄弟也难得。

　　师云。是即是。且作么生把断。

　　峰云。岂不是自作用正是把断。

　　师云。和尚用甚得。某不与么。

　　峰云。你作么生道。

　　师云。和尚是干。某是坤。且作么生说兄弟难得。

　　峰云。你得与么自由自在。要用便用。要收便收。

　　师云。未是分外。只是自家底。

　　峰云。你是出格之见。他时后日子孙大兴你此理去。如今且与么。

　　师云。如此。如此。兄弟共知。且与么三二之后。方始应用。

　　峰云。我也知汝同学一理之见。

　　师云。根门无功。和尚若得与么。方始得自在。

　　上堂云。大地虚空。皆因心成体。诸人且作么生说因心成体道理。又且作么生说心法无形。通贯十方。未有一分不从悲起智。未有一分不从智兴悲。未有一分不从悲智齐明于性海。廓周沙界。圆融自在。知其明暗色空。悲智齐归慈定之门。报应化法。自由自在。广利四天下。大地虚空皆是慈定之门显现。所以道。心法无形。通贯十方。诸上座。若与么会得。也知和尚用三个木毬一时抛下。要你诸人同诠性海。见性成佛。无事。珍重。

　　师因出大沩塔。赴忌斋。问义通上座云。我只礼塔。你作么生。

　　通云。放某过。有个道处。

　　师云。我放汝过。作么生道。

　　通云。某若礼拜。即不见有和尚。

　　师云。吽。吽。不是者个道理。

　　又举问诸禅客云。我只礼拜塔。你作么生。

　　中塔云。只是个塔。

　　地藏云。和尚也不识塔。

　　志超云。志超不识。

　　元昌云。只是元昌。作么生礼。

　　师自云。塔也不识。

　　神禄云。和尚去大沩礼塔因缘。乞和尚慈悲。

　　师云。是汝作么生。

　　禄云。某不会。

　　师云。我向汝道。是汝不会。

　　至来日。却问。昨日礼塔因缘。神禄未会。乞和尚慈悲提持。

　　师云。我比来时时长向汝道。绵绵地。无一法从外而来。从内而出。都来只是你个去处。亘古亘今。更问我觅个什么。

　　禄云。虽然蒙和尚与么道。实无领会。

　　师云。若实无会处。你去问地藏。必向你说。

　　禄乃去地藏处。举前因缘。和尚有语云。塔也不识。不知作么生。乞师兄慈悲相为。

　　藏云。自家岂不是禄兄。

　　禄云。不会。师兄莫只与么抵神禄。

　　藏云。若实与么。赠兄一颂。礼塔圆成是你宗。问来问取塔中通。你体你道元是你。只说南北与西东。

　　师因入府斋。于路上望见大中塔。遂问参随师僧云。你随我手看。那个是什么。众皆无对。

　　师自云。不是见闻觉知。

　　了然云。见闻觉知不是。

　　师云。佛法不是者个道理。

　　然云。与么既不得。乞和尚慈悲。

　　师云。我向你道。不是见闻觉知。

　　然云。如何即是见闻觉知。

　　师云。佛法不与么。

　　然云。某不会。乞和尚慈悲说破。

　　师云。我寻常向你道。离却见闻觉知。还我恒常不变异体。佛法不是见闻觉知境界。应须是自彻去始得。

　　然不会。却举向地藏和尚云。不是见闻觉知。作么生。

　　藏遂示颂二首。

　　不是见闻满道场。识性觉知海中光。

　　本体元成不动佛。了然自在法中王。

　　你是了然非了然。恒明了然恒不然。

　　堂堂显现非他物。是你声前声不前。

　　上堂云。我今问你诸人。我时时向你道。尽十方世界是个真实人体。更莫外求。何以故。只此四大五蕴。身田根识。用处无功。所以你眼有不见色。耳有不闻声。意有不分别。会么。眼．耳．意用处无别故。且作么生。诸仁者。会么。

　　行满云。五蕴本性空。

　　师云。佛法不是者道理。

　　道升云。只是个本来四大性。

　　师云。不是者个道理。

　　匡穆云。聋哑盲。更说个什么即得。遂作颂上师。

　　廓然大道哑盲聋。十方三世色真空。

　　念念法法无生灭。只此明明释迦宗。

　　上堂云。我比来向你道眼有不见色。耳有不闻声。意有不分别。良由用处无功。你便道聋哑盲。且作么生会。你每日还见色么。还闻声么。还语言分别。若见青黄赤白。或拈个拂子起。是你又眼盲也。或击钟鼓。或敲禅床。又耳聋也。始教你下一言半句。或说个道理。又口哑不能分别。你若只向者里与么会。又成个儱侗。认得个生死根本。向识阴中作活计。若别有道理。又只成得个断常知见。你且作么生会。

　　诸仁者。若于此不能明彻得。便是三界狂人。被见闻觉知系缚。不得自由。何时便得个安乐去。诸仁者。应须是通彻始得。不取你口头辨。我今明明向你道。更有诸方达道者。忽有人具此盲聋喑哑三种病人。于佛法中又作么生方便接得伊。若道接得。聋哑盲人来。作么生接。若道接不得。佛法断灭。无有灵验。且作么生商量。若有会处。便请出来。大家理论看。也要知你深之与浅。有么。出来。

　　师因僧写真圆月相。自书真赞云。

　　圆月性相莹真容。真相圆光海相中。

　　我今是真无真相。元本圆光释迦翁。

　　因志超上座往建州教化茶。问。乞和尚慈悲。提撕心地法门。

　　师云。是你。不可教我更提撕也。

　　超云。乞和尚直道。志超不是愚痴人。实不会。

　　师云。且去建州。回来向你道。

　　超云。时不待人。乞和尚道。

　　师云。我今直向你道。我者里三棒打汝愚痴。还会么。

　　超云。不会。

　　师云。是你。且去。

　　师乃说向众僧云。超阇梨去建州乞茶。问我示入心地法门。我向伊道。者里有三棒打愚痴。你诸人且作么生会。

　　道本云。唤什么作愚痴。

　　师云。不是者个道理。

　　中塔云。自愚痴。

　　师云。不是此个道理。

　　地藏云。和尚愚痴教什么人打。遂有颂呈和尚。

　　三棒愚痴不思议。浩浩溶溶自打之。

　　行来目前明明道。七颠八倒是你机。

　　问。四威仪外。如何奉王。

　　云。你是王法中罪人。争合问事。颂曰。

　　隐显行来四威仪。罪人是你也要知。

　　圆通法法皆如是。应声应色不思议。

　　王令公送荔枝上师。师拈起云。者个荔枝得与么红。得与么赤。你诸人且作么生。若道一色。又是儱侗。若道是众色。只成个断常。你诸人且作么生。

　　彦瑫云。也只是和尚自分别。

　　师云。者儱侗愚痴。有什么交涉。

　　冲机云。都来只是一色。

　　师云。总与么儱侗。有什么了时。

　　师问皎然。你作么生道。

　　然云。不可不识荔枝。

　　师自云。只是荔枝。

　　师云。你诸人如许多时在我者里。总与么说话。不辩缁素。不识吉凶。我比来向汝道。用处不换机。因什么只管对话。有什么交涉。诸上座。应须是附近人始得去却见闻觉知。识辩得机锋。明得好恶。了其是非。在处便得落落地。免作儱侗。若一向只与么去。说道见色便见心。更无他物。并无可得作其见解。诸上座。如此言语。有什么堪为出家人。堪为说法之器。莫只与么三个五个相聚。说人间名利好之与恶。思衣念食。有什么了期。他时后日忽然着热病煮着。三日五日便见神见鬼。眼目𥌆张地。悔之不及。大不容易。

　　和尚子吃他国王水乳。履他田地。不知修禅入定。又不附近人。只管打个肉团子作么。好墨褐细褶裙子。紬绢贴相子有什么。三五乳竹麻草鞋。三个七个。大作群队。者边那边。恰似个一队趁人狗相似。有什么救处。诸仁者。你今赖遇我不惜口业。向你与么道。他时后日更勿可得人身。便见轻重报应。地狱畜生。轮回诸趣。未有出期。仁者。须是着忖始得。莫当等闲。无事。不用上来。珍重。

　　韦监军看师。师乃问。作么生是本体。

　　监军对云。亘古亘今。

　　师云。不是者个道理。

　　代云。也只如此。

　　一日。监军请师去宅内供养。处分客司安排一床果子。把单子盖却。教两人舁向和尚面前。却揖师吃果子。师云。佛法不是者个道理。

　　又差客司送一封白纸上师。师向客司云。传语司徒。谢状见到。且作么生。监军无对。

　　师自代云。人人各自底。

　　一日。拈起盏托云。具足盏托子。司徒作么生。

　　云。谢师指示。

　　师云。不是者个道理。

　　代云。也只是自家底。

　　因王令公差人送葛衫与众僧。师拈问僧。者葛衫都有几领。

　　怀归云。九百领。一人一领。

　　师云。看汝何曾有佛性。

　　师代云。只是个葛衫。

　　王令公送橄榄。师拈问僧。者个橄榄因什么与么大小。

　　行普云。随他各自见。

　　师云。也是五谷袋。

　　代云。好橄榄。

　　一日。见烧亡僧。问云。适来几人舁亡僧。

　　对云。四人。

　　师云。看如许大汉。只袋饭得。

　　师代云。四个死人舁个活人。

　　师拈竹尺子问宗静云。你唤者个作什么。

　　静云。只唤作竹尺子。

　　师云。不是。

　　道怤云。尺子不是。

　　师云。不是者个道理。

　　师代云。一尺二尺。

　　师拈拄杖问僧。唤作什么。诸人对者。并不契师意。

　　师代云。也只是自家底。

　　师将篾拈问僧。者个竹是我栽种。是我斫劈篾。如今将与地藏。汝且作么生。

　　元安云。好篾。

　　师云。不是者个道理。

　　师代云。也要东使西使。

　　地藏云。箍桶得。

　　师遂颂云。

　　大道虚旷不思议。随机对答总得之。

　　言下无言一时了。元成不动帝公希。

　　师拈茶盏子云。只者茶盏。具足成现。你诸人会也无。且作么生。

　　代云。也自知得。

　　师问法源。阇梨。你见那个香炉也无。

　　源云。不要者个。

　　师云。五谷袋是你家物。便道要。

　　师代云。只如此。

　　上堂云。诸上座。法体本自无生。本自无灭。法法如然。亘古亘今。因什么便得不会去。若不会。也只是上座。若会。也只是上座。会与不会且作么生。诸仁者。其道本体。若出若没。卷舒自在。妙用恒沙。只据目前。千般神用。也只如然。万般变化。也只如然。何以故。本自具足。本自圆成。性相常住。不动智佛。因底便得不知不会去。具足仁者。仁者不知。真常无变。只为具足。所以仁者便道不知不觉。知之觉之。切忌量之。诸上座。只如今现定身心。且作么生说有具足底道理。若说得。便请出来。大家理论。若说不得。仁者便有一分现定肉团身。具其五蕴性。便有一分法身。无其形相。只是自家体解取便是也。

　　若如此说话。便成断常外道见解。有什么救处。有什么堪在清众受他应供。如今欲得会么。我今为你说破。法身．报身．化身。如今现成。诸人还会么。还省么。若与么去。在处自由自在。诸仁者。若也不知不觉。莫向人前乱统。便说道达磨大师只是传心印法门。要人知有法身。若如此言论。未梦见在也。只道吾本来兹土。传法救迷情。一花开五叶。结果自然成。达磨大师与么说话。且作么生。莫是传法身么。莫是传报身么。且作么生理论。作何领览。莫道祖师只说此五蕴身便是不生不灭。无去无来。若与么。还梦见佛法未。更有一般人。担我能我解。不辩是非。便向人说我识性是一花。五蕴是五叶。着他后生。见其脚手被轻弄着。便面青面赤。不奈伊何。若如此。还且是也无。只为不附近人。致得如此。你今欲得会么。便说向你诸人。现成不用外觅。法．报．化具足。人人具足。人人现成。应处无方。通古通今。未有不是者。未有不非者。

　　诸仁者。若有一法。一法即不成。若有二法。二法亦不成。何以故。念念全生。念念全灭。念念不生。念念不灭。若如此理论。即是自智不生自智。自智不灭自智。大道通于十方。镇断乾坤。皆是本智圆明。心印法门。更无他故。所以道。三际求心心不有。若与么。便是诸恶莫作也。

　　问。如何是三际求底心。

　　师云。你得与么妄语。

　　云。如何体悉。

　　师云。不用体悉。

　　问。如何是三世佛身。

　　师云。你是行脚僧。

　　问。如何是一花开五叶。

　　师云。你道看。

　　如何是结果自然成。

　　师云。犹故寐语在。

　　云。还有行履处也无。

　　师云。有。

　　云。如何即是。

　　师云。不用即是。师乃颂祖师意。

　　一花本无生。菩提亦只宁。

　　诸法常隐显。心地应真乘。

　　一日。王大王差使送紫菜上和尚及众僧。师拈问僧。者个是何处紫菜。

　　法灯云。者个什么好紫菜。

　　师云。不应机。

　　师代云。与众僧。

　　僧问讯次。师指香炉云。汝唤作什么。

　　僧云。不可唤作香炉也。

　　云。不是者个道理。

　　师代云。妆香。

　　一日。拈衣袖问僧。你唤者个作什么。

　　僧云。也只是衫袖。

　　师云。不如此。

　　代云。也只是和尚底。

　　问。如何是三世诸佛一时现前。

　　师云。我是钓鱼船上谢三郎。

　　学人不会。

　　师云。我又争得会。

　　问。作何行履即得不着见闻。

　　师云。汝唤什么作见闻。

　　僧云。见闻见闻。

　　师云。者个瞌睡汉。

　　问。言不中时如何。

　　师云。汝唤作什么。

　　问。作个什么即得不被生死所拘。

　　师云。作个漆桶。

　　云。为什么如此。

　　师云。只要如此。

　　问。如何是安国家风。

　　云。是你家风。

　　问。如何是体本无生。

　　师云。你名什么。

　　云。作何即是。

　　师云。作何不是。

　　师拈拂子问僧。汝唤者个作什么。

　　云。唤作拂子。

　　师云。不是者个道理。

　　代云。也只是东拂西拂得。

　　又问僧。你是何处人。

　　云。西川人。

　　师云。千乡万里来。何不学禅。

　　师代云。和尚尊体万福。

　　上堂云。大道虚旷。常隐于自受用中。常显于自受用中。丝毫不有。丝毫不无。应古应今。全生全不生。全灭全不灭。还且作么生会。还见么。自还是生。自还是不生。自还是灭。自还是不灭也无。且作何理论。作何领览。若与么见。与么知。与么说。与么道。也只如然。无得而得。不行而行。应须与么始得。遂成颂云。

　　言来言去镇毫光。现前施设只如常。

　　大用卷舒皆自在。尘尘刹刹显芬芳。

　　劲头陀问。只如雪峰和尚道。我者一片田地。一切众生皆承此恩力。不知雪峰意作么生。

　　师云。我向汝道。如一片田地相似。将卖与人作契书。东西四至交关约定了也。只有中心树子犹不卖。你且作么生。

　　劲便问。如何是一株树。

　　师云。你不知我。我不知你。

　　云。如何即是。

　　师云。分明向汝道。各自不相知。

　　云。未审不知。不知什么。

　　师云。不知。不知什么。

　　劲问。只如和尚在雪峰道。如水归水。意作么生。

　　师云。你还知水也未。

　　劲问。只如从诺问灵云。如何是佛未出世前事。灵云竖起拂子。如何是出后事。云亦竖起拂子。未审还分不分。

　　师云。作么生不分。

　　云。如何是分。

　　师云。东西南北。

　　云。如何是不分。

　　师云。南北。

　　云。作何体会。

　　师云。不要体会。

　　云。方便乞师道。

　　师云。你适来问什么。

　　上堂云。佛道闲旷。无有程途。无门解脱之门。无意为人之意。不在三际。故不可升沉。建立乖真。非属造化。动则起生死之本。静则醉昏沉之乡。动静双泯。即落空亡。动静双收。颟顸佛性。必须对尘对境如枯木寒灰。临时应用。不失其宜。镜照诸像。不乱光辉。鸟飞空中。不杂空色。所以什方无影像。三界绝行踪。不堕往来机。不住中间意。钟中无鼓响。鼓中无钟声。钟鼓不相交。句句无前后。如壮士展臂。不藉人工。师子游行。岂求伴侣。九霄绝翳。何在穿通。一段光明。未曾昏昧。若到者里。体寂寂。常的的。日赫焰。无边表。圆觉空中不动摇。吞烁乾坤迥然照。

　　夫佛出世者。元无出入。名相无体。道本如如。法尔天真。不同修证。只要虚闲。不昧作用。不涉尘泥。个中纤毫道不尽。即为魔王眷属。句前句后。是学人难处。所以一句当天。八万门永绝生死。直饶得似秋潭月影。静夜钟声。随扣击而无亏。触波澜而不散。犹是生死岸头事。道人行履处。如火消冰。终不却成冰。箭既离弦。无返回势。所以牢笼不肯住。呼唤不回头。古圣不安排。至今无处所。若到者里。步步登玄。不属邪正。识不能识。知不能知。动便失宗。觉即迷旨。二乘胆战。十地魂惊。语路处绝。心行处灭。直得释迦掩室于摩竭。净名杜口于毗耶。须菩提唱无说而显道。释梵绝听而雨花。若与么。见前无疑何事。没迁泊处。离去来今。限约不得。心思绝路。不因庄严。本来真静。动用语笑。随处明了。更无欠少。

　　今时人不悟个中道理。妄自涉事涉尘。处处染着。头头系绊。纵悟。则尘境纷纭。名相不实。便拟凝心敛念。摄事归空。闭目藏睛。终有念起。旋旋破除。细相才生。即便遏捺。如此见解。即是落空亡底外道。魂不散底死人。溟溟漠漠。无觉无知。塞耳偷铃。徒自欺诳。者里分别。则不然也。不是隈门傍户。句句见前。不得商量。不涉文墨。本绝尘境。本无位次。权名个出家儿。毕竟无踪迹。真如凡圣。地狱人天。只是疗子之方。虚空尚无改变。大道岂有升沉。悟则纵横不离本际。若到者里。凡圣也无立处。若向句中作意。则没溺杀学人。若向外驰求。又落魔界。如如向上。没可安排。恰似焰炉不藏蚊蚋。此理本来平坦。何用刬除。动转扬眉。是真解脱道。不强为意度。建立乖真。若到者里。纤毫不受。措意则差。便是千圣出头来。也安一字不得。久立。珍重。

　　师上堂。众集定。遂将拄杖一时趁下。却向侍者道。我今日作一解。险入地狱如箭射。

　　侍者云。喜和尚再复人身。

　　上堂云。一切森罗万象从镜中现。乃提起拄杖云。者个是象。那个是镜。

　　长生云。若不与么。争获圆通。

　　上堂。提起拄杖云。汝诸人第二头。便下座。

　　开平元年丁卯岁九月。大师游清源招庆法要。师才到。便云。也什么好招庆院。

　　庆云。也只是自家底。

　　师云。还且如何。

　　庆云。只如此。

　　师云。是。是。

　　庆云。喏。喏。

　　又语话次。师问云。者个法堂有几间。

　　庆云。三二即不是。只椽木作。

　　师云。在什么处。

　　庆云。也只在。

　　师云。还且如何。

　　庆云。和尚道途不易。

　　师云。招庆你因什么。

　　庆云。奉天之下和尚。

　　师云。是。是。

　　庆云。喏。喏。

　　师问招庆云。我如今去看王太傅。

　　庆云。是也只是。

　　师云。作么生。

　　庆云。某也去。

　　师云。还是也无。

　　庆云。作么生。作么生。

　　师云。我且去。

　　庆云。也且善为。

　　师云。得。得。

　　庆云。知。知。

　　师去到州内相看次。便问。太尉什么好。

　　郡城太尉云。不敢。

　　师云。久响太尉。也只如常。佛法不如是。何不觅个入处。太尉无语。

　　师代云。故非外物。

　　师却归招庆。云。久响王太尉。何曾有佛性。

　　庆云。又何曾不有佛性。

　　师云。又与王太尉分疏作什么。

　　庆云。明明也非他故。

　　师云。还我归也未。

　　庆云。者里只是招庆法堂。

　　师云。且作么生即得。

　　庆云。未是分外。和尚。

　　师云。知得。知得。

　　庆云。也未是分外。

　　师云。还的当也无。

　　庆云。亘古亘今。

　　师云。也须与么始得。

　　庆云。不敢。不敢。

　　师云。是。是。

　　庆云。喏。喏。

　　来日。太尉出招庆复礼。师云。太尉主领郡城不易。

　　太尉云。启大师。不敢。

　　师云。吽。吽。佛法不是者个道理。

　　师代云。也只是桑梓。

　　又招庆与师对座。太尉起礼拜。便问。二圣对谈何事。

　　师云。也知是清源。

　　尉云。莫只者便是也无。

　　师云。佛法不是者道理。

　　师代云。也知无别故。

　　师问保福云。适来何处来。

　　福云。只在此。

　　师云。还且作么生。

　　福云。也只如然。

　　师云。谁与么道。

　　福云。知得。更不别有。

　　师云。也且如何。

　　福云。人人也只如然。

　　师云。还得与么也无。

　　福云。也不分外。

　　师云。是。是。

　　福云。喏。喏。

　　问明真。你在何处。

　　云。和尚。近到不知如何。

　　师云。你又与么多知作什么。

　　真云。又何曾不在。

　　师云。是你如今作么生。

　　云。也无他故。

　　师云。还且作么生。

　　云。是桑梓。无他故。

　　师云。我与你且如何。

　　真云。也定和尚。

　　师云。我知不是你底。

　　云。正是不是某底。

　　师云。若实即得。

　　真云。作么生。作么生。

　　师云。是。是。

　　云。不敢。不敢。

　　问弇长老云。你在者里得几夏。

　　弇云。也不是别故。

　　师云。即今作么生。

　　弇云。也自知得。

　　师云。还向人也无。

　　云。未是分外。

　　师云。好。好。

　　弇云。喏。喏。

　　问麟上座。什么生一院有几寮舍。

　　麟云。前六后六。

　　师云。不是者个道理。

　　师代云。也只是寻常屋。

　　问匡上座云。者里即日有几人。

　　匡云。据现定。

　　师云。不应机。

　　师代云。是桑梓。

　　师与招庆语话次。以手打法堂柱云。也是什么好法堂。什么好柱。

　　庆云。只是些子破屋舍。

　　师云。你得与么不知足。什么生好屋舍。

　　庆云。也是人人桑梓。

　　师云。我知得。

　　庆云。不敢。不敢。

　　一日。王太尉差人送书请师与招庆茶筵。师向送状人说。传语太尉云。便是吃茶了也。

　　太尉却差人传语。谢大师到来。

　　师云。吽。吽。不是者道理。

　　代云。比来辨茶。如今却不辨。

　　师向招庆道。屈来日吃茶。招庆你可去否。

　　庆云。和尚适来不是吃茶了也。

　　师云。你还吃茶了也未。

　　庆却唤侍者取一碗熟水来与和尚。师云。也须与么始得。

　　庆云。了底是了底。

　　师云。得与么灵利招庆。

　　庆云。无别故。

　　来日。与招庆去到府内。师云。太尉昨日谢茶。

　　尉云。昨日无可得吃。

　　师云。山僧昨日何曾吃太尉茶。

　　尉云。也因大师所致。

　　师云。佛法不如此。

　　代云。把汤水与大师漱口。

　　师问太尉。当郡有多少户口。

　　尉云。请大师鉴。

　　师云。不是者个道理。

　　师代云。也是小小州郡。

　　太尉问。如何是宗门中不见底道。

　　师云。见底宗门不是道。

　　尉云。宗门又作么生。

　　师云。得与么颠倒。

　　尉云。因何如此。

　　师云。只为颠倒。

　　师与招庆游南宅。师云。招庆也什么一所宅。

　　庆云。也是太尉宅。

　　师云。你与太尉分析作什么。

　　庆云。比来向道只是桑梓。

　　师云。是。是。

　　庆云。知。知。

　　太尉请师于南宅上堂。云。诸上座。看者一片田地。得与么把定三千大千世界．色欲诸天。乃至非想非非想天。皆得自由自在。更无一物与你作眼见耳闻。如今且作么生体解。诸人若体得。便请出来对众理论看。若体不得。便有一分是一分非。若与么。还曾梦见自家日用三昧也未。更有一般人不识好恶。不辨纲宗。便说道。我能我会。只是个事。与么说话。未梦见。何以故。只为如今现定应用底。并不知当向。有什么救处。

　　仁者。如今欲得易会么。山僧为你说破。法法恒然。法法如是。无有生灭去来。亘古亘今。且唤作什么即得。如今现成地会么。诸仁者。莫只者个便是你诸人去处也无。莫是心外无法。心心自在也无。莫不都来只是一个去处也无。诸上座。今日太尉与么敬重佛法。尽是受佛付嘱去来。方始如此树立精舍供养师僧。盖是来生因果也。诸上座。若有事。便请出来为众决疑。

　　明真大师问。作么生是不落三锋底事。

　　师云。得与么瞌睡。

　　云。作何即得。

　　师云。作何不得。

　　保福问。去却目前。如何举扬。

　　师云。目前也不识。

　　太尉问。诸圣不出世。请师不谈。

　　师云。得与么颠倒。

　　尉云。正是某颠倒。

　　师云。佛法不如此。

　　代云。正是和尚不颠倒。

　　师云。太尉从今至古。只与么。还会么。还省么。还知么。还觉么。太尉知觉省现成。因什么便得不会。会与不会。也只如然。久立。珍重。

　　师问招庆。前日去到何处。

　　庆云。只在。

　　师云。知得。

　　庆云。不敢。

　　师云。且作么生。

　　庆云。恒然。和尚。

　　师云。帝公作么生。

　　庆云。如然。如然。

　　师云。如何即是。

　　庆云。有不是者。

　　师云。是。是。

　　庆云。知得。知得。

　　太尉差客司送疏请大师于招庆上堂。师向客司云。传语太尉。未尝不说法。

　　太尉却差客司传语大师。合郡有望。

　　师云。道也甚道。只是不如此。

　　代云。只是帝公。

　　上堂云。太尉及诸官僚．大师．大德。且作么生。还会么。若不会。如今听取山僧说葛藤去也。太尉。人人如是。人人如然。未尝不有。未尝不无。通古通今。广大自在。三世诸佛溶溶浩浩转于法轮。或隐或显。无处不通。无处不透。是什么人境界。与么说。莫不是法华经么。莫不是维摩．涅槃．楞伽．思益么。为甚么如此。太尉。只为祖师特地与么来亲传心印法门。只要上至诸天。下及一切群生。皆以佛之知见。一音演说。俱承解脱。如今太尉并诸官僚．大师．大德总皆在灵山。同为法友去来。如今方得相遇也。与么兴建伽蓝。崇重佛法。又与么生供养心。太尉。欲知昔时道友言句么。便请谛听谛听。太尉。日用常如此。还会么。明明密密地。无一法不是现太尉形相。为太尉说法。更道个什么即得。所以大道冲融。性相齐照。显现毫光。或现人王。于人王中得自在。或现法王。于法王中得自在。如今太尉与么自由自在。还且作么生知。又作么生不知。莫只与么。便是同为法友。应用有领解处始得。顿契心地法源始得。太尉。人人具足。亘古亘今。也无一法不是。也无一法不非。会与不会。出来大家理论看。定取金刚眼睛。只在如今。有么。出来。出来。

　　太尉问。如何是日用底事。

　　师云。适来问什么。

　　尉云。现问次。

　　师云。什么处去来。

　　明真大师问。至尊至贵。莫若法王与国王。谈玄明者作么生。

　　师云。也是自家底。

　　云。还理论谈玄也无。

　　师云。什么处去来。

　　问。大道体真时如何。

　　师云。你问什么。

　　问。真不立。妄不生时如何。

　　师云。是真是妄。

　　问。如何得不犯目前。

　　师云。目前在那里。

　　云。不可拈出也。

　　师云。还知得也未。

　　云。分付也无。

　　师云。是乱统在。

　　问。道不得处。请师道。

　　师云。得与么颠倒。

　　僧正大师礼拜。问。太尉崇重佛法。请师为众决疑。

　　师云。适来岂不是道。

　　云。更请道。

　　师云。自问取。

　　招庆大师问。理契无方。言中谛当。且作么生。

　　师云。言中也不曾谛当。

　　云。若与么。则亘古亘今也。

　　师云。也未是分外。

　　云。是何世界。

　　师云。招庆世界。

　　问。目前尊者谈玄何事。

　　师云。你岂不是妄语。

　　问。作何行履便得与么作家。

　　师云。行履也道不识。

　　百法座主问。如何是宗门中事。

　　师云。是大德事。

　　云。作何体悉。

　　师云。不用体悉。

　　问。如何是玄沙出格外底句。

　　云。看者颠倒汉。

　　问。二圣一王。当说什么法救度众生。

　　师云。太尉。者个师僧却是作家。

　　云。为什么却如此。

　　师云。只要如此。

　　问。如何是安国出格外为人底道理。

　　师云。你祖父名什么。

　　问。如何是大用现前底人。

　　师云。大用也道不识。

　　问。亲传底事。请师道。

　　师云。我是谢翁儿。

　　问。作么生得出者里去。

　　师云。出去什么处。

　　云。学人不会。

　　师云。我也不会。

　　问。把定乾坤底人来。师如何接。

　　师云。是干是坤。

　　问。众圣云臻。太尉瞻仰。请师再道。

　　师云。你岂不是北客。

　　问。作何日用便得与道相应去。

　　师云。你在那里。

　　问。如何是不应声色底佛法。

　　师云。声色作么生道不应。

　　问。如何是自受用底事。

　　师云。你是行脚僧。

　　问。如何是色真性。

　　师云。你名什么。

　　问。如何是学人心。

　　师云。太尉心。

　　问。如何是正当肯重底人。

　　师云。你还肯我也无。

　　云。不肯重和尚。

　　师云。你犹乱统。

　　问。如何是明星现时事。

　　师云。你问什么。

　　云。还当也无。

　　师云。作么生说当不当。

　　问。直得不思时如何。

　　师云。也是个漆桶。

　　问。三乘教旨尽为指南。请师直道。

　　师云。你岂不是东报国僧。

　　惟劲问。作何受用即得自行三昧。

　　师云。你岂不是惟劲。

　　云。是惟劲不会。

　　僧问。承教中有言。我观如来。前际不来。后际不去。今即无住。如何是如来。

　　师云。大德也不识如来。

　　云。为什么却如此。

　　师云。只要如此。

　　问。太尉敬重佛法。明古洞今事作么生。

　　师云。你什么处去来。

　　问。道人相见。无理不宣。请师不相为。

　　师云。你还知自家脚手现也未。

　　问。如何是三世诸佛现前道场。

　　师云。你不可不识道场。

　　问。如何是现成底道场。

　　师云。你不是从袭。

　　问。如何是一切法空相。

　　师云。香炉。

　　问。末后一句。请师道。

　　师云。是前是后。遂成颂云。

　　末后一句最分明。谈玄话理证无生。

　　十方三世一时说。任运逍遥实畅情。

　　师云。今日谢太尉尊重久立。然则如此过去未来现在总皆如是。深愧太尉台旆远出。洎诸大师等久立多时。山僧辄成颂曰。　招庆法堂此日升。大地虚空绝纤尘。自此登其真觉会。十方国土契缘因。

　　上堂云。诸上座。还见也未。还知也未。千般妙用。其体无异。且作么生会。作么生领览。言无不实。理无不周。大地虚空。更无他故。诸上座。十方世界悉皆如是。若要易会。我今向你道。上座。上座具足。因什么得不会去。会与不会是何境界。无事莫久立。珍重。

　　招庆办茶筵送路。师云。招庆今日谢状。

　　庆云。些些子。每日吃底也未是分外。

　　师云。若与么。来日只管吃茶也。

　　庆云。阿谁与么道。

　　师云。且作么生。

　　庆云。还且不是与么。

　　师云。的当也无。

　　云。教招庆道个什么即得。

　　师云。是。是。

　　庆云。不敢。

　　太尉办茶送路。令客司送状屈师。师向客司云。传语太尉。有功者得且如何。

　　太尉传语大师。未有者不功。

　　师云。你向太尉道。未在。还且如何。

　　太尉来日才见。便云。昨日谢大师全机提持。

　　师云。是有者还且如何。

　　尉云。还得也未。

　　师云。是教什么人知。

　　尉云。同道者。

　　师云。作么生是同道者。

　　尉云。请大师鉴。

　　师云。吽。吽。佛法不是者个道理。

　　尉云。某只与么。不知大师作么生是同道者。

　　师云。道什么。道什么。

　　太尉请游龙船。师才上船。师以拄杖打船云。太尉作么生得出者里去。

　　尉云。大师在里许多少时也。

　　师云。久响太尉。只解与么乱统。

　　尉云。若与么。却请大师代道。

　　师云。未是分外。

　　太尉出招庆。相送次。师问。太尉。还见招庆大师未。

　　尉云。已相见了也。

　　师云。佛法不如此。

　　师代云。和尚尊体万福。

　　因语话次。师云。太尉。人人具足。

　　尉云。启大师。不敢。

　　师云。不是者个道理。师又云。太尉具足。某具足。还且作么生。太尉无对。

　　此时。忽有一沙弥揭帘入来。师云。者个沙弥。好吃二十棒。

　　太尉云。某有个会处。

　　师云。作么生。

　　尉云。谢师指示。

　　师云。佛法不是者个道理。

　　尉云。某只与么。不知大师意旨如何。

　　师云。未是分外。

　　师云。太尉。法法恒然。未有者不是。未有者不非。全机体性如是。言无不实。行无不通。一法如然。万法悉皆具足。(某)与太尉什么处不如是。大地虚空咸是妙明真心所现。应用自在。广利十方法界众生。大作佛事。所以人人具足道。人人具足佛。万里山川。性性如是。重重无尽。出生入死。应声应色。无者不是。更无他故。

　　招庆问。和尚时时还且作么生说具足底道理。

　　师云。还且作么生说不具足底道理。

　　庆云。还是具足也未。

　　师云。作么生。作么生。还是不具足也无。

　　庆云。若与么。肯也无。

　　师云。道什么。说什么。

　　庆云。还是说具足也无。

　　师云。还是不说也无。招庆。

　　招庆又问。和尚时时作么生说人人具足道。人人具足佛。更请和尚子细说。也要知凶之与吉。

　　师云。招庆。你者里岂不是一千徒众。

　　庆曰。还是具足道。具足佛。

　　师云。作么生且论人人具足道。人人具足佛。

　　庆云。若与么。和尚亦是八百人。

　　师云。招庆。汝由是说具足道也。

　　庆云。比来是和尚具足。更说什么即得。

　　师云。若与么。即有我之能也。

　　庆云。和尚。不见一法为大过失。

　　师云。是失个什么。

　　庆云。不得不道着。

　　师云。教什么人知。

　　庆云。是和尚道什么。

　　师云。你还提持也无。

　　庆云。更道什么看看。

　　师云。汝若与么。全机具足佛去也。

　　庆云。虽然如此。亦未是分外。

　　师云。汝为复通前。为复明后。

　　庆云。是即是。不知和尚作么生说通前明后。

　　师云。若是一分具足真常流注。亘古亘今。直下是什么。尽什方世界。只是当人自己本体。恒然如是。更无他故。唤作本智之佛性。或隐或显。应用自在。一日相应。一日佛性。一时相应。一时佛性。诸法所生。唯心所现。凡所见境。唯是见心。元成不动之性相。出生入死。本自平等。一分法身。一分理量齐明。犹如王印。无一法从外而来。无一法从内而出。人人如是。人人自信作佛。人人自信具足。是我一真法界。更无别法。如此理论。唤作一分真如流注。平常自通自解。此犹是因中之因。明前不明后。未有生机。唤作死中句。若子细商量。未有了期。如是理论。一分真如。入十信初门之行相。且依此修。因中一分具足。招庆。且作么生。还是也无。

　　庆又问。未有一分性相不是真常流注佛性。唤作自己本智如然。未尝转侧。机锋不到。夺换明后底句。作何理论。更乞和尚慈悲。子细为说。也要招庆作事业兄弟知得佛法。细大纲宗。

　　师云。若是转侧明后底句。机锋不到。二分法性。元常不有不无。应用自在。夺下真如平常之见。光应之量。一概心法总皆夺下。生机转侧。不座唯心平实一真法界。因中之因。死中之句。就缘中知有因果性相。常生不灭。总皆如是。方始唤作生机作用。不作如是之量。明因知果。出格之词。未有一法不从悲起智。未有一法不从智兴悲。更无一法不是二分性相。不座平实一概心法。今日与招庆作此理论。不知合圣人也无。你且作么生。

　　庆又问。如此理论。方始唤作明前明后。二分生机。出格之量。二分转侧。生杀机锋。应用自在。不存宾主。通于有无。不生不灭。二分法性。更无一法与么不是悲智齐明。不座悲智之量。入慈定门。广利群品。未审作何理论即合于古德语句联环。更乞和尚一一分明为说。冀一众师僧知得山中和尚。齐时大用木毬三个一时抛底道理。兼后来参学兄弟知得纲宗去处。更乞慈悲。

　　师云。若是三分具足性相。未有一法不是。未有一法不非。元常未曾生灭。出没自在。广利一切众生。三分具足。通古通今。隐显光明。不见有一法不是。不见有一法不非。法报化应。悉皆如是。辅于明圣之量。佐于一乘之道。然而真如法界。无自无他。所以唤作一如性相。不座智悲之量。通明慈定之门。现行三昧。华藏海会。十方重重之家风也。还得也无。还合于古圣也无。招庆。且作么生。更说什么即得。更道什么即是。(某)如今少分说之。更无他故。

　　师又谓招庆云。你时时直须一时说。

　　庆云。更教(某)说什么即得。

　　师云。你与么便是一时说也。

　　庆云。不敢。不敢。

　　庆又问。诸法寂灭相。不可以言宣。更作么生说。

　　师云。言宣诸法。作么生寂灭。

　　庆云。与么则和尚是言宣诸法也。

　　师云。是诸法。是言宣。

　　庆云。还可履践也无。

　　师云。履践即不无。还且作么生说。

　　庆云。诸法寂灭相。不可以言宣。

　　师云。是。是。

　　庆云。喏。喏。

　　师去时问。我拄杖在什么处。

　　瑫长老云。在(某)手中。

　　师云。我拄杖争得在你手中。

　　瑫云。把取拄杖。

　　师云。不是者个道理。

　　展长老云。执捉又何妨。

　　师云。吽。吽。佛法不是者个道理。

　　行怤云。应处无方。又作么生。

　　师云。不是者个道理。

　　灵照云。和尚莫要拄杖么。

　　师云。不是者个道理。

　　瑫长老云。许多人总不契师意。不知和尚作么生道。

　　师云。我要担衣钵行脚。

　　瑫云。去什么处。

　　师云。归府去。又云。诸仁者。直须一片去始得。莫只与么会事。无有了期。各自善为。珍重。

　　因举。祖师道。圆同太虚。无欠无余。师却云。大小祖师只道得一半。

　　僧问。国师三唤侍者。意旨如何。

　　师云。却是侍者会。

　　师座次。中塔．地藏侍立。便打中塔一棒。云。就名就体。塔无对。

　　师又问地藏。你又作么生。

　　藏云。者僧着棒。不知来处。

　　福州玄沙宗壹大师广录中

　　广录印版。历载既久。字漫灭者。参拾余版。(契祖)因访在山座元。同心募缘。锓木而补之。遂为全帙。庶几便于观览者目击而道存焉。

　　泰定乙丑良月　　　　　　　日谨志
卍新纂续藏经第 73 册 No. 1445 玄沙师备禅师广录


　　福州玄沙宗一大师广录下

　　上堂。闻燕子叫。云。深谈实相。善说法要。便下座。

　　僧请益。和尚今日上堂。闻燕子叫。示众道。深谈实相。善说法要。未审尊意如何。

　　师云。会么。

　　僧云。不会。

　　师云。去。谁信你。

　　师指灯笼问僧。我唤者个作灯笼。你唤作什么。

　　云。某亦唤作灯笼。

　　师云。尽大唐国内。未有一人会佛法。

　　师到三斗处相看。斗问。莫怪住山年深无坐具。

　　师云。者个人人尽有。山主为什么却无。

　　斗却揖云。且坐。且坐。

　　师云。元来有在。

　　师见长生。乃拈起拄杖云。还见么。

　　生云。见。

　　师云。男见．女见．僧见．俗见。你作么生见。长生无对。

　　师问长生。维摩观佛。前际不来。后际不去。今即无住。你作么生观。

　　生云。放某过。有个道处。

　　师云。放你过。作么生道。生良久。

　　师云。教谁委。

　　生云。徒劳侧耳。

　　师云。情知汝向鬼趣里作活计。

　　师在雪峰。雪峰示众云。古人道。光景俱亡。复是何物。却问师。你者里合著什么语。

　　师云。放某过。有个道处。

　　峰云。放你过。作么生道。

　　师云。某亦放和尚过。

　　因举似密师伯见免话。洞山云。积代簪缨。暂时落薄。

　　师云。积代簪缨。未曾落薄。

　　新到才礼拜。师云。因我得你拜。复问僧。甚处来。

　　僧云。德山来。

　　师云。德山寻常有什么言句。

　　僧举。德山上堂。拈起拄杖便抛下。归方丈。

　　师云。赚举也。

　　僧后问玄觉。作么生是赚举处。

　　觉云。却请上座举。

　　僧便举。觉云。不堪为种草。

　　雪峰迁化。师作丧主。集大众。煎茶次。师于灵前拈起茶盏问大众云。先师在日即且从。你道今且作么生道。若道得。先师无过。若道不得。即过在先师。还有人道得么。如是三遍问。大众俱无语。师便扑破茶盏归院。

　　问中塔。子作么生会。

　　塔云。先师有什么过。师便面壁。中塔便出去。

　　师却唤中塔回。云。你作么生会。中塔便面壁。师便休去。

　　师见三人新到。打鼓三下。却归方丈。僧具威仪了。却去打鼓三下。却归堂内。久住来白师云。新到轻欺和尚法席。

　　师云。你打鼓集众来。为你勘破。

　　众集。新到不上来。师令侍者去唤到法堂头。新到于侍者背上拍一拍。云。和尚唤。便归堂内。

　　久住又问和尚。何不勘过。

　　师云。我与你勘了也。

　　雪峰向师道。有僧问我。如何是牧童歌。我作舞归方丈。

　　师云。者老汉脚跟未点地在。

　　峰云。子又作么生。师抚掌三下。

　　因僧举神会瓦砾话。师云。果然。

　　因僧举云岩扫地话。师云。我当时若见。向伊道。正是第二月。

　　师见鼓山。乃作一圆相。山云。一切人出此不得。

　　师云。情知你向鬼趣里作活计。

　　山云。和尚作么生。

　　师云。一切人出此不得。

　　山云。和尚为什么道得。某道不得。

　　师云。我道得。你道不得。

　　师问地藏。三界唯心。子作么生会。

　　云。和尚还见禅床么。

　　师云。见。

　　云。和尚不会三界唯心。

　　师侍雪峰。雪峰指面前火炉云。三世诸佛总在里许说法。转大法轮。

　　师云。近日王令稍严。

　　峰云。作么。

　　师云。不许人搀夺行市。

　　雪峰一日在僧堂内烧火。闭却前后门。乃叫。救火。救火。众人尽来救火。峰不开门。师将一片柴从窗中抛入。峰便开门。

　　师问僧。甚处来。

　　云。瑞岩来。

　　师云。瑞岩有什么言句。

　　云。和尚寻常唤主人公。自应喏。又云。不妨惺惺。

　　师云。一等弄精魂。犹教些子。又云。你何不在彼中。

　　云。和尚迁化也。

　　师云。如今还唤得应么。

　　师问庵主乞火。主云。火性周遍。为什么乞火。

　　师云。话堕也。

　　雪峰问僧。甚处来。

　　僧云。沩山来。

　　峰云。沩山有什么言句。

　　某曾问。如何是祖师西来意。沩山默坐。

　　峰云。你肯他也无。

　　云。某不肯他。

　　峰云。沩山古佛。你速去忏悔。

　　其僧到师处。举前话。师云。山头老汉蹉过古人事。

　　云。未审和尚尊意如何。

　　师云。大小沩山被者僧问。直得百杂碎。

　　王太尉差人持书到师。某造得一所院。和尚会下有接人底上座。请一人出世。

　　师上堂。举前事。又云。我且问诸人。忽遇大醉底人来。作么生接。

　　因举肇法师颂。四大元无主。五阴本来空。将头临白刃。一似斩春风。师云。大小肇法师临迁化去。犹寐语在。

　　因举仰山插锹话。师云。我当时若见。与伊踏倒锹子。

　　因举俱胝凡见僧问。只竖起一指头。师云。我当时若见。与伊拗折指头。

　　因举石头为让和尚持书话。师云。大小石头被让和尚一推坑里。直至如今起不得。

　　因举鲁祖凡见僧来便面壁。师云。我当时若见。与伊五下火抄。

　　因举沩山．香严竖拂话。师云。只者香严脚跟未点地在。

　　师令僧持书上雪峰。雪峰开。只见三张白纸。遂拈起问僧云。还会么。

　　僧云。不会。

　　峰云。不见道。君子千里同风。

　　僧举似师。师云。山头老汉蹉过也不知。

　　云。未审和尚尊意如何。

　　师云。孟春犹寒也不解道。

　　师在雪峰。雪峰上堂。众集。有一僧珍重出去。峰云。总似者个僧。省我多少心力。

　　师云。和尚与么接人。瞎却闽中一城人眼。

　　峰云。你作么生。

　　师云。好与三十棒。

　　因举傅大士云。欲知佛去处。只者语声是。师云。大小傅大士只认得个昭昭灵灵。

　　因举僧在门外作务见蛇一条。师去看。拈拄杖敲头云。蛇聻。蛇聻。

　　因举长庆投机颂。也大差。也大差。卷起帘来见天下。若人问我解何宗。拈起拂来蓦口打。师云。我不与么道。也大差。也大差。卷起帘来见天下。若人问我解何宗。拈将拂来不要打。

　　上堂云。我与释迦同参。

　　有僧问。承和尚有言。我与释迦同参。未审参见什么人。

　　师云。钓鱼船上谢三郎。

　　雪峰问。那个是备头陀。

　　师云。终不敢诳吓于人。

　　因普请般柴次。师云。汝诸人尽承吾力。

　　僧问。既承师力。何用普请。

　　师云。汝不普请。争得柴归。

　　因普请打麦次。师忽然倒地叫云。阿耶。阿耶。

　　众僧尽近前问。和尚安乐否。

　　师云。你三四百人尽在我肚上打。教我争得安乐。

　　上堂。良久。大众尽道师不说法。一时散去。师乃呵云。看着总是一样底。无一个有智见。我开却两片皮。便尽蔟觅言语意度。是我真实为他。却总不知。看着与么大难。大难。

　　上堂。良久。云。我为汝得彻困也。还会么。

　　僧问。寂寂无言时如何。

　　师云。寐语作么。

　　进云。本分请师道。

　　师云。瞌睡作么。

　　云。某即瞌睡。和尚作么生。

　　师云。争得与么不识痛痒。又云。可惜如许大师僧。道千里万里行脚到者里。不消个瞌睡寐语。便屈却去。

　　问。请和尚接。

　　师云。我接你了。还会么。

　　问。从上宗乘。如何理论。

　　师云。少人听。

　　问。学人亲切处。请师一言。

　　师云。识得即得。

　　云。请和尚直道。

　　师云。患聋作什么。

　　上堂云。诸禅德。汝诸人巡绕诸方行脚来。称我参禅学道。为有奇特去处。为当只与么西问东问。若有。试道看。我为汝证明。是非我尽识得。汝还有么。若无。当知只是趁块。是汝到者里来。我今问汝。汝诸人还有眼么。若有。即今便合识得。还会么。若不识。便被唤作生盲生聋底人。还是么。肯与么道么。诸禅德亦莫自屈。是汝真实。何曾是与么人。什方诸佛把汝向顶𩕳上着。不敢错误着一分子。只道此事唯我能知。如今相绍继。尽道承他释迦。我道释迦与我同参。汝道参阿谁。会么。大不容易知。莫非大悟始得。若是限剂所悟。莫能亲觏。汝还识大悟么。不可是向髑髅前认他鉴照。不可是汝说空说有。说者边说那边。有世间法。有个不是世间法。

　　和尚子。虚空犹从迷妄幻生。如今若是大肯去。何处有者个称说。尚无虚空消息。何处有三界业次．父母缘生。桩立前后。如今道无尚是诳语。岂况是有。知么。是汝多时行脚尽道有觉悟底事。我今问汝。只如巅山岩崖。迥绝人烟处。还有佛法么。裁辨得么。若裁辨不得。卒未在。我寻常道。亡僧面前正是触目菩提。万里神光顶后相。若人觏得。不妨出他阴界。脱汝髑髅前意想。若不然者。谁为证据。仁者。我向汝说尽十方世界都来只是汝真实人体。何处更有一法解盖覆得。知么。还信么。解承当得么。大须努力。珍重。

　　上堂。良久。云。识得么。还辨得么。便归方丈。

　　上堂。良久。云。是汝真实人如是。

　　上堂。良久。云。达么如今见在。汝诸人还见么。

　　上堂云。都来只是一颗明珠。

　　僧问。承和尚有言。都来是一颗明珠。学人不识。乞师指示。

　　师云。全体是。更教阿谁识。

　　僧云。虽然全体是。争奈不会何。

　　师云。欲得会。但问取汝眼。

　　问。险恶道中以何为津梁。

　　师云。汝眼为津梁。

　　云。未得者如何。

　　师云。快究取。

　　上堂云。是汝诸人见有险恶。见有大虫．刀剑诸事来逼汝身命。便生无限怕怖。恰如世间画师。自画作地狱变相。画大虫刀剑了。好好地看着。却自生怕怖。亦不是别人与汝为过。汝如今欲免此幻惑么。但识取金刚眼睛。若识得。不曾教有纤尘可得露现。何处更有虎狼刀剑解嗋吓得汝。直至释迦如是伎俩亦觅出头处不得。所以我向汝道。沙门眼把定世界。函盖乾坤。不漏丝发。何处更有一物为汝。知么。如是出脱。如是奇特。何不究取。

　　问。如何是宗门中事。

　　师云。瞌睡作么。

　　云。和尚何不接学人。

　　师云。者钝汉。

　　问。如何是沙门眼。

　　师云。筑着鼻孔。又云。我向汝道时时长筑着髑髅。磨破鼻孔。是汝不觉不知。所以道。髑髅常干世界。鼻孔磨触家风。

　　僧问。如何是学人本分事。

　　师云。是汝本分事。

　　问。劫火洞燃。遍烧三千大千世界。此人如何。

　　师云。髑髅。

　　后问。如何是金刚力士。师吹一吹。

　　问。如何是涅槃。

　　师云。埋却汝。

　　问。十二分教不要。如何是西来意。

　　师云。十二分教不要。

　　问。古人皆以瞬视接人。未审和尚以何接人。

　　师云。我不以瞬视接人。

　　云。某者里为什么道不得。

　　师云。适来塞却汝口。争解道得。

　　问。承古有言。举足下足无非道场。如何是道场。

　　师云。没却你。

　　云。为什么得与么难见。

　　师云。只为太近。

　　上堂云。汝诸人如大海水里坐。没头浸却。展手问人乞水吃。夫学般若菩萨。须具大根器。有大智惠始得。若是根机迟钝。直须是勤苦。日夜忘疲。莫只是记言记语。被人诘问着。没去处。有一般坐绳床老汉。称为善知识。问着便摇身动手。吐舌瞪视。更有一般便说道昭昭灵灵。灵台智性。向五蕴身田里作主宰。与么为善知识。大赚人。我今问汝。汝若认昭昭灵灵便是汝真实。为什么瞌睡时又不成昭昭灵灵。若瞌睡时不是。为什么有昭昭时。汝还会么。者个唤作认贼为子。是生死根本。妄想缘气。汝欲识此昭昭灵灵。只因前尘色声香等法而有分别。便道此是昭昭灵灵。若无前尘。汝此昭昭灵灵同于龟毛兔角。

　　仁者。真实在什么处。汝欲出五蕴身田主宰。但识取秘密金刚体。古人向汝道。圆成正遍。遍周沙界。汝见日么。世间人所作养身活命。种种心行。莫非承他日光成立。只如日体还有多般么。还有不周遍处么。欲识此金刚体亦复如是。只如今山河大地．十方国土．色空明暗。及汝身心。莫非尽承此圆成威光所现。何不发明取。便随他向鬼趣作活计。直下自瞒。忽然无常杀境到来。眼目𥌆张。如生脱龟筒相似。还知么。三界无安。犹如火宅。且汝未是得安乐底人。汝父母放汝出家。十方施主供汝衣食。土地龙神荷护汝。也须具惭愧知恩始得。莫长连床上排行着。粥饭将养得汝烂冬瓜相似。变将去土里埋将去。业识忙忙。无本可据。只如大地上蠢蠢者。我唤作地狱劫住。如今若不了。明朝后日尽变入驴胎马腹里。牵犁拽杷。衔铁负鞍。大不容易受。大须恐惧。此烦恼恶业因缘未是一劫两劫得休去。直与金刚齐寿。知么。

　　僧侍立次。师见面前地上点白。以杖指问僧云。还见么。

　　僧云。见。如是三度问。俱言见。

　　师云。你也见。我也见。为什么道不会。

　　问。如何是无缝塔。

　　师云。者一缝大小。

　　师因斫柴见虎。僧云。和尚。虎。

　　师云。是你虎。

　　后归院。僧来请益。和尚今日道见虎。云是你。未审尊意如何。

　　师云。娑婆世界有四种极重之事。若人透得。不妨出得荫界。

　　问。大耳三藏第三度为什么不见国师。

　　师云。你道前两度还见么。

　　师寄信与棱道者云。我有个事要你商量。

　　棱道者下山到师处侍立。夜深。并无言说。至版鸣时。师乃唤。道者。道者应喏。

　　师云。版鸣也。吃粥去。

　　问。学人为什么道不得。

　　师云。塞着你口。争解道得。

　　因僧举雪峰和尚示众云。若未会。且从迦叶门入。时僧问雪峰。如何是迦叶门。峰云。不见丝毫始得。

　　后师闻。云。孟八郎又与么去也。

　　僧问师。如何是迦叶门。

　　师云。但从迦叶门入。

　　雪峰见一队猕猴。谓师云。人人尽有一面古镜。只者猕猴也有一面古镜。

　　师云。还有自照也无。

　　峰云。老僧住持事烦。

　　雪峰云。世界阔一尺。古镜阔一尺。世界阔一丈。古镜阔一丈。

　　师指火炉云。阔多少。

　　峰云。似古镜阔。

　　师云。老汉脚跟未点地在。

　　师上堂云。太虚日轮。是一切人成立。太虚见在。诸人作么生满目觑不见。满耳听不闻。此两处不省得。便是瞌睡汉。若明彻得。坐却凡圣。坐却三界。梦幻身心无一物如针锋许为缘为对。直饶诸佛出来。作无限神通变现。设如许多教网。未曾措着一分毫。唯助初学诚信之门。还会么。

　　水鸟树林却解提纲。他甚端的。自是少人听。非是小事。天魔外道。是辜恩负义。天人六趣。是自欺自诳。如今沙门不荐此事。翻成弄影汉。生死海里浮沉。几时休息去。自家幸有此广大门风。不能绍继得。更向五蕴身田里作主宰。还梦见么。如许多田地。教谁作主宰。大地载不起。虚空包不尽。岂是小事。若要彻。即今者里便明彻去。不教仁者取一法如微尘大。不教仁者舍一法如毫发许。还会么。

　　时有僧问。从上宗旨如何。师默然。僧再问。师乃叱之。

　　僧问。从何方便门。令学人得入。

　　师云。入是方便。

　　僧问。初心人来。师如何指示。

　　师云。什么处得初心来。

　　僧问。学人创入丛林。乞师提接。师以杖指之。

　　僧云。学人不会。

　　师云。我恁么为汝。却成抑屈于人。如今若的自肯。当人分上。不论学入丛林。可谓共诸人久践。与过去诸佛无所乏少。如大海水。一切鱼龙。初生至老。吞吐受用。悉皆平等。所以道。初发心者与古佛齐肩。奈何汝无始积劫。动诸妄情。结成烦恼。如重病人。心狂热闷。颠倒乱见。都无实事。如今所睹一切境界。皆亦如是。对汝诸根。尽成颠倒。古人以无穷妙药医疗对治。直至十地。未得惺惺。将知大不容易。古人思唯。如丧考妣。如今兄弟。见似等闲。何处别有人为汝了得。可惜时光虚度。何妨密密地自究。子细观寻。至无著力处。自息诸缘去。纵未发萌。种子犹在。若总取我傍家打鼓弄粥饭气力。将此造次排遣生死。赚汝一生。有何所益。应须如实知取好。无事。珍重。

　　上堂云。我今问你诸人。且成得什么事。在何世界安身立命。还辨得么。若辨不得。恰似捏目生花。见事便差。知么。如今目前见有山河大地．色空明暗。种种诸物。皆是狂劳花相。唤作颠倒知见。夫出家人。识心达本源。故号为沙门。汝今既已剃发披衣为沙门相。即便有自利利他分。如今看着尽黑漫漫地墨汁相似。自救尚不了。争解为得别人。

　　仁者。佛法因缘事大。莫作等闲。相聚头乱说杂话。趁块过时。时光难得。可惜许大丈夫儿。何不省察看是什么。只如从上宗乘。是诸佛顶族。汝既承当不得。所以我方便劝汝。但迦叶门接续顿超出。此一门超汝凡圣因果。超毗卢妙庄严世界海。超他释迦方便门。直下永劫不教有一物与汝作眼见。何不自急急究取。未必道我且待三生两生。久积净业。

　　仁者。宗乘是什么事。不可由汝用功庄严便得去也。不可他心宿命便得去也。会么。只如释迦出头来。作得如许多变弄。说十二分教。如瓶灌水。大作一场佛事。向此门中用一点不得。用毫头伎俩不得。知么。如同梦事。亦如寐语。沙门不应出头来。不同梦事。盖为识得。知么。识得即是大出脱底人．大彻头人。

　　所以超凡超圣。出离生死。离果离因。超毗卢。越释迦。不被凡圣因果所瞒。一切处无人识得汝。知么。长恋生死爱网。被他善恶业果拘将去。无自由。饶你炼得身心同虚空去。饶你到妙精明心湛然不摇处。不出他识阴。古人唤作如急流水。水急不觉。妄为恬静。与么修行。尽出他轮回际不得。依前又被轮回去。所以行是无常。直是三乘功果。如是可畏。若无道眼。亦不究竟。何似如今博地凡夫。亦不用一毫功夫便顿超具眼去。解省心力么。还愿乐么。劝汝。我如今立地待汝构去。更不教汝加功炼行。如今不与么。更待何时。还肯么。

　　方丈录

　　详夫古佛真宗。常随物现。堂堂应用。处处流辉。隐显坦然。高低尽照。是汝门上士。道眼推先。契本明心。方为究竟。森罗一体。万像同源。廓尔无边。谁论有际。尘劫中事。都在目前。时人旷隔年深。致乖常体。迷心认物。久背真宗。不遇良朋道友。只自于私作解。纵有商量。浑成意度。及至寻穷理地。不辩邪正。况乃平生未曾捞捷。先贤古德。复自知时。克己推功。岩庵石室。上德云。情存圣量。犹落法尘。己见未忘。还成渗漏。不可道持斋持戒。长坐不卧。息念观空。凝神入定。便当去也。且有什么交涉。西天外道入得八万劫定。凝神寂静。闭目藏睛。灰心灭智。劫数才终。不免轮回。盖为道眼不明。生死根源不破。

　　夫出家者即不然。不可同他外道去也。莫非真实明达。具大知见。能与佛同辙。寂照忘知。虚含万像。如今且什么处不是汝。什么处不分明。什么处不露现。何不与么会去。若无者个田地。时中争奈诸多漏念何。总成虚妄。阿那个便是平生得力处。如实未有发明。切须在急。时中忘餐失寝。如救头燃。如丧身命。明心究理。放舍闲缘。歇却心识。方有相亲分。若不如是。明朝后日尽被识情带将去。有什么自由分。

　　如今却不如他无情之物。敷唱分明。土木石头说法。非常真实。只是少人听。若闻此说。始可商量。若闻无情说法底人作么生商量。试道看。不可道无言无说也。不可道无问而自说。称叹所行道也。不见善才童子参一百二十员老师。末后见弥勒。弹指之顷便得入门。善才入门之后。其门自闭。于楼阁中睹百千诸佛过去舍身受身。所参百二十员知识化境于楼阁中一时俱现。弥勒为其证明。善才疑心顿息。

　　大凡三条椽下。须具者个真实发明。即可商量。便向四生六道中同于诸佛净土。更惧何生死。且由阿谁知他一切说法都无实体。至于灵山会上。迦叶亲闻。犹如画月。古德云善恶都莫思量。还同指月。乃至三乘行位．解脱法身．菩提涅槃．圣智圣果。并如空花兔角。不见道。却来观世间。犹如梦中事。有为心法。不可相依。月久年深。全乖利益。只为弃本逐末。厌离凡情。忻心圣道。作此知见。不出他限量。抛他五阴不去。不见道。诸行无常。是生灭法。是你只拟向前。争能明得。可中得知之。若未构得。须知尽是虚头汉之法。具大根器方能明达。今生须彻。百千万劫亦然。古德云。努力今生须了却。谁能累劫受余殃。丈室辄书与弟子。珍重。

　　王大王请雪峰与玄沙入内论佛心印录

　　大王问二禅师。诸佛并达磨所传秘密心印。乞师的实为说。且祖佛已来。究竟修何因果。乃得成佛。

　　峰云。须是见性。方得成佛。

　　王云。何为见性。

　　峰云。见自本性。

　　王云。有形状否。

　　峰云。见自本性。无物可见。此是难信之法。百千诸佛同传。

　　王云。争得否。

　　峰云。若称扬此事。尽大地说不能尽。若达磨亲传。只是一言。便转凡成圣。不是小小之事。悟即刹那间。不悟尘沙劫。大王。大藏教中。一切经论。千般万般。只为一心。祖祖相传一心。但山僧为大王说此事。未可造次。指示真性。大王。缘此事。山僧各各有千百人众。并是二三十年来密用此事。未有一二人承当得此事。况此法门是过去诸佛只一人传一人。况今大王为俗天子。日为万民判断山河。有迷心念。争觏得此事真实法门。愿大王且为佛法之主宰。于笔头下救护生灵。岂不是事。

　　大王闻此相劝。倍生欢悦。又问二师。朕今造寺．修福．布施．度僧。诸恶莫作。众善奉行。如此去。还得成佛否。

　　玄沙云。不得成佛。但是有作之心。皆是轮回。

　　大王云。得何果报。

　　师云。得生天报。得福寿报。

　　王云。究竟如何。

　　师云。福尽即堕。

　　王云。堕于何处。

　　师云。福尽寿报。佛经具载。

　　大王少时不言。二师向大王言。即心是佛。见性是佛。

　　王云。将何为道。作何修行。

　　师云。经中道。一切业障海。皆从妄想生。若欲忏悔者。端坐念实相。愿大王识取实相。自然成佛。

　　大王起。礼二师言。相救生死事大。

　　师曰。且为大王说真如名于后。一名佛性。二名真如。三名玄旨。四名清净法身界。五名灵台。六名精魂。七名赤子。八名大圆镜智。九名空宗。十名第一义。十一名白净识。此是一心之名目也。三世诸佛．十二部经并在。大王本性自具足。亦不用求。切须自救。无人相为。山僧救大王不及。山僧爱念众生。犹如赤子。遇缘即随方便度众生。若作佛。应须自度。若悟了一真如性。不在多言。诸佛菩萨若未悟空寂真源。要在言设化。若了真源。无言契道。道本无言无说。佛言向无功用处证道矣。

　　又曰。且山僧被大王请住山门。事不获已。为报王恩。为王说法。山僧说法。如降大雨。一时普润。随其福力。若鲜福众生。不信大乘。如降枯木焦种。阐提无信山僧说。愿大王但于自身观瞩本性。若见了。一切自通。诸佛诸祖师玄旨。皆自识得真实。乃至一切假号名字亦自识得。

　　大王闻二师如此相劝指示。大起信心。便立大誓愿。志信受持。终无退志。大王再命二禅师入内。重排香桉。志专佛乘。不敢外泄。

　　某为传大王佛法心印。伏愿地神报空中神。空中神报天神。尽十方三世诸佛同为证明。三十三天众同共证明。

　　大王又自发愿。愿二师便指示一心得达达磨法门。二师唤云。大王。志心听取佛法开示。悟入此门。此门无形无相。幻化空身是大王法身。知见了。亦总是大王本源自性天真佛也。遍虚空界。无一切色声香味触法处得其自由。无长短方圆。随一切物见。名大事因缘出现于世。亦名无心可名。可名一念归空界。无形无状。是无心也。

　　大王既知了心。心如木如石去。久久忘缘去。莫起善恶思量。一切如常去。如人迷路去。如虚空。亦名无住心。亦名自性涅槃。亦名无言说。亦名无系缚。亦名无形相。亦名一心法门。亦名大涅槃。亦名定念总持。亦名真如性海。亦名无为大道。亦名一真法界。亦名无去无来菩提萨埵。亦名无性涅槃。亦名金刚三昧实谛。亦名自性清净心。亦名如来藏。亦名实相般若。亦名正因佛性。亦名中道一乘。亦名净性涅槃。亦名一念真如。

　　又曰。大王。大王起初观心时。无心可观。向无功用道。初观心时。随颠倒想起。从幻化起。如此想从妄想起。如空中风。无依止处。如是法相。不生不灭。我心自空。即悟真实法相也。此法无坏。观无心法。不住法中。诸佛解脱寂灭相．寂静相。如是知者。速得成佛。灭无量罪。大王即今既知。即今是佛。此是百千诸佛妙门。百千三昧门。百千智慧门。百千解脱门。一切神通妙用门。尽在方寸。周遍法界。俱在大王心。本来自在。无有三界可出。无有菩提可成。大道虚旷。

　　大王。今既已知本性。一时放下。并不得起别生丝发许也。了了之人。见观想念等绝虑。既已知了。切愿不得知有之人见。久久自有大乘之功果。此名无功之功。功不虚弃。知此法门。亦名无念之念。此是亘古亘今祖师玄旨。今共大王商议。灵山会上八万众前秘密玄旨。为大王说。亦已知了。愿大王发大无量弘愿。保持取作佛去。莫受轮回。不可容易。大王。

　　大王遂礼二师。叹曰。惭愧。百生千生。庆幸得逢善知识指示。若不因二师直说。万劫也不会此空空无相之门。此去誓不负二师深恩。

　　二师向大王言。但念念常空寂。日用有大果。同前楞严具说经上玄旨。如今但布施。广作利益。并为助道之门。不拘有无之见。一切自在。但日日修无功用道。受持四句偈。

　　师却曰。大王。日前见个什么。还有我．人．众生．寿者否。大王。经云布施恒河沙劫。不如受持四句偈。亦如虚空供养。大王。切觉妄想。但频觉正念。坚持不疑。多积无量大佛果之正因。此是妙明真心。大觉圆净。速向成佛。大王。山僧自从先德山．石头已来。传此秘密法门。愿入龙华会上相见。大王。即今法既知了。指示亦无出入也。亦无观相。亦无佛。亦无法。亦无一色长短。一切在我。道有亦得。道无亦得。有是妙有。无是妙无。终日说。终日不说。双遮双照。即立破。即非立破。中立此法皆通。若会此意。皆可皆不可。说不可说。知见空无形相。自知无形。法性能生一切空。一中一切中。

　　大王闻了。拜谢。舍黄金二十挺上二师。各不受纳。归王宫矣。大王又问玄沙和尚。此一真心。本无生灭。一切俱无去无来。今此一身。从何而有。

　　师曰。从父母妄缘而生。便即传命。此一念本来识性。亘今亘古。本源真性。自遍周法界。为妄想故。有一点识性为念。受千般苦。身有轮回也。古人云。佛者。觉也。大王既知觉了。不落恶趣。但请大王频省妄念。归真合道。诸圣了本源。所以诸佛藏教。多般施设。并愿一切众生成佛去。所以法华经云。但以假名字。引导诸众生。并要伊性了一乘法。无二亦无三。若诸圣指示还源空寂之法。会本法身佛。方免轮回六道四生。受种种身。直为大王说了。愿大王信重此法。决定无疑。大王作礼。信受奉行。

　　此录是内尚书三人同为王隔帐后。随言录之(入内论法毕)。

　　自述真赞

　　绵绵玄沙。众圣之家。知之神俊。

　　识之弥遮。真形于在。影现伽耶。

　　塔颂

　　元来精成。是谁叠石。显我微工。

　　须弥相释。如若未晓。徒劳寸尺。

　　因事有颂

　　玄沙游径别。时人切须知。三冬阳气盛。六月降霜时。

　　有语非关舌。无言切要词。会我最后句。出世少人知。

　　洞山有灵叟颂上师

　　君欲学菩提。输他释老先。始欲学羼提。落他调达后。

　　欲识个中意。面南看北斗。

　　师以颂答

　　奇哉一灵叟。那得许[口*兜][口*兜]。风起引箜篌。迷子争头凑。

　　设你总不是。虾䗫大张口。欲识此中意。南星真北斗。

　　福州玄沙宗一大师广录下(终)

　　No. 1445-C 唐福州安国禅院先开山宗一大师碑文(并序)

　　将仕郎试秘书省校书郎林　澄　撰

　　粤以天地成形。故九土而互霸。山川定体。乃三教以分行。其儒则流布诗书。恢弘忠孝。课虚无而得质。叩寂寞而成音。其道则得失不惊。哀乐不入。阒尔逍遥之境。廓然罔象之乡。其释则教尊寰宇之中。理济昆虫之内。贝多叶叶。覆七种之道人。优钵花花。拂三乘之弟子。法海无岸。觉路绝尘。其有拨慈云于无心即心。擎慧日于左手右手者。即无诸安国禅院　宗一大师焉。

　　师法讳(师备)。闽县江南人也。三祖着谦恭之格。一门敦礼教之风。恭惟　大师髫年不群。弱冠成器。每究出尘之理。常怀割爱之心。虽澄澹以自怡。亦甘脆而靡失。

　　咸通初。爰有芙蓉山义通上人扣于俗扄。先德谢公。性方隐豹。心嗜大雄。乃揖通公。宵憩于第。谭移星斗。坐列云容。于是师数告严慈。坚求染剃。诘旦随通公入彼山门。抠衣　弘照大师。奇材爰遇于良工。贞金讵烦于大火。星灰三换。髭发一除。五年春正月。辞师诣钟陵开元寺道玄律师受具足戒。其年秋。骤别龙沙。却回瓯越。肩横楖𣗖。𨇗众壑以无辞。心注芙蓉。涉重江而罔滞。自此服膺。晨夕晦迹。岩峦忘形。匪惮于风霜务事。每凌于星月。或茕游古洞。或宴坐巅峰。孤高之灵鹤乘轩。澹泞之闲云出洞。

　　弘照大师密加训勖。别借品题。至七年。有学兄自外回锡。即雪峰真觉大师。才窥冰碧。洊契云龙。举唱宗乘。超越彝等。德岸而三峰让峻。禅河而四海惭深。雪峰自此号师作备头陀。

　　一日。置问曰。即今那个是备头陀。

　　答曰。不可诳于人也。

　　雪峰至十一年住山。师则选芙蓉东洋之洞。芟草木。狎𤠔猱。独栖唯究于玄微。余习杳忘于晷刻。至十三年。亦上雪峰。一心希构于禅关。戮力同开于鸟道。中无暇食(音寺)。夕不告劳。

　　雪峰又问师。何不巡诸圣迹。访彼同风。

　　答曰。二祖不往西天。达磨不来唐土。

　　雪峰景仰至德。然诺师言。利锥宁处于囊间。润璧难缄于石内。寻乃𢹂筇负锡。宿野眠云。因至闽清县界。初葺普应山。次住玄沙(宝峰)院。指松篁而表操。运土木以劳形。道在其间。声闻于外。光化初。忠懿王戈鋋。策定邦国功成。三教鼎行。一方镜廓。乃飞笺疏。远入烟萝。请师下府。住安国院。

　　师笑丝纶之降密旨。指木石以示迷途。高遁弥坚。承命未允。俄而参徒咨询行止。谏谍遵从。觊协台情。不夺人愿。其年秋。学人雾集。弟子星驰。拥趋霸府之康庄。同诣英王之宫室。观光堵列。仰止云屯。人发善牙。地饶喜色。忠懿王瞻瞩仪相。倾泻归依。礼为出世之师。敬作下生之佛。抽二千石之厚禄。减一万钱之常庖。重辟华堂。高施广殿。星攒榱桷。霞烂轩窗。梁横螮蝀之形。若离尘坌。瓦叠鸳鸯之势。似翥烟霄。星霜未换于流年。毳褐竞臻于丈室。旦夕围绕。七百余众。内有学人。惠球长老．桂琛长老并澡德真源。栖身法苑。独表凤毛之瑞。先成麟角之宝。其后允协王恩。宣扬宗教。

　　大师谭薮深䆳。词海汪洋。雄谋故鄙于冲冠。大辩暗嗤于重席。莫不摧诸外道。越彼三乘。八表腾芳。万邦来慕。雁塞负戈之士。南引凫趍。鸡林拥毳之流。西倾鹤望。忠懿王信隆□抱。礼厚王猷。爰发表章上闻。　睿旨降宗一之纶綍。受宠赐之袈裟。丽藻辞布于罗笺犹新。

　　帝泽烂葚衣铺于金缕。未散天香。焕赫丛林。諠阗士庶。师虽承雨露。终乐云泉。抗节繁华。放情幽寂。如灯触物。物自显于灯前。似月分形。形岂干于月际。言苦理顺。德峻神慈。而又去俭去奢。无偏无党。贱绮纨于絺𥿭。谕金璧于泥沙。超罗汉心。出菩萨行。自石室投筹之后。鸟窠寓木而来。非无胤嗣之品流。互有抑扬之气概。未若大师混成自得。所措无隳。本静本闲。宁执宁捉。澄陂万顷。犹为畎浍之流。峭壁千寻。宛是尘埃之聚。

　　自匡化安国。资赞羁图。人间之福利无涯。天上之星回有十。至开平二载孟冬月。云。圣人以短焰警浮生。达者以游云[媲-囟+(色-巴+囚)]幻质。言情伏枕。间日升堂。俄悬　英主之忧。爰动学徒之虑。至仲月二十七日中夜。厥疾渐亟。乃命主事付遗戒。不许服杖。绖临(去声)晨昏。仍令附笔修遗启。感别忠懿王。兼寄偈子云。

　　人中宝。人中宝。一颗神珠明已早。

　　从来显现遍娑婆。人中达得无生老。

　　至丑时。有学人问。师体气若何。

　　答曰。尔勿有疑。我自常定。于时索坐。良久。奄然示灭。瑞日倏坠于高空。良木遽摧于大厦。忠懿王废衙累日。无诸境布惨移旬。飞走同悲。缁素共感。大师世寿七十有四。僧腊四十有五。其年十二月十日。灵龛归于闽县怀贤里飞山之原。从礼也。是日。瑞雪填空。悲风飒树。执绋之徒溢万。护龛之众数千。有泪皆枯。无心不恸。其后。磨砻石塔。缔构飨亭。并归茅土之恩。奠此峰峦之色。自此弟子数百人。皆道树芬芳。德山孤峻。丹青瑞相。轨范遗风。宝方益润于琅玕。鹿苑重新于杞梓。可谓兄恭弟睦。地久天长。其次上足悟灵大德。格韵标奇。秉持挺异。归敬之勤怀罔坠。师资之孝行弥彰。常贮丰碑。未刊巨石。

　　长兴初。庚寅岁。窃念建安相国侍中王公。早岁频降隼旟。屡亲禅榻。而乃巨细上达王庭。伏以令公大王维嵩表庆。大昴呈祥。五千里之山河允归霸道。十二国之基业莫比洪猷。加以理达玄机。心崇圣典。念兹缘起。许发笺题。果蒙恩流。龙化之潭。地涌龟负之石。若非我大师播馨香之道果。我侍中垂始卒之精诚。安得黄绢之文镇在飞山之地。(澄)虽亲砚席。滥习篇章。每愧斯文。曾无余刃。僧统通惠大师及灵公。以(澄)频参法席。稍近玄谭。熟详履𨇗之规。可纪隆崇之德。上闻台听。坚命斐才。牢让不谐。属词是愧。其辞曰。

　大雄之教　　西域之分　　苟无达者　　何显斯文
　我师挺出　　我法不群　　迹隈净刹　　志迈青云
　不淬心剑　　不勇情军　　众魔率服　　求见求闻
　道眼圆明　　法门峭峻　　四海迷津　　万邦投问
　格异神闲　　言苦理顺　　鹤静松寒　　金贞璧润
　德动英王　　心驰展敬　　兰殿忘餐　　蒲轮降命
　瑞相才窥　　台襟豁静　　载顾载瞻　　人龙人镜
　奇奏爰贡　　帝泽无涯　　丽藻纶綍　　烂葚袈裟
　四大本空　　一源有主　　趺坐俨然　　倏为千古
　自迩陟遐　　以瞻以睹　　貌托神毫　　塔宜深坞
　飞山胜概　　闽川北隅　　势平越垒　　根拔镜湖
　灵龛从礼　　地□合图　　云龙暗会　　神鬼不虞
　森罗万叠　　桧柏千株　　觉路绵邈　　世人嗟吁
　色身浮幻　　五蕴之间　　法身坚固　　两曜之前
　道德不泯　　陵谷任迁　　斯文斯石　　千年万年

　　扶天保大忠孝功臣威武军节度福建管内观察处置兼三司发运等使．开府仪同三司检校太师守．中书令闽王食邑三千户食实封五百户王延钧

　　No. 1445-D 日本锓唐福州玄沙宗一大师广录后序

　　佛祖所传之法。本来超因果修证。则不涉盛衰生灭。而有盛衰生灭者。佛祖之教也。然而教也者。所以明法也。而非藉教则不能传法。则教之盛衰。犹法之盛衰也。教久焉而不能无弊。弊不救则教衰焉。所以世有伟人矫弊张教。传其不涉盛衰生灭于将来大心之凡夫矣。

　　夫教之生弊也。犹如人物之生病也。大凡人身之生病也。虽壮年或病。而临老境者尤多病焉尔。林木之生病也。虽独树或然。而大林之中必病枝伙焉尔。在昔释迦如来。三乘之外。别传佛祖之慧命于摩诃迦叶。迦叶传之阿难。其后传传。自迦叶廿八传。而至菩提达磨大师。

　　菩提达磨游化于东土。传慧可。可传僧璨。璨传道信。信传弘忍。忍传大鉴。是所谓西天二十八祖。东土六祖者也。而皆一人传一人焉耳矣。其间或虽横出一枝。衣法相传。则唯一而无二也。此时辟如壮年。色美发黑。元气完全而病不能侵焉也。

　　洎乎大鉴。以衣钵为争端。止而不传。唯以法普传。则传持其法者。森然如林。而为牛角。为两轮。至今相传者。青原．南岳二甘露门也。青原传石头。而湖南宗之。南岳传马祖。而江西宗之。石头又普传天皇悟．药山俨等。马祖又普传百丈海．南泉愿。乃至一百三十七人。则自时厥后。江西．湖南之曾玄为枝焉。为派焉。在在所所。说禅浩浩。如百川之争流。如千林之竞秀。其间不能无横流。不能无病枝。而禅宗亦渐临老境矣。是所以禅病之生也。

　　当此时。有玄沙宗一大师者。传德山．石头之秘密法门。洞视禅者之心肝五脏。应病针砭。犹如秦越人饮上池水。视垣一方之人。彻见五脏症结而穷病源。起病者于死地。所以当世如招庆大师。设化于一方。为千众所围绕者也。犹就师请益。则其余者可知。而其上堂说法。门人集为大小录。而其录之亡久矣。至明。得山林居士．云门然禅师等。则钞录五灯会元．传灯录等大师传中说法之几句。而称玄沙语录。味际天浴日之海咸于一滴。慰禅者之渴望而已矣。

　　幸而此土下野国水代太平山大中禅寺室中有传宝。唐光化三年。门人智严所集。宋右司谏知福州军事高邮孙觉。命玄沙僧所镂版以行于世之印本。而主僧秘惜。世不可得而见焉。所以予往年寓万松山日。祈请堂头融峰禅师。愿假师之善权方便。写取大中室中宋刻印本。锲梓于世。布般若之种子于天下矣。融峰亦恐此本无副。将葬蠹鱼之腹中。而阻滞生于无望。未果其愿。而融峰顷年蒙　国命。升住总宁禅寺补僧统。予幸此机会。遥寓书督责其稽迟。而融峰俄遣僧就太平山中摹写宋版印本而为副本。

　　又告太平山主函室中所传宝之元本无达。余且寓书曰。此录今日达于子。则子之望已满焉。而予之愿亦无不足焉。今又烦子。宜命工书者更临写印本。付之于剞劂氏。记此录之显晦于末简而贻将来矣。余遂宿愿于今日。谨焚香看读。虽后大师八百岁。俨然不异觌面。奇哉此录。支那不见焉也年久。而于是时刊行于此土。非幸之大者。幸之甚者欤。是余所以为后序。遗区区意于后贤也。夫本师释迦如来。以三千大千世界为所化。则为其后者。亦不可忘厥家规矣。

　　余熟观西天东土之先德。不惮十万里程。逐逐然经历艰苦。不辞丧身失命。西游东化者。其志不在于利。不在于名。执本师之家范。传教法于沙界。度众生于无边。如斯而已。其宅心也。岂如今日假名窃器称善知识者。憎百千灯之明明无尽而光耀我家之一灯于昏昏。以劫衣劫食为悦也哉。抑今日此土禅教之徒所学之法。虽本师天竺释迦如来也。其法传于此土。皆由震旦而来。则为震旦禅教拾遗补缺。继绝起废者。此土缁门当为本师所垂法令。所谓反复之道也。是故震旦教门之缺典。赖此土所全。其迹日光于陈编也。昔日震旦失南岳止观。而宋咸平三祀。此土之法师寂照者。挟大乘止观入宋。而天台之教观缺而复圆也。

　　是故宋杭州天竺寺主慈云大师者。为止观后序曰。大矣哉斯法也。始自西传。犹月之生。今复东返。犹日之升。素影圆晖。环回我土也。呜呼。焉得复回此录于震旦。震旦禅林有为后序如慈云者。发挥斯录之隐显回环。并南岳止观传无穷哉。今日锓斯录也。不损益宋版印本之一字。虽助刻之姓名。不没其功。而独遗千光王寺沙门义澄。重删前后。共为一册一十七叶。而不刻者何也。盖义澄义学犹未达奥典。僭越议论宗师之说法。则其谬解不足辩也已。宋寂音尊者亦曾题斯录云。右司谏集贤孙公觉莘老。守福州日。俾僧编集此录。学者以觉悟宗旨。厥功茂焉。独恨集末附千光王寺沙门义澄。重删三句四机之语。义澄自目未见。而指人五色(云云)。

　　信乎寂音之言。盖宗门之说法。证智之所知。而大异乎义解之所测。所以独删除义澄之谬解。解寂音之遗恨于今日。塞后学之岐道于将来。独传大师说法之本色而已。大师之说法。今日虽传于纸墨。犹如良医所留之良药。色香美味具足未失也。有缘服者。其病无不差。而或误服魔家之毒药。为魔毒所中。毒气深入。其心颠倒。未得谓得。未证谓证。虽与其药而不肯服焉。则虽此录。无若此辈何而已矣。

　　元禄庚午十一月二十一日

　　经山独庵叟玄光敬书于龙光精舍卧云室
