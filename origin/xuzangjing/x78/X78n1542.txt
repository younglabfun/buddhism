卍新纂续藏经第 78 册 No. 1542 观音经持验记


　　No. 1542-A 观世音持验纪序

　　观音大士。佛法之广大教化主也。过去已成正法明如来。逆来示菩萨相。立大愿。不度尽众生。誓不成佛。菩萨云者。言觉有情也。菩萨摩诃萨者。言大觉有情也。称观世音者。谓观世间。众生称名。悉蒙救㧞离苦。从他机而立名也。又称观自在者。谓一身现千手眼。随类应化。圆融无碍。从自行而立名也。楞严云。由我观听圆明。故观音名。遍十方界。能以眼根作耳根佛事。故名观世音自在无碍。此菩萨具十四无畏．三十二应．诸神通种种。左右弥陀。则为极乐之亲臣。显化娑婆。则为世尊之良弼。杨枝一滴。遍洒大千世界。尤与我东土众生最有缘。凡至心持其名号及经咒等。随获感应。不独慈云偏覆南海一隅而已。虽然。众生当苦难时。辄呼菩萨求救。须思救苦救难之前。有大慈大悲四字在。菩萨不救度众生。何名菩萨。然不具大慈悲。将视众生苦难。如秦越人肥瘠。漠焉无关。何肯图救。众生徒口菩萨之号。而不能心菩萨之心。则不慈不悲。己先不能自救。况欲感菩萨之慈悲。救其苦难。有是理乎。故人无倾险好杀心。则己之刀山灭矣。人无惨毒心。则己之汤火消矣。人无不忠不孝及淫贪不廉贞心。则己之地狱枯竭矣。人无悭吝嫉妒心。则饿鬼之火息。无傲狠骄慢心。则修罗之恶调。无顽悍不灵心。则畜生之途远矣。大悲咒云。唯除不善。除不至诚。则诵持之需善与诚可知。笃哉。唐别驾之言也。曰。凡䖍奉观音者。其人必深信因果。生平不与恶事为缘。所以恶报可灭。吾恐世之人。徒知求救苦难。而不求诸慈悲之心。一有不验。遂曰。大士弗予应。是岂大士之感应。果虚而无征也哉。故编成。而书此意。以为之序。庶使世人诵持观音共闻之。

　　顺治己亥夏杪。荆溪净业弟子周克复斋沐撰

　　No. 1542-B 劝流通观音持验引

　　经典所在。流通即属善缘。福报无量。故语云。能以大乘法传一人者。当十善。传十人者。当百善。传大贵人．大豪杰．大力量者。当千善。重刊广布者。当万善。况净土法门。超出生死轮回。永不退转。直至成佛而后已。是劝一人修净土。乃成就一众生作佛也。凡作佛者。必度无量众生。彼所度之众生。皆由我而始。其福报。信不可穷尽。故欲劝一切见者闻者。广大其心。以佛之心为心。使人人知之。而尽生净土。龙舒所言。自宜谛信不诬。至法华．华严二经。尤佛说妙法中之最上乘。观音大士。普度世间。无刹不现。往贤感通事迹。历𥜥昭然。各为纂集。以劝进修。斯诚铃铎方来。津梁末路之最方便门也。戊戌秋。予辑金刚持验。已有流通小引。敬恳同人。兹刻净土．法华．华严．观音持验诸纪。搜采载籍。征信古今。颇殚心手之微劳。用志皈依于不朽。但拙刻板在吴门。未能广传他省。既并生庄严佛土之中。安可缺法事流通之胜。复告当世善信。获见诸本。不吝广为刻施。或仍原本。或易新编。其见闻所及。有关持验者。尤冀续缉于后。一句赞扬。即是一句护持善根。一念鼓动。即是一念消弭罪业。于以续佛慧命。自利利他。所谓护法诸神。既护法宝。自护弘法载宝之人。断断不爽。昔贤为劈窠图。劝人念佛。后以他人念佛。多生净土。乃归功施图之人。亦得生净土。法施功德。不可思议如是。愿与同人共最之。

　　同善道人　周克复　敬恳

　　观世音经咒持验纪目录持验序一首劝引一首持验纪题标经咒大悲陀罗尼白衣大悲五印心陀罗尼礼观音文辨讹语三则持验纪题标上晋释竺法义晋释竺法纪晋释开达晋释慧䖍晋释法洪晋释法智晋释道泰晋释洪满晋竺长舒晋王珉晋吕竦晋宝传晋刘度晋徐荣晋张崇晋南宫子敖晋富平令栾荀晋潘道秀晋梁州司马郭宣秦尚书徐义秦毕览宋文帝宋释求那䟦陀罗宋释昙无竭宋释竺惠庆宋释道冏宋释昙和宋释昙颖宋孙道德宋太守王球宋开府王玄谟宋张兴宋朝请卞悦之宋张畅宋参军伏万寿宋车母齐彭子乔队主李儒俊吴人陆晖荣阳高荀史隽魏释道集魏卢景𥙿东魏孙敬德北周释慧恭隋扬州僧唐文宗唐释玄奘唐释万回唐释僧伽唐释慧日唐释自觉唐释道宪唐释智益唐中书令岑文本唐徐善才唐大理丞董雄唐杜智楷唐许俨唐长沙尉成圭唐司户王琦唐衡阳士人唐军典郑邻唐欧阳璨唐司仓孟知俭唐李昕唐桃林令朝光祚唐马郎妇唐张氏南唐李后主观音持验纪题标下宋释遵式宋范文正公宋司狱张庆宋翟楫宋兴化尉俞集宋宰相史浩宋杨亮宋赖省干家童女宋张孝纯宋李郡君宋观音县君吴氏宋董母李氏宋王氏女宋郑氏宋倭使等元僧惠恭元学士张蓬山元王玉元陶氏明成祖明僧法程明僧垂髻明吴璋明周廷璋明刘谷贤明林翁明沈见泉祖明进士王应吉明新淦令王立毂明尚书陆五台明徐明甫明知事焦甲明吴奕德明包凭明尚宝严征明邑令韩弘儒明孝子彭有源明刑科李清明山东瘫子明龙子翚妻萧氏明刘道隆母明朱德贞大清释行仁大清程伯鳞大清孝廉虞庶颜大清梁元征大清刘某大清扬璜

　　No. 1542

　　观世音持验纪上

　　晋始宁山沙门竺法义

　　精研众典。弟子受业常百余人。咸安二年。感心气疾。疗治不效。积月困殆。义病中常至心存念观世音。忽梦一人为之破腹。出肠胃洗净。还纳之。寤而病愈。宋尚书令傅亮为纪其事。常云。吾先君与义公游处。每闻说观音神异。听者无不肃然信仰。(出太平广记)

　　晋沙门竺法纯

　　住持山阴显义寺。元兴中。鼎新寺殿。至他邑买材木。舟经太湖。日暮暴风。波浪如山。纯船小水入。危在瞬息。乃一意诵观世音经。以祈灵祐。俄有大船泛流至前。因共扳舷而上。众甫度尽。回视向小舟。已覆没矣。大舟随波鼓荡。顷刻达岸。时已入夜。行旅久绝。何得此舟。信是菩萨神力所致。(出法苑珠林)

　　晋释开达

　　隆安二年。岁大饥。羌胡日杀人而食。害者不可胜计。达时适登垄采甘草。为羌所执。置一栅中。先在栅十余人。皆为所啖。达自被执。便默诵观音经不懈。明日当见杀。及晨。忽有一虎。突逼群羌。奋怒号吼。羌咸骇怖遁走。虎乃啮栅木成一缺。可容人过。便去。达初见虎啮栅。谓必见害。既栅穿不入。心疑其异。遂从缺中逃出。夜行昼伏。竟得脱免。(出法苑珠林)

　　晋释慧䖍

　　少出家。戒行精确。义熙中。住山阴嘉祥寺。苦身率众念佛。后寝疾。属想乐邦。诚祈大士。北寺有尼净严。笃行宿着。夜梦大士从西郭门入。辉光照映。幢幡华盖。七宝庄严。尼惊异作礼问。菩萨何往。答曰。往嘉祥迎䖍公耳。是日䖍神色如常。侍者皆闻异香。泊然而化。(出云栖往生集)

　　晋沙门法洪

　　住瓦官寺。义熙十二年。时官禁镕铸。洪前发心铸丈六金像。不得已私铸竟。像犹在模。所司知觉。收洪禁械。洪至心念观音。每日百遍。忽梦所铸金像往狱中。以手摩洪顶曰。汝无虑。厄即解矣。其像胸前。方一尺许。铜色犹如焦沸状。旬日有赦。洪得释。像即破模自现。(出辨正论)

　　晋释法智

　　初未出家。尝独行大泽中。忽遇猛火延烧。四面俱至。自知必死。惟礼诵观世音名号。俄而火过。泽中草无遗茎。惟智容身处。火不烧及。后为姚兴将。从征索虏。偶失马陷虏围中。乃隐沟边荆棘丛中。复念观世音。心甚勤至。既而虏至。搜觅辄无见者。于是得免。遂矢志舍俗为僧焉。(出冥祥记)

　　晋常山释道泰

　　义熙中尝梦人告曰。尔寿终四十二矣。泰寤而惧。至是年遇病。自分必尽。悉以衣钵之资分施作福。一友谓曰。吾闻供养六十二亿菩萨。与一称观世音。福同无异。君何不至心归依。必可增寿。泰感悟。遂䖍诵四日夜。专精不绝。忽所坐帷下。有光明从户外而入。见观音遥立。足趺间金色朗然。泰亟褰帷叩礼。已不复见。惊喜流汗。便觉体轻。所患顿愈。果获延年。(出观音感应)

　　晋沙门洪满

　　初在俗时。因染时疾。双脚挛躄。自念已成废人。唯旦夕诵念观音求度。忽见一僧。执净瓶前立。满问曰。师从何来。僧答曰。以汝常相恳。故来耳。汝足患可脱。吾为疗之。满如言求治。但觉膝上如㧞去数寸钉。遂愈。(出善余堂笔乘)

　　晋竺长舒

　　本天竺人。专诵观音经为业。后居吴中。邑遭回禄。比邻栋宇。相接皆焚。长舒家正属下风。火势猛烈。长舒一心念观世音。倏忽风回火灭。合邑惊异。时有恶少年。讶其灵异。俟风急夜。束薪放火。欲烧毁之。凡四投皆灭。少年始心折其神力。至明叩头谢过。舒云。我何神力。恒诵观音经不懈。每有难辄免耳。(出辨正论)

　　晋琅玡王珉

　　无子。妻尝恳祷观世音。以求嗣。后珉路行。逢一胡僧。甚敬之。僧曰。我死当为汝子。未几僧亡。珉妻果有孕。及生。甫能言。即解西域梵音。聪颖过人。器度不凡。即晋尚书王洪明也。小名阿练。叙前生时事。历历分明。(出辨正论)

　　晋吕竦

　　字茂高。兖州人。寓居始丰县。县南有溪。流急岸峭。回曲如萦。又多大石。白日行者。犹怀危惧。竦父尝行溪中。去家十余里。日向暮。大风雨。晦暝不复知东西。自分覆溺。唯归心观世音。诵念不息。须臾有火光到岸。如人握炬。前后去船十余步。照见溪中了了。遂得归家。竦每向人称述菩萨灵异如此。(出法苑珠林)

　　晋窦传

　　河内人。永和中。并州刺史高昌．冀州刺史吕护。各拥部曲不睦。传为昌所任用。护遣骑袭击。被执。同伴七人。共系一狱。锁械甚严。克日将杀之。沙门支道山。时在护营中。先与传相识。闻其被禁。往候之。传谓山曰。今命在顷刻。能相救乎。山曰。若能至心念观世音。必有感应。传遂专心默念。凡三昼夜。锁械忽自解。传念同伴桎梏。何忍独去。复恳菩萨神力普济。当令俱免。言毕。余人皆以次解脱。遂乘夜启户而出。巡惊莫有觉者。逾城行十余里。天明。共隐一林中。须臾追者四出。搜觅殆遍。惟传等所隐亩许地。竟无至者。遂得免难。众还乡里。咸敬信奉法。道山后过江。为谢敷具说其事。(出真传拾遗)

　　晋刘度

　　平原聊城人。同邑千余家。并供奉观音大士。岁时诵经礼拜。值虏主木末。时此县屡有逋逃。末大怒。将屠其城。众并忧惧。度乃洁诚率众。叩祷观音前。未几。末方治事。忽见一物从空中下。绕其所居屋柱。惊视。乃观音经一卷也。命取读之。末大欢喜。用省刑戮。于是一城悉得免害。(出冥祥记)

　　晋徐荣

　　琅玡人。尝至东阳。还经定山。舟人不习水道。误堕洄洑中。垂欲沉没。荣无再计。唯急呼观世音。顷间。如有数十人齐力引船。踊出洄洑。沿江而下。但天色已暝。雨骤风狂。白浪掀天。不知所向。荣置生死于度外。一心诵经不辍。忽望见山头火光透亮。趋之。迳得达岸。既至即不复见。明旦问浦中人。昨夜山上是何火。众愕然曰。风雨如此。岂有火耶。乃知为佛力冥祐也。荣后为会稽督护。谢敷尝闻其说。时与荣同船者沙门支道蕴。亦为傅亮具述之。与荣所说同。(出法苑珠林)

　　晋张崇

　　京兆杜陵人。年少奉法。太元中。苻坚既败。长安百姓望风惊窜。崇时归晋。为镇戍所拘。指为游𡨥。崇与同辈五人。手足扭械。埋土坑中。各相去二十步。明日将杀之。崇料必死。唯洁心念观世音。夜中械忽自破。因得脱走。路经一寺。复称观世音名。至心礼拜。取一石祝云。今欲过江东诉晋帝。理此冤。以救妻子。心愿获遂。此石当分为二。崇甫拜。石即分裂。至京师。发白虎樽。具列冤状。帝乃加宥。已为人所略卖者。诏皆赎为编户。(出法苑珠林)

　　晋南宫子敖

　　始平人。戍新平城。为狒狒虏儿长乐公所破。合城数千人皆被戮。子敖知不可免。但诚心念观世音。及加害。群刃交下。不能伤。时长乐公亲自临刑。惊问之。子敖亦不知所以。因问。汝有何能。子敖聊且答曰。能作马鞍。遂得原释。自后造小像。贮以香函。晨昏焚香顶礼焉。(出冥祥记)

　　晋富平令栾荀

　　少奉佛法。尝从征卢循。值小失利。战舫遭火殆尽。贼众交逼。正在中江。风浪骇异。荀惶惧。自分必死。诵念观世音名号。忽见江中有一人挺然孤立。腰与水齐。荀心知祈念有感。乃跃水就之。身既浮涌。足如履地。已而大军遣船接应败者。遂得济。(出冥祥记)

　　晋吴郡潘道秀

　　年二十余。从军北征。战败。被掠异域。经卖数处作奴。欲归不得。素信佛法。危难中恒持念观世音。每于梦寐。辄见菩萨在前。后乘隙南奔。至穷山中。迷不知道。空际忽现真形。如今行像。指示归路。潘作礼竟。倏失所在。遂得还本国。后精进弥笃。年六十令终。(出冥祥记)

　　晋太原郭宣

　　义熙四年。为梁州刺史杨思平司马。杨以事害范元之等下狱。宣亦同被桎梏。唯一心归向观世音。昼夜敬念菩萨名号。一夕将眠时。忽睹菩萨现形。光明照狱。因叩头恳祷。久之乃没。未几。宣独蒙恩赦。乃绘所见慈容。并立精舍。供养终其身。(出观音感应)

　　秦徐义

　　高陆人。少信法。为符坚尚书。坚末。兵革蜂起。贼获义。将加害。乃埋其两足。编发于树。义夜中专念观世音。有顷。梦一人谓曰。今事亟矣。尚暇眠耶。义惊觉。见守防者并疲而寝。乃试自奋动。手．发忽解。足亦得脱。亟遁去。行百余步。隐丛草中。追者驰至。火炬星陈。竟无见者。天明贼散。归投邺寺。乃免。(出冥祥记)

　　秦毕览

　　东平人。素崇事观音。后随慕容垂北征。没虏。单骑奔窜。虏追将及。览至诚持念菩萨名号。卒得脱免。因入深山。迷惑失道。又专心归向。中夜见一僧。法服持锡。示以途径。乃得还家。(出冥祥记)

　　宋文帝

　　御膳烹鸡子。忽闻鼎中群呼观世音菩萨。凄怆之甚。监宰以闻帝。遣验之。果然。叹曰。吾不知佛道神力乃能若是。敕自今不得用鸡子。(出感应篇传)

　　宋释求那䟦陀罗

　　罽宾国王族也。深入三藏。博通大乘。元嘉中东游。居金陵祇园寺。南谯王义宣等。咸师事之。王集义学沙门七百余。欲讲华严经。师以未通华言。深怀愧叹。因朝夕礼忏。䖍祷观音。以求冥应。忽夜梦神人执剑。持一人首为易之。豁然便觉。自后华言无不通晓。遂讲说至十数遍。听者倾服。文帝尝问师曰。朕欲持戒不杀。而身主国政。不获从愿。奈何。师曰。帝王所修。与匹夫异。匹夫身贱名微。须苦志克己。帝王以四海为家。万民为子。出一嘉言。则士庶咸悦。布一善政。则人神以和。刑不夭命。役不劳力。则风雨时。寒暑调。百谷茂。如此持斋。斋亦大矣。如此不杀。戒亦至矣。安在减一时之膳。全一物之命。而后为弘济耶。帝抚几称善。敕有司供养。举国宗奉焉。(出高僧传)

　　宋元嘉初黄龙沙门昙无竭

　　诵观世音经。净修苦行。与徒属二十五人。远朝佛国。备经艰险。将达天竺舍卫。路逢山象一群。竭诵经称名归命。有狮子从林出。群象奔逸。又有野牛。鸣吼而至。将欲加害。竭复归命如初。忽见大鹫飞来。牛亦惊走。(出法苑珠林)

　　宋沙门竺惠庆

　　广陵人。经行修明。元嘉十二年。荆扬大水。惠庆将入庐山。船至江而暴风忽起。同旅已得依浦。唯惠庆船飘飏江心。风急浪涌。势必沦覆。惠庆正心诚诵观世音经。洲际之人。望见其舫。迎飙截流。如有数十人牵挽及岸。全舟获济。(出法苑珠林)

　　宋释道冏

　　扶风人。为师道懿病。同侣四人。入河南霍山采钟乳。探穴数里。遇一深流。横木而过。冏先渡。余皆溺死。炬火又灭。冏默诵普门品。凭诚乞济。又存念观音。忽见光如萤火。顷之明照一穴。遂得路而出。元嘉十九年。临川王镇广陵。请冏供养。九月。作十日观音斋。至九日。夜四更。众僧皆睡。冏起礼拜。将欲坐禅。忽见四壁有无数沙门。悉现半身。内一佛。螺髻了了分明。有伟人手握长刀。貌极雄异。捻香授冏。谓曰。汝可受香。以覆护主人。倏忽而隐。后又作普贤斋。有二僧来礼佛。出门飞空而去。众皆惊异。(出法苑珠林)

　　宋慧和沙门者

　　京师众造寺僧。元嘉之难。和犹为白衣。属刘胡部下。胡常遣将士数十人作谍。和亦预焉。行至鹊渚。值台军西上。谍众逃散。和窜至新林。以褶裤易野老弊衣。作田夫状。提篮负担而行。时诸游军。捕谍甚严。视和形色。疑而问之。和答稍谬。被擒发斩。和自散走。便力诵观世音经。至将斩时。祈恳弥至。既而军人挥刃屡跌。三举三折。军主惊而释之。和于是出家。遂成精业。(出法苑珠林)

　　宋长干寺释昙颖

　　会稽人。少出家。严持戒行。诵经十余万言。宣唱明朗。天然独绝。常患癣疾。积治不除。室供观音像。晨夕礼拜。求愈此疾。一日。忽见有蛇上屋。一鼠坠地。涎沫遍身。状如已死。颖候鼠活。即取竹刮除涎沫。因闻蛇所吞鼠。能疗疮疾。遂以涎傅癣。鼠寻活。信宿之间。疮疾顿尽。方悟蛇之与鼠。乃是诚祈所致。后名传遐迩。国君供养。(出高僧传)

　　宋益州孙道德

　　素为奉道祭酒。年逾五十。未有子。居近精舍。景平中。有僧谓曰。能至心礼诵观世音经。子可冀也。孙从之。一日得异梦。妇果有孕。产男。(出冥祥记)

　　宋王球

　　字叔达。太原人。为涪陵太守。元嘉元年。以在郡失守。系狱。防锁坚固。球素皈释。居官爱民。至狱。见百余人并多饥饿。每食。皆分给之。日自持斋。至心念观世音。夜梦升高座。见沙门以经一卷与之。题名光明接行品。并诸菩萨名。球受披读。忘第一菩萨名。第二观世音。第三大势至。又见一车轮。沙门曰。此五道门也。既觉。锁皆断脱。球心知神力。弥增专志。因自钉治其锁。经三日。而被原宥。(出法苑珠林)

　　宋王玄谟

　　太原人。元嘉中。北征失律。萧斌欲诛之。沈庆之谏曰。佛狸(魏世祖小字)威震天下。岂玄谟所能当。且杀战将。徒自弱耳。乃止。初玄谟将见杀。梦人告曰。能诵观世音普门品．大悲咒千遍。可免。既觉。诵之不辍。忽报停刑。后官至开府。(出法华感通)

　　宋张兴

　　新兴人。平居信佛。尝从沙门昙翼．僧融受八戒。后为劫盗所诬引。兴逃避。执其妻系狱。既而县禁失火。出囚于外。会融．翼同行过囚边。妻号呼曰。阇黎何以救我。融曰。贫道无力可救。愿尔勤念观世音。庶获免耳。妻便昼夜祈念。经十许日。忽夜梦一沙门。以足踢之曰。咄咄可起。妻即惊起。桎梏俱解。但时户犹闭。防惊殊严。不得出。虑有觉者。乃还带锁械而眠。又梦沙门唤曰。户已开矣。妻觉而驰出。守卒并熟寐。无知者。昏黑中行数里。忽遇一人。妻惊惧躄仆于地。及相讯。乃其夫也。相扶悲喜。亟投僧翼所藏匿。遂得免。此元嘉初年事。(出观音感应)

　　宋卞悦之

　　济阴人。作朝请。年五十未有子。妇为娶妾。复积载不孕。祈求继嗣。发愿诵观音经千遍。其数垂竟。妾即有娠。遂生男。时元嘉十四年。(出冥祥记)

　　宋张畅

　　常奉持观音。南谯王之构逆也。畅不从。王欲杀之。夜梦观音曰。汝不可害畅。遂不敢杀。及王败。畅系狱。诵观世音经千遍。锁寸寸断。狱司易之。复断。吏白而释之。(出谈薮)

　　宋伏万寿

　　平昌人。元嘉十九年。在广陵为卫府参军。乞假还州。四更初涉江。长波安流。至中而风起如箭。时尚昏黑。不知所向。万寿奉法。唯一心归命观世音。念不绝口。倏尔与船中人同睹北岸有光。状如村火。回船趋之。未旦而至。问彼岸人。皆云更尽无燃火者。方知佛力焉。(出法苑珠林)

　　宋车母者

　　其子遭庐陵王青泥之难。为虏所得。陷贼营中。母在家素奉佛。因燃灯七盏于佛前。夜专心念观世音。愿子得脱。如是经年。其子乘隙南奔。昼伏夜行。只身迷向。每见火光七道在前。疑为村落。欲趋投之。终不可至。如是七日夜。不觉到家。见其母犹伏佛前回向。七灯煌煌。始悟前因。知是佛力。母子重逢。皈依毕命。(出宣验记)

　　齐彭子乔

　　益阳人。少出家。还俗仍日诵观世音经。建元元年。任本郡主簿。以罪被系。太守沈文龙必欲杀之。防械甚严。子乔忧惧无䇿。唯至诚诵经。至百余遍。疲而昼寝。有湘西县吏杜道荣。亦同系狱。乍寐乍寤。忽见双白鹤飞集子乔身畔。双足已脱械外。惊起视之。子乔亦寤。荣乃告以所见。子乔知佛庇。此难必解。尚虑狱家疑其欲叛。仍取械着焉。经五日蒙释。(出法苑珠林)

　　队主李儒俊

　　镇虎牢。为魏虏所围。危急欲降。夜逾城而出。见贼纵横并卧。儒俊乃一心称观世音。便过贼营。有贼随来。儒俊匿入草木丛中。贼众奄至。儒俊怖甚。惟急念观音经。忽得马驰去。(出辨正论)

　　吴人陆晖

　　系狱分死。乃令家人造观音像。祈祷免死。临刑连易三刀。其刀皆折。官问之。答云。恐是观音慈力。及看法像。项上有三刀痕。因奏宥之。(出宣验记)

　　荣阳高荀

　　年已五十。为杀人。锁顿地牢。同禁人劝以努力共念观世音。荀云。我罪至重。何由能免。同禁再三劝之。始发心。誓舍恶行善。专念观世音。若得幸脱。愿造五层浮图。舍身作奴。供养众僧。旬日夕用心诚切。钳锁自解。监司惊异。语荀云。若佛怜汝。斩应不死。临刑之日。举刀刃断。上闻原免。(出宣验记)

　　史隽

　　文学过人。奉道慢佛。常语人云。佛是胡神。不足事也。每见尊像。辄轻诮之。后双足病挛。不能下榻。医．祷俱无效验。友人赵文谓曰。此病非慈悲大力不能救。试发心造观音像。祈之必应。隽以病急。如言铸像。像成。忽梦观音降其室。果得差。隽由此悔过信法。(出宣验记)

　　魏沙门道集

　　行寿阳西山。为贼所获。缚之于树。将杀之。集念观世音。守死不辍。及引刀。屡斫皆无伤损。贼怖走。集因得脱。又沙门法禅。山行逢贼。惟念观音。贼挽弓射之。箭不能伤。遂投弓于地归诚焉。(出观音感应)

　　魏卢景𥙿节闵

　　初为国子博士。坐累。系晋阳狱。至心诵法华普门品。余力亦诵全经。俄而枷锁自脱。主者以闻于朝。特见原宥。(出法华感通)

　　东魏孙敬德

　　天平中。定州募士。奉释教。尝造观音像。自加礼敬。后为劫贼所引。不胜拷楚。忽梦一沙门。令诵救苦观世音千遍。临刑诵念数满。刀自折为两段。肤颈不伤。三易其刀皆然。所司以状奏闻。丞相高欢表请免死。及归家。见观音像项有刀痕者三焉。(出［宣祥］记)

　　北周益州招提寺释慧恭

　　与同学僧慧远结契。后游荆扬。访道而归。契润三十年。夜话次。远语如流。师默无所对。远曰。可不诵一经乎。师曰。惟诵法华普门品一卷。当为诵之。但至心听。乃结坛升高座。始发声唱经题。觉有香气。久之闻天乐振空。雨花零乱。经已方歇。远敬礼谢之。(出法华感通)

　　隋开皇初。有扬州僧。逸其名。诵通涅槃。自矜其业。岐州东山沙弥。诵观世音经。二人俱暴死。至冥府。王处沙弥金座。甚敬之。处涅槃僧银座。礼稍弛。僧不平。问沙弥住处。既苏。从南至岐。访得沙弥。询其事。沙弥云。每启观音经。必衣净衣。烧名香。咒愿毕乃诵。从不敢怠。僧谢曰。吾罪深矣。所诵涅槃。威仪不整。身心未净。此冥王礼貌崇减所由分也。(出法苑珠林)

　　唐文宗

　　嗜蛤蜊。东南沿海频年入贡。民不胜苦。一日。御庖获一巨蛤。刀劈不开。扣之乃张。中有观音梵相。帝愕然。命以金饰檀香盒贮焉。后问惟正禅师。师曰。物无虚应。乃启陛下信心。以节用爱人耳。经云。应以菩萨身得度者。即现菩萨身而为说法。帝曰。见菩萨身矣。未闻说法。师曰。陛下信否。帝曰。焉敢不信。师曰。如此陛下闻其说法竟。帝大悦悟。永戒食蛤。因诏天下寺院各立观音像。则洛伽所从来矣。(出观音感应)

　　唐沙门玄奘

　　姓陈。偃师县人。幼聪慧。有操行。武德初。奉旨往西域取经。行至罽宾国。道路险阻。不可过。奘计无所出。乃锁空房而坐。至夕开门。见一老僧。遍体疮痍脓血。独坐榻上。莫知所自来。奘乃礼拜恳求。僧口授多心经一卷。令奘诵之。遂得山川平易。道路开辟。虎豹藏形。魔鬼潜迹。至佛国取经六百余部而归。其多心经至今传之。初。奘将往西域。灵岩寺有松一株。奘立于庭。以手摩其枝曰。吾西去求佛教。汝可西指。若吾归。即东回。使吾弟子知之。及去。其枝年年西向。约长数丈。一年忽转东。弟子曰。教主归矣。乃西迎之。奘果还。至今谓此松为摩顶松。(出唐新语)

　　唐万回师

　　阌乡人。俗姓张。初。母祈于观音像而娠回。回生而愚。八．九岁始能言。父母亦以豚犬畜之。年长。父令耕田。回直耕。去数十里不转。遇沟坑乃止。口但连称平等。其父怒击之。回曰。彼此总耕。何须异相。回兄远戍安西。音问久绝。父母谓其死矣。日夕忧泣。回痛父母。跪而言曰。今为兄忧泣无益。计兄所需者衣服．糗粮。请速备焉。我将候之。一日辰起。告亲前往。晚即返家。曰。兄甚平安。有书省父母。视之。果兄迹也。一家异之。弘农抵安西。盖万余里。以其万里一日而回。故号曰万回。先是玄奘向佛国取经。见佛龛题柱曰。菩萨万回。谪向阌乡布化。奘驰驿至阌访万回。师礼之。施三衣．瓶钵而去。(出高僧传)

　　唐僧伽大师

　　西域人。姓何。龙朔初。来游此土。于泗州临淮县信义坊。乞地立标。将创伽蓝。标下掘得古香积寺铭记。并金像一躯。上有普照王佛字。遂建寺焉。景龙二年。中宗遣使迎师入内。尊为国师。寻出。居荐福寺。常独处一室。其顶有穴。恒以絮塞之。夜则去絮。香从顶出。芳馥非常。至晓香还入顶。师常濯足。人取其水饮之。痼疾皆愈。一日。帝于内殿语师曰。京畿数月无雨。愿慈悲解朕忧。师乃将瓶水泛洒空中。俄顷阴云骤起。甘雨大降。帝甚喜。诏赐所修寺额。师请以普照王为名。帝欲避天后庙讳。乃改普光王寺。仍御笔书额赐焉。景龙四年三月二日。于长安荐福寺。端坐而终。帝即令于寺中造塔。漆身供养。俄起大风。秽气遍满长安。帝问故。近臣奏曰。僧伽大师化缘在临淮。想欲归彼处。故现此变。帝默然心许。其秽顿息。顷刻间奇香郁烈。即以其年五月。送至临淮。今塔现存。后中宗问万回曰。僧伽大师何人。万回曰。乃观音化身也。如普门品云应以比丘．比丘尼等身得度者。即皆现之而为说法是也。师初至长安。万回礼谒甚恭。师拍其首曰。小子何故久留。可行矣。及师还化后。不数月。万回亦卒。师化迹甚多。具载本传。(出记闻录)

　　唐释慧日

　　泛海舶达天竺。参访知识。咨捷径法要。至犍䭾罗国。东北大山有观音像。师乃七日叩头断食。毕命为期。至七日夜。忽见观音现紫金身。坐宝莲花。垂手摩顶曰。汝欲传法。自利利他。惟念西方极乐世界阿弥陀佛。胜过诸行。言已忽灭。师回长安。因普劝念佛焉。(出丁莲侣菂商)

　　唐释自觉

　　住真州。常发愿。愿因观音得见阿弥陀佛。于是铸观音像。高四十九尺。既成。至心祝愿。夜三更。忽有金光二道。见佛自光中而下。观音．势至左右随之。佛垂手摩觉顶曰。守愿勿易。利物为先。宝池生处。孰不如愿。后十一年七月望夕。见一人形如天王。现身云间。谓觉曰。安养之期至矣。遂于观音像前。趺坐而化。(出往生集)

　　唐圣善寺僧道宪

　　开元中。住持江州大云寺。法侣称之。时刺史元某。欲画观世音七轴。以宪练行委之。宪令画工斋戒运笔。诸彩色悉以乳头香代胶。备极庄严。元深嘉之。事毕。往预宁斫木排。造文殊堂。排成将还。忽然堕水。江流湍急。同行欲拯不及。宪堕水之际。便思念观世音。见水底有异光。所画七菩萨俱在前。谓宪曰。尔但念南无阿弥陀佛。此厄即解。顷出水上。衣履不湿。今大云寺七菩萨像现在。兼画落水事。以志其异。(出广异记)

　　唐释智益

　　长沙人。姓吴。尝为征蛮卒。性好渔猎。因得一白龟。烹而食之。遂遍身患疮。悉皆溃烂。眉．须．手足指堕落无余。号呼未即死。行乞于安南市中。有一僧见而哀之。谓曰。汝可回心念观音大悲咒。吾当口授。若能精进。必获善报。卒依言受之。一心念诵。自是疮痍渐复。手指皆生。既平愈。遂削发为僧。于伏波将军故宅。建立精舍住持焉。(出太平广记)

　　唐岑文本

　　字景仁。棘阳人。少信佛。诵普门品。尝乘舟往吴江。中流舟覆。人俱溺死。文本亦没水中。俄闻有人云。能诵普门品。水难应免。如是者三。遂浮水面。须臾抵岸。一日于家设斋。一僧后去。谓曰。天下方乱。君以善缘。幸不及难。终逢太平。致富贵。言讫不见。及彻斋。复于碗得舍利二粒。后仕唐。为中书令。(出法华感通)

　　唐武德中醴泉人徐善才

　　常斋戒诵观世音经。逾数千遍。曾往京城延兴寺。修营功德。归时道逢胡贼。将所掠汉人。并向洪崖杀之。善才知不免。唯疾念观音经。当杀时。了不自觉。至夜方知身在深涧树枝上。去崖三百余尺。以手摩顶。觉微痛而无伤。渐下树。循涧南行约数十里。天晓。去贼已远。得路还家。琬法师尝说其事。(出法苑珠林)

　　唐贞观中河南董雄

　　为大理丞。坐李仙童事。上震怒。使侍御韦悰。鞫问甚急。大理李敬玄．司直王忻等数十人同系狱。雄专念普门品。日诵三十遍。夜亦不息。枷锁忽自解。惊告守者。其夜监察御史张守一直宿。亲视。甚怪之。更锁严封而去。雄仍诵经。五更锁复解。落地有声。而封题如故。台中内外闻者奇之。事平。同室囚俱获免。(出法苑珠林)

　　唐杜智楷

　　济阴人。少好释典。不仕不娶。被僧衣。隐居太山。以读诵为事。贞观二十一年。自山中还。忽患疾垂死。以袈裟覆体。昏然如梦。见妇女十数人。屡来相扰。智楷端然不动。渐逼近前。言欲共执智楷去掷北涧里。有揽着袈裟者。忽齐声念佛。退后忏悔。请为造阿弥陀佛。诵观音菩萨三十余遍。少间。遂觉体上大汗而愈。(出法苑珠林)

　　唐麟德中京师永兴坊许俨

　　取鱼为业。后患疾。冥然苦死。身赤如火。痛逾炭灸。自云。但见火车来烧身。冥官责其取鱼业重。遣现生受罪。已经数日。乍生乍死。亲戚劝作功德。遂造观音像两躯。供养忏悔。仍令合家茹素。未几。病遂差。(出法苑珠林)

　　唐成圭

　　天宝初。为长沙尉部。送河南桥木。始至扬州。遭风水。遗失甚众。州司谓其盗卖。拷掠难堪。妄承破用。州司转帖潭府。时班景倩为潭府严察之吏也。遣校杨觐。至扬执圭。觐欲婪贿。非刑逼勒。以锁枷附于船梁。四面钉塞。唯开小孔通食。圭意若至潭府必死。发扬州日。便矢心念救苦观世音菩萨。恒一日一食。或不食。但饮水清斋。经十余日。至滁口。心口念诵恳至。枷锁忽然自开。乃伺夜深。舟人尽卧。拔除所钉。出舱呼觐曰。汝如我何。觐惊起问。何得至此。圭曰。我宁葬江鱼腹中。岂甘死汝辈手耶。即跳入水。初至江底。遇一浮木。抱之得浮水面。凭浪送入芦滩。天明投村落中。居民送至滁州。官寮悉为惊叹。代具行李途费。劝圭入京。于御史台申枉。觐既失圭。一时溃散。因此亦出家焉。(出集异记)

　　唐王琦

　　大原人。居荥阳。自童孺不茹荤血。大历初。为衢州司户。性喜持诵观音经。由少及长。数患重病。讽经无不差愈。又诵时每有异类奇形之鬼。来相触恼。以琦心正。不能干犯。自致消灭。(出广异记)

　　唐衡阳一士人

　　年高无子。祈嗣靡所不至。忽遇老僧。持白衣观音经授之。曰。佛说此经有能授持。随心所愿。获福无量。若欲求子。即生智慧之男。有白衣重包之异。于是夫妇竭诚诵满一藏。数年遂生三子。果有白衣重包。衡阳太守亲睹其事。重为印施。亦以祈嗣。不逾年生一子。(出白衣经纪验)

　　唐饶州军典郑邻

　　死至阴府。王按籍。知是误追。乃放还。语之曰。汝还人间。勉力为善。汝见人杀生。但念阿弥陀佛与观世音菩萨。彼得受生。汝亦得福。(出龙舒净土文引观音感应)

　　唐欧阳璨

　　徐州人。素持讽观音大悲神咒。家在州南五十里。偶夏月入城。薄暮方归。是夕天色暝晦。约行二十里。雷雨大澍。路之半有山林夹道。密阴䆳谷。向多猛兽。璨心悸不已。既达山路。雨势弥盛。俄见巨物出于前。长丈余。色白。首足都不可辨。相去才十余步。同行不离。璨惧甚。欲持大悲咒。假菩萨力以御之。然口噤不能发声。但存心默念。数遍后。方能朗诵。诵之不辍。怪忽隐灭。雨亦稍息。遂得至家。(出玉堂闲话)

　　唐孟知俭

　　并州人。少时病忽亡。见衙府如常。时不知其死。逢故人为吏。谓曰。因何得来。具告知。始知所至为冥途。吏为捡籍曰。君平生无福果。何以得还。知俭曰。我一生诵多心经及观音经。虽不记数。约三．四万遍。吏果捡获之。为白冥主放还。吏问。欲知尔前程乎。遂以簿示之。上载知俭合运出身。为曹州参军。转邓州司仓。即掩却不许看。引入一黑坑。遂活。不知运是何事。寻有敕募运粮。因选授曹州参军。转邓州司仓。去任。又选晋州判司。未至而卒。(出朝野佥载)

　　唐李昕

　　善持千手千眼咒。有人患疟。昕咒之。其鬼见形。谓人曰。我本欲大困辱君。为惧李十四郎。不敢复来矣。十四郎即昕也。昕家在东郡。客游河南。其妹染疾。死数日。回生云。初被数人引入墓间。中一人云。此李十四郎妹。今从河南还。将至家。彼善人也。如闻吾等取其妹。必以神咒窘我等。不如早送还之。女活。昕亦到舍。(出广异记)

　　唐桃林令韩光祚

　　携家之官。途经华山庙。下车谒焉。入庙而爱妾暴死。令巫请于神。巫言。三郎欲取汝妾。既请。且免。至县终当取之。光祚到任。乃召金工。为妾铸金为观世音像。求免此难。五日。妾复暴卒。半日方苏。云。适华山府君备车骑来迎。出门。有一僧金色。遮其前。车骑畏。不敢过。因之散去。光祚由是益信内教。(出记闻)

　　唐马郎妇者

　　出陕右。先是此地俗习骑射。不知有三宝名。元和十二年。忽有美女。挈篮鬻鱼。人竞欲娶之。女曰。有一夕能诵普门品者。则吾归之。黎明能诵者二十余辈。复授以金刚般若。能诵犹十人。乃更授法华全经。期以三日通彻。独马氏子能之。乃具礼迎归。入门。女称疾。求止别房。须臾便死。体即烂坏。遂瘗焉。数日。有紫衣老僧至葬所。命启视。惟黄金锁子骨而已。谓众曰。此观音大士。悯汝辈障重。故垂方便示现。以化汝耳。言讫。飞空而去。(见宋潜溪像赞序)

　　唐陈玄范妻张氏

　　精心奉佛。恒愿自造观音像。终身供养。力不能从。专心日久。忽有观世音金像。光彩辉煌。长五尺许。现于高座。众叹其精感所致。(出辨正论)

　　南唐李后主

　　手书金字心经一卷。赐宫人乔氏。后入宋太宗禁中。闻后主薨。自内庭出经。舍相国寺。以资荐度。且自书于后云。故李后主宫人乔氏。伏遇国主百日。谨舍昔时赐妾所书般若心经一卷在相国寺西塔院。伏愿弥勒尊前。持一花而见佛。云云。其后江南僧持归故国。置天禧寺塔相轮中。寺后大火。相轮自火中堕落。而经不损。(出默记)

　　观世音持验纪上
卍新纂续藏经第 78 册 No. 1542 观音经持验记


　　观世音持验纪下

　　宋释遵式

　　台州叶氏。其母䖍祷于古观音而生师。十八剃发。先于禅林寺习律。继入国清。燃指于普贤像前。誓传台教。学高行苦。名冠二浙。博习教观。专志安养。尝力行般舟三昧。以九十日为期。素苦学呕血。处道场中。两足皮裂。师以死自誓。一日忽如梦中。见白衣观音。垂手指其口。引出数虫。又指端出甘露注口中。服之身心清凉。自此宿疾顿愈。出忏。顶相高寸余。双手下垂过膝。声如洪钟。皆与旧异。众咸叹仰之。师创下天竺寺数百间。建光明忏堂。每架一椽一甃。必诵大悲咒七遍。三经𡨥难。火皆自灭。由愿力坚固所致也。度弟子百余。学徒千数。惟宗净土劝人。着净土决疑行愿二门。及净土忏法．金光明．观音诸本忏仪行世。天圣十年坐逝。年六十九。众见大星殒于灵鹫峰。时号慈云忏主。(出莲宗宝鉴)

　　宋范文正公仲淹

　　寓居苏州。母亡三七。梦泣告曰。我以阳世造业。为泰山府君所羁。受罚不堪。吾儿素孝。乞诵金刚般若一藏。救拔母罪。公惊哭而醒。即斋沐。延缁流于玄墓山。讽经七日。礼忏将满。又梦母曰。缘儿至诚礼诵。感白衣大士降凡。持经半卷。今母不但消罪。更得生天矣。明辰。儿入经堂询之自知。宜以厚䞋叩酬大士。言毕而去。公明旦备䞋。拜谢众僧。因问。众中持经半卷者为谁。众俱失色。答曰。所礼经典。一字不遗。岂有只持半卷之事。旁有一僧从容告云。昨大众念经。山僧倚立点看。至第十六分。倏大人至拈香。便归厨作务。今承问。敢以直对。公即稽首下拜。䖍奉䞋礼。僧言。莫莫。忽腾空不见。缁俗无不瞻仰。公因是创莫莫禅堂。以纪灵异。至今不泯。(出金刚灵应)

　　宋汴京张庆

　　祥符中为司狱。常以慈慎自持。晨兴扫除滥秽。暑月尤勤。饮食．汤药．卧具。必加精洁。每戒其徒曰。人不幸罹于法。我辈若不怜恤。受罪者何从赴诉耶。生平持诵法华经。每遇重犯就戮。必为斋素诵经一月乃止。尝教狱囚。有罪当自认。毋诬良善。以重己孽。妻袁氏。年四十八染疫死。三日忽苏。曰。我始至一秽所。思得清凉处。忽见白衣大士谓曰。汝不当至此。且尚未有嗣。汝夫多阴德。子孙当有兴者。乃以手挈之而出。遂得苏。明年生子。亨官三班借职。庆年八十二。无疾而终。六孙皆显仕。(出感应篇传)

　　宋京师人翟楫

　　居湖州四安镇。五十无子。绘观音像䖍祷。其妻方娠。梦白衣妇人。以盘送一儿。姿甚韶秀。欲抱取之。一牛横隔其中。竟不可得。既生男。弥月不育。又祷加虔。有闻其梦者告楫曰。子嗜牛肉。岂为是欤。楫悚然。遂誓举家不复食。仍梦前妇人送儿至。果生男。后贵显。克复按。大士送儿。竟为一牛作梗。岂大士神力不及一牛。实其人之善福力。不敌恶业力耳。究竟悔祸。而卒得子。则大士之慈悲灵显更奇矣。然则洗心改过。乃承受救度之地也。(出转劫轮)

　　宋溧水俞集

　　宣和中。赴任兴化尉。挈家舟行。淮上多蚌蛤。舟人日买食之。集见。辄买放诸江。偶见一筐甚重。众欲烹食。集倍价偿之不可。遂置诸釜中。忽大声从釜起。光焰上腾。舟人恐。启视之。一大蚌裂开。壳间现观世音像。傍有竹两竿。相好端严。衣冠．璎珞及竹叶．枝干。皆细珠缀成。集令舟中皆诵佛悔罪。取壳归家供奉焉。(出感应篇传)

　　宋绍兴戊辰三月史越王浩

　　初为余姚尉。偕鄱阳程休甫。诣潮音洞参礼观音大士。心求灵应。初寂无所睹。晡时再至。一僧指曰。岩顶有窦。可以下瞰。扳援而上。顾瞻之际。忽现瑞相。金光照耀。眉宇了然。将暮。有老僧来访。云。公将自某任。历清要。为太师。是一个好结果的文潞公。他时作宰相。官家要用兵。切须力谏。二十年后。当兴公相见于越。遂辞去。出门忽失所在。乾道戊子。以故相镇越。一夕。有道者神貌清异。称与丞相有旧。阍人拒不肯通。乃索纸大书云。黑头潞相。重添万里风光。碧眼胡僧。曾共一宵清话。掷笔而去。浩大惊异。令追之。遍觅不见。回忆补陀往事。始悟道人即昔日老僧也。

　　宋淳熙末。建昌走卒杨亮病。见两吏持符追己。亮与之俱出。俄到官府。王问。生时有何功德。对曰。身供趋走之役。每遇差使。不敢违程限。王曰。不问此事。别有何阴骘。亮始悟为冥司。曰。但念得观世音经。又问。既诵经。曾行若何善事。对曰。小人那得一善可称。但知守本分。不害人耳。王命检籍。如所言。遂得再生。(出善余堂笔乘)

　　宋建宁人赖省干之卜。天下知名。素挟妖术。杀人祭鬼。常于浙中觅十余岁童女。养以供用。其母喜诵佛书。女随之习念心经。嗣此女当轮祭。沐浴装饰。纳空室中。锁其户而去。女自分必死。一心诵经。夜半。觉有物自天窗下。光烨烨然。怖甚。急念揭谛咒。女口中忽有光出。此物逡巡。欲进复却。良久口中光渐大。出射此物。铿然有声。仆地。其室近街。值夜巡卒过。女大叫杀人。卒报所属。率众破壁取女。见一大白蟒死矣。捕赖及家人。鞫问伏辜。黥配海外。籍其家。今为詹安抚居宅。(出谈薮)

　　宋张孝纯

　　有孙五岁。不能行。或告之曰。顷淮甸间。一农夫病腿足甚久。但日持观世音名号不辍。遂感观音示现。因留四句偈曰。大智发于心。于心无所寻。成就一切义。无古亦无今。农夫诵偈满百日。痼病顿愈。孝纯遂教其孙及乳母。斋戒持诵三月。而步武如常。儿患腿足者。诵之皆验。(出笔乘)

　　宋李郡君

　　素著贤德。有老妪李氏。持珠至其家求售。既去。珠遗于地。郡君收之。怪妪久不来。一日复至。形容瘦削。大异于昔。郡君询其故。曰。向所货珠。归途失去。原主不时逼索。倾家不能偿补。忧郁成病。几不能起。郡君曰。珠当时遗此。即取还之。妪喜出望外。祝谢不已。后郡君感疾垂危。梦青衣人驱车出野。至一大官府。见两伟人巍然上坐。引问姓氏。郡君方知为冥司。平日素持大悲咒。遂默诵之。堂庑摇动不已。左右皆惊怖欲仆。伟人立语曰。勿诵。放汝还矣。吏持簿书至案。伟人问曰。记得还李妪珠事否。郡君曰。有之。一伟人执笔曰。增汝寿二十年。其一人曰。毋太多。执笔者曰。妇人不爱珠宝昧心贪财。已为难事。况有持经功德乎。即命青衣人送还。郡君仍升车。至门而入。见其尸卧帐中。家人环泣。忽然惊醒。疾亦遂痊。后果历二十年卒。(出感应篇增注)

　　宋都官员外郎吕宏妻吴氏

　　夫妇各斋戒清修。晓悟佛理。吴虔事观音有灵感。每于净室。列置瓶缶数十。以水注满。手持杨枝诵咒。辄见观音放光入瓶缶中。病苦者饮水多愈。所咒水。积岁不坏。大寒不冻。世号观音县君。有二侍女。亦修净业。其一奉戒严苦。或终月不食。但日饮吴所咒观音净水一盏。已而忽见佛及菩萨在目前。三年得往生焉。(出龙舒净土文)

　　宋德兴县董母李氏

　　诵普门品三十余年。后入冥。见观音垂手引之。光明如昼。云。尔数已尽。缘有善根。故来相授。豁然而苏。(出法华感通)

　　宋吉安王氏女

　　日诵观音普门品。及弥陀．金刚诸经。念佛求度。母死既殓。流血淋漓。女誓云。若我孝心。愿秽气不作。言讫。血即止。后父娶继室。与同修净业。临终请僧说净土观法。忽索衣。吉祥而卧。揽观音手所执幡。寂然化去。(出往生集)

　　宋郑氏

　　钱塘人。日课观音经。念佛不辍。后病中索浴。浴毕西向坐。问家人云。闻磬声乎。净土诸圣且至。已而合掌喜跃曰。佛菩萨来。观音手执金台。如来接我登座。遂奄然而寂。(出往生集)

　　宋倭使

　　入贡。船泊补陀洋。见观音灵异。欲载入本国。临行风浪大作。满洋开铁莲华。船不能前。倭惧而还之。故名莲华港。

　　又中宫王贵等。奉旨赍送华幡．宝香诣山。心窃自疑云。汪洋巨浸中。菩萨安在。皆人自妄信耳。方解维。满海生铁莲华。风涛汹涌。舟不能行。从人望山号呼叩头。风浪稍平。辄有白牛。隔山浮至。尽食其华。舟始可移。已而牛返水际。化一白石。至今存焉。故莲华洋亦名石牛港。

　　元至元十三年。丞相伯颜定江南。部帅哈唎歹。来谒潮音洞下。窅无所见。乃张弓引矢。射洞而去。及登舟。满洋复生铁莲华。遂大惊怖。率众罗拜悔谢。俄见白衣大士。并童子像。示现云端。

　　自明洪武初。徒海上居民。而灵异见少矣。然汤公和。舟至沈家门。犹见浮一金钵盂焉。永乐二十一年十月十九日。潮音洞现白衣大士。龙王．龙女等随之。辰．巳时。现开长眼。面带烦恼。午时。现紫色身。面壁。酉时。善财岩外。现白衣金冠菩萨。坐红日中。正统二年二月十九夜。现宝珠。放大光明。相传如此类神应非一。(出观音感应)

　　元平江僧惠恭

　　病翻胃。不能饮食。夜梦一猫入腹。从此病日甚。思食鱼。恭自知是业报。遂发意诵观音菩萨百万声。日持大悲咒百八遍。后复梦至山中。遇道人曰。吾与汝药。俄有青衣童子。笼一鸡至前。猫自僧口跃出。径入笼擒鸡。惊觉。而病顿愈。(出报应录)

　　元大德五年集贤学士张蓬山

　　奉旨𨤲祝。诣潮音洞。见观音大士相。仿佛在洞壁间。次至善财洞。童子倏现。顶上瑞云中。复睹大士。宝冠缨络。手执杨枝。护法神卫翼其前。张率众作礼。良久渐没。(出观音感应)

　　元南京大宁坊王玉

　　年逾四十无子。至元二年乙丑。于友人马公酌家神前。见白衣观音经。问。此经何来。马云。庚申春。大军南还。掳带南人。止宿本家。遗下而去。玉取回。专心持诵不怠。丁卯岁四月十四夜。岳母刘氏梦白衣人。头戴金冠。携一童子来曰。吾与汝送圣奴来。刘氏接抱。恍然而寤。明日巳时。妻张氏生一男。神气耸秀。果有白衣之异。即名子曰圣僧奴。夫妇遂发愿刊施五百卷。以酬抱送之恩。

　　万历庚寅。袁公了凡刻祈嗣真诠载此经。云。经咒原出大藏。名随心陀罗尼。受持者。一切祈求悉令满足。若求子。持诵此经。往往获白衣重包之验。灵应甚多。不具载。(出白衣经纪验)

　　元陶氏十六娘

　　常熟徐村人。年二十六。寡居无子。愿生净土。恒持念观音普门品。忽梦白衣人。手挈白莲花一朵与食之。觉后心神颇异。嗣装一小阁。西向诵弥陀经。念佛甫三年。见佛现光明。经函上有火团。如弹子大。氏恐烧经。手扑之。乃得舍利一颗。终时化佛来迎。别众而去。(出净土善人咏)

　　明成祖

　　永乐十五年秋九月十二日。钦颁佛经至大报恩寺。是夜寺塔见舍利光如宝珠。十三日。现五色毫光。卿云捧日。千佛．观音菩萨．罗汉。妙相毕集。续颁佛典。至淮安给散。又睹五色圆光。彩云满天。云中现菩萨．罗汉．天花．宝塔．龙．凤．狮．象。又有红鸟．白鹤盘旋飞绕。群臣上表称贺。上大嘉悦。(出皇明通纪)

　　明温州医僧法程

　　字无枉。少瞽。百端治之不愈。但昼夜诵观世音名号。如是十五年。梦中闻菩萨呼之使前。若有物絷其足不可动。菩萨叹曰。汝前世为灸师。误损人眼。今生当受此报。吾怜汝诚心。当使衣食丰足。遂探怀中。掬宝珠满手与之。既寤。医道大行。衣钵甚富。后享高寿。(出唐冥之医劝)

　　明崇祯戊寅扬州僧垂髻

　　北游。道经宿迁。偶患胁痛。四医不能治。展转号呼。不饮食者三十余日。一晚。友人谓曰。汝平日讲演经论。每劝人称念观世音。可以救苦。今染此笃疾。何不皈命大悲。以求自度。髻昏愦间。闻言有省。急命具香烛。高声持观音号不绝口。至四更。声忽寂然。众惊。谓气绝矣。启门视之。髻正鼾睡。午后忽呼曰。我饥甚。速为具饭。食毕。即能起行。众惊问。何缘得愈。髻曰。我初称名时。痛如刀割。久之空中忽现祥云。见观音以瓶中甘露。灌我顶门。清凉沁骨。汗流如水。因而熟寐。已霍然矣。众咸合掌赞叹菩萨之应如是。

　　明吴江县吴璋

　　十一岁丧父。母陆氏。永乐癸卯。以孀妇选给内廷。宣德丙午。随亲王分封广东。璋往觅母。舟中设观世音像。日夕哀祷。愿必见母。继患痢。昏愦中犹呼母不置。遇僧蕴空。调理得生。及抵广。王已改封江右饶州矣。奔驰沙碛。两足俱裂。卧野寺廊间。遇焦道人。施药敷好。一日过岭。蛇啮其足晕地。复见前道人。以药涂之而愈。又投宿孤村。有妇人求荐寝。璋曰。吾半死枯藤。岂有春意。力拒之。出门雪深数尺。匍匐前进。得古庙憩焉。又见前道人。慰之曰。为母忘躯。真铁汉也。天不负尔苦心。见母在即矣。出饼与啖。天明寻路而行。至饶。访王府。母果在。璋屡启乞母终养。不允。乃就府东赁一室。中书思亲二大字。旁贴云。万里寻亲。历百艰而无悔。一朝见母。誓九死以何辞。王闻贤之。允其请。母子终得相见。人谓璋孝思所感。然大士变化护持之力。亦彰彰矣。(出鞭心录)

　　明正嘉间滇南周廷璋

　　字玉宇。性淳朴。与人相对辄善笑。人犯之亦笑。治家不计生产有无。不识衡量。而雅好施。有则散之贫者。每晨起。必虔诵观音经。暨金刚．弥陀各一卷。时欣然自得曰。吾岂藉是为行资哉。吾不离日用。不涉贪爱。庶几如是而已。尝昼寝疾。有胡僧入室。合掌作礼。倏不见。家人忧之。谓翁且逝矣。俄疾愈。年八十七。以清明日扫墓。辞祖考还。谓妇唐孺人曰。弥陀迎我。观音．室利亦至矣。又明日曰。观音食我一芉。谓我勿茹荤。斋五日。可西行也。自是每食一粥一蔬。至期沐浴整冠。令子弟诵如来名号。自诵经。端坐而化。翊日。体香洁如生。(出金刚灵应)

　　明刘谷贤

　　黄州人。𨽻虎贲左卫军。尝从大监郑和。使海外诸番国。舟经大海洋。刘忽失脚堕水。时风帆迅驶。不可救援。和令人升桅竿望之。遥见一人隐隐出没波涛中。相去数十里。咸谓无复生理。须臾。刘追及舟。舟中人大喜。速以物引上。见大鱼长丈余。悠然而去。人皆异之。刘曰。此鱼载我至此。将没者数次。鱼辄以鬐鬣负起。故水不入口。舟中人问。尔平生有何善果。致得此报。刘云。但念观音经耳。(出善余堂笔乘)

　　明福州南台寺。塑观音像。将毁其旧。塑工林翁。求归事之。后数月。操舟入海。舟坏而溺。急呼观音曰。我尝救菩萨。菩萨宁不救我。语讫。身便自浮。得一板乘之。惊涛自天。约行百余里。随流入小浦中。获遗物一笥。颇有所资而归。人以为观音之助。(出笔乘)

　　明沈见泉祖

　　游黎里罗重寺。见后殿毁拓。观音首顶箬笠。叹曰。菩萨慈悲。能与人智慧。某愿重修此殿。求吾子孙有一．二读书者。足矣。归谋之妇。妇曰。今有米数百石。速易银。独力完此功德可也。不日。栋宇．法相。焕然鼎新。其孙尧中．曾孙梦斗。相继登第。(出鞭心录)

　　明王应吉

　　素䖍奉观世音。万历壬寅。奉使东行。便道还里。患痰火疾。水浆不能咽者七日。梦乘肩舆。循大河浒。忽前人失足。王颠堕水中。鳞甲之类种种见前。因念。此类我尝啖之。今为难矣。恍惚若有人挟王起崖上。则赤日当空。观音大士倚岩而坐。王以手扪衣不湿。因叩谢。大士谓曰。汝家世奉我。故来相救。但杀业颇多。致有是病。若戒杀即愈。王曰。承慈力普度。此夙心也。敢不遵命。倏然而觉。身汗如雨。自后遂盟心戒杀。自作纪灵戒杀衷言。志其事。(出广仁品)

　　明天台王立毂

　　字伯无。领万历丙午乡荐。梦其父大中丞公士性。有十年五死及植德禳灾之谕。及于嘉禾三宝前。誓奉长斋。受天台杀．盗．淫．妄四戒。后任江西新淦县。此事都废。戊午入觐。舟次荻港。夜为冥府所摄。主者厉声叱曰。尔阳算尽丙辰八月。延至今者。斋戒力也。尔奈何弃之。命取簿以示。见名下年月皆有注。至丙辰八月辄空。毂览毕。叩首曰。居官势不得不尔。主者曰。奈算尽何。命驱入狱。一坐侧宰官请曰。试取破戒后事稽之。须臾肩两簏至。皆令淦文卷。并平日偶书。寸纸俱在。皆有气腾上。青．白．赤．黑不一色。主者令各捡之。先捡黑与青成聚。次捡白聚．赤聚已。而青者渐隐。黑者缩小如箸。而赤者赫然独盛。毂旁睨赤聚中。见所刻金刚般若。及好生编．社仓卷俱在。主者曰。是尚知植德。损五官。全其躯命可乎。乃命抉其目。便昏暗无所见。觉有人促之去。一跌而寤。张目见灯火如刺。了不可开。其夜梦有人复以钉钉目。痛楚滋甚。遂却医药。决意乞休归里。弃家精修净业。庚申七月。礼忏幽溪。夕梦观音大士。以杨枝洒甘露点其睛。晨起。豁然见物。两目复明。后历游云栖．博山之门。真参实证。再生者又一十二年。号壁如大师。(出同生自记)

　　明万历间平湖陆五台尚书

　　有仆与人争欧。误伤人死。惧而求救于公。公曰。杀人者。抵国法也。我岂能狥情。为汝求免。汝在狱中。宜专心诵观音菩萨名号。三年我来赦汝。其人奉命。时时持念不怠。才一年。遇赦而出。(出观音感应)

　　明吴郡徐明甫

　　赴馆于楚。遂徙家焉。好学笃行。教子读书。素供观音大士一轴。礼敬甚虔。子名矿。十余岁忽遘危疾。夫妻于大士前。晨夕叩祷。至七日夜。梦菩萨告曰。无忧。汝子明旦可起也。忽闻有声震桌上。惊而寤。起视所供大士几前。果碟诸器俱坠地。检之无一损者。子口中喃喃。微声唤曰。菩萨救我。菩萨救我。问之不应。天明询其故。子曰。昨夜半。正愦绝间。见大士至卧榻间。呼男曰。吾救汝。乃以水一瓯。命饮之。冰凉彻骨。遂举体得汗而爽耳。不数日。病果愈。后子成万历丙辰进士。(出徐氏庭训)

　　明万历中焦甲

　　以江阴县吏。选湖广典史。升知事。离任三．四程。泊舟江上。有一南僧。自蜀江来。求附载舟。人不许。僧因吐情告焦曰。贫僧有募金六百两。将往普陀。为观世音建幢树刹。幸附而南。此功德诚无量也。焦与偕行数日。忽萌恶念。一夕大风。竟推僧江中。发其箧。果六百金。悉入私橐。晓起。见僧从水出。向前索命。抚其背曰。我命已矣。金乃十方所施。终不为君有也。自是昼夜现形搅闹。凌晨起坐。僧已在侧。且云。吾已诉上帝。帝怒。将戮汝父子。焦忧惧成疾。坐卧不宁。所至驿。递延僧道荐度。疏中又不敢直书其故。唯叩头恳祷悔过而已。逡巡抵家。病益剧。愿将此金作佛事。凡禳谢无所不营。而僧时至。必大呼曰。功德何益。还我六百金。往南海去。或来从屋上。或走出壁间。或据床附屏。已而家人悉见惊走。佥曰。和尚来。百计哀求。僧终不允。焦归将一年。僧物．己物俱已垂罄。恹恹待毙。忽一日。亡僧持刺造访。阍者辞以主人疾笃。僧叱云。吾非常客。必欲见汝主。救其残喘耳。时焦方伏枕呻吟。妻孥环泣。共睹僧形。复闻僧通姓名于外。焦痛恨云。索命鬼变幻如此。不如速死。遂投身床下。持刀将自杀。家人力抱止之。而僧已直闯人室矣。谓焦曰。我人也。非鬼也。君屏妻子。当语其故。众出避。僧曰。去年游魂于风浪中。分必死。倏见观世音自空中降。持一灯引入芦洲。遇渔人救脱。六百金虽为君取。随复募化。已足其数。今将之普陀。偿此宿愿。顷过江阴。人传君病奇怪。恃尔造见。为君释杯蛇之惑耳。焦曰。幸师不死。但金尽无偿。奈何。僧笑曰。吾来并不索金。焦举家感恩列拜。欲办衣履相贻。固却不受。仅享一饭而去。使人迹之。果乘海船往矣。从此鬼形遂绝。然焦病终不愈。数月卒。止生一子。少有文名。方应举。以亲丧不能赴。偶步于江。忽跃入浪中以死。僧归自南海。闻而叹息久之。(出感应篇增注)

　　明万历甲寅歙县吴奕德

　　随叔正鹍。受业临塘寺。鹍叩普门大师有省。遂皈佛法。且晚率诸生持斋。顶礼西方。奕德尤深敬信。发愿书大悲经五十卷．金刚经三十卷。五月二十九日。浴琴溪。暴病气绝。掖归卧尸于床。忽言曰。我乃佛前左护法关。奕德因误杀。宿冤摄入冥府。以彼奉佛许经善念。特来护之。鹍可为念佛讽经。候其初七还魂。书经酬愿。藉此功德。怨鬼得超度矣。初七日。奕德果苏。自捧其腰。连呼跌痛。叔问故。告曰。浴溪时。见两人执牌来唤。遂从往。心计家人不及救我。不若我自念佛。须臾进一城。遥望署额曰森罗殿。左四生司。右四死司。阎君坐堂上。持头鬼无数。我至。奋前欧击。旁坐一乌帽者问曰。汝何言。我踯躅无措。惟默念佛。被笞掠。觉念佛则痛可忍。终茫然不省。判官引至清水潭洗胸。见五脏。方知前生为将。误杀人八百命。今业满受生。索偿不放。仍赴殿辨理。泣诉以王事所致。阎君怒曰。大辟应烹。即有火面碧身鬼卒。舁大铛沸油。束我将投之。殿前倏现金光一道。幽黑皆明。左右惊报。西方到。见韦䭾与关帝在空中。韦䭾举杵入铛。铛悉起金莲华。阎君合掌叩礼。随放我归。命两黄帻者送之。经峻岭。黄帻者扑我下。故腰跌痛耳。叔扶起。拜谢佛与大士。及韦䭾．关帝。至诚施写二经。合室钦奉三宝云。(出金刚果报)

　　明万历间包凭

　　字信之。嘉兴人。父为池阳郡守。生七子。凭最少。赘平湖袁氏。博学高才。累举不第。留心二氏之教。尤信持观音经。东过泖湖。至一寺。见殿后倾圮。大士像淋漓露立。即解索中得十金。授主僧修之。僧告以功大银少。不能竣事。复取布四匹．衣七件益焉。内纻褶新制。仆请留。凭曰。但得圣像无恙。虽裸体何妨。僧垂泪云。舍银及衣．布。犹非难事。只此一点诚心。何可易得。工完。凭梦伽蓝谓曰。菩萨赐汝子孙享世禄矣。后生子忭。孙柽芳。相继登第。(出鞭心录)

　　明常熟严尚宝征

　　字道彻。文靖公仲子。年三十无子。日者推为艰嗣。置两妾。俱不选色。容质朴陋。人争笑之。偶过姻家。见一侍女。年及笄。未蓄发。问其主。云以喑故。终成废人。道彻恻然曰。第令蓄发。吾将娶之。其姻家未敢信。道彻即为申约。逾年果纳焉。文靖闻之。喜云。吾儿所行。允合天道。必有后继。三妾皆生子。道彻素诵白衣陀罗尼。且坚持不杀戒。凡举子。多重胞之异。后子姓繁昌。青云接踵。诚厚德所培也。(出感应篇增注)

　　明绍兴韩弘儒

　　四十八岁除夕。妻金氏梦亡姑曰。汝夫明年重九。大限至矣。金恐伤夫意。不敢言。惟䖍祷白衣大士。以祈夫寿。明春。韩赴馆。于表姊家。见有老婢数人。从容语姊遣嫁之。一月内俱得所配。寒食后。访一宦子。几上多新倾色银。韩正色曰。君生富贵家。宜轻财树德。何贪小利。为刻薄事。兄获微益。而人受大损。在人祇损利。在兄即损德。是损于兄者更大矣。宦子怅然。誓弗再倾。端午。归过一酒馆。见宦仆手持锦袍。讲息人命讼事。百端把持。一语不合。将袍毁裂。欲以激怒主人。韩随往谒宦。详述始末。指天设誓。宦素服其刚直。责奴遣之。七夕设宴。坐有乡绅。自言清正。某亲冒势争产。某族冒势构讼。一一批揭与被害人。到官罚之。举座赞叹。韩微哂曰。禁止冒势。固盛德事。然亲族情。谓亦不可伤。何如温颜受禀。详询曲直而谕解之。为两得其平乎。乡绅敛容称善。九月初。门生五人中式。来谒。韩谓曰。贤契已进一阶。宜益修德。以祈上达。切勿轻言纳宠。伤糟糠之情。勿疏远故旧。致穷交之憾。勿多收仆从。启生事之渐。勿过为奢费。开妄取之端。诸生唯唯受教。是夜。妻梦大士曰。尔夫寿终九月。以近来劝戒良言。造福广大。益寿二纪矣。韩重九归。果无恙。妻为述两梦。自是益勉于善。后以明经作令。高年致仕。(出劝戒全书)

　　明彭孝子有源

　　字信宇。湖广益阳人。幼即䖍诵大士．三官诸经。以祈亲寿。父尝病笃。刲臂肉疗之。逾十年。父卒。奉母吴氏。家贫。勉具甘旨。崇祯丙子秋。母疾笃不能起。又疽穿手掌。痛不能忍。源日夕忧思。夜梦大士谕以母寿将尽。得人肝服之。犹可愈。晨起视母。母正思羊肝。源曰。是菩萨启我也。乃垂涕跪祷。愿剖肝救母。至夜见大士．诸圣。幡幢而前。源惊醒。汗下如雨。乃澡身顶礼。举手扪心。约得肺肝所在。持刀自刺。一剖而血迸。二剖而膜开。三四剖𥒐然有声。迨六剖而心出。遂缘心得肺。缘肺得肝。时痛几殒绝矣。顷之稍苏。始呼妻至。令速煮肝进母。母不知。欣为下箸。病即霍然而愈。事闻。远近赞叹。顾其肺棱棱出在外。疮口未合。众为祷于神。大士示梦曰。是孝子肺。收之无难。末世鲜仁孝者。欲出之百日。令世人遍观之耳。孝廉王文南叙其事。(出启祯野乘)

　　明刑科李清

　　字心水。广陵人。初有一子。痘殇。母姜安人。追悼不已。日诵白衣观音经。为子祈嗣。未几。心水查盘绍兴。梦一妇人。抱儿入室。面带痘痂。似将愈而落者。语心水云。如云如月。觉而异之。晨起。适某生以绣观音赠。抱儿如梦。上题一诗。起有彩云香绕海天潮。末有还来丹桂月中飘之句。恰应云月二字。时夫人甫孕。果生子。

　　明崇祯辛巳。当涂县官[土*干]。有山东一瘫子至。以手代足。乞食于市。人多厌之。瘫者虽病而负气。被詈骂。辄不平。闻塘桥庵有修行僧曰水谷。往诉以乞食艰难之苦。谷曰。汝能发心出家。仗慈悲大力。或有施主。瘫者从之。遂剃发受斋戒。虽行乞。不茹荤血。虽被辱骂。安忍而受。谷又教之念观世音名号。兼持准提咒。受持逾二年。戊子秋。忽夜梦一老妪呼之曰。汝起。汝起。瘫者云。我是瘫子。何能起。老妪以手扯其两足。觉直而不拳。晨起瘫病遂愈。居然一昂藏之僧矣。取号曰半崖。遂有供养之者。(出唐宜之己求书)

　　明洪武间吉安庐陵县龙子翚同室萧氏

　　笃于伉俪。求子甚艰。己卯十月。其妹淑柔。得白衣五印心经。与嫂同览。见卷末祈嗣事迹。种种灵验。萧氏悚然敬信。发愿持斋诵经。并许施白衣经千卷。次年八月十六日举一子。形容清秀。名桂生。果符所祷。

　　又宣德四年。彰德府张贵。随淮王之国。于广东得白衣经。六年归里。偕妻田氏。发心施经求嗣。未几得男。经愿未酬。十二岁忽病故。夫妇痛心追悔。焚香䖍祷。施经一千五百卷。丁巳二月。复生一子。持验彰彰如是。(出白衣经纪验)

　　明刘道隆母李氏

　　年四十。长斋奉佛。不解诵经。修葺静室。供奉观音大士。朝夕礼拜。念佛千声。虽盛暑．隆冬不辍。刻施金刚经。听人礼请供诵。竭赀不恤。如此者二十五年。将终之前一岁。出督纺所余。延名衲诵经。大修功德。事毕。夜梦所奉大士。持素珠一串示之曰。以此授汝。珠数乃汝往生净土之期也。梦中数之。得五十三颗。不解其意。至庚子五月十三日。忽告家人曰。吾今日行矣。可举家大声念佛。助我西去。子妇辈相与坐榻前。同声念佛。逾时面西端坐而逝。(出金刚灵应)

　　明朱德贞

　　肝江人。益藩辅国常茫第三女。祖翊钟。有贤名。尝辑仁孝皇后善内训．章圣太后女训．古烈女传．女孝经．女诫诸书。为女教大成。行世。女幼淑家诲。性至孝。八岁。字仪卫王廷卿子重贤。十岁。重贤殇。闻讣。即素食缟衣。绣大士像。早暮焚修。默有所祷。及笄。有求姻者。始跪告父母曰。女王氏妇也。自重贤死。而志决矣。父母怒责之。志益坚。且誓云。必不得为未亡人。死而已。遂绝食自经。父母惊怖。不复议婚。天启辛酉秋。届重贤忌日。先叩二亲。辞祖庙。于八月二十九日归王。素绖执杖。举哀设奠。出自制文。祭重贤曰。恭伯蚤死。恭姜守义。之死靡他。柏舟矢志。世有升降。心无古今。嗟未亡人。诞育宗室。八岁许婚。实有定匹。云何不幸。夫也遽殇。我虽幼小。默念纲常。祖王好贤。父母乐善。内则熟闻。芳规习见。宫闱綦缟。永谢铅华。坚持节孝。光我国家。兹及笄年。当以死决。吁天叩阍。庶几监察。誓不改适。从一而终。佥曰孔臧。稍慰忡忡。登子之堂。设子之位。写此血里。倾此血涕。甘执妇道。事我舅姑。他日同穴。其无愧乎。按抚上其事议旌。年未及格。引淮藩隆姬例。岁给膳米五十石。遂扫除净室。皈依三宝。晨讽普门品．大悲咒。晚课弥陀经．往生咒。一切诗文。誓不复拈。遇翁姑．父母诞日。及重贤忌。必设供礼忏。自昧旦至夜分。仪轨不忒。比丘尼．斋婆闻风求见。概禁绝。女使年逾十三。即更去。翁姑亦倾心茹素。一切果饵。手整始馈。视疾问安必谨。甲子岁。父病沉笃。割股进之。父夜梦大士云。汝以女孝延年。病得愈。肝江人无不颂其节孝。(出启祯野乘)

　　大清释行仁

　　字指一。河南光山张氏。弱冠读书白鹿洞。遇异僧戒曰。子有大难。能持大悲圣号。可解。师矢心受持。崇祯辛巳。献寇破县。屠戮及师。刃忽自断。贼异之。得不死。遂剃发。甲申抵金陵。从千华昧和尚受具戒已。见戎马充斥。乃东至昆山。于净室讲法华．金刚．楞严等经。缁素皈仰。壬辰正月二日。端坐说偈化。(出法华感通)

　　大清徽商程伯鳞

　　久居杨州。事观音大士甚虔。乙酉夏。兵过杨城。程祷大士求救。梦大士谓曰。汝家十七人。十六口俱得免。惟汝在数不可逃也。程醒。又复恳祷。仍梦云。汝前生杀王麻子二十六刀。今须偿彼。可令家中十六口。并住东厢。汝犹在中堂候之。勿贻累家人。程信之。越五日。兵至门。程迎问曰。汝即王麻子乎。我欠汝二十六刀。可杀我。否则与汝本无仇也。兵惊曰。汝何以知我姓名。程具告以梦。兵叹曰。汝前世杀我二十六刀。致我今世报汝。我今杀汝。汝来世不又报我乎。乃以刀背斫程二十六下而宥之。

　　唐宜之曰。纪此事有三意。一者。见菩萨大悲。能回定业。二者。见宿业既熟。难脱如是。从今以往。慎勿再造将来之新业。三者。见目前所受。悉是往因。宜欢喜领受。不当怨尤。亦不必苦苦以趋避乱心也。又曰。凡虔奉观世音者。其人必笃信因果。一生善事必多。恶事必少。善念必多。恶念必少。此身心不与恶为缘。所以恶报可灭。岂偶然哉。(出己求书)

　　大清金坛孝廉虞庶颜

　　家世忠孝。阖门奉佛。生平常课。日礼大悲忏。诵金刚经。常刻施观世音经。劝人持诵免劫。丁酉冬。以仇家诬陷。逮赴江宁。远近无不冤之。庶颜但默持经忏不辍。既入狱。痛楚备常。如入禅定。伍伯极力掠其股胫。竟无所伤。惟有黑痕数缳而已。遂得昭雪。子山修甚孝。每夜为父赤身露祷北辰。严寒不辍。直到事解方已。使佛法无凭。则山修亦足死孝。况庶颜乎。

　　大清淮安庠士梁元征

　　素崇释教。凡法华．楞严诸经。靡不研究。中年艰于嗣息。且多病。因发心持长斋。日诵白衣观音经及大悲咒。仍刻袖珍小帙。朱印流通。室阮氏亦持准提斋。每晨虔跪讽经。未几征病悉瘳。阮氏连举三子。仲子汝悰。顺治庚子中式。诸孙绳绳。内一孙复显白衣重包之异。感无不应。此近事左足征也。

　　大清秣陵黄土山刘某

　　母四十八岁。求子得之。出胎即吃素。以母尚茹荤。不食母乳。粥汤．糕粉喂长耳。又十年。父妾亦生一子。己丑。刘年二十九。弟年十九。同朝南海。舟中。刘发愿求见观世音菩萨。忽海水面先现二莲花。如车轮大。一花中立一童。一花中立一女。随见观音坐大莲花之上。刘因礼拜。拜起仰视。菩萨与花俱不见。俄顷风浪大作。舟覆。同行六人及其弟偕没。独刘甫入水。觉眼前通红。有一僧㩗之同行。顷刻间忽到门。衣衫不湿。僧即失所在。入门母出。刘尚如醉如梦。母以茶汤饮之乃醒。为母备述其事。方知观音救拔之力。

　　唐宜之曰。庚寅三月十五日。刘约丁僧过予。而是日放生。有长者在予寓。丁僧辞之。予至今觖觖。呜呼。观世音菩萨救人于苦难。不必在海中也。而海中尤多。但二千余里。顷刻抵家。入水而衣衫不湿。则此未之闻耳。(出己求书)

　　大清杨璜

　　字希周。当涂人。世居官圩栗树坟。业儒励行。厌时文怪谬。趋法先程。坐此困滞。会兵绕其乡。璜泣谓家人曰。吾祖．父丘垄在此。何忍弃去。因匿妻妾与子林中。以身守垄。兵来。见坟内有衣冠者。将执之。璜急赴水死。子甫十龄。自林间见父溺。亦号哭奔投于水。时顺治丙戌三月十六日。越辰。两尸相抱浮出。见者陨涕。妻陆氏悼夫无后。誓断血肉。迎佛像于家。旦夕恸哭念佛。忽夜梦老妪㩗一子曰。遗汝。醒而叹曰。愿妾张氏遗腹生子。则菩萨之赐也。岁暮。妾生女。陆氏泣曰。已矣。丁亥春。集族长告曰。夫既无子。薄亩当分诸侄。吾得粗给衣食。以抚此女。言□复哭。族长不忍。云。俟小祥。为璜作佛事。议分。及期。具会亲族。散斋之夕。亦三月十六日。女哭不已。妾抱就枕。张如梦魇。愦愦不醒。女怪啼益甚。嫡疾呼。始觉。抱女入手。则已不复女身矣。陆大惊。家人群往。见面目依然。惟私处生长男根。其旁尚有血痕。众咸诧异。始悟菩萨灵爽。前梦不虚。竞至佛前胪拜。更名佛赐。次日观者阗门。闻县张公。取儿庭阅之。犹未信。问其宗族。异口一词。曰。脱儿变非真。侄辈不愿分其田宅耶。侯乃不疑。异哉。佛赐变身之日。即父子死难之日。然非璜之生平方正。子之至孝殉父。妇之号泣动天。岂能遘此千百年仅见之事乎。余窃又有说。若佛赐变形。非亲族群聚时。其又谁能信之。(出唐宜之己求书)

　　观世音持验纪下(终)

　　No. 1542-1 观世音大悲心陀罗尼

　　大唐三藏　不空　译

　稽首观音大悲主　　愿力洪深相好身
　千臂庄严普护持　　千眼光明遍观照
　真实语中宣密语　　无为心内起悲心
　速令满足诸希求　　永使灭除诸罪业
　龙天众圣同慈护　　百千三昧顿薰修
　受持身是光明幢　　受持心是神通藏
　洗涤尘劳愿济海　　超证菩提方便门
　我今称诵誓归依　　所愿从心悉圆满
　南无大悲观世音　　愿我速知一切法
　南无大悲观世音　　愿我早得智慧眼
　南无大悲观世音　　愿我速度一切众
　南无大悲观世音　　愿我早得善方便
　南无大悲观世音　　愿我速乘般若船
　南无大悲观世音　　愿我早得越苦海
　南无大悲观世音　　愿我速得戒定道
　南无大悲观世音　　愿我早登涅槃山
　南无大悲观世音　　愿我速会无为舍
　南无大悲观世音　　愿我早同法性身

　我若向刀山　　刀山自摧折　　我若向火汤
　火汤自消灭　　我若向地狱　　地狱自枯竭
　我若向饿鬼　　饿鬼自饱满　　我若向修罗
　恶心自调伏　　我若向畜生　　自得大智慧

　　发是愿已。至心称念我之名字。亦应专念我本师阿弥陀如来。然后即当诵此陀罗尼神咒。一宿诵满五遍。除灭身中百千万亿劫生死重罪。

　　南无阿弥陀如来

　　南无观世音菩萨摩诃萨

　　观世音菩萨复白佛言。世尊。若诸人天。诵持大悲章句者。临命终时。十方诸佛皆来授手。欲生何等佛土。随愿皆得往生。

　　复白佛言。世尊。若诸众生诵持大悲神咒。堕三恶道者。我誓不成正觉。诵持大悲神咒者。若不生诸佛国土。我誓不成正觉。诵持大悲神咒者。若心不得无量三昧辨才者。我誓不成正觉。诵持大悲心神咒者。于现在生中。一切所求。若不果遂者。不得名为大悲心陀罗尼也。唯除不善。除不至诚。若诸女人。厌贱女身。欲得成男子者。诵持大悲陀罗尼章句。若不转女身成男子者。我誓不成正觉。生少疑心者。必不得果遂也。若诸众生侵损常住饮食．财物。于佛出世。不通忏悔。纵能忏悔。亦不除灭。今诵大悲神咒。即得除灭。若侵损．食用常住饮食．财物。要对十方师忏谢。然始除灭。今诵大悲陀罗尼时。十方佛即来为作证明。一切罪障悉皆消灭。一切十恶．五逆．谤人．谤法．破斋．破戒．破塔．坏寺．偷僧祇物．污净梵行。如是等一切恶业重罪。悉皆灭尽。唯除一事。于咒生疑者。乃至小罪轻业。亦不得灭。何况重罪。虽不即灭重罪。犹能远作菩提之因。

　　复白佛言。世尊。若诸人天。诵持大悲心咒者。得十五种善生。不受十五种恶死也。其恶死者。一者不令其人饥饿困苦死。二者不为枷禁杖楚死。三者不为怨家仇对死。四者不为军阵相杀死。五者不为虎狼恶兽残害死。六者不为毒蛇蚖蝎所中死。七者不为水火焚漂死。八者不为毒药所中死。九者不为蛊毒所害死。十者不为狂乱失念死。十一者不为山树崖岸坠落死。十二者不为恶人厌魅死。十三者不为邪神恶鬼得便死。十四者不为恶病缠身死。十五者不为非分自害死。诵持大悲神咒者。不被如是十五种恶死也。得十五种善生者。一者所生之处常逢善王。二者常生善国。三者常值好时。四者常逢善友。五者身根常得具足。六者道心纯熟。七者不犯禁戒。八者所有眷属恩义和顺。九者资具财食常得丰足。十者恒得他人恭敬扶接。十一者所有财宝无他劫夺。十二者意欲所求皆悉称遂。十三者龙天善神恒常拥卫。十四者所生之处见佛闻法。十五者所闻正法悟甚深义。若有诵持大悲心陀罗尼者。得如是等十五种善生也。一切天人。应常诵持。勿生懈怠。

　　观世音菩萨说是语已。于众会前。合掌正住。于诸众生。起大悲心。开颜含笑。即说如是广大圆满无碍大悲心陀罗尼神妙章句。陀罗尼曰。

　　南无喝啰怛娜哆啰夜㖿(此观世音菩萨本身)　南无阿唎㖿(此如意轮菩萨本身)　婆卢羯帝烁钵啰㖿(此持钵观世音菩萨本身)　菩提萨埵婆㖿(此不空罥索菩萨押大兵)　摩诃萨埵婆㖿(此菩萨种子。诵咒本身)　摩诃迦卢尼迦㖿(此马鸣菩萨本身。手把钹折罗)　唵(此诸鬼神合掌听诵咒)　萨皤啰罚曳(此四大天王本身降魔)　数怛那怛写(此四大天王部落鬼神名字)　南无悉吉㗚埵伊蒙阿唎㖿(此龙树菩萨本身)　婆卢吉帝室佛罗㘄䭾婆(此圆满报身卢舍那佛)　南无那啰谨墀(此清净法身毗卢遮那佛本身)　醯唎摩诃皤哆沙咩(此羊头神王。共诸天魔为眷属)　萨婆阿他豆输朋(此甘露菩萨。观音眷属)　阿逝孕(此飞腾夜叉天王。巡历四方。察其是非)　萨婆萨哆那摩婆萨哆那摩婆伽(此婆加帝神王。其形黑大。以豹皮为裈。手把铁义)　摩罚特豆(此军吒利菩萨本身。把铁轮。并把索。面有三眼)　怛侄他(此剑语)　唵阿婆卢醯　卢迦帝(此大梵天王本身。神仙为部落)　迦罗帝(此帝神。长大黑色)　夷醯唎(此三十三天。摩醯首罗天神领天兵。青色)　摩诃菩提萨埵(此实心。更无杂乱心。即名萨埵)　萨婆萨婆(此香积菩萨。押五方鬼兵为侍从)　摩啰摩啰(此菩萨相罚语。即为齐也)　摩醯摩醯唎䭾孕(同前)　俱卢俱卢羯幪(此空身菩萨。押天大将军。领二十万亿天兵)　度卢度卢罚阇耶帝(此严峻菩萨。押孔雀王蛮兵)　摩诃罚阇耶帝(同前)　陀罗陀罗(此观音菩萨大丈夫身)　地唎尼(此师子王兵验读诵)　室佛啰㖿(此霹雳菩萨。降伏诸魔眷属)　遮啰遮啰(此摧碎菩萨本身。手把金轮)　摩摩(某甲受持)　罚摩啰(此大降魔金刚本身。把金轮)　穆帝[口*(肄-聿+余)](此诸佛合掌听诵真言)　伊醯移醯(此魔醯首罗天王)　室那室那(同前)　阿啰嘇佛啰舍利(此观音菩萨。把牌弩弓箭)　罚沙罚嘇(同前)　佛啰舍耶(此阿弥陀佛本身。观世音菩萨师主)　呼卢呼卢摩啰(此八部鬼神王)　呼卢呼卢醯唎(同前)　娑啰娑啰(此五浊恶世)　悉唎悉唎(此观音菩萨利益一切众生)　苏啰苏啰(此诸佛树叶落声)　菩提夜菩提夜(此观音菩萨结缘众生)　菩䭾夜菩驮夜(此阿难本身)　弥帝唎夜(此大车菩萨。手把金刀)　那啰谨墀(此龙树菩萨。手把金刀)　地唎瑟尼那(此宝幢菩萨。手持铁叉)　波夜摩那(此宝金光幢菩萨钹折罗杵)　娑婆诃(去声)　悉陀夜(此达一切法门)　娑婆诃摩诃悉陀夜(此放光菩萨。手把赤幡)　娑婆诃悉陀喻艺(此诸天菩萨尽悉以集。手把金刀)　室皤啰夜(此安息香)　娑婆诃那罗谨墀(此山海惠菩萨本身。手把金剑)　娑婆诃摩罗那罗(此宝即王菩萨。手把金斧)　娑婆诃悉啰僧阿穆佉耶(此药王菩萨本身。行疗诸病)　娑婆诃娑婆摩诃阿悉陀㖿(此药上菩萨本身。行疗诸病)　娑婆诃者吉啰阿悉陀夜　娑婆诃　波陀摩羯悉哆夜　娑婆诃　那啰谨墀皤伽啰㖿　娑婆诃　摩婆利胜羯啰夜　娑婆诃　南无喝啰怛那哆啰夜耶　南无阿唎㖿　婆卢吉帝　烁皤啰夜　娑婆诃　悉殿都　漫哆罗　䟦䭾耶　娑婆诃

　　观世音菩萨说此咒已。大地六变震动。天雨宝华。缤纷而下。十方诸佛。悉皆欢喜。天魔外道。恐怖毛竖。一切众会皆获果证。或得须陀洹果。或得斯陀含果。或得阿那含果。或得阿罗汉果者。或得一地．二地．三．四．五地。乃至十地者。无量众生发菩提心。

　　No. 1542-2 白衣大悲五印心陀罗尼经

　稽首大悲　　婆罗羯帝　　从闻思修　　入三摩地
　振海潮音　　应人间世　　随有希求　　必获如意

　　南无本师释迦牟尼佛

　　南无本师阿弥陀佛

　　南无宝月智严光音自在王佛

　　南无大悲观世音菩萨

　　南无白衣观世音菩萨

　　前印后印降魔印。心印身印陀罗尼。我今持诵神咒。惟愿慈悲降临护念(此八字念三遍)。即说真言曰。

　　南无喝啰怛那哆啰夜耶　南无阿利耶　婆卢羯帝铄钵啰耶　菩提萨埵婆耶　摩诃萨埵婆耶　摩诃迦卢尼迦耶　唵多唎多唎咄多唎　咄多唎咄咄多唎　娑婆诃(喝音阿。啰音拉。怛音搭。哆音多。羯音揭。铄音少。埵音朵。迦音吉。咄音拙)

　　No. 1542-3 礼观音文

　　清净三业。一心五体投地。归依南无十方慈父．广大灵感观世音菩萨。从闻思修。入三摩地。得二随顺．四不思议．十四无畏．十九说法．七难二求．三十二应。无量功德。兴大威力。发大誓愿。同流九界。六道四生。生死趣中。兴百千万亿无量恒河沙劫数善行方便。救度㧞济一切众生。无有休息。我今哀求。必赐加被。伏念(某)夙生庆幸。得遇佛乘。身虽出家。心不染道(居士改身苦尘缘。心多散乱)。愚痴邪见。诸根昏塞。又恐福力浅薄。寿命不长。徒入空门(居士改徒得人身)。虚生浪死。我今洗心泣血。稽颡投诚。终日竟夜。存想圣容。受持圣号。礼拜圣像。惟愿菩萨。天耳闻声。悲心救苦。怜愍加被。放大神光。照我身心。倾大甘露。灌我顶门。荡涤累世怨𠎝。洗洁千生罪垢。身心清净。魔障消除。昼夜之间。坐卧之中。观见菩萨。放大神光。开我慧性。使(某)即时神通朗发。智慧聪明。得大辨才。得大智慧。得大寿命。得大安乐。参禅学道。无诸魔障。悟无生忍。世世生生。行菩萨道。四恩总报。三有齐资。法界众生。同圆种智。

　　南无大慈大悲广大灵感观世音菩萨(三称三拜)

　　辨讹语三则

　　莲池大师云。高王观世音经。世传高王诵之脱难。此讹也。其经鄙俚。不成文义。不知译自何代。以理断言。即是法华普门品耳。高王时人仗此脱难。故以为名。后人不知。别造伪语。称高王经。因名迷义。俗所不觉。

　　又云。香山卷中称观音是妙庄王女。出家成道。而号观音。此讹也。观音过去古佛。三十二应。随类度生。或现女身耳。不是才以女身始修成道也。彼妙庄既不标何代国王。又不说何方国土。虽劝导女人不无小补。而世僧乃有信为修行妙典者。是以发之。

　　王龙舒云。按藏经。诸佛菩萨。手足六根。皆常端正。故云八端。观世音菩萨。本结跏趺坐。其神通变化自在。故云观自在。今人作翘足搭手坐。谓自在观音者。讹也。
