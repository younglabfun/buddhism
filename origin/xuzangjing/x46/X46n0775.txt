卍新纂续藏经第 46 册 No. 0775 释摩诃衍论通玄钞


　　No. 775-A 释摩诃衍论通玄钞引文

　　天佑皇帝御制

　　朕闻如来启运具四智以流徽圣教谈微应三乘而导物自结集以后逮传布以还不有圣贤畴能启迪故马鸣大士即其人也夙证十身之果示居八地之因将㡿邪宗绍隆正法着一百部论释百亿契经或华文以立名或摄义以为目维起信论可得而称焉辞简而䆳理该而通派五分之捐归辟二门之蕴奥寔一代之灵编也次有菩萨号曰龙树思报师恩广宣论意造释论十卷行于世其义显灿兮若三辰之丽天咸睹其光彩其言博浩乎如四溟之纪地莫测其涯涘暨乎兰陀筏提之辈译之于前法藏元晓之师疏之于后或兴或坠历于数朝朕听政之余留心释典故于兹论尤切探赜今东山崇仙寺沙门志福业传鹫岭德茂鹏[老/耳]乃谓斯文独善诸教囊括妙趣枢要实乘期在宣扬且资赞述繇是寻原讨本博采菁义勒成释摩诃衍论钞四卷爰削章而陈达欲镂板以传通虔沥恳悰愿为标引勉俞所请𦕅笔其由仍以通玄二字为题云尔。

　　释摩诃衍论通玄钞目次卷第一御制序释题目已下卷第二释真如门已下卷第三释克体无差别已下卷第四释自体相用已下至终

　　释摩诃衍论通玄钞目次(终)

　　No. 775

　　释摩诃衍论通玄钞卷第一

　　大辽医巫闾山崇禄大夫守司徒通

　　圆慈行大师赐紫沙门　志福　撰

　　别明题目总启二门一属文之领纲二演义之毛目今初文中而有三节初之一字正属龙论能诠教也即下文云唱本作释故兼通马论次下文云今造此论重释摩诃衍故次之三字正属马论所诠法也下但呼本文为摩诃衍故以是本论所肆题故问何以不通佛经所诠答泛言可尔属文不然以望释论间越本文佛经疏远故不通也此据释字正当末文若兼本论亦可通也后之一字通于二论下标本文名摩诃衍论亦标释文为论曰故问若题五字全属本论云何而为释论名耶答末全从本有财释也斯则大同俱舍题故上属文竟下演义中且初释者则是销解散畅之义谓开解演畅大乘法上差别名义能起信故而能消亡分散众生之疑惑心故云释也故下偈云为欲令众生除疑舍邪执(此下三字义当上惑)起大乘正信佛种不断故。

　　次摩诃衍者即本题中译名大乘但东西两方言音有异而名与义本释无差大者当体为目包含为义乘者就喻为称运载为功法喻合举故云大乘斯则正属今论所释二种所入之法兼余十五则唯所入十六并不二大乘兼正合之总一十七故下释有法能起摩诃衍信根云有法者十六种能入门法能起信根者门法作业之相摩诃衍者十六所入法并不二大乘体又下列诸论门法名中亦唯所入有摩诃衍名能入非也如云一体一心摩诃衍(此即法名)一体一心门(此即门名)又门法各十异名中唯法第八名摩诃衍门无此名如云八者名摩诃衍义如前说是也此论前后门法对辨并无一字明文显说能入之门名摩诃衍若尔门应非大乘耶答若就常教及通相义可名大乘今据当论既分门法不名大乘谓法唯一味无多差别是故但立摩诃衍之总名如正殿中王轮相未应无四别名但名王故门多差别故建异名欲假显彼所入一味随能入门亦差别故如金银铜铁四轮各异方表其王差别名故或名金轮或名银轮等谓自古迄今国无二主看何轮应遂与彼名此是喻意法准思之故下文云其所入法或从能入立其名故即其义也总此意云诸佛欲令一切众生皆入摩诃衍以此即是究竟归处但为不能离言直入遂权依彼无名法上假说能入差别多门众生方始随门悟入如殊途同归故故第二论释彼第十一心文中引心法经云心法非一因所作一故假名为一心法非一切因所作一切故假名为一切又该摄安立门云多一一识有种种力能作一切种种名字而唯一识终无余法又第十论云能为自法作名义故准此明文是以得知能依名义为门所依实体为法故唯所入独得总名其能入门各立别名如十一类色若不分根境总立色名如门法不分通名大乘若分根境唯眼所见独立色名余无兹号各立别名故如分门法唯所入法独立总名余无斯称自有别名故若尔下文何说三十二种甚深安车答曰彼文但是解本论中乘之一字非是通释大乘之义故无违也若据本题应云释摩诃衍起信今文略义足不须言起信也谓强解释一味大乘法体之上有假名义作能入门于此门上有能发起信之业用故文虽无而义有也不尔曷云释也故下论云能起信根者门法作业之相此即起信但属能起业用非属所起信心若准下文次释信决定进心根生长行法亦属所起义可通也由此便以大乘为宗以是一论最所尚故故首标云今造此论重释摩诃衍问岂此非是十论通宗乎答名通义局故以各宗自正所诠故亦可九论自题为宗诸教多以题为宗故故是别宗不相疑滥即以起信令入为趣谓释宗上差别名义欲令趣向一味大乘即是此论之意趣也故下释起大乘正信而有四门并云令入甚深大乘正道故又科名云能依趣入别相门故又古师云语之所尚曰宗宗之所归曰趣斯之谓也。

　　后言论者议也量也谓假立宾主往复征折议量正理故名为论是故名为释摩诃衍论也。

　　顶礼等者此之二偈展转相因而有三节一能所敬相二敬之情意三意之所因。

　　言隔檀门者圣法记云入如意藏门之称往向位者入如意藏门之称如是二门如其次第喻真如生灭之二门此在龙明菩萨心地品论说意云如今经藏内外二门经过外门见未亲明如入生灭证未至极若开内门亲得明了似入真如方穷微妙此同五教前前浅权后后深实故也言分报师恩者如智度论引经偈云假使顶戴经尘劫身为床座遍三千若不传法度众生毕竟无能报恩者唯有传持正法藏宣扬教理施群生修习一念契真如即是真报如来者是问后颂长行二义何别答偈颂明归敬意长行明造论意故二不同有处亦为造论意者望开子段故是造意若连大文并属敬意故彼此文无相违过。

　　论曰等者此造因由义通二师一准唯识安慧师等明本颂主造论因由今此同彼是释叙本若尔彼颂文阙故须代述此本既具何烦更叙答如起信疏重述十因制作多端不可一准二佛经章钞多叙因由今此释师自叙同尔若望佛经本论名重若望本文释论名重故云重释为显等者此段八句初一辨定所明次二果德难思次二因人行劣次一正明愚闇后二对明遣拂文通二意一唯生灭门体即涅槃穷即菩提亦通理智穷者究达之义即属用也斯则如次是二转依理智体用之六德也次句三贤未起圣智故不能亲得次句十信未起坚信故不能深信次句漠等者不了之相也如论释智碍云漠冥之性故又肇注云不分明也。

　　窥[穴/(烈-歹+(咒-几+止))]者目视也。

　　思惟者心观也二莫能得故云尔也二通于二门体唯真如穷唯生灭故下同异门云真如为体性生灭作相用。

　　未得正证唯属真门故本文云以离念境界唯证相应故。

　　未出邪行唯属生门故释文云非道邪行斯则尘沙妄染皆名邪行等觉菩萨犹未能测如隔罗縠观月等事亦可八句皆通二门体属体真亦所随顺得入也穷属相真亦能随顺得入也。

　　所诠理者诠则讫也显也今取显义谓但依门显所入法故下文云于所诠理善趣入故斯之谓也。

　　亭毒者肇论注云养育也。

　　言小分为报师大恩故者清凉疏云诸佛菩萨始自发心普缘众生(彼钞释云佛具十恩一发心普被恩)难行苦行(二难行苦行恩犹如慈母咽苦吐甘谓舍头目髓脑国城妻子割身千灯投形饿虎香城粉骨雪岭忘躯如是等事皆为众生)不顾自身(三一向为他恩曾无一念为于自己由如慈母但令子乐自杀不辞经云菩萨所修功德行不为自己及他人但以最上智慧心利益众生故回向)垂形六道(四垂形六道恩谓已证灭道应受无为寂灭之乐而垂形六道遍入三涂以身救赎一切众生)随逐众生(五随逐众生恩上辨横遍六道今约长劫不舍如子见父视父而已无出离心如来随之备将万行随逐救摄等)见其造恶如割支体(六大悲深重恩故善财童子谓无忧德神云圣者譬如有人唯有一子爱念情至忽见被人割截支体其心痛切不能自安等)迄成正觉隐其胜德(七隐胜彰劣恩十莲华藏尘数之相滴海难称无尽之德并隐不彰但云百劫修成三十二相三十四心断见修惑五分法身觉树初圆如老比丘同五罗汉故法华中脱珍御服着弊垢衣执除粪器往到子所)以贫所乐法诱摄拯救(八隐实施权恩圆顿一乘隐而不说乃以三乘人天小法教化众生此上二恩即净名香积品彼来菩萨赞云如世尊释迦牟尼佛隐其无量自在之力乃以贫所乐法度脱众生等)见其憍恣示迹涅槃(九隐真现应恩故法华云若见如来常在不灭便起憍恣而怀厌怠等)留余福教以济危苦(十悲念无尽恩谓世尊同人中寿应寿百年留二十年福以庇末法弟子等言留教者即三藏八藏广益众生依之修行皆得成佛形像塔庙乃至舍利一兴供养千遍生天等此上并是初列十恩次结成恩重云)自顶至足从生至死皆佛之荫斯之恩德何可报耶(后引经证云)得人小恩常怀大报(即涅槃经)不知恩者多遭横死(即华严经)具斯十种故云大恩。

　　坏论宗故者以是此论所崇所尚百亿百本之深经故。

　　阿世耶者此云意乐谓明当来有缘众生但睹论文如亲对面深领宗旨信解悟入如清凉述造钞意云冀遐方终古皆若面会同斯意也亦可奉命而造论也。

　　摩诃罗论等者圣法师记如次翻云如意珠论广摄论本广释狡论本狡释广论一向义论宗广摄论杂论字轮论神咒论偈成论(上下译文多依圣法)。

　　九十九种文者谓九十部即是九种华文论摄圣法记中具列名云一音韵华文论二义林华文论三图像华文论四一字华文论五杂说华文论六阿说华文论七释梵华文论八释释华文论九内外具成华文论。

　　斯论宝册摄者即上文义二中义论摄也斯则宝𠕋摄义之异名也不尔问义答𠕋二自违故。

　　建立同一相者谓诸论中立义分同也以皆共立三十三故不必能诠文言同也。

　　别因果等者三句前后展转释也又各别明亦可通也。

　　法界法轮者一切言音同法性故无非法轮也如杂华云言音实相即法轮故。

　　佛告邪论者是所为人也。

　　不可言说清净报空者即直非他说也空犹无也应知邪见拨无五乘清净果报故佛直遮次下举有折无报也净报既有宁得言无。

　　八种杂藏者故义林云犊子部中亦说四藏一经二律三对法四明咒此藏之中集诸咒故又大众部等亦说四藏谓但诠定名经但诠戒名律但诠慧名论若合二诠或合三诠名为杂藏又集藏传说一经二律三大法(论也破痴益人此众经明故云大法)四杂藏彼意唯佛自说宿缘名经罗汉亦说名为杂藏又胎藏经及大众部又说八藏菩萨声闻各有四藏(则上四也)又清凉云西方三藏之外加一杂藏谓陀罗尼五明论等为四藏大小俱有则有八藏然音声经通诠上八故名杂藏而异八中但局大小之杂故。

　　或诸藏摄等者清凉云然此三藏约其所诠略有二门一者克性则经诠三学律唯戒心二学论唯慧学如摄论云能说三学故立素呾缆藏能成办增上戒增上心学故立毗奈耶藏谓具尸罗即无悔等渐次能得三摩地故能成办增上慧故立阿毗达磨藏谓能决择无倒义故二约兼正则三藏之中经正诠定毗尼诠戒论诠于慧兼各通三然今此论问答折征是正克性修五行中第二明戒第五明止故是兼也持其等者持则摄也即是藏义问诸藏通诠理行果三今此云何唯言行乎答诸教多云经诠定等少言理果故今但属所诠三学唯言行也随应即是不定之义谓上诸藏随其所应各能摄自所诠行故。

　　修多罗此云契经一总相涅槃云始从如是我闻终至欢喜奉行皆修多罗二别相杂集云谓长行略说所应说义故义林云除二颂外祇夜此云应颂一与长行相应之颂由长行说未尽故二为应后来更颂故也毗伽罗那此云授记一记弟子死生因果二记菩萨当成佛事伽陀此云讽诵谓孤起偈一为易诵持故二为乐偈者故优陀那此云自说一为令知而请法故二为令所化生殷重故念佛慈悲为不请友尼陀那此云缘起一因请方说为重法故二因事方说知本末故阿波陀那此云譬喻一为深智令解真故二为浅识就彼趣类诱令信故伊帝曰多伽此云本事一说佛往事二说弟子往事阇陀伽此云本生谓说昔受身一说如来二说余者也毗佛略此云方广一广大利乐二广陈正法阿浮陀达摩此云希法一德业殊异故二法体希奇故优婆提舍此云论议一以理深广故论二以义不了故论上出圆觉疏而各具二义。

　　婆萨伊伽诺者此云精[(羽/王)*隹]甚极微少如兔毛尘而能容受满十方中明暗之色此论亦尔。

　　标多罗唱提者此云气丝即是龙丝所谓龙王舌中有一气丝甚极微细犹如头发而能出纳满十方中种种密云此论亦然。

　　举经之目等者谓采诸经菁华之要而为此论宏大之纲本无名而直用释标题而属当如释摩诃衍者总云大觉经中作如是说乃至马鸣菩萨正摄彼文是故说言摩诃衍者总其文非一。

　　无有相违失者虽六时异现而本身是一何有相违非通六时造此一论说无相违前来问意谓为六人各各体异故生疑云为今马鸣六中何耶今答意云六人体一都无相违此但问人非是问时故前标云次当造论人又但问云今马鸣师又后结云已说人别相故唯约人若论时者应如圣法云谓此菩萨六时中造论教当何时耶(此问异论)所谓出现一百余岁时造四宝𠕋论一起信论二玄理论三本源论四清净论等又贤首引经六百年造又下愿云师灭度后我造论等斯则克定非通六时况下明说正造此论地位生处父母等故。

　　大慈满足等者此偈十句分三初三句称名赞德初句标名后二句显德备者办也圆也次三句闻灭感伤后四句举胜况劣。

　　勿小等者昔人云大象不游于兔迳大志不拘于小节是也。

　　善哉等者此偈分三初四句叹答尽疑极者尽也次四句述前赞印后三句遵教奉行。

　　入于寂室者维摩云毕竟空寂舍此之谓也。

　　归命等者贤首云此论有三分谓序正流通释有三门一约论主二约论法三约益生此各有三初中三者论首三颂归敬请加即是论主起行所依二从论曰下为物宣说正成论主法施之行三末后一颂结说回向即是随行所起大愿是故三分但成论主光显佛日法施群生之行愿也二约法三者初因缘分是法起所因则为序分二立义分下正显所说则为正宗三劝修利益分叹法胜能则为流通由此三分令法无失久住不坠三约益生三者一因缘分举法为机二立义分下正授解行三劝修分举益劝修令佛种不断是故三分方成众生入法之行上三门中前一别辨后二合释是故五分皆是正宗以俱是论主正所作故上并贤首科于本文今科释论而有二意一但直述谓五门中一归敬述意二造论因由是教起由渐则为序分三科拣依摄四唱本作释是正所说则为正宗五末后诸偈劝持兴愿则是流通二准贤首亦有三门一约论主三者一论首二颂归敬述意则为序分二论曰已下后偈已前并为正宗三末后诸颂则是流通二约论法三者一从论曰至所以须造论则为序分二从已说本趣至释劝修分已前则为正宗三释劝修分则为流通三约益生三者论文分齐全同第二上来三番其闻义势一准贤首更不繁说唯后番中一因缘分举法为根释论五因三人二法今取多分亦成序分。

　　归契者意云契合顺向佛故即是释上归之义也。

　　奉迎赞叹者千山书本则是仰字敬奉归仰误为迎耳。

　　顿渐四住地者五中前四也义分齐云终教断惑不分分别俱生但贤位伏现初地断种十地弃习斯则见道一时断种故云顿断四住地故如下始觉文中广说。

　　九结科者见元书本是草绊字似𨽻科字今勘写误问最望于胜有何异乎答远离人法之过成就色心之德故二不同。

　　云何四智者二义一同教四智谓今就修教同彼始教故一圆镜二平等三成事四观察二别教四觉谓别异于始教故一染净本觉二清净本觉三染净始觉四清净始觉谓清净是不变义染净是随缘义且就显相作此指配详之。

　　四无碍等者此有二门初明大意法谓一味法体义谓体上义理如下文云一法二义等是也。

　　词乐二种而分异者总说法义谓之为词委细别说谓之为乐亦词多说法乐多说义故二差别(出清凉疏)后委销文。

　　言实相者即是一心第一义谛所入之法也相谓体相不唯局性则是非性能性非相能相一切诸法之实体也故自体经云广大神王即摄一切等而非世间法(此则非相)非出世间法(此则非性)。

　　言共差别相者即是三大真俗二谛能入之门也相谓义相不唯局事故通二谛及三大义此上总明别开则二一云实相则是本云一法共等则是本云二义三大互异故云差别万法攸同故云共也一云实相则是所入之法共等则是能入之门门通万法义相各异故云共差别相如下论说三种大义皆通二门次言实性者即真如门也理唯自理故云性也此即法体言生灭相者即生灭门也斯则义相非唯事也故异相云为欲显示唯一真如作一切法名相各别义用不同故已上开成二对法义一实相望共差别相二实性望及生灭相自下合为一对法义谓实相实性皆真谛之异名并属于法相即是彼相真如也性即是彼体真如也共差别相及生灭相皆俗谛之异名并属于义以苦空等名共差别相以色心等名及生灭相故圭峰云性宗则以一真之性为法空有等种种差别为义故经云无量义者从一法生又华严云法者知自性义者知生灭法者知真谛义者知俗谛如是十重解释法义二无碍义皆以法为真谛义为俗谛故云尔也。

　　体摄等者意云本文彼字属前颂中尽十方故或待论师故以彼十方众生身相与我同体体显同体也如肇师云天地与我同根万物与我一体是也。

　　总达者意云通达契达至及法僧故即释及义也斯则归意耳故次颂曰总归于十方等。

　　于一切法体性平等至绝执着之实者斯之三句如次释本性真如三字之义也。

　　何故摄取一切等者意问何须众生同体方成敬相设唯单己岂不成哉答意云若非同体礼诸佛不喜等故须同体物我无二方契佛心故佛喜也斯则实教大乘称性极谈了义之说也准清凉疏说有十门一我慢礼如碓上下无恭敬心二唱和礼高声諠杂词句浑乱此二非仪(故志公云行道如椎硙礼拜似容舂正序此二也有学禅者不得此意每用比言一向毁于礼忏甚为失也)三恭敬礼五轮着地捧足殷重(此则小教及始教中相宗礼也)四无相礼深入法性离能所相(则始教中空宗礼也以顺空义故)五起用礼虽无能所普运身心如影普遍礼不可礼(则终教礼通事理故)六内观礼但礼身内法身真佛不向外求七实相礼若内若外同一实相(此二顿教无心是道即心是佛名之礼也但礼心佛无礼礼故)八大悲礼随一一礼普代众生(次三圆教此通终教同教一乘故同体大悲曲论有二一同一理体二同一事体前则同教后则别教谓同体大悲自礼即是他礼故也)九总摄礼摄前六门以为一观(上有八门今言六者不取前二故但六也)十无尽礼入帝网境若佛若礼重重无尽(经云于一微尘中见一切诸佛菩萨众围绕法界尘亦然一一如来所一切刹尘礼若依此礼一礼则无有尽功德岂可量哉不入斯观徒自疲劳又类万行一一皆尔细思行心看入何门勿自欺慢一生虚度)释曰上依清凉若据草堂第六亦属修教礼也此后八种前前浅权后后深实今当第八理同之义意含余七皆为敬也以立义分具五教故次前文云由明了知一切众生平等唯一真如无有别异等即是正当第八门也。

　　若尔至别举者此是问词以字下是答非无归人者有能归人即前论主所取十方众生身命是归人故既有归人何不别举以上何字贯至于此或但长读准次文中亦有何故不别举耶彼既难词此何不尔。

　　法云地等者意云论主收一切十方众生为能归人法云地菩萨亦在其中故作此问。

　　本起大乘正信者信之一字是能信之净心释家属上除疑舍邪执四义应以下文信之十义随应释今决定精进趣入回向四种义故或此四义但就信之行相非局克性以令心净为自性故其上除字亦具断除远离对治遣除四义其大乘正三字是所信之境界而言甚深者若准余教及通相释为对小乘故言甚深今论下释诸佛甚深广大义云甚深者以所入法望能入门极甚深故故唯所入名大乘正不通能入以对所入非甚深故本意依门入于法故。

　　断绝门中有四等者初一即当下立义分并解释中显示正义第二即当分别发趣道相兼修行信心分第三即当劝修利益分故第八因云为邪定聚故意令治邪而入正故故云趣入第四即当对治邪执正就二乘兼其余类故云回向则是回小而向大故或可第三亦当对治邪执故下文云无量无边过恒沙数一切邪道(同此第三)无量无边过恒沙数一切定执(同此第四)其下对治邪执一门准前后释自伸三解一此中通一切二因缘分中唯局邪定三下释本文邪不二聚应是本含或据兼正释余准此。

　　通摄三聚人等者准此颂文通被三聚不分兼正。

　　二者十信等者初根全无故书本但有根字上无善字次根已定满故后根未定满故此三唯据根差别故其第三义初心全无故次心已定证故后心未定证故此据乐求心差别故初三但据信差别故亦可前三解中不定一聚并形正邪二聚得名谓初一信心不同邪定退不同正定进第二信根不同邪定定无不同正定定满第三乐求不同邪定定无不同正定定证。

　　由爱有心等者故昔人云贵身贱法是也。

　　次开总体者谓剖判分裂所入根本总体法上假名假义而为十六能依趣入别相门故全同大疏剖裂玄微照廓心境彼钞释云剖判分裂上无障碍法界为心境二门亦同小疏云(即行愿疏)诸佛不知何以铭目分理事二门彼钞意云上来真界本无名字佛亦不知欲悟众生强设名言假相开说为理法界事法界等今此亦尔故云次开总体。

　　本有法能起等者总此意云于摩诃衍总体之上有十六种能入门法而能起发信根之义故云尔也谓唯能入门为发信之因缘余一十七为所信之境界因缘属起境即大乘信通等觉故次文云信决定进心下释本云令不退信故并通十地又局十信故论题目亦依此立然疏云(此即贤首起信论疏下引并同勿谓余文)论为初机故等唯局十信者释家后义也贤龙马师并信含根题但云信更不言根故大钞云(即华严钞)谓一真法界本无内外不属一多佛自证穷知物等有(彼属真界同此大乘)欲令物悟(同此信字)义分心境(同此起字)意今依心境之二门悟入法界之一心此中亦尔依门因缘信入法境本意欲令信入大乘由彼不能离言直入而且假说一十六门权为能起信之因缘故唯门为亲起之缘令信趣入大乘之法也亦可信属能起上用不同初解而为所起故论释云能起信根者总标门法作业之相故云有法等。

　　信根十义中依前所明信根二义今此配释亦具二义且据前初义者信十中前四如次配地前四十心后六如次配地上六度行前五义当前之五地后一义开成后五地但文略义包唯言成就慈悲故不言智慧耳根十中前五地前已来后五地上已去前五中初一十信分除憍慢故二即十住由慧住理故云能诠甚深理故三即十度功德故四五并即十向后五中六七八通十地故云出离地地转胜谓后后出离前前障故九十名义具足又据前后义者信之十义但配十信根之十义配住已去但合第一第二同为十住唯断障证理二句异故或但通说各具十德未必配位虞涉穿凿耳。

　　能化教法定由发起者即下能化教法出兴门也此唯所起能化之法非亦通彼能起之缘。

　　所治机根者即下所化众生分齐门也此唯所化能起之缘耳今文正辨五分次第何以最先立因缘乎。

　　答曰初一是根后四是教由先有根始后有教不可药先哉故于五分先立因缘分也。

　　为欲显示如意等者一云立解二分但令利钝二人生解其第四分方始起行趣入一云唯解释分但令钝根生其了解于第四分起行趣入其立义分唯利根人不至第四即能行故如一闻千悟极利根故故第四分云观察广(即解各即立释分田义分)之深理双证上二亦可广即生灭略即真如一云前前者有不假后后后后者必从前来如法华经三周声闻等此上三义彰大意竟。

　　言摩诃衍法虽唯是一等者谓法唯是一门乃成多故小疏云统唯一真法界谓寂寥虚旷冲深包博总该万有即是一心体非有无相非生灭莫寻其始难见中边迷之则生死无穷解之则廓尔大悟诸佛证此妙觉圆明现成菩提为物开示不知何以铭目(同此法一也)强分理事二门乃至广说(同此门多也)又下论云为显法体不分(所入法也)义门得别故(能入门也)上二的据下二例证又法界观曰一理遍于事门(玄镜释曰文中有三一标名)谓能遍之理性无分限所遍之事分位差别(二释事理相性空真理一相无相故不可分即无分限事约缘起分位差别)一一事中理皆全遍非分遍(三释其遍相理非事外故要遍事)何以故彼真理不可分故(次释全遍所由谓而要全遍者若不全遍理可分故非如浮云遍满虚空随方可分也)。

　　是故一一纤尘皆摄无边真理无不圆足(后别指一事显其遍相以尘含理显理全遍也)二事遍于理门(文亦有三初标)谓能遍之事是有分限所遍之理要无分限(二示能所相)此有分之事于无分之理全同非分同(三明遍理之相于中初正明以全同名遍)何以故以事无体还如理故(次释全同所以有分之事全如理故若不遍同事有别体)是故一尘不坏而遍法界也(次结示遍相)如一尘一切法亦然思之(后例一切法)此全遍门超情难见非世喻能况(第二科拣上二门也于中三初标难喻下显海喻但分喻)如全大海在一波中而海非小如一小波币于大海而波非大(第二寄喻以明文有三重无碍初海对一波明大小无碍以海无二故全在一波以波同海故一全币海)同时全遍于诸波而海非异俱时各币于大海而波非一(二以一海对诸波明一异无碍)又大海全遍一波时不妨举体全遍诸波一波全币大海时诸波亦各全币互不相碍思之(三以大海双对一波诸波互望齐遍)次有问后答曰理事相望各非一异故全收而不坏本位(由非异故互遍由非一故各存彼次广说多多义门并由此二今此论意亦由此二由法望门非异义故全随诸门假说多种由非一故故说是一以彼浅理况此深法故也)又本因缘起经云此楞伽王常在大海摩罗山中率十万六千鬼神之众以为眷属如是眷属乘华宫殿游诸国土皆赖彼王方得游行皆作是言我无其能愿与我力彼王随时与力不离而共转故王不分身而遍神众各各令得全身之量一切时处共转不离染净本觉亦复如是能受无量无边烦恼鬼神众薰不相舍离而俱转故(神智粗劣尚能一体全此全彼况此所入深细殊胜而岂不能即此即彼耶)由上多教故云摩诃衍法虽唯是一等若尔何如直说不二大乘而唯是一与三十二种而为体耶答曰次文既云而别释散说钝根所分明故应唯此论真生二门直释不二又应依此论顿渐二根直了不二又云虽口语中诵持教义之尊词思心中观察广略之深理乃至云得法界宝藏等应依此论而证不二若许则违立义分云离根宜故离教说故又违次二分不释圆圆海故不化圆根众故不许则违本释之文以论明说五分次第皆唯逗根文意俱无离根教故以此故知定非不二论意正唯所入十六义兼不二以此不二于立义分无别分明建立文故又唯果海离根教故如鸟迹空(所入)望太虚空(不二)谓如鹊迹所印处空而随鹊迹名鹊迹空凤复来於鹊迹处印而又此空名凤迹空但从二鸟得二空名空实无二门如二鸟迹各定别故法如二迹下空体无二故故言摩诃衍法虽唯是一如二迹下空体本一故非谓是一直说太虚此依十地大疏并义理分齐意亦可依此珠喻而说珠体(斤两轻重)如不二珠相(圆明具德)如余法故云如意是一若出黄金可名金珠同出真如得名一体大乘若出白银可名银珠如出生灭假名三自大乘出余可悉如百六十摩诃衍亦尔又云而为恒沙法门体性者作十六能入门之体也恒沙法门即是门故言受用者但据见闻即名受用非是亲得以法合中但云领解故知非是己证得也意以摩尼杂宝不须开门直尔见闻以威神大故摩诃恒沙不须解释顿尔直了以根性利故斯则同下立义分中令依两重之门趣求两重之法文意俱无唯令利根依门趣彼不二之珠故也。

　　大乘本法虽圆无边千义者此纵前文立义所立。

　　而别释散说等者此夺须用解释所解意言虽立义分具足门法若无解释分之所解𨎪根未了故而立义分所立大乘如摩尼珠所具千义如所出宝其一切宝即成千门非更离此别物所成其所具义即为多门非更离此别有门也其解释分解立义中大乘法上所具多门如以余物开摩尼上所出多门此上法喻而各有三一是摩尼二即所出杂宝为门三是开门之物一是大乘二即所出千义为门三是解释分如开门之物亦可分喻矣。

　　见闻宝两等者若据通说二龙大龙不开门而直见如利根人不须解而直了群龙须开门而后见如钝根者要解而方知是二不同若据入时亦并依门而入但以大龙不开门而直入利根不须解而能证群龙开门而后入钝根要解而方证亦二不同上言不开入者但透户而入也斯则据前三义之内初之一义其后二义准而思之此上即是总彰大意。

　　言出现舌威等者意云出舌现威不竞趣入往向门也。

　　言开通者趣入义也意云虽开豁通达趣入往向门而不近向隔檀门也往向如今外藏门隔檀如今内藏门摩尼如今藏中物或可不竞入门开通往向长声连读此即初解据贤首五教前前权后后实从生灭入真如后解则据五教二门峙立义说法合中云而勤加行添于胜进合上出现舌威不竞入门意云而于闻思勤加功行增于熟习其于练修略不着功故华严云如人水所漂惧溺而渴死于法不修行多门亦如是等(彼疏释曰初喻贪随文义失谓义门波涛漂荡其心虑溺溺他无眼修行自绝慧命故名渴死)如龙贪现威神不趣其门方于下二句合前开通下二句意云方犹比也谓于生灭虽修信心犹如金刚能坚利故而于真如未修坚信如龙虽趣往向未入隔檀此则合上从权入实或方于金刚连上长读即闻思久习成性难坏此上三句并是不入生灭门修而第四句唯是不入真如门修亦可此句通于二门此则合上峙立义也或方犹法也法者则也此但通合上喻不必句句相对前喻是全此则分耳总意云唯于闻思指端偏加钻仰则于实事本月不修坚信。

　　言得法界宝藏等者若不依门造修胜行终不成就所入摩诃衍之宝藏云何得果证入深理也。

　　弥弥远退等者此意双通邪不二聚下第八因唯言邪定。

　　唱陀南者圆觉疏翻此云集施谓以小文摄集多义施他诵持故。

　　百六十等者此中但说所入十六应是彼论每一开十故成一百六十法也。

　　本八因缘中大意各二初所化能起之机缘后能化所起之教法故上文云为欲显示上味妙药当由所对疾障出现能化教法定由所治机根发起疾前无药机先无教故唯机根为因缘体然依释家每因分三第二即是所化能起之根缘第一与三并是能化所起之教法斯则对教而辨根故勿谓有教亦为缘体然于本文互有不足如三四八阙彼初一约义含在为字之内其五七八阙彼第二亦义含之。

　　因缘总相者上之二字属根下之二字目法是因缘之总相即能化教法也。

　　八种根本总体等者即下文云根本摩诃衍中开八种(此即总体)一心法界三大义中各开二种等(此即别相)是也蓝修者有书本中是此监字如臣监修国史今师监修佛经故圣曹集云志云和尚监修高座寺斯为良证也。

　　谓摄十亿等者望上敬意宽狡之异。

　　上品十信三品十解者即信成就发心也。

　　三品十行三品十向者即解行发心也。

　　三品十地者即证发心也谓通十地长分三品同彼十信长分三故亦可地地入住出心分成三品如上一百二十种说三贤各三准此二说。

　　何故开三分而别释者若准此文不唯解释分释立义分兼后二分亦释彼故不尔何言一切教法皆尽立义分应后二分非是立义所立法故但前别明后总释故。

　　行法法尔者前颂法字通此二义谓一一因各明修行渐增之法既无优劣故八次第法性应尔。

　　谓除阐等者此下逐难别释转胜然此不信着我畏苦舍离四种即余文说四种障也初一名同二凡夫着我障三声闻畏苦障四缘觉舍悲障谓以深信住理起行回向如次能断四种障故。

　　本图音一演者准次释意谓圆与音无有前后一时敷演故若有前后如疏显失亦可诸音同一时故。

　　如来广大深法者全同末偈云诸佛(即此如来属不二大乘)甚深(即此深法属所入法)广大(二文全同属能入门)。

　　谓光等者准钞(即起信钞下引并同)解此而有三难谓光明大觉等难论有繁言失次今造等难反成求利失后毕竟等难佛经未尽失然此三难前二望于后一相反而难若免前二定招后一若逃后一还中前二又复前二反覆相成。

　　毕竟尊信者谓可尊重可信崇毕竟穷终尽理之经也。

　　一味等者似海水咸谓之一味如虚空等谓之平等移转据一期起灭就刹那愿名榜示则名经名论翰墨简牍则经卷论卷其一味与不分互释平等与不别互释分折差别也谓此即是四种无为故唯一味平等。

　　伽陀修梨毗罗翻云广略经则。

　　遮陀尸修梨毗罗翻云广略论则。

　　梵圆等者如疏释圆音云一一语音遍穷生界(此则释圆)而其音韵恒不杂乱(此则释音)次文既说双具此二方始得解明知此二不相离也次无量下唯明异类次或有下唯明等解。

　　僧那此云誓愿。

　　阿世耶此云意乐。

　　四圣众种等者种则因也故俱舍云能生众圣故名圣种四圣众体即是无贪一衣服喜足圣种二饮食喜足圣种三卧具喜足圣种四乐断乐修圣种谓乐断烦恼乐修圣道也问第四圣种既非喜足如何亦用无贪为体答以能弃舍欲贪有贪故此第四亦无贪性问何须此四圣种耶答前三圣种助道生具最后圣种助道事业以诸弟子舍俗生具及俗事业世尊哀愍立此助道生具事业令修行者解脱非久也问何故安立如此二事答颂言为治四爱生一衣服爱二饮食爱三卧具爱四有无有爱治四爱故立四圣种故云四圣众种也。

　　根本摩诃衍中开八种故者即是本云摩诃衍者总也此但初重所入之法次云一心法界及三大义各二种故者亦即本云说有二种云何为二一者法二者义也此但初重能入之门。

　　何故能入等者谓一心下即是初重能入之门谓前法上不标四名故今门上特标四也以前直于摩诃衍中开成八种非于四开故无四名。

　　或各开下即是后重能入之门谓前法中已标四名故今门内不更标也而云或者显不定义谓前已于一心三大四上开成八所入法今复于此四上开成八能入门故立或言谓或作门或作法故而云门者拣前法故此则唯于初重门开以第二重门之与法唯于初重门中开故如立义云所言法者谓众生心等此牒初重门开为后重门法二故又下文云一体一心门三自一心门等良以一心望一体等而具非一非异二义由此一心与彼非异故属初重门由非一故属后重法亦是前合之为一后开之成二若望初法亦具二义由非异义一味无差由非一义故分两重故下颂曰平等平等一皆无有别异各摄诸法故然终不杂乱释曰前之三句证上非异后之一句证上非一问此但初重门之与法二互相望明不一异云何证上望后法乎答开初重门为后重法后法初门无二体故故得证也问所入十六既于根本一心三大五法上开云何上云摩诃衍一耶答上谈实体直说是一今依下文立义分中渐渐说开故有其五若是下云摩诃衍者总说有八种者亦可便说九法中开今既但云说有二种一法二义此义复三故但有五其体是一就义谈多如映珠喻法准易了。

　　本摩诃衍者总者斯则唯属初重所入即是上云根本摩诃衍中开八种故然此总字自狭之宽通具三义一约文唯局初重所入即此文是二就义亦通后重所入如次指云所谓望上及下临故应降下云依于此心显示摩诃衍总义等三亦就义唯局三十三种之能诠故第十论释本偈中我今随分总持说云能说字相门唯以总字诠三十三彼文指是此中总字及准望上及下临故理应全遍立义一分应云摩诃衍者总总说有二种等不尔云何能通诠哉非是通取摩诃衍者总五字为能说字相门下文明言总之一字故此上三义前二总体名总即是所诠故论文云所入根本总体门于两处中是总体故后一总说名总即是能诠故论文云我今随分总持说能说字相门自说有二种至二者义者斯则唯属初重能入即是上云一心法界及三大义各二种故以初所被根性利故不须广说已生解故龙树菩萨不别释者由于文前及于所入已显此名人多易了故不繁叙已释初重次指后重所言法者谓众生心下此广开说初重之门而为后重门法二故由钝众生闻初略说不能解了故牒初门重广分别得名两重良有以焉非同常例不分两重故初略标而后广释斯则初重总说略说后重别说广说故二异也是心(是一一心所入法也)真如相即示(门也)摩诃衍(法也)体故(门也)下论释此即回体字在摩字上文云即显示一体摩诃衍次一准此回上易了是心(是一切一心所入法也)生灭因缘相(门也)能示摩诃衍(法也)自体相用故(门也)一者体大(法也)谓下至故(门也)言一切法者(即随缘也亦世间也)真如平等者(即不变也亦出世间也)不增减故者(通上二也)二者相大(法也)谓等三句(门也)言如来藏者(即随缘也亦世间也)言具足无量性者(即不变也亦出世间也)功德故者(通上二也)三者用大(法也)谓下至故(门也)谓真如门理性不变唯善唯净故与善名而生灭门真妄和合通染通净不立善也故清凉释往复无际言是用大通于染净问宁违贤首用唯善耶答彼分顺违顺性是善今据体用性起为用望义不同二师无违(上拟今论二门说故)。

　　一者所入等者前二科名相望可成五对谓能所本末总别体相于能所中依入别故若实解尽五对之义一部论文思过半矣。

　　一者等者一体(即下第二重为门也)一心(即下第二重为法也)三自(即为下门)一心(即为下法)无量至不减(即为下门)体大(即为下法)寂静至不灭(即为下门)体大(即为下法)如至德(即为下门)相大(即为下法)具至德(下门)相大(下法)能生至果(下门)用大(下法)能生至善因果(下门)用大(下法)上来注指初重门之一种以为后重门法二故。

　　八种身法等者准唯识论以体依聚三义解身今当前二故云身也本论所牒应是此经故次论云马鸣菩萨正摄彼文是故说言摩诃衍者总约义牒也(斯则举经之目属论之纲)。

　　望上及下临者应流至于后重所入法中也应云依于此心显示摩诃衍总义次二摩诃衍下皆安总字又一者体大总二者相大总三者用大总故云及下临故。

　　皆悉等量等者此据遮诠非异义说非谓表诠定一之义不尔云何各摄诸法无胜劣广狭明知此文据非异义其不杂乱据非一义如本论云如是二门皆各总摄一切法以是二门不相离故谓门法各遍是故双言遍满遍满其平等平等亦尔终其本末者终准钞引是其然字。

　　众谓四衍众者平声标名去声释义非谓上标亦同是去如常教释由有众多生死故众多因缘所生故名曰众生如下论云何故意及意识名众生意及意识一切众染合集而生故名众生不可为其去声释义而结名时亦去呼耶法从门以得名是众生之心耳又演奥钞云若依诸教总有五解一藏始二教五蕴相集曰众仗缘而起曰生二真妄共聚曰众非有似有曰生依如来藏有生灭心三众谓四衍众生谓四种生上二依终教四诸法暂聚曰众生无生相曰生顿教众生即如不坏相故五圆教一即是多曰众理不碍事曰生一事摄多事而炳然露现故。

　　一体者如珠轻重为体故不可分析。

　　一相者如珠圆明为相故不可离散虽为一相而可分析此边非是彼边相故。

　　摄出世间者见千山本世言则在出字之上。

　　皆作法界等者钞云二法作法界亦可法界作二法应是回文未尽故也同下释是心真如相等云作一法界心真如等意言此一法界心(释本是心)作真如门等亦回文未尽顺于西方言也前即摄末归本(此顺科目)后即以本流末(此顺下论)。

　　自体契经等者谓一法界心广大神王摄法有二一摄生灭门法二摄真如门法初生灭门中有二一切种种无明等者是不觉义谓初句则是根本枝末二不觉后句则是相应不相应六染心一切种种白净品法者即是觉义言种种者差别义故次文所摄真如门中但云一切不言种种也后真如门中亦二一切清净法等四句是体真如于中前三即毕竟平等等三德后一即离言说等三相故云绝离言无碍者无二碍也一切满足法等二句是相真如于中初句即不空真如后句即空真如言广大神王者同下所入十异名中初一名为广大神王亦引自体契经为证科名根本者是所入法也即是心二字是也。

　　摄末者是能入门也即则摄下是也问此众生心以何为体答即以所入而为自体若尔云何别法作总心体答曰全总作别非是分作别全作总故亦无失故上文云是一法界藏彼八处中周遍圆满不可分折不可离散唯是一体唯是一相是故得知总别无二故得为体问应依生灭便证一体摩诃衍耶良以所入体无二故答依生灭门修但证自法不证彼法如依五教同证一理依前教修不证后理非是理性体别有五但依教修心有五种故说体同而证异也又如摩尼珠体是总(众生心也)全能出金别名金珠(一体大乘)全能出银别名银珠(三自大乘)此即如上全总作别若迷出金但了出银唯名得于银珠不名得于金珠以心迷之名为不得非是珠体而有二故如迷者云我已求得雨银之珠更欲求彼雨金之珠不了一珠双出二故法准思之斯别全总作别约境法体说得与不得约心迷悟说余名总别准此释之故下文云离边真心若真如门依如异同珠若生灭门依如同异珠斯之谓也。

　　或从能入等者法体唯一门义二故谓此一法或从一体为门名一体摩诃衍或从三自为门名三自摩诃衍故云或等。

　　答曰作一法界等者亦可一法界心作真如门等亦是回文未尽故也其一法界心各是下法十异名中第七第十二种名故。

　　以上二颂本等者本即本论云所言法者至出世间法二段文是颂即释论云众谓四衍众等及是一法界心等二颂是也明言流此不言例准勿更此例异文说之意言一心是体三大是义离体无义故须前二如波依水离水无故若准此意所入本法唯一体也不尔何须流至此耶。

　　言体大等者虽以三大直便是法而绝名相强说为彼谓一切法真如平等不增减等多门本为以门而显法故虽立三别亦与上心一味无差不尔曷流至此以三大法各别有体宁用上心故显三大自无别体上心流此若尔何分两重答曰逗根假言展转开说故谓直于根本开初八种所入之法于此法上开初八种能入之门复于此门开后八种所入之法及后八种能入之门斯就假说两重各异若克实体一味无差佛本欲令众生悟入一味实理但由不能离言直趣遂就假相而强开说初后两重能化之法故莲经云但以假名字引导于众生又清凉云为令物悟等如摩尼珠本性明净同空纯色此色唯除天眼者见肉眼不见(如不二大乘而是果分唯果人了因人不了)但欲令彼肉眼之人见于珠体(如欲令人悟入所入一味本法)遂以青黄等八色物而以映之其体随影而似有八(如以一体一心等八种假门开彼一味以为初重八所入法)若明目者见珠青影便云青珠见珠黄影便云黄珠(如利根者但依初重能入八门而便随应悟入八法)而眼暗者仍不能见欲令见故复以深重青黄等八物而再映之(如钝根人但于初重不能解了后更粗广说一体三自等八门而再示之如立义分初略后广例准解释应知亦尔)但以深青依前浅青影上映之以深黄依前浅黄影上映之(如广说一体依前初重一体一心门上开之广说三自依前初重三自一心门上开之如立义分云所言法者谓众生心等是也)良以目有明昧故以浅深两重映之(如由根有利钝故以初后两重被之)虽映两重而摩尼珠体还是一(如虽开两重而摩诃衍体元是一)其天眼者即于杂色影中便了同空纯色其肉眼人但见影现杂色不了同空纯色(如果位人即于因分便了果分其因位人但了因分不了果分)故下所入十异名中第九引中实经云离边真心若真如依如异同珠若生灭依如同异珠草堂多举此喻大同。

　　无因缘耶者谓前因缘分并无能起之因缘今于文前指立义分却有所起之不二既有所起之法何无能起之因斯则以后有法难前无因次则以前无因难后有法云既无能起之因何有所起之法故云何须建立。

　　非建立者此答意云立义分中但是义具故前指有无文明立故云非建立也斯则次云离教说故。

　　能得于诸佛等者此据果分说也而有二师一贤首分齐云别教有二一性海果分当是不可说义何以故不与教相应故即十佛自境界也故地论云因分可说果分不可说是也二缘起因分即普贤境界也此二无二全体遍收其由水波思之可见释曰全同此论性德圆满海修行种因海二名也(此上双论前后两节)今且先就果分而说不二如大海诸佛如百川但可云海能容受百川不可百川容受大海但可假人没同果海实法不可果海没同假人故也二清凉略䇿云今言果海约证相应可寄言诠皆名因分因则可修可说果则亡修离言释曰十身等果既带言说并属因分非谓言果便属果分直须契证可名果分故贤首品大钞判云则四法界十种玄门皆约因分例此诸佛即属因分因分可以没同果海故云能得于佛果海不可没同因分故云诸佛得不故此因果义若贤首意普贤因人所了名因分遮那果人所了名果分故分齐云十佛境界普贤境界若清凉意依言修因名因分契证绝言名果分故略䇿云因则可修可说果则亡修离言此之二师义有少异贤首言果唯局究竟清凉言果亦通因位但是果利可通因也今此论说双离根教全同贤首义分齐云不与教相应故(离教)即十佛自境界也(离根)亦同清凉略䇿文云果则亡修(离言)离言(离教)若尔本源玄理二论岂非教哉教必对根岂离根耶答有二义一约理云非同因分称根施设而有实根可名实教如药对病可立药名若不对病不得药名今此亦尔余法对根可立为教故论云顺于说故不二无根而唯佛境无根可被不得教名故云离也意言但由无实所被故也若尔何说二论答曰清凉疏释十地品中许说分齐云一约果海可以总标令人知有名为可说不可指㡿示人名不可说又云且依一相不可指陈等云不可说及与可说若有因缘故果可寄言即事入玄因亦叵说不可局执释曰但依可以总标令人知有及有因缘故果可寄言说有二论终无正实所被根故二就教云此二无二全体遍收其由水波思之可见释曰此即义分齐说不一不异之二也若就非一说离根教(即此论是)若就非异说有二论(即彼论是)十地品中清凉同此以上二意说默有由望义不同故无违也上来总彰大意已竟自下逐难重消文义其二得者成就义也次下不者文虽在下义应居上则不成就也即是下引大本经云其圆圆海得诸佛胜故其一切佛不能成就圆圆海劣故是也此具二义一云唯自二句相望而说据上没同非没同故说能得不能得也次菩萨等三亦同于佛没同果海不可果海没同彼三二云对他二句相望而说复有二义一此中初句能得于佛对彼后句于诸佛得不故谓此不二既属果分故能得于佛彼说根本但是因分故不得于佛此则法望于人明得非得二之差别则是没同果分非没同果分相待而说其次三人准此释之问此上二义并据果分说没非没义势全同何分一别答岂不已云唯自二句对他二句相望而说据此小异故分二也二此中后句诸佛得不故对彼初句诸佛所得谓彼根本既属因分依言修因可证诸佛从因向果修因而证故云诸佛所得今此不二但是果分亡修离言不可修因渐次而证故云诸佛得不故若尔诸佛应阙遍智何能说之答曰修因至果而自证知故无违也斯则仍果从因而说非直谈果及没同果若因没果因尚叵说况果海乎又况更能直谈果耶岂更说佛遍智证哉此则人望于法明得非得二之差别则是修因所得非修因所得相待而说其次三人亦准此悉。

　　诸佛所得等者此就因分说也亦具二义一云唯自二句相望而说意言是佛修因之所成就次菩萨等三若修因行亦能成就故云亦复如是其八本法非可修因故却不能成就彼人故云于诸佛得不故望次三人亦同此释二云对他二句相望而说义全同前览上易了。

　　无有其私者私犹自也已上是真如门自下是生灭门。

　　何故别说至三摩诃衍者此即总属问词而有二种初但直问不同因由后而等下述义例难。

　　通达轨则不动门者通达则是至及之义不动则是无变之义故上文云三世诸佛一切教理自然常住一味平等无有移转无有起灭等故云不动轨者仪也则者法也意言诸佛菩萨以此不动常住之法为轨则故通达至彼无上果故如下信法精进修行门云所谓乐信三世诸佛为自恩父为自恩母为自恩师不能改坏不能生灭虚空金刚不动轨则有不可思议中不可思议殊胜利益常恒转转于一切时于一切处修行一切助道品故斯之谓也。

　　安车者曲礼云坐乘也若今之小车也

　　(论卷第二)。如澄神海者意言同海澄澈神圣如具十德百川味耳。

　　本心真如门者心即一一心法也真如则是门也。

　　心生灭门者心即一切一心法也生灭则是门也。

　　或名摩诃衍者以下列门十异名中既无此名明知此名非通门也。

　　言造作相者瑜伽八十六云如来将欲说法之时现四种相一从极下座安详而起升极高座俨然而座二安住随顺说法威仪三发謦欬音示将说法四面目顾视如龙象王故云作相。

　　以色容受等者意言以空容受于色而得自在故次文云于一切色得自在故容受大种故其上以空容受准此可了意云如总太虚容东西别空何不自在同所入总法容体相别门有何难哉以并就义而假说故。

　　以无住处者谓于无住空得自在住处则是障碍义故。

　　一心至住处者此之四句前二法说后二喻明各上属法各下目门体则性也性自空故同喻本义本来无故谓太虚空本来于彼东西等处无住着故即当容受东西别空一心如理性自空无即当容受体相别真。

　　于诸障碍等者即次喻云于一切色等也。

　　令住诸法者即次喻云容受大种故若自门中通有障碍及无障碍二种义故若对真如门无障碍生灭门内并名障碍故言于诸障碍意言如空于色无有障碍使色得住耳。

　　利圆者故者即下所说清净解脱者也如二祖云本无烦恼元是菩提此岂非是本来圆功德满者焉非为圆根名利圆者以是顿根故名圆者。

　　五者名为方寸者谓是毫毛形方一寸故次论云如是二毫譬如明镜故云方寸。

　　一者白毫方寸者然此毫字后人写误应是色字次引证中唯是白乱二言有异其必萨伊尼罗两名全同故知毫字误矣若尔宁知色字非误答曰准彼前后所翻诸名及此论云五者名为方寸即译必萨伊尼罗但名方寸不言毫色二言之名而凭述理论云第一方寸中唯现前天像(此则白色非是白毫)第二方寸中通现前五趣(此则乱色)二皆现色不言现毫故知色字是的毫字是误。

　　离流转因等者二句所离即生灭中觉不觉二也故行异云真如门一心一念生为缚等今此二名相形而立远望与异义同水火转即是行并迁流义也缚与相同即是为相之所缚也其唯有觉者与离流转因互释唯有如如与离虑知缚互释斯则远转真之异名远缚如之别号故唯识云真谓真实表无虚妄如谓如常表无变易又真如门云无遣无立是也。

　　言一一白白者可有二义一云作上结词上一即唯有觉者下一即唯有如如非同生灭门有不觉不如故有二也今此唯觉唯如故但一也上白结离流转因下白结离虑知缚既绝二黑故名二白一云待生灭门各上标下释意言一自是一白自是白非同生灭对多名一待黑名白故云一一白白。

　　为善不善因者且总相说善即觉义不善即不觉义为者作也即当与义受苦乐者若即生死乐即涅槃故下文云于惑与力于觉与力出现生死涅槃法故与因俱等者即一法界有为无为二种自在与彼能薰为无为法不异义故。

　　犹如伎儿者即幻术人也故下文云譬如非幻幻人于诸幻事随其所应与力用故如幻自身为诸类身而自身不现故法准思之故下释云藏者即覆藏义纯白一法界者是纯白之一法界亦从门得名非自体纯白故余说真如门即理法界者唯当释家门也彼不分门法故其余九法亦从门立名非是自名耳。

　　空种无碍者种则性也意云真如空理之心性故。

　　遍种无碍者种亦性也意云事法周遍之实性故此四字中上一是门下二皆法是空之种无碍等依主释也故上法界亦是性也不同常义释事法界分义名界不分门法故作相即今分门法是无尽之法界但以事为门趣入法界法界非即事故亦可种者类也谓体真如空相真如空又如实空如实不空种类不一故此四字中上二是门下二是法是空种之无碍得名依主释也次后一名准此知之其二长字并上劫义。

　　离边真心者即是上文众生心也离边明中真心显实此即第一义谛之异名矣谓双离彼真俗二谛故名离边如自体经云广大神王非世间法非出世间法也。

　　异同珠等者意云异属所现影差同属能现明一以差别影归平等明故云异同故下文云举真如摄生灭皆同真如也次同异珠反之易见上独明珠等准而释之。

　　是一者即当门也意属法也。

　　是一切者亦当门也意属法也谓心法唯一随门说二也故次经云心法非一因所作一故假名为一心法非一切因所作一切故假名为一切此则上标下结立也亦可是一是一连读上即体真下即相真是一切是一切连读上即觉义下即不觉初解理优后义文繁。

　　第一一心等者以真如门所入之法但名为心非一多故而但从门得名一也不同生灭门所入法故何者谓第一一心随所作门可得名一形待第二一心所作一切门故此则一一心所作之一有所待多一心所作之多故不可说随自能作名一以无所待他能作多故故第一一心不可从自能作立名唯从所作而立其号其第二能作望自所作一切得名一也故次经云生灭一心因多故一此则自能作一对自所作之多得名一也亦可对前第一一心非一故第二一心名一此即第二能作之一待前第一能作非一得名一也第一能作既名非一第一所作对此名一故经云心法非一等斯则第一所作待自能作及对他所作故立一名第二能作对自所作及待他能作故得一名二门即是二谛一心即第一义故次经云非大非小等又上文云而广大神王非世间法(俗谛)非出世间法(真谛)又离边真心为中实故。

　　一者名为如来藏门无杂乱故者即下十藏中第四真如真如藏也非同生灭理为他智杂故亦不同第二以无杂释藏杂者染也其所远转是染法故即是以门而显法也今言杂者即是乱也但言真如真如更无他智杂乱故故论云真如门理唯自理非对智也。

　　心生灭门有十种名等者一对前二二对前一三四五如次对前四五六六对前三后四二门次第俱同言二者名为如来藏者即下十藏中后六藏也藏通能所义如下释故云覆藏通能所也问今此二门名如来藏望前二法名如来藏门法名滥云何辨异答此具二义一云如六七识通名意识但意之识意即是识二义异故二名无滥今此亦尔但无杂与无乱令覆及覆藏二二义别故二名不滥二云彼法开为远转远缚等二藏别名此门开为真如真如等七藏别目故各历然略不相滥问义既如是云何元初合立通名答为表二法同一体故为圆十数含六藏故是故门法各立总名若尔前门藏名不包多藏得圆十数云何亦不立别名耶答二门余名并同水火相形而立今此一名无别形待故但亦立一种总名。

　　五者名有去有来门有上下故者即次文云生灭有二位一向上二向下又如第三云始觉背凡向圣上上去去为次第转故随染本觉背圣向凡下下来来为次第转故。

　　流转等者准余教释义通开合且合释者谓生死流转故涅槃还灭故又开释者谓流即集谛则生死因转即苦谛则生死果还则道谛则涅槃因灭即灭谛即涅槃果前门第八翻此释之。

　　各有所依摩诃衍者谓此后重一体大乘依彼初重一体一心大乘等故若尔应此皆从根本摩诃衍中开何言一法三义中开以前但说开初重门为后重法非是初重法作后重法故答曰以初重门本依初重法中开出今既全以初门为后重法则更离此无别初门故说后重法便依初重法若是但就门说故云从一法三义中开望义不同故无相违。

　　言各缘自依者能依也下引本有经云甚深真理非余境界唯自所依缘为境界故又本论云自体显照一切法故此并法体了上假义如镜明体照上影像也。

　　同名异义故者此句通出形对后门异少同多之因由也。

　　一心一念生缚等者即下文云一切诸法唯依忘念而有差别若离心念则无一切境界之相谓此门中一切善恶都不思量自然能入而为行故达磨碑文云心有也矌劫而滞凡夫心无也刹那而登正觉又如清凉云欲了真如性须忘妄执情有心生死路无念涅槃城烦恼谁为主菩提尚假名不存分别见佛道自然成。

　　以生灭生等者即下功德四相减彼过患四相也。

　　寂灭者名为一心等者释此经文而有二师一海东疏云言心真如门者即释彼经寂灭者名为一心也心生灭门者即释彼经一心者名为如来藏也所以然者以一切法无生无灭本来寂灭唯是一心是名心真如门又此心体先有本觉而随无明动作生灭故于此门如来之性隐而不现名如来藏乃至是名生灭门二龙树意云寂灭者即门十名第八寂灭寂静门一心者即法十名第十一一心复言一心即法十名第十一切一心如来藏即门十名第二名也但彼晓疏不分门法判释经文冥符释论。

　　各缘自依者所依也二解一云以能依门缘彼各自所依法故以生灭门行相易知其真如门但约门法平等义边假说缘故不尔何以下十心中并无真如门名之心也一云生灭门中但于门内理为所依体智是能依用以用缘体亦得云各缘自依也如珠发光还照珠体如次拣二所证差别即此义也初义为正以与前法相翻说故。

　　异名异义者此句通出形对前法异多同小之因由也。

　　回向即信心等者此之四句始终相即初则凡位始终相即次则因果始终相即次则圣位始终相即后则因位始终相即。

　　十地为初地等者清凉解曰初之七句约义配同最后一句据理都泯十地则为初者同证如矣初则为八地者初地不为烦恼所动同不动矣九地则为七者第九同第七无生忍矣七亦复为八者纯无相观与八同矣第二为第三者同信忍矣第四为第五者同顺忍矣第三为第六者第三地中获三慧光第六地中得胜般若同慧义矣。

　　生五十一岁者应是一岁母生五十岁儿子母相计共五十一权回一岁句首读之或生五十儿在一岁母故表五十一杂乱位故下文说有五十一位始觉智故心生灭门正智等者此段二节而具三意一则逐难辨前法异二如即是所明法故二则逐难辨前境异二如则是所缘境故若尔生灭无违真如有妨何者真如门中无文说有能缘心故答曰既说真如与本同等本具能缘末亦能缘不尔何云等耶显宗记云如如不动动用无穷又真如若阙能缘之德何名不空净法满足耶斯则若据体真不望与等则无能缘若约相真及与本等则有心义去情思之勿滞言说三则逐难辨前位异二如则是位所证故。

　　无一一法而非真如者演奥钞云一空一切空无假无中而不空也次生灭摄准而知之此约二门非异然真如下至诸法者斯据二门非一。

　　皆悉平等者即二门非异。

　　各各别故者即二门非一由各各别故真如中无生灭生灭中无真如犹若水静波动即是非一是故上云然真如等由皆悉平等故真如摄生灭生灭全是真如生灭摄真如真如全是生灭是故上云总摄生灭等但真如中不存彼相非是真如一向不摄生灭之法自别有真如中所摄一切法故生灭摄真义相亦尔。

　　谓直表问等者谓不同上来非一非异委曲问答故云直也。

　　释摩诃衍论通玄钞卷第一
卍新纂续藏经第 46 册 No. 0775 释摩诃衍论通玄钞


　　释摩诃衍论通玄钞卷第二

　　大辽医巫闾山崇禄大夫守司待通

　　圆慈行大师赐紫沙门　志福　撰

　　真如门夫真如无念非想念而能知实相无生岂色心而能见无念念者即念真如无生生者即生实相无住而住常住涅槃无行而行即超波岸如如不动动用无穷念念无求求本无念(此荷泽记)。

　　建立名字门者以本文中门法各立二种名也法中心言第十名也一法界第七名也门中真如第十名也大总相门第九名也理应超间两次读云心者即是一法界复云真如者即是大总相法门体耳。

　　各有十名者即前门法各有十种异名是也。

　　作业当故者作则造也属彼能作之法体故业则用也属彼所造之门用故。

　　一心等者以心出上一之体也谓非对彼二三名一故以真心为一之体其门亦非对小名大既门与法二俱绝待故以法之一体作彼门之大业又以法之通体持彼门之总用又以法之界性造彼门之义相是故上云作业当故此上但释本一法界大总相竟自下属本法门体言法之门得名依主门则(即也)是体摄用持业并归门者以门显法故。

　　种种别相等者谓除此外应更取余能入所入各九异名作业相当配而释之且一心之名作真如之号心则坚实义真离虚妄义二既相当故心作真也一则无二义如则无异义义得相当故一作如也不同前名如次而作故上拣云必非如是亦可率取向前名下所诠别相具而释之但取此二名下之相非取余九前已拣故。

　　谓真如法非生非灭等者以真如法释本心性以本心性释上体字(因属本文)以非生灭及无生灭皆释本文不生不灭不者非也无也以是非即体论有无体外说故。

　　复次非是等者古师云心(真心)不是有(即此生也)心不是无(即此灭也)心不非有心不非无是有是无即堕是(前二所遣)非有非无即堕非(后二所遣)如是只是是非之非未是非是非非之是今以双非破两是是破非是犹是非又以双非破两非非破非非即是是如是只是非是非非之是未是不非不不非不是不不是是非之惑绵微难见神清虑静细而研之。

　　执着色等诸相而生者彼疏注云谓以自妄爱憎遂计色有妍丑发于言说。

　　念本受用虚妄境界者谓梦因所经之境随忆而生依境界梦等者谓从睡觉虽梦境无性而妄谓吉凶发生言说。

　　念本所闻所作业而生者谓先曾怨对及以善事今遇缘忆昔起于言说。

　　从无始来等者谓无始时来计着言说习种成性今不假缘击任运发于言说。

　　佛言等者分二初双标生佛二说后双释二说且初标者谓佛言我说法者下超中二句连后二句读之即属佛说以汝众生在生说故者即属生说或但直读属所为机也。

　　言在生者在堕着也生人我也意言汝等说者皆堕人我著相说故。

　　后双释中二初我所下略指后非义下广释。

　　言实空不空者属相真如故颂云远离四句相(则实空也)圆满四法德(实不空也)。

　　空实不实者属体真如此句备包遮表二义且表者谓空是实即三实德离断边也故颂云圆满三实德空是不实即转言遣离常边也遮者谓空无实即第二转言遣离常过也故论曰言真如者亦无有相双证上二空无不实即离三假离断过也故颂云远离三假相而言义者楞伽云大慧云何为义(疏云初微)谓离一切妄想相言说相(疏云后释谓离妄及言者明言语道断心行处灭此是不思议第一之义)斯则如如之境故云义也此如义语通真如门全其能诠言皆属第五不尔相真如是何语耶。

　　三相者二边中间三也。

　　前四言说虚妄说故者斯则通属生灭门也如下净名及随顺门遣常无常言说明矣。

　　复次名身等者七卷经第三云名身者谓诸字名各名差别如从阿字乃至诃字。

　　言名字差别者有书本中无此字言意说从字名有差别若依今本回文未尽字回名上则无妨也。

　　言镜中等者真若镜也名似影也故大钞云如师资说听共对一镜即其事也。

　　譬如虚空等者真似虚空字如鸟鸣也故上标云二者依空字记中别释喻相应捡看之。

　　各初一种不能诠表甚深真理者即通生灭门名字也若尔如何论云一切外道九种变论等唯以名字为本岂是生灭门邪答曰此据通相就显而说非据克实尽理而论若如实说如下无有能说可说中分明有也。

　　多一识心者即前所入法十名中第十一切一心也故下该摄安立门中明文指定是所入法也。

　　一切外道九种变论者楞伽经云复次大慧外道有九种转变论外道转变见生(彼疏注云转变即心境二边因缘都称或境转心变或心转境变此初总标)所谓形处转变(形即正报处则依报)相转变(谓青黄等异及男女差别)因转变(计一切法从因而生)成转变(计于我所决定不坏)见转变(计四句见外道所知)性转变(执真妄善恶及以四大各有体性)缘分明转变(计缘能显果故曰分明)所作分明转变(执果从缘生事相非谬)事转变(计于一切有为之事)故云一切外道九种变论。

　　言十种异执者楞严经说修禅定人错用其心于五蕴上各自引起魔道异执此于行蕴起十类计一二无因论一计本无因谓计众生八万劫前无因而生二计末无因谓计众生八万劫后亦无因生乃至第十五现涅槃此计欲界及四禅身为涅槃也经云迷有漏天作无为解五处安乐为胜净依故云五现涅槃后总结云阿难如是十种禅那狂解皆是行阴用心交互故现斯悟众生顽迷不自忖量逢此现前以迷为解自言登圣大妄语成堕无间狱彼疏释曰此十种境乃是邪见因修正定而忽发生故云狂解由三阴灭觉至行阴用心差异故云交互苟能深入禅定以慧照察唯心境界不取不着自然消歇若以为证即堕邪见成地狱因故下论云若离善知识所护则起外道见故若开此十成六十二见如唯识华严疏广有行相应辨异同故今论云十种异执此并不了行蕴即真但依名字虚妄起计故云唯以名字为依而转。

　　言烦恼破障者破即灭也通于能所未至初地能灭始觉若至无漏惑皆灭尽此准下文并贤首说也。

　　言所知坏障者坏即乱也谓至无漏而智与障相杂乱故亦可并通灭义今且随宜而配一焉。

　　上广说者意令行人专心真观不杂余念顿弃上说无边虚妄是故诸教赞为极行。

　　总结体真如者上句结归一心之法前且依心展成体真今结体真卷归一心古德云舒则弥纶法界卷则摄在一心是也下句结归真如之名即本所牒心真如也由离三假谓之真也圆满三实谓之如也贤首云上离伪妄名真下离异相名如是也。

　　堕于常边等者其上虽无假相则堕断边如传灯云信州智常禅师者本州贵豁人也髫年出家志求见性一日参六祖祖问汝从何来欲来何事师曰学人近往洪州建昌县白峰山礼大通和尚蒙示见性成佛之义未决狐疑至吉州遇人指迷令投谒和尚伏愿垂慈摄受祖曰彼有何言句汝试举似于吾与汝证明师曰初到彼三月未蒙开示以为法切故于中夜独入方丈礼拜哀请大通乃曰汝见虚空否对曰见彼曰汝见虚空有相貌否对曰虚空无形有何相貌彼曰汝之本性犹如虚空返观自性了无一物可见是名正见无一物可知是名真知无有青黄长短但见本源清净觉体圆明即名见性成佛亦名极乐世界亦名如来知见学人虽闻此说犹未决了乞和尚诲示令无疑滞祖曰彼师所说犹存见知故令汝未了吾今示汝一偈曰不见一法存无见大似浮云遮日向不知一法守空知还如太虚生闪电此之知见瞥然兴错认何曾解方便汝当一念自知非自己灵光常显见师闻偈已心意豁然乃述一偈曰无端起知解著相求菩提情存一念悟宁越昔时迷(真知已上)自性觉源体随照枉迁流不入祖师室茫然趣两头(无有已下)。

　　故得因言遣言而已者即指会前离假有实故名真如文也。

　　大本维摩诘经等者今分流经入不思议法门品前有三十二菩萨各说不二法门后问文殊言何等是入不二法门文殊师利曰如我意者于一切法无言无说无示无识离诸问答是为入不二法门于是文殊师利问维摩诘言我等各自说已仁者当说何等是入不二法门时维摩诘默然无言文殊叹曰善哉善哉乃至无有文字语言是为真入不二法门清凉。

　　释曰然此经意前后相成共显深旨若辨优劣或三重四重言三重者一诸菩萨以无二遣二则是以言显法似有不二可说便是对二明不二非绝待也二文殊以言遣言明无不二可说令亡言会旨三维摩诘以无言显理谓本自无言不须更遣故为三也而言四者文殊师利以言印彼又明言即无言非要离耳若欲合者然后三段反覆相成但为一义初文殊以言显无言次净名以无言印无言后文殊以言印无言三段二人共显言绝之理故前三十二菩萨以无二遣二后二大士以无言遣言则但有二节若更合者若无诸菩萨以言遣二空有绝言何由显理是则前诸菩萨假言显理后二大士以无言显理言与无言双亡皆真不二矣故虽三节一致无违释曰唯前文殊二经小异具本属前所遣四种虚妄言说故云除遣假说之垢略本属后能遣一种如义言说故清凉云以言遣言明无不二可说令亡言会真余义全同故引释耳问净名杜默何成能遣如义言耶答传灯云唐相国杜鸿渐问无住禅师曰庭树鸦鸣闻否曰闻鸦去又问师闻否曰闻公曰鸦去无声云何言闻师乃普告大众佛世难值正法难闻各各谛听闻无有闻非关闻性本来不生何曾有灭有声之时是声尘自生无声之时是声尘自灭而此闻性不随声生不随声灭悟此闻性则免声尘之所转当知闻无生灭闻无去来公与僚属大众稽首释曰全同经云如言说如如耳听如但是利根之所了解非同钝根设闻不了故虽默然亦当能遣如义之语。

　　谓金刚地者元书本中有二金字谓褒佛果是金刚中之金刚故拣因无间但是金刚故四卷楞伽说于佛果而立金金刚之名今但一金字者后人误矣。

　　诽五等位者准下文云一十信位二三贤位三九地位四因满位五果满位。

　　如是二门等者此具三义一云清凉疏云夫心冥至道则混一古今彼钞释云此约人显实心与理冥契则无古今之相故肇公云古今通始终同穷本极末浩然大均生公法华疏云古亦今也今亦古矣兜率宝幢云众生如是说某日佛成道如来得菩提实不系于日法界品云菩萨智轮远离一切分别网超一切障碍山不可以生死中长短染净劫数显示等其文非一释曰此则心忘前后之相故今二智决定同时二云如下文说始觉中云一切众生皆有本觉皆有始觉此论正宗为显众生同一相续等此即自他横望同体三云如下总持与众闻说二觉而领解云觉知诸法一体一相等此即唯自二觉同体若尔已成之佛已无邪地云何本觉八邪邪地答曰望佛不断性恶义说故入邪邪亦可自他相融而说由上三义故二同时。

　　谓无能念可念寂灭寂静念者念字则是能缘之心如前说字则是能诠之言寂等则是所缘之境同前如如则是所诠之义说念对释义得照着次准此悉。

　　无常说说至无可说说者今此四句并释本云无有能说可说之文也而有二意一云下之二句正释本文上之二句文下之意二云并释本文此复二义一云以此二二更互相显由无常无常故无能所说由无能所说故无常无常二云唯下二句释上二句故上论云谓有言说非常音声非无常音声(则此上二句也)谓无能说可说如如如说(则此下二句也)意言若有能所则是常无常二也今无能所故非彼也而云说说者并是说家之说也次文但云无常慧念等不言念念者而慧即念故云尔也问判他生灭说有能所真如随顺能所有无若有能所生灭何异若无能所得入宁殊答通二义也一云虽有自门微细虚假而无他门粗显称实能所念相故异生灭一云虽无能所照体独立而仍动摇说念带相故异得入。

　　寂灭寂静念者上之四字而并是门故上论云八者名为寂灭寂静门无往向故此即所随顺门也念之一字即上第十心此即能随顺法也上即所缘之境此即能缘之心若能所未忘名为随顺若心境双寂名为得入故本有经云甚深真理非余境界等法从门以得名亦可心从境以立号是寂灭寂静之念依主释问上文但说依门入法今何反说依法入门答法具体用用依所随所证之门入自能随能证之体斯亦同上依门入法。

　　论曰真如得入者则自所依及与本等故全符达磨以心(用也)传(契也)心(体也)故裴相传心偈曰心不可传以契为传。

　　耶耶地者见开泰本是此邪字又元书本上下并只用此邪字如除疑舍邪执等又为与上金刚地敌体相翻故书本云向上得入者则金金刚地意拣因位无间金刚道也今印本中唯一金字者义如前释上辨文言差当已竟下释名中所诠义者谓彼十信虽出邪定而邪正未定仍得名邪故今邪定而对彼邪得名邪邪或但邪定不一故名邪邪则自所依等者则犹即也意云说念俱绝能所双离即自所依摩诃衍照体独立也谓门境空即所依法非离境空别说心有言离念者即离能所念相及照体独立带相念也非是断灭同木石故真觉师云若以知知寂此非无缘知如手执如意非无如意手(始教证入)若以自知知亦非无缘知如手握作拳非是不拳手(终教证入)不以知知寂亦不自知知本性了然故不同于木石不以手执物亦不握作拳本手宛然在不同于兔角(正当此门)。

　　第一转言等者因前正说不可说念展转生起二疑故云第一等若尔云何此中第一上名第二转耶答曰上则正说为第一转难为第二对前望后二一不同故无违也。

　　如实不空等者问此如如体中具恒沙净法等者若生灭门而有所翻尘沙妄染故具尘沙自性功德今真如门无妄可翻何有此德耶答准别记中曲有四义一依真如谓依真如上义说有此德非谓有别事论云皆依真如义说故(对治邪执中文)二对染义谓对恒沙烦恼过失翻对显示此恒沙功德如论中辨(相大中文)三为因义谓能内薰众生令猒求起行等论云恒沙性德内薰众生等(因薰习镜中文)四依持义谓与佛果恒沙功德为依故说有此德论云以对始觉故说本觉也(觉义中文)今义当初一也但依言假说故若尔应亦得名不空如来藏耶答曰准下论释从所隐覆乃立藏名今无惑覆不立藏名。

　　远离四句相圆满四法德者上句即空真如下句不空真如准疏释本初释立义中真如二言后复次下释立义中相之一字于中有三一举数总标显此二义若离于言即唯一味今既依言故说有二即显不可随言执取也但为生物信解故说此文故十地论云何故不但说无言示现依言求解故如今论云依言假说开相真如义者相也二云何下开章略辨故佛性论云由客尘空故与法界相离无上法不空与法界相随即此二也三依章广释中二一空中三一所言下略明二当知下广释执取虽多总摄无过此二四句故广百论云复次为显世间所执诸法皆非真实及显外道所执不同故说颂云有非有俱非一非一双泯随次而配属智者达非真彼论次第广破四宗外道一数论师执有等性与诸法一即当有句二胜论师执有等性与诸法非一当非有句三无惭外道执有等性与诸法亦一亦异四邪命外道执有等性与诸法非一非异海东疏云今此文中非有相者是遣初句非无相者遣第二句非非有相非非无相者遣第四句非有无俱相者遣第三句二句前后随论者意皆有道理不相伤也一异四句准释可知贤首疏云今此论中约外人转计故有此诸句不同彼也(由后二句前后故尔)言非有相者明真离妄有也惑者云既其非有即应是无故论释云非无相也惑者闻上非有非无则谓双非是真如法故论释云我非汝谓有说非有非谓法体是非有非汝谓无说非无非谓法体是非无故又非却双非也惑者云我上立有立无汝立双非双非若存即有无随丧今双非既非我有无还立故论释云我非汝双非故说非非非许双是如何复执俱相也其次四句准此可知三乃至下总结妄计尘沙难可遍历故今总摄辨不相应清凉云设起观心见性求菩提涅槃心皆是妄也上释空竟二释不空常(常德)恒(乐德)不变(我德以离变易苦非业所系自在故)净(净德)本所谓不生不灭等者如依水波而为大海复依大海而有水波法准思之。

　　此中有二重者次释初重云谓生灭门(即能依也本曰有生灭心)一心为依(即所依也本曰依如来藏故)又释后重云生灭门摄觉义不觉义(即能依也本曰此识有二种义至不觉义)梨耶为依故(即所依也本曰所谓不生不灭至名为阿梨耶识)既言此中有二门非该次唱若云此下可通后段。

　　二者远转等者法也即十名中第六名也而上四字属能入门第八寂灭寂静名也亦即真如名也今法从门得名依主也。

　　一清者清谓清净释上远转。

　　一满者满谓圆满释上远缚唯有觉者与离流转因二互相释即当寂灭亦即真义唯有如如与离虑知缚二互相释义当寂静亦即如义。

　　一一者上一即觉者下一即如如既云唯有故名一也即是上云一清一满二个一字也。

　　白白者如次属离转缚二也即释上文清满二言也无有惑因无有惑果者释离流转因因即根本果即枝末。

　　无有觉因无有觉果者释离虑知缚因即本觉果即始觉就彼名行据此是缚故上七异云四者行法异真如门中一心一念生缚不生以为行故亦可唯是始觉因果。

　　一真一如者如次离上惑觉二故即上一一也真如门云无有可遣可立是也。

　　唯有净妙等者即上白白也上来三段释远转缚皆分两岐各别配也。

　　三者与行等者唯此是法第六名也后六皆门第二名也此上二藏相形立名次四五二藏六十二藏八九二藏初一是总后九是别皆约观待共成五对如二门二法各十异名多分敌体互待而立今此亦尔二二对释皂白分明初一犹如总相一人后九若似别对六亲如上释云所依总相能依别相耳远即远离与即与力行即迁流义属于惑与力出现生死即是前门之转言也相即标相义以门显法故亦可相状义隐显多端故属于觉与力出现涅槃亦是前门名缚字也若准此文前藏惑因即是业惑惑果即此生死觉因即是智觉觉果即此涅槃亦可同钞行谓生灭迁流相谓染净缘起皆理随缘成辨故楞伽云善恶苦乐生灭准此行相并通染净通对前藏而立名矣。

　　与流转力者流转即是生灭之异名也流即迁改转即变动通属生灭隐显多端故云流转非唯染也。

　　譬如等者此释前经犹如伎儿。

　　四者真如等者门也即十名中初一名也此与第五相拣立名并是以别拣通依主。

　　无彼彼者上彼属智下彼目理故次释云非智自理是也。

　　五等者真如即不变生灭即随缘谓因不变而有随缘能成一切生灭之法迷者错解妄谓真如自体生灭故云被染故下对治邪执中第四云若如来藏自体有妄法而使证会永息妄者则无是处故义同今云如来证法若刹那不住者一切圣人不成圣人故亦可生灭但是门名拣别之语非明藏义为拣前藏真如门中真如今此唯明生灭门中真如故次释云所谓显示生灭门中性真如理等然后此门真如随缘众生迷执等义同上释。

　　金刚如来藏者从初书本有二金字后勘者误四卷经中有二金字故知误也。

　　若离若脱若异等者此三翻次不离等三如相大释以何义下征释藏名次一准此。

　　从能藏染等者此拣定藏名唯能藏名藏。

　　七者不空等者若准一切不空被空染故释词但可得云不空即藏不同钞释以上四字唯属于果藏唯目因故作依主。

　　从所藏净等者此拣定藏名唯所藏名藏。

　　八者能摄等者能摄唯体大藏义通三大能摄之如来藏总别释也。

　　具足三智者此有二义一华严经说一一切智二自然智(古经无师智也)三无碍智初一切智者始觉圆智永断一切障满足一切德穷达一切法圆照一切境名一切智也(贤首云一切智者是始觉之智故也)二自然智者本觉性智无始无终古今常湛自然开觉不由他悟名自然智也(贤首云是本觉智也)三无碍智者前之二智其体无殊但以本觉之性德相圆明名一切智始觉之德体性不变名自然智体德无碍始本无二名无碍智也(贤首云是始本无二智也)此之三智无一众生本不有也经云无一众生而不具有如来智慧若尔佛生等具凡圣应杂答曰由佛现觉众生不觉故二无杂问何故众生不觉知耶答经云妄想颠倒执着而不证得若尔应无三智答曰若本无者离颠倒时从何所得由如刚刀但是主人病缠力弱而不能用非刀未有斫刺之能若人病差用时即显始觉亦尔但凡妄倒而不能用非是未有断障之力若离迷倒其用得显经云若离颠倒一切智自然智无碍智即得现前明智不无(此出十地问答中文)二下论偈曰从无始已来备三身菩提圆四德涅槃不能觉不觉释曰菩提此翻为觉即是三身菩提智也具上二义故云具足三智。

　　由颠倒心等者此则初义释藏名也其三大义并望无明之所含藏而得藏名故杂华云如有大经卷量等三千界(佛智)在于一尘内一切尘亦然(生妄)等惑所隐覆名藏如土埋金。

　　言从能所净立其名故者此第二义释兼拣藏名体大一法能藏名藏相用二大所藏名藏故云从能所等。

　　九者所摄等者如来目果即是能断义当能摄藏与所摄皆属于惑义当所断合释可了。

　　不相应体者根本不觉也。

　　及烦恼缠者枝末不觉也下论说为体相二故。

　　智明为外等者外能摄内故云智明等清凉云情尘有经(可证前藏)智海无外(可证此藏)。

　　十者隐覆等者此藏双通门法二种故望第三唯法第七唯门虽皆隐覆不相滥也。

　　所谓等者唯据法明后复次下唯就门释二义皆是染惑所覆非望净法故论云烦恼所覆于世法中不离不脱故唯染也。

　　略去分名建立满名者唯释名阿梨耶识通其十种或唯初一故云满名故下论云名阿梨耶识者总结圆满字若依不生不灭与生灭和合义上立名应云业识等阿梨耶或云下转阿梨耶不通本觉等上转梨耶以假名言依义立故即是十中一分名也。

　　虽义具足言未具足者唯释不生不灭与生灭和合此但下转阙于上转故云言未具足若准下文举下影上故云义具足也若直就本论不生等二句唯明下转非一等二句亦通上转故下彰出中唯言上二句。

　　随妄转故者即是染净始觉智也谓清净始觉无始本具不守自性随缘成妄之所转故为染净觉如下颂曰清净始觉智不守自性故而能受染薰故名染净觉若后悟时被染诳起亦得说为随妄转故如下本曰依不觉故而有始觉次上随他起智为体亦具二义准而释之。

　　对治自过者即是清净始觉智也谓从无始自性无过由对治故如下颂曰从无始已来无有惑乱时今日始初觉故名为始觉通谓他义者即是染净真如等四也。

　　别谓自义者即清净真如等四也。

　　具一切等者问具与备过恒过恒而何异耶答一属有为一属无为故不繁重。

　　诸染法有力等者染如黑象净若白象二相交斗互有强弱故理趣云真妄互相薰犹如二象斗弱者去无回妄尽无来去。

　　背本等者故次论云背自本觉故云背本。

　　取初中后故等者生相为初灭相为后余二名中故下论云此中一时当何时耶根本无明薰真心时于此时中具起四相等。

　　有为自在者谓此一心自在无碍能作有为从所作得名是有为之自在无为自在准知薰自所依分际之量者即是有为自在非他无为自在故云非他所依如依地生檀其香但薰自所依地而令香故非能薰他沉生地故又如其地但作所薰不可为能一法界心亦同尔故与一法界至名为非一者问二种自在二种作用各望不一者此唯不生不灭法上自明不一岂符本云不生灭与生灭不一耶答准论次云为欲显示有为自在通达作用与五有为不异理故既此自在通用而与有为非异明知即是生灭之法故顺本论不相违也若尔通用既属生灭次非异义中云何更有不生不灭耶答曰先据能成所成不一故有能成是不生灭所成即是生灭然后可说二而不二不尔说何不异哉此由不一而成不异前即不异而明不一。

　　复次等者所薰如手巾能薰如幻兔能所依别谓之不一一心如本麻巾兔俱是麻之所作佛生俱是心之所作故二不异杂华云心佛与众生是三无差别肇师云道远乎哉触事而真圣远乎哉体之则神矣即其义也前义非一即是真俗二谛之义后义非异即是第一义谛之义故云俱一心作。

　　我念往昔等者此中总有三个我言初即五蕴共合假我后二则是本觉真我。

　　可言生灭与不生不灭和合者此则悟时魔界即佛界前则迷时佛界即魔界故净名云不舍魔界而入佛界仁王经云菩萨未成佛时菩提为烦恼(即此下转)若成佛时烦恼为菩提(即此上转)又中论云生死际涅槃际如是二际无毫[(牙*ㄆ)/里]差别皆此义也。

　　多一一识者以上二字拣他真如一一心故而下一字正立自名故云多一一识。

　　一者了别识二者分别事识者问下释本论三细六粗引凭此经而无第七云何此引亦含第七答此依下文举两显三借数门率上达下借数门此中取意下论据文耳又此即就六七非异故具第七下据非一故阙第七但通前五也。

　　言性识者心性情性也。

　　复次有识等者准下十梨耶中是初大摄主识或局随缘本觉净心皆具随顺遍转义故。

　　而实本意等者谓此意含粗细意识性相诸识故具一切识。

　　或时等者第八既为第七之用摄用归体故在第七例上六识亦具第八此即第七是其体性而能作起第八用故分别之依者依属能依之则语助用依二言皆属八六。

　　亦可之者隔法之词用依二言并属第七。

　　唵摩罗者此云本觉次下偈云白白唵摩罗等。

　　一法界摄等者即上文云依如来藏故若尔论何不言如来藏摄答曰多一心一法界如来藏皆法异名随举无妨问此岂不是前本论云心真如者即是一法界文哉答此十种识唯局生灭不通余门不尔何者是彼真如门中一一心识故作此会次总末那本论无名但约义指今此亦尔。

　　一者名为大摄主等者初一总后九别别带总名故后皆得阿梨耶号如一堂为总九间为别亦别带总故随每间皆得堂名。

　　义如前说者指该摄中第二梨耶经即属此论不生灭与生灭等。

　　常恒等者谓常恒清净无受薰相具足白品三互释矣常恒决定无变异相智体不动亦互释耳。

　　以此等者已上答前后问自下答前初问。

　　无能了作至隔别者今此三句初一所以作则用也后二正明初句王所后一心境故下论云能见所见无有差别心王念法不可分折是也由无作用故不可分王所心境二二异耳精细起动微隐流注故云精动隐流。

　　名为键摩故者此即结名若具足名应云羯罗键摩今就文略但云尔也准上颂云阿梨耶键摩长行释曰藏识即知键摩翻为识也。

　　别异别异者据体说也谓心与境体各别故。

　　相异相异者据用说也谓心与境行相异故行相即用故亦可上即是心谓境不一心亦多种故云别异别异而心现境如地生物故云现前地转下即是境谓境相不一故云相异相异而前转相未有境界不名具足今至此位形彼得名。

　　行者迁流境相之义。

　　直是异熟等者问今此现识真妄和合性唯有覆非从种生亦非业感云何得名是直异熟净白等耶答此节或是相宗之义因便引之或自真性变异而熟或性唯善此识无记亦得名为异类而熟故别记云今此第八具于染净故是无记若尔此二云何名净白相答如下论说识顺本觉义今此亦名阿梨耶识故顺本觉名净白相又如十等喻中表实白色是也又准唯识十师之中安慧义云八识后得皆有其执但以轻者为善重者为恶今此亦尔但重为染污以轻为白净杂华疏判是性宗师问依此二义三细皆应名异熟耶答但就粗显偏说后一也若依义次至于此位诸根圆满故云或名成就故。

　　复次树王至亦复如是故者谓此二觉互不相离非同异种如前二觉耳。

　　十种末那至随次释故者此十六识下论依次连续明说故不预论而十藏识论文散说故今总摄一章顿晓。

　　不离者体相用三不相离也。

　　不断者一向妙有非除遣法此并如下相文中释次过患离脱反此可知也

　　(论卷第三)。科总相剖分散说者意言剖判分裂总相大识离散别说故亦可觉与不觉名为总相下释此二各有多端故云剖等如下文云所言觉义者总等是也后有失意者而更总为别今据元初印书二本并是总字故为此释。

　　本十义中一五言滥云何拣异谓一如树根五如树身故二不同。

　　又七八异者谓生灭代谢故说无常此局过去不同住义双形去来又七据三世故云无去来八约四相故云无流转况住待不住不住则去来故常对无常无常则流转故故二各异二云本字等者本则旧义故云不始起也。

　　六云不转者转即变也谓不变作色心等故。

　　觉十义中六七异者六即觉境七即觉惑故二不同三中一者谓于世间及出世间唯以心智而为第一故云觉者一也。

　　十中觉者转训照也六唯觉他此唯自觉故亦不滥其余本觉训释多端勿局常闻不可一准如前十藏义可见矣。

　　或各有十义等者或即不定义谓前十义唯据性净不通随染此约非一或据非异即说为今染净本觉故云或也是以次言或同或异亦可于一本觉或就不变名清净或就随缘名染净故云各有离性故。

　　是故皆是皆非者结前二句或同或异名为皆是此即存义体同义异故结后二句非同非异名为皆非此即泯义互夺两亡故上来据文四句分明若就其意后之二句合为第四俱非之句而前二句开之以成前二单句合之以为第三双句而前三句并名皆是而后一句独名皆非耳又前第九清净始觉梨耶望清净本觉梨耶非同种非异种次说染净二觉亦尔故知四觉交络互望皆有非一非异之义余文准知。

　　从无始已来等者谓随各人圆满本具非是悟时而渐新生故长行云而无惑时理常今当初等如下清净始觉备演性真如理体等者此偈分三初一句标名次二句释相上句释真下句释如且初平等平等一者唯一真相故得平等不同妄染自性差别是不平等如下文云性染幻差别故即释真名同唯识云真谓真实表无虚妄无有一多相者若有一多是变异法今无一多故名为如即释如名故唯识云如谓如常表无变异亦可二句通释二字后一句结名。

　　十种真理等者意分体用及能所故其真如皆所入能起之体其本觉并能入所起之用如珠发光还照珠体必体用相应矣故次亦云如是真如乃至不相舍离与此论同若能起为方便即十种真如若能入为方便即十种本觉故方便言通此二义问何不却以如字同本真同觉耶答意以本真是体觉如为用故各相同此即各自相对若二相望真如并为体本觉并是用。

　　如是等义等者而具二意一云例同清净真如所有之义一云例上染净本觉所具多义(本觉真如义具八十始觉虚空未见文说)。

　　建立诽谤等者如四镜中因薰习镜薰三世间皆悉清净致外问曰众生世间云何净耶此即诽谤余并建立(问名诽谤答为建立)。

　　谓心体等者以心释觉以体释本故云心体。

　　清净觉者即是法身等者斯则摄用归体也意以法身与彼本觉而为体故。

　　依此法身等者斯则依体起用也故上文云如是十种本觉之义唯依一种大性法身随义异释(依体起用)据其自体无别而已(摄用归体)意言依彼法身体上具根境等本觉多用斯则本觉之用齐依法身之体亦可十本为体十觉为用斯则觉用依本之体本用依身之体据展转义说依法身良以法身唯是所依之体觉则但为能依之用本则通二望身则是能依之用望觉则为所依之体法身如刀本义如刃觉义如斫或说刃斫齐依一刀斯同前义或说斫依刃刃依刀斯同后义上下准此。

　　本有法身从本已来具足无量性之功德者即是本义。

　　常恒明净常恒自在者即是觉义谓上功德即明净故故本与觉皆具能证智之功焉本即是觉持业释也。

　　非本觉明等者其二明字并是净义惑觉即初非本来明隐显即后非自性明二义既尔本有何成。

　　无功德过者过则过患无字流下两次用之应云无功德无过故功德即次文始觉也过即次文不觉也故次文云若离此二即名本觉既绝德患立为本觉若说德患故不成立故次会上即属始觉。

　　若离此二等者准次答意谓性本尔言念俱绝不可说念故云若离等。

　　谓以自然等者若准此文下说本觉翻染成净亦对始觉非唯本觉直翻彼故或唯本字但对始言不尔二俱名觉如何相对故上文云岂本有之义而得成立若据此解不难觉字。

　　所言同故者时德同故故次颂云清净本始觉乃至若虚空是也亦可非异故云同也。

　　是故者是上本来离染如空故。

　　无能薰染法等者谓此门中无始本来染但所薰净唯能薰故云尔也非说无后新薰染净故也。

　　染法净法等者此节答文而有标释前所谓下标起后所谓下释成而说本薰意形新薰新薰染清互相成故。

　　白白者能所二薰纯净无染故云自白亦名具足满转。

　　唯有德薰等者无能薰染法故无患熏无所薰净法故无德薰故云无患德薰唯有自家真实功德故云唯有德薰。

　　被彼染诳等者如梦斩怨贼同迷伤杌鬼今此亦尔并是虚妄故真如门云一切诸法唯依妄念而有差别等寒山子云手持㝹角弓拟射无明鬼(杌鬼)即其义也。

　　本此义云何者若近唯征究竟觉不究竟觉义若远通征本觉始觉之义也。

　　起灭等者下明四相俱时而有皆无自立引经说云由依所断之惑有无故说能断之智有无今此亦尔依彼所治惑之四相得自始觉四相之名矣。

　　今始起故名为无常者如清凉云今新起故义同有为。

　　言常住四相等者准上真如门论云常之言念即本觉无常言念即始觉今二四相亦属二觉觉与不觉无有二故者如下果位能所两亡不碍独在义也。

　　独力业相等者业相如风随相如水上二但取能成之用俱合动相如波此一方取所成之波故三历然不相滥也。

　　生相之称立初生故者意云生相之名从初生立故此中住义随应差别等者各以自体住持义用立住名故。

　　六种等者即下六染也。

　　连续等者即下不断相应染之异名矣。

　　异自成异等者意云二相无立本名一就自执一从所计今此二法立异相名当知亦尔故云异自成异及随相立名。

　　薰离俱者谓能薰染法与始觉智或俱或离故上文云觉或受染薰或不受故。

　　觉知灭相之法实是过患者据异相门有惑可断说故。

　　彼灭相品实是功德者据同相门无惑可断说故无行经云贪欲即是道等如本善人梦作诸恶受种种苦梦中觉知虽断诸恶仍未了知本来善人若至觉位方悟恶人即是善人故贤首云犹未觉知灭相是梦即同此也。

　　互相即通者已断初一故云虽复名觉未断后三故云即是不觉如杂矿金望已炼矿虽复名金仍杂余砂即是矿故。

　　人空无漏成就自在者既言成就即知未起又云自在须起能起但为留种润分段生故不现起疏云此位菩萨于人空得自在故与二乘同位论也问应是贤首撰疏之际未见释论故说留种未起无漏答设未见释已览余文无漏之义显如释论何者义分齐云梁摄论中十信名凡夫菩萨十解名圣人菩萨(第九所诠差别十门中第三行位分齐内终教文也)又云其菩萨人于二障中不分俱生及分别但有正使及习气地前伏使现初地断使种地上除习气佛地究竟净(准此论宗迷真起妄从微至着如风起波从小之大后若悟时从粗至细渐自息灭非藏识内别有种子故清凉云本有唯一新薰有五次文云如实义者但一烦恼有粗有细见道断粗修道断细等今寄始教现种习三显此终教一分粗细前后准此)然彼地前三贤位中初既即不堕二乘地(上立理下正明)故烦恼障自在能断留故不断为除智障等故是故梁摄论云十解已去得出世净心又十解已去名圣人不堕二乘地仁王经云地前得人空而不取证等又起信论得少分见法身作八相等皆此义也(此则自在能起能断由故意力不起不断故不堕小得名净心亦名圣人等)以此菩萨唯怖智障故修唯识真如等观伏断彼障然于烦恼障非直不怖不修对治亦乃故留助成胜行初地已上断于智障一分粗故于烦恼障不复更留(智障已尽智力已胜不怖堕小故皆断也)是故二障不分见修至初地时正使俱尽故弥勒所问经论云问曰若声闻人先断见道所断烦恼然后渐断修道烦恼何故菩萨不同声闻答曰菩萨之人无量世来为诸众生作利益事后见真如甘露法界观彼一切众生身而实不异我所求处是故菩萨见修道中一切烦恼能障利益众生行故即见道中一切俱断此文为证(第六断惑中二初约位灭惑文也下断阐提不信障等寄位中更有文证斯则全符今论顿断四住地故)问何故地上烦恼使尽而得不堕二乘地耶答智力胜故(二乘地前始教劣故)智障正使亦已断故若地前始教容有彼失此中无也又梁摄论云地前虽得人无我以法无我未净故人无我亦不清净又云其人我执前十解中已除今唯灭法我执又仁王经云习种已入生空位得圣人性故本业经起信论亦同此说(后寄惑显位文也此寄惑智二障显彼此证二位)应细详义分齐第九诸教所诠差别门又下疏云此菩萨得人空见修烦恼不得现行故云远离非约随眠以留惑故摄论云若不断上心即不异凡夫若不留种子即不异二乘又二意留惑为自他也此约终教说(始教无此义故)若约始教初地已上方说留感如余论说释曰贤首已见多文及指起信亦同此说龙树贤首两相冥契何得罔测忽伸前问谓未见释错解本耶问既见余教明途释论因何不立三贤位初已起无漏断彼粗惑种子现行若至圣位断彼细耶答盖无明据可凭宁敢穿凿途说多闻上士孰肯信耶复违至教故不立也何者特害问论顿断之明文又违摄论留种之显义亦正闇违今论顿断四住地故是故但说自在能起自在能断故无过难彼云又此教中正断惑时智起惑灭非初非中后前中后取故云何灭如虚空本来清净如是灭广如十地论说又此教中烦恼等法皆是真如随缘所作是故不异真如是烦恼义如起信论说等释曰前即缘生之惑无性本空后则妄揽真成了妄还真若依顿教一切烦恼本来自离不可说断及与不断如法界体性经云佛告文殊师利汝云何教诸善男子等发菩提心文殊言我教发我见心何以故我见际则是菩提故以此准之若依圆教一切烦恼不可说其体性但约其用即甚深广大以所障法一即一切具足主伴等彼能障惑亦如是也是故不分使习现种但如法界一得一切得故是故烦恼亦一断一切断也故普贤品明一障一切障小相品明一断一切断是此义也又此断惑分齐准上下经文有四种一约证谓十地中断二约位谓十住已去断三约行谓十信终心断四约实谓无可断以本来清净故广如经说。

　　谓始觉正念等者问马鸣云念属无明念云何龙树属始觉念耶答以上文云虽复名觉即是不觉故今正念即是邪念不相违也又始觉正念中无彼邪念耳。

　　并粗显示者而此粗字应是写误有书本中即是兼字以此二字大分相似故意言并者及也兼者带也为显此文不唯结前并及兼带显示俱相设二连续亦不繁重只如显示岂无义耶况下四薰习云并兼中有亦同此例故书本的。

　　二乘人空形三贤空作相似义者何不三贤却形二乘作相似耶答凡言相似者依俙仿佛之义贤位既胜不可似劣是故但言二乘形三贤位作相似义问三贤人空何以不同方便法空形净心地作相似耶答自在不自在二种别故谓人空无漏自在能起故不言相似法空不能自在现起故说相似或欲分同异二类相似故更不说非无似矣。

　　过三有地者唯识云出过世间(前三地也谓相同凡夫故)二乘(次三地也谓相同二乘故)道故名为远行今过三有者即出过世间也论文略无出过二乘此字句中自有二人等者良以尽字含具已正之二义故若据已尽即果圆漏者若据正尽即因圆满者。

　　满足方便等者前科此文亦具四段唯初一科论文分明其后三段论文隐闇今详应是此二句中含后三义是故前文义科为四例前三位既同是因必应亦有后之三段不同果位但具前三唯阙后一上句则是方便金刚当加行道下句则是正体金刚当无间道次觉心下当解脱道昔人云一念者灵知之自性也意言始觉与彼本觉灵知之性冥然不二故云一念相应。

　　无所有觉者四义一云始觉以是佛果无能所之遍智故一云本觉以上云法性之理故一云始本无二之觉以是究竟觉故一云即所入如来藏灵明性觉以至佛位门尽归法故以上四义并且假说故云今且初一为正以此正说解脱道中无念智故唯绝能所之始觉名无念故又云无所有觉都非空无既但云觉即始觉故又如上云佛果无念而有正念故次无念等故亦准此。

　　知举圆满者望众生界等者此约迷悟说也诸佛大悟普了清净如不迷人唯见是东故清凉云若尔佛何更化答良由众生不如是知所以须化众生大迷普见杂染如正迷人见东是西故草堂云情迷佛亦迷等(真同东方妄如西方以诸众生双揽真妄之所成故)准下疏中文意亦然又约薰习交彻义说如生灭与不生不灭和合而成上转即是举圆满者等不生不灭与生灭和合而成下转即是举诸众生等斯则唯据染净始觉上下二转交彻而说皆悉清净无所觉知亦甚相应初据此段生佛同体正是无念等义故云自宗决断拣非同他前后文故更不会前众生有念也不尔云何不会彼文然无念等言非据不坏相也今就迷悟薰习交彻上下别文兼会无念等义故云望别决断亦兼圆教事事无碍然清凉云用起信之文(终教)成华严之义(圆教)妙之至也今用华严之文成起信之义亦妙之至也。

　　本而实无有始觉之异等者问既云融诸始觉令同本觉不唯佛果云何科在满究竟相耶答若就因位妄未尽故虚假见异今据果位始觉智圆称实了见无有异相故云而实无有始觉之异等亦可唯约穷终处说故在此科然对惑假说可云不同今据实理皆无自立是故诸觉元同本也此如拂镜对尘假谈而有新明及与增微以尘渐拂明渐生故此同已前对惑假说五十一位始觉之殊以惑渐断智渐生故故论云俱时而有若不望尘直言其明何更别有新明之异离本明外无新入故此同今文若废其惑实无自立始觉之异以离本觉无新智故故论云皆无自立。

　　本智净相等者智净相是能断智和合相续是所断惑法身纯智是所成德。

　　本觉随染并自性净心等者斯则不守自性随缘门也染净本觉梨耶识中引之明矣此就义判不局文次屡有兹例学者知之。

　　如是二中等者下第五论净薰染中说有二种一本因果薰二始因果薰本因果薰次第云何从无始来以有十种本觉真智及十种如实法界故能薰十种枝末无明以有一种法界心故能薰根本无明当此二力又同上释僧宝如实修行云如谓十种真如实修行谓十种正智。

　　自性身体分明等者今据各别相顺障说谓细惑障细德粗惑障粗德非据通障相违而说。

　　简异始觉等者谓此本觉从本已来不分先后同时断讫若约义说或逆或顺二义俱通今简始觉顺次而治是故且说逆次而断以二相形皂白分故。

　　何故始觉等者问意言何不始觉从上向下本觉从下向上耶答意云向凡向圣水湿火热既称法尔不可致诘。

　　发究竟智等者问云何断染即成染乎答断则就惑理无之义成则就惑情有之义故不相违别记问云若本觉能灭惑者何用始觉为答以惑有二义故一理无义二情有义由对初义智名本觉由对后义智为始觉故佛性论云烦恼有二种灭一自性灭二对治灭对此二义故有二觉此义在彼第二十四始本相依章中说耳。

　　一相一体等者谓前颂中所云我者目彼二觉真我人也问者谓是五蕴假我故生疑惑答者说是二觉真我故不相违今总持等闻之领悟决二同体故得同时。

　　即是总问者意言无明染法可以破灭自余善等岂亦是断云何一切皆说断耶答意易知。

　　惑着等者上是八识下是二执亦可上即法执斯则人执准论多说法执名念人执名著故为此配。

　　如是无明亦可断除等者谓前问人二定同体故互相从二俱可断俱不可断发起二难今此答者双开二门据同相门二俱不断据异相门染断净存故无所违斯则终教性相无碍性不碍相有能所断相不碍性无能所断广在清凉十地品说。

　　知此名世智者谓形待彼真如门中出世间智故云世智。

　　断须等者准余教说智为正道福为助道今以德宝庄严慧剑是助道义也。

　　何故海水等者此下分二初总问答后此义下重征释于中复二初总征后彼水下别答此中又二初释同类后复次下释法尔初中复二初释相后而随下会通初中又二初正释行相后何以下征释因由初中有二一顺明二若水下返显。

　　彼水大中亦有风大等者但说和合缘起中有非是说彼静水外风风外静水二互相有法准思之故清凉云真妄交彻即凡心而见佛心斯之谓也其风当不能令水动及水当不能随风转此二风言是外风也。

　　异相为初同相为后者即上不生灭与生灭非一非异二义也并真生二门先明异相后从生入真方是同相若尔云何正辨同异门中微尘同相居初瓦器异相在后耶故知初后文无定属今但举其论意不取论文例同此中先说风水各异后说风中有水等如实义者唯此段中初即异相后水相风相不相舍离等即是同相谓马鸣师无其分明同异之言故龙树云此论本意随释应观不尔云何此中欻判前后及劝观耶谓今此文唯诠本觉非是通论上下之意更以本释二相相照文甚分明细详。

　　烦恼大海中有圆满如来至之波者即真妄交彻之意也由真彻妄故得初对圆满如来在烦恼海由妄彻真故得后对无明众生在本觉性全同向来风水互通应对释之故清凉云是知真妄常彻亦不坏真妄之相则该妄之真真非真而湛寂彻真之妄妄非妄而云兴。

　　为一切修行者等者斯皆本具非待新有但无所著皆成佛事故古师曰于一切法无所得者是名修道人何者眼见一切色者眼不得一切色耳闻一切声者耳不得一切声乃至意所缘境亦如是故经云心无所得佛即授记若有所得是魔境界若无所得是佛境界金刚经云凡所有相皆是虚妄若见诸相非相则见如来故次文说为六如来如其次第等者清凉钞云然十二入约其含摄并称总持约其性空并称波罗蜜约其性本清净皆解脱门约其觉性圆明并得称佛故佛名经云眼陀罗尼自在佛乃至意陀罗尼自在佛色陀罗尼自在佛乃至法陀罗尼自在佛等释曰由妄彻真故凡根境本来是佛故志公云若欲存情觅佛将网山上罗鱼不解即心即佛真似骑驴觅驴一切不憎不爱这个烦恼须除故今六境并称如来泛观论文似新变化境界说之。

　　不动一念等者谓所现身不移一念时遍三际时不分一身处遍十方处意显时处俱无障碍故法界观曰二事遍于理门谓能遍之事是有分限所遍之理要无分限此有分之事于无分之理全同非分同何以故以事无体还如理故是故一尘不坏而遍法界也如一尘一切法亦然思之玄镜释曰文亦有三初标二谓能遍下示能所相三此有分下明遍理之相于中初正明以全同名遍次何以下释全同所以有分之事全如理故若不遍同事有别体次是故下结示遍相后如一尘下例一切法释曰此论全同彼云是故一尘不坏而遍法界也此但终教理事无碍非据圆教事事无碍说也又以不动一念不分一身释本自然即前科名不动本性常寂门本论余文并是随顺机根契当门如末尼天鼓无思成自事而智净相自然而现不思议业相故下文云以有大智除灭无明见本法身(同此智净)自然而有不思议业种种之用以二科目唯显真应无碍之义故不动一念不分一身但属真身遍三世中满十方中唯是应身斯则正是此门所诠真应二身无碍之佛非同圆教十身无碍故不尔勿生灭门胜真如门圆教却劣彼顿教耶岂得圆教而成妄乎故真如门判生灭云一切诸法唯依妄念而有差别又岂从圆而入顿哉。

　　本觉体相等者相即义也则是四二之义相也者即人也则是真我之人者焉如上文释离念相者亦目本觉真我之人谓体性唯一义相乃多如是体相皆是真人故云觉体相者。

　　言犹如净镜者然四镜梵语记中翻云第一名种爱珠第二名明耀珠第三名离珠第四名应珠。

　　言谓如实不空等者问第一第三远离彼三云何第二薰为一觉第四化成净耶答有二义一情有义第一第三离也二理无义第二第四净也然不相应得名为离非是断除而为离。

　　故照远者开泰书本即是达字二体相滥远言误矣为一觉薰习者而薰习言回上贯下两次读之准长行故。

　　智正觉世间者此具二义一从他得名谓从所统世界所化众生得世间名世者则当破坏义故是世间之智正觉依主释也二自体立名此复有二一云世者隐覆义谓漏无漏为无为互相覆故是智正觉即世间持业释也一云生灭名世间门今说佛在生灭门中故名世间亦持业释也此上三义前二清凉后一龙树是故云尔。

　　大虚空者谓若遥观唯见大虚不见余物故云太空复名遍一。

　　远离边过等者即总结上四是边非中不尔应离五过无明染品名烦恼碍者即见爱烦恼也。

　　俱合动相名戏论识者即诸心王等也故下本云此识依见爱烦恼增长义故亦可即是大摄主梨耶名俱合动相故上文云不生灭与生灭合故。

　　福多伽者此云[咒-几+(口*可)]木即是臭林。

　　缘薰习等者据此文意非但诸佛从凡位时本性能于诸众生前出多化身恒常说法化诱无穷然今现在所化众生亦从昔来本受佛化修因克果皆已究竟但为虚妄而不觉知犹如𦦨水非待灭水方是阳焰从水有时本有干焰故此后二镜望前二相而分异者彼是随缘此不变故。

　　释摩诃衍论通玄钞卷第二
卍新纂续藏经第 46 册 No. 0775 释摩诃衍论通玄钞


　　释摩诃衍论通玄钞卷第三

　　大辽医巫闾山崇禄大夫守司徒通

　　圆慈行大师赐紫沙门　志福　撰

　　(论卷第四)克体无差别者谓唯一种根本无明约义差别假说为六故下文云如是六种根本无明故云克体无差别而前四种即是四句第一单明唯约佛见故第二单闇唯约生见故第三亦明亦闇佛生同见故第四非明非闇谓互夺双亡二义齐融故说名言道断寻思路绝离四句绝百非故后二易知。

　　所谓圆满般若等者唯此圆满及无所不明唯局果位例下究竟等五义亦尔唯同赤眼所见明故若尔云何经言尽摄一切般若智明既言一切亦通因也。

　　答曰因是无明黑闇之法道理极成身子不疑如上论云虽复名觉即是不觉远流应至十地又云是故一切众生不名为觉等故知但疑果位清净之智不问因也若尔云何论说五十一位始觉智哉答曰约分说故约前位故今疑一向出离无明清净智故。

　　实知契经者前百本中八十七光明实智经诸书本中亦并智字今勘写误。

　　迦罗鸠奢那者翻云利鸟又火鸟又眼赤鸟也。

　　答曰非非也者释颂末句远离远离故。

　　遍计所执者如清凉判性相两宗十重异云三性空有即离别此一余五依计相即故说体一非如彼宗依他唯有遍计唯空空有离耳。

　　出觉知树等者如上论云依不觉故而有始觉是也于论文中明了说等者今具引论属配六种且第一明者论云顿断无明成一切种智是也第二闇者论云以不达一法界故心不相应忽然念起名为无明更兼此唱是也第三俱者论云觉心初起心无初相乃至(即是净也)是故一切众生不名为觉乃至故说无始无明(即是染也)是也第四非者论云心(义合始觉)与无明俱无形相(由互夺两亡真妄交彻故也)是也第五空者论云三界虚伪唯心所作是也第六具者论云无明薰真如成诸染相(出染)真如薰无明成诸净用(出净)是也释曰上所属文有通本末今但取本不取末耳。

　　总有十种名等者前二句答后问下十句答前问。

　　我由无明以之为质等者即上为德质也问无明在时未有能报之佛若成佛时又无所报之惑其义云何答唯据无明在时说故从当得名如华果树同上见一处住地故谓此正说闇无明故非是据彼已断说也若尔前难善遣后难犹存答曰故佛但云我有多恩尽未来际不能尽报不言以何报何恩也此但谈说非是实有能所报故如上文云而言知初相者即谓无念但是假说故亦可无明已变为德不须他报据佛自行仍反报也此唯自行实为能报非有无明为所报故或可报于己转成德而言闇者从因假呼如草糠火故上文云六唯根本此则实有能所报故上三义中后二意以称名赞德为报恩也。

　　无等等生者此二等字俱训齐也谓此无明功力殊胜余无与等故云无等又能齐时而生四相故云等生今所引经俱之一言胜鬘经中则是具字具谓资具即并上五共有六事胜于他化自在天众而根本六义胜余枝末一一配合如演奥钞。

　　一建立义等者故俱舍云得谓获成就彼论释云初获后成今此二义同彼释之生唯局所得通能所若所望所即是持业若能望所便成依主而所引经似唯持业。

　　不能觉不觉者此颂应云以不能觉了故名为不觉以唯一颂文窄故尔。

　　般若等者此中三法初一是德后二即惑初一全同肇师般若无知论题以无虑知分别识故犹如明镜无心现像故经云圣智无知而无所不知次一即是九相枝末虚妄了知自是无故故云诸戏论识即是知无肇论难曰圣智之无惑智之无俱无生灭何以异耶(第八无知知无难也意云圣智言是无也惑智亦是无也又俱无生灭有何异耶)答曰圣智之无者无知惑智之无者知无其无虽同所以无者异也(双标二智之无也般若无知即真智之无也惑智有知即真谛之无也无即虽同无知知无异也)何者(问异无所以也)夫圣心虚静无知可无可曰无知非谓知无(圣心虚静无相可知故无知可无是谓般若无知非是真谛无知)惑智有知故有知可无可谓知无非曰无知也(惑智有知知物性空故有知可无是谓真谛知无非是般若无知)无知即般若之无也(无知即般若体空智)知无即真谛之无也(知无即真谛法空智)是以般若之之与真谛言用则同而异言寂则异而同同故无心于彼此异故不失于照功等注云体者达也。

　　譬如诸种等者种能生子故名种子芽在种位名为隐子若出生时谓之显子法准思之。

　　譬如天网者谓网摄持诸物类故无明摄持诸烦恼故以无不摄故持言天故老氏云天网恢恢疏而不漏。

　　有爱数等者谓有爱言具通别名且别名者故胜鬘云四住地者谓见一处住地欲爱住地色爱住地有爱住地初一三界分别烦恼见道位中一处断故后三三界俱生烦恼如次欲色无色之惑爱力偏胜故从得名斯则有爱唯局无色故云别也言通名者有通三有爱通一切分别俱生皆名爱故爱力偏胜总立爱名今云有爱是通非别故大宝积经胜鬘会云世尊无明住地于有爱住地其力最大譬如魔王等大同上引自体经说更有多节并无数字今论有者同别行经谓四住惑皆在有爱法数中耳故次文云世尊如是有爱住地数四住地不与无明业同等。

　　力无力门者能成能显即是有力所成所显即是无力而归攀言并训依也今此二门真妄相形真本有体但依他显妄元无性故依他成依他成故本觉随缘若尔所随之缘更何者是答曰谓即不如不如是何是无明用谓本觉性随能迷用成彼不觉体性得起故复礼问云真法性本净妄念何由起故清凉答曰迷真妄念生(迷真即用妄生即体)而全同此迷真是用得起是体问体用俱时因果何分答以义假说用因体果如境因识果虽一俱时亦须义说境用为能起之因识体是所起之果又如第八现行种子亦是体用因果之法此二相望决定同时为能所持为能所起今此亦尔细详易见问今论明说无明有因谓彼不如余教所说无明无因横从空起有无相违云何会同答余处但说无别因起故圭峰云不同余法展转相因彼云余法者即是报业烦恼三障展转为因而生非遮无明自因而起故无相违。

　　一切无明等者前言而有其念念字是末今云念无自相念通本末故云一切无明其二念言有此通局自下本末不觉望于本觉二互相依显也。

　　法身般若等者法身明本般若即智并依法身德义说故如上论云依此法身说名本觉。

　　能知名义者即本觉名义也。

　　虽断粗相等者意言三中粗者先断细者仍存如现相粗八地虽尽而余二相细故犹在无明与彼相依得住后二准知不同果位生相全尽无所依故无明亦灭如三子亡父亦随丧其难善遣何分两重况上下论无文说故又准论云不知转识现等及以依转识说为境界等似八已上有细三相详之。

　　所以者何者此有二义一通征业相依彼无明起之因由二别征次上动则有苦由何所以意云以何因由才动即苦答云不觉为因故是苦患故远公云一毫涉动境成此隤山势是也。

　　依此动作彼转者应云转作彼即是回文不尽故也故上文云转作能缘。

　　能起诸念者问准此问词本文应云忽然起念即无违矣何言念起耶答文虽在下义应在上故无所违此上皆问意言前说能动能起皆是独力之业相非关无明之自体故今再问无明之体。

　　此处等者自下方答体唯佛了余莫能断显业用因亦分了以渐断故故用可说体不可论。

　　不可分柝等者直释名分柝拣异名隔别即是分疏辨柝离隔别异亦可同上王所心境说也精细起动微隐流注。

　　言键摩者此翻为识于前业识阿梨耶中已对辨讫已上皆是本性智经余义如彼亦已释竟。

　　本一者智相等者此下六相各具三节一标名二举因三显相。

　　依此经文等者问既释支流亦说第七本论六粗应具七识何凭大本唯意识耶答谓彼支流兼就微细劣弱义边亦说第七然其本部但据增强显胜义边故唯意识今此本论全同二经若依具本唯明意识若依支流亦兼第七然约非异通在六粗非同海东别属智相。

　　兴盛六种粗重相者准千山本于相字下有一故言木罗石蜜等者开泰本云木罗石蜜甘淡等味随其所应出种种味能起舌识诸大触着和合种种善美乐具能起身识此即案颂六尘次第起彼六识颂文众字属于触尘。

　　无别体耳者意以六七二识体同但言其一已具二矣。

　　心俱和合生者而有二意一准今偈和合之言不离之义第八心体如日月水而前七识如光明波波与水俱不相舍离而波得起故非一异今此亦尔二准上文俱合动相曲有二义一云第八心水与境风俱和合起七故不一异一云上二字标下三字释由风与水和合起波故波水俱不一不异法准思之。

　　不从内来等者谓前七识先来无体在彼第八内外两间故无从来不同于人先已有身或在彼房内外中来余教例知。

　　谓彼等者今此一颂而有二义前之二句于一藏识而分七故此如上云藏识海常住等颂也后之二句于一意识而分七故此如下云一意识中分七种故而如等者上释初句八识皆有不可破坏常住之相故云不坏相有八下释后句相字已上释无相言皆字已下释亦无相亦可其不坏相而无有二故云无有二相是故颂曰无相恐执无二即定为一故云亦是无相是故颂曰亦无相则是无二亦无一也若依此解其皆以下即是总结。

　　末那陀识者即是第七末那之名应是梵语有广略耳次言三细则是通名下业识等则是别号今此亦尔上标意识但是通名下言末那陀即是别号。

　　同说末那等者依前二中率上达下备数门也应此中经亦同初本上节说云转识业识智相识前二名同故更不会后一名异故别会释。

　　此二坏不坏相者坏即非异不坏非一亦可坏谓灭也即无常义不坏理也即常住义如上偈云不坏相有八。

　　以此义故等者文具两节初蹑前经义直明缘外后征释经意缘外因由意言有何所以须要外缘是故征云何以故而答意云如风激水波须依起境现梨耶七识须生盖不自由故须缘外斯之总意因上后本但说七识不说八种之所以云末那意说总为一故故今言七缘外尘起正是与六同体同种故得缘外兼次所引伽陀所说即前释云意识微细分位无别体耳谓从会后本乃至此文血脉相承都一意耳若约异种同护法义不缘外矣今此论主同异双存护法论师唯据异义良以教有权实理有浅深故尔。

　　现镜识体者体则性也同楞伽云藏识海常住又体谓事体偈云日月与光明等。

　　若尔现识等者即前叙破异师之义谓上但以散言直立故前论文散言直非故今再立此量成云现识前陈应即末那后说为彼意识亲所依故因犹如意根喻。

　　即有二意等者且宗有二边同种相符别种违教。

　　应审思惟者今审思云后五复次分之为二前四约事则有粗细后一即理则无粗细于前四中曲分成三初一唯就人法分之次二唯约相待分之谓初一唯细后一唯粗中间四相亦粗亦细望前则粗对后则细后之一次望他三细故六唯粗。

　　本无漏者始本二觉也无明者本末二不觉也此二皆有业用显现而非实有故名业幻。

　　言非可修相者望彼涅槃非是了因修显故。

　　言非可作相者望彼菩提非是生因所作故。

　　毕竟无得者此之二果即性净本有故无得也自下释伏疑疑云若众生已入涅槃更无新灭即已同诸佛何故不能现报化等色身耶释云法性自体本无色相可见如何使现色等耶故云亦无色相可见又疑云若法性非是色相可见法故不现色者诸佛何故现报化等种种色耶释云彼见诸佛种种色等者并是随众生染幻心中变异显现属后异相门非此同相门中本觉智内有此色等不空之性又亦可本觉不空恒沙德中亦无此色相(前义色即不空性后义智即不空性之言语助勿为隔法)故云而见色相乃至不空之性也何以得知彼法体中无色相者释云以本觉智相非是可见法故也。

　　随染幻差别等者起信别记说有二门一约喻二就法喻者且如幻兔依巾有二门一兔二巾兔亦二义一相差别义二体空义巾亦二义一住自位义二体成兔义此中巾与兔非一非异且非异有四句一以巾上成兔义及兔上相差别义合为一际故不异此是以本随末明不异二巾上住自位义及兔上体空义合为一际故为不异此是以末归本就本明不异三以摄末所归之本与摄本所从之末此二双融无碍俱存故为不异此是本末双存无碍明不异四以所摄归本之末亦与所摄随末之本此二俱泯故为不异此是本末双泯平等明不异第二非一义者亦有四句一以巾上住自位义与兔上相差别义此二相背故为非一此是相背非一二巾上成兔义兔上体空义此二相害故为非一三以彼相背与相害此二位异故为非一谓背则各相背舍相去悬远相害则相与敌对亲相食害是故近远非一也四以极相害泯而不泯(非害)由极相遥存而不存(非背)此不泯不存义为非一此是成坏非一又四非一与上四非异而亦非一义不杂故又上四不异与此四不一而亦不异理遍通故是故若以不异门取诸门极相和合若非一门取诸义极相违诤极违而极和者是无障碍法也第二就法说者巾喻真如如来藏(即是随染幻差别也)兔喻众生生死等(即是性染幻差别也)非一非异亦有十门准喻可知又兔即生即死而无碍巾即隐即显而无碍此生死隐显逆顺交络诸门镕融并准于前思之可解(以论前后多说幻喻故引兔章欲令顿晓深思有昧勿咎文繁)。

　　能觉一相者叹前百重会异归同也良有滞异故须遣之即真如门远离三相圆满三德即是一心故名真如是也。

　　能觉一相即无相法者叹后一重拂迹入玄也恐滞于同故再遣之真如门云言真如者亦无有相是也。

　　寻义之述等者谓前同相全案经文故云依此经文立同相门今异相门但取经意不依其文故云寻义之述立异相门。

　　直释因缘者此有二义若望前文更不释彼是心生灭若对后段未释因缘殊胜不可思议故云直释前正后兼。

　　论曰即此文中自有二门者上释生灭初唱论曰此中有二门问两处此言皆目近之词云何彼科唯局当唱今于此科亦通后文答亦与前同非该后文何者谓释此唱竟而便结云已说随文散说决疑门故知非也又问论云次广说门此中二品等分明该后云何上文不同此耶答彼是大科已同此讫此是子段不可转例况次广说门其文散漫不言此中故通后文上此中言其文定属唯局当段不通后也故前后异不可一准况彼一唱并无关涉后段之文何得歘尔预先科耶今此一唱总标双征而关后段因此须指道理应尔二文既异何得例同。

　　一者摄义显宗等者谓收摄诸多因缘之义显示此论因缘之宗或通诸教之所宗也故古人云儒宗五常道宗自然释宗因缘斯之谓也良以此章正辨因缘故。

　　现识体中又有缘义者体具二义一理二事若据理体前望彼识故是因义神了顺故今望彼相可有缘义神背异故若据事体前识望识故是因义解了同故今识望相可有缘义了背异故以识例相亦具因缘谓以现相且属能缘若望彼相则是因义背本同故若望彼识则是缘义背了异故若属所缘但作疏缘以非精法阙彼心识了背故义故论不指更具因义或文影略若望六相亦具因义非情亦是不觉气故。

　　望于六尘相者[千-┬+下]山本云六粗今误。

　　果报为始等者问果报云何与业为因耶答由若报上复造其业同余教故次由业重故起惑也故上文说灭相通用于自望上皆与力故亦可但约对果方得名业等此则自宗相待俱成互相对待互为因果又此即是缘起之法从无始来十法同时非有前后故上论说俱有四相如起一舍若阙一事舍不得成故互相籍舍方得立成一众生若阙一法生不得立由十互赖生方得成故十更互为缘而起今据义次且说上下下上因缘又如子养父故。

　　复次一切有为等者有三复次初无常门遣次无我门遣后相待门遣斯据中论多立此门上来随相遣彼空执断见假观也辨相遣彼有执常见空观也双则中道齐离二边中观也一心三观同时思之。

　　何以故等者谓何以众生有心识故此释征也初重问答由有心识故有佛性此重征释由有佛性故有心识良以性识二相成尔复次为欲至亦寂灭者大分为二初破权局名后以无下立实通号于中分三即是三谛初至皆是幻化则是俗谛次之二句则是真谛后之四句即第一义谛上言寂灭即非有义下云亦寂灭即非空义由如空空故属真体此同中论云因缘所生法我说即是空(真谛)亦为是假名(俗谛)亦是中道义(第一义谛)此论释前生灭因缘故得同彼因缘所生等也若就境论法法三谛融即无拘若在心说念念三观亦无障碍若渐熟习更带三止空观即带体真止假观即带方便随缘止中观即带离二边分别止此三止观一心顿具法性尔故天台智者云破一切惑莫盛乎空建一切法莫盛乎假究竟一切性莫大乎中故一中一切中无假无空而不中空假亦尔即圆教之行相如摩醘首罗天之三目非纵横并别故(达磨大师以心传心不带名数直为上上根智俾忘筌忘意故与此教同而不同智者禅师穷理尽性备足之门故与禅宗异而非异也)三观圆成法身不索即免同贫子也上俗谛云皆藏识者九相皆具能摄义故而由作因能持果故皆是末那者皆具能生依止义故皆是意识者皆具依意所起义故亦复皆非者上据非异此据非一是故九相各有别名非皆通名梨耶等故问宁知非是就性空说答以此俗中未说性空次于真谛方始说之。

　　不可思议等者谓即一而三相不同不可作一思议又即三而一体无别不可作三思议又能三能一非三非一又不可作定空假中三法思议谓理圆言偏言生理丧故不可议法无相想思则乱生故不可思又不可作定梨耶等言念说之由假名故三名亦得无碍故也斯则通证述理文中名谛各具无碍之义七五不生等者此五句中前三真谛后二中谛第七前五第八第六三细六粗如是八识九相皆空斯则真谛也有空无有即非有也无空无有即非空也斯则中谛也。

　　一切万有等者此下有三初即名空次一切下相空此中复二初即法空后一切众生下即人空后身尚不有下即妄想空斯则相名妄想如如正智五中前三则是不觉今即前三不觉空也此即真谛。

　　而能令作等者贤首云此则引生令熟次则引熟令得果故二不同故余教云发业一发润业数润今此同尔此相续识具二种义一自体得名相续即识如前唱论识与法执相应不断故二从他得名相续之识如此唱论能令惑业苦不断故。

　　唯心回转等者龙论明本则具二意一云若尔已上释论已下通妨前中复二初据论显文唯遣诸法以上所说十一末那皆依本觉真心而起故今显言结归唯心此中又二初征释上节正明后征释以心生下所由后诸法唯心下就论密意兼拂其心谓妄法既尽真心亡故若尔心不见心既是显言何云密耶。

　　答曰彼遣妄心此拂真心故不违理二云上下并释本论文义初征释正明谓是前一心随无明动作十一意故故说三界唯心转也此心随薰现似曰虚隐其虚体诈现实状曰伪虚伪之状虽有种种然穷其因缘唯心所作故本文曰是故三界虚伪等次所以下释此义下初问意云现有尘境云何唯心后答意云由人妄念分别而见妄念即是分别义故故云妄念而生又如梦中一切分别即分别自心由是唯心无外尘境中边论偈曰由依唯识故境无体义成斯则以心遣彼境也次诸法唯心下释心不见心等既尘无有识不自缘是故无尘识不生也论偈下半曰以尘无有故本识即不生斯则以境遣彼心也。

　　无相可得者或唯约心或通心境皆空无相也。

　　次若尔下释当知世间至种种法灭故此中有四一结相属心无明者根本也妄心者业识也以一切境界由此而成即现识等也若无明未尽已还此识住持境界不息一是故下举喻以说是一切境依心住故离心无体即心无体犹如影像离镜之外无形镜内复无其体三唯心虚妄释外伏疑疑云既其无体何以宛然显现故论释云唯心虚妄此并真心之上虚妄显现何处有体而可得耶四以心下反验唯心显境成妄问何以得知心上显现故论答曰以心生等良以心生法生等故知也此意由前以无明力不觉心动乃至能现一切境等故言心生种种法生斯则心境薰动故云生也若无明灭诸识皆灭故言心灭种种法灭斯则心源还净故云灭也意云既心随不觉妄现诸境即验诸境唯心无体也此唱总意良以因缘和合道理成辨诸法无性义显不住义彰故结和合属于心也斯则贤首全同龙树者由诸教云缘生故无性无性故缘生又因缘所生法我说即是空等故得同也又论意然也后复次由心下重指本论配归法门故下结劝云如其次第应审观察谓上释中但漫解文义故今再指令属本文若依初义或但指前三复次义唯属释论亦可通矣。

　　本种种妄执等者问准释论解即唯法执应在前意何属意识人执品耶答前意后识二非一异今据非异故无违也故上本云即相续识。

　　三种凡夫者初人造诸业次人起我执后人起法执是三差别。

　　毛头难角者切韵云角竞也等意言此位与彼惑业角其力能甚大难也若准钞引是此觉字即难觉察惑业故也。

　　定是不著者准千山本无此着字。

　　殊胜不可思议者谓三人中对前二说也故上铭此为挍量分即对三人挍量胜劣故。

　　本依无明薰习等者意言依彼无明薰习本觉而作因缘起彼识故而此因缘深细难明故前二人莫可言思亦可推寻所起识之因缘难穷了也。

　　从初正信者即十信位可以证下断本无明亦通十信也下文略故但说三贤已上贤龙复略但说登地已去故知且就增胜说也次句三贤比观观察故次下十圣理量亲得故。

　　执相应染者准下释意王所相应点污净行名相应染总通一聚执唯人我但局身见相应即染持业释也执之相应染即是总从别法得名亦以别拣通依主释也亦可执是相应染拣后不相应故执染二字皆通体用相应二字唯局于用随其所应作持业释下二准此三不相应亦例此知疏更一义心境相应。

　　言常无常门等者决定常住对次文时体性不变对次文处如本论云从本已来(是时)自性清净(是处)。

　　言无常常门等者常恒无常对次文时恒常变异对次文处如本论云常恒(是时)不变(是处)又常恒言亦通处也。

　　文相可见者以所谓下一句释上无常常门一句本中常恒不变又以不达下一句释上常无常门一句本中而有无明此并义句非文句也。

　　如本至一者等者贤首云若二乘人至无学位见修烦恼究竟离也。

　　信相应者十解已去信根成就无有退失名信相应故地论中地前总名信行地菩萨无著论中亦同此说也此菩萨得人空见修烦恼不得现行故云远离非约随眠以留惑故摄论云若不断上心即不异凡夫若不留种子即不异二乘又二意留惑为自他也此约终教说若约始教初地已上方说留惑如余论说释曰始终二教留惑相去较一僧祇权实照然。

　　谓后得等者然虽理智断烦恼碍仍自未了智碍是净非与断名不云彼断而由量智见是清净乃立断名故云此断斯则二智缘二谛境断二谛惑各别而谈余文亦有相即而论如破和合识相灭相续心相即根本智双断二也又如随诸众生所应得解皆能开示种种法义即根本智亦缘俗也理智既尔量智应然故清凉说性相二宗十重别中第八能所断证即离别中即二二智各有二能一能断惑二能证理耳。

　　所谓本觉随染之心者本觉通用望所成法非一非异今据非异故即所成之心王也非取能成之真心故亦可本觉随染所成之妄心也如次文云依染净差别心依本觉名净念依不觉名染各顺亲生之因义也故能依异得说相应下不相应由无所依染净差别故无二异两得相应以本不觉更无所依之染法故是故论云即心不觉常无别异心则三细妄心者也或即依彼真心而起或即依彼妄心而转故更别无所依染法难显与彼三细差别故不可说两得相应若尔上云无明为因生三细此岂不是因果异耶答彼据细粗前后假说因果今就克性同时难分二异故上论云三贤不量十地非境即此义也。

　　三种相同等者谓就所依异知缘同也。

　　若尔何故等者意云若如是同知缘尔何故彼经说相违转耶。

　　言逆上顺下者应即是彼上下二转今相应染违其上转顺其下转故云尔也。

　　相应相违者相违即是不同之义谓此三句如次对前三句不同如即心不觉翻前心念法异常无别异翻前依染净差别下句准知故云相违。

　　应审思择者其本论中出智碍之所以而有三节初则诸法常住寂静无动故法华云世间相常住胜鬘云一切法常住(由如幻兔本自麻巾)次由无明不了万法全是真如妄见别有所云法者即上一切法也故上论云不如实知真如法一故不觉心起而有其念又云不了一法界义故心不相应忽然念起名为无明(如人迷幻谓有实兔)后由妄见执彼实有故不能了假法一尘(由执实兔颠倒心故终不实了幻兔一毛)如有偈云若不证真如无由了诸行皆如幻事等虽有而非真释曰论初二节即偈上句后故不下即偈下三别记亦云无明不了即动是静故是以动中不能差别而知也。

　　二障二碍等者一云二障一向因中所断无至果故今此二碍烦恼通因故云据断智碍唯果故云不断以因位中不断体故此约因中一是可断一不断故兼就无明自体而说若就其用亦通因断故上文云从信相应地观察觉断等上疏亦云损无明能即据根本无明用也一云其烦恼碍一向说断其智慧碍一向不断何者上论颂曰如是六无明克体无差别又密严云根本无明于幻人中能作幻质于德人中能作德质不可取一非一故又清凉云我由无明为质成证觉道是故报无明恩无尽既说体同及为俱是(不可断半)报恩无尽即知不断也故下文云然此中断不舍无明以为其断非以断除而为断故若尔云何断义成耶谓断烦恼心断除不起故然引本断而证始者论云今始起德本来有故又上俱是无明云如一夜色喻根本无明也人见是闇如余惑迷见无明染赤眼见明如佛智悟见无明净但易人目不须除闇此符论宗问上说灭相实是清净功德之法应亦同此是不断耶答曰上云断有二门一同体同相义故说灭相以为清净即不可断故无行经云贪欲即是道等二异体异相义故说觉于灭相实是过患即是可断故本智经云根本无明闇等今据异门体亦非断岂同常往通途之义亦可灭相揽真妄成但觉其妄是过患故一向须断未觉其真是功德故一向不断今此根本妄亦非断不同灭相真故非断故灭非断望此非断二不同也故上论曰十地非境三贤不量唯佛能了不可妄说然依经说假言强称等斯言验矣

　　(论卷第五)。本生灭相者据论本意入此门来但释立义分生灭因缘相其生灭二字正是门名其因缘相但是显彼生灭法上差别之义故但得云生灭之因缘生灭之相故但长分三段释彼三种前二已竟今当第三。

　　则风断绝者疏牒论中于风字下有一相字此言风相直属其波若无相字但是其风非论意也。

　　心得相续者意由本觉真体不灭心相相续而成邪聚可与上喻风相相续齐也。

　　粗重生灭等者意言粗细生灭之义相与彼粗细之心体相应不相应故本云相者即义相也大同百法四相是彼不相应行假法所收八识是心实法摄耳然粗假相与心相应以相显故如大波涛与水相应以动粗故其细假相不可说与心体相应以相隐故如似流不流不可说与水湿相应以动细故故引经云流注生灭相生灭即斯二也。

　　分契不契者意属相应不相应二也。

　　独力业相之全分者既言最细唯是佛境应云独力业相之一分其粗一分已与所成粗和合相十地断故犹如风用须渐渐息而彼波相亦渐渐停不可却说波先止耶故上文云从信相应地观察学断至净心地随分得离等是也今据说四句中第四细中之细故云全分不可收在细中之粗以是根本无明用故然横对他但是其细故唯第四若自竖望前前者粗后后者细故通诸位渐断故也若尔云何与粗同时断耶答曰违根后智义各异故亦可今据尽处说耳。

　　妄想现镜识者即前无始妄想薰是也又同上说现镜识体为因义也。

　　如其次第渐对治故者约义次第非据时分若尔何不从粗向细断耶答曰然上论云为拣始觉悟次第故故今且说自细之粗据实本来同时断竟。

　　不舍等者此中有二一不舍名断二断除名断碍亦二义一体空理无二体有理无初即烦恼染本空故多教说故后即智碍体本有故此论说故颂曰随义立异名克体无差别又云如是六种根本无明等然就同体说闇理无耳由此体有理无之义故说不舍名断由彼体空理无之义故说断除名断是故立一断义异也。

　　谓断烦恼心者正释断除不起故者遣疑谓人疑云勿同无明不舍名断故今遣云断除不起故大同相宗自性断义无明亦似缘缚断义广见上文。

　　然若等者科文已判今复释云已上总彰难意自下方正消文次云本觉同灭无所有也此通二意若据科文但属印前先已难故若依此解唯当后难今正序故此二含在若心灭者矣然则然前起后之意然前说竟然后若等。

　　至于邪定者意言从果至贤即是正定又至信初即是不定又至长流即是邪定若言入邪起应化身非自作邪者非也何不入彼正不二聚现身化耶。

　　染净相薰等者此门意兼总别二义总则通明上三章也谓是心生灭因缘相其间各有薰生之义皆以此文总显示故不尔宁在三章后哉别则唯明生一切法也谓生灭门初唱论云心生灭者依如来藏乃至此识有二种义能摄一切法生一切法云何为二一者觉义二者不觉义此即总明自所言觉义者至性染幻差别故别释摄一切法谓举觉不觉无法不摄故自此已下别释生一切法谓四种薰习无法不生故问云何越彼因缘相耶答三章相续正明上立余残未尽后复别明后二已尽更不论矣故第二论云如是种种摄生薰习差别之相至彼别相决择分中分明显示斯之谓也。

　　自有六意等者初一妙有次二真空第二名空第三相空第四空有无碍第五拣外道第六拣权小如护法说能所各具四种义故方立薰习余法皆非今此亦尔能所各具六种义故方立薰习余亦皆非准次结中具无量义非但六耳。

　　后有并兼中有者谓下四法各开二种唯除境界仍旧不兼但就一体义分二薰余之三种各兼其一业识中兼事识无明中兼枝末真如中兼妄心此则正体有四而义有八谓随一中分二义故而所兼中体义各四谓余二各一妄心开二以意识薰及意薰习故成四也。

　　一切染法者而真如中所兼妄心亦名染故。

　　班多等者此云鬼集林。

　　[企-止+(十/思)](音惠)末那提者此云怖香。

　　梵檀等者此云仙居林。

　　陀摩等者此云仙香。

　　实无于染者即不变也。

　　则有染相者即随缘也。

　　实无净业者即违他顺自也。

　　则有净用者即违自顺他也况具上六义故又云皆是幻化故不同权教定相之法不可更变染净互成今无定性假名染净随缘转变更无碍耳。

　　三者发起问答决疑门等者问此后二门皆属第二净品相薰何得而为大文科耶答前之二门则是正释后之二门则是通难染品无妨唯会净难若尔应大分二初正释后通妨答曰为避文繁但长分耳。

　　因缘各示者问下论但说差平二缘并不言因故彼科云缘相散示生解门云何此中而言因耶答夫因缘者而有通别别则因亲缘疏通则不分亲疏今则是通下则是别故无所违各者别也即别开说差平二故。

　　至部实主者此通法喻至者极也部者类也实者真也主者依也犹如虚空至极真实作彼部类万物之主法准易知又千山本部是都字都者总也此文更直真如虚空总中之总故。

　　生死之海更深者此即变易贤首云三细梨耶是变易体。

　　具受一切苦报者此即分段贤首云分别事识为分段体。

　　四毒等者涅槃经说四毒蛇同一箧如四大同一身释本身言则以上句释本心字又云贪欲嗔恚愚痴憍慢亦名四毒释本心也却以上句释本身也又但对前变易之中最后二句总显大患非是别属本论之文。

　　如实薰习力等者如者似也实者真也意以第八虚境如似真实第六不了妄计为法焰水虚干如似实湿。

　　如有者意言八境无有主宰似有主宰第六不了妄计为人焰水本无济舟之用似有彼用准此二薰唯于现识所现境上义分细粗说有二也六八识境粗细亦尔八如目明睹空明净六如目闇见空昏闇然明闇异空体非二虽细粗殊境体是一非同始教质影双存今此即是唯影无质之句也前后准悉。

　　增长取薰习故者问云何不起后之二耶答别记云后二是业果非所论也若尔何故上文境界缘故生六相耶释云前据通论此约别克以此后二是妄心之作用非亲从境生也。

　　中重云何等者根本不觉名上见爱枝末名下能薰虽一业识为体而具二种力用义故如前文示通作用云于其上下皆与力故科当妄心薰无明故又初即下上因缘后即未遍因缘。

　　变易细苦者别记引经云无明住地缘无漏业因得变易报此之谓也问论云业识经说无漏文如水火义同云何答但是一体而具二义一就所依染分谓之业识如净薰染始觉净智依彼末那名为意薰是也(经云生因惑又名虚妄行)二就能带净分谓之无漏如证发心根后之智带彼业识名为觉心是也良以无始至登十地真妄和合染净交彻如金杂矿随应立名耳又贤首云以此业识能资薰住地无明迷于无相能起转相现相等相续令彼三乘人虽出三界离事识分段粗苦犹受梨耶变易行苦然此细苦无始来有但为简细异粗故约已离粗苦时相显处(上释上节下释下节)以事识能资薰起时无明起见爱粗惑发动身口造种种业受凡夫分段苦故释曰但以事识正薰无明与释小异余全同矣。

　　自体本故者自体属业识本属无明是自体之本从他得名依主释也故上文云业识妄心因无明故自体生已故云自体。

　　通达遍故者名义同彼本遍因缘通达即遍持业释也如上文云各有二依谓通达依及支分依故云通达。

　　根本无明等者准此经文唯言根本即知前云自体本故通达遍故亦唯根本但于通达遍故中兼说枝末例彼业识分二同此但于下薰力中兼彼事识。

　　本所起见爱等者贤首云但从本生故云所起。

　　自有二薰云何为二等者准此因果并通本新三大三身亦通新(始觉)本(本觉)如金在矿谓之本有后若出矿谓之新有虽说本新而金体一三大三身因果功德皆通二矣本新同尔故下论云同此义故三身本有理故显了及问答中说彼三身本有薰习并名本觉准知出缠皆为始觉既报化出缠为新有薰习得名始觉而法身出缠亦新有薰习得名始觉此据终教理事无碍因隐果显本新历然非滥圆教事事无碍因果交彻新本相收。

　　谓虽未得十信之位等者此则信前散乱闻法泛尔发心起猒求行以此为因渐行十信此是根钝懈堕之流若是利根勤勇之者闻法发心即登信位故璎珞云从具缚凡未识三宝好恶因果值佛菩萨教法中起一念信便发菩提心是人即名信想假名字菩萨略行十心所谓信心进心念心慧心定心戒心回向心护法心舍心愿心(云云)。

　　本觉智分等者由此本薰令彼妄心猒苦忻乐如上本云所谓以有真如法故薰习无明等是也又别记云此二薰习皆是真如内薰妄心有此猒求还薰真如成胜行也。

　　以菩萨等断无明故者此出登地意薰所由谓同前说无始薰中于十地内断十无明故此则唯从相续已上总名法执故并属意是十地断前说信贤意识薰者谓执取已下属烦恼障总名意识故是彼断。

　　速趣等者问此意言速前识称渐其故何耶答别记云意识薰中望意薰习而有四劣一能薰之识自浅薄故二望所薰真如犹悬远故三不觉知有末那赖耶故四不觉知有法报相故是故不能疾得菩提也意薰四能翻前劣故谓能薰深厚彻五意故余三可见是故望大菩提速疾得也释曰彼判意识唯局十信不通三贤故具明四今据十信亦通此四若约三贤唯用前二。

　　自自作自等者自然作体名自自然作相名自故云自自作自非由他梵王等所作故云无他力故第一论云为欲显示一法界体平等平等无有其私无量性德自然本有非得他力故。

　　如是本觉发过恒沙等者此段能化化所化生并属本觉本因果薰后若新起并属始觉始因果薰准于此义若已修成十方诸佛三身果德并属众生本有三身若望于佛并属始觉此则但是体一义异谓随染幻有差别故。

　　如本用薰习者等者疏释论中脱此一句致无三身本有等义及下差别平等二缘亦与龙树所释不同因辨二本上下差别虽有多处而脱津要彼论三处一真如门今论云若离说念名为得入彼脱说字二觉义中今论云所言觉义者谓心体离念相彼脱相字三净薰染中即此文是言二全同者是未晓也。

　　作境界者如上文云作彼六根所缘六尘即六如来日月光明如来香积芬流如来等是也。

　　起信生解等者谓起信(信)生解(住)建立修行(行)造作不转(向)到正后二地达真俗境(地)。

　　由此义故等者三身本有并是本觉后出缠时悉为始觉非同常义法身本有报化始起故也。

　　应审观察者今审观云自若依初门乃至到无上道属本问词从本觉佛性强劣别故乃至差别属本答词亦如科文判其分齐。

　　一切众生至无本觉故者良以本觉具妙有真空二义故也又别记云由染本性离无染可离德本性现无德可现故其真觉无觉义也是故远离觉(菩提)所觉(涅槃)无觉而不彰故名佛也。

　　差别性故者意以烦恼为众生性如本论云无明厚薄不同是也非属假身为众生性不尔云何次引无明体一作相违难哉下亦但会惑体同别非会假身身异极成故更不言。

　　若尔此文等者意因上说不可同种种者性也性者体也若是不能同一体尔违下偈云唯一体无二故云若尔若准下答自宗决定众生惑相亦并同体而似本觉但是众生身各异也。

　　种种心相中者此上二偈明其身异次后二颂明其惑一今难惑一不难身异然上二颂相须引耳。

　　为显后义者此会本论无明厚薄不同等文即上差别性故是也。

　　谓欲显示精进修行等者前证差别相续此证引摄决定故但顺证自论也。

　　相续别故者相续身义即此所用若更转训身者体义即上所用故前后文同名相续而所目法各有异也彼属无明同一体故此属外身人各异故上下言身准此拣择身即色身其无色界虽无粗色而大疏说有细色故亦可总聚假者名身彼有四蕰假者身故。

　　天殊地别者记云天玄也地天也意云玄殊大别或如常云天悬地隔也殊者悬也别者隔也。

　　法界之外等者意言果位佛性非意识缘故云法界之外空宗尚云如来身土甚深微妙非三科摄况性宗乎。

　　现量境界者现今分别量度之心所缘境界非彼三量中现量心也。

　　无明烦恼厚薄别故者准此并本上言无明体通本末或是举本而影末也彼论明一唯自望他相对而说如本望本末望末等而论一也非据一人不分本末细粗等殊而名一焉由此而作四句分别一身异惑异如起信论二身异惑一如玄文论三身一惑一二论不云若就非异可有此句若就非一则无此句余三并是非一而说四身一惑异二论极成皆分本末粗细等故。

　　如是种种无量差别等者如是则为指法之词即指先问何故先成佛后成佛等并由无明非是本觉不平等故又亦近指本觉佛性强劣别故等之二义皆由无明等也。

　　无明分位非明分位者明即本觉下皆准知因上差别皆由无明不由本觉转起下文。

　　亦离五边者此有二义一云即五有为也故上文释离念相云离大无明名为离念离四相故名为离相一云即五句也第一执有是增益谤第二执无是损减谤三执亦有亦无是相违谤四执非有非无是愚痴谤(此上即前亦出四句)五执非非有非非无是戏论谤上来二义所明皆是着边之法不与中道实智相应故云亦离五边别记三十三四谤章云凡夫迷因缘故起夫论一切诸法从因缘生无作者故作时不住无自性故非分别智不了诸法法性如是不可取著然凡夫二乘诸法生时即执为有但因缘之法其性离有离有法上执言有者不称理故名增益谤有既成谤无应合理义亦不然因缘之法性虽离有然缘起现前不可言无于非无法上执言无者不应理故名损减谤有无既是其过亦有亦无应是道理答因缘是一法性不相违不相违者是因缘法今言亦有亦无其性相违相违之法即非因缘执因缘故名相违谤也既亦有亦无是相违法不称实见非有非无应与理合今即答言夫论道理约因缘以显非有非无若是因缘之外不应道理戏弄诸法名戏论谤夫论有所分别与取者相应者皆是情计不应实理论其实理离念绝相名为中道故经云因缘之法离有离无也又小疏云四句之火莫焚万法之门皆入释曰既云万法因缘下至小尘须离四矣。

　　背天非天者书本非字亦是背字然上中天二字即是中道第一义天以此即是摩诃衍法当三谛中第一义谛恐人滞之故须遣也故云非中非中背天背天。

　　言演水之谈等者说文云演水流㒵也足断手立并是喻也上句名言道断(由足断故不可游路)下即寻思路绝(由手亡故不可指路)亦即口欲辨而词丧心将缘而虑亡。

　　三自一心等者此章有二初问后答初中复二初述疑事后伸疑词初中又二初从他建号显自无名后实非我名下立彼所以遣他因由于中又二初且权立后如我立名下就实遣拂初中复二初依法体立后亦非下依门义立斯有三法一体二义三名谓依所入法体则立能入门义依此假义立彼假名是故假名亲依自义疏依彼体故说或依体起或依义立二义无拘上来总是且权立竟后就实遣中有二初名字遣去后体义不留如是名义体三俱尽故言玄玄复云远远等此上科释彰大意竟自下逐难消文义。

　　云实非我名者意言一心实不是我摩诃衍法本自名故。

　　言一因者因则由也谓一心之名依我法立耳有书本中是此自字意欲双说三自一心今文简略影互说故但云其一影兼心也但言其自影兼三也开泰本云而同于我此本最的准上下文句逗得成兼与如契之义同也故次文云如我立名如即此同并训似也上辨差当下释文。

　　云实非我名而一因于我者斯则依我法体立彼门名也。

　　亦非自唱而契于自者斯则门自无体但有假义依此假义立彼假名也上言自者属实体下言自者属假义唱谓唱号即是名也契者同也如也意云亦不从门自体得名门本无体故而但如同自假义故建立三自一心之名名依义立故又上自者亦属假义谓门是假本无名故肇论云名无得物之功物无当名之实此已上立也如我下遣也谓如我立名等二句遣上二句所立如自得唱等二句遣下二句所立如犹似也二如皆尔同食油虫体性光莹故世假呼名食油虫其食油名似虫光莹非虫自名复似名下食油假义立此食油之假名矣而实非食油义之自体体本空故法准思之次玄玄下恐人滞执遣之又遣然于可说中不举最胜一体一心大乘者谓由同彼真如门内绝诸观待非同上说皆是相待俱成门义也。

　　无本觉故者谓由性本空故非谓自体是有而众生无也次下问答空之所以。

　　权实别用者即下差别平等二缘也谓平等缘现佛菩萨名为实用体净用净二相应故而差别缘现杂类身名为权用体净用染不相应故又本是佛菩萨故谓之实用示现杂类身故谓之权用依下马论他缘说之若据龙论亦通自缘依真如门证理名实依生灭门涉事名权故上文云生灭门假真如门实清凉大疏多说此故彼引肇公宗本论云沤和(沤和俱舍罗此云方便善巧)般若者大慧之称也见法实相谓之般若能不形证沤和功也适化众生谓之沤和不染尘累般若力也然则般若之门观空沤和之门涉有涉有未始迷虚故常处有而不染不猒有而观虚故观虚而不证是谓一念之力权慧具矣好恶历然可解故云权实别用。

　　阿梨罗多掩尸木者圣法翻云宠舌木。

　　根本无明等者此合初一附真而生故云甚深同真无际故云广大。

　　一切等者此应如次合后四云侵恼法身故如利刺薰染佛性故云极秽贪嗔依之故云乐着诸异熟识变易生死二执二障及有漏善加行功用劣无漏等(此出香山)故云无尽。

　　能碍寒气令得生故者意言由内性火而能遮碍阴寒冷气令木阳和温煦得生故下合云受薰流转故一者婆罗利多等者此二梵语记中所翻第一名有巧方便第二名无巧方便。

　　攒转者韵云在丸反藂也木藂生也或是误书应从金是。

　　修行诸人等者应具合云或业微薄故(木也)进修轨范故(钻也)顿悟渐修故(时也)佛在身心故(处也)五十一位故(次也)而不待修行之功者问本论云若不遇诸佛菩萨善知识等以之为缘此即他缘非自修行云何而言自修行功答以前喻云若无人知不假方便文含二意通喻自他之两缘故由此合中亦具二缘马鸣就显唯合他缘龙树据隐唯明自缘故清凉云离之则两伤合之则双美是也亦为本论但置等言故今释家偏明所等一自缘也赖他师友方自修故又此本释二文影互各说一缘故不相违故杂华云如钻燧求火未出而数息火势随止灭懈怠者亦然此即自缘也又心地云菩提妙果不难成真实善友而难遇此即他缘也。

　　若无火性者本未有力释说无体者亦二互显也又意言火性无有力用亦同本耳。

　　以修善根等者贤首判云前则自分此胜进也清凉释云示谓显示法门教谓教劝令修利谓觉悟成益喜谓称根令悦。

　　成本觉之境界故者准清凉说境界二义一分齐义二所缘义今亦二义一云本觉内因化身外缘以缘资因故云成本觉之境界此分齐义之者助语词也一云即应化身是生所缘意欲成就本觉之理故云成本觉之境界此所缘义之者隔法词也又本觉境界并属所化次云二者所缘之境又并属能化本始无二故故上文云作境界之性以此为缘造作成就一切众生之善心故。

　　用薰习者者即人故非是牒词用则作业即缘义也疏释论中脱前用薰习者一句故此者言则是牒前所标二者用薰习今论文足故非牒前但是直释作缘人也亦是牒前二者用薰习若尔何异彼论答曰彼所牒者即属始觉此所牒者即属本觉故二不同然在缠出缠时名虽二而本觉始觉缘体常一由是牒前本觉为今始觉义无违矣。

　　一者有简择缘等者若通现彼诸杂类身为差别缘差别即缘持业立名论云或为眷属父母等是也若唯现彼佛菩萨身为平等缘平等即缘亦持业释论云一切诸佛菩萨等是也。

　　复次通于正定聚故者贤位留惑受分段身多分生在无佛世界并散心位故但得见诸类眷属等若在佛世及在定位属后平等缘之根矣故前义说不言三贤。

　　受道缘者受者领证也道者果道也。

　　即是实等者准千山本于实字下有一行字谓前但内心假兴意乐故云慈愿力缘此则外身实行其事故云即是实行前则心平等此则身平等次则性平等上二直就佛论下一对根以说。

　　角中毛者谓众生如牛毛甚广多故诸佛如麟角极希少故况彼角中所生之毛取极希少难遭逢故又一切诸佛不出世者犹麟身毛而出世者如麟角毛据一一世实如角毛然积多劫亦有无边故云谓一切诸佛乃至无量无边若不修定无由遇佛设尔得逢不了平等故般若云若以色见我以音声求我是人行邪道不能见如来是也。

　　异唯见自者由上同一真如故而诸异类身但了是自性。

　　我自无别者由上同一法身故法身真我自无差别如本此体用薰习等者意以上说同体智力为体而现作业为用又后一为体故论文云观见诸佛法性之身等即是体也前二是用故论文云慈悲愿力应化上佛等即是用也故下但云与如来等不说与自内薰等也或上总中义具体用故此义指云此体用亦可此者目近之词属上总说次体用下属后别说良以总中无别分明体用言故意云此上总缘若就体用各说有二等其体用薰习属平等缘其未已相应属所应根而望能化应未应故以显平等为缘之义又准此段非就根上有平等义以三乘根杂乱说故故但据主现佛菩萨名平等缘以但一类纯净人故。

　　言以意意识薰习者问前说三贤唯意识薰入地已去则是意薰今何意薰属地前乎答具二义故一云前据地上能断之智正依当位所断惑说今据前位能断之智须依后位所断之意故说意薰在地前也一云前就人空断人执说故唯意识今兼法空伏法执说故通意也。

　　唯本薰力等者意言既与佛同即始同本故唯本薰亦可待上依信力故今依所证本觉力故故云唯本薰力。

　　无有胜劣等者染法无始净法无终体用俱齐故云等同此即顺文或据论意二互相融染净交彻故说等同恐谓上来真妄互薰染净成隔一向殊异舍妄求真故今会通二亦无碍此则总说若别说者谓真如无明各具二义一违自顺他义二违他顺自义由真如上违自顺他及无明上违他顺自成得染法从无始来薰习不断又由无明上违自顺他及真如上违他顺自成得净法后即不断故云无有广狭作业同故此即是彼无明体空真如不变无二之义故云无有胜劣其体相等即上论云不守自性无住意也。

　　释摩诃衍论通玄钞卷第三
卍新纂续藏经第 46 册 No. 0775 释摩诃衍论通玄钞


　　释摩诃衍论通玄钞卷第四

　　大辽医巫闾山崇禄大夫守司徒通

　　圆慈行大师赐紫沙门　志福　撰

　　(论卷第六)自此等者已上释前立义分云是心生灭因缘相竟自下释彼自体相用故次前章有此文来问何不释彼摩诃衍耶答良由众生不能直入故我世尊依法假说生灭因缘相自体相用门欲令文文悟入法矣是故一门通显彼法深经皆尔不可别明有释不释厥在兹焉此如第一文中广说本真如自体相者斯则牒上立义分云自体相用然言真如约义标也亦可近牒次上文云真如薰习义有二种一者自体相薰习等此全同也虽牒彼文而亦释前立义分中自体相用然上论中文散义隐今撮一处照然显说故科名云分明显示。

　　从本已来至如来法身者此中有二初总标后所谓下别释于中有二初有名功德后无数功德望下第三别释广说阙此总标余章同尔然释论科文但判大意今此委细曲分差别故彼此文无所违矣。

　　乃至满足等者准下释云从具缚地乃至大觉地结缚解脱之二位中无所不具等由此须立藏身二名也。

　　真如自体无有增减等者此五对义非五人中后后增大有中去也前前减小无边来也亦可非前前者舍去后后者新来故云亦无去来。

　　言一自成一者此对五数故得一名。

　　同自作同者此对人异或双待五人故立同名斯则待前五人故立一同之名二无滥也演奥抄云猒异者着妄猒真故成六道殊异而性不异也舍别者舍源逐派故三乘有别而性无别故云唯一真故。

　　自然常住至又真实故者此之六句应作超间两次读之一云自然常住三际不动寂灭又寂灭此即据时次一约处如上因缘殊胜中说亦可六句各是一义一时二处三则三世四则四相五拣起动六拣虚妄若尔如何科名云时不转不言处耶答曰但就本论显文故尔或可约处而显时也所谓六种性义功德并次引经并云性义者意云性上本具差别假义故立德名第四德中经云本有即前自然本有非得他力释本自性又云明白即上远离尘累释本清净又云离边中中即上契中实故释本心字。

　　言本始二觉等者此通四觉皆具性德以论总言本始二觉不别拣故然染净始觉而具二义一离性成染复有二义一与清净始觉不一则成情有二与不异亦断理无二离性断染唯据情有不就理无以被染诳今方起故今准此德及次不变自余诸德各具四觉细详论意似其四觉各具三大下论说修染净始觉顺彼本觉三大义云以何义故四门结中皆悉通名随顺法性(上问下答)为欲显示法性虚空其体性广大圆满无有边际其相用无碍自在无有始终修彼四门一切行者亦复如是随顺如如其阿世耶广大圆满无分际故释曰露滴天池尚具百川之味况始合本宁无三大之功由此而知故具三大余之三觉各具三大如彼二相及四镜等多文说之。

　　言四障者准无上依经等说一方便生死(无明)二因缘生死(无漏业上二变易因缘下二变易果报)三有有生死四无有生死此四变易因果能障法身四德宝性论说无明住地为缘能起变易杂染故除断时显性净德无漏分别业能与变易为因有变易即非自在故除断因中劣无漏时即显自在真我之德变易名意生身有细四相即是行苦既有行苦即非安乐故除此身时即显乐德变易之身终归坏灭故除此坏相即显真常如经广说今此净义对别障说前清净义望通障说故二不同。

　　其炎幻者即上四障也。

　　不修行者即上自然也。

　　言清凉不变者上之三字清净本觉下一变字染净本觉自在之言通其二觉清凉即不故为一焉故下对翻唯云热恼。

　　言譬如明镜等者应配随染清净二种本觉名随违故随染本觉随所薰染顺成染缘起如镜之南即是面也此喻随质而能现像清净本觉不随所薰染成净缘起如镜之北即是背也此喻违质而不现像。

　　如是三数别相云何者此问三本不同因由下答有二据文唯出初本就意反显后二最后一义佛经所为根利不迷一者上流转变等者应是随染本觉具二上即随所薰染渐向上位名上流转变如上说云本有因果薰令起信等是也下即随所治染渐往下位名下流转变如上文说本觉断惑自上向下同于此也若尔性常断惑下文何故言令不作乎答曰谓不显故也又上文云发起业时佛性善根渐渐损灭斯良证也或上流是菩萨等下流是声闻等以次下论释衰变云破灭变德令不作故是故衰变今准彼文此下流变不可同常下转之义若须同者此正随缘成下转染云何得言破灭变德令不作耶是故非彼下转之义。

　　言八不者中观论云不生亦不灭不常复不断不一亦不异不来亦不去是也。

　　以何等者上则消本此下征释亦可兼上通为问词有体相耶者体则性也即次初句答之相则义也即次后句答之次所以下征释后义。

　　自性自性等者自即净也他即染也第一论云自谓一切清净品法他谓一切不善品法是也谓德不一故云自性自性若与惑俱可是除遣之法今无惑染故是不断之德。

　　终异自者准钞引论于终字下有一不字谓相不异体也。

　　不能作一者谓体不异相也问此不异义与前不离二义何别答亲疏别故若依现本一则体大自则相大自异相大作一体大故云自作一也此望不离全无滥故。

　　名为如来藏者即在缠之称隐覆名藏即上释云从具缚地乃至是也。

　　亦名如来法身者即出缠之称依止名身即上释云无上大觉智地是也。

　　自宗正理者其无念心是佛境界故为自宗。

　　非道邪行者其有念心是魔境界故名非道智度论云除诸法实相其余一切皆是魔事偈云若分别忆想即是魔罗网不动不分别是即为法印如上不生不灭与生灭和合处释。

　　本上之诸无明地故者即是本末二无明也以末而在根本上故。

　　明以之为对者谓本觉智明对彼翻之下皆准此。

　　离转见者转则起也即上所翻云起等也。

　　二种自在无故者即是人法二种实我无也。

　　如本热恼衰变等者准上论释衰灭变德名为衰变能所异故。

　　而本性德等者此释本论如是等文若准贤首释者上则妄心外求求之不足此则净法性满何假外求同上文云如是诸德从无始来自然本有非假缘力而建立故亦可体大犹如一室尘沙相大譬若千光每一一光圆满一室随一一相圆满一体故云如是诸德悉皆各各不分其体于一法界其量等故所对妄法犹如水火不能一一圆满一室不能各各圆满一体故云能见之心所见之境二差别故本觉功德则不圆满圆者周也遍也满者盈也足也。

　　阿尸多遮那尸帝树者此云无边一从树也。

　　举喻合法等者一喻有名数量功德二喻无名过量功德三喻妄大而德亦大妄小而德亦小四同白色故者准下信成就发心中摩尼色黄外矿亦黄喻内有本觉外有了别识五喻智嗅同为五分法身香故六喻慧尝同成一种解脱味故七即肇云道远乎哉触事而真故八即同依一心出故九即真妄法尔有故十即终归摩诃衍故云尔也。

　　功德黑闇等者涅槃经云功德女是姊随所至处能作吉祥黑闇女是妹随姊至处能作灾祸二不相离彼文广说真似功德妄如黑耳二不相离故说此喻本所谓诸佛如来者是上果海。

　　亦不限劫数尽于未来者是上尘劫。

　　实实假假之二理者实实假假四字如次而配四身谓法身自受用身(实实)他受用身变化身(假假)也本论四身开显分明释论四身说二含二谓举法身含自受用说变化身含他受用故无相现应门随见粗细门分明说也言二理者是法智二人所显二法亦是他化二人所得二法故云二理或合为假实总名二理法从人以得名是实等之二理依主释也论中之言隔法之词又上实属人下实目法上假目人下假属法是实之实是假之假言二理者假实二也摄用归体实等即二理持业释也论中之言助语之词又法相云真如是实虚空是假法性同尔谓清净染净二种真如故云实实虚空亦二故云假假真空二理同前开合本文唯言真如者影取虚空摄假归实也此亦持业准上可知。

　　以此义故等者即以此上拂迹义故谓修行者心无所得一二有无诸迹皆离自他双绝功行齐忘即是冥契自然本有具足功德不假他力以非观待伪妄法故故清凉云真本不可以功成要妄功而本就深源不可以行得必行尽而源成是也据此用大亦通本觉。

　　同同同者即此人法等三种平等也上三异字反此可知。

　　非消融体者消即尽也融谓和也非是消尽融和染净而归一体此上总是观待假说次如两下即明绝待真实之事如犹若也观即待也若两真妄空空绝迹是为非待虚伪之法。

　　权作等者此说已上证前述理三平等义而今已下证前以一体下都绝妙祥三问已酬初一所指广文应答余二。

　　如本以有等者此九句论具用帖前三种平等谓初三句智第四句理即智理等上四句体次三句用则体用等前七句人后二句法即人法等此后二句亦应贯上二等读之以显彼二平等义故。

　　唯阿作唯阿者准千山本无下唯字圣记亦然彼云阿谓自然也更无文释意言上阿属真身即无相是也下阿属应化即现应是也如珠出宝二皆自然以无心故亦可上属本论法身下属智身以体作用皆自然故此解顺文有亦可通意言但自然作但自然故上释上节次所以下释何以等后而诸下释但随等。

　　唯自自身者上自属本法身下自属本智身故云自自。

　　无他身故者无他受用变化身也文云无有世谛境界离于施作耳。

　　无有关故者意云如影实通水月二处而现今偏据水故亦得云本月体中无关而已如离生无佛故云但随众生次下问答决疑门说偏据本月故亦得云本影无二以离本月无别影故如离真无应故云色心不二若据前后文下之意实通二现影喻可了良以佛生全用上说不生不灭四种无为作自实体细推此二毫𨤲不差杂华云心佛与众生是三无差别又云法界众生界究竟无差别净名云观身实相观佛亦然但以悟心上转来时假号诸佛虚妄迷心下转去时假称众生今亦假谈通二现也如疏广明。

　　不能了达至甚深宗故者此释本论以不知转识现故问佛是现识所现境界云何而言转识现故答现识必依转识起故一心即是不生不灭与生灭和合阿梨耶中四种无为心也若无猒求惑业厚重生灭增强无为羸劣隐而不现名不见佛若起猒求贪瞋微薄生灭羸劣不生不灭渐渐显现云佛出世今此凡小不了是自转识心中不生不灭显现名佛谓是此外别佛来耳然事识即在转识之上但是一体义分粗细非同相宗离八有六二识见佛定各别故。

　　本又凡夫所见等者报应二身不问权教既贤已上具四十重他报之身故十信前并诸二乘不分小化随类之殊但名应身故此但云凡夫不言二乘。

　　如其次第转胜等者问云何余教但说十重今言四十答今据实义余就偏胜故不相违。

　　遮伽梨娑那提衣者此云玉光耀罗衣即是帝释庄严衣名也。

　　键尸多陀摩宫者此云安乐变转此衣及宫但为化生强假说之亦表慈悲为室忍辱为衣故清凉云诸佛唯一无障碍身但随根教异耳。

　　随识粗细等者粗细如镜垢报化如镜明心垢若粗佛明须微心垢渐细佛明必着斯则微着之相并由心与垢也不由佛与明也又如油水影现明昧故也以智性等者如波摄水即可名水若不摄水岂得水名以水在于波中存故化摄法身即名法身当知亦尔然前智身摄彼色身色身尽故如波即水波相虚故波不存故故上文云色体无形后无此句明知前后虽二互收而前所摄亡后所摄存良以波虚而水实故疏意同耳又别记云心者据体大也智者约相大也法身通体相也(应云色者就用大也)以融摄故随说皆得由与用为本故能现色也。

　　遍一切众生界等者即五无量界初一所化次二化处次一化归后一能化。

　　言如本遍一切处者(此即五界)所现之色无有分际者(名同)随心能示至各各差别者(即纯纯等)皆无分际者(名目)而不相妨者(此即无碍)。

　　唯各立一者良以真门理唯自理照体独立拟心即差故但单立不同生灭对智称理差别多端故三齐立如体真如是体大不空真如是相大随顺得入是用大若尔亦是双立何言独耶答曰但是假诠故说三异据实唯是照体独立也亦可即是前生灭门所有三大至此门中但据同理举一全收故唯说一不说余二(此即同相如微尘故)生灭门中唯据差别故三齐时(此即异相如瓦器故)故云如是三种等即知是上所说三大非就真如别说三也故真如名大总相门生灭名相待门余种种相等者即指下云以何义故四门结中皆悉通名随顺法性(上问下答)为欲显示法性虚空其体性广大圆满无有边际其相用无碍自在无有始终修彼四门一切行者亦复如是随顺如如其阿世耶广大圆满无分际故。

　　门亦所入与本量等者上来所说真生二门是即不异中而不一人迷此意故执定异便见门法广狭胜劣故云对治此执着故今既生灭全入真如而真如门与法无异故此二门皆所入法便除广狭胜劣之执故七异中体相异云真如与本量等生灭与本别故亦可由无所待生灭故无能待真如二门不立俱是所入故云门亦所入与本量等故上偈云平等平等一皆无有别异各摄诸法故(即此二门非异义故)然终不杂乱(即前二门非一义故)前后对明义得照着此一后三四复次义并显从生入真之由矣。

　　本所谓推求至无念者清凉所述五蕴观云问凡夫之人欲求解脱当云何修答曰当修二观二观者何一人空观二法空观夫生死之本莫过人法二执迷身心总相故执人我为实有迷五蕴自相故计法我为实有计人我者用初观照之知五蕴和合假名为人一一谛观但见五蕴求人我相终不可得云何名为五蕴色受想行识是云何观之身则色蕴所谓地水火风是其相如何坚则地润则水暖则火动则风观心则四蕴所谓受想行识是其相如何领纳为受取相为想造作为行了别为识若能依此身心相谛观分明于一切处但见五蕴求人我相终不可得名人空观乘此观行出分段生死永处涅槃名二乘解脱计法我者用后观照之知一一蕴皆从缘生都无自性求蕴相不可得则五蕴皆空名法空观若二观双照了人我法我毕竟空无所有离诸怖畏度一切苦厄出变易生死名究竟解脱问夫求解脱祇是了妄证真但能契真如理寂然无念则便离缚何假兴心观蕴方求解脱岂不乖理哉答离蕴真妄约何而立且五蕴者身心之异名行人若不识身心真妄何能悬契不达真妄之本诸行徒施故经云若于虚空终不能成斯之谓也且计人我者凡夫之执也计法我者二乘之滞也故令修二观方能了妄证真岂可离也。

　　以心无形相至不可得故者此文准释总有四解若据前二后一此言心无形相属本觉心即真如门若依第三义乃有二一云上属所空蕴此空能空智故云心无形相等二云亦同前后唯属真心若尔何者是其能空智耶答曰正是推求兼在毕竟无念文中意云能空所空俱无念故。

　　为欲显示本觉般若等者以东喻日出西喻日没故论云尔。

　　本对治邪执等者龙论释此三处不同前本趣中指通三聚八因第二唯言邪定今但二聚。

　　三文自说出没互异者谓彼二执而通粗细及说断人而有兼正本趣据通及就菩萨兼断法执故说三聚以文通指不别属彼菩萨二乘各别断故余约唯粗及就菩萨正断人执故说二聚或但说一今言凡夫亦通三义一约本趣直该三贤是正定故而断细也二约此中可通十信是不定故而断粗也三约因缘唯局长流是邪定故而断又粗也斯则就义包含据文兼正故前后论互说不同。

　　人我见者计有总相主宰法我见者计一切法各有体性问次下五种既并于真如法上计云何说为人我执耶答此有二释一云此是初学凡夫有人我者作此妄执故云人我执也(斯则妄我)二由如来藏中有二义一是本觉义即当是人于上妄计故云人执二是理实义当所观法今据初义故说人执(斯则真人)。

　　已释第一根本总相门次释第二人执对治门于中有五初二于空谬执后三于有倒知前二皆言不知破着后三但云不解故者佛说真空为遣滞有而迷世尊本说之意则谓豁虚无物之空后三但迷说其妙有则谓确实情有之有五种各三初执缘次执相后对治于此五中一一者下妄执事空以为法体三一举起执缘二以不下正明执相以众生执佛色身之碍相故说法身如虚空迷说意故执同大虚三云何下辨对治相(二)一虚空妄非真(三)一立文二一至妄法立情有也二体无不实立理无也二释亦二一以对下释情有也二以一下释理无也三结亦二一所谓下结情有也二若心下结理无也二此谓下法身真非妄也简法异喻谓是如来本觉性智岂同太虚妄法也。

　　二二者下妄执法体唯是空无(三)一执缘如大品云若当有法胜涅槃者我说亦复如幻如梦后之二段可以意得。

　　三三者下执性德同色心(三)初二可了三对治中至说故者二之不二也因至别故者不二之二也如上文云以依业识生灭相示等。

　　四四者下执法性本有染(三)初一可了二执相中以不解其随缘之义则谓自性有染三对治中二初云何下夺破后若如下纵破初中三节一以如下明净德妙有二以过下明妄染理无三从无下明妄不入真。

　　五五者下执染净有始终(于缘执治三中各二谓生死涅槃)一执缘二以不下执相由闻依真有妄便谓真先妄后故起有始见也既众生有始依真故证得涅槃者还作众生成有始之义也三对治(二)一云何下明法体离始则显生死无初若说等者仁王经云若说三界外别有一众生界者是外道大有经中说非七佛说也释曰即胜论师两两合生第三子等也二又如下明法体离终则显涅槃无尽。

　　三法见对治门三节同前谓执生死及执涅槃故云二也。

　　四俱非绝离门于中有二一约法明治中二一约法总显相待无相法体本尔非由悟后方始其然二是故下举广类求非智非识显上非心也非有非无显上非色也。

　　二而有下会释伏疑中三一正会伏疑潜伏疑云圣者了知诸法离性不可说相云何乃有种种言说故牒外难云有言说者下正会云当知等也假言巧引意不在言二其旨下辨定圣意三以念下反以释成前对治离是生灭门能所染净各各差别犹未究竟异相门故服药治病身犹未安今究竟离是真如门惑智双忘染净齐离一一无得纤瑕都尽同相门故药尽病𡀍身泰心安若非真门必无此理

　　(论卷第七)。本分别发趣道相者准天台意发心有二种一者偏伪二者真正今初彼云道有通别今亦拣之略有其十若心念念专贪瞋痴摄之不还拔之不出日增月甚起上品十恶此发地狱心行火涂道一若心念念欲多眷属如海吞流如火焚薪起中品十恶此发畜生心行血涂道(二)若其心念念欲得名闻四远八方称扬颂咏内无实德虚似贤圣起下品十恶此发鬼心行刀涂道(三)若其心念念欲胜于彼不耐下人轻他珍己如鸱高飞下视而外扬仁义理智信起下品十善心行阿修罗道(四)若其心念念忻世间乐安其臭身悦其痴心此起中品善心行于人道(五)若其心念念知三恶苦多人间苦乐相间天上纯乐为天上乐闭六根不出六尘不人此上品善心行于天道(六)若其心念念欲大威势身口意才有所作一切弭从此发欲界主心行魔罗道(七)若其心念念欲得利智辨聪高才勇哲鉴达六合十方颙颙此发世智心行尼乾道(八)若其心念念五尘六欲外乐盖微三禅乐如石泉其乐内薰此发梵心行色无色道(九)若其心念念知善恶轮环凡夫耽湎贤圣所呵破恶由净慧净慧由净禅净禅由净戒尚此三法如饥如渴此发无漏心行二乘道(十)若心若道其非甚多略举十耳(结也)清凉释云前九为伪后一为偏后真正发菩提心云既深识不思议境一苦一切苦自悲昔苦起惑耽湎乃至云思惟彼我鲠痛自他即起大悲兴两誓愿众生无边誓愿度烦恼无边誓愿断虽知众生如虚空誓度如空之众生虽知烦恼无所有誓断无所有之烦恼(上二即空观)虽知众生甚多而度多多之众生虽知烦恼无边底而断无边空之烦恼(假观)虽知众生如佛如而度如佛如之众生虽知烦恼如实相而断如实相之烦恼(中观)何者若但拔苦因拔苦果此誓杂毒故须观空若偏观空则不见众生可度是名著空者诸佛所不化若偏见众生见度即随爱见大悲非解脱道今则非毒非伪故名为真非空边非有边故名为正如鸟飞空终不住空虽不住空迹不可寻虽空而度虽度而空是故誓与虚空共𨷖故名真正发菩提心(从何者下征释须三观之因由如天三光阙一不可)又识不思议心一乐心一切乐心我及众生昔虽求乐不知乐因如执瓦砾谓如意珠妄指萤光呼为日月今方始解故起大悲兴两誓愿谓法门无量誓愿知无上佛道誓愿成虽知法门永寂如空誓愿修行永寂虽知菩提无所有无所有中吾故求之(上即空观)虽知法门如空无所有而有誓愿𦘕缋庄严虚空虽知佛道非成所成如空中种树便得华果(假观)虽知法门及佛果非修非不修非证得非不证得以无所证得而证而得(中观)是名非伪非毒名之为真非空非爱见名之为正如是慈悲誓愿与不思议境智非前非后同时俱起慈悲即智慧智慧即慈悲无缘无念普覆一切任运拔苦自然与乐不同毒害不同但空不同爱见是名真正发菩提心然今此论三种发心明说真正举劣显胜意拣偏伪耳。

　　解行发心中二一总标叹胜前位信满入解今此行满入向更深发心故也故云转胜二显其胜相中二一时胜位邻初地故云将欲满故二行胜中二一总论云于真如法中深解现前者解也次云所修离相者行也下六度中皆明此二二别论云以知法性体无悭贪故者显上解也次云随顺修行檀波罗蜜者显上行也下五一一准知谓离三轮等相。

　　证发心中三一通明发心体中三一标地依从初至所谓真如是也二明行体(根本)以依等者境界即是现识必依转相起故而此等者然本智正证之时实无能所岂可得说以为境界今但约后得智中业识未尽故转现犹存假就此识说正证中定有真如为所证境也以后得智返缘正证亦有现似境故说转识现也唯真等者而实真证能所平等三明胜用中四(后得)一是菩萨下摄法上首德二或示下随根延促德三而实菩萨下实行不殊德此中有四初句因等次句行等次句证等次无有下时等四但随众生下应根殊行德。

　　二明发心相论云又是至起灭故者谓此菩萨前二能依根后之智后一所依梨耶之识则成三心但二智起时有微细生灭之累不同佛地纯净之德是故合为发心之相。

　　三成满德论云又是等者一因位穷也故地论云一者现报利益受佛位故于色等者二果位彰也故地论云二者后报利益摩醯首罗智处生也何故他受用身在此天者一云以寄十王显别十地然第十地寄当此天即于彼身示成菩提故在彼天余如别说上总下别谓一念始觉至心源时契于本觉故云相应又清凉云始本无二名一念相应又无明尽故显照诸法故云种智上本智成也下后智显也故云自然等一问中二初且陈疑后若无明下正设难次问准此二答意云只由内尽妄想心故外能广知也如镜内尽垢秽尘故外能广现也镜有垢而莫现生有妄而焉知于中有三一立正理以一切镜等六字贯下两次读之谓贯一心及离于想念也由一切境具二义故一者唯真二者无妄佛具此二何不能了疏云境虽无边不出一心既证心源何不能了即心之境离于妄念故尽想念方始能知二举非显失亦二初以字下翻前唯真后以字下翻上无妄三举是彰得亦二初从诸佛至不遍三句次第翻上初以字下三句后从心真至妄法三句次第翻上后以字下三句疏云心真实故即是诸法之性者佛心离妄体一心源无始觉之异故名真实然此本觉在生灭门中为妄法之体故云诸法之性也一切妄法并是本觉佛心之相现于自体之上以体照相有何难了而不了知也故上文中辨佛报化之用则在于众生心中今辨众生妄法则在于佛心之上良以心源无二故得然也华严云如心佛亦尔如佛众生然心佛与众生是三无差别此之谓也次以同体大智起胜方便摄化众生故云有大智用等今人乍闻万法皆空则谓豁虚无物之空便生疑云何成观心何假修作真觉师云豁达空拨因果茫茫荡荡招灾祸弃有着空病亦然譬如避溺而投火即㡿此执然以此论自体显照一切妄法答彼迷人谓虽妄空而真照故也以随情有照了妄法若理无义无惑可照(已上所说多用贤首)。

　　一问曰若诸佛有自然业等者有二初且陈疑后云何下设难因言自然不思议业生起世人不见之疑意云既自然现云何世人多不得见故科名云因论生论不同前难直疑种智耳故彼结难云何能了名一切种智非如今结云何世间多不能见二答曰下有法喻合且释法云以佛法身普遍众生心中但有猒求根感即显粗细之用非由功用也次众生下喻相易知后如是下合云明无感佛之缘非谓烦恼现行以善星等烦恼心中得见佛故斯则无缘如镜有垢也问不生不灭四种无为是佛真体但由生灭五种有为之所覆故隐而不现随彼猒求胜劣之心佛现粗细报化之用云何今说烦恼心中佛能现耶答由或虚幻佛力自在有缘心中分明显现若或实有云何现哉次法身能现报化之用今据根本而言故云法身不现。

　　为欲显示等者此或依上生灭门修复次为欲下此或依上真如门修。

　　本趣向义故者此则以义释上标中相之一字相者义相也。

　　云何为六等者初一答初问次二答第二次一答第三后二答后问故云随问次第答释门。

　　常恒薰习者此句应回佛字下安上皆释本有薰习力。

　　其众生善根令增长故者释本善根由惑浅薄内薰有力令善增多故次文说能生忻猒等此则全同上文所说真如内薰能令妄心猒苦欣乐等以此对后根劣之人恶重善少等文相易了。

　　十爱乐心者第一论释信十义中十者爱乐义能令成就慈悲心故。

　　父母天地等者意言信如父母天地能生一切诸善法故故华严云信为道元功德母长养一切诸善法。

　　复言地者即是位也。

　　其思极乐者至极信乐也。

　　非远非近等者所遣远近等相并通始终二教能遣非字之性唯局顿教以此唯属顿教信故。

　　应审思择者第七八十四三经为圆根故。

　　十刹那者表圆及无尽故初刹那者以初摄后故念劫圆融故。

　　十信摄一切者正当别教事事无碍故随举一位收一切位故今正说信故且举信收一切也问此通圆教前何不许耶答本论明信正用璎珞释论兼会余经说信所会多经而具多教然非本论自具圆教故无违也第十三经为顿根故余并终教皆非始教以彼说信在资粮位今并位前故知非也。

　　得解行者者解属十住异名解位故意言获得十解修行之人故名行者。

　　言已入圣胎故者谓从信位创入初初如初入胎三贤如住胎登地如出胎以无漏现起故。

　　言名住如来种中等者正当第三名也谓住习种性位行顺内薰之因故云正因相应斯则内薰为正因也缘薰顺彼名相应也则是正因之相应故依主释也又此位已去所作万行定当得果故名正因复顺彼果亦名相应举体就用持业释也拣邪名正通二义故待缘称因则初义也对果名因则后义也。

　　举劣显胜者所谓本说信满发心而今却说未满等者即是举彼劣发显此胜发故也若前后对明文则照然如云善根微少对前有善根力烦恼深厚对前有薰习力意言前人烦恼浅薄本薰有力令善根增故能忻猒修十信等此人惑重善根微少故起小善等余文相望准可知矣。

　　举劣显劣者即科本云若有众生乃至深厚斯则举彼能起缘劣自虽值下乃至种子斯则显示所起行劣故云举劣显劣。

　　举胜显胜者亦科本论而有二句上句即举所求之胜境下句即显能求之胜心故云举胜显胜此二子门若对前文信满发心并名举劣故大科云举劣显胜今于劣中但自相望复有胜劣故子科云举劣显劣等。

　　恍匆者肇论注云言无所定如有如无也。

　　或极极远者即前第九三祗。

　　或极极近者即前第八一念中间可了。

　　如本或有等者此或字中含上多义谓或则是不定义故次下二门或通十四经之大意多分俱名不定聚故。

　　造作别释者对前总明故云别释谓上论云于中过缘亦有发心是也。

　　随他兼心者或是兼带兼将之心详之此之四缘望上并劣前之三缘对此俱胜矣。

　　及总结前等者谓但结上举胜显胜非是结彼已前门故。

　　言逆远者见开泰本则是违字亦可对上当字即相当义今即远离义。

　　本言或者不定之义谓不定唯堕二乘地亦入凡夫及恶道故又不定退故云或也。

　　言有作者是修作也意言初住有修行心与后登地无修作智而为加行故云有作方便证发心云一者真如无分别故。

　　言有住者是住相也谓今凡位有住相心与后圣位无住相福而为加行故云尔也如金刚云无住相布施福如虚空等又清凉释深通二义一契理义二厚重义今取契理则是深心安住真理故立住名今此三门初后二门并依主释正智之方便安乐之成就中间一门则持业释福德即具足亦通依主同余二也又依清凉菩提心戒仪八门中第六示其体相云。

　　佛子此菩提心虽复具含众德包摄难思然其所发要唯三心谓大愿大悲及与大智起信论中明信成就亦发此三故一者直心正念真如法故即是大智二者深心乐修一切诸善行故即是大愿三者大悲心救拔一切苦众生故故慈氏菩萨以二百二十一句为于善财叹菩提心中有一喻云如灯以大悲为油大愿为炷大智为光今当略示此三心相。

　　言大愿为炷者即如次下发五大愿四弘愿是此四弘愿摄一切愿无行不修即是深心二大悲者凡所修行要为众生三大智者略有二意一者智了真性导上悲愿令愿无所愿悲称无缘方称大悲及与大愿二者凡欲发心先当皆慧观察此心何者是于菩提心体即知自心等诸佛心心佛众生三无差别如是心体即是菩提心故我此心定无一相万德本具体绝百非如净月轮当十五日圆满无缺浮云若翳不见月轮长风卷云皎然明白心亦如是本来圆净遍照法界即是菩提体无生灭即是圆寂惑云所覆无所觉知方便慈风拂除妄惑真心本净非是新生不发诸心真智心矣即以此智了物同体慨物同迷而起悲救物依体起用无悲之悲用不离体无缘湛寂心虽本净久翳尘劳广起大愿发修万行行愿相资如车二轮如鸟二翼翔空致远必假相资故经云如龙布密云必当霔大雨菩萨发大愿决定修诸行以大愿故悲智常行则无住万行自然成就故以大愿而为其主又悲智相导即无住行以此对愿即行愿相扶故此三心无德不摄始于十信终至菩提若果若因不离三矣然此三心要无分限是菩提心故四弘愿云众生无边誓愿度等若有分限非菩提心故云三心也。

　　言宝喻至宝者总珠喻也如是至黄石者所在喻也如是至黄色者色㒵也其身至短故者形猒也大小至又故者分量也如是至摩尼者周遍也其止至石体者次第也此摩尼至一切处者难思喻也于彼至色黄者同色喻也上来宝喻则有九重而后三喻行相可了次合说门释文亦四马鸣唯有后一云如是众生龙树影出前三故具四种。

　　蚊龙等小大身者香山云龙身长大设使捷鸟一扇千里虽经年载犹不见其首尾所有何况余鸟受苦无量右胁着地回左胁倾经贤劫中千佛出世故云大身。

　　善巧方便者方法便宣善巧义也故以善巧释本方便。

　　恭敬供养者清凉疏明手出广供三昧门云由于昔时以手持供供佛施人称周法界故今真流供具等诸佛之难思彼钞释云法界已上此出因也约其施行称周法界约其施心入深观故故今已下显今果也真流供具显出供时心以称法界手出供具故等诸佛之难思者称田境也田虽尊胜心不称境非真供养由称真之因感称真之果能供真佛之境。

　　体性广大等者准此上言随顺法性并通三大非唯理体余云称性并例此文故清凉云不有大虚曷展无涯之照不有真界岂净除等空之心此应是前明三大后所指文云余种种相结总持决择分中理当自明谓此少文总能摄持前多结故又前四结各一少文总能含摄正说多故故云结总持也。

　　无系缚等者谓此菩萨以大愿力留惑润生受分段身非同已前仍有业系苦相故也若尔云何说彼十信位中断灭相耶答曰是渐非顿谓至信满方能断尽故说信位断也勿为十信入住心中已尽无余故云初住无系业等。

　　未得证智等者谓若缘真如不名为退若缘事相即名为退故云颇梨随转不同地上恒缘真理故名不退思之。

　　为欲显示佛法大海等者案论法喻兼而释之如人越海四处有退一是此岸乍尔发离顾此难舍多却退还三界妄乐犹如此岸初发信心游涉法海未获法喜返顾却还离岸已遥必不复退修信已熟不退亦尔故云节退中间不退次二准知二越渡已至迮此岸洲如至信满初登正定生疏多退如乍离洲返顾退耳三越度已至近彼岸山如至贤满初顾圣位乍习圣行生疏思退如初离山返顾却还若去山遥必不却回久修亦尔四是彼岸岸高而难仰其上海深而难见其底然已至此难升易退法海渊深难舍难离果岸孤绝难升难涉故思退之故佛称叹不可思议。

　　果德已满等者此通二义一是终教初住成佛故杂华云若与如是观行相应于诸法中不生二解一切佛法疾得现前初发心时即得菩提等二是圆教寄同终教亦说初住即得成佛故普经云以是发心即是佛故大疏判云前则终教见性齐故后则圆教约法圆融故释曰终未究竟如初盏灯虽遍一室而后灯来其明转增初心见性虽遍法界后后而见转转分明但所见同故云见性齐也圆已究竟更无所遗以是圆融始终即耳。

　　一劫等者问前说十千今何言一至十劫耶答准演奥钞云有四句一钝根精进二钝根懈怠三利根精进四利根懈怠前据初一此据后二故不相违

　　(论卷第八)。谓摄二聚之众生故者问此论不为正定人耶答谓信满入住已上之位却依前文发趣道相故被正定如上因缘分中已释。

　　故有五门故故有五门者上五门言属本文也下五门言属释论也意由本文分明开说五门名字故今释论亦开五门更不自立科目之名而全依本故劝应察良以不同前后之例自别标列科名故也其三故字并所以义初则由上建立门故广答有五亦可事也出切韵中意云事有五门次则由本文有五门后则所以释文有五科云财主者兼前科田即俱舍云由主财田异故施果差别主即施心财则无畏并法通名财故。

　　随应施者即贤首云无畏施也又龙树似宽以名应故。

　　防转戒者防谓遮防即本不义转者起也即本煞等意以防转释不煞等也如下举师母戒佛眼精戒并随本论而建名号今此亦是顺本立耳若准贤首勒成三聚合中二门为摄善法戒又从小罪下明护戒心余之二门为余二聚。

　　伏我等者然伏我无我之二门谓或影互各说。

　　边亦可前则但忍怨害故是伏我不必无我后则八风不动心念故须无我非是伏我以彼伏我不永无故若准贤首初门即为不饶益忍后门则为安受苦忍财荣润己损耗侵𣣋故云利衰越过以毁越德而叹故名毁誉依实德赞名称依实过论名讥逼迫侵形名苦心神适悦名乐若准玉溪而具三忍二种同上言等法者即为第三谛察法忍谓印诸法皆平等故进门若准贤首于初通示门中开二一至懈退为勒勇精进二至怯弱为难坏精进三至众苦为无足精进此一即是无障修行精进门次下大同。

　　八风不标者字统云标者击也。

　　次说修行止观门者贤首品疏云定慧虽多不出二种一事二理制之一处无事不办事定门也(即遗教经彼经前文广明心过故后诚云制之一处无事不办是故当勤折伏其心)能观心性契理不动理定门也(即涅槃经意也)明达法相事观也(成唯识云于所缘境观察为性)善了无生理观也(即七地经云了法无生各般若此上先总辨为三已下明用二不同云)诸经论中或单说事定或但明理定二观亦尔或歒体理事止观相对或以事观对于理定如起信论止一切相乃至心不可得为止而观因缘生灭为观或以理观对于事定下经云一心不动入诸禅了境无生名般若是也或俱通二如下云禅定持心常一缘智慧了境同三味是也或二俱泯非定非散或即观之定但名为定如观心性名止定是也或即定之观但名为观如以无分别智观名般若是也若说双运谓即寂之照是也(此上并是显其类别已下总示得失)所以局见之者随瞩一文互相非拨偏修之者随入一门皆有克证然非圆畅今当事观对于理定此是菩萨微妙行门触目对境常所行用希心玄趣幸顾留神故云次说修行止观门。

　　定标陀阿罗观义者圣师记曰标陀者翻云主也阿罗者翻云伴也即此处中定主观伴应审观察意以加行观慧为伴根本止定为主预修加行随顺根本故本文云随顺等也然非无智心自灰耳。

　　观标陀阿罗观义故者即以加行观慧顺根本观慧故本文云随顺等也。

　　谓定随时彼观即顺等者意云前据初学或单顺止或单顺观今据久习即一心中双顺二故谓修随顺止时即修随顺观等故云定随时彼观即顺等故贤首云渐渐修习等者显能随之方便双现前者明所随之止观或异贤首前唯单修今此双修并是方便非根本故。

　　有觉轮故者觉名寻也今古翻异即是三种或八恶觉谓亲里寻国土寻等此恶寻思能摧善止故云觉轮上准前二故作此释亦可属彼东西两方有觉智故谓之觉也摧乱心故谓之轮也故云觉轮。

　　伽摩伊陀耶者翻云合集婆尼罗者翻云散离合集者即是粘食散离者即是粮食。

　　言唯用自中者自犹从也中即日中意言自从日中已前随应无定同诸教说不过中食。

　　俱卢舍者此云净秽中间谓五百弓之量也。

　　罗罗等者准彼义净三藏传云咒藏梵本有十万颂唐译可成三百卷现今求觅多失小全而大圣没后唯龙树菩萨特精斯要时彼弟子厥号难陀聪明博识渍意斯典在西印土经二十年专心持咒遂便感应每至食时食从空下又诵咒求如意瓶不久便获乃于瓶中得经欢喜不以咒结其瓶遂去于是难陀法师恐咒明散失遂便撮集可十二千颂成一家之言每于一颂之内离合咒即之文虽复言同字同实乃义别用别自非口相传授而实解悟无因今论前后皆同于彼。

　　品重事等者类也别也故云品耳此说总处具十重故下说门壁各十重故。

　　坐像者即今禅床也。

　　两膝末等者斯则全跏之相非半跏坐也。

　　唯用等者应此二时求斋粥故。

　　存心决定等者古师偈曰实相言思断真如绝见闻此是安心处异学徒(云云)又二袒白达磨曰我心未宁乞师与安师曰将心来与汝安曰觅心了不可得师曰我与汝安心竟故云存心等也。

　　不着身体门等者清凉云夫禅定虚凝湛犹停海高攀圣境尚曰妄情驰想五尘岂当为道色如热金丸执之则烧声如毒涂鼓闻之必死香如弊龙气嗅之则病味如沸热蜜䑛之烂伤触如卧师子近之则啮此五欲者得之无猒如火益薪亡国败家世世为害过于怨贼故不应着况菩萨体此即如复何所著况达身空为谁所著故云不着身等。

　　如本乃至等者别记云先除有想后亦遣除想者除无想也以有无念俱是想故释曰境界有二一有二空缘有境心谓之有想缘无境心谓之无想故云尔也。

　　如本以一等者此有三节初之二句体相无故华严云诸法无体性亦无有作用次之二句生灭无故净名云法本不生今亦无灭后之二句心境无故华严云法性本空寂无取(境)亦无见(心)性空即是佛不可得思量法既性空何得更有随心缘外境之义也其上以一切法本来六字流下三节三次读之本一行者行则相也相则体也故云同体一相法界一相斯则真如法身异名也

　　(论卷第九)。即此门中自有二门等者准此及下第三业用门今一唱论有两番科初二文科大分为二一略说略示总持门二广说广示散剖门(此一虚科消文不用故)初略说门分五子段一众生胜劣不同门二能作障碍假人门(已下三门并后广说门皆属虚科消文不用故)三显示所作业用门四显示对治行法门五因治之力得益门后广说门应分八段例下三文科第三业用中别业用内分八门云一者出现人相令信门等是(此八子段即上注云此一虚科以彼一中开此八故)上来二文科竟自下三文科者应大分三一者众生胜劣不同门二者能作障碍假人门(上二虚科不用消文故)三者显示所作业用门就此门中即有二种一者是总于中有二一总相所作业用门即前二文科内初文五子段中第三显示所作业用门也但今为对下别故有总相之言二通达对治行法门即是合前五子段中后二科故今言通达者亦为形后别故二者是别于中有八一出现人相令信门等文相易了不消文处初依二文科至初门内五子文中第三而便依三文科据此闲了二文科中大段第二子门后三三文科中前二故并注云虚科是也若尔一番足矣何繁须二答曰谓本文中前后影显若唯依初番则于后段广中阙能作障碍假人门及阙第三业用总别若唯依后番阙于初略后广及阙第五因治之力得益门故用两番其理方周。

　　作无无境者已灭诸事皆存在故。

　　作应时境者十二时中随应现故上鬼神中贤首大师广明后一[(耜-耒+工)/木]惕鬼精媚神矣。

　　[○@(內-入+人)](隐天反)疆(于阿反)[水/仚](弗八反)[旲-一+(王*王)](去言反)<PIC>X46016101.gif</PIC>(伊入反)<PIC>X46016102.gif</PIC>(阿含反)<PIC>X46016103.gif</PIC>(只因反)<PIC>X46016104.gif</PIC>(伊允反)斯皆圣记切之。

　　彼外道人当有何利等者意言若谈邪恶令他学恶可自得利今说六度顺他所修自何益哉。

　　若离善知识等者如上真如门中已引首楞严说因修正定用心倒错起十异执等是也。

　　诸邪道故者即本鬼神也然上标云三者出道者而含二义一出外道二出邪道故云出道亦可外道属人邪道属人所用术法以彼皆是鬼神法故如高僧传说道流用鬼神法吹众僧衣飞飏无住寻将稠禅师衣钵来而不能动由前第二怖魔德中已有恶鬼恶鬼名中亦摄神故但云怖魔者双兼二故。

　　如其次第至之波者结指十德并是止息行人心海之散动故次劝勿令率尔粗心不见深意故云应审思择

　　(论卷第十)。嚤键诃尸者此云气盛瓦炉阿那毗提者此云风病婆多阿弥尸者此云无根上并圣记一切有为之清净法等者以本论中所观有二一世间二有为其上一切下之法等贯上通下两次读之今此先释有为通具二义一云唯属不觉以彼觉义是无为故就善不善名为清净不清净故一云始觉为清净法故大钞云始觉新起义同有为不觉即是不清净法此之二法更相变坏后复次下却释世间此通不觉与觉一义故前十异有世间门具足世间是觉具备功德故妾想世间是不觉三界虚伪故以妄薰真成诸染相以真薰妄成诸净业二互相破又门名生灭本云变坏真如门云一切诸法唯依妄念而有差别又龙树云如觉般若被彼染诳如今方起不名为正又无上依经等说为四障变易生死如杂矿金故是苦也又俱舍云故诸愚夫于无间狱生苦怖心不如众圣于有顶蕴以有顶蕴是行苦故释曰但自迁流尚生大怖况相破坏理当大苦然凡受苦苦不觉坏苦除佛已外无非是苦况余一切何可恋耶玉溪判云但约可破坏义以明此苦非唯乐坏。

　　一自作一者意言依生灭门修观为门趣入三自大乘之法故上十异中第十名一心有二一体大乘名一心从所作名一三自大乘名一心从能作名一故云一自作一。

　　一切心行等者俱舍颂曰如以一睫毛置掌人不觉若置眼睛上为损极不安愚夫如手掌不觉行苦睫智者如眼睛缘极生猒怖。

　　本以是故若者通结上二坏行二故。

　　譬如彼梦等者古师云梦里明明有六趣觉后空空无大千大千沙界海中沤一切圣贤如电拂王蕰浮云空去来三毒水泡虚出没如次释今梦电云耳。

　　缘种种身等者阿含经云昔有国王嗜欲无猒有一比丘以偈谏曰目为眵泪窟鼻是秽涕囊口为涎涶器腹是屎尿仓但王无慧目为色所耽芒贫道见之污出家修道场故云乃至远离贪故。

　　又之又之者之犹往也。

　　立大誓愿起十方等者若准本论愿字具二今两次读之。

　　譬如阙翼鸟等者然此伽陀四喻八句二二成一唯初譬如及中无有并后功字贯下通上四次读之其法合中初之一偈并后功故二字亦应通下贯上四次读之然此四中前二阙观同彼二乘趣寂愚法故初一唯修止定属如理智异名根本同彼二乘坠堕长空无余涅槃故若具修观属如量智亦名后得故不堕于涅槃性空今此意云二翼双点可翔太虚两智齐运可游性空由无后智达俗涉有唯修止轮证真落空耳后一亦同二乘愚法不了故此上二种初即必堕趣寂后即不成种智后二阙止同彼凡夫不能游真路不能离妄坑故。

　　言不堕恶趣功者玉溪引论功是坑字亦可通矣不及功字通上四焉。

　　言不到堕功故者钞引论云不倒堕坑故而开泰本亦是倒字。

　　终不可舍离者问明品云譬如有力王率土咸戴仰定慧亦如是菩萨所依赖又法华云定慧力庄严以此度众生又清凉云禅非智无以穷其寂智非禅无以深其照又天台止观经论(云云)皆斯意也由是圆正离彼偏邪之顿悟渐修大要门故止即顿悟观即渐修念念顿悟念念渐修二不相离故七祖云顿悟渐修为圆妙也斯则所修大节故须双行余霟上答天佑皇帝心观第三玄微门中有二初直述后通难今初清凉云夫欲运心修行先须信解真正信解不正所修一切皆邪纵使精勤徒为劳苦今则顿信本有真界本无无明生死本出涅槃本成弥满清净中不容他照体独立拟心即差一念不生前后际断名为真正真者拣妄则不同迷倒凡夫但依妄念八识行施戒等以为修行不了施等本从真起斯则见有实惑可断当果可证以未了达𦦨水本干空华无果故是妄也正者拣邪则不同执见小乘及诸外道(下证真信)故三圣观云信若不信法界信则是邪(下证真解)又略䇿云惑本无从迷真忽起迷而不返澜漫无涯若纤云覆空其来无所须臾弥满六合黯然长风忽来倏然皆尽千里无点万像历然方便风生照惑无本性空显现众德本圆八万尘劳皆波罗蜜恒沙惑障尽是真如眼翳不除空华乱起但净法眼何惑不消滞执坚牢居然多劫又古师云了即业障本来空未了还须偿宿债不依此悟所作非真自谓修行无是结业故须弥顶偈赞品云不能了自心(本来清净自性真心非是缘虑诸识妄心若是八识妄心权宗菩萨亦了何云不了耶彼由不了真心但依生灭心修故所成万行尽属生灭如依木成器器器皆木若实教人依真心修故所成行尽属真心如依金成器器器皆金若非顿了妄心本空真心本净宁得如斯故云不能了自心)云何知正道(迷所修之直路由不了心故清凉云不知万行令了自心一生驱驱但数他宝)彼由颠倒慧增长一切恶(一切万善俱从种生将害顿悟从真而起故名颠倒恶也)又出现品云设有菩萨于无量百千万亿那由他劫具行六波罗蜜修习种种菩提分法若契(真界)刹那证而无遗(既云一念契家一朝等佛一念全契若非顿了妄本自空真本自净宁具斯德若不直就此经顿悟但依余教作观折伏终不可得一念如斯不尔彼人已经多劫修行云何一念一朝耶即知但据现今见闻此经之流若能顿悟岂非佛耶何假多劫耶何须更修四禅八定耶已上立实自下拣权)相宗多云先且渐修切成后自顿悟证入(下引实教)若华严诸会皆先顿悟同于佛果后方渐修菩萨因行故梵行品云若与如是观行相应于诸法中不未闻此经或闻已不信解悟入不得名为真实菩萨(此即权根)若闻此经信解悟入当知此人生如来家(此即实根)上来两节略引经文彼疏判云良以有作之修多劫终成败坏无心体极一念便契佛家又小疏云失其旨也徒修因于旷劫得其门也等诸佛于一朝彼钞释云一念失则全乖(真界)旷劫修而无益一念得则全生二解一切佛法疾得现前初发心时即得阿耨菩提知一切法即心自性成就慧身不由他悟(此即顿悟)彼经复说三贤十圣历位修行(此即渐修)上但略引非谓悟时未修悟心即已修故非谓修时无悟须在悟心中修故念念悟是果念念修是因此二同时故得因果交彻但文不累书故编之作次耳。

　　上直述竟下通难者谓有难云若是顿悟本成佛已何须更要历位修行答凡修行者要须顿了八识六境本来是无非推之始无真净功德本来具有非修之新有如人迷东谓为是西西相本无非悟后始无东元本东非悟后新东虽实如是不那由多劫数习贪瞋任运而起难以顿尽故须强假寄托所悟真性渐修胜行以渐除遣本无之妄即体起用无修之假修但莹摸内之金容剖尘中之经卷故教化甚深疏云幻人化幻即无化他也又圆觉云修如幻行遣如幻惑又古师云修习空华万行安坐水月道场降伏镜像天魔证成梦中佛果此皆于不可修理中强假修故故云如幻梦等但晓自心本是真体洞照灵明了了真知则自然一切皆如幻梦并非真实若如斯修一礼一诵一香一华乃至下救一蚊一蝄一蚁一[歹*尹]功德无边故智论云修习一念契真如此是真报佛恩故又清凉云一毫之善空界尽而无穷皆此意也又如诉良顿成礼乐渐备(如高贵子孙于小乱时没落为奴从生已来自不知贵至时清时父母认得当日全是贵人此如顿悟即身是佛而行迹去就不可顿改故须渐修弃于凡贱之习学于圣良之仪)。

　　止观一体等者清凉云法界寂然曰止寂而常照曰观又云即体而用自知(观也)即用而体自寂(止也)如即灯而照即照而灯故无异体。

　　大过失故者即是本云若止观不具则无能入菩提之道故成大失。

　　永离恶名者谓净土中无实恶道之名况当身受此即举况释本文云永离恶道。

　　从定不动者意言从此决定不退动故。

　　发决定心等者然此四心如次配上亦不疑畏等四种之过。

　　受持读等者中边论说讲说听闻读诵书写供养转施思惟受持修习十种法行各差别故今论文略但陈四行意含十种无所阙焉十中随一即具斯德如后颂中分明说故。

　　此不二法等者意以此殊胜之果分形彼微劣之因分故云诸佛。

　　大本华严等者还源观释云广修万行称实成德普周法界而证菩提如华有结实之用行有感果之能今则托事表彰所以举华为喻严者行成果克契理称真性相两亡能所俱绝显焕炳着故名严也良以非真流之行无以契真何有饰真之行不从真起此则真该妄末无行不修妄彻真源相无不寂故曰华严也。

　　圆圆海者同上文云性德圆满海焉上圆属因分下圆属果分是圆之圆故云圆圆是故上云圆满海焉不言圆圆但属下圆是正取故亦可圆之又圆如玄之又玄谓显果分至极独尊故又上圆通因果二分下圆唯取于果分意言则是圆中之圆也。

　　而摄不摄故者意言遮那是因圆海是果其三世间有同十地因果二分其果分则圆海中摄其因分则遮那中摄今遮那佛而但摄彼圆海家不摄之因分故大部支流二无违也义分齐云若别教一乘此释迦身非但三身亦即十身以显无尽然彼十佛境界所依有二一国二海圆融自在当不可说(上证果分下证因分)二世界海有三一莲华藏世界海当是十佛等境界二于三千界外有十重世界一世界性二世界海等当是万子已上轮王境界三无量杂类世界皆遍法界如树形等世界皆遍虚空法界互不相碍此上三位并是卢遮那十身摄化之处仍此三位圆融无碍随一世界即约粗细有此二故当知与三乘全别不同也此是第九明摄化分齐中文也。

　　譬如等者如次三喻显彼三法如地平等故同海广大故似空明了故三相小异无相滥矣。

　　始入无者入则证也故清凉云入者了达证悟之名无则空也意属理性空无相故谓登初地创证无相唯识颂曰若时于所缘智都无所得尔时住唯识离二取相故斯之谓也又回文未尽应回僧上即是梵语阿僧祇也。

　　毛头者即十信位逢缘进退如毛端在地随风东西故。

　　三角者即三贤位永定无退能与惑风角其力故。

　　四根者即加行位谓生见道七觉华故。

　　明镜等者清凉云圣教为明镜照见自心自心为智灯照经幽旨。

　　临七识等者谓本论文不说第七意虽含具文上不言故今唯云临七识等临者照也。

　　伊字等者谓梵书伊字两点在上一点在下圆成一伊三身菩提圆成佛果。

　　如入达池具出生者应是流出四种大河如于此论出四涅槃。

　　我从四王自在处者钞引论云我从四王自住处二本皆通住字文显谓须弥脚下有难陀龙所居宫殿一代时教龙收在彼故今论师至四王天寻须弥山下至龙宫故论云尔。

　　若自口经诵本分者钞引论云若自口诵论本分。

　　何况等者此段二句不繁重者上句则当闻慧观察下句则当思慧思惟故二悬殊。

　　是人往罪等者谓此谤法之人已往之愆更无处所可能除灭意明罪大莫大于谤法故般若经说遍历十方三涂数返闻之[石*(?/水)]忉慎勿谤也。

　　是故等者今此一颂结上信谤上半结劝前信下半结止前谤故云尔也。

　　当愿等者上句则穷无尽之时下句则遍无尽之处方显悲愿始无涯矣故清凉云尽众生之愿门(时也)则尘尘行满(处也)。

　　颂曰。

　因分略说竟　　果分莫能宣
　普愿圣凡流　　没同彼果海

　　释摩诃衍论通玄钞卷第四(终)
