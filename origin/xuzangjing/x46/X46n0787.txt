卍新纂续藏经第 46 册 No. 0787 大乘法界无差别论疏领要钞


　　No. 787

　　法界无差别论疏领要钞卷上

　　光严无际大师　普观　述

　　吾祖康居贤首国师在昔有唐垂拱之世躬被征召与于阗国三藏法师提云般若同译此论笔授功毕继而制疏盖欲启迪三权显扬一实俾夫马鸣坚慧之道大播于当时永传于不朽其亦深益于化源也虽然阐教立言之士代不乏之而兹疏也久秘辽海蔑闻流行迄我圣宋为之一统高丽王子祐世来朝以是斯文复归中国既其词旨高远前修未见赞述其或有钻仰者手足无所措矣观不佞握椠含毫弥缝其阙辄为钞释凡二卷因领以要榜其名题庶乎来者领略一乘要妙之义以资驾说者焉且不以狂简而罪我也。

　　释疏分二初标题目二述疏文前中二初标立疏题具有九字存去合离两重能所初并存中疏为能解上皆所解即疏论对去其能解就所解中论即能诠余皆所诠即诠旨对能解之疏从所解论以彰其名能诠之论从所诠义以标其称二皆依主疏者疏通决择义也疏决文义使无壅滞其犹决江河之滞塞使川泽以疏通奥义深文由兹流畅故以为名所解论题下疏自释。

　　二纪旌作者上二字彰国朝之号下四字标疏主之名沙门梵音此云勤息即释子之通称谓勤修戒定慧息灭惑业苦生善灭恶之名也上法下藏即疏主名讳生而有名死而讳之此方之礼即华严第三祖兹所谓符弥陀因地之名莲生当处赞毗卢称性之典如日照高山准唐秘监阎公碑铭俗姓康氏累代相承为康居国相祖自康居来朝父谧皇朝赠左侍中疏主年甫十六炼一指于阿育王舍利塔前以伸供养尔后更游太白雅挹重玄闻云华寺俨法师讲华严经投为上足泻水置瓶之受纳以乳投水之因缘名播招提誉流震极累奉诏旨与于阗国三藏实叉难陀提云般若等备翻诸部经律论藏此论亦疏主笔授也尝讲华严至贤首品感五云凝空六种震地赐号贤首国师判教准观独得其奥制疏通经风行天下以为贤首宗教者焉余如别传述者显人作用唯识疏曰造者制作之义述理名述先来有故创论制名云作今新起故此乃创制以充法施而云述者示其谦也。

　　二述疏二初序论大旨后开章正释前中文三初标举所诠宗体次辨示能诠由致后略释名题纲要前中文二初明性缘无碍后显体量冲漠初文又二初约性总明亦二初约体绝名言详夫者入文之始发语之端详谓审实夫谓语词夫人不言言必有中必先详审而后言之性海虚凝标指法体谓即此论所宗法界性即诸法实性名为法性亦名法界或名真如及实际等以具德故举海为况法喻合说故言性海虚谓体非质碍凝即性无变异略显法体德也名则诠表诸法自性言即语言谓语音语路语业语表法本无言名言之所不逮今言迥架则杳绝筌蹄如周易略例云言生于象故可寻言以观象象生于意故可寻象以观意意以象尽象以言着故得意忘象得象忘言犹蹄者所以在兔得兔而忘蹄筌者所以在鱼得鱼而忘筌也然则言者象之蹄也象者意之筌也存言者非得象存象者非得意象生于意而存象焉则所存者乃非其象也言生于象而存言焉则所存者乃非其言也［文］彼曰筌蹄即此名言斯亦可取而为类也。

　　二寂门下理该相用上标法体此显名义亦如起信论中所明一法二义法即一心义即三大初言寂者谓即体大论云一者体大谓一切法真如平等不增减故此则双具二所入法二能入门言二法者一者无量无边诸法差别不增不减摩诃衍二者寂静无杂一味平等不增不减摩诃衍今但言寂文句窄故显明后一影示初一门即义用谓能入也圣智通游故称曰门此有二门所谓如本法名门亦尔故但易法中摩诃衍字而为门焉无方之应说名圆应由三大义即三而一即一而三举一全收故云潜该相用相即相大论曰二者相大谓如来藏具足无量性功德故亦则双具二法二门言二法者一者如来藏功德摩诃衍二者具足性功德摩诃衍二门亦尔准前可知用即用大论云三者用大谓能生一切世间出世间善因果故亦则双具二法门言二法者一者能生一切世间因果摩诃衍二者能生一切出世间善因果摩诃衍此中二门亦类前也。

　　二故由下约缘别显二初承前起后二出入下正明无碍故由二字即承前也不是故则不然由前所明甚深性海湛然常住不可思议不思议因召为妙因亦即名为正因佛性虽则湛然常住不变而能随缘成诸事法犹如大海而为涛浪之渊府也楞伽经云譬如巨海浪斯由猛风起洪波鼓溟壑无有断绝时藏识海常住境界风所动种种诸识浪腾跃而转生缘生等者一切诸法悉从缘生能感业因所招识果皆不实故说言幻果犹如幻师作诸幻事如是一切种种业幻因果等法皆依涅槃得有起灭故下颂云如一切世间依虚空起尽诸根亦如是依无为生灭。

　　二出入下正明无碍二初总标文有二句初句二释一谓从真起妄说名为出返妄归真说名为入如释摩诃衍论引楞伽王经尔时世尊告大众言诸佛子我念往昔于出时中我来依佗于入时中佗来依我彼论引成二转门义于出时中我来依佗者即下转门于入时中佗来依我者即上转门我谓即是真如本觉如来藏佛来谓受熏之义背自本体依无明佗出则随染名为下转入则还净名为上转二出谓出假化物入谓入解证理然此二义皆悉出则是事入则是理以依理成事故事与理冥事法即理故与事会故此说言出入冥会其次句中动亦事也静亦理也互融无碍故曰相和。

　　二理不下别释二初正明后复释前中二初以性从缘理不乖事等者谓不变即随缘故理不乖事谓由不变得有随缘故不转性而成物也此则成上依理成事之义也二事不下以缘从性事不乖理等者谓随缘即不变故事不乖理谓由缘生必无自性故不坏物而归性也此则成上事法即理之义也后是则下复释性非自性等即复释上理不乖事等文以性从缘之义物非佗物等即复释上事不乖理等文以缘从性之义。

　　二乃知下显体量冲漠二初指牒中含孕太虚谓大包乎无外隐秘纤芥谓细入于无间者即牒词后寔唯下结属成上性缘无碍义也。

　　二将以下辨示能诠由致二初伤迷造论后依诠叹旨初中三初叙谬乖宗次标人叹德后起论所由前中二初封情罔测谓由上明性缘无碍真实旨趣幽微绝胜妙因力而非情智分别之所能及也二如来下执权失旨谓此一乘甚深教理佛灭度后陵迟隳废脱生末学或有保执权宣之教返不听受称实之谈是为守权乖实之者担麻弃金信有之矣二标人叹德初句标人余句叹德杰者诗云邦之杰今谓此菩萨生中天竺当时彼土独步一人故云杰出下疏引三藏云西域相传是地上菩萨故此说言位登证实德业声誉播于五天最高上故所谓英杰特立者也三思欲下起论所由具如下疏第八门也。

　　二其为下依诠叹旨二初总标示造论大略故云其为论也谓由此论乃是一乘无诤法轮诠旨理致而非意言分别之境杜绝纷纭群异之论故超情谓所执之迹也二以菩提下别叹二初所诠殊胜后能立功能约修显性亦二初正明二善苗下复释菩提心者能成因也涅槃界者所得果也谓由此论最初显示菩提心果故说以为因果之胜地地者通以理智为体依持生长故名为地唯识论云谓十地中修十胜行断十重障证十真如二种转依由斯证得结云如是十地总摄有为无为功德以为自性与所修行为胜依持令得生长故名为地［文］今复言胜通诸因果最极殊胜故言胜地清净相者谓即此论自性门中所明离染清净相也谓即此心自性不染又出客尘烦恼障得清净功德山者亦此门中所明白法所成相也谓如是自性清净心为一切白法所依即以一切白净法而成其性如说须弥山众宝所依即以众宝而合成故依此二相是故说为缘性平辙谓由自性二种净相可轨众生是为平正轨辙也。

　　二善苗下复释善苗等者谓即此论作义利门颂云一切诸善苗因此而生长今云擢叶即生长义白法开华亦即此章颂云如莲大开敷此二既乃作其义利故得返流还源契本造极也。

　　二会妄即真二初法后喻宜烦恼海即无染门云此复云何于不净位中现有无量诸烦恼而不为染谓即心性在缠与烦恼俱而无染污论次喻云譬如日轮为云所䨱而性常清净此心亦尔彼杂烦恼但为客故不思议者染而不染难可了知谓由烦恼染相即空故言不思议言一味者一性门云涅槃界者名为一味所谓平等味解脱味也满众生界者即分位门颂云不净众生界等释云复次此菩提心无差别相故不净位中名众生界等岂断常等者即无差别门颂云法身众生中本无差别相无作无初尽乃至常断皆悉离释云此菩提心在于一切众生身中有十种无差别相所谓无作以无为故等今云断常万殊即是差别序中岂言即显无差别也。

　　二喻明二初虚空在云喻后摩尼处垢喻皆是自性门离染清净相中而有四喻论云譬如火摩尼宝虚空水等为灰垢云土所覆翳等今序意云虚空本自寥廓喻性自解脱义不为云之所蔽摩尼体自晶明喻本性功德义岂为垢之所染四喻之中略举其二二文略下能立功能三初总明上句文唯六纸故言略也义极幽微故云玄也下句以可见边即喻近也况不可见边即意远也。

　　二开夷下别显谓由此论开显一乘一性坦夷至道以明生佛平等朗然无有变异勇悍猛利胜进之者则心有契证离诸邪曲其亦直心而为道也又由辨明一相无相真实妙理虽乃不碍缘起纷然而此性无为作羸劣迟钝屈退之者则知其迷谬率皆从化其亦无思而不服也。

　　三岂烦下结意文二初拣非岂烦二字遮止之词众异妄见谓如权宗十师异论皆是意言分别踳驳相乖舛也性本唯一而复形诸异见乃心得不为之重扰娆乎二显益中作者有二一约所依论本大师即如来也二约能起开阐义师即坚慧也致即由致孔子弟子颜渊亚圣故曰度几论语曰回也其庶乎屡空言回庶几圣道孔子以圣人之善道教数子之庶几唯颜每虚中怀道染远易系辞云颜氏之子其殆庶几乎有不善未尝不知知之未尝复行故今序文取意用也。

　　三略释名题纲要中对拣释名文有二重初约大小二约权实指陈余义在下文也。

　　二开章正释二初标章然此十门生起有绪圣人设教必不徒然将命微言先彰由致故受之以教起所因此论发兴已知所以二藏三藏当何摄属故受之以明藏所摄藏摄既审未悉此论所诠法义分齐云何故受之以显教分齐论所诠义已知至极何等机宜是所为故受之以教所被机所诠所被良以昭然其于能诠何为体性故受之以能诠教体教体既知寻诠会旨其所宗极归趣于何故受之以所诠宗趣已明宗趣将申解释标立题名要知纲领故受之以释论题目虽晓名题然犹未悉论主造论缘起在何故受之以造论缘起缘起既明复当辨示翻传至此在何时代故受之以传译由致上之九门悬谈大略次当入论申通文义故受之以随文解释。

　　二随释十初中二初牒章总标二通者下随标别释二初通有六因初一后四皆为护法第二利生智悲可悉又此六因并通二种二别有十因一为助化报恩二欲令物开解三为导外生信四欲回小入大五令舍权归实六为以略摄广七使知本趣求八为令信自心九显一乘究竟十彰因果一味已上十种初一上酬佛恩是智次四下济群品属悲后五重显上酬下化悲智之相六七八是悲之相九与十是智之相又以后五通对初一别对次四七九对前第四八则对前二三六十对前第五谓由菩萨凡所修为不出上酬下化自利利佗悲智行故。

　　二明藏摄二初牒示藏有三藏二藏等殊三藏约法二藏约人或约法中说有六藏大小乘中各有三故或说四藏于三藏中加一杂藏或说八藏大小乘中各有四故或约人中就上乘内说有因果五十一藏又或增数从一至十说有十藏今疏且约三藏二藏以明摄属余可思准然此二三通名藏者庄严论问云彼三及二云何名藏答由摄故谓摄一切所应知义故名为藏。

　　二先约下随释二初三藏二初标列一切教法皆不离此根本三藏一梵云欲底修多罗或云素怛囕等此云契经契谓契理契机经即能贯能摄二梵云毗奈耶或云毗尼等此云调伏调谓调练三业伏谓制伏过非三梵云阿毗达磨或云阿毗昙等此云对法阿毗是能对智达磨是所对法则以正智妙尽法源简择法相分明指掌如对面见而此三藏初诠定学二诠戒学三诠慧学就增胜说二于此下判摄今此属论诠慧增胜拣非余二故对法藏摄。

　　二二藏亦二如前初标列上明三藏约所诠故教则为三今约所为教则为二谓根有利钝法有浅深故合三藏分为二种庄严论云此藏由上下乘差别故复说为声闻藏及菩萨藏解云是故为彼声闻钝根下乘依法执分别施设三藏诠示声闻理行果等名声闻藏为彼菩萨利根上乘依三无性二无我智施设三藏诠示菩萨理行位果名菩萨藏问约人明藏合有三乘今此何不立缘觉藏答以缘觉人出无佛世多不藉教或出佛世摄属声闻以其所证理果同故此依庄严论及摄大乘论约上下乘但立二藏若据声闻缘觉自乘教行有别亦可开之以成三藏普超三昧经及入大乘论约彼别义亦开为三然开之与合各随一意也。

　　二于此下判摄中初正判次以所下释成。

　　三教分齐二初牒示二一叙下随释二初叙诸说戒贤智光即西域那烂陀寺同时有二大德各立三时教及等此方诸德所立或一或二三四五等此但略标故指如彼华严疏说二述现宗此明诸宗诠旨分齐则知此论教限浅深文中有四初总标中宗者尊崇主尚义也如来灭后贤圣弟子随其宗习所立不同然有开合今疏从略总合为四华严疏等广开为十开合义旨会释准之二别列有四四皆具二初标宗名后指经论一中随相宗于事相计法定实故言法执二中真空即色即空离一切相故言无相三中唯识遮表为名唯遮外境识表内心以一切法唯识现故说有百法决择分明四中依如来藏随缘成阿赖耶等。

　　三解释三初标举次列释四一约乘中智光三教准妙智经谓佛初鹿苑说小乘心境俱有次说法相大乘境空心有后为上根说无相大乘心境俱空平等一味方为了义此三次第与梁论第八中佛说正法善成立释曰有三种初立小乘次立三乘后立一乘一乘最居后故云善成立即此意也二约识中初说八识唯生灭者以于真理未能融通但说凝然不作诸法故就缘起生灭事中建立赖耶从业等种辨体而生异熟报识为诸法依后说八识等者于此赖耶得理事融通二分义故而论但云不生不灭与生灭和合非一非异名阿梨耶识以许真如随熏和合成此本识三约法中初牒释后此四下结示四约人中可知三余随宗下例指谓前四义且是略举余可例显故云准知。

　　三此论下摄属谓由此论约乘则一乘一性约识则八识通如来藏约法则理事融通约人则马鸣坚慧故当第四宗尔此则随教以辨宗也以此四宗对彼大小权实言之初一唯小后三皆大前三是权后一唯实故前标言通大小乘及诸权实。

　　四被机中二初牒示二随释三初小乘宗彼宗总不说诸众生有成佛义故非此论所被机也次二宗中初总标立谓彼三乘就有为无常法中立种姓故即不能遍一切有情故深密第二第三时教同许定性二乘无性阐提悉不成佛以彼说有五性差别既其三无二有故半为半不为二谓五下别释成五种性者一声闻性二辟支佛性三如来性四不定性五无种性二以各下出所以谓余三定性由彼各无大乘因性故非此所为。

　　后第四宗二初正明后一切下总结前中二初明无无性三初标举一切等者此宗即就真如性中立种性故则遍一切众生皆悉有性故智论云白石有银性黄石有金性水是湿性火是热性一切众生有涅槃性以一切妄识无不可归自真性故如经说言众生亦尔悉皆有心凡有心者定当得成阿耨菩提以是义故我常宣说一切众生皆有佛性。

　　二涅槃下引成有四初涅槃经二佛性论论中既言一分无性为不了义则显皆有佛性方为了义三宝性论彼论第三卷云向说一阐提常不入涅槃无涅槃性者此义云何为欲示现谤大乘因故此明何义为欲回转诽谤大乘心不求大乘心故依无量时故如是说以彼实有不清净性故不得说言彼常毕竟无清净性四楞伽文显矣可知。

　　三如此下指广如别。

　　二定性下明无定性二初标举既要当得发菩提心是则何有定性二乘二法华下引成三初明入寂二乘三初引法华彼经第三云我灭度后复有弟子不闻是经不知不觉菩萨所行自于所得功德生灭度想当入涅槃我于余国作佛更有异名是人虽生灭度之想入于涅槃而于彼土求佛智慧得闻此经唯以佛乘而得灭度等释曰言余国者天台依智论所立四种土中方便有余土也故智论第九十三曰问云阿罗汉先世因缘所受身必应当灭住在何处而具足佛道答曰得阿罗汉时三界诸漏因尽更不复生三界有净佛土出于三界乃无烦恼之名于是国土佛所闻法华经具足佛道如法华经说有阿罗汉若不闻法华经自谓得灭度我于余国为说是事汝皆当作佛释曰智论之文昭然与疏符合即知声闻虽出三界自有国土于彼决定回心成佛非永寂灭也次下引论即天亲所造矣菩萨授记者即常不轻菩萨于衢路中普礼四众语云我不轻汝等汝等皆行菩萨道皆当作佛是时增上慢比丘比丘尼士女打骂云我不受此虚妄授记彼论释曰此诸增上慢声闻根未熟故如来不自与记菩萨与授菩提记者方便令发心故据此即无定性今疏撮略其义引之又云彼以诸禅等者解云二乘无余体虽灭定亦通方便故云诸禅也。

　　二入楞伽十卷经中第二第四第七皆同说二乘无实涅槃但是三昧力故后必当得无上菩提既言无实二乘涅槃即唯同一大乘性矣。

　　三密严颂二初引文二解云下释义二初正释颂文后唯识下引论例显。

　　二又胜下明受变易身二初引胜鬘等两经二论皆是实教胜鬘经云变易生死者谓阿罗汉及辟支佛大力菩萨意生身二引智论非但证成实有变易抑亦明彼二乘之人本无涅槃。

　　三胜鬘下明无二乘涅槃后引本论明无二涅槃初引文成立中初引胜鬘后引本论明无二涅槃。

　　二以此下结示义意。

　　五教体二初牒章总标二依标别释五一随事门二初句数后拣辨前中二初标举二一或下列示有四初唯名句文二初标立名句文三次第行列次第安布次第连合能诠诸法自性差别二所依故声是所依非正教体但展转因故谓语起名等名等方能显义此三离声虽无别体而假实异亦不即声以体从用故取名等二唯识下引成法无碍解缘假名等词无碍解缘实声等故说境差别非二俱缘实虽二自性互不相离法对所诠故但取名词多对机故但说声耳闻声已意了义故以所对不同故说二有异非体有异也又此二境及名等三与声别者蕴处界摄亦有异故色蕴行蕴声处法处声界法界如其次第摄声名等二或唯音声文二如前下并准之音声谓佛唱词评论语音(宫商等)语路(语所行处)语业(语用)语表(令他生解)是谓佛教其名句文但显佛教作用非佛教体以声是实名等假立离声无别名等摄假从实故所引论皆证以声为佛教体三或具二为性谓由前二说皆有理教为定量故耳缘声处意缘法处由此二境方得闻解故俱舍云牟尼说法蕰数有八十千彼体语或名此色行蕰摄即双存也四或俱非声名以从缘无性故二事即空亦由互夺故成双非句也引成论文亦可证成俱存具二今取俱无所有显于即空故下结云即是不说说也。

　　二此四下拣辨二初别明小大以小乘宗自有三家所立各异故云别取后又此下总合融通以无等下出融通所以。

　　二遍通门二初标立后引成前中谓遍六尘一切所知境界总有生解之义悉为教体后中如净名默住及以光明而作佛事等楞伽直视不瞬口无言说名为说法乃至或有佛土动身名说法等此之一门圆觉大疏合在初一随相门中。

　　三归识门二如前即总收前说并不离识唯识等云一切所有唯心现故谓说者下此文犹略然有本质影像相对成四句等具如华严疏圆觉大疏引摄论中十一识等检而叙之。

　　四同性门二如前此则摄前心境等相同入一实故说前门能变识等无不皆真以诸圣教从真流故不异于真故摄论中名为真如所流十二分教又唯释胜流真如谓此真如所流教法于余教法最为胜等故诸圣教皆出真如引论中云离言说等即性真如离三假相满三实德谓以一切言说无实一切假名无寔一切心识但随妄念不可得故。

　　五无碍门二初蹑前以明无碍心境等者心即唯识境及事者遍通随事理即同性混融等下即显前四本末无碍方是圆了识于教体后以前下结释无碍之所由也。

　　六宗趣二初牒章总标当部所崇曰宗宗之所归曰趣若云心之所尚则就人言之若言语之所尚即就宾主谈论言之今约典教所诠故是当部所崇也趣谓意趣趣向乃心意所归所向之处也。

　　二宗中下随标别释二初宗中二初总标寻名以下所诠义旨二别释二初分门二释相二初定其义二初分门二随释三初染净门二初约染差别中初正明后引证即分位门中明法身随流作众生界成差别义空如来藏者约因隐时说谓一切诸空覆藏如来故所谓一切染法幻化差别体相无寔作用非真故名为空而能隐覆法身如来实德真体是故名为如来之藏从能藏染立其名故今疏说言显成惑染差别法界二显净无差中初明反流顺真故无差别次引论中善法顺真契同一味即下论云所谓平等味解脱味彼论又说始觉同本无复始本之异故名无差别也后示宗言正辨此义。

　　二权实门二初正明又二初约权差别三乘谓即临门三车诱引诸子是皆权设故成差别后显实无差中二初正明露地白牛无二无三唯是一实故无差别后此论下示宗二依此下引证亦二初证成二义后是故下指归今论。

　　三理事门二初约事差别二约理无差亦二如文。

　　二辨开合二初标章二随释二初开法界中文二初标示后法亦下释成二合无差中文亦有二初标示次一约下列释四义之中前二约界约法单论各初正示义后出所由第三法界合说中初正示义后以法身下别释成中先正明果位后例成因位四圆融中总前法之与界各有二义故成四义合其因位及与果位成二法界无碍下二句正显圆融为自在下即结成宗本。

　　二趣中信解行证次第相由称真等下显其作用无思大用离诸分别横竖遍该故无断绝。

　　七释题二初总释大乘简别其宗者依涅槃经以小乘为半字教以大乘为满字教今论所宗唯大乘也问此论题目何不直标一乘通拣权小而言大乘岂不滥彼权教宗耶答此虽通标大乘次云法界等即显所宗一实义也故次文言法界辨定其义前宗趣门所释法界各有二义通因通果今论正显一乘一性是则因果二位法界平等一味无差别故斯乃正显其意趣也剖析所诠者析理精微目之为论谓释等下结成所立名为大乘法界等也。

　　二又大下别释二初释别目三初大乘三初合释大乘大者当体为目者不同权宗拣小名大大外有小可拣岂成至大今言当体则不因待小故涅槃云不因小空名为大空涅槃亦尔不因小相名大涅槃谓此法体无有边涯绝诸分量言语道断心行处灭无以名之强称曰大然有二义一是常义谓竖穷三际无始无终无有一法先之唯此先于诸法故名大也涅槃云所言大者名之为常二者遍义谓横该十方十方穷之无有涯畔涅槃云所言大者其性广博犹如虚空既此法体竖穷横遍无所不包无所不遍但言包含影显遍义体若不遍宁曰包含若不包含岂名为大由是包含是大之义也乘就喻者如世舟车有运重致远之功用故名之为乘即喻行人乘此大法越生死野度烦恼河到菩提乡登涅槃岸故起信云一切诸佛本所乘故一切菩萨皆乘此法到如来地故大即是体乘即是用故云体用合举也。

　　二大有下离释二字二初释文前直就法体今此就义故有三也吾宗诸祖解释华严并圆觉等皆依起信三种大义然则三大之名是同随宗释义有异唯华严相大具十玄门属别教一乘今论乃是宗教一乘斯亦同别区以别矣又有七义者一上大谓于二乘为上二故能至大处诸佛最大是乘能至故三大人所乘诸佛大人乘是乘故四能办大事能灭众生大苦与大利益事故五大士所乘观音等大菩萨之所乘故六尽法边底能尽一切诸法边底故七摄法周备如般若中佛说摩诃衍义无量无边以是因缘故名为大又如杂集论约行有七义十二门论约人亦有七义。

　　二释乘中三义初约理智分能所乘二约境行三约人法皆以佛果为乘所至处。

　　三摄论下准论作释乘大性故名大乘者真性该周故名为大即所乘也妙智乘之故说云乘即能乘也作依主释亦大亦乘名大乘者真常智体能运转故名乘其性广博故名大此持业释。

　　二释法界二初释法有三义二释界二初正明亦三义中初因义谓依生圣法依谓依持生谓生长摄论中边皆说是净法因故二前二下作释法之界者作依主释法即界者作持业释三释无差别亦三义中初约人分位虽有差别其法界性本无差别次约法有十即下论第五门无作等也后约行中因果二位无二性故。

　　二论者下释通名起信疏云论者建立决了可轨文言判说甚深法相道理依决判义名之为论然有华文摄义之异华文谓华饰经文令生爱乐故摄义谓蕴集妙义令生胜解故初即释经次即摄义或二俱释经二俱摄义今是摄义亦即释经故疏说言释佛经等是集义论谓论者是假立宾主往复析征论量正理故以为名。

　　八造论缘起二初牒章二梵音下正辨二初标人叹德二初释论主名二初释别名二释通名二此论下彰论主德二以已下明论起由。

　　九翻译由致可知矣。

　　十随文解释三初分文示略中先分文后示略凡所解释多分三分如弥天高判谓序正流通今此略论但有二分谓由制作广略体势多端固难一准故也。

　　二就初下依门释相二初标宗致敬分中文二初总显文意中初标示次初中下正释二初归敬三宝意中从狭之宽有三义故后二标宗解释意举因标果为论宗故解释此心十二种义是故论初即便致敬。

　　三于中下别释颂文二初分科二随释二初一句总标致敬中初释上二字能敬仪也礼法有三一口礼二屈膝三稽首三品礼中稽首至重若依俗释稽者至也首者头也以头至地故名稽首相唯身业敬相未周今但举身义显意语二业亦敬若依理释起殷净心䇿殊胜业申诚归仰敬礼异名通三业也敬相乃圆故天亲摄论归敬颂云故我至诚身语思频修无倒归命礼论云稽首虽则身业影兼余二实亦通三二释下三字所敬德也文初别释此有二义一从境目心释属主为名二又释下菩提即心释持业标号后此上下总结二下三句别显胜能论二初一句能成胜因中初标示次一能下作释一依主二持业后唯此下结成二下二句显所得果中初正释后于中初三等下指配。

　　二开宗演释分二初总标二初中下别释有四一开数总标二初分章二初中下释论三初略标举数以此十二收彼多门故为要也二结成论体谓菩提心十二种义是此论中所宗体故三劝物应知诸聪慧者牒所为机应如所示次第而知。

　　二依数列名文有十二段。

　　三生起次第二初标章示意二此中下正释论文二初依名列次中初释标举即此中二字后何故下释列示亦有十二段三中初牒释次同金下例成准什师所译但云一切诸佛及诸佛阿耨菩提法皆从此经出案大般若能断金刚分及天亲论无著论所释经云一切诸佛阿耨菩提法皆从此经出一切诸佛如来皆从此经生恐今疏中传录者差误矣今亦不敢擅为改易也后以得下出所由以望心性为出是了因之所了以望心相为生即生因之所生也余皆可知二言应知下结前标后。

　　四依章解释二初明分段谓于一菩提心如其次第有十二义故言分也今所解释为十二段二就初下随文释中初释果门二初总示中先指配二果后谓以下释出所由以此觉心能为了因故辨初果能为生因故辨后果二就前下别释二初平等果二初总分二初中下别释论三初显所得果二初标章论初标征前辨次中十二章内最初果门云何者等。

　　二释义二初分门二前中下随释二初总释论二初总举显胜又二初所证最寂疏三初拣二乘中三余谓即变易报等未亡泯故二又地下拣别菩萨三唯佛下显示佛果此中有涅槃义如别说者谓唯识论第十云涅槃义别略有四种一本来自性清净涅槃谓一切法相真如理虽有客染而本性净具无数量微妙功德无生无灭湛若虚空一切有情平等共有与一切法不一不异离一切相一切分别寻思路绝名言道断唯真圣者自内所证其性本寂故名涅槃二有余依涅槃谓即真如出烦恼障虽有微苦所依未灭而障永寂故名涅槃三无余依涅槃谓即真如出生死苦烦恼既尽余依亦灭众苦永寂故名涅槃四无住处涅槃谓即真如出所知障大悲般若常所辅翼由斯不住生死涅槃利乐有情穷未来际用而常寂故名涅槃一切有情皆有初一二乘无学容有前三唯我世尊可言具四二能证至极既云唯佛故云标果简余因位故云非余。

　　二释所由中二初征后释微细烦恼者谓无明住地最极微细能尽此者方名最寂。

　　二别释二初释通别后又此下约摄障前中论二初通句二别句有六初无生中初正释后引成楞伽中者彼经凡有三译不同按四卷楞伽第三佛告大慧有三种意生身云何为三所谓三昧乐正受意生身觉法自性性意生身种类俱生无作行意生身修行者了知初地止止增进相得三种身大慧云何三昧乐正受意生身谓第三第四第五地三昧乐正受故种种自心寂静安住心海起浪识相不生知自心现境界性非性是名三昧乐正受意生身大慧云何觉法自性性意生身谓第八地观察觉了如幻等法悉无所有身心转变得如幻三昧及余三昧门无量相力自在明如妙华庄严迅疾如意犹如幻梦水月镜像非造非所造如造所造一切色种种支分具足庄严随入一切佛刹大众通达自性法故是名觉法自性性意生身大慧云何种类俱生无作行意生身所谓觉一切佛法缘自得乐相是名种类俱生无作行意生身又依唯识述记谓十卷楞伽第五并上所引四卷第三云大慧有三种意生身一者得三昧乐三摩䟦提意生身谓第三第四第五地中二者如实觉知诸法相意生身谓菩萨摩诃萨于八地中三者种类俱生无作行意生身谓自身内证一切法如实乐相法相乐故即七地前皆证变易也彼会释云初二三四五地皆应名得三昧乐等意生身但以初二地中未得定自在故略而不说得定自在于此生死有胜能故故彼经云自心寂静行种种行大海心波转识之相三摩䟦提乐名意识生以见自心境界故如实知有无相故名初意生身相三四五地中于定自在皆平等故第六七地亦得如实觉知诸法相意生身六地无相观多七地虽得此无相观然未能无加行故不如第八地今从胜处语但言第八地是第二意生身故彼经言谓观察觉了得诸法无相如幻等法悉无所有身心转变得如幻三昧及余无量三摩䟦提乐门无量相力自在神通乃至是名第二意生身种类俱生无作行意生身谓第九十地唯行无相亦无功用于事及理皆唯内证故彼经云谓自心内证一切诸法如实乐相法相乐故此中三名虽诸地已得然据增胜地语非于余地分不得此［文］疏亦名意成者唯识论云或名意成身随意愿成故意明但转变成非新生故故论又云亦名变化身无漏定力转令异本如变化故二无老中文二如初三无死中或说三种如胜鬘者彼经云如是世尊无明住地其力最大世尊又如取缘有漏业因而生三有如是无明住地为缘无漏业因生阿罗汉辟支佛大力菩萨三种意生身疏言等者即无上依等收矣梁论四种未及捡之四无病中文亦有二五无苦依中初正释义后问此中通妨难六无过失中十八不共者如对法论谓一无误失法谓身无失如阿罗汉游行城邑逢恶象马齐足越坑如来永无二无卒暴音谓语无失如阿罗汉游行林野或迷道路扬声叫唤或由习气辄露唇齿而现大笑如来永无三无种种想谓竟无失离怨等相故四无不定心常在定故五无忘失念唯正念故六无不择舍善观机故七欲无减八念无减九精进无减十定无减十一慧无减十二解脱无减谓胜解数此之六法于善境转胜用无减唯佛有也十三身业随智慧行十四语业随智慧行十五意业随智慧行常以智慧为先导故不随贪等行也十六知过去世无著无碍十七知未来世无著无碍十八知现在世无著无碍云华孔目列次与此有少不同彼第三念无失四无异想五无不定心六无不知已舍七欲无减八精进九念十慧十一解脱十二解脱知见无减其余名次皆同此也此之十八唯佛有故不与因同故名不共。

　　二结果由因二初分科二初中下正释论三初为因不失中初释最上方便后释不退失因二得果究竟三辨定果法二初简非菩提果二拣非小涅槃六种转依者如唯识论云转依位别略有六种一损力益能转谓初二位由习胜解及惭愧故损本识中染种势力益本识内净种功能虽未断障种实证转依而渐伏现行亦名为转二通达转谓通达位由见道力通达真如断分别生二障粗重证得一分真实转依三修习转谓修习位由数修习十地行故渐断俱生二障粗重渐次证得真实转依摄大乘中说通达转在前六地有无相观通达真俗间杂现前令真非真现不现故说修习转在后四地纯无相观长时现前勇猛修习断余粗重多令非真不显现故四果圆满转谓究竟位由三大劫阿僧企耶修习无边难行胜行金刚喻定现在前时永断本来一切粗重顿证佛果圆满转依穷未来际利乐无尽五下劣转谓二乘位专求自利猒苦欣寂唯能通达生空真如断烦恼种证真择灭无胜堪能名下劣转六广大转谓大乘位为利他故趣大菩提生死涅槃俱无欣猒具能通达二空真如双断所知烦恼障种顿证无上菩提涅槃有胜堪能名广大转［文］此中有转依等亦即彼论第十说转依义别略有四种一能转道此复有二一能伏道谓伏二障随眠势力令不引起二障现行此通有漏无漏二道加行根本后得三智随其所应渐顿伏彼二能断道谓能永断二障随眠此道定非有漏加行有漏曾习相执所引未泯相故加行趣求所证所引未成办故二所转依此复有二一持种依谓本识由此能持染净法种与染净法俱为所依圣道转令舍染得净余依他起性虽亦是依而不能持种故此不说二迷悟依谓真如由此能作迷悟根本诸染净法依之得生圣道转令舍染得净余虽亦作迷悟法依而非根本故此不说三所转舍此复有二一所断舍谓二障种真无间道现在前时障治相违彼便断灭永不成就说之为舍彼种断故不复现行妄执我法所执我法不对妄情亦说为舍由此名舍遍计所执二所弃舍谓余有漏劣无漏种金刚喻定现在前时引极圆明纯净本识非彼依故皆永弃舍彼种舍已现有漏法及劣无漏金则喻毕竟不生既永不生亦说为舍由此名舍生死劣法(同诸教说解脱道中弃舍四事生死有漏摄于三事一有漏善二二障习气三诸无记法并劣无漏共成四事金刚道品亦弃舍故)四所转得此复有二一所显得谓大涅槃此虽本来自性清净而由客障覆令不显真圣道生断彼障故令其相显名得涅槃此依真如离障施设故体即是清净法界二所生得谓大菩提此虽本来有能生种而所知障碍故不生由圣道力断彼障故令从种起名得菩提起已相续穷未来际此即四智相应心品三致敬彼因中初正释次如华下指例华严经云尔时弥伽告善财言善男子汝已发阿耨多罗三藐三菩提心耶善财言唯我已先发阿耨多罗三藐三菩提心弥伽遽即下师子座于善财所五体投地乃至然后起立称叹言善哉善哉善男子乃能发阿耨多罗三藐三菩提心然则弥伽所以礼善财者以菩提心是佛因故能广出生诸功德故［文］后又胜下引证。

　　二差别果二初分章二颂中下正释二初颂后释三初能益世间疏二初辨义中初标后列中三义前二约不退他利益后一约退失自成益前中初约至果展转益后约在因常利益后文中下释文中约宗因喻令义显现二生长圣法二初约二乘后又释下亦通三乘三亲生佛果疏二初正释后此为下料简二初拣缘因后又不下拣了因。

　　法界无差别论疏领要钞卷上
卍新纂续藏经第 46 册 No. 0787 大乘法界无差别论疏领要钞


　　法界无差别论疏领要钞卷下

　　光严无际大师　普观　述

　　自下第二因门论三初结前生后初句结前后句生后征问能起彼心之因。

　　二颂中下立颂略标因有四种信智定悲如其次第一句一义。

　　三释中下释颂具显二初分章二问云下随释论二初问二答二初喻后法喻中疏二初正释二今此下料简二法中二初释论文后辨义相前中论四初信为种子二初正释中初标示后谓于下释成二初顺释后以若下反成。

　　二深信下引成三初唯识彼论第六曰云何为信于实德能深忍乐欲心净为性对治不信乐善为业然信差别略有三种如疏具列由斯对治不信彼心爱乐证修世出世善忍谓胜解此即信果乐欲谓欲即是信果确陈此信心净为性此性澄清能净心等以心胜故立心净名如水清珠能澄浊水故名为信二梁摄论三位佛性一自性住佛性即是本性二引出佛性即修得性三至得果佛性修因满足又初即本性二即本性引出三即本性至果初即道前次即道中后即道后佛性唯一就位分三言佛性者诸佛所师所谓法也其性平等犹如虚空于诸凡圣无所限碍名为佛性既无限碍何故偏去佛性佛性据觉时语所以知者为随其流处成种种味法身流转五道名曰众生据此因缘不名佛性今对声闻淳热人说有其佛性为声闻人先向无余不求作佛今回声闻并堪作佛故说佛性教兴如此三起信论四种信心初信根本中真如之法诸佛所师众行之原故非直悬起信心亦乃乐念观察后信三宝中各有二一标所信之胜德二即起胜因以愿求。

　　二智慧为母中初正明梵云般罗枳穰(二合)顺古讹略故言般若西方梵字有界有缘界是体义缘是助义若之一字是界通目智慧般那是缘助之义目智目慧而不同也以般助若言般若者谓即慧也拣择之义以那助若言那若者谓即智也决断之义若通言之智处说慧慧处说智随用皆得今云智慧是约通说后经云下引成为母之义也。

　　三定为胎藏梵语三昧此云正受谓在定中心一境性不受诸受故名正受。

　　四大悲为乳养二初正释后佛性下引成中初引佛性成上二种后又大下明具三缘佛地论第五曰如经说言弘济大慈无待大悲平等法性圆满成故论释慈有三种一有情缘二法缘三无缘初发心位诸菩萨等多分修习有情缘慈多是有漏以世俗有为境界故修正行位诸菩萨等多分修习法缘之慈亦多有漏大乘教法为境界故得无生忍诸菩萨等多分修习无缘之慈虽有所缘缘法界故譬如根等异熟诸法无有分别不作加行任运转故说名无缘平等性智相应大慈或有说者唯缘法界所缘分别永无有故不缘有情及诸法故名无缘慈复有说者亦缘诸法如实义者亦缘有情但无分别平等行相了知一切假立有情性平等故缘生等法性平等故无我真如性平等故名平等智此智相应就所缘境得具三慈但无分别平等行故说名无缘声闻等悲不能拔济一切有情唯缘欲界少分行相暂时而转如来大悲普能拔济一切有情通缘三界遍满行相恒时而转言无待者无所观待恒救不舍谓无所待随其所应拔济三界所苦有情恒转不舍大慈大悲无瞋不害无痴善根以为自性与乐拔苦行相有异俱有三种有情缘等慈是无瞋悲是不害慈缘无乐欲与其乐悲缘有苦欲拔其苦此大悲无差别转故名平等此即法性或缘平等法性为境由此大悲如前修习圆满成故平等性智圆满成就。

　　二此上下辨义相二初略指义相二佛性下广辨义门二初指论标门二论皆是一性宗旨故此用之佛性论第二中释佛子有于四义一因二缘三依止四成就初言因者有二一佛性二信乐此两法佛性是无为信乐是有为信乐约性得佛性为了因能显了正因性故信乐约加行为生因能生起众行故二缘者谓般若波罗蜜能生菩萨身是无为功德家缘故三依止者破空是等乐有之人执断无处有乐净等故菩萨修破空三昧能除彼执由此定力是故菩萨法身坚固则不羸弱四成就者菩萨大悲利益佗事无尽故由真如不尽众生无数故利益他事亦复无尽是佛性为应得家因故一因如父身分二缘如母三依止如胞胎四成就如乳母故诸菩萨由此四义名为佛子［文］宝性论偈信法及般若三昧大悲等与今疏中四义同也。

　　二一就下依次列释八初配位既云多分就增胜说意显位行亦互通故。

　　二行相中佛性论辨相分中明因品云复次有四种因能除四障得如来性义应知四因者一信乐大乘二无分别般若三破虚空三昧四菩萨大悲四障者一憎背大乘二身见计执三怖畏生死四不乐观利益佗事初障阐提二障外道三障声闻四障独觉由此四惑能令四人不能得见自性清净法身三破障中宝性论第三云初依体因故说一偈自性常不染如宝空净水信法及般若三昧大悲等此初半偈示现何义偈言云云后半偈者示现何义偈言有四种障碍谤法及着我怖畏世间苦舍离诸众生此偈明何义偈言阐提及外道声闻及自觉信等四种法清净因应知此偈明何义略说一切众生界中有三种众生何等为三一者求有二者远离求有三者不求彼二求有有二种何等为二一者谤解脱道无涅槃性常求住世间不求证涅槃二者于佛法中阐提同位以谤大乘故是故不增不减经言舍利弗若有比丘比丘尼优婆塞优婆夷若起一见若起二见诸佛如来非彼世尊如是等人非我弟子舍利弗是人以起二见因缘从暗入暗从冥入冥我说是等名一阐提故偈言谤法故阐提故远离求有者亦有二种何等为二一者无求道方便二者有求道方便无求道方便者亦有二种何等为二一者多种外道种种邪计谓僧佉卫世师尼揵陀若提子等无求道方便二者于佛法中同外道行虽信佛法而颠倒取彼何者是谓犊子等见身中有我等不信第一义谛不信真如法空佛说彼人无异外道复有计空为有以我相憍慢故何以故以如来为说空解脱门令得觉知而彼人计唯空无实为彼人故宝积经中佛告迦叶宁见计我如须弥山而不用见憍慢众生计空为有迦叶一切邪见解空得离若见空为有彼不可化令离世间故偈言及着我故及外道故有方便求道者亦有二种何等为二一者声闻偈言怖畏世间苦声闻故二者辟支佛偈言舍离诸众生故及自觉故不求彼二者所谓第一利根众生诸菩萨摩诃萨何以故以诸菩萨不求彼有如一阐提故又亦不同无方便求道种种外道等故又亦不同有方便求道声闻辟支佛等故何以故以诸菩萨见世间涅槃道平等故以不住涅槃心故以世间法不能染故而修行世间行坚固慈悲涅槃心故以善住根本清净法中故又彼求有众生一阐提人及佛法中同阐提位名为邪定聚众生又远离求有众生中堕无方便求道众生名为不定聚众生又远离求有众生中求离世间方便求道声闻辟支佛及不求彼二平等智菩萨摩诃萨名为正定聚众生又除求于无障碍道大乘众生余有四种众生何等为四一者阐提二者外道三者声闻四者辟支佛彼四众生有四种障故不能证故不能会故不能见如来之性何等为四一者谤大乘法一阐提障此障对治谓诸菩萨摩诃萨信大乘法故偈言信法故二者横计身中有我诸外道障此障对治谓诸菩萨摩诃萨修行般若波罗蜜故偈言及般若故三者怖畏世间诸苦声闻人障此障对治谓诸菩萨摩诃萨修行虚空藏首楞严等诸三昧故偈言三昧故四者皆舍利益一切众生舍大悲心辟支佛障此障对治谓诸菩萨摩诃萨修行大悲为利益众生故偈言大悲故是名四种障障四种众生为对治彼四种障故诸菩萨摩诃萨信修行大乘等四种对治法得无上清净法界到第一彼岸何以故依此四种清净法界修习善法此是诸佛随顺法子于佛家生是故偈言大乘信为子彼若以为母禅胎大悲乳诸佛如实子偈言信等四种法清净因应知故四建立中亦是明其四种不增减也。

　　五成因中宝性论曰又依果业故说一偈净我乐常等彼岸功德果猒苦求涅槃欲愿等诸业此初半偈示现何义偈言略说四句义四种颠倒法于法身中倒修行对治法此偈明何义彼信等四法如来法身因此能清净彼向说四种法彼次第略说对治四颠倒如来法身四种功德波罗蜜果应知偈言略说四句义故此明何义谓于色等无常事中起于常想于苦法中起于乐想于无我中起于我想于不净中起于常想是等名为四种颠倒应知偈言四种颠倒法故为对治此四种颠倒故有四种非颠倒法应知何等为四谓于色等无常事中生无常想苦想无我想不净想等是名四种不颠倒对治应知偈言修行对治法故如是四种颠倒对治依如来法身复是颠倒应知偈言于法身中倒故对治此倒说有四种如来法身功德波罗蜜果何等为四所谓常波罗蜜乐波罗蜜我波罗蜜净波罗蜜应知偈言修行对治法故是故圣者胜鬘经言世尊凡夫众生于五阴法起颠倒想谓无常常想苦有乐想无我我想不净净想世尊一切阿罗汉辟支佛空智者于一切智境界及如来法身本所不见若有众生信佛语故于如来法身起常想乐想我想净想世尊彼诸众生非颠倒见是名正见何以故唯如来法身是常波罗蜜乐波罗蜜我波罗蜜净波罗蜜世尊若有众生于佛法身作是见者是名正见世尊正见者是真佛子从佛口生从正法生从法化生得法余财如是等故又此四种如来法身功德波罗蜜从因向果次第而说净我乐常应知云何次第从因向果谓诽谤大乘一阐提障实无有净而心乐着取世间净此障对治谓诸菩萨摩诃萨信大乘修行证得第一净波罗蜜果应知于五阴中见有神我诸外道障实无神我而乐着取我此障对治谓诸菩萨摩诃萨修行般若波罗蜜证得第一我波罗蜜果应知(乃至)诸声闻人畏世间苦为对治彼畏世间苦诸菩萨摩诃萨修行一切世间出世间诸三昧故证得第一乐波罗蜜果应知辟支佛人弃舍利益一切众生乐住寂静为对治彼弃舍众生诸菩萨摩诃萨修行大悲住无限齐世间常利益众生证得第一常波罗蜜果应知是名诸菩萨摩诃萨信及般若三昧大悲四种修行如是次第得如来身净我乐常四种功德波罗蜜果应知。

　　六约地上行成中初配位后此约下显遍通也。

　　七得果中宝性论曰复次以声闻辟支佛大力菩萨三种意生身中无净我乐常波罗蜜彼岸功德身是故圣者胜鬘经言唯如来法身是常波罗蜜乐波罗蜜我波罗蜜净波罗蜜如是等故此明何义以如来法身自性清净离一切烦恼障智障习气故名为净是故说言唯如来法身是净波罗蜜以得寂静第一自在我故离无我戏论究竟寂静故名为我是故说言唯如来法身是我波罗蜜以得远离意生阴身因故名为乐是故说言唯如来法身是乐波罗蜜以世间涅槃平等证故故名为常是故说言唯如来法身是常波罗蜜八增起异行中前四义者信智定悲于四之外别加方便故言增起。

　　三自性门三论初征起谓上文中已辨能起彼心之因故此征问所发心性。

　　二立颂中上半无染自性即同起信真如二义中如实空义从本已来一切染法不相应故下半具净自性即如实不空义即是真心常恒不变净法满足。

　　三解释二初分科初中下释三初标数论牒前文合应知此菩提心等有二种相即起后也。

　　二列名中论列二名初离染相二具净相如是二相随一一具不相舍离谓由离染必性具净由其具净必性离染。

　　三释义中二初释离染清净相二初标示二法中下释成三初法中三初总标次以诸下别释三初明所灭烦恼次是故下明所依心性后智亦下明能治觉智又后此中下结示。

　　二喻中下二初标分总示自性在缠故云同相无垢出缠故云胜相二前中下依文别释二初本性净后离垢净前中二初总示二四喻下别释二初约别义释后约通相释初中二初约德又二初属今文中初四义后又释下四德二又宝下会佗论后言为下约障。

　　三合中下二初合本性净后合离垢净。

　　二白法下释白法所成相二初标分二法中下释相二初法后喻法中又二初正释论文二即此下通前显意四初明本有修生无二二前性下显性离治离无二三又性下约二相以明因果四又此下总合四义以显融摄二喻中须弥山此云妙高以其体备众宝故称为妙论正取此以为喻体。

　　四异名门三初征起前中已明自性故此征问异名。

　　二立颂二初标章二前中下释相二初约果明异名言十号者法华三云我是如来应供正遍知明行足善逝世间解无上士调御丈夫天人师佛世尊一谓如来者乘如实道来成正觉故即仿同先迹号二应供者堪受人天广大供养故即堪为福田号三正遍知者理无偏邪无法不照故即实智穷原号四明行足者明是证行行是教行二行圆满故名明行足即修行满足号五善逝者善好也逝去也不向余三界二乘去唯向大菩提去故即直往菩提号六世间解者明解世间故即权智圆明号七无上士者士谓士夫遍于众圣于众圣中更无过上故即位超诸圣号八调御丈夫者调谓调练御谓控御即巧摄有情号九天人师者谓轨范说五乘教利益众生故即导轨众生号十佛世尊有自觉觉佗觉行圆满故名为佛由比天上人间共所尊重故曰世尊即无师自觉号二后颂约因明异名二初类同法界二下半下明说异名。

　　三释中下释颂二初标章二前中下论二初释初颂有四初牒以前智断为心自性客障永离即是断德胜德成就即是智德二二得下转至佛果四德圆满三三如下引经解释二初指经所出二宝性下引论示义四四如下会文归义二又如下释后颂法性法界真如实际体虽是一约其义类故有异名。

　　五无差别门三初征起谓前门中虽显异名而此心性本无差别故此征也。

　　二立颂中有二初总显谓此颂中上二向总相标显无差别义二下十下别显谓一颂半别显十种名号三辨释中论二初释总显此心属因法身属果疏中会通因果虽殊本来一味由此以成无差别义二释别显中二初释文后配义前中又二初标示二列释三初释前七二释第八二初正释二胜鬘下引成二初引胜鬘云依如来藏故有生死是下转义依如来藏有涅槃是上转义二引宝性二初引文二此是下拣辨宝性引胜鬘经所释性即如来藏性依如来藏故有生死等属如来藏缘起宗实教义也唯识论释无始时来界界是因义即种子识属唯识法相宗权教义也是故结言二宗不同也三释九十文中各有标举列释。

　　二又此下配义初三约世谓三际者初则现世故成三也次四约因果二行后三约法初一总者谓一切法所依止故能持染净后二别者随染非常随净非断以立其义也。

　　六分位门三初征前明心性心性本无差别约其分位有不净等故此征焉。

　　二颂中四句初句众生唯杂染故名不净位次句菩萨染中净故名染净位后二句障累永尽故曰如来名极净位。

　　三释中下论三初牒指前门即由此心无差别相故有分位不净等殊。

　　二就正下正显其相论三初杂染位真如随染说名有垢自性住者即是本性众生界者界即因义故自性住佛性与众生作依因也二染净位疏有三义释其染净断修对望引出耶修得性三极净位习气最细亦皆永尽最极清净说言无垢修因满足故至得果三如说下引成二初指经标示二前中下随标解释二初别释三位论三初不净位二初按文略释三初牒举二二为下正显二初为惑业所缠缚二二从下随苦报所漂流此兼前科以明众生三道轮转三三名下结名。

　　二又释下依义委明二初正释中初明本际烦恼为动法身之缘此住地者即是根本无明住地为烦恼藏胜鬘经云烦恼有二一住地烦恼二所起烦恼次显法身随染作众生义不染而染即法身流转五道故作众生染而不染即众生自性本空故众生即如也后今就前门下结名前门谓即不染而染故作众生也。

　　二问余下问答二初余说不同问余处说者谓即权宗与此实教所谈有异故申此问二答宝性下引论历宗答二初引论标示宝性论中七种义句中有众生义句耶当彼论如来藏品二一若下历宗料拣四初小乘宗法有我无是其宗计二龙树提婆即空无相宗三无著世亲即唯识宗四马鸣坚慧即法性宗疏三初正明次楞伽下引证后如是下结指密严疏本未尝一见高丽目录亦所不载。

　　二染净位论三初牒举二正释二初分章二前中下释相三初断障论中二句疏约猒舍以分地前地上二行二成行中于十波罗蜜谓施戒忍进禅般方便愿力智度于十地中约其偏增各明一度故名别行八万四千则成通行三结所为为求菩提。

　　三三说下结名二初约猒求释名二引胜鬘成立二初正引文二宝性下结论释二初正明猒求行二又云下因辨起行因二初论家正辨三初辨示起因中二初正辨又二初顺明二非离下反显二若无下例成二是故下引经成立。

　　三向说下征释决疑。

　　二解云下疏主重明三初申论意二又起下辨起因二初引证引立一论二经皆明众生本有熏习为起行因二与喻下约宗拣显三仍此下明业用前引宝性于不定聚众生能作二种业等故今指示。

　　三极净位亦有三初牒举二正释二初标分显意谓此四德展转蹑前生起后德故劝应知二初中下随章解义四初断障德中初牒释后此明下结成二明证性德下二初约证性释中初标示后清净下牒释二又释下约超位释三殊胜德二初约悲智福释二又释下约恩智福释四自在德中初正释后此自下指陈三三说下结名。

　　二上来下通结无二二初结指标门二初中下依门述释论三初本末相摄门二牒文略释二密严下引经广解二初引文二解云下配释二初以论对经二于一下开门示义二初标举二此中下释成二全体印定门三简各定义门二初标分二随释三初能持门申二初正释后以众生下分能所真妄释二能依门中初正示义后何以尔者下出所由三纵夺门中初以义从夺释成后是故下法喻结显。

　　七无染门三初征前明分位众生在缠云何无染故此征焉。

　　二颂中疏二初配释颂文二问此下蹑迹通妨。

　　三释中下二初问二答中疏二初略指法喻二答意下广释文意二初总示。

　　二又法下别释二初开义二今此下释文。

　　八常恒门三初征亦由前所明分位门既说有生灭何得常恒故此征诸。

　　二颂三初标示二常二何故下征释二义中初征次谓若下释如其次第释上二常后是即下结是真如常者拣非情谓常也三各初下通指法喻。

　　三释中下二初标章二前中下随释二初释初颂论二初问此问从前分位中来二答疏二初总分二答意下别释论二初喻后合喻中疏二初正显意二问生下征释二初二法相例问二答是下示义引证答二初情谓超情有异答二初示义三胜鬘下引证二又以下生灭法身不齐答二初示义能依生灭是虚假故所依法身是真实故言不齐喻中劫火以喻生灭虚空以喻法身二华严下引证二初引华严世界有为故有成败虚空无为故无增减二引宝性。

　　二是故下引经释后颂二初总示二前中下别释二初简妄非真论二初总显虚妄二别显妄义中初法说次如水下喻明后当知下合结。

　　二显真非妄论二初明体无妄法亦有法喻二明体具胜德论二初总显无为然则性相二宗所说有为无为名数体性有所不同若法性宗依龙树释摩诃衍论云总摄诸无为名为不生灭不生不灭是无为法之总相故总摄诸有为故名为生灭生灭是有为法之总相故如是有为无为二法各有几数何等各字颂曰无为虽无量略说有四种谓真如本觉始觉与虚空有为虽无量略说有五种谓根本无明及与四相品长行释曰无为法有四种一者真如二者本觉三者始觉四者虚空有为法有五种一者根本无明二者生相三者住相四者异相五者灭相若法相宗依慈恩大师百法决颂云几有为几无为颂曰有为九十四无为唯六种若非惑业为随应则不定释曰有为九十四无为唯六种者虚空等六是无为法余是有为若非惑业为随应则不定者谓三十一唯是有为(三十一者根本烦恼有六随烦恼有二十不定有二谓睡眠恶作不相应有三谓异生性无想定无想报总有三十一种)六种无为(一虚空二择灭三非择灭四不动五想受灭六真如)所余六十三(心法有八心所法中遍行有五别境有五善有十一不定中有二邑有十一不相应［行］有二十一)通有为无为性有生灭非恶惑业之所为故。

　　二别显四德疏三初会本经义彼经此论二名小异故兹会诸二引宝性而释二初标门二随释二初离过门中具引如前者以恒故不死常故不生清凉故不病不变故不老二实德明常恒清凉不变则是如来法身实德三又释下按今文释则以今文对于常乐我净四德。

　　九相应门三初征意云既未至果云何而与净法相应故此征之。

　　二颂文有二初约喻总显二后一下约染简净二初示义中空如来藏义准释摩诃衍论所引契经别说有十［广如彼云］第六空如来藏谓一切诸空覆藏如来故胜鬘契经作如是说世尊空如来藏若离若脱若异一切烦恼藏故此明何义所谓示生灭门一切染法隐䨱自相本觉无量性功德故以何一切染法总名为空所谓染法幻化差别体相无实作用非真故名为宗而能隐䨱法身如来实德真体是为如来之藏从能藏染立名第七不空如来藏一切不空不被染故胜鬘经中作如是说世尊不空如来藏过于恒沙不离不脱不异不思议佛法故此明何义所谓显生灭门自相本觉备过恒沙性功德故所谓一切净法实有作用远离虚假故言不空显出时名法身隐覆名如来藏从所藏净立名二又佛下引论会前二如来藏义可知矣。

　　三释中下二初总示意二就答中别释二初分总别科二案文述释二初释初颂二立理论二初举喻况中总为一灯谓光时等同时同处和合无异故别具三义谓体相用义用别故二以法合下二初标举二如宝下引而释二初援颂文二彼释下广引散释三初总标二通者下别释中三初释通次释知漏尽智后释漏尽三乃至下通结。

　　二解云下解义二引教证二初标分二就法下释相论三初法二初牒文略释二此中下依义广明三初标示二初辨相下列释五初辨相中初标举次如起信下指论后解云下示数然此辨相全依起信三大义中自相大义圆满功德门龙树释此则有二种一有名数量功德二无名过量功德有名所谓六种性义功德何者为六一大智慧光明义本觉般若能除无明闇故或名广大圆满殊胜般若实智光明性义二遍照法界义本觉般若照达一法界原故或名周遍通达一法界藏自然性义三真实识知义本觉般若离虚假解或名离妄想解决定了知实际性义四自性清净心义本觉般若无量性功德自然本有非得佗力而离尘累或名本有明白离边中性义五常乐我净义本始二觉从无始来远离四障圆满四德或名如来正觉自然性德离烦恼幼不修行性义六清凉不变自在义二种本觉譬如明镜相具随违故或名具足随顺逆违无碍陀罗尼全遍性义是名六种论曰从本已来自性满足(乃至)清凉不变自在义故又准圆满经中说此自性功德十七于初二中各开二种于次二中各开三种于后二中如次开四与三故或说本数之名有二十五最后一中开十一故言十七者大智慧义大光明义遍一法界义照一法界义真实义识义知义自性义清净义心义常义乐义我义净义不义变义自在义言二十五者前数不功德中开八种故变功德中开二种故一上流转变二下流转变言八不者如中观论不生不灭不常不断不一不异不来不去所言无名本觉体中自性功德无量无边离于言量过于心所何止数量作如是部(部者总也)本有功德虽无有量不出三数故论曰具足如是过于恒沙如是无量无边功德各有体相耶唯一心量无别法体何者心法虽一而有二种陀罗尼自在用故何为二一自不离彼二彼不离自论曰不离如是性德从无始来一向妙有自性非佗俱故论曰不断如是一切功德唯是一自作一异不能一何以一法界故论曰不异如是深理一切菩萨二乘凡夫心不思惟言不论量绝远而远论曰不思议故何等境界唯大觉者自乃轨则论曰佛法如是无量性德具缚至大觉具足无所阙少何者是诸功德自然本有非由佗力而立论曰乃至满足无有所少义故名为如来藏亦名如来法身(［余］详以伪论文烦芿故今撮略于兹所以不足随信也)今疏本数名字以本六德开成十种于中第六有二德者谓即清凉不变为二盖准宝性所引不增不减经中常恒清凉不变四德故此开其第六为二。

　　二定义中疏二初问难二答实下释通二初答释二会通前中二初标举二列释三初约实无中初正明后若尔下转释中初蹑上文修德为难云若尔等后以是下约其离脱不离脱义对拣释通。

　　二约实有中三初正明次如来下引证彼经中有九喻宝性论曰萎华中诸佛众蜂中美蜜皮𥢶中坚实粪秽中真金地中真宝藏诸果子中芽朽故弊坏衣缠褁真金像贫贱丑陋女怀转轮圣王燋黑泥模中有上妙宝像(前六句句各一喻后六句二句各一喻)众生贪瞋痴妄想烦恼等尘劳诸垢中皆有如来藏华蜂𥢶粪秽地果故弊衣贫贱女泥模烦恼垢相似佛蜜实真金宝芽金像王上妙宝像等如来藏相似［广释如彼］论又曰偈言华蜂等诸喻明众生身中无始世界来有诸烦恼垢佛蜜等诸喻明众生身中无始来具足自性无垢体(文)佛性论云立九譬者一为显贪欲烦恼故立莲华化佛譬二为瞋烦恼故以蜂为譬三为无明惑故立谷中粳粮譬四为上心三种烦恼故立金堕不净譬五为显无明住地故立贫女宝藏譬六为显见谛惑立庵罗树子譬七显思惟惑故立弊帛褁金宝譬八为显不净地惑立贫女怀王子譬九为显净地惑故立模中金像譬［文］又依云华要问答曰如来藏义者依大方等如来藏经我以佛眼观一切众生诸烦恼中有如来智乃至一举彼天眼观未敷华内有如来身结跏趺坐明如来藏本性具德喻二譬如淳蜜在岩树中无数群蜂围绕守护有人巧智除蜂取蜜明本德去染成净喻三譬如粳粮米未离皮𥢶贫愚轻贱谓为可弃除荡既精常为御用明藏在染同愚异净喻四譬如真金堕不净处隐没不现经历年载真金不坏明藏在染难坏喻五譬如贫家有珍宝藏宝不能言我在于此又无语者不能开发明藏在染阙缘喻六譬如庵罗果内种不坏种之于地成大树王明藏德会缘成果喻七譬如有人持真金像行诸佗国经于险路惧遭劫夺褁以弊物令无识者弃指旷野人谓不净有天眼者知有真金像即为出之令佗敬礼明真德除染生信喻八譬如女人贫贱丑陋而怀贵子经历多时人谓贱想明转想会真成智喻九譬如铸师铸真金像既铸成已外虽燋黑内像不变开模出像金色晃曜明反染归真应体喻(文)今疏引成实有性功德义华严涅槃佛性论大意同诸后此中下结显有法喻合。

　　三约翻对中三初标举次故彼下引文后解云下示义然此所引起信亦即自相大义问答决疑门此二一发起略问难违门二发起广答解释门初问难相何谓举说文相违前后杂乱审其理故前后相违真如决择分中作如是说论曰心真如者即是一法界大总相法门体所谓心性不生不灭一切诸法唯依妄念而有差别若离心念则无一切境界之相是故一切法从本已来离言说相离名字相离心缘相毕竟平等无有变异不可破坏唯是一心故名真如自相大义决择分中作如是说论曰从本已来自性满足一切功德所谓自体有大智慧光明义故(乃至)亦名如来法身如是相违故以为难论云问曰上说真如其体平等离一切相云何复说体有如是种种功德已说发起问难门次说广答解释门此亦有二一总二别初亦二一真如总二生灭总如次可见论云。

　　答曰虽实有此诸功德义而无差别之相等同一味唯一真如即是真如总谓虽自相大义门中作如是说具种种德过于恒沙而生灭门界量非真如门此门无差别相平等一相独存真如以此义故无相违过此下明其缘由决断其疑论曰以无分别离分别相是故无二真如门中有同无异此下释生灭总有二一问二答广略有异二重问答不同初问论曰复以何义得说差别即是开合问谓若诸法本来平等一相无二体者复有何法而非平等以此为依建立差别则是举异疑异此下发起答说决断此疑论曰以依业识生灭相示则是总答谓真如门中无过恒沙一切染法以为所治亦无能治过于恒沙一切净法以为对量是故真如门中作如是说一切诸法平等一相无有二体等而生灭门所治染法无量能治净法亦尔是故生灭门中作如是说本觉体中具种种德无量无边过恒沙等是乃大意次当别说所言依者则根本无明住地一切染法之所依故言业者业相也言识者转等诸识也生灭相者门总称也言示者相反显示也若是三法德起当缘由故已说略说分次说广说分就此有二一问二答此问略而答广论曰此云何示即是诘问问其所由此下直答此问答释有三一自宗正理二非道邪行三具举对量论曰以一切法本来唯心实无于念即是第一自宗正理谓法性从无始来唯是一心无一一法而非心故论曰而有妄心不觉起念见诸境界故说无明即是第二非道耶行谓总举本上之诸无明住地故此下直显具举对量差别如上所说本觉体中六德各各待观何以过患为对谓根本无熏习心海发起种种诸识隐覆般若实智增长愚迷痴闇即不觉无明界量为对心性寂灭无起即本觉慧明安立德则建立显示论曰心性不起即是大智慧光明义故此下显第二德若此妄心起见达境一向唯转虚妄境不能通真实境界何则真伪相违不契本故论云若心起见则有不见之相此下明遍观义而真心离转见故通达诸法无所不至真实知见离于能见论曰心性离见即是遍照法界义故此下明第三德论所言若心有动即是无明熏习气故虚妄而转为对心性寂灭无有喧动正直无颠倒解即实智照随理建立显示论云若心有动非真识知此下显第四德谓妄法无始来无自体为对自性清净本有功德建立显示论曰无有自性此下显第五德谓妄法四相所迁非常三苦俱转非乐二种自在无故非我一道清净无故非常此四以为对量本觉体中四德建立显示论曰非常非乐非我非净此下显第六德谓妄法烧真心故名热以恼乱诸有情故名恼破灭变德令不作故衰变由此一切众生不得自在待此为对清凉不变自在德故以立示论曰热恼衰变则不自在此下显示无边功德相义谓所治染法无数量故以能治亦然矣论曰乃至具有过恒沙等妄染之义对此义故心性无动则有过恒沙等诸净功德相义示现此下结圆满德谓若一心有动转相更见前境可缘能所心境二差别故本德则不圆满而本性德虽过恒沙唯一心量无有二也是则圆满自在性德结缚及解脱位中亦恒具足名为法身名如来藏论曰若心有起更见前法可念者则有所少如是净法无量功德即是一心更无所念是故满足名为法身如来之藏(［断曰上来伪论义调至猥拙矣虽乃不足取而用焉亦撮略而已也］)。

　　二又上下会通二初通前三说初一成果即至得果次一本性即自性住后一翻染即引出佛性也二第三下别辨后一二初克分齐二初以义指属焉言第三者指于前三说中第三翻对妄染而说净德克定分齐则属真如三大义中相大义摄二是故下引经证成中初喻明后合说。

　　二此中下辨相依四初总标义此中所说妄中四义一依真无体义即起信疏无明二义中无体即空义二违真覆障义即有用成事义也若对次文真中四义则成前后准义合云一违真覆障义二依真无体义以配下文一随缘义二不变义则各由初义故顺流作众生各由第二义故自性常清净义方相当学者应悉二此真下别释相中初别属四义由初义者即违真覆障义及随缘义第二义者即依真无体义及不变义余二可知次又各下前三后一后又在下通具四义中初总明次是故下别示后是故下通结三今此下示今意第三义者妄中反自诠佗真中反显由此义故有恒沙德四问答下由问答中有三重第一重中在缠出障皆无问智见真如不同答第二重中类例因中计果问就缘说有不同答第三重中染净相例问违顺有翻不翻答。

　　三相应下二初示义意二此论下明广略中初明此略后起信下明彼广中初标示次一谓下列释。

　　四业用下二初以义指归二胜鬘下引文成立所引经论皆是内熏猒求义矣。

　　五摄果下言此恒沙功德相义就因隐时名性功德就果显时则名解脱般若法身言故名佛法者亦即结归起信论中佛法二字。

　　三恒沙下结指。

　　二喻说下二初别喻二德后通释下具有三义其后通意深符论旨以其灯有光明热色宝珠光色形状各互不相离互不相脱故日相应今疏脱一互字应云以互不相离等。

　　三法合下二初总释疏中科名言总释者释字恐误宜作牒字二次言下别显文中功德二字若贴本论宜云故说恒沙如来法也。

　　二复次下释后颂二初一谓下释三初在缠不染二初正释二初法说二如迷下喻明二依是下证成二二以下随染隐体中初正明后此是下示义三三以下烦恼即空二初正释二是故下证成二初引文后此等下结成。

　　二释不空中初标示次一有下列释三一有自体二具性德三体相冥和。

　　后不离下指例。

　　十不作义利门四初征起前辨相应具含性德何以不能作义利耶故兹征诸。

　　二立颂中六句前二句法后四句喻略举三喻释中九影显故。

　　三解释二初问后答二初总示二又此下别释二初标示通别二一运下列释别喻有九如文一中五见谓身边等五总名恶见八世界下三初正明次宝性下引证然论意谓以真如通一切法今简去非情故约六处众生数中取彼毕竟真如理以为性种性后喻伽下拣辨六处珠胜即十二处中第六意处能摄赖耶表义名言熏习之种故曰珠胜无始传习谓由约彼有为性中建立不同是故权实二教有异九空云下二初正辨阙修则别喻一义二又释下兼明总结则通结前九。

　　四二重颂下二初示意前标言摄此言重者谓摄前义重复颂故二初三下释文后句反此在缠阙用则显出缠能为大利。

　　十一作义利门三初征前明在缠不作义利出缠则能作大义利故此征焉。

　　二颂中下二初总别科分二前中下依文述释二初明出障故能益生二初出障中论二初喻说二次半下法合二就益下明益生中论二初举喻显用二下半下以法合益以此三事合前三益二明具德故能益生二初总示二初中下别释论二初具德三初悲智相导德中二初释前二句中三有谓欲有色有无色有了知缘生无自性故皆空寂也既了空寂何染之有后若尽下释后二句中初正释次以约下结成维摩经下指会梵言维摩诘此云无若垢彼经所谓香积诸来菩萨向佛求法复还本土佛言有尽无尽平等法门汝等当学言尽者有为法言不尽者无为法当住平等不住二边今尽不尽皆无所著即无住处行也二心云遍空德中初蹑前征起次谓住下释成中有法喻合三定持住法德中初述释后前门下对前示义二下半下益生中初约世间后法雨下约出世二种益中举一兼一以影显故由灭惑故而生德既其生德则必灭惑也。

　　三释中下论三初总举反前二明具智断德三以法成益二初标分二前中下释相论二初成自益二初证法成人益二受用法乐益中初正释文后又释下重配义二初约四德亦又释下约三德二为一下明成佗刹。

　　十二一性门三初征谓前所明在缠出障义用虽珠皆同一性故兹征诸。

　　二颂中下二初分门二初中下随释论三初标异义一性门中初总指此字二宝性下别释四义中初引彼属此二又宝性下依彼释此三然此下以义指归二标境智一味门二初标示二前中下释成二初法说中初依此论释后又宝性下引论而释二喻况中初牒举此有三义一通喻下正释中初约通别后此冷下生喻体后宝性下指同焉。

　　三标因果一乘门三释中下二初总别科分二前中下依门述释三初释异义一性门二初释法身涅槃无二义论二初牒执总非言戒等者谓等收定慧解脱知见小乘说为五分法身二引颂释成中释此引颂文初释初二句次即涅槃下释第三句后言即下释第四句二二复次下具释四义无差别性文二初指经标示二初中下依义释成论四初佛果即涅槃二初略消文二亦菩提下广辨义二初叙述诸说中初总标二一云下别列有五后五释下指归今论二言即下涅槃即法身三言世下法身即如来中初正释后故转下引成四言复下如来即圣谛二初标义二引释下二初拣非二显是下二初总示二前中下别释论二初明苦灭显真中二初六句翻苦二五句显真二明离染显净下二初离染二显净中二初正显二结成谓此法身具恒沙德是故名为不空之法也。

　　二释境智一味门二初标门总示二前中下依义别释二初法说论三初明所证法深二明能证智妙二初标宗二校量中二初二乘浅智所不能知中初正释二初约见修释后又释下通诸位释后胜鬘下引证二唯佛妙知所能证会中初正释后由此下结成第三结境智无二中初正释后楞伽下引成二喻况中言同前者如前偈中疏文已释。

　　三释因果一乘门二初标门总示有一乘章如别说者谓建立一乘义分齐二初中下依义别释三初因一果无异论二初显一道分之为三若法华云于一佛乘分别说三二释无差别二初反释疏三初正释二胜鬘下引成三准此下结指二顺释中如来藏法界名异体同而此法界界即性义二果一因无异论二初牒计总非二初正明二问三乘下通难二初牒难二答今下释通二初正答前难中二初标举二一前下列示二前同下通前结意二以正理破中初正明后是故下结显三引教成无二二初证无异因论三初总遮妄取二显真实证三释成证相二证一味果论二初标举二所谓下释相中言解脱道证累外法界者今疏中累字误作界字今改正之谓解脱道障累永尽故云累外言法界者义通三处无不遍故三此是下结略回向。

　　法界无差别论疏领要钞卷下(终)
