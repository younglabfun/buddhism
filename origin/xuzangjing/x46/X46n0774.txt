卍新纂续藏经第 46 册 No. 0774 释摩诃衍论记


　　释摩诃衍论记目次卷第一释题目已下卷第二释解释分已下卷第三释后重能依义已下卷第四释不觉本上显过门已下卷第五释显示生灭相已下卷第六释分别发趣道相已下至终

　　释摩诃衍论记目次(终)

　　No. 774

　　释摩诃衍论记卷第一

　　皇宋光严无际大师　普观　述

　　释论分二初标题目二造论文初中复二初本释名题上五字正显名题下三字因彰卷次显名题中初后二字翻梵成华中间三字犹存梵语释者有三义一谓释者解也即销散义谓今论文破邪立正除遣积疑如矿烁炎炉坚顽销散故二谓释者说也即流通义谓由此论演义疏文发明奥旨若冰泮长川凝积流通故三谓释者成也即安立义谓今论文体标义释略标广释如良工建厦善巧安立故摩诃衍者此云大乘大以当体受名乘以运载为称名题标立为论宗故即目不二摩诃衍法以是众乘通所依故亦该能依三十二种总别法故论有二义教诫学徒决择性相故以为名即取能诠声等四法或取所依色等四尘以声体间断色性相续由此不用语言唯形翰墨亦犹范金镂木便为住持佛宝故取四尘以为论体准永泰疏以此论题总收五字具陈十义一谓三十三法名摩诃衍佛经名释本论名论末从本名无所违故二谓佛经名摩诃衍本论名释末论名论三谓五分本文名摩诃衍及名为论十轴末论称之为释四谓本论名摩诃衍末论通名释之与论五谓法门佛经俱摩诃衍本论名释末论名论六谓法门本论皆摩诃衍虽引佛经但为所依非正显示大乘法故七谓佛经本论俱摩诃衍所依能依皆大乘故八谓法门佛经并斯本论并摩诃衍三法展转俱大乘故上之三义末论双通释之与论九谓立义一分名摩诃衍解释一分称之为释余之三分并属乎论十谓一切所释性相教理并摩诃衍末论能释若教若理俱称释论以教释性资教释相以理释性因理释相废别从总但为一解(云云)彼具作释此不繁陈苟欲详明宜应捡会然准梁译复加起信此约宽通理亦无爽。

　　二造译人号中初标造人二明译者初中龙阿周那是其别号即华梵双彰梵语那伽阿周那此云龙树谓此菩萨树下生身龙宫成道故以为名智者大师云树为生身龙为法身亦云龙胜或云龙猛菩萨二字是其通名具足应云菩提萨埵翻觉有情所言觉者是所求果云有情者目能求人是求菩提之有性故又菩萨行有其二种一者自利大智为先二者利他大悲为首菩提云觉智所求果萨埵有情悲所度生梵音存略但云菩萨造谓制作唯识疏云作者名造今起新故叙理名述先来有故。

　　二明译者筏提摩多未详翻对凤威姚秦弘始三年九月上日于长安大庄严寺译兹论本以成十卷。

　　二造论文大分三分初归趣悬明分二开章正释分三激物流通分初中二初归趣因缘二初申归敬菩萨制作先明归敬者谓由三宝是吉祥境标之在首以显胜故。

　　文中又二初能敬至诚中言顶礼者谓以头至地而申谦敬故智度论明礼法有三一者口礼即问讯也名下品礼二者屈膝头不至地即长跪也名中品礼三头至地即顶礼也名上品礼三种礼中此其上也然于三业但举身仪影兼余二等修敬故。

　　二所归胜德三初佛宝中圆满觉者谓举身德奉仰赞叹究竟果位大觉者故三身具显称之曰圆四德齐彰目之为满备此身德寂尔虚融朗然鉴达名圆满觉又圆谓圆离三四相故满谓满足三四德故佛能照彻故名为觉又以圆满二字合显幽微绝域胜妙难名离彼机根得诸生佛即是性德圆满海焉。

　　二法宝中觉所证者匪唯归佛亦归法故即就于佛而明其法以表通归同体三宝觉即是果所证是理法谓教法藏谓行法。

　　三僧宝中初句言并即兼及义造论大士即马鸣师如瑜伽说若欲造论当先归礼二所敬师方可启说恭敬法故先应归礼论本大师恭敬义故复应归礼开阐义师言大士者谓悟大法发大心修大行证大果故目之为大推一合十故名为士一者数之始十者数之终靡不有初鲜克有终有始有卒者其为大士乎第二句中举一兼余故言及诸贤即三贤圣即十圣是则信心贯乎余位众通四衍亦该二乘若大若小无所遗故菩萨持心等生敬故影响真权难可恻故。

　　二陈本趣二初偈颂中上句云开隔檀门者为欲令彼利根众生乱住证故开释真如门次句云权显往向位者为欲令彼钝根众生次位修故显示生灭门隔檀往向举喻以显真如生灭二种门故谓大海中有如意珠具众功德出生诸宝龙王以是置之秘藏用千重门而为封护即表龙王珍惜极故亦由宝力法应尔故其最近珠门名之为隔檀群龙之辈若开此门即便获得如意宝藏自在无碍此犹行人入真如门即能亲证一体法故自然冥会不二心源其外诸门名往向位诸龙虽则经游出入知有如是如意宝藏然未亲得犹如行人从生灭门秉心操行但与真如作其方便以生灭门假真如门实故从假入实方为殊胜此依解释分中作如是说若依立义分中有十六种能入门法八真八妄真为隔檀妄为往向由世出世渐顿异故其八真门所入本法皆能冥证不二法故名隔檀门其八妄门所入本法方便解了不二法故名往向位于中不二摩诃衍法以为诸法通所依故犹如宝珠能与众宝为所依故斯则珠唯不二得兼解证若顺此论解释分中唯诠四法则初解为正若兼诸论立义分中通诠诸法则后解为优第三句中显上二门逗机胜利利之与益名异义同若别说者具乎多义谓在身在心或因或果大智大悲现乐后乐离恶摄善遣妄证真福德智慧世俗胜义此观证观随应而配诸众生者统摄三聚一切众生论所被故有情差别数类繁广既其不一是故言诸第四句云报师恩者释师自谓亲承指训弥感生成顾此深恩岂能全报故云分也。

　　二长行三初标举二示相三结指前标后结贯通中五随应率达上下而说初中今重释者谓本论师已造释故摩诃衍义已见前解。

　　二为现下示相文有五意一显体用玄妙二彰开显顿渐三报深大恩德四明止息诤论五示亲承指训初中言自师者即指此论所宗法也谓由不二摩诃衍法本自成就非他轨则故曰自师其体则性德圆常深玄叵恻其穷则业用周普微妙难思或可体则两重所入总体穷则两重能入别门谓由能依所依三十三法悉是立义所宗承故又亦体目一体三自二种本法穷即真如生灭二种别门以其散说唯释此故未得等者依人显法成上体用玄妙义故谓十信三贤未亲证故二乘外道未离邪故漠漠冥冥有二义释一约能迷心即是昏钝不明相状二约所迷境漠漠广大㒵冥冥深隐㒵窥[穴/(烈-歹+(跳-兆))]谓正视也思惟即分别也以其寂寥虚旷不可以形名得微妙无相不可以有心知也。

　　二中为利根者开顿入门名为隔檀为钝根者显渐进位名为往向所诠理者即是二门所入本法依门显示故云趣入。

　　三中亭毒即均养义谓本论师均济养育法身慧命深逾江汉重等丘山如斯恩德非大而何苟不传弘何以云报今既造释可谓酬恩释师谦陈故言小报四中释师深入正受密念当来劫未时浇有多诤论法轮失轨甘露翻毒今复重释以息斯咎。

　　五中梵语阿世耶者此云意乐既乃亲承本指由是造释流通显己所说与本意乐不相违故。

　　三有如下结指起论因缘实有多种略申此五故置等言。

　　二悬明依摄三初论差别二初结前生后结前已说生后当说。

　　二论有下问答释成二初通约诸论以明二初开三问二还三答二初结颂答中初一句答初问次总十下答次问后三字答后问二散文释三初示其数释颂初一句谓始从佛世终至论主之时菩萨声闻等造宗释之论共推其数计有若干故云十万九千部焉二如是下明所摄释颂第三句已下之文谓上十万九千部论总相不出十种所摄一如意二广摄三本广释狭四本狭释广五一向义六字广摄七杂论八字轮九神咒十偈成如次翻对然兹所列皆带论名偈中句窄故多不出然此十论且依永泰引据圣法所翻名义尚多在于竺干而亦鲜传兹土。

　　三摩诃下指此论释颂后三字谓今此论于十种中属当第一摩迦罗摄。

　　二马鸣下别显马鸣所造二初开四问二还四答二初结颂答颂中四句如其次第答前四问二散文释二初总申四义三初示部数释颂初句二于百下指文义释颂中二句谓于百部论中其九十部则是九种华文论摄所余十部摄义论摄此以宗释而分二种花文谓华饰经文令生爱乐故摄义谓蕴集妙义令生胜解故初即释论如佛地金刚等次即宗论如瑜伽宝性等三斯论下判此论释颂末句言宝𠕋者西域尊崇特标斯称谓其文玄理妙有如珠宝所成简𠕋故于前文十种论中属摩迦罗如意论摄如宝梁经掌珍论等。

　　二十种下别辨十论二初开二问二还二答二初结颂答中初五句答能诠名字问后一句答所诠同异问二散文释二初征列名题释颂前五句二如是下结指同异释颂后一句谓上所列十种论中建立门中同一种类备标本数散说门中随其所宗各缺其数颂但彰同彰兼其异。

　　二已说下藏差别二初结前生后二藏有下问答释成二初开三问二还三答二初偈颂答中初二句答初问第三句答次问后一句答后问。

　　二长行释二初总明三义三初明数二初明诸藏释颂初二句文中二初五十一藏中初示义有三一别因果者谓欲区别因行果德胜劣不同有是数故二表功德者显示信等诸位障智功用德能故三引行者者引摄行人自凡之圣从因入果故次金刚下引文显成初义密含后二。

　　二或有下增数十藏二初标征二一者下别示文有十段谓由如来善巧应根开合自在则从一藏次第而增至十种故初中如来法轮声者言音实相即法轮故此经应是华严部类大周新译有是说故二中则约上下乘别各通因果摄法略尽三中于前上乘之内复开果藏四中于前复开人藏诱初根故补特伽罗云数取趣即是人义谓数数造业取于诸趣故仁义礼智及与信藏在儒以之立身扬名用而无替则曰五常在释以之防禁几微遮制身口则曰五戒五中天以光洁自在神用为名经言清净即光洁义欲界天身如珠宝光外有内无色界天身如灯焰光表里映彻无色定果转加明净欲色无色三皆虚幻故云报空辽本论中二乘藏下加四字曰菩萨法藏丽本论中无此四字以余详之不必须尔前二藏中约上下乘即摄缘觉以归声闻谓由缘觉亦依声故此既增数当如前说六中捺落迦者云不可乐又云苦具即地狱藏具演苦轮令怖畏故七中魔啰鸠多耶者此云鬼神班母应是九子魔母八中键婆陀那䟦者此云傍生以傍行故或云畜生以畜养故九中器界即是依止谓说净秽令欣厌故十中杂藏谓三声八啭六释五明咒印等事皆名杂藏。

　　二如是下显该通谓上所明五十一藏并及十藏总摄十亿八千法藏无所遗矣。

　　二根本下辨摄释颂第三句根本三藏即下所列素呾囕等如其次第经律论藏如前所明增数十等以类相从皆不离此根本三摄。

　　三摩诃下指论释颂后一句此论该摄百亿契经所诠义故通诸藏摄克性为言唯诠慧故别属阿毗达磨藏摄颂中通别准此知之。

　　二持其下别释藏名持谓任持即同摄论摄故名藏彼摄一切所应知义此中任持何唯言行佛所说教意令修行证理成果莫先于行由教诠理依理成行以行克果于此四中行法功用最殊胜故论次又云随应不失亦何所遗。

　　三已说下经差别二初结前生后二经有下问答释成二初开三何二还三答二初结颂答中初一句答初问中问十句答次问后一句答后问二散文释三初示其数颂颂初一句。

　　二如是下明所摄释颂中十句指上百亿故云如是十二部经谓契经应颂记别讽诵自说缘起譬喻本事本生方广希法论议如次翻对部谓部类经有十二义类不同带数以明云十二部有唐已来恐滥部帙由是翻云十二分教委明行相如别所说百亿百本所诠义类皆此十二部中所摄。

　　三摩诃下辨所依释颂后一句文二初总释中通依百亿别依百本别所依经下文具列。

　　二摩诃下别明二初征释通所依中初征谓有问言摩诃衍论文唯一轴何以通取百亿百本无量契经为所依耶则以宽狭不同为难如婆萨下答有二喻以释彼疑婆萨伊伽诺此云精曜其形微细犹如兔毛而能纳受满十方界明暗之色标多罗嗢提此云气丝唯是龙王舌上有此甚极微细犹如头发而能出生摄纳满十方中种种密云前即一法含容无量摄入无碍故后即一法出纳无量摄出无碍故一切明暗之色唯精曜普能含容十方无尽之云皆气丝之所舒摄方之此论不为过词千训备于一言万像含于一字唯依义语岂在文为是故通依无有缺失二别所下问答别所依二初开三问二还三答二初结颂答中初一句答部数次一句答名字后二句答眷属。

　　二散文中二初释颂文三初标部数释颂初句二云何下列名题释颂次句所列经名对今藏录但十余部名义相符有不同者难以详勘或翻名有异或未传此方梵云三昧或云三摩地此云正受或云观又云等持又云正心行处阿黎耶此云藏维摩诘此云净名又云无垢称楞伽此云不可往即山名也唯得道者能到涅槃云圆寂摩诃萨云若未详翻译三如是下彰眷属释颂后二句。

　　二举经下通妨难恐有难云何故但列能诠名字而不略陈所诠义理故为此通谓但标举彼经题目有以配属此论纲要言下当等者如立义分中明八总体则引光明大觉契经释众生心则引甚深顺理契经等。

　　二已说下开章正释分三初演畅因缘分二敷宣宗旨分三申明劝结分初释本论八因缘等即当序分二释立义解释修行信心即正宗分三释劝修回向即流通分初中分二初论师名位二初出兴时分又二初结前征后即以数摄而为征诘。

　　二作答释成二初偈颂答中上二句答初问下二句通后问。

　　二长行释二初释上半颂二初标征二一者下列示经文有六初中谓马鸣大士闻佛宣说欲入涅槃说偈陈诚亦随入灭偈颂十句初三句叹佛修因愍诸生类次三句为闻入灭众皆乱失后四句举胜况劣欲随佛往世尊尚者有二义释一谓如来大悲满足而为世间之所尊尚尚舍众生而往异界况我慈悲未满足者世间于我亦不尊尚随佛而去其孰谤乎二以尚字文连上句义属下文亦自可晓睹眼睛者谓即安住念佛三昧观佛相海经说于佛相海随于何相审谛观察明了现前今表如来入灭法眼将亏是故睹佛眼睛而奄化矣二中佛嘱弘法利生入位圣人尚须承力岂况凡庸不加能自三中预记灭后摧邪四中亦明破外立内或现同真侣或自入邪宗逆顺显扬如来正法故五中同前守护正法即摧邪义安立佛幢即显正义六中文二初标指中此经显示马鸣大士在于佛会示为主伴影响发明甚深法故二如来下引文三初广中问答中迦罗诺鸠尸摩未见翻译两重问答即表主伴圆音广略无有障碍初即问广答略次即问略答广二如是下如来赞劝中言耐也耐也者耐谓能也忍也即叹马鸣于生死中化利有情恒无休息有其堪能忍耐力故常如是修如是行者称理修行唯如为是小游行者是其假故普遍即大是其实故三于是下说偈钦承十二句中初四句闻经遣滞次五句现相蒙知后三句受教如行颂曰善哉善哉言者即叹如来赞劝言词以顺益故称曰善哉更重言者叹之至也经听于我闻者译者回文不尽应云我听闻于经假耶实耶自者前所劝中勿小游行普遍游行即假实义耶即疑词谓疑其假实何所从自既闻劝赞即得开决疑心穷尽说之为极是故科云闻经遣滞丽本实字误写为害今从辽本于理为正余文可解入寂室者谓涅槃也二是名下释下半颂准上六经所说有异今马鸣师何所摄耶然但一身随机异说出兴前后互不相违起信疏中唯取摩诃摩耶经者盖与藏录马鸣本传出兴时分正符契故机实菩萨业相难思同异一多自在无碍又由机心所感不同或同时同处见异时异处见同时异处见异时同处见同异时处一人顿见等今此显明异时异处密兼其余是故论云随机现应无相违过问若尔何故下文引用楞伽王经显说系属本愿力故当佛灭后出兴造作广略论耶答灭后出兴经有四说固难取一而废于余然则从彼文亦是且约灭后根宜一相而说非是融通尽理之义于今所谈理亦无爽。

　　二马鸣下位处名因二初开三问谓问地位生处名因二还三答二初结颂答中上二句答初问次一句答次问后一句答后问二散文释中初文释颂第一句二若论下释颂第二句言住位者有二义释一谓马鸣位居八地故云住位二谓十地各具三心谓入住出今此马鸣正当第八地内住心故云住位三西天下释颂第三句卢伽瞿耶未见翻译同生利益者菩萨降灵利益畴昔同缘众故名曰同生四过去下释颂第四句此出马鸣得名之因轮陀未详翻译马鸣之号即从过去瑞应彰名出声增德者谓王闻鸟音即身心适悦遂行正化亭育黎珉亦犹凤凰来仪麒麟现迹山呼万岁河变千年皆表时君德及幽远使之然也。

　　二已说下归趣因缘二初结前生后二按文演释二初申明归趣二初二颂申归敬又二初一颂觉宝二初唱本颂二作释文二初标分略示二初分门中初门即能归至诚次门即所归胜德二总摄下随释二初总摄门中初牒示次嘱文二归向门中如上牒嘱二论师下问答广明二初寄问征起此有二问一问德数二问德相二作答释成二初偈颂答中初二句举德数次四句示德相后二句会数量二长行释三初总彰德数释颂初二句二佛果下会通数量释颂后二句恐有问言佛德无边何止是数故今通会虽有无量无边功德以类相从终不出此为令宜感分际易知论师且举总相为叹三云何下别释德相二初按文辨德二初通问答七位色心功德二云何下别征释六类非色功德有六初中谓离三种杂染以成十最谓三界五蕴并及六道是果报杂染二乘外道邪见定执亦报类故住地恶军邪林缠结是烦恼杂染其中行支是业杂染二中即约依正二报以明十胜十力无畏不共道品皆属意业言音具足即是语业三十二相并属身业其能变化三界中尊具通三业上皆正报吉祥住处即是依报于中梵音数或有异下论中说六十八梵圆八十八妙音诸教多明八种梵音华严中说六十种音一一音有五百分等盖随根品所闻不同是故诸说增减有异三中则约二相以明十业平等相应同生依止无厌五种即不思议业相以如量智假观缘俗成利他用故具足无著二种之业即智净相以如理智空观缘真成自利用故自然无尽通达三种通前二相理量齐鉴即中道观缘第一义成二利用故四中则约如来身心功德眷属悉皆周遍其所遍中有处有时具人具法根境识三廓周法界则遍于处寿命周遍不思议劫则遍于时眷属功德该通时处慈悲遍根言说遍法证智遍理无等普遍一切诸法皆无与等故五中四智合则成二谓一三二种即如量智二四二种即如理智又此四种转舍识名以立智称初即妙观察智二即平等性智三即成所作智四即大圆镜智讲者宜应详会说之六中无碍亦即智称谓法义词说四种皆是所缘之境无碍即是能缘之智又复名为四无碍解前二知法后二说法初即了达诸法自相是故说言实相实性次即了达诸法共相故言差别谓苦空等相生住等相词说二种义可知之解脱即是无碍之称。

　　二自在下会义指广二初会通自在恐有问言自在之言何不如上别别开释如华严经中有十自在等故今通云皆通上故谓由自在遍上六类以诸功德出障离缚皆自在义故不别开二色相下指陈色相八万四千色相差别数义繁广略难具述故指如大总持论说然如来相好亦诸说不同华严说有十莲华藏微尘相海无量寿说阿弥陀佛八万四千光明相好般若中说三十二相等但随见闻广略有异。

　　二已说下一颂法僧二初结指二唱释二初唱本颂二作释文二初标分略示二初分门二体摄下随释二初配释二门二初体摄门亦即能归之至诚也谓摄彼无量一切有情所有体相等皆致敬故体即依止总名相即流转别义既摄众身难亡起尽故云生灭流转无常又身体即蕴之实体四蕴五蕴通为体故身相即表之假用三业四位通名相故谓屈伸俯仰问讯称扬觉观分别名三业相流转动乱迁变不恒名四位相欲以生灭贸易真常是以论师且言四相克论修敬亦具三业二总达门亦即所归之胜德也如是众身指上所摄甚深法藏谓即教理行果四法如实修行谓即十地诸菩萨众又以归敬觉宝法僧前后两颂融合而明能归有三谓命体相所归有三谓佛法僧以命归佛以体归法以相归僧有所表故佛能任持故以命礼法作依止故以体礼僧可形求故以相礼以三对三亦应成九由能归者胜解异故总以三事以为能归总以三宝而为所归能敬礼周所归德备详论所释归者契也及者达也总将三事契达三宝匪唯归托威加抑亦冥合性德能所玄同是真致敬二等言下申明等字言总通者近通二门远总两颂能归所归悉皆等故等有二义一者齐等二者平等齐则总收多法平则一体无差谓所归胜德佛法僧异皆申敬慕离分别故名为齐等能归妙行圣贤凡殊同成虔捣绝彼此故名为平等下论自指此言甚深和南则是致敬之相。

　　二论师下问答广明二初寄问征起此有二问一征其数二问其相二作答释成二初结颂答中初句总标答其初问次句别释答其次问后之二句会通违妨二散文释二初释上半颂二初依此释成二初总示二法谓下别释二初释法中法谓教法者谓由契经轨物生解故理有二种一者义理二者真理今性真如即当后一虚妄之假即依他性离故名真执着之实即遍计性绝故名如二既离绝即圆成实是性真如海谓果法者果分功德圆满具足一一称性甚深广大故喻如海无量德藏谓行法者随应摄持无所违故二如谓下释僧称理起行名如实行如即所证智即能证于真实智建立僧名拣异地前非真证故理智等下正释僧义。

　　二何故下通前问答三初征释身命义别中初释命根以同体故而为所摄广大圆满故标十方次释身相欲以生灭流转之身而易坚固真常之体在文虽乃显明四相于义亦即密含三业非屈伸等礼不成故二何故下征释身命通他中初约自他异体而征次约自他同体而释一味者同一平等味故一相者同一真实相故马鸣论师虽知众生一切皆如同体相续今既摄彼而亦不乖缘起相资异体相续颂中等言极甚深者举此证成平等义故三何故下征释取他成相中初征既知身命一切同如何须摄彼成和南相次释中由摄众生顺本愿故诸佛欢喜摄持同体生随喜故菩萨赞叹依此修行合教理故法不断绝。

　　二马鸣下释下半颂二初问答通妨三初约下地问答中初问论主现居八地住心但应归依自地出心及上二地颂中何必通归前亡下位诸僧次答谓由依于同体意乐通摄自他以申致敬其所摄人通下诸位乃至异生无不摄故以彼皆非同于论主是第八地住位人故若不兼余唯归胜位若尔何以涅槃经说迦叶菩萨礼初发心此岂不敬下下位耶归敬礼敬意趣别故归敬求彼威神加被礼敬但彰于他不慢故于诸位通局不同二若尔下约地前问答中初问若摄一切为能归尔何不归于地前等众次非无下答非无所归三贤人等但以影示故不别举三法云下约地满问答中初正问答初问谓法云地因位穷终以何等僧而为所归次于妙下答谓法云地因位虽满果位未登即以妙觉为所归敬佛于僧中为上首故后若雨下转征释初征意云若妙觉位为所归敬何以颂中不别举耶次答释云以下十地兼上妙觉影略影显无所遗故。

　　二是故下指归颂文举颂印成今说影兼上下僧众有多种故问能归身命既乃同一所归上下何以成差答彼望自宗相续同故此依望别相续异故文互出者影显示故。

　　二已说下陈本趣二初结指马鸣大士根本意趣为利三聚诸众生故为令三宝不断绝故二唱释二初唱本颂二作释文二初标分总示二初分门二随释二初断绝门中有三初标征次列释后合本然本颂中总有四义一者所被三聚众生二者所除四种障缚三者所起四种净信四者所续三宝胜种今此四门如其次第断其疑舍邪执四障二连续门中三段如前真如法界为诸行者居体安神依止游履说名宫殿正后二僧谓根本后得之二智位亲证疏变真如理故皆说为住佛法僧三皆不断绝论句窄故但云佛种亦可法是佛言僧是佛子举人摄言明父包子但云佛种无所遗故。

　　二颂众下问答别明二初寄问征起二作答释成二初偈颂答中上二句答初问下二句答后问二长行释二初释上半偈二初总释通缘三聚为境界者谓于三种三聚门中取其初一为通所缘以此一门皆在因位故云未得圆满果故。

　　二然三下别显三初标征二一者下列示三初无信已定未定聚信前即指一切异生及外道等于诸业果虽有泛信亦名不信皆名邪定。

　　二无根已满未满聚此中三聚该收果位。

　　三无求已证未证聚文并可知。

　　三是名下结指佛果满位虽名正定非蕴处界法门所摄岂曰众生为论所被三贤菩萨虽未正证已获生空离诸疑畏法空方便亦习现前位行难量岂名不定是故释师评取初解。

　　二为欲下释下半偈中初标征二列示三结成。

　　二已说下辨释体缘二初开明体分二初开总体二初结前标后二唱本作释二初唱本论二作释文二初分门略显中初标示次能入下牒释能入门中所诠理者诠谓诠显依门显理说名为诠非取声等以为门体所入门中善为彼者彼即能入谓所入法能与能入为所依止。

　　二依义广明三初总明文义中门法作业者依门起信信彼法体其所作业但起信者冠众行故通诸位故问于中不二摩诃衍体今既说为所信之境何故下论言离机根答若定离根不应知有但由彼法本自成就不为随根而施设故由是论说云离机根。

　　二信决下别释信根二初两番释名位中初番决定即是胜解为信之因进即精进是信之果心则同时所依心王以依彼因果及与心王显信自体故又由印决胜进等用依用以显信之自体是故名为决定进心根以生长所依为义六度万行依根而生趣入真理不出此二次番先配行位后举喻释中信行未立故名为初信行已满故名为后喻中梵语未见翻对其初一喻应同浮萍寄生之类其次一喻应同药王松柏之类。

　　二信根下十义显功能二初问起二答释二初偈颂答中初句答义数次句答义相澄净是信之初义下转是根之初义等言各等其余九义。

　　二长行释二初信十义中初一属总用余九是别用总中诸论皆说心法为性如唯识云于实德能深忍乐欲心净为性别中前三唯自利次四通他利后二通于二利成满前总用中通治诸障后别用中如次别治疑惑忧悔懈怠嫉妒憍慢不信悭吝散乱瞋恚障故华严经说信能永灭烦恼本信能超出众魔路断除疑网出爱流灭除憍慢恭敬本等二根十义中其前五义当三贤位下贤十住离慢见性即初二义中贤十行生长行德即出生义上贤十向摄持功德转转增长即当四五出离集成茂荣三义则通十地具足等觉高胜妙觉释名位中配位但至法云地者影兼等妙在乎十地从合说故。

　　三能入下指陈能所能入即十六门所入即十六法此中略故指在下文。

　　二已说下明建立二初结前生后二唱本作释二初唱本论二作释文二初征释其次第二初略示二此义下广释二初承前问起二为欲下依次述释文有五段初中有三初喻明次能化下法说后疾前下合结二中初喻明如意珠者如意出生一切珍宝故唯大海中有此宝珠悉能出生海中众宝而其宝体端严方正龙王置之最深密处一切凡夫诸龙神等悉不得见次摩诃下法说摩诃衍法虽唯等者谓不二法而为三十二种恒沙法门体性以是众乘通所依故后重威下合结重威大龙谓大龙王于其宝珠及所生宝摄藏受用得自在故利根智者即大菩萨于其本体及诸法门领受解了离疑谤故三中初依喻显示其如意珠置于秘藏以千重门而为封护由却关钥其诸龙等而得了知有是珠宝次大乘下以法结合所依本法虽能出生恒沙法门其钝根者何由取解由解释分别释散说方得明了虽此一论解释分中唯诠四法下论既云依一心法有二种门其一心法即是不二通所依体是故论说以为恒沙法门体性复是诸论共所宗故论文自说体唯一故然其所依亦有二种一总二别总则咸从不二法起别则随近用为所依又前法喻义趣宽通若其本原玄理二论所明本法唯是不二若其一心遍满等论所明本法即是一体一心等法各随所宗为定量故四中初依喻显示虽眼等者谓诸群龙虽则眼耳见闻妙宝心亦了知复出舌威宣说宝德而不奔竞入于诸门开通往向近于隔檀获如意藏而亦无由登游台宫决约法结合诵持教义即是闻慧观察广略即是思慧而劝加行即是修慧虽具三慧然未发起坚固信心添于胜进方比金刚得法界藏而亦何由契证殊胜深玄妙理余详此中法合文义恐是译者回文不尽应云虽口语中诵持教义之尊词思心中观察广略之深理而劝加行不起坚固信添于胜进方于金刚得法界宝藏而无由契玄理故第四立修行信心分学者于此更自思择燕本论中云勤加行丽本作劝若对喻中出现舌威宜作劝字五中初示义广略之法即前二分进入之门即信心分怯弱众生闻广倦繁其心猒怠而无堪能胜进修行钝根众生闻略难晓心生舍离不能受解如是众生若遇知识劝请即便修因证果若不得其劝䇿之缘于斯行德长久因循远离退失烦恼炎炽焚烧善根作一阐提成无种性故后马鸣下结成。

　　二有何下问答不增减二初问二答二初偈颂答二长行释中初标所摄广论嗢吒南者此云集施谓以少文蕴集多义施及有情令易持故二今此下辨能摄略论中二初明略能摄广次所谓下以广略对明二已说下判说缘根二初结前生后二唱本作释二初八因起四分二初唱本论二作释文二初缘体行相复二初约分明因又二初指属分门中初指属指其八因属归四分次初一下分门。

　　二今当下举相随释二初标示二因缘下正释四初初一立义因缘四初能化门中初标指次谓为下释成中初略释总相次三十下指陈说处八种总体者下论说有十六总体对望别故应作四句一唯总非别初重八法二唯别非总后重八门三亦总亦别初门后法四非总非别即不二法今文所指即当初句二十四种分离别相者初重八门后重总别法之与门各有八种共二十四种于四句中当中二句皆依初重八法而有是故说名分离别相然前喻显如意宝珠唯明所依不二之法今此但说能依法门三十二者以前后文互相显故学者应悉二所化门中初标指次谓摄下释成所化众生通缘三聚不定聚人即是十信随一各有上中下故有三十种正定聚中通摄四位住行向地亦各随一而有三十四位合成百二十种三作业门标释如前分段变易粗细二苦既皆迁灭说名无常无常乃是众苦通相故论说云离一切苦获得根本总相乐者谓前所说三十二种总相法中各有菩提涅槃乐故得已不失故云究竟四除诤门标释如前释中先述疑谤后伸除遣蓝修梵语亦云兰若或云练若皆是梵音声啭有异此云空寂谓由论主本居果位迹托因门权居八地蓝修位中纯无相观恒无间故说名为空功用烦恼永不动故说名为寂。

　　二次二解释因缘二初第二因缘有三初能化门标指释成例皆仿上根本义者一心是所依之本二门是所入之本七种邪执是所治之本二所化门中就显偏指邪定聚人非于其中不通余聚三作业门中谓由前二教法开示邪正区分转其邪定入不定聚渐修此观故成不谬由显示故正谬邪解由对治故摧逆乱见或可二教各具二业。

　　二第三因缘有三初能化谓门诸菩萨发心修行趣向诸佛所证果道皆悉由此信成就等三种发心故二所化门中上品十信即信成就发心三品十解十行十向即三贤位解行发心三品十地即证发心前九信心名成就者以是上品形彼中下皆名成就又十信心未成位故许杂乱修多人同修齐成上品得名成就三作业门中言二聚者正定聚全不定少分超过自分者以得后位功行胜前故云超过。

　　三次四信心因缘四初第四因缘三初能化门信体唯一随境有四谓信真如佛法僧故行体具五谓施戒等未明后一故云四行对邪定聚说四信心对不定聚说修五行未信令信已信令修进入次第法如是故二所化门中五心中品者虽后后下品胜前前中品然于自分未殊胜故望能诠法不相应故论文多就显相说故三作业门谓修八胜行满后五信心即入三贤正定聚位。

　　二第五因缘三初能化门进门之终即精进门末令礼忏等引文超间故云乃至二所化门中初心下品宿障重故三作业门种种业障深故如海。

　　三第六因缘三初能化门于五行中此当后一粗细次第法如是故止为伏结之初门观为断惑之正要止观既成定慧双运二所化门中摄二少分谓不定聚中摄二心下品邪定聚中唯摄二乘谓由二乘意乐狭劣于大乘中犹如败种是故判归邪定聚摄三作业门中谓以止观两轮通治凡小过失止治凡夫著有二乘怯弱观治二乘狭劣凡夫情慢论文合示故总相说。

　　四第七因缘三初能化门中文亦超间欲求正信其心怯弱等二所化门中亦即不定聚中少分前四心中以其怯退故是下品三作业门中胜缘力者谓观佛等。

　　四后一劝修因缘三初能化门二所化门中就显别指唯邪定聚若据通论亦兼余类三作业门中谓示损益令修离故。

　　二一切下依因遣滞二初分因合显二初问起谓立义一分尽摄诸教初一因缘尽摄三聚何必更开三分别释立七因缘而散说耶二为欲下答释利钝等者谓立义一分初一因缘被利根故是广是总其余三分七种因缘被钝根故是略是别。

　　二何故下处品别明二初征释处异二初问答二乘中初问何故等者谓于前明一二六八四因缘处重叠取故以之为问次为欲下答谓由二乘妄耽寂灭性少慈悲比余生类发心极难大士深慈重加劝故。

　　二何故下问答异生中初问何故等者谓邪定异生唯一二八三因缘处而显示故以之为问次为欲下答谓以异生形对二乘过失轻故由彼二乘耽着小教发起大心尤为难故其犹素丝易染成色变朱作绿极切难故。

　　二何故下问答品别二初征释不定聚中初问不定人者即是十信别取三品者谓三上四中五与六七皆属下品次为欲下答为显不定尚有暗钝未成信根发心难故别开三品二何故下问答正定聚中初问正定聚中何不同前亦开三品但合明耶次为欲下答为显入位分见法身动不逾矩寡尤寡悔胜前十信所以合明。

　　二有何下缘数次第二初开二问二还二答二初偈颂答中上半答初问下半答后问。

　　二长行释二初释数量释颂上半以一摄十故云总摄由一具十故说云等二因缘下明次第释颂下半因缘等者上明五分已辨能诠今八因缘唯论行法初一因缘是总相故统收三聚皆为所被第二因缘正为邪定治阐提障令趣十信谓由十信深信真如三宝净德能正对治阐提谤法不信障故第三因缘具收五位如其次第治障入位十信位中虽无谤毁犹带我人自谓堪任余非善巧十住位中正念真如无我法理能正对治着我障故但由初起生空观智犹畏生死长时苦蕴十行位中生空自在离诸怖畏能正对治畏苦障故虽离怖畏然于长劫严因接物或起厌舍十向位中大悲利物离彼舍心能正对治舍离障故从此进入欢喜地等能正对治异生性等十种障故又地前菩萨由为断除四种障故则能成就四位四行四因四报一由断阐提不信障故入十信位成信乐大乘行为净德因感铁轮王报二由断外道着我障故入十住位成般若行为我德因感铜轮王报三由断声闻畏苦障故入十行位成破虚空器三昧行为乐德因感银轮王报四由断独觉舍有情障故入十向位成大悲行为常德因感金轮王报此复断除异生性等十种障故得入十地唯感金轮胜劣异故余五因缘盖为邪定及不定聚重别取故。

　　二已说下四根须二教二初结前生后二唱本作释二初唱本论二作释文二初科分二随释二初难问门二初牒指二谓光下释成中士即指马鸣论师以望上位故称为中此中难意既无加显应涉希求如何决定尊崇信奉由难尽了重造理致所以诘问。

　　二决疑门二初正解此门二初根缘有异二初牒指二释成中初明教理平等次然而下明根行差别后谓或下明兴论因由伽陀修黎毗罗此云广略经遮陀尸修黎毗罗此云广略论初则依经即能取解次则依论方得开通为此类根故须造论。

　　二复次下时分不同二初佛住世中初标示能化所化二俱胜故则不须论次八万下释成二初正释中初明能化具乎通别二种三业敷演异类者佛一圆音随类普应故次或有下明所化中有四类根一根总观十业十胜而得解者三根别缘三业而解所谓见色聆音观意或有根宜观察二业而得解者谓观身语身意语意圣智巧便影略显示后如是下结成主伴俱胜何假论为二佛灭后中初标示能化所化二俱微劣经论广略机根有殊次云何下征列谓摄三乘之机以辨四种之根有力无力各通广略后如是下结配初二经众后二论众忧婆萨提那此云论议谓佛灭后无力二根得论方解故须造论。

　　二何故下会通余妨二初征释根缘中初征前因缘门具收三聚今根性门唯被无力则以宽狭不同为问次为欲下释梵语僧那此云誓愿谓前门中就其论主誓愿意乐广大弘深故无边际今此门中依彼根宜受道闻法实行善因故有分际则以愿广根狭而答。

　　二以何下问答广略二初问起谓经及论各通广略故曰两重。

　　二答释二初偈颂答中上半正答前问下半因指说处二长行释二初释颂指经二尔时下引文示相二初述昔缘二初师资缘会中初佛自说本生因缘次于时下说马鸣本事因缘中初投诚悔过次投身下说偈陈情以头濽地谓以其头画地成文故偈中初八句述过去行慈由瞋招苦次六句明未来作伴随师诵经后二句示悔己过𠎝以伸愿恳后说是下要期克遂。

　　二尔时下广略愿兴中初标示启愿次我若下正陈所欲中初陈本师愿次陈弟子愿然则马鸣菩萨所造诸论望佛在世亦有同时今此但云佛灭后者依一类根多分说故。

　　二以此下陈今世。

　　第二敷宣宗旨分三初立义分二初结前生后二立义下正辨此门二初悬明法数二初问起二答释二初偈颂答中初句答初问后三句答次问。

　　二长行释二初标示名数释颂初句二云何下征释行相二初总征释二何故下别征释二初所入法中初征次根本下释此有二意一谓根本摩诃衍中开八种者即是初重八所入法一心法界三大义中各开二者即是后重八所入法初后两重共成十六二谓根本摩诃衍中开八种者即是双标初后两重所入本法由对能入门皆名根本故一心法界三大义中各开二者即是双释谓依一心开成初重二所入法即一体一心摩诃衍三自一心摩诃衍复开后重二所入法即一体摩诃衍三自摩诃衍一心法界开成四故三大义中亦各开四故成十六所入本法。

　　二何故下能入门中初征次一心下释一心法界及三大义各二种者即是初重八能入门或各开二种者或犹复也谓于一心及三大义复开后重八能入门此则唯依四法双开初后两重八种门故谓依一心开成初重二能入门即一体一心门三自一心门复开后重二能入门即一体门三自门一心法界开成四故三大义中亦各开四故成十六能入别门于中不二摩诃衍法以是众乘通所依故非法非义亦法亦义非所入非能入亦所入亦能入融通自在无定局故。

　　二已说下唱释本文三初结指二唱本马鸣菩萨宗摄百亿契经实义以成宝𠕋立义一分具足安立三十三种摩诃衍法花文作释备陈本数录之为图贻诸来学。

　　<PIC>X46003801.gif</PIC>

　　<PIC>X46003901.gif</PIC>

　　<PIC>X46004001.gif</PIC>

　　所出图目庶知梗概更重述释有其二门初依现文后伸异义初中有三门一者所入根本总体门二者能依趣入别相门三者通达轨则不动门初二种门有其两重图中虽已标具今复委悉指陈一初重门法摩诃衍者总者即是初重所入根本八法虽此总言通于两处由后重法下文别说是故此唱且属初法法为所入门即能入法为体性门即义用以用随体更不别明说有等下四句论文不唯作后重标举抑亦为初重释成盖亦望上及下临故释师于是不偏指属二后重门法二初一心法后三大义初中有三门所言法者谓众生心即是第一本法所依决定门二种本法决定依于众生心故是心乃至出世间法即是第二根本摄末分际门根本一心总摄枝末二门法故依于乃至自体相用故即是第三建立二种摩诃衍门依众生心建立显示真如生灭二种门故复由二门显示趣入二种本法摩诃衍故后三大义中所言义者则有三种等亦如前法各具三门举后摄前但影后一建立二种摩诃衍门言体大者总标所入二种本法谓无量无边诸法差别不增不减摩诃衍寂静无杂一味平等不增不减摩诃衍谓一切法真如平等不增减故者总标能入二种别门所谓如本法名门亦尔故此具显示二门二法四种法相如是相大用大门中亦各具四例前体大说相可知问此立义分备标本数三十三法于中何故不说不二摩诃衍耶答如上所陈三十二种则是总别门法形对差别显示不二大乘离于观待绝诸差别以为诸法通所依故既明能依即己影示由能所依不相离故问以本影末以亲影疏于理可尔其不二法众乘本体诸教通宗一切行人之所归趣何不分明开示反以影略显彰答论不云乎是法极妙甚深独尊离机根故离教说故三通达门文明不释上依现文竟。

　　后伸异义中二初述释后会通初中二初建立法门而为宗本后通达因果以彰甚深初中三初标举二征列三释成初中摩诃衍者总者谓总标举摩诃衍者是三十三法总名故总有二义一者名总摩诃衍名周遍该通三十三法无所遗故二者体总谓即两重所入本法对能入门是总体故然亦不遮名总之义说有二种即别标举谓将当建立法门名字以为宗本故先牒属标举其数二征列中云何为二者承上标举而征诘也一者法下依前问起而列示也谓由八种依法开故二十四种依义开故三释成中初一心法后三大义各有三门初一心中所言法者谓众生心即是第一本法所依此即建立不二大乘以是众乘通所依故虽然此法体绝对待性离言思非所建立既其遍通总别法义是故于此巧便现示论说以为众生心耳是心则摄一切等者即是第二根本摄末然此文中不唯显示摄法分际抑亦出其为依所由谓由能摄真妄诸法是故与彼为通所依依于此心显示等者即是第三建立门法于中有二初标立后征释前中谓依次前众生心体而为安立能依八种法大乘故何以故下后征释中初征问何以故者即请问辞谓由何义依于此心句中具四种门显示摩诃衍句中具四种法后是心下答释是心真如相则示摩诃衍体故者谓即双立初后两重二种别门二种本法所谓初重一体一心门之与法后重一体门之与法取意安立故成两重以摩迦罗论所摄故故说此文通立四种若尔何故但说则示摩诃衍体不言心耶谓依大觉契经所说唯彰一体即举一体影一心故是心生灭因缘相能示摩诃衍自体相用故者谓即双立初后两重二种别门二种本法所谓初重三自一心门之与法后重三自门之与法取意安立故成两重以摩迦罗论所摄故故说此文通立四重若尔何故但说能示摩诃衍自体相用不言心耶谓依大觉契经所说唯彰三自即举三自影一心故后三大中各略初二唯立后一建立门法一者体大者谓即双立初后两重四种本法初重有二谓无量无边诸法差别不增不减体大摩诃衍寂静无杂一味平等不增不减体大摩诃衍后重亦二谓于初重二种去其体大二字即是后重二种本法名字者焉谓一切法真如平等不增减故者谓即双立初后两重四种别门所谓如本法名门亦尔故但易摩诃衍字而为门焉取意安立故成两重以摩迦罗论所摄故故说此文通立四种问体大之言既属本法即能入门缺于体大其一切法真如等言不言体大唯应诠示后重之门云何亦立为初重问答但求旨趣周备何责名言异同必若同者如所入法但言体大何以得名摩诃衍耶彼既许尔此何不然彼此异因不可得故问彼以体大为本法者名言无缺今初重门欲将何文名为体大答法者用之性门者性之用如是性用皆名体大由一切法真如等言义含通别通为依止即名体大别彰胜用名法名如是故一切法等之文便名体大不尔此文欲何所摄今初重之门通别双具故言体大后重之门唯彰别用但言诸法及真如等又即体大通于门法两处用之亦无所缺如是相大用大例前体大说相可知通达因果不烦别释。

　　后会通者恐有问言释师以谓摩诃衍者总一句中即具初重十六法相所言法下方开后重十六法相窃观后义标释各具三十三法通将上下论文建立两重门法得非固违圣所说耶答曰佛说不得诸法正性是则皆为名言所覆何不忘诠会旨趣辄欲反义封文且如初重门法名字全用后重文句安立岂得初重唯标无释后重唯释无标者耶应知释师欲令初后义不杂故预取下文别说意趣于总标中率先现示然亦不遮于下文处具含两重总别法体以是会通宛然符顺宜依智转无以情求文义二途率皆圣意。

　　三作释二初分门标指中初分门次初二下标指今论科节实异常途若此之文即从义判谓以两重所入总体判入初门复以两重能入别相判入次门欲使详明故令思审。

　　二摩诃下牒文消释三初所入根本总体门二能依趣入别相门三通达轨则不动门初二种门论文分三初开示两重二申通诸难三总结二门初中二初初重十六二后重十六初重中二初显示法门三初标门释相又三初正明所入法二因彰能入门三引教成前义初中复三初牒指牒前本论指属门名二则是下标征三一者下列示一体一心摩诃衍者所依名体中实名心二俱无差皆说云一以此为门方能趣入摩诃衍法若尔能入是体是心其摩诃衍是何法耶谓由能入是其义用其所入法是其体性以用显体巧便开示令诸众生依之趣入然其义用既名体心即此体心便为本法由性深隐难可了知总相名为摩诃衍法如识了别为其功用复以了别为其自性如释初一余七准知总收八种而为三对谓即法义门法真俗初二名法后六名义一体一心等皆属门摩诃衍字悉皆属法一体一心出世胜义三自一心世间世俗其后六义准前各二但与法中前后为异法中先真后俗义中先俗后真以表真俗非定异故。

　　二如是下因彰能入门中有法喻合显示八法从门立名因前所入以彰能入为成初重十六种故轮王有四种谓金银铜铁谓如轮王随轮立号摩诃衍法随门立称义亦如是故取为喻。

　　三大觉下引教成前义二初引经文趣入彰其为门作用身法即是本法异名谓摩诃衍或名身法然前二法不置心言名参后重经文略故以一影一而显示故以兹八法引对本论一心三大文异义同于中相大名显了者功德之相显现明了故出生作业功能自在故说用大名为无碍二马鸣下成前义二初论摄经文显示本论安立意趣依摄光明大觉经故二此中下总通初后谓两重所入俱名总体故指总言贯通上下临犹至也。

　　二大总下显论该摄显示略论该摄广文以一具十无所遗故。

　　三由何下立法因由所入法体本无差别能入义用有尔所数体随用显故亦成八。

　　二能入下征释同异二初征起二答释二初结颂答中上三句正答前问下一句因通违妨二散文释中初释颂正答中初显平等谓其能所用体果因非别异故分量同故次所以下出因由后若尔下释颂通妨谓若能所遍满平等无差别尔则应本末总别浑洞成杂乱耶然其本末终不杂乱及其总别初后非无然犹如是评议辞也谓如是本末及与总别各各别别以因用遍满平等无差摄诸法尽不滥果体果体遍满平等无差摄诸法尽不参因用故皆悉等下即拣滥也谓泛言平等谓即一法故称平等今言平等谓各各别别皆悉等量说名平等不同一法故称平等。

　　二已说下后重十六二初结指标分言四称者一心三大四名称中丽本云称辽本作种易称为种其言似滥。

　　二所言下牒释法义二初法中三初本法所依决定门二初牒属标征谓牒本属门标颂征起二颂散答释二初偈颂答二长行释三初释颂中初释上二句圣绝结业故立众名颂言四衍即四乘也凡领痴缘故标生目次是一下释下二句中初明心周遍一法界心遍彼八处不可分析令其体别不离散令其相异故说唯是一体一相次以四下显义该通谓由一心广大圆满故能摄尽凡圣众生众生之心从人立号故众生即心人法不二故二顺理下引经诸异生言具通四种无所不通通犹容也即广容义无所不至至犹遍也即普遍义无所不当谓上容遍义相当故三今摄下合结中初合归本论以此二字摄彼十门由摩迦罗论所摄故次已说下结说此门。

　　二根本摄末分际门二初牒属征起二颂散答释二初偈颂答二长行释三初释颂一法界心则是二门所入本法由此所入二种一心是其根本故能总摄枝末二门依之以显诸法界性故云皆作法界名法又一法界心即是不二摩诃衍法由前二法利根所了不分一体三自差别即名不二谓于诸法中不生二解故以此不二为根本故能摄枝末二门二法是故名为根本摄末由门义显但彰摄门不妨于中影兼法故。

　　二自体下引经广大神王以喻一心能摄世出世间法故此文有二初明所摄诸法中初摄世间即生灭门本末无明粗细染心诸无为法名净白品次摄出世即真如门离杂染故名清净法离障碍故名无碍法离结缚故名解脱法相本尽故名绝离法性本显故名满足法无动乱故名寂静法如是二门一切诸法皆是所摄之枝末故次而广下显能摄一心不随所摄成二相故非世间法非出世法。

　　三今摄下合结。

　　三依于下建立二种摩诃衍门三初牒属征起二举本答释三初举初总标二初偈颂答二长行释三初配文征列中初指配论文次征列门法然心真如及心生灭义用宽通能具该摄一体三自二种一心应通两重为门之用由于总句已显初重故但说为后重之门即分初重能入之门成此后重门法二种一体三自则是其门二种一心则为其法根宜劣故所得浅近由此应知体自唯门一心通法是故应作四句料拣一唯门非法一体三自二唯法非门初重本法三亦门亦法谓即一心望初作门望后作法四非法非门谓即不二摩诃衍法三大义中初后两重四句分别准此知之二如是下得名所以谓不唯依自彰名亦复从门立号义既不定故置或言三自唯属自相本觉与次三大慎勿相滥三由能下立法因由二何以下举后别释二初问辞谓蹑上文而致此问初句具门后句具法有何所以如是建立二答曰下答释中初答真如门法谓一法界心具于约体绝相义故作真如门依斯则示一体本法次答生灭门法谓一法界心具于随缘起灭义故作生灭门依斯能示三自本法其心通二总别如前。

　　三由此下结成上义随句别明故云各具由前总句已显初重故此但云二门二法。

　　三大觉下引文归论二初引经证成中初叹所入法次示能入门法中自然即自用义谓由业用自在无碍任运而转故名自然对上一体但云相用影显示故或即自相贯通三自谓即体相相相用相又由自相觉心殊胜故曰自然二今摄下归论指结中初归本论谓摄经文归论说故次指广文大总地中开八种者彼兼初后故开八门此唯后重故但四种后结此门此一称法具有三门下解释分唯释后一何以前二不别释耶谓由此论散说门中正所开示四法相故以后影前义准知故又由三中前二种门是其所依及为能摄本原玄理二论已明是故此论不复开释。

　　二三大下义中分二初指陈文意中初举后摄前次复次下明前贯后谓此前来一心法中三门次第明了具足于此义中不显说者意将前二以贯于此初门应云所言义者谓众生心颂曰众谓四衍众生谓四种生是体相用心遍于彼八处次门应云是心则摄一切世间法出世间法颂曰是体相用心各总摄二门名摄世出世作法界名法或可于下别别而说应云所言体大者谓众生心颂曰众谓四衍众生谓四种生是一体大心遍于彼八处是心则摄一切世间法出世间法颂曰是一体大心总摄二种门名摄世出世作法界名法如说体大相用准知。

　　二一者下显彰义相二初牒示二初体大中初明所入法即是第三建立二种摩诃衍门具足应云是心一切法不增不减相能示摩诃衍体大故是心真如平等不增不减相则示摩诃衍体大故然释师立名即顺经句不同本论但取意故然则初重门门名字是预取此于前显示故今但云二本法等不尔初重依何建立次谓一下显能入门名门亦尔者谓门与法名不别故但易法中摩诃衍字而为门焉余同本法故云故尔二相大中二法二门准前体大说相可观三用大中二法二门说相例然名为世间出世间者有异常途有漏无漏分世出世然此因果与相俱转作业差别世俗谛摄故名世间若谓有漏名世间者岂有漏门能引行者证本法耶不应理故复由因果不与相俱一味平等胜义谛摄故名出世善因果者准大觉经说之曰妙超过世俗不可思议故名善妙不同三性中善性故俗谛无为尚不相预岂与不善为观待乎。

　　二三种下指广二何故下伸通诸难二初征释余义四初问答不二法二初对缘问答二初正问答谓不二所依何以不立能依趣入之因缘耶是法深妙本自圆成不随根宜而施设故二何故下转征释中非建立者既其本自圆满成就岂待证说因缘建立诸教所说废诠谈旨非安立谛义亦可例。

　　二是摩下依人问答二初正问答二初依果问答谓此不二摩诃衍法一切诸佛能成就不此能成就一切诸佛然一切佛不能成就得不故者译人翻对回文不尽应云不得得成就义若尔诸佛证此法不既称圆智何所不逮但不二法圣凡本具因果恒成不由断惑之所显证其八本法分分断障分分显得故有因缘能入彼法其不二法佛虽亲证不同择灭新所得故凡虽具缚而于此法无所缺故以是性德圆满海故如说自性清净涅槃不由断障之所显证一切凡圣本来具故又由诸佛融三世间为其身心其三世间总聚无差即不二法则佛与法一体无异云何更说能得所得故说诸佛不得彼法若尔亦应法不得佛云何不二能得佛耶由法轨持名得于佛非能所异而为得故二菩萨下例余结属以非修成故名性德本自成就故曰圆满深广难测故喻如海二所以下转征释中离根教者谓由不二性自圆成众生证而非根诸经诠而绝教不待根教施设安立是故说言离根离教。

　　二何故下问答八本法二初对缘问答二初正问答谓其两重所入八法建立能依趣入别相法依门显故说从缘二何故下转征释以依证说而显示故反上不二义可知之。

　　二如是下依人问答二初正问答二初依果问答谓由诸佛积功累德炼行严因之所证得故说诸佛成就于彼然彼诸法治惑方显自无胜力成他凡圣故说不能得于诸佛此中翻译亦失回文应云不得于诸佛故二菩萨下例余结属由此八法逗根施设具明因果然犹在于无明边域故论结属修行因海究竟令归不二果故然诸众生本来具足因行果德故亦能成八种本法二所以下转征释。

　　三何故下问答二门异二初问谓依二门所入本法云何体自而成异耶二真如下答三初他相有无答染品名他净品名自以其妄染违理损恼故名不善以真如门约体绝相无彼所治他染法故唯立体言以生灭门随缘起灭具能所治自他法故兼立自言二复次下法性非他答谓真如门体平等一味绝自他相故无有其私生灭门中性德自相天本有之故非得他力三复次下随宜无定答谓二门体自理亦互通以随宜乐作是安立由互通故云无有定。

　　四何故下问答心大异二初四法齐诠问言别说者谓即此分后重之中以其初重是总标故一心是法故别为一三大属义故总为一既其三大总为一种何以等同初一心法三皆各诠二摩诃衍三大义合总为一故比类一心唯应诠显二摩诃衍不应说有六种本法由斯致问二大义下三大义通答言大义者谓即常遍是大义名通体相用三法中故总为一义如是三中诠法分际各不同故有其六种。

　　二今所下问答法门二初问起二答释二初结颂答二散文释此但问答后重门法十六行相胜劣广狭例前初重义意无别。

　　三已说下一句总结初二种门。

　　三一切下通达轨则不动门二初牒属二谓微下释成中初果后因果中推其因故云本所乘但云总别三十二者以其不二遍诸乘故因中菩萨通三聚者一切异生无不摄故立义分竟。

　　论初卷终。

　　释摩诃衍论记卷第一
卍新纂续藏经第 46 册 No. 0774 释摩诃衍论记


　　释摩诃衍论记卷第二

　　皇宋光严无际大师　普观　述

　　二已说下解释分二初结前生后二解释下正辨此门二初本数亦二初问起谓前立义备陈本数今所解释名字数量行相云何是故问起二答释二初偈颂答二长行释三初正显此论谓即别释后重之内一心法中二法门故下文所说多约门者谓令行人依此二门趣入所诠大乘法故。

　　二何故下因明余论二初寄问生起二所谓下依论释成。

　　三何故下问答具缺二初二门不齐问二为欲下四义有殊答初中谓备标本数显法体不分缺略其余示义门得别二中欲令增其力者力有二种一觉法力二思择力但云思惟彰觉法故三中出生尊重赞叹心者反显轻易成谤毁故四中显示教广如空理深如海非其言思之所及故又法门即目三十二种总别能所相对言故义理以谓不二所依出生无穷如大海故由斯四义是故二门具缺有异学者应审二已说下别释二初结指二正明二初总标章二初唱本中有三种者初即显示一心二门三自四镜等正实义理次则对治人法七种邪谬过失三则分别三种发心趣向果道之行相故二论曰下述释显示对治分别三种是其能释真如生灭一体三自四为所释为令学者以是三种通游出入故标门称。

　　二本曰下别科释三初显示正义二初略说分二初唱本谓依一心建立四法二门所显一体三自总以一心为所依故法门该摄云皆各总摄一切等论自作释无烦别解下诸唱本皆亦如是。

　　二作释二初总标分二依一下别解释三初建立四种法相门二初牒属二二法下释成二初法门名字门二同异分相门初中二初总问答二初问起谓问名数及其行相二答释二初结颂答中初句标名数次句指经说后二句示同异一各十名体性无别随其功用标目有殊二散文释文相可解。

　　二二种下二法十名二初问起二答释二初结颂答中十种梵语散文如次翻译可知。

　　二散文释三初标征二列释有十此之十名含于二义一谓一体三自二种本法二合总标则同名为广大神王乃至一心分离别举则者名为金刚主海乃至一一心一切一心二谓广大神王等十总名则显二法平等一味不可分析不可离散则是所依不二法故如是二中前则名同体别后则体同义别名同未必体同体同必具名同是故论云名同义别又此十中六八与十直依法说余之七种法喻对明今初分二初标名示义二引经证成下有八门亦具此二初中神王言广大者谓摄一切诸神王故以此喻显于一总中开二法故金刚神王以喻一体主海神王以喻三自依体显义说名出生真如法等次引成中初妙德陈疑谓于二种大乘本法同异之相心犹豫故次佛造下世尊开决谓法体深玄难可宣示故佛造作相用以显谓但作相状不假声名故如楞伽中或有佛刹瞩视显法或有作相或扬眉等亦此之类复举喻显二种别异决众疑心不应谓一谓如等下法喻对明二相别异初一双举光明眷属二种为喻次一唯彰眷属一喻二虚空中二体本法凝然绝离不与相俱故无住处三自本法与相俱转而有差别故有住处若尔二法各有所依何唯一体独无住处为表此法平等绝相其体非是取相心等可住之处说无住处非无所依名无住处初三昧经证成一体后一地经证成三自于诸障碍谓即五种有为法故无有障碍谓即四种无为法故谓由本法通与彼二为所依故说云令住三龙王中标示喻法文相可知初证一体谓即真如而为宫殿法性相身恒沙净德以为徒众次证三自澄水以喻平等诸法标岚以喻差别诸法由上二种动乱清润犹如染净用差别故标岚梵语即风名也或云毗蓝及名旋蓝并翻迅猛梵音呼召轻重成异四如意中一体唯净金主为对三自通染满主为对初证一体金翅鸟心为如意者观佛三昧经说金翅鸟王名曰正音于众羽族快乐自在在阎浮提日食一龙王及五百小龙于四天下更食一日数亦如上周而复始经八千岁终相既现诸龙吐毒不能得食饥逼慞惶求不得安从金刚山直下从大水际至风轮际为风所吹还上金刚山如是七返然后命终以其毒故令十宝山同时火起难陀龙王惧烧此山即降大雨滴如车轴鸟肉消尽唯余心存心又直下七返如前住金刚山难陀龙王取为明珠转轮圣王得为如意心珠德胜唯益龙王如一体法能生真如唯被清净圆满者故后证三自遮多梨言未见翻对鬼变为珠通生诸物济彼海中杂类有情如三自法能生染净通益二转诸众生故五方等中谓方圆类等故名方等第一方等名白毫者白色毫毛以此方等唯现天像不现余类故名白毫第二方等通现五趣杂乱色像故名乱色如是等下显彼功用由能照达众生身分故如明镜或即二毫是其身分如发爪等虽非执受亦是有情身分所摄照用分明故如明镜然前所说白毫相状未见明文但准观佛三昧海经比类而释彼经说言如来初生眉间白毫满足五尺如琉璃筒放已右旋如玻梨珠太子渐大亦随长大至坐道场端洁正直一丈五尺有十棱现映蔽众目如万亿日今此方等多是轮王梵王福德天人所成就者比于如来胜劣虽殊形相相似故引成经文存乎梵语对翻可见六如来藏中一体本法相本自尽故说名为远转远转三自本法与彼能薰染净诸法俱行俱转故说名为与行与相初经觉者谓即灵知如如谓理由如来藏洞照凝然故标觉如为其体性次经总有四译不同今即大唐实叉难陀译名大乘入楞伽经七卷成部彼第五卷大慧菩萨问蕴处界生灭之相若无于我谁生谁灭佛答彼云如来藏者是善不善因能遍兴造一切趣生譬如伎儿变现诸趣此经偏明下转之义真随妄转故说为因与彼妄合名受苦乐等似生似灭故说云若是假非实故如伎变七法界中谓空劫时绝于情器依正俱尽无差别相故云纯白住劫反上故云无尽空有二法类非一故经说云种遍谓周遍即无尽义八摩诃衍率向可观九中实中独明珠者一切异物若对此珠烁同一色以喻等住摄一切法皆同真如恒不变故顺明珠者若对异物珠同异物种种色现以喻别住对于一切染净差别随缘转故经中离边即当中义真心实义依即目其所入法体十一心中初标名二名之内各具标释谓初标立云是一是一切次释成云是一一心是一切一心后第一下示义随所作者谓本法是体门法是义义从体生说名所作所作真如平等一味随所作门名为一心理实能作亦即名一今随所作立其名者为欲拣异生灭心故随能作者所作生灭差别无量今随能作名为一心第一一心能作所作皆名为一第二一心能作名一所作名一切所作一切随能作一亦名一心次引成中初身子致诘三初叙昔闻次何因下陈今说后将非下正致诘谓昔尝闻一心法体不可以形量取故非大非小不可以染净知故非法非非法绝于观待故非同非异离于数分故非一非一切略陈其四广应成百前三因举后一正来以疑今说因一故一因多故一切即此心体有数分可取将非所说前本地经后一心经自相违耶后佛言下大觉申通中先明真如一心谓由心法本绝数量是故非一因其所作真如门法与本等故随其所作假名为一后明生灭一心谓由心法本绝数量故非一切因其所作生灭门法与本别故随其所作假名一切若尔所说何以不名一切心耶以随能作立其名故但说云一不言一切虽复名一及与一切但是假名是故前后二经所说不相违背问如上十义皆同显示真如一体唯是净法生灭三自通染净法徒益文繁有何差别答乍观似滥详审无参二种神王所生纯净杂染异故二种空王能摄无住有住异故二种龙王所具德用体性异故二种如意利益解脱三聚异故二种方等照达一味差别异故二如来藏力用无转有转异故二种法界自体无相有相异故二种大乘运载一体三自异故二种中实为依真如生灭异故二种一心立名所作能作异故以斯条别无所繁杂下文分相唯三异者理实有多从显说故又由此十影带门明以类相从不离三故。

　　三是名下结成中诸佛法藏名字虽多殊途同归皆十所摄由此十种是根本故。

　　二次说下二门十名二初真如十名二初标征二开释三初颂答不共称者即别名也二散释偈颂列名俱存梵语长行释义并用华言无杂乱者无能所藏杂乱义故不二平等谓无染净之差别故一道清净谓无多相分异岐故无上下者谓由二转有去来故无别相者唯理自理绝观待故三是名下结成。

　　二生灭下生灭十名二初问起二答释三初颂答一散释中与前真如相翻而立一翻前二不二平等二对前一如来藏门六翻前三一道清净余名翻对行相可明三是为下结成。

　　二次说下同异分相门二初二法同异二初标征二开释二初颂答中初一句总标中二句别释后一句总释二散释中如其次第解释前颂初总标次云何下别释中二初释三异初依异中若八别门是其能依则八本法以为所依今此本法云何说言各有所依摩诃衍耶然其初重能入别门各依初重所入本法今此后重分初门法为后法门是故后法各依初重所入本法由初八种是总体故谓由后重一体本法转依初重一体一心三自本法转依初重三自一心是故论说云各有等二门异中能依趣入真如生灭各不同故说名差别三境异中缘自依者谓各取自所依本法为所缘境既依彼转故复缘彼以义照体故说为缘如证自证缘自证故若尔何以本有经说甚深真理非余境界唯自所依缘为境界故耶应知彼法亦缘彼门何故但云缘所依耶然此为显二法境故而作是说不妨亦各缘彼门故次释二同谓二种本法俱遍法界俱具十名故后何故下总释上义。

　　二二种下二门同异二初问起二答释二初偈颂答中初一句总标中二句别释后一句总释其别释中但彰七异不显一同后总释云异名异义由前法中名遍俱同今既名异足显遍同是故颂文更不复置一同之语二长行释二初略释颂文准前如次释颂四句初总标次别释中先明七异初人众中真如门中染相尽故一切皆如唯有清净解脱之者生灭门中染净差别是故备有三聚众生二法门中谓随二门各摄本法虽彼本法非染非净由体从用法随门故亦得说有清白染净又能入门性自任持清白染净故名为有三所依中谓一体门依一一心其三自门依多一心故云各有所依法故四行法中初真如门云生缚者谓诸烦恼说名为生犹如生食能为损故缠缚有情难出离故说名为缚亦生亦缚二用俱故如是生缚本来寂灭故云不生心一境性明契此理说之为行次生灭门有二四相谓其功德过患异故行人能以德生德灭对治于彼过失生灭即说为行五体相中真如门体对其本法能作所作皆是一故说与本等生灭门法能作是一所作是多一多异故说与本别所引经文即同十卷第一中说为欲证成本等本别二种义故境界位地率上达下说相应知后释遍同二门皆各遍法界故后何故下总释成上义如上说何故前法但明三异不说人行及位地耶谓人能作行依行成位如是之义相显为门本法玄微隐故不说。

　　二二门下广明余义二初问起中蹑前异异而言相杂往向住义依何经耶二答释二初偈颂答二长行释三初委释颂文二初总指经说二谓大下各引经文二初明杂乱住二初别引三经三初大本楞伽此经总明因果贤圣杂乱住位颂中四句初则二凡明即次句初后明即第三果因明即第四圣贤明即二分流楞伽谓真如体性平等一味无有差别位地相故准演义钞引彼经文第四卷中先长行云大慧于第一义无次第相续说无所有妄想寂灭法颂中有七偈后二偈明不立位地即同今论所引之文彼钞释曰初之七句以义配同最后一句据理都泯十地则为初者同证如矣初则为八地者初地不为烦恼所动同不动矣第九则为七者第九同第七无生忍矣七亦复为八者纯无相观与八同矣第二为第三者同信忍矣第四为第五者同顺忍矣第三为第六者第三地中获三慧光第六地中得胜般若同慧义矣无所有何次者结上经文于第一义无次第相续等但彼所引而与今论文相小异义意大同三真修契经颂文八句举喻以明杂乱住义前六句中约义相即其一岁母喻初信心五十岁儿以喻因位五十心也然其开合则成二势谓开则各别喻五十位除初信心加后等觉合则但喻法云一地五十一岁丈夫男子以喻妙觉究竟果位谓初信心即五十位即是佛位理应影兼后即于初中即初后义相可解其后二句以理双拂谓真如理中不可定有绝诸相故不可定无冥合证故故论云或岂如是有如是无故又取非取行相别故离取非有取则非无如楞伽说譬如水泡似摩尼珠愚小无智作摩尼想计着追逐而彼水泡非摩尼非非摩尼取不取故二如是下总示其意依真如门建立位地无次第故云杂乱住结指经意归于颂文遮余位故说言唯乱。

　　二余契下显往向住二初依经标位依生灭门安立位地阶级进趣不相杂乱是故名为次第往向二于生下准颂分门中初分二门始觉治惑趣向上故名向上门本觉治惑趣向下故名向下门生灭门中如是安立是故颂文说言上下后如是下指说处。

　　二心生下略遣余妨三初问答生灭理生灭门中所证真如于二门内何所摄耶能证所证相对显故则属生灭门中所摄二二门下征释二门理二皆真如以何为别绝待对待各差别故三问答二门位何以二门所明位地唯乱上下理不同耶真如门中无所治障生灭门中有治障故。

　　三举是下例余总结。

　　二是二下法门该摄圆满门三初牒属二谓以下释成三初释皆摄真如摄法无不皆如生灭摄法无非生灭是故皆摄一切诸法二然真下释各摄谓真如不摄随缘生灭生灭不该绝待真如随其所作义不同故三而言下释总摄随门摄法无所遗故总言通二无不摄故三所以下征结皆各总摄故曰平等义不相滥故云各别。

　　三此义下发起问答显因门谓此问答正显皆各总摄因由由此二门与一心法不相离故皆各总摄一切诸法。

　　二已说下广说分二初结前生后二依文释相二初真如生灭不同门二门自入门破异门初中二初心真如门二初唱本论二作释文二初分门二第一下释相三初依文随释二引文证成三据位料拣初中三初根本体性真如门二初标分二心真下解释二初别明三初建立名字门三初牒属略明心真如者唱上立故一法界者是上心字下降建立二种别名一者名为纯白一法界二者名为无尽一法界谓真如门所入即纯白一法界也大总相者即真如门十异名中第九名为大总相门随能所作功用差别安立如是二种名故。

　　二一心下问答广辨二初问答不立余名一心真如谓即体义如是二种各有十名谓今论中去余九种唯立此一其故何耶谓由造作业用契当故唯立此各其余九法望于门作用义隐从显说故略不立余二此义下征释须标此目显上二名契当义故随立即征故言此义谓心一之体具于大义体为义依说之为作性常包遍故作大业法具轨持该通一切故作总业界具性分区分诸法一相无相故作相业上加心字显一法界即一心故法之门者法对于门体义异故属主为名然法与门理应双立从显说故云法之门门即体者门望于体性用同故业声建号。

　　三种种下指陈劝结言率向者谓即取前建立四种法相门中引彼对此义可知故诫令应审。

　　二次说下直诠真体门三初诠真拣妄二初标示中初标牒次直诠下拣对言直诠者谓正显也由真如法不同生灭以之为对故置拣言二谓真下释成二初遮表显无生灭非生非灭即是遮诠谓真如法非是生灭起尽法故无生无灭即是表诠谓真如法是无生灭疑然性故不生不灭必该住异是故释师具以释之非如等下正显真如门不同生灭门以生灭门诸有为法随缘起尽体是生灭诸无为法体虽常住由与相俱亦属生灭如是二门真如无相生灭有相以之为别二复次下拣滥明超是非中初拣言滥谓显真如非是生灭故置不言论释云非慎勿谬解以为是非次文征释则超是非谓真如法绝百非故百非非非离千是故千是非是俱表俱遮悉皆离故二一切下假有显无此说真如不生不灭何以复言诸法等耶故论释云且假彼等诸戏论识即诸染心若离染心则无妄境故说诸法依妄念有。

　　三是故下离相遣着二初第一传言正显绝离四初远离三相二初牒示二言说下征释二初征起二答释二初偈颂答前之三句如次答前三相数量最后一句指陈经说差别行相二长行释三初言说三初依颂标名二楞伽下引经说相中初则前四其前三种内因必具复假外缘牵引而生其后一种行相微细唯依内种任运而起就前三中初一现在缘起后二过去缘起就后二中初一泛缘前境后一追念宿怨初相言说谓由妄情分别执着色等境相发起言说相之言说从境立名二梦言说谓其畴昔所经境界虚妄不实犹如梦境名境界梦觉已忆念彼受用境发言宣说即此言说依梦境生名梦言说三执着中言念本等准其宋唐二经所说此言犹略彼经皆云忆念怨仇先所作业等谓追念执着宿怨作业生起言说名执着故四无始着谓由前前惯习力故熏成戏论烦恼种子生起言说如婴儿等所有言说任运而起此等言说起灭动摇不能诠示第一义谛第一义者但唯自心无自他相语言分别不能显故后金刚下明后一中初皇子咨询一切万法悉言文者谓所说教皆是能诠名言文字如实之义性离文字不可言说今佛云何而说法耶。

　　二佛言下如来答说中初应根起说以汝众生在生说者有二释一谓我所说法由汝众生意在所生言说事故不思实义但攻言说唯自恃着音韵呼吸语言辨论我为对治彼凡愚等是故说之二谓我说法者缘为汝等一切众生不能舍言观察实义专心在彼所闻言说我今令彼了达实义是故说之次我所下所说不同中初标二说次非义下释二相非义语者如前四种虚妄言说如义语者谓由称可如如说故实空不空者实有二义一空二不空谓妄法本无名之为空真法本有名曰不空二皆名实故空实不实者空有二义一实二不实谓真法名实幻妄不实二皆名空故离二相者谓即所说实空相故中间不中空实之中亦不住故中边相寂故离三相不中之相亦不可得是故说言不见处所三世推寻叵穷其际十方观察罔测其边如是名为如如如说上之如字即称可义谓即称可如如说故准上所释则离四句谓空不空相实不实相成二单句中不中相离两亦句谓亦空不空亦实不实名中间故不见处所离双非句非空不空非实不实名不中故楞伽经云复次大慧如来说法离四句等。

　　三如是下拣义合文拣云前四唯存后一即言亡言言相迹绝然非于此一向缄默。

　　二名有下名字二初依颂释相二初名二初标列二种字字名者谓假多字成此名故字影名者谓能成字是如影故二楞伽下引经释成中初字字名谓诸教中四十二字名为字母由此为本出生一切声名句文及生一切菩萨妙行华严经云善男子我唱如是字母时此四十二般若波罗蜜门为首入无量无数般若波罗蜜门然诸经中所说字母名言少异义旨多同如华严中阿字为首陀字居后大般若中阿字为首择字居后四十二字观门经等并智度论皆以阿字在初茶字在后此经中说阿字为首诃字最后应是梵音轻重不同或恐译者禀承有异今此名身依字母生故说诸字从名差别次道品下字影名谓一真心如大明镜诸佛身说悉于中现同音宣示故云共说此名既是真心现影故能诠示甚深真理虽余诸名皆从真生然能助缘向背别故诸佛菩萨称性施设顺真理故能诠真理凡夫二乘妄相安立违真理故不能显示故楞伽云展转缘生不能显示第一义谛言展转者妄相言说随情而转违背真理极疏远故。

　　二字有下字中亦二初标列二种二楞伽下引经释成初依声中谓声等者长短高下屈曲差别方能成字此则释成字身行相即拣风铃迳定等声不能建立名字等故次依空中有法有喻如虚空中飞鸟等者即举喻显日轮照烁说名明曜飞鸟逾越则蔽其形身虽隐空声传于下世谓此声从空而出虚空字轮亦复如是虽假诸佛咽喉𦙄臆激发现前由大智明以为前导融炼诸相悉不现前称顺真空故说此字依空而出是故大般若经中说如是字门是能悟入法空边际际如是字表诸法空更不可得何以故如是字义不可宣说不可显示不可执取不可书持不可观察离诸相故譬如虚空是一切物所归趣处此诸字门亦复如是诸法空义皆入此门方得显了二如是下拣义合文准上可见。

　　三心量下心量中三初依颂标名前六识心即小乘教所明分际兼次二种大乘法相等教所诠多一识心心生灭门与行与相如来藏摄一一识心心真如门远转远缚如来藏摄二如是下拣义合本三本有下引经证成谓第十心量是其真如所依本法体能照用故说为缘如自证分证见分故。

　　二毕竟下圆满三德二初牒示二谓一下释成如其次第谓离言说名字心缘以成三德一切差别并依前四言说而转转谓随缘施设义故而真体中离彼虚妄差别言说是故说名毕竟平等一切外道变论异执咸依前说初字字名及依声字二种而转真体离彼是故说名无有变异一切烦恼所知二障说名破坏依前九种心品而转真体离彼是故说名不可破坏若尔与行与相如来藏心非有为非无为非染非净云何亦说名为障耶但说此心为所依故能生彼障非此心体障品所摄又生灭门所入之法对真如门悉是妄故多一识心亦属障摄。

　　三唯是下总结真体。

　　四以一下显离因缘中初牒示二谓以下释成言说名字皆虚假故说言无实以其心缘即是妄念无自体故云不可得不可言下显体离相真妄假实如水火故云极相违。

　　二言真下第二传言复遣执着二初牒文释相三初遣执着传者传也转转相传以望上文为第二传文初牒示次谓愚下释成中初叙疑次由如下出计后是故下明遣二谓言下示因缘谓由真如是其言说最后边际诸佛菩萨而以此名遣彼前前名言及相言说既亡名亦随遣犹如世间以声止声后声不除还成喧乱故论说言言说之极因言遣言极犹尽也此正显示立名遣相之所以也三于是下显能所五言说中一为能遣四为所遣。

　　二大本下引教证成此是大本与今流行经本文义大同小异详会可知离言说言说者谓离前四虚妄言说表是后一如义言说非不二说不二者谓非八千一种言说不二而说寂默离言不二如言说如如耳听如者其能说者无说无示以真如言复说真如其能听者无闻无得即真如耳还听真如今者净名以默显理如此说听皆称真如故经说云如言说等三次说下解释名字门二初标示此释真如能诠名字所诠之体无遣无立谓以一切法相本自尽故无可遣以一切法性本自显故无可立二此文下征释二初问答征起二谓断下依义释成中初约真释名既无所遣粗细染法故无能治胜劣断道次复次下约如释名既无所立差别位地故无能立方便善巧后生灭门说有九相粗细不同四位始觉胜劣有异则立阶降位地差别此真如门一切皆如无有位地定别相故。

　　二当知下总结中初牒指次已说下结成。

　　二次说下发起问答决疑门二初问中二初牒指问词二问者下释成问意二初正释问端二初显示起疑文句中初征次所谓下释中初指文句谓依第一传言离三假相发起初疑今云不可说念句者前离言说及名字相即不可说句离心缘相即不可念句虽举结词意取所结初传文也依第二传言遣执之文发起后疑如是二传皆是直诠真体门中初后文句次于是下明行相。

　　二所以下征释所疑位次二初承前征起谓即征上因果行相二善巧下依义释成二初疑因中三初立理言说三慧皆是因故说名随顺以兹四法摄三相故一切善教极于言说即言说相及名字相一切三慧尽于念法即心缘相二若无下陈疑初一既缺后三何有谓由此四相因生故若无三慧地行不成三诸众下致问意谓众生修习因行当以四法而为所依若如前云不可说念则诸众生以何为依而得进趣由是问言云何随顺二行因下疑果金刚心者即等觉位自前诸行但为远因唯金刚心说为能入金金刚地即妙觉果重言金者表异前故萨般若者云一切智佛智深广故喻如海言已已者已犹止也问者意云若如前文第二传言真如无相则其已已无能入因以何为门证入果海由是发起得入之问。

　　二如是下结指疑意加行善者即闻思修五等位者即资粮等此依生灭往向之义以疑真如乱住之理二答曰下答二初牒指答词二所谓下释成答意三初答随顺疑二初标列二门二生灭下决择二相二初生灭随顺三初标示二向上下释成三初略释向上随顺者谓约始觉为次第故从信乃至金刚为能随顺即菩提果是所随顺向下随顺者谓约本觉为次第故从自性净妙藏乃至第一念信为能随顺则邪邪地为所随顺邪邪地者理应目其能熏染法永泰亦云未详华梵准义即当邪定聚位曾奉常曰(讳旼字彦和)良恐未然请诸来英详会思择二所言下广明二初向上随顺谓声名句文闻思修慧及诸行德五类之法从劣向胜次第引发教及三慧即是地前虽复相似二位所摄其诸行德即十地中随分位摄虽此等法具通诸位今就显相故无违妨言无常者为表始觉从缘显故二所言下向下随顺行德三慧并其言教从胜向劣次第显现虽此等法本来齐具然其法尔胜为劣依劣依胜转义说前后实则同时而言常者为表本觉性无起故何故本觉次第如是由无明力所熏发故治惑行相法应尔故又二种随顺皆是随缘始本二觉清净二觉唯有满转唯具德熏更无上下随顺差别三如是下结指中初结前义无前后者由相资故次障智下指后说。

　　三真如下通问三初正答前难二初述正理真如门中作是说者即初传言离三假相无彼下上常无常说亦无下上常无常慧其诸行德略故不说非无真如如义言说并及寂灭寂静念故二以此下遮妄难前说离相正显真如何依生灭辄伸此难此有彼有例之等故二若尔下展转释成二初征起即蹑上文此有彼有等为问辞故云若尔以显真如说念行相二谓有下答释谓真如门所有言说非常无常音声言说亦非是彼名义系属能说所说但有第五如义言说由能称顺如如理故又真如门所有念者非常无常三种慧念亦非是彼心境相待能念所念但依第十一一识心自性无生说名寂灭性常安隐名为寂静三所以下出其所以谓由此门所有说念不同生灭次位往向唯是真如杂乱住故。

　　二云何下真如随顺二初寄问征起二谓若下顺反释成中初别释二初明真如言说中初顺释次若与下反显次复次下明真如心量顺反如前后已说下总结二次决下答得入疑二初标列二种二生灭下释成二相二初生灭得入中向上得入者谓诸行人依其言教闻思修慧并诸行德为能得入金金刚地妙觉如来为所得入向下得入谓诸行人依本行德修思闻慧及其言教为能得入则邪邪地为所得入须随顺句者即前生灭随顺文句说相可了故劝应观二真如下真如得入中初正示义谓即自门所入法体能作门故说为所依次云何下转征释此辨得入即复离前随顺门中言说及念方得名为真实得入若尔前说一一识心岂非所入云何说离若此是离应无所入耶然离所存说念念故由此门中无能所入门法别相故复云离重重遣拂无迹可寻方成绝待。

　　三第一下结成二传由上所明理趣显了则第一传离三假相言得成就初疑自除其第二传真如无相决断理明后疑自遣今此文中初传标言后传举疑互相显故。

　　三次说下假说开相真如门二初标门前明体性即当离言今说开相即当依言是故于此复开二门显示真如空不空义令诸行者依言修证故。

　　二如实下释相二初牒释二门空者离染不空具德皆非数分可得故说过于河沙然则释师于此一门摄义已周消文尚略今于本论复更指陈文分为二一总标门二别释门第一门中言复次等前已显示体真如理平等一味无有差别复于此中假彼名言开释义相为其二种谓即释前立义分中心真如相义当相字其心真如上已释故前依法身随自证说此约应化诱诸根说虽真如门对生灭门是出世间真胜义摄然于自门复有深浅今此谓依言说分别正为逗根随宜说故又言说分别是此门中所空妄法谓虚妄言说虚妄分别本不相应故说为空由此以显真如性德名为不空故论依彼所空虚妄言说分别以显二义由此二门不相离故如实空者谓即真如第一义空以能究竟显真实性如实之空谓其不同内外空等彼为除遣虚妄相故如实即空谓真如性绝诸相故如实不空者真如妙有说名不空谓由所显真胜义谛自体具有无漏性德如实之不空谓其不同世俗假有名不空故如实即不空称性功德真实有故。

　　二所言下别释门中文分为二初如实空三初离染成空所言空者即牒标中如实空义不同生灭所有妄染由修圣道所已方空今此真如所有妄染不由对治相本自尽是故说言从本已来一切染法不相应故谓离等者谓离生灭垢净增灭差别相故云何离耶出所由云以无虚妄心念故由无能取虚妄心故则无所取差别之相次当知下离相显德谓离四句则成四德入楞伽云谓观一切法离四句不可得四句者一异俱不俱有非有常无常等我以诸法离此四句是故说言一切法离言非有相者即第一德谓由真如非有相故则离凡愚所执妄有增益之谤非无相者即第二德谓由真如非无相故则离凡愚所执妄空损灭之谤非非有相非非无相即第三德谓由真如百非非非故非是彼非有非无则离所执双非有无戏论之谤非有无俱相即第四德谓由真如千是非是故非是非有无俱相则离所执双通有无相违之谤非一异等例以知之此即泛明总遮一切虚妄邪执或二四句各别遮非谓有凡愚于诸法中妄计有空等今此真如性非增减故离有空等复有凡愚妄计诸法为一异等今此真如体绝数量故离一愚等后乃至下例余总结乃至总说以例余句谓常无常遍非遍等今真如性悉皆远离依一切下须反结成所明空义若离妄心实无可空者此遮愚夫妄生空解谓所说空但空妄想差别之相而真如性不可言空譬如龟兔本无毛角说之为无非彼自体亦空无故次所言下如实不空二初不空具德言不空者则牒标中如实不空已显等者蹑前空义显此不空既无妄染之所隐蔽则是真心常恒不变泛明常者即相续义今以不变以显常恒由不变故一切清净功德品法无减无缺常恒满足故名不空次亦无下绝妄冥真亦无有相可取者谓有众生闻说不空即便取着今云无相遮其妄取能取之念所取之境二皆远离冥合绝待真如理故名曰相应二如是下结显不离谓即所明空不空义随举其一即具二种谓本离妄染必具性德本具性德必离妄染故说二门不相舍离。

　　二于是下引文证成谓由彼颂总摄真如一门义故初颂以证体真如门离言说等三种假相满毕竟等三种实德次颂以证相真如门离有无等四种句相满非有等四种法德后二颂中释成数量不增不减谓功德过患量过河沙今此但说如是数者谓由此数是其本故通摄一切诸数量故最后两句释师劝诲或是玄理本有此辞。

　　三以离下据位料拣然此唱论有其二意一则远通体相位次二则近成不空功德今此科分从其初意二心生灭门二初结前生后二依文释相二初三义显法门之体二三自属为门之名初中二初别显三义行相二总释四法熏习初中有三初释心生灭二释生灭因缘三释生灭相初中二初略显两重能所依二广释后重能依义初中又二初唱本论二作释文三初标门总示谓此唱中具有二重能所依义故劝住思。

　　二谓生下配属二重谓生灭门者即是初重能依别相一心为依者即是初重所依总相生灭门摄觉义不觉义者即是后重能依别相梨耶为依者即是后重所依总相然今配属不如次者谓举能依显所依故。

　　三先说下随门别释二初第一重一心梨耶总别门二第二重总识摄生圆满门初中二初标指中初标门次牒指唱上立者即立义分云心生灭是标立故今此正释所以牒唱二依如下释成中二初略配二门中初配所依总相门中初牒指次彼多下释成多一心者是生灭门所入法故即一心法契经所说第二一心亦名如来藏者楞伽经云一心者名如来藏上心字者是所立中下降于此名如来藏谓如来藏是异名故降减杀义分总成别析宽作狭降杀其义立异名故次有生下配能依别相门谓不生不灭与生灭和合非一非异大摄主识是此门体。

　　二今当下广明二门二初所依总相一心门二能依别相梨耶门初中二初举经发问中将欲依经显示其义故先问起此有二问初问数量次问摄属二依义申答二初结颂答中上二句答初问下二句答次问二散文释二初释颂上二句二初标征今明十藏具引六经初总持藏体唯不二是立义分通所依故所余九种即散说分所明四法二三二种唯法非门四五六七八九六种唯门非法后一隐覆俱通门法多一心体即是其法自性净心则是其门初一总持俱非门法又远转远缚真如真如唯真非妄真胜义谛出世摄故与行与相生灭真如并其后五唯妄非真隐显随缘与相俱转世间摄故大总持藏俱是双非性德圆满具遮表故。

　　二列示中文有十段初中有三初标立次引经后示义下九皆然初标立中大总持藏殊胜圆满能总摄持一切藏故次引经中有法有喻大陀罗尼即是其法宝及无尽殊胜圆满即通法喻此中宝言谓即如意由此宝珠具三种德一者出生众宝无穷尽故二者除毒济病最殊胜故三者体状方正极圆漏故大总持藏亦复如是具诸功德尽摄诸藏无不通等一切所有已下之文释成尽摄为所依义何以故下出其所由谓由此藏望彼诸藏为依胜故说名藏王摄持胜故说名藏主遍覆胜故说名藏天出生胜故说名藏地又由此藏大故如王殊胜如主圆满如天无尽如地从其德用周普彰名故云大宝无尽等也后此经下示义二中初标立云远转远缚远离动转惑因惑果远离系缚觉因觉果故说此藏一味清净一味圆满次引经云唯有觉者即一一心能照达故唯有如如谓其绝待离诸相故此藏无有能证所证不应说言如智差别由一一心无有惑相名离流转无有觉相名离虑知谓他门中染净因果对于此法俱是妄念皆为障缚今皆离故义言无杂三中标立于觉与力说名与行谓即上转于惑与力说名与相谓即下转然如来藏平等与力但由染净缘助不同胜劣分歧而成二转今此所明正唯下转由与染力令彼覆藏法身体故引经为善不善因者由多一识心具二自在受彼染熏故说为因与彼妄合名受苦乐与因俱等犹如伎儿者彼经偈云心如工伎儿意如和伎者五识为伴侣妄想观伎众示义譬如非幼幼人者谓由彼人性非是幻能知幻术故于一人双标二目由知幻术故于诸幻事与和合力由性非幻故于诸幻事与破坏力谓彼幻师幻化事讫用非幻术解散幻事与力各异故说随应今多一心具二自在由有为自在故于诸染法与和合力由无为自在故于诸染法与离散力故说名为与行与相犹如彼人非幻幻力或有本云作幻幻人谓即表其幻类极多与力不等名曰随应义亦无爽四中标立真如真如拣彼生灭所显真如显此真如绝对待故引经中云非建立等谓离有无常无常等故非智证识缘之境平等一味无差别故五中标立生灭真如谓真如理体本常住由有为法所熏染故说名生灭次引经中初叙妄执谓一切法有为无为刹那生灭破彼真如次明对治谓如来藏不生不灭犹金金刚性常坚固不变坏故是诸如来所证之法分明证知其体常住次反显云如来所证若是无常则诸行人无由成圣后示义中离无常相即不生不灭今名生灭由被染故六中谓诸染法悉名为空覆藏如来复名为藏空即是藏能隐覆故如来之空藏藏彼本觉故言若离等者谓诸烦恼而与本觉不相应故佛性论云由客尘故空与法界相离七中谓自相本觉恒沙功德称性实法总名不空不空即藏所覆藏故藏之不空被染覆故如来即不空藏未出现故言不离等者如是功德与真法界恒相应故佛性论云无上法不空舆法界相随八中自性净心即是本觉为能摄藏三智四德清净之法为所摄藏能摄即藏性用同故如来之能摄藏总别异故即此本觉清净功德无始本际称顺真性故经说为相应法体九中谓诸染法为始觉智所摄持故名之为藏所摄即藏体持用故如来之所摄藏染被断故无始本际一切染法违背真性故经说为不相应体智明为外障暗为内故说染法为智摄持若尔明暗理必不俱何有妄染为智所摄谓由佛智之所能断即摄持彼令成净故此与前门能摄藏中能所净义有何差别本净新净因位果位有所不同故无相滥十中多一心体自性净心为诸染法隐覆沉没不令显现故说为藏经言恒及即周遍义谓由此性穷未来际平等周遍任持所有染净法故于世法中不离脱者即隐覆义。

　　二是名下释颂下二句谓此论所明即第三种以是生灭总所依故亦是此门所入法故虽第十藏具多一心今不指者非全摄故。

　　二次说下能依别相黎耶门二初标门略示阿梨耶识有其十种谓大摄主识并根本无明识等彼十种识各当其一故名为分今举通名该诸识故说名为满又大摄主独名为满通摄诸识故其余九识名之为分互不通故今论但云阿黎耶识略去余九分名之识建立摄主满名之识虽阿黎耶具该诸法义已具足然由不云大摄主故言未具足或阿黎耶具于三转今论但言不生不灭与生灭和合虽唯下转影兼上转故义具足然由不云生灭与不生灭和合故言未具足。

　　二此中下依义广明二初依此论解义二引诸教辨名前中有三初六字显有为无为二三字示能所熏习三四字明同异差别初中二初依文正问答二承前转征释前中二初问起二答释二初结颂答二散文释中初释颂上二句谓不生不灭四字之中诠显一切无为法故虽无为法该通理智身土功德差别不同然其悉以不生不灭而为总相次总摄下释颂下二句谓生灭二字诠显一切有为法故虽有为法该通心境因果体用差别不同悉以生灭而为总相二如是下承前转征释三初合征释二法二初问起二答释二初结颂答谓此二法无名过量超越河沙有名数量略说四五谓由设教应机根故无分际中作分际说二散文释谓依前颂征列名数。

　　二且四下各征释二法二初无为二初问起二答释二初偈颂答上二句答初问中一句答次问下一句总结劝谓体性业用各具通别依谓所依即是体义问体答依义同名异。

　　二长行释二初申释颂文二初别释相二初明二依释颂初二句一中通依一心谓即与行与相如来藏心以是此门所入法故如是九法皆悉以此为通所依良由此心具二自在能作染净种种法故别依中言寂静理者由对智故论说以为生灭门内拣非真如门中所说绝待理故问寂静理法即是真如何故更言依理为体答大摄主识具二种义谓觉不觉今四无为答依黎耶一分觉义而为别体故论说云生灭门内寂静理法以为体故二中通依准前可解余皆例之自下诸门准释别体自然本智以为体者不从缘起故云自然三中从缘起故名曰随他虽然清净始觉般若无始本具亦即从缘是故说名随他起智若尔此智既乃从缘何以摄入无为法耶若法相宗缘心名智则属有为今不尔者谓由真理本性识知故属无为亦说名智四中空理容遍无碍为其体故论说以为无所有事是名二依通结四种。

　　二复次下明二用释颂第三句一中通用谓遍与诸法为其共相令彼转故云令出生别用谓任持自性无转变故云令不失二中通用谓受染熏故云不守自性别用谓常守自性故云不转变三中通用谓虽起净用治诸惑染由被染法之所诳故云随妄转别用谓唯有满转唯具德熏自性对治诸染法故云治自过四中通用谓一切法生住成得并依空故云欲有令有别用谓虚空自性无转变故云令不失是名二用通结四种如是所明通别二用由彼各具通别二体是故依体而起其用谓由二体俱行转和合为一发起二用若其互缺用必不俱岂可施设令成别异。

　　二此中下总结劝谓上所说体用通别以他自义拣令无滥是故结劝令广观察。

　　二种种下指陈余义至文处者谓即向下能依等中二五种下有为中二初问起二答释二初偈颂答二长行释二初申释颂文二初明二依释颂上二句一中通依并准前释别依谓即根本不觉有大力故能与一切住地烦恼并上烦恼为所依持令彼得转犹如大地为物所依故二中细分谓独力随相独力业相俱合动相始初生起极微细故合为生相三中鹿分谓转相现相智相相续住持业果稍鹿现故合为住相四中执取计名字相差别异解转鹿动故合为异相五中业果灭善心事极鹿动故合为灭相是名二依通结五种。

　　二复次下明二用释第三句一无明中谓生长诸染障碍众善为通别用二生相中于上无明于下转现及六鹿相与其力故又可别说独力随相望上无明望下八全二分独力业相望上无明随相并下八全一分俱合动相望上无明二相并下八全与其力故三如说下例指住异二相谓住相则于上二下四与其力故异相则于上六下二与其力故自中相望准生可知四灭相中于上八相及自业果与其力故是名二用通结五种然诸无为各具清净染净不同故有通别自他义异今有为法一向杂染故论于此不作是说或即前后影略显示应率上文于此安立通谓他义别谓自义谓由一切有为诸法能生他故自能碍故如颂第四句云随释应观察故。

　　二种种下指陈余义谓下能依不觉义中即其文处三以何下通证成一依二初寄问生起二尔时下引经证成中二初法说二初问答诸法生处中初妙德咨询阿黎耶识即大摄主具足过患功德法故如是诸法而以何法为其根本而于何处是彼出生次如来赞说将酬彼问先叹殊胜警䇿群情令欣乐故如是诸法于非有为非无为处为所依止而得生长。

　　二文殊下问答所依体性中初妙德重征次如来再答一心即是与行与相如来藏心以其体性非是有为能作有为非是无为能作无为故为殊胜不思议处犹如明镜性非青黄故能青能黄若尔摄主阿黎耶识具足染净一切诸法何不说为殊胜处耶谓由一心是总体故是所入故为根本故既尔一心摄主齐等皆具有为无为诸法云何一心是本是总摄主乃名枝末别相然其有为无为九法各具通别二所依故一心本法通摄九法通别二体大摄主识唯摄九法支分别体是故总别本末分际有所不同若不尔者云何黎耶论说以为能依别相。

　　二复次下喻明中然上法中以明依体令此喻内以显依因而有二喻谓如黎庶之子并诸草木各有二依取其通别少分义故又如庶子揽彼国王及与父母通别力用以成自体一切草木取彼大地及与种子二种气分方得生长此二法喻义相均等二三字示能所熏习三四字明同异差别此二合释文中有二初依论正明下转二引经助成上转初中有三初辨熏习二明同异三结满名初中二初略显二转二初牒示与即共义谓所熏净法与能熏染法同事俱转共相随顺无违逆故云与和合。

　　二云何下释成二初总说相染法有力净法无力则染胜净劣净法有力染法无力则净胜染劣上下二转由是而有。

　　二今当下别开门二初标列问起二颂散释成二初结颂答由染熏故背觉合尘说名下转由净熏故背尘合觉说名上转转者随缘动作义故。

　　二散文释二今当下广明下转三初标门二根本下释相二初显无明二例余四前中二初开二问二还二答二初结颂总答中初三句答初问后三句答次问。

　　二散文别释三初释颂前三句二初正明熏处二熏一下展转释成二初熏一法界二初问起二答释二初结颂答二散文释中初释颂次引成熏自所依者谓有为自在是彼无明所依止故非他所依者谓即拣非无为自在对无明自说名为他。

　　二熏真下熏四无为二初问起二答释二初结颂答问中所熏虽唯一种答中具四例余而说颂中前七句正答后一句例指以显无明熏真如等通达作用而作熏事。

　　二散文释中初释颂中前七句然前所说二种用中通达作用是随缘义故说无明熏能于彼其别作用是不变性极清净故不受染熏次如说下释颂中后一句真如既然余三亦尔二根本下释颂后三句燕本但云作熏时量无上根本无明四字今从丽本其文似显文中二初释颂文言时量者谓依刹那前后分位以立三时谓由无明缘生无性举体全空无有前后时分差别故说非初亦非中后虽即全真不坏缘相事体宛然始成熏义故云取初中后故初即相不碍性熏之不熏次即性不碍相不熏之熏故次本智下引经证中言具取者谓于三时俱取成熏缺不成故如一念中作熏事时必假前念引发后念助成中间一念方得成就念念常熏念念皆尔问正作熏时前后二念已减未生云何引助答谓由缘起力用相资前后与力法应尔故。

　　三此中下总辨熏习义三初承前征起二谓能下作答释成二初释熏习名义中初释能熏谓能熏有力熏自气分置他法中引彼所熏无力之法随自能熏和合似一不相舍离相随俱行相顺俱转同作业故说为能熏犹如磁石吸针琥珀拾芥能引他法随自转故次释所熏谓所熏之法势力微劣由彼能熏胜力牵引遂便发起违自顺他作业力用于彼能熏随顺俱转随但不违顺复与力故云所熏二谓五下明熏习法数谓下转门能熏有五所熏亦五其所熏五随能熏五而来共会同作业故说名和合三是故下由结归论以其所说义未尽故科云曲结。

　　二如大下例余四谓举无明以例余四熏习之义亦如是故。

　　三如是下结指谓至下文不觉义中及熏习中其义自显。

　　二非一下明同异二初牒文指属二云何下寄问释相二初问二所谓下答二初通别染净释二初通别成非一谓一法界心具二自在四种无为具二作用今以一心无为自在四种无为别事作用以对一心有为自在四种无为通达作用以明非一此中且约相梯显示谓一法界心无为自在真如别用乃至虚空别用对一法界心有为自在真如通用乃至虚空通用不同理故名为非一又应单复交络以门复中则有二合三合义可思准又复当须对望而说不异理故名为非异以对次文非异义故由是此中略不开说然准本论但说不生灭法对生灭法非一非异名黎耶识释师何故唯以无为不生灭法自互相望明非一等本论为欲且就染净异类相望明非一异释论意显不但染净异类相熏其同类中自有熏义谓即无为熏无为等由其二用互相熏发互相随顺名非一等若依此义本论应云谓不生不灭与不生不灭和合生灭与生灭和合生灭与不生不灭和合不生不灭与生灭和合等绮互以明文义方备谛观本释理周当然由是染净及与本法单复相望则应具有二十四类单十二者于染净中各将二种以为示法余并例同染熏四者一染熏染如无明对生相二染熏净如无明对本觉三染熏染净如无明对生相本觉四染熏非染净如无明对一心净熏四者一净熏净本觉熏真如二净熏染本觉熏无明三净熏染净本觉熏真如无明四净熏非染净本觉熏一心染净四者一者染净熏染本觉无明同熏生相二染净熏净本觉无明同熏真如三染净熏染净本觉无明同熏真如生相四染净熏非染净本觉无明同熏一心复有染染对染染染染对净净等熏复相对一十二类如理应思由染净法各过恒沙类聚群分互熏习故。

　　二为欲下染净成非异所熏五法对彼能熏五种有为以明非异亦应说云不同理故名为非一以对上文非一义故由是此中略不开说亦具二合三合等义准上应知。

　　二复次下能所相合释五种有为生灭染法以为能熏四种无为不生灭法而为所熏此则不分通别作用而但总相相望为言于中不说一心法者以是所明非异因故复是所依总相门故。

　　三名为下结满名谓略去差别分名但立黎耶满名二次说下引经助成上转二初标示释师欲加上转门义复须经本示有所凭。

　　二所谓下引成三初引经文二初引经中世尊自陈畴昔本事二此经下示义二初释成二转二此义下指属法体我谓即是法身真我名为本觉如来藏佛他谓即是根本无明谓此二法恒共捔力无明若胜我来依他则成下转本觉若胜他来依我则成上转二依比下成论旨四初依释下转谓本论中依依他义说不生灭与生灭合但唯成立下转门义二若欲下进明上转释师加此助成本论上下二转义方具足三以此下他文显具显非释师妄自增加以玄理中具此言故四马鸣下此论影略则出本师不具意趣比来所说已显彰故举一下转兼一上转影略显示义实周备。

　　三上转下指说处谓即四位对治分中。

　　二次说下引诸教辨名二初该摄安立门二初契经异说二初标门问起二颂散答释二初结颂答中归本契经经差别中第四十一标此名题次文释义而无此目应是颂散上下互举谓如法门现了经题论中但举现了二字第恐归本名字亦尔。

　　二散文释三初标征二一者下列释十初立一种识三初标立二一者下释成四初一切一心识中初正明此即总相如来藏心体用该通能摄诸识二种自在义如前说次一心下引证多一一识者谓由此识能作诸法随彼彼法立种种名名义虽多体唯一故二立阿黎耶识谓即能依大摄主识具足障碍无障碍者即觉不觉二种义故引经中云通达总相者谓具诸法义宽通故三立末那识具足十一义者谓根本无明五相五识成十一故以彼能摄种种识故四立一意识谓由此识具彼能见能闻乃至第七为其依止七种功用是故能摄七种转识引经中云唯有意识无余七者谓以一意摄彼七故约此即说一种意识亦具第八持缘作用由是右来一意识师或说八识体为一故如依一镜现多影像如依一水而有多波故于一意亦含此义三是名下结示二立二种识谓三细相合为一故前七识转合为一故引经中云了别识者即第八识分别事识即前七识三立三种识谓即于前分别事识开出末那故成三种经说十识谓开黎耶成三细相相用体性皆微细故名细相性末那一种相用体性俱能引发故名根相六识依根分离取境名分离相四立四种识于前更加与行与相多一识心而成四故五立五种识随顺遍转谓即清净性真如理随顺诸缘而遍转故经云非彼彼识摄者意表真如唯是识性说名为识非是彼彼了别识摄虽非了别由遍彼彼为其实性故说名为遍行真如六立六种识谓依所缘分位别故虽应浅根但说六识而于其中具余识故七立七种识谓于前中加末那故由所具缘有顿渐故或一时转或前后转谓缘力顿具诸识齐生缘力渐兴识次第转故唯识云五识随缘现或俱或不俱又由第七具有任持摄藏用故即摄黎耶又为前五分别依故即名意识以能造作持藏用等是故说言有殊胜力八立八种识谓立黎耶增前为八第八黎耶为异熟报法相所明正是此义今宗辨果即大摄主或即总别随应皆得九立九种识奄摩罗识谓即本觉经言转者有二义故谓得及舍转舍妄染转得清净入本觉故或转者易也谓易染成净入唵摩啰故十立十种识谓加所依与行与相如来藏心说名一切一心识故。

　　三是名下总结如上所明有十种识总引十二契经异说然诸经中诠示差别本末料拣而有三类一唯明本识即立一种中初一契经二唯明末识亦立一种中后三契经并及二三六七八九此等经中开合虽异俱诠能依枝末识故三通明本末谓即四五及第十中所依本识能依别识并诠显故。

　　二如是下宝𠕋该摄二初承前问起二颂散答释二初偈颂答二长行释二初总示意谓本论中诠示诸识虽即分明然恐钝根未能了解故将经文与论属当。

　　二所谓下别属文二初正摄初一种四初摄一切一心识一法界者谓即众生心中一分多一识心名一法界又即三自摩诃衍法及如来藏与一法界名异体同故如此配二阿黎下摄黎耶识三现了下摄末那识论中具列十一种名今略指属至文可了四七化下摄意识彼经意识即论相续然其密意具摄诸识由此一识能取六尘名为意识或密犹细也谓此相续虽唯六识然于其中具细意故。

　　二如是下例摄余九识上以四经与论对显例余八经所谈识义亦应随文作是配属。

　　二次说下藏识剖字门二初标门问起谓问名数行相属当。

　　二颂散答释二初偈颂答中初一句答名数次十一句答行相后四句答属当偈颂尽存梵语长行俱就华言不妨释名便成翻对。

　　二散文释二初正明此识三初标征二一者下列释十初大摄主识义见上文故指如前说二根本无明识中有三初标释名字二引经显相三属论说处下皆仿此分之为三初中谓由无明隐覆法身摄藏诸染故名藏识经有二意一谓无明是起妄因故说不了一法界体一为染法之所依故说言出生增长不断三清净本觉识谓由本觉能摄一切清净法故说名藏识此觉唯是果圆满转唯有德熏无患德熏唯有满转无分转故唯作能熏不作所熏故经说言无受熏相属论即当四种大义然此下论说处非一今就显指余可例悉四染净本觉识然此本觉本唯纯净由无明熏说有其染名为染净前门唯净即是别用不转变义此通染净即是通用不守自性受染熏故经中难入未曾有会者谓由所说法门希有故此会宣说染净本觉总持自在故名缘起陁罗尼智楞伽王身不分而遍一切神众共转不离随缘本觉受彼染熏遍于一切染法之中不相舍离俱行俱转故五业相业识识相即暗钝识即神解谓由分别阴覆摄持合名藏识此识微细不可说其能缘所缘心数差别故经说言无能了等唯由精动隐流义者谓由无明本觉熏力而有精细动转沉隐迁流义故由是说名业相业识属论三相此当初一六转相转识识此识比前稍粗动故谓由虽无所缘境相能缘作用分明现前故说名为转相转识经云有见见转等者有能见见动转现前则显已具能缘作用无所见见而得生起表犹未起所缘境故实则已具细故言无又有见名识谓神解故无见名相谓暗钝故七现相现识识此位比前转粗动故心境皆具故说名现经云别异别异等者别谓了别能缘作用差别非一故说名异相谓境相所缘境界根尘不一故说名异如是心境此位现前行相具转又别异名识谓神解故相异名相谓闇钝故此现相识是直异熟心境具足报相显现故八性真如理识无分别智证平等理此如如理能摄持故说名藏识经言有识是识等者谓此真如但是识性非是虚妄了别识摄属论约义故无显文质犹实也以清净智证真实境故名清净始觉识始觉别用对治自过不随他转故名清净然二种净觉义相多同唯是满转唯是德熏有不同者谓由始觉自能冶染本觉从他方说断故经云随是彼有等者是犹此也随此始觉有彼本觉随彼本觉有此始觉二义异故其种非同一心贯故其种非异十染净始觉识始觉通用随妄转故受他染熏说名染净引经中说二种染觉例二净觉义相可知问二种本觉二种始觉及性真如皆说名识虚空无为何不尔耶答识者神解明了之称虚空闇钝无明了用是故不说又即十数以表于圆无增减故虚空无为不入识数末那及意虽皆名识然是枝末摄藏义局今明藏识彼不可入。

　　三如是下指义上所属论略指其处备陈义趣至于本文。

　　二十种下例指余识后文中者谓即生灭因缘文中次第开释故。

　　二第二重总识摄生圆满门二初略释此文二初标示此正显示大总相识有二种义摄生无量染净诸法故说此识殊胜圆满能依别相觉不觉义下当别释。

　　二此义下释成二初征列二功德下示相二初明功德圆满谓觉义字句能摄能生四种无为恒沙功德如是功德与性相应是故说言不离不断二过患下明过患圆满不觉字句能摄能生五种有为恒沙过患如是过患与性相违是故说言若离若脱。

　　二如是下指陈余义谓此黎耶所摄所生染净熏习种种行相至下能依别相门中自当分明显了开示。

　　第二论毕。

　　释摩诃衍论记卷第二
卍新纂续藏经第 46 册 No. 0774 释摩诃衍论记


　　释摩诃衍论记卷第三

　　皇宗光严无际大师　普观　述

　　二广释后重能依义二初结前生后此中标门对后能依差别相故说言总相若望前门所依总识此属能依亦名别相或有本云别相剖分。

　　二依义释成三初觉开本始彰德门二不觉本上显过门三觉与不觉同异门初中二初略说两觉安立门二广说两觉决择门前中二初唱本二作释二初分门二云何下释义二初束义悬明二按文随释前中三初体相染净二字事差别三指陈余义初中二初本始二觉二初本觉又二初清净本觉由有别用不随他转无变易故说名清净不从缘生说名本有功德依止说名法身而此法身具恒沙德常明净故二云何下染净本觉由有通用不守自性受染熏故说名染净自性净心即是通用所依之体而此净心随缘流转不断绝故。

　　二云何下始觉二初清净始觉谓即别用对治自过出离无明不受熏故二云何下染净始觉谓即通用随妄转故。

　　二如是下如空二理二初承前征起智即所依如来藏心密严经云如来清净藏亦名无垢智今本始觉皆是彼智差别义用故名眷属又即诸觉说名为智品类多故说为眷属如是诸觉各证何理为自境体分际相耶。

　　二谓性下举理答释二初标数标示二理各有二种是其所证境界分际二云何下释成二初如空理异谓此二理各取别用说名清净如空之性令不失故各取通用说名染净出生诸法欲有令有故二云何下觉智证殊谓彼如空净染二理如次是此净染二觉之所契证理犹水性觉如水相以相合性说名证会然其水性动静不同而彼水相清浊有异以彼清相合其静性以彼浊相合其动性应于智理如宜观察。

　　二以何下字事差别二初本始二觉二初本觉三初清净本觉二初问起字即名字谓即能诠事即事义谓即所诠二答释二初偈颂答谓若本若觉义各有十种颂各举初一云谓根镜等各各等彼后九义故。

　　二长行释二初决择字事三初总标二云何下别释二初本十义中初一从喻立名余九依法建号根即持义以能任持恒沙功德永不失故本谓自然不从因缘造作起故远则离时久远无际非近成故自即我也体自真一非他成故体谓依义作诸枝德复为依故性即静义静守自性无动转故住即定义永离去来散乱相故常即真义性非虚妄流转法故坚谓实义无明风力不能坏故总谓圆满摄持诸法无不遍故然以四德总收十义根即乐德任持出生真乐味故本远净德本性无际离染缘故自体我德性自真一诸德依故性住常坚即是常德静定绝妄若金刚故总通四德无不遍故。

　　二云何下觉十义中法喻如上镜开离察离染为名镜净无尘开通无碍离脱结缚察无迷乱此四义当无间般若满显二义具德立称满足功德显现净品此二义当解脱般若照知二义对境彰名照即如量遍缘诸境知即如理穷法实性一则超胜无伦觉觉乃摄伴归主此四义当胜进般若又以十义归于四谛知断证修甚深智摄知即了达无量苦故镜开离察即能断除无量集故满显能修无量道故一照并觉能证甚深寂灭理故又斯十觉可摄四镜镜开离察即法出离远尘离碍出缚无迷淳净明故满显二义即因熏习具种种德净品眷属严法身果熏众生故一觉即摄如实空镜独一无伦唯有觉照远离一切心境界相无法可现非觉照故照知即是缘熏习镜遍照诸境知一切法随众生念能示现故永泰以此十本十觉互相对望有单复等广陈名数显其本觉所具功德无有分量不可思议自非得大总持何以堪能具受今依现文且略而已。

　　三如是下会体十本十觉能诠名字所诠事义虽各不同然其所依本性法身自体一味无差别故。

　　二此中下料拣染净谓上所明本觉字事唯诠清净非染净故。

　　二染净下染净本觉二初问起二答释二初偈颂答二长行释染净本觉亦复十义由前十本十明十种本义以对此中十种真义十真即理十本即智寂照相应体用不离故得本真同名表示。

　　二云何下十如同觉谓向所明十种觉义不唯诠觉亦即显如心境玄符神理冥会故得觉如同名表示三所以下结意谓由真理能为方便令彼法身具恒沙德证斯真理方名有德复由如理能为方便令彼般若具觉照用证斯如理方名有觉是故复以本觉之言表示于此真如之义。

　　二此中下料拣染净。

　　二染净下染净真如二初问起二答释二初偈颂答二长行释三初总释颂文谓依通用离性受熏说名染净二如是下别明智证三如是下指例令知谓十种字事观前所说清净真如比类可了。

　　二以何下虚空二初清净虚空二初问起此中所明性虚空理以一心法而为通体摄主黎耶以为别体与真如性平等共出皆是性德实有之法不同相宗依真如性无障碍义而假建立学者应知。

　　二答释二初偈颂答二长行释二初总释颂文二初十义成差然今所明性虚空理通依一心以为体故有其十种义用差别初谓形显诸色于中无碍则以质碍显其含容广容则摄他归己普遍则舒自至他平等表一味无差广大则何有际畔无相谓形显俱泯清净谓染妄咸无不动则体性常然有空则灭诸分量空空谓于空不住无得则复拂空空谓遣之又遣至于无遣故二如是下一体无异。

　　二此虚下别明余义二初明智证二二虚下拣染净。

　　二染净下染净虚空二初问起二答释二初偈颂答二长行释谓性虚空理本无染净差别之相由依通用离性受熏故名染净。

　　三能熏下指陈余义广说分者即下四法熏习义中。

　　二次说下按文随释二初略指二句所言觉义者者即牒前唱标立之辞上虽标立觉不觉义意显总识摄生圆满所依总相今此别说正是释成能依别相谓觉不觉九种法体皆依黎耶方得转故觉义字中通摄诸觉故为总句心体等下本始染净各别以明故为别句。

　　二就别下广明别句二初标示二谓心下解释二初清净二觉二离性二觉前中二初本觉三初性自绝非二人资成德三觉因立称初中二初牒指二谓心下释成二初彰体性自性清净心即通所依一心本法本有法身体即别所依自然本智二离念下绝过非由迷一心不觉起念名为无明念通本末此为根本故彰大称生等四种闇钝过增并名为相谓由本觉离彼五法云离念相过失之法无名过量超越恒沙为对此五是根本故名末眷属根本既无枝末何有。

　　二离念下人资成德二初能成人觉体依人故称为者谓由行者是能成人清净本觉是所资德。

　　二等虚下所资德二初所证理二初同空周遍所证虚空具十种义等虚空界无所不遍略举十中第二名为周遍功德以为觉者之所资故影余九德无不具故次第应云能证之觉同所证理无障碍故平等义故广大义故如是乃至无得义故二法界下称理和合法界谓即所证真如一相为表能所无别清净觉者而与法界和合平等同一无漏味同一解脱相俱行俱转无差别故二即是下所成身谓由善证如是二理而能造作有德方便有觉方便如是觉者为功德法平等所依故名法身。

　　三依此下觉因立称谓由身觉互相依立由有觉故说名法身复由法身说名本觉本有法身性具光明觉照德用归附依凭如是胜用方得建立本觉名称二次说下始觉二初依此伸问答二通前辨熏习前中二初请问二初牒指问辞将欲建立始觉义故蹑前本觉以为问端。

　　二问相下开释问意三初正明问相谓由论说本有法身具无量德名为本觉遂发问云从何时分有何所以具如是德名为本觉。

　　二若作下展转征释三初征非本觉二初牒答辞谓有答云今此本觉即于此时起智断惑由此因缘具诸功德说为本觉故今牒定云若作是说者二则此下伸难意中初别伸难含其二难初难能摄本觉谓前前迷惑后后觉悟则是从缘所起之觉非是自性本觉智明次即此下难所摄功德谓未断惑前体皆沉隐断惑已后体方显现则是断惑方便净摄非是自性本来明净后岂惑下总结行言惑觉者即结初难言隐显者即结后难谓若惑觉隐显相待岂其本有义得成立。

　　二若作下征是始觉二初牒答辞谓救前难复转答云一切烦恼本常断讫一切功德本常具足由斯本断及与本德是故本有义得成立故今牒定云若作是说者二此义下伸难意指其所立义亦不成谓若本觉不假断惑自性明净具诸功德则可成立本有之义若说断惑方始具德则应无有本具功德便成大过由前所立本断本德则是无始清净始觉如何妄说为本觉耶。

　　三是故下引教证成本断本德即是始觉始惑之觉非本觉故。

　　三以何下结归问意论主狭彼外人疑情故假发端云何以故。

　　二本觉下伸答二初泽所问二初牒示二谓马下释成二初唯本绝思议谓本论师作如是通此本觉者从本已来不生不灭离起尽故非立非诽无增减故非患非德无染净故本绝名相言思莫及不可说其断德差别二而有下对始立名称谓前说言离念相等名本觉者良由无始清净始觉定慧俱转对治惑障具足功德依此始觉而建立彼清净本觉之名称故二以始下释所由谓由二觉同出异名故得依于自然始觉而显示彼清净本觉。

　　二如是下通前辨熏习二初问起二答释二初偈颂答初颂显示从本已来离染清净后颂显示唯有德熏无患德熏二长行释二初解颂文中初释前七句次若如下释后一句谓虽有熏义不同染净互相资待而得成就今此俱成自家真德故说名为具足转熏由是熏力能令性幻随幻诸法皆同一味不令染净相待成立故说此熏谓白白故二三身下引经证谓本有二觉性无变故唯有德熏不随妄故无患德熏常究竟故唯有满转绝升降故无分转事。

　　二次说下离性二觉二初明本始二初牒属征起中初总牒示次谓依下别属文后此义下征义意依本觉故而有不觉者以果显因本觉为依不觉得转方显本觉有离性义依不觉故说有始觉者以障显治依彼所治本末不觉方说能治离性始觉。

　　二本觉下依义释成二初本觉谓由本觉通达作用随妄转故名为离性不守自然清净性故。

　　二始觉下始觉二初正明离性谓由始觉通达作用受染熏故方能治染被染诳故说名离性二始觉下展转征释二初征释诳义中初征始觉善能断染证净何以说言被染诳耶然一切法本来一味平等无差非染非净无德无过今此始觉于无差别作差别解见有断证德过等殊即是被他染法所诳若尔本觉于法不作如是胜劣差别等解何以亦说名为离性然彼本觉对此始觉体性同故得对始觉显其本觉犹如圆镜光净无鉎说为本明后因昏翳重磨发莹即号新明名虽不同明体无异以喻对法义意照然二若尔下征释离时今此始觉从无始来与染俱行何时能离谓解脱道中证得无念尔时究竟离诸妄故。

　　二满分下指满分满即果位分即因位次下论文即当说故。

　　二已说下广说两觉决择门二初结前生后二依文释相二初广说始觉分二广说本觉分前中二初唱本论二作释文二初依义建立门二初分门三初总标二四相下别示二初总建立二初建立四相中初标列次释相粗细二种并以九相染法为体但由时分延促分二常无常二并是随缘始觉功德以为其体但由缘性始起本具而分二故二随觉下建立随觉中初标列次释相觉与不觉无二相故名为满觉觉与不觉观待别故名为分觉。

　　二云何下别释成二初征释四相初明长时约治道释始从十信终至果满因具德圆方始能离故名长时二释短时就其因缘刹那代谢名为短时。

　　三释无常对彼所治过患四相建立能治功德四相为治所起过患灭异遂起能治功德灭异为治所起过患住生遂起能治功德住生若尔何以灭异二相不同住生而彰德号然由灭异二位之中德力尚微故略不说理应此位亦立德名以后例前义准知故如是四相皆从缘起故说名为始起四相后释常住本来有者是性德故故说名为常住四相。

　　二云何下征释随觉中初明满觉次明分觉若受染熏方能治染谓即能觉彼不觉故故说名为觉不觉觉或受熏者显有所治之不觉故或不受者显示能治之行相故又具受熏治障二用名觉不觉。

　　三如其下结劝谓向所明四相随觉如次说相应可观察。

　　二此中下释相二初标列略明中初正明次彼无下转释前后次第依彼始觉对治之时先无灭相后无生相中无住异是故前后为其次第俱有次第约彼无明迷乱之时具起四相是故俱有为其次第此就显相故作是说不妨始觉对治之时亦通俱有无明迷乱亦通前后。

　　二俱有下问答广释二初俱有次第二初总释二初问起二答释二初偈颂中前偈标举后偈释成。

　　二长行中二初总明四相二初释初颂谓此四相由一时故说名俱有由前后故说名次第此中前后但是粗细以分前后非约时分以明前后细故名前粗故名后以为次第由得同者得成就义由彼无明迷乱真觉一时成就四种相故二以何下释后颂二此中下别释一时根本无明迷彼真心一时具起四种染相隐覆净心令不显现故。

　　二何故下别明二初总问二别答四初生相二初偈颂二长行中初标列次独力下释相前二极细未能相助和合动作故名独力后一稍粗别起胜用以成此相谓无明本觉互相助力和合动作故名俱合后总举下结名如是三相最初生故说名为生下文所明三细中初一六染中后一五意中初一并是此中生相所摄。

　　二住相二初问起二答释二初偈颂二长行三初总解颂文住相有四一转相者由无明力不觉前动转成能见故二现相者依前能见不了无相境界妄现故三智相者依于境界心起分别染净相故四相续相依前分别更复起念相续不断故四中前二及初生相并属三细黎耶所摄亦是三种不相应染摄其后二相则五意中后二所摄并后异相亦是三种相应染摄二如是下别辨名义二初征二此中下释转相自体是能见心故能住持心识熏习住持谓即能熏作用熏习即是所熏气分由心现行熏心气分故现相是色熏色气分虽亦通心然对转相故但属色智能分别拣择为相于六粗中此居最初俱生法执行相甚细由能住持分别智相是故渐次成于后五故说住持六种渐次相续则属分别法执行相渐粗故能住持分别事识三则是下料拣粗细此有二意一谓分别事识通于粗细今此住相但摄细分二谓此四住相对后异等说名为细然亦不妨于其中间复有粗细。

　　三异相二初问起二答释二初偈颂二长行二初总释颂文异相有二一执取相谓从能缘行解立名执取即相二计名字谓从所缘境界立名名字之相如是二相正是人执初即俱生二即分别二如是下别辨名义二初征二若据下释谓执取相于诸境相起别异解异即是相异属能缘故论说言异自成异其名字相谓彼名字各各别异是异之相异属所缘故论说言随相立名又此二相前从所诠色心法等而生执着次依能诠声名句等而生执着且约二相增胜而言理实二相各互通缘一切诸法而起妄计亦由分别人执通于即蕴离蕴计执为我其亦不但计名字故。

　　四灭相二初问起二答释二初偈颂二长行二初依颂释灭相有二初一属因次一即果谓能招有漏业所招异熟果此二相合名为灭相坏前异下辨名义也理应坏前通于三位不言生住由隔越故二复次下进义明重复次前以明灭义谓受苦果时逼迫身心无由进善虽在人天并杂受处苦相轻微痴乐缠心尤难作善故皆名灭又正发起三有业时丧佛性善本有不现如起不生故名为灭然受苦轮亦灭佛性发起业时亦灭善品论从显相故作是释二次说下前后次第二初问起二答释二初偈颂答初句标举次第之相治觉治惑从粗至细故次三显示随位对治智力胜劣增减有异二长行释中初总释颂文次此义下别示义意。

　　二已说下按文随释门二初结指标分二初总标谓依彼所治以明能治位行差别有其五种。

　　二云何下别列二初举位名然诸经论所明位地或开惑合有所不同如仁王五忍璎珞六性摄论四地瑜伽七地唯识论等说有五位华严所说住行向地各开为十等妙各一成四十二因该果海果彻因源差别平等二互无碍今此论中开十信位而合三贤地中分二故成五位随诸圣者善巧调生施设安立各不同故二前四下列位事前四因位有四事者初明趣向就位彰人有五十种于入时中他来依我渐胜进故后之三种依人辨德谓诸菩萨成满自位造修进趣故明因相既具其因必须成果故明果相为显上三治道行相故明离俱后一果位唯三事者果圆满者无所不觉故非第四无有趣向修因相故所立有异。

　　二第一下牒文释相三初五位差别二二觉融通前中四初十信位四初趣向行者璎珞经说未上住前有十种心所谓信心念心精进心慧心定心不退心回向心护心戒心愿心此之十心无定前后诸教列数次第不同以未入位许杂修故言凡夫者谓即毛头难角凡夫亦名毛道谓由修断进退不定犹如轻毛在道随风而飘转故或领法心小如毛孔道故以此位中胜前劣后由是双立凡觉二名。

　　二觉知下修行因相三初牒指谓即显示十种信心入法初因厌求行相惭愧知非故言觉恶远极初际近邻信前说名前念二谓末下释成二初示所治二种灭相谓即业果由此轮转无有休息名大过患邪定聚中痴惑所盲曾不惺悟故说名为不知不觉具造已下出业果相二而今下明能治谓由今承善友知识微妙良缘复依圣教清净轨则所说由彼异熟果患造非福业受三涂果胜义苦患造福不动定散二业受人天果以是觉知业为苦因苦随业转无有穷极得出邪定进入不定故能对治灭相过患三故言下结属。

　　三故能下行因果相二初牒指二谓此下释成二初故言明劣后治道力弱故名故者谓由故是作意义故苟非作意何由对治若其入住已去发起治力转胜说名自在二复次下止恶表胜前谓即复次是其重释故者即是因由义故谓由觉知灭相义故起惭愧心能止恶业昔在邪定由不觉知纯以恶业而自庄严唯以恶人而为伴侣纵修少善但趣人天或求异道永失大果今由觉知遂起惭愧崇重贤善轻拒暴恶是则名为止灭相秽。

　　四虽复下熏离俱相二初牒指二所谓下释成二初二句义别二初正辨此位谓即释上初句虽觉说名熏离后句不觉说名熏俱文相可见二此中下远流余位准此余位理应说言虽相似觉即是不觉虽随分觉即是不觉虽因满觉即是不觉果满智圆纤瑕并尽是故不说熏离俱相二复次下一味体同谓觉与不觉皆缘起故缘起无性同一味故。

　　二第二下三贤位四初趣向行者二初牒示二乘观智谓即生空初发意等即三贤位下贤十住中贤十行上贤十向如是行人已入正位邻于圣道立以贤名二于此下释成三贤菩萨修习此观了知五蕴无实主宰观念现前说名成就障缚渐微故能自在于谛印决于苦安忍故无疑畏二乘于此亦分得故而与三贤相合显示又由二乘得小果已趣大菩提诸有所作常为一事所修之行无非佛因渐渐修学悉当成佛斯由论主与同体慈引摄小乘令归大道故同菩萨相合以明。

　　二觉于下修行因相二初牒指二谓二下释成二初示所治二种异相谓执取相计名字相此二更互与熏习力于诸境界计我我所展转炽盛于名言相攀缘思虑弥更增添是故终日无厌无息二而今下明能治此位菩萨人空般若三道并起所谓加行根本后得其法空观但能修习加行方便至十地中方能具起三种圣道谓由今依生三法一微妙观门知本净心为无明熏随缘动转成诸染法如处眠梦未能惺悟于是梦中爱着分别说名为障犹未具获法空观智说名分分次第而起故云惭惭由与此智共相应故则能远离异相妄念名得觉悟。

　　三念无下行因果相二初牒指二谓始下释成二初决择无异相谓由行人依生法观照名境空觉念清净中不容他二种异相皆悉无有二以舍下显示无异缘二初牒属二所谓下释成中初总末识意即是分别事识谓于诸法虚妄筹度说名分别次今所下别配粗即人执细即法执此位所断二种异相直人执品法执微细属住相位至初地断。

　　四故名下熏离俱相二初牒指离俱准前可解二此中下释成相似异类相似谓人空似人空以小同大星日异故同类相似谓法空似法空以贤同圣悲愿等故。

　　三第三下九地位四初趣向行者二初牒示二九地下释成地上菩萨即以理智为自身心垢累已出谓即报障缚障悉断即业烦恼由出垢累故清净明白由断缚障故无碍自在。

　　二觉于下修行因相二初牒指二谓四下释成二初起过功能谓由无明熏于本觉通达作用起成转现智相续相由斯法执流注长时而能令彼离性本觉处于眠梦不能[穴/(爿*告)]悟随缘动转故云狂乱二今发下治惑行相此地菩萨发起法空始觉般若对治于彼四种住相迷乱之暗譬诸杲日无幽不烛智起惑亡明来暗去故说觉乱相违不俱。

　　三念无下行因果相二初牒指二以离下释成二初显示无住缘中初牒指次释成四种住相望前异相虽曰微细对后生相则成粗现恐杂乱者谓生住中业转现三皆名细相于三细中复有粗细细属生相粗属住相恐于生住二种边际粗细杂乱故特拣辨于此住中离其分别粗念相者生相细念未出离故二如是下决择离住相极喜地者谓即初地始获圣性具证二空能益自他生大喜故此地之中离相续相过三有地谓即七地谓能超过欲有色有无色有故从初发心二无数劫加功用行今至有相功用后边出过二乘世间道故从于二地至此地中则离智相寂灭净地谓即八地离色烦恼无分别智任用相续相用烦恼不能动故至此地中则离现相善慧地者谓第九地离心烦恼作大法师四无碍辩能遍十方善说法故至此地中则离转相。

　　四故名下熏离俱相离俱说相准前应知随分觉者四种住相分分离故犹未出离生相念故。

　　四第四下因果相合二初二人合示二初牒属标名如是二人合显示者因位穷终与佛等故同修一忍同缘一谛同断生相故仁王经说佛与菩萨同寂灭忍入金刚三昧下忍中行名为菩萨上忍中行名萨婆若共观第一义谛断三界心习无明尽相为金刚尽相无相为萨婆若二因圆下依名显义因果但极并称圆满然十地中有入住出理应出心得名圆满以其入住相邻近故同一地故不复别说亦即摄入因圆满中独力随相非断法者以是本觉通别用故问前论说言根本无明熏本觉时生三种相独力随相亦当其一既名生相何非所断答若由净法熏习力故假染用息亦可名断不尔果分岂留一分假生相耶但由不同独力业等与能治道克性相违故言不断应知随相非唯不断亦作能治学者宜审。

　　二自比下二满别明二初总标二满足下别释二初因圆满者二初牒属二谓此下释成谓由觉智性坚用利能摧惑障喻若金刚于中方便属当本论满足方便正体属当一念相应或可方便如字而配正体属当满足字句二种金刚俱行俱转应配一念相应字句由是余教复置慧名即于此位二种金刚唯斯一念亲冥果海故曰相应以前诸位虽经劫海练障严因行德未圆无由克果是故不说相应之义或此一念通收前后无涯劫海融通无碍故曰相应非如情谓之一念故准贤首疏引对法说满足方便是方便道一念相应是无间道即约加行根本二道前后别起宛符初义前明位事而指此中同前诸位具有四事即方便金刚为修行因相正体金刚为行因果相名究竟觉亦通于此但因究竟熏离俱相应远流故因满障尽说名无垢即以坚固定为自体举道标人良在兹矣。

　　二觉心下果圆满者二初佛果相差别三初明果相二初正示二初合释前二相二初牒属今第五位唯有三事一能圆满者二对治行相此中二句如次可配下文远离微细念等属当第三满究竟相释师于此通相牒属但云显示果圆满者。

　　二大圆下释成二初释上句能圆满者大圆镜智谓即觉心分明现前释其初起无初之初不起而起说言初起无不遍穷显示该通横竖分量圆镜智体即是法界理智无二说名一体智用遍穷故无与等又遍穷等约境成观假观缘俗无不遍故空观缘真无不穷故中道观缘第一义谛照达法界真俗理事一体平等不可思议无有与等即斯一觉而具三观即一而三即三而一常一常三非三非一名言莫状思虑叵穷究竟圆果乃能轨范然大圆镜智最胜故即举此一类示于余以显诸智于斯顿具。

　　二独力下释下句对治行相谓由初相有其二种一谓所治业及无明诸染根本故说名初二谓能治觉心创转故说为初今斯果满觉智究竟不见所治诸初染相而亦不见能治初觉了法平等无二相故犹如虚空无诸相故斯则显示同异归同同同归空空空归绝成真无念。

　　二以远下别释第三相然则离念应属第二对治行相今欲显示见性名觉必由离念是故连带于此而说以始觉智合本觉故始本不二无去无来到无生觉说名究竟然上所明五位障智于中复有种现习气生法伏断差别行相准夫辽疏略释有二初明法体二明断位初中此论所明染法总有二种一者智碍谓即无明能障世间自然业智故复有本末佛所断者唯是根本地上菩萨所断十种对佛所断名为枝末对所成染亦名根本是则唯本非末最初一种唯末非本所成九相亦本亦末菩萨所断十种无明观待各异故通二目此对初一体用异故总别异故此则渐竭彼唯顿断二者烦恼碍谓即染心能障真如根本智故此即所成九种染相初后五相行相细钝不能分别计着我法但烦恼碍摄中间四相行相粗猛能作差别我法之解是故亦名人法二执全依智碍及余五相之所生起是则碍宽执狭自有是碍未必能执若是能执必是碍摄碍本执末故成别异不同余教二执为本二障随生我执能生诸烦恼障法执引起诸所知障障碍别相下文当晓后明断位有四初十信位此位行人外资友教内发惭愧能至未来新业不起所有故业虽未永除不复能为灭善事业而说此位断灭相者伏故名断治道初行未自在故若望后位所断染法治道力弱全未能伏但自位惑折伏不起生空根本未现前故二三贤位能正断除二种异相所余诸相并彼无明未正对治但修加行观察学断令渐微劣所断二相复有粗细及于种现其粗种现能障生空根本圣智道起必除不尔生空何名自在其余细者障道力微种子现行俱留助润不应别说伏现留种菩萨之人于惑不怖何偏伏现不可说言但怖现行不怖种子菩萨福胜少留残结即能助生不同凡夫全界烦恼润之方起然菩萨受生与声闻异声闻之人治道圆故唯种子润生菩萨不然故种现合润故维摩经第二说以要言之六十二见及一切烦恼皆是佛种若见无为入正位者不能复发无上道心譬如植种于空终不得生粪壤之地乃能滋茂譬如不下巨海不能得无价宝珠如是不入烦恼大海则不能得一切智宝由此应知助行润生必须现惑是故地前通于伏断若自位障粗则断而不留细则留而不伏后位诸障但能折伏令转微劣三十地位能正断除四种住相粗分生相并十无明谓初地断除彼相续相并一无明随地各共二种对治随转对治断相续相根本对治断于无明如是所断粗细种现并皆断尽习气渐除其极细者如来地尽不障菩萨圣道转故智度论二十卷说佛及菩萨同得诸法实相如人入海有始入者有尽其源底者佛智慧尽诸烦恼习则尽其底菩萨未断诸烦恼习势力少故不能深入由是应知十地菩萨微细习气唯佛能断其粗习气能障菩萨所修圣道道起必除不尔解脱道生便成无用如是二地至七地能断智相及六无明八地九地各断一相及一无明十地能断业中一分俱合动相及一无明种现习气义同初地如是所明十地菩萨自在种现决定断尽习气有二粗重障智道起必除细不碍因佛位方尽望后位障但总折伏令势微劣不同凡小别作品数欣厌行伏又八地已上断现相等唯能除彼粗重正使其微细者佛位能断例前诸地微细正使并细习气皆果位断四如来位独力业相根本无明并前残习一切顿尽是故不说断伏差别如是总有四类不同一不定位人伏而不断二无上觉者断而不伏三三贤十地俱通伏断四邪定异生俱非伏断上依诸位所明治道胜劣行相如是差别若依自宗同一相续一切诸法同成同断及其望别染净诸法互相融摄行位修断自在无碍是故于惑一断一切断于智一觉一切觉其理一证一切证其果一成一切成圆通自在微妙难思矣。

　　二是故下引成二初牒指引说二如是下释成经意二初总标征二谓佛下别释相二初离妄念言解脱者即弃背义道即智也二种妄念与解脱道极相违故名曰相翻道生念灭故曰不俱。

　　二若无下成正念二初蹑前征释无明念尽正念现前玄雾云披白日斯显沉痾既损色力随增十德相应一时俱转初标征次列释十中前五自利次四利他后一不着二利之相又一二五离染成功智德显故即属报身三四二种凝然一味断德圆故即属法身次四利生恩德着故即属化身后一融拂三身之相随相离相同一味故又此十德即是十身出离功德即福德身由福德故离诸难处同体功德即威势身定心威力摄伏他染归于自故常住功德即力持身常能住持无始起故既无始起则无终尽由力持故一味功德即庄严身称性相好一味无差同本觉故俱离功德即是智身智能融炼不为染净相所拘故还转功德即是化身能于诸趣起化用故无住功德即意生身随意乐生无非处故修行功德即是愿身酬愿度生修诸行故圆满功德即菩提身觉道圆满成菩提故虚空功德即是法身法身离相无所有故或可配属三世间十出离诸难即声闻身染法同体即众生身远离始有即缘觉身始本一味即是智身染净俱离即是法身周遍诞生即业报身于处无在即国土身为生修行即菩萨身圆满觉道即如来身自性空无即虚空身果分功德数超河沙但言十者表无尽故二如是下合归经意。

　　二又心下释除疑二初牒属二谓有下释成三初陈疑二初有无双关难谓即始觉同本觉时微细无明初生业相了知是有而断彼耶了知是无而断彼耶二若知下有无各别征谓若知所断无明又业体性是有理应能治复作有解则解脱道不名无念有初生起能所念故若其所知能知无有如何建立解脱道体谓无所弃之染复无能弃之觉对待何法立解脱道。

　　二今自下通决二初存无遣有答初难二初立理谓今通云所知生相及与无明缘生无性自体皆空若定实有堕于常边云何能断能知觉智性自凝然法界无生本无有超能断所断不可得故二岂可下遮难如是义旨理趣显然何得难言心境俱有二而有下会无不空答后难谓虽无所知能知之相然能通达无二之觉不可言空但除其病不除法故何得难言极解脱道当不能有。

　　三是故下结答。

　　三是故下成无念众生及佛由念有无有念名生无念名佛然诸染法皆名为念但说业相及无明者就佛所治最后边故。

　　二自此下始觉境周圆二初标指二谓大下释成二初正释论文二初明遍知谓诸如来至无念时正遍知觉一切众生由多一心有为自在本觉无为通达作用转成生住异灭相故二以何下释所以中初寄问征起即蹑前文而伸此问次得自下以义答释谓由佛及众生无念理等故知众生一心流转如华严云如来成正觉时普见一切众生成正觉乃至普见一切众生入涅槃等。

　　二以何下因通余妨二初自他相例问答二初陈疑龙吟云起虎啸风生因果感酬物性如是今一人修心至于克果使余未修者端然受赐何异乎云生蚯蚓风起螽斯事既不然如何开释二一一下通会中初正示义蕴相异故说言各各觉性同故云有本觉次此义下转征释令一行者始觉证会同本觉时遍同一切众生本觉非谓但同自一本觉后所以下出因由谓由觉性一味无差遍诸生界何所不至譬诸净月影现水中影像虽多本月无二亦如众灯光遍一室炷虽各异光体不殊斯则影像异而月必同灯炷殊而光终一众生相异本觉性同亦复如是是故一人修因一切得果。

　　二清净下断证相例问答二初断证相例二自他决断前中二初叙难端二初蹑前立理谓若一人得无念时一切皆得则应一人断无明时一切皆断是则断证皆齐有何过失二若始下举违设难此有二失一则违文二则违理今初谓若一人断无明时一切皆断何故上说一切众生以未离念不名为觉则其所说前后相违其次违理谓若众生不断无明而与诸佛同得无念斯则浊池发影渴𦦨生鱼但有虚言曾无实义二岂可下归难意。

　　二决断下自他决断三初标门以此二门决择断除彼疑难故皆名决断。

　　二自宗下释义二初自宗决断二初正明中谓此论中生灭门内有其一义所谓同体及异体故其所宗尚会异归同说诸众生同一相续言相续者谓即体义众生及佛同一觉性由斯觉性成诸事相以相从性生佛元同故说众生一同相续虽然此论通宗不二别宗一体今由生佛观待而言是故且就生灭门说既其众生与佛同体说一断时一切皆断说一得时一切皆得何得辄尔妄生弹诘无念等义唯有言说二是故下引证二望别下望别决断生佛对望相续别故说名望别文中有二初因果互摄谓由诸法缘起相由举圆满者为主有力以为能摄望众生界为伴无力以为所摄主既清净伴亦随净举诸众生为主有力以为能摄望无上尊为伴无力以为所摄其诸众生入无明藏佛即随入俱名不觉称性缘起法应尔故然准清凉演义钞中不立因主果伴义者彼依说法师资仪轨礼别尊卑无相违过又由诸法染净随心若以佛心缘众生境悉皆清净以众生心缘佛境界俱为杂染因果相摄理不相违二皆悉下文理无违谓前约文理相违为难故今亦以二义开决初约佛主生伴皆悉清净则前违理之难可通次约生主佛伴皆名不觉则前违文之难可通心境相从例之可了如是二门自宗决断理事无碍望别决断事事无碍又初门自宗但明同体答违理难后门望别答违文难谓举佛望生可说诸佛悉皆清净举生望佛则诸众生入无明藏诸染净法相待而立若不相待则无染净差别可得佛名无念由对生故生名不觉由望佛故又自宗立同而于同中亦有别义望别立异而于异中亦有同义如是同异应审思察三举此下劝观生佛相对常染常净无染无净俱通染净俱非染净无生无佛无成不成存泯不拘心言莫寄今但一向说染净者略示方偶影兼深旨。

　　二自此下二觉融通二初标指二谓五下释成二初释论文中初融拂分满谓五十分觉无转胜之异一种满觉无究竟之极次所以下出其所由谓由诸位始觉般若资彼四相而共俱时方能建立若无灭异住生四相而彼始觉不能自立则无渐次圆满之异则与本觉平等一相无差别故后如本下合归本论二大总下引经证中初别明相觉觉随相立故俱时有融同本觉故曰随无次所以下通释所由。

　　二已说下广说本觉决择分二初结前生后二演义疏文二初广说随染本觉门二初唱本论二作释文二初标分二本觉下释相二初总释随染名本觉通用以为能随无明染法以为所随是染之随我来依他故随染之觉拣非清净故。

　　二自此下别释所生相二初标指二分别下随释二初总释二相中初牒文次如是下释义谓由此本觉随染幻分别生起二相本觉为体二相是用体用法尔不相舍离故说名为俱行俱转。

　　二如是下别释二相二初本有性智清净门中有二初不守自性随缘门二对治一切业障门二门合释有二初正辨二门二初问起二答释二初偈颂中初三句配义破一切障故显现法身灭一切障故实智清净颂文巧略越次显示后一句结名理应名为法身智净今由不约所显彰名但据治惑相显立号。

　　二长行三初总释谓此本觉虽随缘转然其不舍本断本修功德智慧饰法成人故。

　　二断一下别明有二初治障显德三初能治力中初问答标征次列名释义谓断除障染必由二力初力在果后力属因天本如斯故非新起二如是下所断障中初依法界冥熏之方极殊胜故十地果满能破无明独力业相后依十种真如实智资熏之力次殊胜故十地因满灭俱合业九灭能见八灭现相七地至二灭分别智初欢喜地灭相续相然据本论所治但齐相续相者以是末那意之后边故十地所治究竟处故邻次影兼三贤位故或即相续通相续识乃是地前分别事识虽此所明能治未周所治已足义准知故三破根下所显德无明乃是后得智障今破无明显法身者据通障故无明及业力用相依能生诸染说名和合初故彰名非后后法无和合义体绝烦恼名为淳净照境炳然故曰明白。

　　二如本下归本印成。

　　三何故下通好四初征释地前具缺谓向明二力但明果满并及地上不说三贤及十信者谓比前来始觉位中如其次第分明显了是故于此略不显示或由已辨果及十地则三贤等可类显故。

　　二何故下征释治障次第谓由本觉背圣向凡为次第转不同始觉背凡向圣为次第故若尔本觉入无明藏云何犹说能断诸惑然由随染不失自性如水成波岂无湿性自性明净能净能治诸染势虽未禁终不放舍故下转去亦得说断当待始觉相资转故三何故下征释二觉上下如是二觉上下次第实由本来法如是故。

　　四如是下征释二转时分二初五伸问答谓由惑觉上下粗细缘显虽殊不离一心故无前后犹如白㲲数寻彩𦘕成像像虽前后㲲乃同时。

　　二如是下引教证成二初门答生起二尔时下广引经文二初指傍文。

　　二则告下明正义四初来劝咨询言一事者即本始觉诸佛如来唯为一大事因缘故出现于世所谓开示悟入佛之知见故其知见性即是本觉知见相者即是始觉。

　　二尔时下钦承请问中初叙昔所闻偈中十二句前十句别明二转于中初句来听次四句始觉上转后正句本觉下转后二句总明时分后我及下正伸疑问。

　　三尔时下诫听为说中开示前颂决彼疑心初标示次善男子下释相中初始后本。

　　四于是下闻皆开觉谓即遮表显彰一事一相一体即拂异相归于同相亦无一相亦无一体则遣同相成一味空亦空无言复拂于前能诠之迹空言亦空更复以空遣前诠空以空遣空至于无遣深玄妙理于焉而显此皆遮诠一事之义而诸法性亦是实相翻前无相显真乐德亦是常住翻前无体即真常德亦是决定翻前无言即真净德谓不同杂染移转不定故亦是实有翻前亦空即真我德此即表诠一事之义然前一相即是无相故不别翻由遮空故表不著有由表有故遮不沉空空有无疑一事显彰总持闻诸了然开觉。

　　二自此下委明余义二初总标指二此义下别释相显示因缘于中有二初征释前破灭二初牒文属当二所谓下依义释成诸戏论识谓即三细攀缘虑知即分别智着境不舍即相续相智相相续皆依三细诸戏论识之所生起如是诸法悉皆是彼无明气分过染尤重故须破灭。

　　二自此下显示断不断四初标指征起二初总征诘二若可下别立难二初难可断中初约法说谓诸染法真妄合成妄若可断真亦应断由彼真妄俱行不离成一法故次举喻显譬如一人具二种用假寐名眠惺觉曰悟虽标二目实即一人不可说言斩眠存悟得悟亡眠由其相续体唯一故谓若言其眠悟用殊遂说体异妄增生界过失大故二若不下难不可断谓若无明不可断者本觉净心常为染覆无由出离过失亦大。

　　二如是下依论答释三初法说二初总答二此义下别释三初征列二言同下释成二初双释二义初同义中皆是理者谓由诸法全揽理成相即性故云皆是理既皆是理故不可断若尔前文自宗决断由同体故说言一断即一切断此中同体何云不断然由事同理同有异故断不断彼此无违次异义中德患别者谓由染净体非一故说言差别既其差别故亦可断二诸法下双引二教二初证不可断谓由诸法相不异性故说三毒即是涅槃见及非见着与不着本来一相悉无差别由此一相无诸相故贪欲恚痴涅槃佛道皆无所有故经说言无佛无法若有众生能了知此于世间中名智慧者二本地下证成可断谓由无明能持诸染故云力大能障十地一切智故令不自在始觉般若能断除故说名为剑十地万行能庄饰故名之为宝无明深广故喻如海于十地中分分而断故云渐竭谓由无明有粗细故十地渐断十种粗用至果顿断微细体性十地所证真如法身渐高大故如山徐显三如本下归论。

　　二自此下喻说二初标指二大海下随释中初依真起妄以喻对法各有四事此中黎耶即大摄主次水相下真妄相资而水非下释成本觉体性相用本自离脱动念结缚由有通用为无明熏随缘动转作诸染相故后若风下妄灭真存先明妄灭谓本觉治惑从细至粗为次第故先灭无明次治业等诸戏论识后显真存是故说言湿性不坏谓风波虽止湿性常在诸识虽灭本觉恒存有如盐朱同九异性火烧汤沃存遣自殊法性本然不可致诘岂同眠悟其体定一义无均等非真同喻故前所难于我无咎。

　　三自此下合说二初标指二大海下释相二初明喻相二初明风水所出谓由龙王心念力故头顶出水尾末生风华严经说四大洲中共二万五千河相续不绝流入大海复有十光明等八万亿诸大龙王并娑竭罗龙王太子名阎浮幢各雨大雨连澍不断入大海等今此且约法喻一相道理而说。

　　二何故下显波动因由二初征列同类大种有其二义一谓同处不相离故更互涉入无有鄣碍二谓和杂不相离故犹如众药和合成丸相邻共住而不涉入今有同类即同处也。

　　二此义下释成二初明大种二初正显互有中初顺明由互有故风水涉入恒作诸波相续不断次若水下反显若不互有则无波浪二何以下转释所以随一等者谓随岚唯风劫烧唯火以随一增则成余减如是四大理应俱有故说俱生俱转不离云何大种而能造色谓地坚住持水湿滋润火暖熟变风动成长四用互资于所造色而为五因所谓生因能生诸色依因为色之所依托立因于色能建立故持因于色能任持故长因能令转增长故如是诸色无地空无所依无水飘散难聚无火败烂不恒无风不能动长是故此四决定恒俱二复次下辨法尔谓由法性本来如是故得大海风水和合恒作波浪说名法尔亦犹豫樟作舟而龙斗橄揽入水而鱼死斯皆法尔安可致诘。

　　二无明下示法合龙喻一心即多一一心尾末以喻有为自在头顶则喻无为自在为表真妄胜劣不同二此论下示意劝观真妄异相是此正意故说为初同相是兼故说为后此中亦即潜通外妨恐有问云前说无明不离觉性非可破坏何故此云若风止灭动相则灭若无明灭相续则灭智性不坏耶故今通云真妄异相是论正意由智净相破和合识相灭相续心相显现法身智淳净故若其同相则无明等不可坏故本觉二相难以显示故说同相为后兼说。

　　四引经作证中初显妄中有真次明真中有妄后叹境界甚深非凡小所了。

　　二已说下业用自有无碍门三初结指二随释二初随顺根宜契当门二初应根生妙境谓即本觉智用自在随缘现起六种境界饶益行者如宝性论第二偈云诸佛如来身如虚空无相为诸胜智者作六根境界示现微妙色出于妙音声令嗅佛戒香与佛妙法味使觉三昧触令知深妙法意亦同此。

　　二如其下随德立嘉名谓由六种胜妙境界皆是本觉随缘用故以用从体说名如来如佛名经亦依六境以立佛名谓色陀罗尼自在佛等或此即是应化身佛随于一境化物僧胜即于此境而立嘉名而与世间六尘有异或随所见胜劣不同随时等者谓由本觉随其久近净秽利钝分量化利远离非时非处非器种种过失。

　　二不动下不动本性常寂门一念遍三世即念劫圆融一身满十方即一多无碍则显随时应根等义如是化用皆依本有性智而起不动而遍不分而满是故此门说名不动本性常寂。

　　三如本下归本。

　　二广说性净本觉门二初结前生后二演义疏文二初唱本二作释二初正释二结显前中二初释标举谓由清净本觉性智甚深微妙不可思议故以等空同镜之义而为表示令其了悟。

　　二云何下释列释四初如实空镜二初问起二答释二初偈颂中初一句明觉体次四句释镜名后一句示影略亦如亦实如实即空如实空如镜皆持业释。

　　二长行三初依四名释通二初作释二初三名依法说如其次第释上三名二镜谓下一约结喻明二初依喻辨明中初标拣摩奢趺婆此云种受种谓种类此珠受现同类物故以之为喻取此拣余油摩铜铁等种种镜次何以下释成现同遮异之相二如实下以义合结二如本下归本二何故下据二义遮妨二初正通难谓有难云前总标中四种大义各有等空同镜二义今此别释何故但举同镜而不言等空耶故今答之举一兼一影显示故二若如下转释成中初征次释本名中空即性虚空此言等空约喻表示谓此觉体自性清净生住异灭所不能覆犹如虚空清净无染烟云尘雾所不能覆又由虚空广大无边非有为故过现未来所不能摄故次合云如实空等三非觉下明远离因缘二初牒指二谓如下释成石等鄙秽珠镜不现妄法暗钝非觉照故。

　　二云何下因熏习镜二初问起二答释二初偈颂中初一句明觉体次四句释镜名后二句示喻相因即熏习能严果故因熏习如镜能鉴物故皆持业释。

　　二长行二初依法喻申明二初作释二初法二初正明严法身者以用严体以法成人所严名果能严名因非斯净觉有分转故二云何下转释此三世间摄诸依正凡圣皆尽佛虽出世相待立故无不统摄声闻缘觉通于二种由互相待义不定故而不具出。

　　三此中下喻二初同镜义二初依喻辨明轮多梨华云明耀珠由此珠镜义现物像不分同异物由熏力悉皆明净亦犹众流涉于大海味总成咸万像烁于须弥色皆同碧类斯珠镜义可知之又一切物而与珠镜二互现前皆各无余。

　　二因熏下以义结合性净本觉熏三世间同为一觉此本德熏不同始起患德熏故问为先有染熏成净耶为先无染名为净耶答非是先染而后成净名为本熏谓若离觉应成杂染由觉本熏故本来净如上界惑应是不善由定力伏法尔已来恒成有覆今此亦尔法尔本熏法尔本净。

　　二复次下等空义中初标示次牒释虚空二义谓即舒摄摄他在自名为容受舒自入他说言遍一色同空者无有色法不具空义由空遍满故色同空故华严说譬如虚空具含众像于诸境界无所分别又如虚空普遍一切于诸国土平等随入前则容受后则遍一。

　　二如本下归本。

　　二如是下约过患决择二初离过二初正明远离二初标指二云何下释成中初释远离四过一谓觉性包含无外故非不遍若有世间出居觉外则不遍彼二若诸法从外来入则有内外相杂之失令本不入故非杂乱三谓所现即同能现一味清净故非过失四谓所现皆是常住不可灭坏故非无常次远离下释常住一心。

　　二自此下熏释因缘中初征后释谓由诸法体性本来真实岂可匿非诈饰而称觉耶。

　　二自此下决疑二初陈疑若此本觉熏三世间同成一觉远离四过且正觉及器理则可通其众生世间杂染流转若此亦现本觉之中岂得说言觉净离过二以此下疏决一切染法所不能染者智性本净染法本空虽现诸染觉心不动非唯自体不动抑亦能熏众生令同觉净得离诸过。

　　三云何下法出离镜二初问起二答释二初偈颂中前四句约法辨名后二句就喻示义法即出离法出离如镜二皆持业。

　　二长行二初法二初总示出离三过圆满三德名中但云法出离者以从简略而标立故。

　　二云何下别释三初明所离三过然诸染法二碍摄尽今别开者所障三德有差别故无明所成粗细染品皆烦恼碍能障真如根本智故根本无明具通粗细皆为智碍能障世间后得智故俱合能障法身淳德是故别说二云何下显所成三德法身一味平等无差故名为淳即成断德报身离垢纤尘荡尽故名为净即成智德应身接物远离迷暗故说为明即成恩德三出离下约过德对明所离三过所成三德相翻敌对者由法如是故。

　　二此中下喻二初同镜义二初依喻辨明此颇黎珠具多功德谓济贫摄毒疗病除暗等种种胜用今对所离三过且明三义谓即出泥驱浊辟秽泥如烦恼陷没有情难净出离故浊同智碍覆水中事令无所见故秽香犹如俱合动相熏净好物带鄙杂气故腾一丈量者远离烦恼高出十地故唯止清水者由除智碍居常乐宫空寂舍故福多伽者即臭水也出现香气碍彼秽者谓戒定等五分法身能离俱合之秽气故二法出下以义结合此中喻意但取本觉本净离过非由始起修习离故如彼珠镜本净离染非假磨治令莹净等然后始得出泥等故。

　　二等空下等空义二初依喻辨明谓由本觉体性清净犹如虚空体非色等二法出下以义结合。

　　四云何下缘熏习镜二初问起二答释二初偈颂中前九句约法释名次二句依喻显义后一句合结劝观然此颂初名言尚略准前应加性净本觉智之一句缘熏习者缘有二义一谓所应众生感动之缘缘之熏习依主受称二谓即此觉用对于果体说名为缘缘即熏习缘熏习如镜皆持业释两轮华者功德智慧能摧运故名之为轮能感果故说之为华。

　　二长行二初作释二初同镜义二初依喻辨明珠镜莹净随所映物种种色现本觉净镜随所化根胜劣有异现应化身大小不等二缘熏下以义结合。

　　二又譬下等空义二初依喻辨明谓如虚空无碍自在一切情器生住成得种种事业皆依于空而能建立二缘熏下以义合结本觉亦尔一切凡圣信解行证种种功德皆由本觉而得成立二如本下归本。

　　二如是下结显四种大义以为能遍凡圣四界是其所遍住照通至应如次配又此四种本觉大义亦可属当诸教四智如实空镜即大圆镜智量等虚空唯现同分身土智彰不现异类诸杂染故因熏习境即平等性智熏三世间同为一觉平等性故法出离镜即妙观察智能观诸法自相共相拣取三德择去三失观察胜故缘熏习镜即成所作智起三业化熏诸众生不空事业悉成就故谓由始觉即同本觉故以四义而对四智然此本觉离过显德咸依清净始觉义说是故论中不别开示清净始觉四种大义以本觉中已具显故。

　　第三论毕。

　　释摩诃衍论记卷第三
卍新纂续藏经第 46 册 No. 0774 释摩诃衍论记


　　释摩诃衍论记卷第四

　　皇宋光严无际大师　普观　述

　　二不觉本上显过门三初根本无明住地门二眷属无明住地门三无明得有决疑门前中二初结前生后二唱本作释二初唱本二作释二初分门二初门下释相二初异说相应契当门二初标征二答释二初总明六种三初总标示二初偈颂答二长行释中初标征释颂初三句次列示释颂中二句后指体释颂后三句如是六种不离一心故论说言据体无别二明无下别解释六初明无明二初寄问征起二作答释成二初结颂准下引经无明二字皆具五义今此颂文各去余三略存二义言虽总举无明之名而意别属慧明之义二散文二初释颂中初释上二句次是故下释下二句圆满般若之日谓即明无明体始本无二满净觉智体绝迷暗圆照诸法无所不明故曰无明。

　　二光明下引经二初身子问中初叙所闻次若如下伸疑意二于是下如来答二初遮妄疑中初立前义正次汝智下呵彼智劣二而此下陈正理中初总标义圆次所谓下别释义相各五义中前四是别后一为总贯通上四谓究竟无余故乃至平等无余故通达无碍故乃至现前无碍故由此义故名明无明如涅槃经第十五云佛告迦叶善男子如来世尊有大方便无常说常常说无常说乐为苦说苦为乐乃至无明说明明说无明等如来以是无量方便为调众生岂虚妄耶彼经亦说名言于法无局定相故诸名字能摄一切无边义海。

　　二暗无明二初问起二答释二初偈颂二长行二初释义中初释法后释喻二圆满下引经三智谓即闻思修慧是其所覆总持慧明或即加行根本后得生法俱空随应皆得唯闻思修义最亲当。

　　三俱是无明二初问起二答释二初偈颂二长行二初释义中有法喻合喻中迦罗鸠奢那者此云眼赤鸟谓即獯猴本兔之类此等有情别业所感于诸暗色而见明曜二密严下引经唯一无明具二种事以随幻德人差别故而言质者谓即主义或是体义。

　　四俱非无明二初问起二答释二初偈颂二长行二初释义谓体明深沉不可名状诠缘双离故曰俱非二八胜下引经中有六重问答于中前四谓非是彼有无俱非四句法故第五问者意云无明非彼四句即用彼非便是无明等云非非上言非者谓即不也不用彼非而作无明第六问答释成上文双非之意由其无有可明之事故名无明谓若定有定无定是定非则有有无等事可明今既无有有无等事之可明故诠缘俱离名曰俱非然斯经意不唯离其言了抑亦泯绝是非故俱非名通乎三义一谓双离心言二离有无是非三谓翻前俱是虽就显文唯彰前二据其义意应兼后一。

　　五空无明二初问起二答释二初偈颂二长行二初释义二无始下引经遍计所执性者谓由无明本性空无妄情谓有虽无自性然力能为诸妄根本如蝇蛇杌鬼虽无体用能令众生惊怖而走或失命等妄情谓有蛇鬼元空。

　　六具足无明二初问起二答释二初偈颂二长行二初释义谓此无明体唯是染能为一切染净之因立名具足故不同前俱是为明彼说即体俱通德幻故名俱是二佛性下引经从无明等者谓由无明于其生涅妄生欣厌因是发起大菩提心此心为质渐圆万行而至果海推其因本并是无明故云具足。

　　三如是下指论文二初宝𠕋已明谓于觉义不觉义等文中分明显了说故二安立下花文且略本论安立既乃文明由是末论不烦配属。

　　二且暗下别开十种二初问起二答释二初偈颂答二长行释二初明义用差别二初总明中初标十种名字释颂前九句次明体一用殊释颂后三句然立十名毗依六义一依对治即见一及观满见一依所证标名观满从能治立号二依因义报恩住地作无为因具大恩故三依时分无始有终谓本具名无始当断言有终四依生持无等等生生得子藏前二生长总别成异唯生生相通生诸法是二别故子藏能持隐显子等五依迷覆即智碍不觉不觉通迷诸法智碍别障慧明六依能缘觉了住地唯大觉者缘于无明能穷了故又无等等生生得智碍不觉子藏五种望于下转有力见一观满对于上转无力位立报恩有终觉了三种通依上下有无力用无明义用理实有多且依契经略分十种。

　　二见一下别释十初见一虚住地二初问起二答释二初偈颂见谓照见即能缘慧一处即是所证法界诸功德法安立依止一心处故能见之一处一处之能见所见即一处属声业声二名异故今此无明从处立号谓见一处之住地故。

　　二长行二初释义次引经下九住地准此科节然楞伽中一切三界分别烦恼入见道时一时顿断名见一处彼说三乘最初断者此依如来不共对治最后断说。

　　二报恩无尽住地二初问起二答释二初偈颂恩即住地无为因故报即无尽答无穷故或报无尽之恩住地属主释故或无尽即住地恩无边故二长行二释义引经。

　　三无始有终住地二初问起二答释二初偈颂二长行中然由始觉依缘显故说名有始会同本觉故言无终妄无妄源名为无始佛果无念故曰有终无始有终即住地故持业释也。

　　四无等等生住地二初问起二答释二初偈颂二长行二初释义无等言其体胜等生显其用均以能均等出生诸染故无等即等生体持用故又无等即是所生诸惑数过恒沙无与等故一时出现故曰等生无等之等生属主义故又亦无等亦等生二用俱故次引经中谓于欲界第六天中别有殊胜宫殿园苑天魔波旬所受报处对于天众最胜无匹无明于惑独胜亦尔故以为喻。

　　五生得住地二初问起二答释答中偈散释引如前随业俱相名三种生谓由此三最初生故得成立义无明于彼善成立故生之得故名为生得虽与本觉并力而起无明力胜独得其名取其初生邻近立故说言生得据子等者经拣名滥恐其有滥自体创起名为生得今此不然据果生起说名生得言子子者所生果法待能生父立以子名三相不一故云子子六观满住地观字平呼谓即待义伺待始觉圆满位中而永断故所观即满故名观满。

　　七智碍住地谓依障用以立其名智之碍故此虽通障一切圣智然于后得相违重故。

　　八不觉住地引经般若无知等者谓无动摇情谓之知故言无知夫有所知则有所不知是以圣心无知故无所不知不知之知乃曰无知诸戏论识是知无者诸识戏论唯是妄念无彼离念真实知故。

　　九觉了住地谓此体性微细甚深而能遍缘一切因果作其境界此遍缘用唯佛穷了余皆不知从彼能缘以彰自号故说名为觉了住地。

　　十子藏住地子谓所持一切果种即上烦恼待于能生并对所生立以子称谓即果子种子别故今此无明能摄持故说名为藏子之藏故属主为名譬如诸种持隐显子其隐显者犹生熟也世间之种所持果子有即时便能生于果者有经久方能生于果者无明亦尔所持之子被润已熟近能生果未润犹生去果尚远又所持之染具于种现如其次第名隐显子如天网者诸天所有幢盖宫殿咸以网覆令无损失持种不失义亦如是又所持子子种种差别犹如网孔数无量故。

　　二何因下释住地名字二初征起二答释二初偈颂二长行二初释义四重担者担谓负也即担住也次引经中于有爱数四住地者一欲爱住地二色爱住地三有爱住地如次三界俱生之惑四见一处住地即是三界分别之惑如次合上海山木人如是四种咸依无明故云住地。

　　二已说下随次别释散说门二初结指二所言下牒释二初粗述二相二初标示次下解释根本则广眷属则略故劝应观。

　　二谓不下释成二初广释根本二初总标。

　　二根本下别释四初问答因起中初问次答而有两重。

　　二言不下征释行相二初二字显能迷二云何下三法显所迷中初标名次实知下出体实知真如即能入门由斯理智入本法故一心法者即所入法是彼理智通所依故于中法字目一心者别得总名谓由一心即法界故。

　　三于此下结因合本于此等者则显无明迷覆行相由迷实知一切觉故妄认动乱戏论分别由迷真如平等理故横计虚妄染幻境界由迷一心法界体故妄取缘虑起灭之心以其不能称顺于此实知等故云不如等。

　　四彼三下别释一义如是三法恒守一味中实之性更互相依不相舍离犹镜三事非一异故一心如镜体真如如镜净实知如照用以此三法属当三德实知即般若冥穷理事决断胜故真如即解脱一如烦恼皆远离故一心为法身无量功德所依止故。

　　二自此下略明枝末而有其念者谓即无明所生染法由本不觉迷三法故枝末妄念因此得生。

　　二自此下略辨二门初标分此中显示根本不觉对于本觉相资而起归者依也依止真德方成幻法即真德有力是能成故幻法无力是所成故攀者引也援引妄法方显真觉即妄法有力真觉无力能显所显二相别故。

　　二归德下释相二初归德成幻力无力门中初示义后合文无明无体显幻虚妄无自起力依觉而成显德真实有成妄力道路方域所迷之境即喻本觉能迷人心犹如不觉若准前说不如三法今此成幻但本觉者真如本觉同名示故能入不离所入法故。

　　二攀妄显真力无力门中初示义后合文法身般若不能自显者显示真法无自显之力当待不觉然后现前者显示妄法有显真之力喻合可解。

　　二已说下眷属无明住地门二初结指标征二依门唱释二初显示微细眷属门二初唱本二作释二初标门二第一下随释二初总标略示门二初释此文二初法不觉三相说名本末谓由本末上下下上互相与力不相离故末承本力本受末养不觉本觉对三相末作能生因是故末相而得成立三细末相对不觉本为枝养因是故本体而得止住二譬如下喻父如无明能生起故子如三细能枝养故。

　　二若如下通余妨二初末尽本亡征谓若本末更互相资得成住者八地已上诸菩萨等渐除末相根本不觉失枝养力则应随断同妙觉耶二是事下粗断细存答断粗相者谓由转现形彼生相极粗现故微细三相谓随业俱粗相虽除细相犹在故与不觉相应不离何得妄诘同果位耶。

　　二自此下标释俱成门二初正释此文三初依此解释三初业相二初示义后合本初生业相极微细故无有心境能所差别亦不可分王数主伴独以精细动作微隐迁流义用说名为业如是业相依不觉起故曰动流祇由不觉反显觉心本无有动业相虽细然是分段变易生死根本故由是说言动则有苦业相初果不离于彼无明初因是故说言果不离因。

　　二转相二初示义次合本前中有三初顺明依前业相转成能见次若无下反显此了别转义同见分后依此下结名。

　　三现相二初示义后合本前中三段同前复增喻结依前能见现诸境界戏论即是能缘之用境界即属所缘相分由于此中具能所故二如是下指前决择前决择者即黎耶中三种细相同名显示三此中下通辨能所。

　　二根本下料拣余义三初问答无明业识二初举疑意中初总相征起谓初业识能所无别而与根本无明何异次此何下别示疑意无明自体不明了性能所未分正同业识如是本末何以为别。

　　二所谓下转征释二初遮妄立二初心动非无明二初纵立谓即心体最初动时说名元动名为无明今牒定云若如是者二此事下夺破今总非云此事不然以违论文三相分中说言心动即名为业则知元动非无明也。

　　二若言下念起非业识二初纵立谓即元动既非无明理应正属业识分位今牒定云若如是者二此事下夺破云此亦不尔以较量分说言念起名为无明念起心动义一名异念起既是无明心动何属业识则前所立义定不然。

　　二动起下显正理中初示二文谓上心动念起之文皆就业识非彼无明论言念起名无明者义通能所次出所以云随动者即所动也前说动是业识分位即当所动无明及业能所既殊是故本末无滥失。

　　二若尔下问答无明动起二初问谓由无明甚极微细心境主伴俱不可分如何乃能动心起念耶二此处下答二初理深难了二然依下教说强称。

　　三业相下问答业相名字二初何因立动问既此业相能缘行相所缘境界俱不可分云何说言动名为业则应动义亦不可分何故说言随动随起是业识耶二此事下经说隐流答业识微细亦不可分但凭佛语而作是说若于此处妄作言说徒成华绮而非堪能决了说故。

　　二已说下显示粗重眷属门二初结前生后二唱本作释二初唱本二作释二初依经辨相二初标指皆意识地者意及意识同名表示由彼末那即是意识微细分位无别体故。

　　二此决下释成二初依分流释相二初寄问生起谓本论中依于现相起后六粗百本经中当依何经作此释耶谓楞伽经彼经说相当如何耶。

　　二譬如下引教证成二初引文中偈颂总有二十六句初八句中举喻显法明依本起末次青赤下三句颂文约境明心示六尘风相三日月下有五句颂复陈二喻辨释同异。

　　四譬如下有八句颂如水作波本非内外后有二句明相无相摄归真俗如其次第论文自释。

　　二依此下示义二初总示谓本论师依此经文说从现识生起六粗。

　　二今此下别释五初通显因缘二初释义然准经文法喻对说论取本义直就法明以喻对法各具四事喻中四者一所依海二能激风三所成波四相续时此唯属海非令风浪亦无断绝又诸转识缘恒具故无断绝时法中四者一现镜识深广如海二六尘境飘激如风三前七识动转如波四常住时现镜识海作用无替说名常住如海发浪恒无断故七种转识者其文犹倒应云识转现识具兼能缘所缘其能缘体转成六相亲故名因犹如海水亲变波故其所缘相为境牵生六粗动识疏故名缘如风激水始成波故二如经下配经喻四法四在文可知言溟壑者鹏溟鲲壑海之异名此表海是大身鱼鸟翔宅之所今取溟壑为风所激鼓涌洪波相续无间又亦不唯风能激水既成波浪即互相激如诸粗识对境兴盛互相增益展转不断故。

　　二云何下别明境界二初释义四初征释境界中初征次谓青下释翻译回文有所未尽故于六尘有少不次木罗应是石蜜之类西方多以香油石蜜和合成膏用涂身等华果即是意识所缘法尘之境华喻于因能生果故理实法境具通诸法今言因果令诸有情生欣厌故亦可举此影示余故二今此下影显诸识今此正显所生诸识文中但举六尘境界影取诸识无所遗故兼令了知风相状故释师劝审其在于兹二彼末下会摄末那六种粗相具该七识今说六尘将非缺略然由意识有其粗细细即末那既无别体是故意识其摄末那四如是下合属法喻六尘能动现镜心体令起识浪故喻如风二如经下配经。

　　三如是下释其同异二初依义解释中初问次非同下答中三初法次喻后合现镜藏识为能生因前七种识是所生果如是因果日光水波相似法故非同非异二如经下举经印成。

　　四如是下辨于生处二初依义解释中初问次如是下答如是七识依于现识众缘和合而得显现不可说言诸识生时而于内根及与外境根境中间三处而起唯现镜识随缘转变而成七种如水作波而非内外及与中间之所起故。

　　二如经下举经印成中颂文八句初六句正明藏识变成七识非同非异后二句亦明一识具多种用谓但一识能缘诸相见青赤等说名眼识闻玤珂等说为耳识如是乃至缘华果等说名意识故七化经说唯一识能作七事凡夫见之谓有七事而觉者见唯有意识无余七事今此亦尔是故说言谓以彼等。

　　五如是下明相有无二初依义解释中初问次如是下答中初说八种心识无动无迁不可破坏是常住相次而如下遣前八种常住相故云无二相唯一相下复拂前说一相之义乃至最后重重遣拂云亦无相至于无遣方成绝迹又此经意真俗对说若在俗谛不坏其相有八差别融归真谛则无如是差别之相故彼又云真故相无别俗故相有别二如经下举经印成。

　　二此楞下据大本会违二初标列问起二谓一下引经释成二初叙异说二初述广略三初略三广八此中经文而与宋译文言少异义旨全同二又一下略二广八此与元魏菩提流支大唐喜学二本皆同三又一下略四广七此于略中增其业转略去真识然对宋魏及与唐译皆无此语应是经本未流于此二如是下定真伪真说应归伪说当舍。

　　二今当下伸会通二初标示劝观谓由此经总有三本于中广本或在龙宫及于阗等次本有三万六千颂现传西土略本四千颂遍在诸华所引三经对于此论则前二经缺其业转及与末那第三一经亦缺末那马鸣大士依经作论经既无文何得于中增其法数由此疑故下广会释今且总指谓前三经分流别行其中义门不出大本故此总会令无违背。

　　二初契下正伸会释三初会初经二初略三识二初明所具将会所缺先明所具令知体性然后会释第一真识即唵摩罗本觉为体第二现识谓藏识海随彼风缘起诸识浪第三事识唯是意识粗分所摄以其细分属末那故。

　　二何故下会所缺二初三识文略问二即有下二门义具答二初标列二初门下释成二初举两显三备数门谓初经中虽但标举现事两识然亦影兼显示业转末那三识谓举粗现识当知必显微细业转现识属果业转为因既明后果定有前因举强意识粗动功能必示末那微劣体性粗细双取缘境方周经论互明故无所缺二后门下率上达下备数门即用前后两节经文三细六粗名义方足率犹取也达者及也谓取上文所说三相及下文中略三种识如是上下所说三细六粗名数义方周备故经与论无所缺失然准宋魏及唐所译上节经文所说三识义旨皆同但魏本中说末那识名为智相二此契下广八识。

　　二中契下会中经二初明略二识二初配属现事二义如下指会同异二初指同义如前说者谓应如前亦开二门会其所缺业转末那由义同前故但例指二同说下会异谓会末那二经名异由末那识与慧数俱而能决断分别境界故名智相由执所缘为真实相故名真相名虽有别体无异故二此中下指广八识。

　　三后契下会后经二初指略四识此经三细文义自备唯事识中应该粗细故亦引会令无违反二言七下明广七识二初释前经谓即现识并前六识共有七种由彼末那及与意识粗细虽殊但是一故。

　　二法界下会余教二初粗细二种同别二初引违文彼说六识缘境时中不能自转必依第七为所依根方起取境既此意识对彼末那能依所依根识定异何得说言总为一识二经意下伸会释谓彼法轮建立意识及与末那各别有种故说意识依于末那方得生起今楞伽中意识末那同一种类故无别体由是相合但成七识则知二经各据一理是故所说不相违背。

　　二以何下粗识所依根异二初难依末那谓今楞伽经中但说广有七识论主依何得知第六分别事识取境时中不依末那而得生起令同种耶。

　　二楞伽下答依现识二初分流经二初标征引释中初经二识因缘义等名无差别迭互为因而得生起次经二识坏不坏者谓若此一根境坏乱不现前时彼一亦尔又若彼一根境不坏得现前时此一亦尔由坏不坏安危等故展转为因而得生起二由此下结依现转由此二文得知意识但以现识为依而起不依末那由与末那粗细虽别同一种故是故相合唯有七识。

　　二复次下大本经三初引经通辨二识中初妙严请问次佛言下如来为说能缘现识自体变成亲故名因所缘六尘作境牵发疏故名缘是故当知粗细意识由此因缘得相续转二以此下随难别释末那此对天亲护法等师说第七识一向内缘第八见分不缘余法今佛亲宣六尘为缘则知末那通缘诸境由经中说境风识浪其境界风即六尘也是故第七遍缘内外为其境界理固无惑三复次下固遮外人谬解恐执法轮别种之义强会楞伽所说现识即是末那其言无准谓由楞伽大经双显粗细二识现镜为因若以末那为现识者岂其细识异末那耶问上引三本分流楞伽所说识数开合不同还依自经率上达下会释无违何故说依十万六千大本经耶答虽取自经之文依凭大本之意以分流别部不出大本故。

　　二已说下牒论开章二初结指分门二以有下随门牒释二初总标略示门二初释此文谓本论说一意识中六种粗相皆依现镜因缘和合而得相续具足方转。

　　二若尔下通余妨二初散言征释其因此由本论文言少缺谓但说其境界为缘而不说彼识体为因是故释师复加会释以其因亲义相显著言虽不足理应具有。

　　二若尔下依量征释所依三初立量征由前所说现识为依意识得转滥同末那故设立敌以尽玄理谓现识是前陈有法即应末那后陈宗法前陈后说互相差别合以为宗彼由未解次陈因喻得成宗果因云为彼意识亲所依故同喻犹如意根谓为意识亲所依者皆是末那犹如意根故二解释下显过答此于前量出二种过一者遮意出违教过谓有圣教遮彼现识及与末那不令同种今此比量违自所宗何所承禀非真能立二者许意显相符过圣教已许现识末那同一种故立量本欲违他今此既无所竞枉费其功故非能立或即遮许总为一意但出相符行相可了又此两段论文但是散言征释二经本同一味不假自他立破三如是下指下说黎耶末那同别等义下论决择理致可了。

　　二自此下标释俱成门三初二执因果则将六相勒成三类法执人执业因苦果二复次下三断前后此明六相断之位次其粗重者障智力强随位先断不遮微细后后位除今约多分作如是说三复次下五重粗细初法执名细余皆是粗二法执之中俱生名细余总成粗三在因名细成果为粗四对于三细六种皆粗五由此六相缘生无性粗细俱离如是诸法戏论不实无有定相但由相待权宜建立是故粗细差别无定。

　　三已说下无明得有决疑门二初结前生后二唱本作释二初唱本论二作释文二初标门二初门下释相二初直示得有门二初散征颂答颂中上半举喻下半明法通目一切枝末不觉名上烦恼谓此烦恼迷胜德生功德之上所起烦恼故胜鬘说上烦恼者观上烦恼禅上烦恼正受上烦恼方便上烦恼智上烦恼果上烦恼乃至如是过恒河沙等上烦恼皆依无明住地之所建立二论日下解义合本中初解颂文法喻相对以果比因当知无明决定是有由见所生染果法故次如本下合本论。

　　二后门下释相决疑门二初解义四初一能生多问谓疑无明唯一所生染法而有无量岂可一因生多果耶二若决下依喻显功答复将前颂法喻对显如一种子功力胜故生多果实无明亦尔业用胜故能生一切烦恼果报三以何下染皆无明问四由彼下以果比因答以其所生一切烦恼皆是漠冥不觉相故二如本下合本。

　　三从上下觉与不觉同异门二初结指标征言本上者双结前说根本枝末二种无明自下蕴聚有为无为染净相对有同有异此由本师彰表显示造论真实根本意趣故有此文二唱本作释二初唱本论然此一唱释师但以同异二门判说大略今于本文复加委释初总标二言同下别释二初同相中三初喻明谓诸瓦器行列虽异皆同微尘为其性相瓦器离尘不可得故二如是下法说无漏即是四种无为无明即目五种有为如是染净种种业用相待显示皆非实有故名业幻皆悉同以绝待真如为其性相三是故下引证中二初证前义一切众生本入涅槃即真如门唯有清净解脱者故一切众生即寂灭相不复更灭非可修者以相本自尽非是了因修所显也非可作者以性本自显非是生因所作起也既非修作何得之有良以菩提本具情求则永失其门生死本空念弃则长遭所缚苟能亡怀则道现离病则真全不假劬劳肯綮修证二亦无下通余妨谓有疑云菩提之法非可修作毕竟无得何故诸佛现不思议微妙相身令其根熟应可见者而得见之如是色相岂非修作而感得耶故此释云菩提之法亦无本有色相可见而有众生见佛色相唯是随自杂染业用幻化所作非菩提智本有色相名不空性所以者何以其智相无可见故二异相中依生灭门真妄对立无漏本真由随染缘故成差别无明本妄自性是染而成差别。

　　二作释文二初标门二为明下释相三初明建立初同相门即约体绝相义次异相门即随缘起灭义二如是下示依凭二初寄问生起二佛问下引教释成二初同相门二初经依性演二初亡粗见细所引经文佛对文殊三番问答问异答同如是展转至百番数文殊大士智慧观察不见刹土瓦器地水等种种相唯见微尘二佛问下泯迹显玄文殊以谓相本自尽妄本全真故久远来亦不见有微尘之相由彼妄相无可见故大智度论四十七说诸凡夫人见诸微尘和合成地谓为实地余天眼者分散此地但见微尘慧眼分别破散此地都不可得等其天眼见尘即属前段慧眼无得义当此文如来称善能觉一相其一相者谓即无相汝一等者恐失回文非字当在上句之前应云非唯汝一仁者如是觉了依一相门一切众生皆悉如是所以者何一切众生本来常住等释其因缘余如本论文不重出故云乃至又汝一仁者非由如是能觉了故即便得依一相法门所以者何一切众生虽未觉了亦得依于一相法门本来常住等此中非觉及下非见有本云作文言亦显二马鸣下论据经弘。

　　二异相门二初经随相演二初身子宣陈慧缚未解不能见性故与妙德所答不同二佛言下如来决断唯汝等下准前回文妙德称真说名为觉身子着妄故但云见二依此下论逐经弘。

　　三此二下定傍正然经所说破异归同本论引凭二门峙立释师表示论主本意宗于初门无违经旨以此正宗一体法故。

　　二从上下直释生灭因缘二初结前标后此下正释立义分中因缘二字二演义疏文二初生灭因缘义二因缘殊胜相前中二初唱本论二作释文二初分门二初门下辨相二初摄义显宗生解门二初六重解释因缘义二三复遣拂因缘相前中三初初二重二初标二名三细黎耶名不相应随缘起尽说为生灭根本无明随缘本觉二为因缘起于三细即不相应生灭之因缘属声立称前四粗相名相应生灭现镜识体并六尘境二为因缘起前四相相应生灭之因缘亦属主释。

　　二初重下释二相二初不相应生灭因缘二初散征颂答答中初二句真妄相资明因缘体次三句因果相对显因缘用后三句由理微隐劝令详审二论曰下释义指陈各各因缘二义具足者由所生法相识异故无明能作相因识缘本觉能作识因相缘故说二法各具因缘虽三细转通具众缘然此二法有力亲胜由是说言正作因缘不遮余法疏为缘起。

　　二次重下相应生灭因缘二初散征颂答答中初句明因体次句明缘体后二句对于所生显因缘义准前并释颂文犹略应云粗生灭因缘更作意观察应审其义理二论曰下释义指余识体为因尘境为缘能生三种相应染法现识体中又有缘者此明现识不但为因亦能为缘谓三相应粗动染法遍缘诸法现镜识体亦与彼心作所缘境据牵引用复得名缘又所生三法智并不断通于相识能生现体具含真妄如是真妄对于相识交络相望为其因缘是故说言又有缘义此以所生例于能生作如是说若依此解论复应云六尘境中又有因义举一兼一故论不说。

　　二复次下次二重二初标名二言本下释相二初本遍谓无明本觉体是根本周遍能生六种粗相故二言末下末遍谓业转二法体是枝末周遍能生三相应染故若尔何不名为相应因缘谓现镜识望三相应邻近亲胜故得其名今业转相隔间疏远故不名为相应因缘虽不能生一切果法然于相应染法之中用已周遍立末遍名谓能周遍相应法故。

　　三复次下后二重二初标名二言上下释相二初上下谓无明至果本末下种邻次为因非隔越故然有四句一唯是因谓即无明二唯是果谓彼业系三俱有因果中间八法四俱非因果谓即本法二言下下下上此但翻前更无别体问前能引后可得说有上下因缘后不生前何故说有下上因缘答然此十种说虽前后理实同时粗细相资方得显现是故立有下上因缘亦可前望于后生起因缘后望于前枝养因缘父子相依方成住故如是所明六重因缘其不相应及彼本遍具该真妄合作因缘其余四重但说妄法为因缘性又虽说妄法真觉不无具足应云本觉并现识作相应因缘本觉及业转为末遍因缘论不言者令准知故。

　　二复次下三复遣拂因缘相如上所说六重因缘恐诸行人展转推之反入见网故复遣拂令无所滞总有三番初以有为刹那不住即依他性无实因缘次以因缘空而无主自性无得即遍计性无实因缘后以所遣能遣皆离至于无遣即圆成实无实因缘初则由观有为不住心绝希望成无愿解脱次则空无自性成空解脱后则法不可得成无相解脱斯则一心寂寞而繁兴九相腾跃而常静真源一味缘起万殊理趣深玄故劝思择。

　　二已说下随文散说决疑门二初结指标门二复次下依门解释二初总标门二初牒指二此文下释成二初总示二云何下别释二初征释能所依所言依者即因缘义谓本觉心能与三细六粗作因缘故说名为依由此为依十一种意并其意识而得俱转二言众下问答众生义。

　　二已说下广释门二初结指标门二此义下依门释相二初牒指二此意下释成二初广大末那转相门二分别事识转相门前中三初能依末那行相门二相续业用差别门三唯心回转诸法门初中二初引经明意二解义除疑前中四初引文二初寄问生起二种种下引教释成此彰末那体用殊胜摄诸心识皆名为意心即黎耶识即前六虽有多种不离于意由此意具十一胜用粗细内外一切诸法无不作故二彼契下示义谓彼经中但举总数不列其名今马鸣师具足显示令义圆故三如本下合本所依黎耶谓即本觉能依意中辨其次者先说无明染法本故次说五相由近无明闇钝增故我来依他妄力胜故后说五识妄资真力方得转故明闇相须不舍离故四本地下会违彼经具说十二转者谓举能依必有所依真妄通明故成十二此论意谓能所依异是故别开但有十一。

　　二相识下解义除疑二初随相疏通四初相识差别二初寄问生起二谓一下依义释成二初通明相识二初解神暗一切眷属染法皆依本觉无明二法力起识依本觉气分性自明了故是神解义相依无明气分性自漠冥故是暗钝义由真妄力殊故神暗义别二何故下明顺背如是诸法虽皆名妄然对能成而有向背解了之识接本觉气分背暗向明背本之相揽无明气分背明向暗此则就彼显相而言非识无暗非相无明然由真妄互为缘故二是故下别证识名经言佛性谓即本觉初问何因知有佛性次答众生有性所以将用比体以妄显真故说众生皆有心识心识即是觉照用故一切众生悉皆有心谓有心者定当作佛众生心识即佛性故。

　　二以何下神暗皆意谓十一法皆名意者以有能生依止义故。

　　三以何下因缘亲疏前不相应因缘中说无明本觉各各因缘二义具足故此征问其次答云若望三识觉为亲因无明疏缘故所生识明增暗劣若望三相无明亲因觉为疏缘故所生相暗多明少中所生果神暗不同故能生法因缘各异。

　　四何故下粗细同异二初正问答二初征释第七前生灭中说六粗相皆意识地非余识法彼末那识即是意识微细分位何故此文智及相续别建立为末那摄耶然为建立末那意识一体无别故此二相前属意识此归末那由此而知定非别体。

　　二若尔下问答第六谓若此二无别体尔则应具取六相成意何故略去后四粗分不名末那但摄智相及相续耶然其约实六相皆意虽但举二其理已尽故引经言无所不作以显具摄无所违矣又若末那粗细摄尽何故论者意外别开意识转耶然为显示能依所依法门别故粗细二识咸以本觉为所依故故末那外别示意识为能依法亦可通顺法轮经中别种义故如是安立。

　　二举此下例余法谓有问言末那既摄三种细相何故别立三相黎耶故例指云意识为显能所依义而别建立此亦应尔三细通依本觉心故前能起后转为依故粗细意识依现镜故是故三相虽末那摄为显依义故别建立故说举此意识决择通达别立黎耶之义。

　　二复次下顺性融拂二初示义二初拂三名谓诸教所说第八名心第七名意前六名识今则不尔由无定故皆悉互通文有数节初则自名无定谓黎耶非定黎耶等单论互通次则自他互通有二初二识互通谓藏识末那意识藏识二二相望更互通摄末那意识同体无别义已极成故论不举后三识互通谓三种识皆名藏识等问藏识对末那末那对意识上下论文互相通摄曾无处说藏识对意识更互相摄岂三细黎耶名分别事识答由法性无定故更互通摄不可偏令黎耶意识局守自位而不相通论不说者例应知故次下复拂通名故云亦复皆非谓皆非藏识皆非末那等。

　　二如是下归二谛中初彰俗谛谓无定即是移转苦相无常以表迁流行相非真实故无实我相皆幻化故染妄空相如是诸识由斯等相相待无定皆俗谛摄以幻下显真谛谓由幻空显出真空即空解脱由性空故本来寂灭无所可取无相解脱寂灭亦寂灭常寂之相亦即不存故无所求无愿解脱由三空门显示诸识自性全真皆真谛摄。

　　二故金下引证缘生无性故曰不生由体全真故云寂灭如是总聚七五八六并业转等九相无体故曰空无有空无有无空无有重重遣拂令无所著如是诸法心言罔及故上叹言不可思议佛言等下遮遣诸见万有无生无相无名一切法相皆是所见一切众生即所依身其相及身尚空无有能依之见岂得有耶谓若有见即堕邪妄经文显证诸法真寂于所遣中具含俗谛。

　　二已说下相续业用差别门二初结前标后此但曲结随文散说能依末那行相一门相续业用唯心回转事识转相三门散说次第当明学者应悉。

　　二唱本作释二初唱本论二作释文三初标分二初义下释相三初摄前不失义此显相续住持作用其能发润即爱取等犹如于水数数溉灌过去无明所起业种令其生果由此业种熏发之后念念常兴取业作用取彼当果令成熟故今得爱水溉润摄持转前取用成与果用与彼果力令生起故所以论言而能令作成果力用故二中义下感果成就义此相续识复能发起爱取等惑润其果种令生现故谓时节短长受报好丑业果相称是故论说无有差违前说润业此明润果由其所润有支之内具业果故然业果种皆通三世今此所说业持过去果成现未互相显故三后义下妄虑遍缘义谓此相续攀缘等故然犹不但住持故业成就旧报亦能发起新新过失于过现境分别违顺起贪嗔等未来境中虚妄计度增其过失因兹生死流转无穷问此相续识体是末那法执所摄何独说其起惑润业答然十一末那皆有此用由彼相续居末那之后接事识之初力用增强故三如是下结成。

　　二已说下唯心回转诸法门二初结前标后二唱本作释二初唱本论二作释文三初解释总标谓欲色无色总言一切如是诸法悉皆虚伪显前末那无实体性唯由本心随无明熏回转显现若离本心则无所现余六尘境故。

　　二所以下决择别释二初释唯心义二明回转相前中二初以义征释三初征释境从心起谓心若有时有差别法心若无时无差别法此则将后心生法生心灭法灭释成此中唯心之义二诸法下问答心相叵得不唯境界离心无得则其心法亦即无有三若尔下征释无亦名心谓若心法不可得尔唯心之义安得成耶故此释云此亦心故不唯有得方曰唯心此无有义真唯心故唯识法相尚应说言若时于所缘智都无所得尔时住唯识离二取相故况法性宗岂有得耶二以何下引教证成此同宋朝求那三藏所译经本上半颂云观诸有为法离攀缘故缘言无心者心不见心无相可得故之心量者即此无心是心分量故。

　　二复次下明回转相二初回转成异二初由心回转成空幻此中二句初论后经由经与论相符契故言大空者大品经说何等为大空东方东方相空非常非灭故何以故性自尔南西北方四维上下南西北方四维上下相空非常非灭故何以故性自尔是名大空龙胜释意非常非灭者若人不习此空必堕二边若常若灭所以者何若诸法实有则无灭义堕常边中如人出一舍入一舍眼虽不见不名为无诸法亦尔从未来世入现在世从现在世入过去世若如是则常住不灭今云非常则离其过复次行入以有为患用空破有心复贵空著于空者则堕断灭今云非灭故离此失由离二边云非常断斯则大品密谈诸法悉入真如故皆言空此论所说三界虚伪不离真心故言无相由是论云由心不可得句成立大空之义次指经句显示论文心不见心既此心法随缘显现无可见相表亦虚妄则拂归虚幻无有真实故云由无心之心量句成立幻差别义。

　　二复次下由心回转显法理初则依真成妄大空义者密显真如体绝诸相非常非灭即此所明本觉之心诸法得成谓即三界虚伪等法咸资于空体用方显亦如埏埴为器当其无有器之用此释本论心生法生由大空真心生成诸法故次则依妄显真谓了幻非真空理方显如蛇鬼既亡绳杌斯现此释本论心灭法灭由真心不动故诸幻皆灭一味空理方得显现。

　　二复次下相待即寂相字平呼观谓观行谓上所明真心妄境互相观待而得成立由相待故一二等义悉皆无定不得成立成与不成亦即相待既无所待之成何有能待不成相观之相本来寂故。

　　三如其下结劝令观。

　　二已说下分别事识转相门二初结前标后二唱本作释二初唱本论二作释文二初分门二拣择下随释四初拣择假者同分门三种假者其初则摄邪定聚全以彼未能生长行法故曰无根缺于大乘闻慧法眼故曰盲龙第二则摄不定聚全虽修十心进退无定如毛在道随风飘故名曰毛头角犹立也由其不定未立位故说名难角又角者竞也与捔义同创发大心惊动魔众与魔战竞极难进故第三则摄正定少分由三贤位生空自在分见法身德类金刚坚固不坏无退变故。

　　二生起粗重转相门三初无根凡夫然此粗细诸染皆具但说事识由最后故二若据下毛头凡夫此位菩萨虽觉业果定是不善起不作意于生空智犹未成熟自在根本名未现前故缘境界及身分等计我我所三若据下金刚凡夫此位菩萨虽已修炼法空方便根本真智犹未现前故起法执攀缘思虑而障碍于平等理故。

　　三建立名字差别门二初标名二初名下释义三初所依微细名字此从所依微细根意以立其名意之识故名为意识二中名下所依粗现名字此从所依粗着色根以彰其号谓依眼之识了别色故乃至依身之识了别触故本唯一识分离功用各别依根各别取境分离即识体持用故分离之识根境别故三后名下随顺境界名字此但随境以立其名此犹粗动未能真证但于事相而起分别故四显示安立所依粗见即分别修即俱生俱生烦恼无始时来虚妄熏习内因力故恒与身俱不待邪教及邪分别任运而转故名俱生分别烦恼内因必具亦由现在外缘力故非与身俱要待邪教及邪分别然后方起故名分别由此二惑熏于本识遂令变生分别事识即心所法助心王力令增盛故。

　　二从上下因缘殊胜相二初结前生后二唱本作释二初唱本论二作释文三初分门二第一下随释五初举人显示殊胜门三初标征二一者下释相三初分满俱绝人凡夫二乘因分果分未修证故说名俱绝凡夫痴深二乘慧劣故于无明所起之识不能知觉二有分无满人五十因位名之为分未证果故说名无满从初正信即十信位发心观察即三贤位若证法身得少分知即是初地乃至菩萨究竟地即余诸地此上诸位虽修因分未得果满尚有余障故于无明所起之识不能知尽三有满无分人证穷极果故名有满对前有分此名无分唯佛一人镜智遍现能穷了故三是名下结数。

　　二已说下显示深缘决疑门二初结指分门燕本深缘误刻为染二言常下依门释相二初正显二门二初常无常门自相本觉性不变故名之为常无非无常及变化故说名无常二言无下无常常门此本觉心常恒无常恒变异故名为无常无非常住及不变故说名为常前常无常即不染而染难可了知此无常常即染而不染难可了知是故名为显示深缘二是故下总结殊胜如是因缘行相殊胜故结此义唯佛能知三自此下重释上义此即义句不以文局从后向前而为次第所谓心性常无念故名为不变此句释上无常常句以不达一法界故心不相应忽然念起名为无明此句释上常无常句。

　　三已说下举障示治配当门二初结指分门二随转下依门释相二初本随治位二初随转对治分位门发心为初即信成就十信唯伏故此不预其初第一执相应染克性即当二种异相眷属亦通业及果报不尔业果应非所断信相应地即是三贤十种信心已成就故地论十解已去总名信行菩萨无著论中亦同此说二不断相应染即相续相三贤折伏初地能断三分别智相应染即是智相二地至十地得究竟离七地菩萨于无相观仍有加行方便功用由无相观时有出入对后八地淳无相位故称方便又无相即是空智方便即后得智由此位中能以即空方便智发起有中殊胜行故四现色不相应染此后三种即是三细八地菩萨色相国土随心转变得自在故由斯自在所以现相不能为碍五能见心不相应染九地菩萨居法师位善知众生心行稠林智见无碍故心自在能离转相六根本业不相应染等觉菩萨金刚心中离于粗惑无垢地中一切全离由见心性到无念故。

　　二根本对治分位门大力无明粗细体用俱是能成微细之体唯佛顿断粗着之用因位渐除三贤比观观察无明诸染根本摧伏其势令渐微劣名为学断入地已去分分渐离至妙觉果一切顿尽问无明极细云何能伏答智度论九十七说破无明者不唯一种有遮令不起名破有得诸法实相名破又此无明种数甚多有菩萨所破分有佛所破分有小菩萨所破分有大菩萨所破分由此应知大力无明通诸粗细及与伏断二极喜下本随治异二初直明极喜此则征释根随义别谓后得智正缘事境根本无明正迷于事障治相违故后得断其根本智正缘真理随相染法正迷于理行相相违故正智断二如说下指例余地初地既尔余地皆然虽诸地中真俗双运障智义别亦无相滥。

　　四已说下显应不应差别门二初结指二云何下释相二初相应义二初体异故相应心品即是本觉之分义当心王念法则属不觉之分义当心所如是二种各有别体心品为主能导引故念法为伴能辅翼故互相与力故曰相应二念法下相同故相应二初正问答谓有疑云念染心净差别不同何故说言成相应义论释谓由能知行相所缘境相二二同故名曰相应问心品念法真妄和合方得成就何故今说心品单真念法独妄名相应耶答实由王所真妄互有今约亲胜作如是说犹如识相就胜成异二云何下转征释三初释二同初智相同心念不离和会转者即是王所行相契同谓心王心所善不善等定相随顺如是二法行相相似故名为同次缘相同所缘境界王所定同谓心王缘色等时心所决定同缘色等故二大本下引经证三种相同者谓即三种相应染法知相缘相二皆同故异故成同者谓由王所体性各异乃能成就知缘相同若体无异对何说同若同不同者反明上义谓若心念法同则不可说知缘相同成相应义又此一句双结上义谓若知缘相同体性不同名相应故又可此句别释三种不相应染即心不觉名为若同知相缘相无相似义名为不同由心念是一无有知缘彼此相似望谁言同若依此说则上云三种乃双显二三即三相应三不相应也三若尔下会违文若说此三知缘相同名相应尔何故彼经说相违转然彼为显三种粗染违于上转功德妙位非是知缘二相相违二不相下不相应义但反前故曰相违略不别释故劝审观。

　　五已说下立二碍别障用门二初结指二彼烦下释相三初别明障碍二初烦恼碍六种染心名烦恼碍照寂妙慧如理之智名根本智粗细染心性多散动正能障彼寂静性故说名为碍二彼智下智碍本末无明名为智碍通达俗谛如量之智能观诸法自相共相应根运用用常寂是故说名自然业智一切无明漠冥性故正能障彼聪明性故说名为碍今此但依本末根依而分二碍谓所起染心不分粗细一切皆属烦恼碍摄能起无明不分枝本一切皆是智碍所摄不同诸教依人法执引生二障而为名故二此义中总示因缘此则显示能依染心所依无明各对所障立碍名故三二障下料拣劝观谓有疑云障碍二名以何为异故今释云立二障者一向依彼能治圣道断除义说由是立障皆就位说谓信相应地离净心地离乃至如来地离立二碍者通乎二义谓断不断言不断者据其生法之作用故由烦恼碍违平等性能生一切不平等法由智慧碍违明利性能生一切溟冥之法是故二碍多不明其断之位次良以诸教具含二义谓生法次第对治次第二障唯局后一二碍亦通前义由是障碍无相滥失又法相宗说二障者唯是妄染决定可断今法性宗建立二碍妄即真故非定可断故障与碍各别建立三从上下通结。

　　论第四毕。

　　释摩诃衍论记卷第四
卍新纂续藏经第 46 册 No. 0774 释摩诃衍论记


　　释摩诃衍论记卷第五

　　皇宋光严无际大师　普观　述

　　三显示生灭相二初标示此释标立文云是心生灭因缘相中相字生灭一门所依总体谓心生灭能依别相谓因缘相因缘诠示生灭所待由此因缘方成生灭其相即表粗细差别不同真如一味绝待无相之相今生灭法由观待故而有差别谓即理智染净内果等名为相然此本论于诸法中但依六染显其相者谓举中间影兼初后本觉无明并其业果初后本末定相随故。

　　二唱释二初唱本论二作释文二初分门二言标下随释五初标释俱成示相门三初释义二引经三合本前中二初总释粗重等者三相应染心念各异执见增强故微细等者三不相应心念未分过失犹隐故二云何下别明二初粗重中征释二事谓其体性及与相应三相应染末中末故说名末末而与分别事识相应智及不断亦末那俱事识体同随举即得二云何下微细谓此即是根本之末故单言末与三位识而不相应二马鸣下引经三初寄问生起二谓一下引经成立三初初经二种谓三不相应由极微细虽有生灭行相未显唯由精动隐流义故故说名为流注生等其三相应起尽行相分明显现名相生等二又一下中经二种相续流注其义无别但与初经前却不次三又大下大经二种三品细识如其次第即业转现是前流注细生灭也遍分别识即三相应粗染法也各别依根各别取境如镜对面即现其像今三粗染亦复如是故论说为分离面镜如是等法常恒流注及与相俱故皆说为非离生灭三如是下以义指陈如是三经为显生灭粗细不同各开二种契谓相应即粗生灭不契谓即不相应义即细生灭三如本下合本。

　　二已说下率相属当假人门二初结指标分二初人下释成文义三初不退凡夫谓三贤内凡以相似觉能正了知执相应染异相梦境为所断故二中人下分清净者谓即十地初净心地能正对治不断相应二地乃至七地渐治智相应染八地现色九地能见十地对治根本业中俱合粗分三后人下满清净者俱合动相通因果断等觉断粗摄入十地妙觉断细属今果位独力唯细故全属果。

　　三已说下显示粗细所依门二初结指标分二通者下释成文义三初释义通者同也谓前粗细二种生灭同以无明为所依故由此无明能作不相应及本遍因故别谓各别二种生灭各具因缘故谓三不相应染即不思议熏为因不思议变为缘三相应染即妄想熏习为因种种境界为缘二二因缘各不同故此依次下所引经文作如是说若据本论显相而言不相应染但说依因相应染法唯说依缘故名为别二如本下合本本文中初显前二种通所依义次所谓下显其二种别所依义谓由不觉为因生不相应染境界为缘生相应染论从简略各明一法次引楞伽皆具二种复于三细具显粗细两重因缘三今此下引经三初征起二谓分下引文二初分流其不思议熏之与变实通业转举粗兼细故但说言是现识因次种种尘及妄想熏具足能生三相应故是事识因二又大下大本不离染因谓即三细不相应染可思议等次下自释分离染因即三相应种种猛风即六尘境能作疏缘妄想谓即现境识体从无始来妄熏习故能为亲因又六尘境能作亲因起于事识妄想即是见爱熏习能为疏缘增长事识三何法下示义二初分流此释经中熏变之体谓无明能熏本觉能变如是熏变极深细故唯佛一人乃能觉了至于等觉金刚心中亦不能解云不思议二大本下大本此明思议及不思议位次差别乃就金刚心位以辨等觉已前名金刚还大觉果位名金刚上。

　　四已说下本觉对治次第门二初结指二谓本下释成三初明次第本觉治惑法尔力用从细至粗为次第转是故最初对治无明乃至最后对治业果二然此下释行相二初正明本始二觉治惑各异本觉但为内熏之因未遇助缘势力微劣于诸烦恼虽未断除然不放舍后得始觉外缘相资遂能除断如浣垢衣先以瓯水渍动其垢后以灰水洗涤令净二觉治惑亦复如是故今论说本觉断惑不舍无明以为其断二若尔下转释初问本觉不舍无明云何成断次答谓由随染本觉亦待始觉明其断义令其染心不能生起然由本始互相资待是故本觉断义得成三如本下归本论谓无明因灭则境界缘灭由因灭故三不相应微细心灭由缘灭故三种相应粗重心灭本亡未丧理数然矣。

　　五已说下发起问答决疑门二初结指科分二本觉下依门释相二初两难闭关门二初妄断真何续二初叙理由断无明三细不起即蹑前因灭故不相应心灭已无三细六粗不起即蹑前缘灭故相应心灭二三六下申难二初真应随妄灭谓三六种粗细染心由依惑觉真妄合成今染因果既永不起本觉性智岂独存耶二然若下许灭违相续若许本觉随染同灭岂可得言本觉相续入无明藏至邪定聚二若言下真续妄岂断若言本觉真故非断常不绝者则三六心岂得永灭不复起耶良由本觉具通达用遇缘则起真既非断云何妄法而得永灭。

　　二自此下开通决疑门本论答释于中有三一法说二喻说三合说初中答曰所言灭者唯心相灭非心体灭则双答前两重疑难前言灭者但是粗细染心相灭非彼清净觉心体灭犹如风止波澄岂令水性亦灭何得难言云何相续又心自体虽则不灭其诸染相真智力故永灭不起如水虽但风缘息故波永不起何得难言非究竟灭次如风下喻说后无明下合说文明不释。

　　二从上下总释四法熏习二初结前生后此总释上生灭因缘差别之相由熏习故得有如是总别法义相续不断。

　　二演义疏文二初唱本论二作释文二初分门二第一下释相五初总标纲要门三初标征二一者下列释六一相待相成似有意谓由染净一切诸法为果则相待在因则相成虚幻非真故云似有二本无性空非有意诸法寂灭本绝诠缘所有名字皆非实故三相待相成显空意谓由染净互相观待而得成立相待即寂以显其空此前三意初即缘集有故法假所摄次则随宜施设名假所摄后则由相观待能所领受而建立故受假所摄总皆属当假观所缘世俗谛境随缘施作差别相故四自然虚空无碍意于此一意文有三节将前显后次第释成初则一切诸法非有由非有故成其自然谓诸法非有本自而然非由他力使之然故此以非有显其自然次以自然故作于虚空其文犹略具足应云自然故作空谓一切法本性自然离诸相故说言作空后作空故非碍谓由空故无有他法能为障碍故言非碍最后结成无障碍义此中属当空观所缘真谛之境自然性空无障碍故五非作非造自然意谓一切法法尔熏生非假缘力施设方有即表法性不由造作自然熏生不同外道说有神我空性微尘为因造作一切法故六不守自性无住意谓一法界具二自在与一切法作大缘起总持不失故言无住五六二意属当中观缘第一义中道谛境五则双遮以显中道谓俱遣拂相熏之因相生之果非因非果寂然中道故六则双照以显中道谓大缘起因果历然常修常证冥会中道故三总标下结属。

　　二已说下立名略示门二初结指分门二所言下依门释相二初述释二初牒释真妄本觉藏智则与真如同名表示本始相待非定异故常与虚空十德相应所作不离能作心故由是而知虽举一名具摄一切无漏法故离脱体相者谓根本无明及恒沙上枝末无明与法界相离皆可解脱故二一真下决择本数举一后有并兼中有者会释本论列名缺略论言业识举第一有细识其境界者举最后有即远传缚但举初后影中传故云兼中有又于此中但明根本并其细染影取六粗论不说者义可知故二如本下合本。

　　三已说下通释熏习门二初结指分门二比量下依门释相二初比量譬喻善巧门梵云班多伽耶娑叉提邬此云鬼集[企-止+(十/思)]末耶提([企-止+(十/思)]字音惠)此云怖香薄福鬼神所集林薮多诸鄙秽怖畏恶香梵檀枳多那此云仙居陀摩键多此云仙香诸仙梵志栖隐林薮常有上妙芬馥可意好香世间衣服本无香气如有一人至仙居林衣染好香如有一人至鬼集林衣惹恶香或但一人至二林中则带美恶异类气分二法喻下法喻合说安立门真如自性清净明白本无漠冥垢黑之相亦无憎爱染污之相由彼无明而熏习故则有垢黑染污之相斯则体性实净假说染相如入鬼林衣成秽气本上无明自性黑暗本无觉智聪明之用亦无悲愿清白之用由彼本觉而熏习故则有聪明清白之用斯则体性实染假说净用如入仙林衣有芬香然本论中于真说相于妄说用从显说故又真如无明一心贯故性本无异但随缘熏幻德不同实性本来非染非净如衣本无香由熏成异故。

　　四已说下分剖散说门二初结指标分二云何下次第述释四初黑品相熏有力门二初总问总答显宗门二初总问此问染法熏生行相作能熏时名为相熏能熏所熏同起于果名为相生云何熏习相生不断二自此下总答二初总指净妙藏者即是真如本觉自性乃至粗熏谓即业果由此染法熏习力故离觉合尘背本向末生死过患展转深重难出离故二根本下别释三初无明所依起二初依真中初正明欲辨无明熏生行相先明所依由依真如方得建立妄揽真成无别妄故如依方所得有迷故次所以下转释谓此真如能为诸法至极总部真实主宰由此能于障碍染法无碍净法为通所依如虚空界无有隔碍即归凭真德成立幻法故二如是下起妄谓由无明得成立已殊胜白在反熏真如真如被熏随他无明俱行俱转同作一事无明即是能熏之因真如即是所熏之处二法和合生起妄心谓即业识及与事识为所辨果于境不明名不了相令智转昏名暗钝用净法力微随熏成染喻中爱父则目无明男女以喻种种妄心二如是下妄心生惑境前所生妄心通于粗细今能熏妄心但取业识故言微细业识因熏既得生已功用殊胜还熏无明无明被熏于彼真心迷暗转甚业识能熏无明所熏由此因缘则能生起转识惑念现相妄境三如是下妄境起粗果现识黎耶具通心境境界嚣动势力增强反熏现识成七转识如风激海起诸波浪则境为能熏心为所熏生起七识为所辨果如是七识既得生己心著于境境牵于心发业受生无有休息合本中云令念着等念即法执初二粗相着即人执中二粗相如赋浪也后二如名如轮环也文虽似说四粗展转造业受报义实通贯由境界风击动藏海能起念着及于业果又此兼前无明亲胜名染法因境界疏劣名染法缘中间业识待前及后具通因缘。

　　二已说下归总作别散说门二初标指次第从后向前逆次而释即表诸法本来同时是故粗细无定前后二初重下解释行相三初境熏生二执二初述释境风为能熏之因藏海为所熏之处人法二执是所辨果今此但明所辨之果其所熏处前已说故如实熏习者由此为缘增法执念多执实故如有熏习者由此为缘长人执着计我有故二执既具一切烦恼及诸业果皆悉发起如是之法悉由境界熏现识海之所建立二如本下合本。

　　二中熏下识熏受二苦二释述释今此业识上下二熏俱望无明为所熏处由此熏习因缘力故上熏成转现细苦所依下熏成事识粗苦所依如植种于地处虽是一作用别故果报有异所谓下向生根上向结子业识二熏义亦如是此就显相分其二苦所依各别其实二苦通依本末一切染法若不尔者分段岂无识等五支变易岂不通法执耶二如本下合本一者业识根本熏习者谓此业识有上熏之力能熏习根本无明生起转现与微细苦为所依故又此业识九相之首名为根本根本即熏习体持用故然此细苦法尔本具分段未灭苦相增盛映夺细苦有而不觉故今但说已离分段三乘圣人能受细苦非于凡位不受此苦但极微细不能觉了二者增长分别事识熏习者谓此业识有下熏之力熏于无明令其增长分别事识与粗重苦为所依故事识之熏习属声义故。

　　三后重下无明成二边三初正明无明熏真具二力用一熏成初末则是业识二熏成后末则是事识其所熏处唯是真如其所熏生初后二识二何故下转释二初征释具缺中初征意云无明熏真真妄相资无法不作何以唯成初后不说中间转现及意岂非所成耶次有二下释中二意妙有真空互相显示斯则边有中有中空边空存泯不拘成真缘起由空成就非作非造双遮遣也由有成就不守自性双照显也则当初门六意之内自然无住之二意也二后义下证成后义言后义者谓空成就又问三染其后无明唯边成就义相云何引经释中转现末那非无明成根本无明唯边成故由中三法不说所成表性本空中间空故初后亦空空性等故又彼经文但说边成非中成者由于空有存遣无碍故三染中后无明熏义得成立三如本下合本根本即熏习见爱之熏习业属二声如次可解。

　　二已说下白品相熏有力门二初结指二云何下随释二初总问总答显宗门二初总问中将明上转净法熏习故总问起二自此下总答二初标列二无始下释成二初总示由无始熏立本因果谓无始来内因力故具足因位及与果德由始有熏立始因果谓依修行外缘力故则能显其本有因果。

　　二本因下别释二初本地二初述释由无始熏断立本因果今能熏有三所断唯二谓真智如理一法果心三为能熏根本枝末二种无明为其所断由熏十种枝末无明建立十地由熏一种根本无明建立妙觉三贤位中虽具本熏无明稍劣然是此观未能正治微细障染是故不说一法界心者即前十种如及真智寂照不分中实灵明故说名为一法界心又所入法多一一心无始熏断根本无明亦则说名一法果心若尔前说一法界心具二自在但为所熏何故今说亦作能熏然此本法于觉与力成诸无为熏彼有为令其息灭于惑与力成诸有为熏彼无为令其隐废体为用依何非能熏前不说者所熏胜故诸法依故是则前后不相矛盾二如本下合本谓即真如法之三字如其次第显示无始三类能熏前二即是智净相中如实修行之力后一即是法力熏习之力由斯二力对治本末二种不觉。

　　二始因下始地二初述释由本熏之力立始因果从邪定聚征起猒求入不定聚始觉缘资渐渐升迁三贤十圣乃至最后得妙觉果穷于未来应用无息二如本下合本则令妄心起于猒求即邪定聚以此妄心至自信己性即十信位此位行人觉知灭相是极过失自信身中本有真性具无量德无所缺失言猒求因缘重习真如者然依本位真为能熏妄为所熏今此反说熏真如者就所依处谓本觉熏妄依如理故亦可论文双依二力一妄心猒求力二真如熏习力即表亦依能作熏习之真如故又此位中从其增胜真为能熏不妨通具所熏义故知心妄动即十住位创见法身凝然寂灭觉知动念皆虚妄故无前境界即十行位修诸胜行对治异相法空方便了境空故修远离法即十向位随修胜业回向三处则能远离倒求异求种种作意故以如实知至不取不念则入初地乃至久远熏习力者谓从二地至于十地无明则灭即妙觉位以无明灭故心无有起谓由根本无明尽故业识妄心永不复起以无起故境界随灭六则尘风相随因皆灭以因缘俱灭心相皆尽则粗细染相尽灭无余廓然清净故云名得涅槃等如是因果皆因修力之所显现。

　　二已说下归总作别散说门二初结指标分二染法下依门释成二初妄染熏习门二初标指二意识下释成二初意识熏四十心者十信三贤此言意识即末那外粗分意识属当执取计名字相如是意识由揽本觉根本无明二种气分和合建立其本觉分虽随缘成妄然自性明白终违其暗从无始来内熏痴分令其息灭如木中火大虽与余大和合成木然其性能烧从初生已来便烧其木卒成煨烬是故谤经毁佛犹植金刚胜种还因此种终成解脱虽假境胜实由谤心真妄俱成由此熏力发无贪等善根俱转猒妄求真位位升迁趣佛道故。

　　二十一下末那熏现了经说是末那识具十一义根本无明五相五识成十一故以真熏妄行相同前粗细胜劣遂成别异若尔既说真为能熏应非妄染对后净法复有何别然真性一味本无染净由随作用遂成差别谓随染缘成诸染法和合俱转非一非异是故以觉从妄俱名妄染如木中之火俱名木故复有胜用持诸功德所谓六度等行三身等果一切净德咸依真觉以觉从德俱名真净如空界之火非唯在木故如是等用总别天隔不应致惑。

　　二已说下净法熏习门二初结指分门二总标下依门释相二初总标门二开释下开释门三初标指二所言下释成二初别明熏习二初法身自然熏习门谓三自中体相之二熏习之义即随染中智净相及清净中因熏习镜由此性智本来无漏熏众生故二所言下应化常性熏习门谓三自中自用熏义即随染中不思议业相及清净中缘熏习镜由此觉用或现身云或作境界令诸行者瞻相缘尘种种施为皆成佛事穷未来际运用无替故次论云常恒熏习二如是下总显力用如是二门则指体相及用熏习以相即故不相舍离或可二门通指妄心真如熏习理亦无违极于三世遍在十方无间缺故名曰常恒谓由常恒熏习力故令其行者起于十信生于十解建立十行造作十向心若金刚永不退转三贤位满进入十地以正体智及后得智通达真俗二谛之境融归一心令无障碍合本中言自信己身有真如法即当十信发心即属三贤位中解行发心修行则目十地之中如实行故三由此下结示谓由此二熏习义故法身应化众生本有如是义理显然明了。

　　三已说下发起问答决疑门二初结指二此决下释相三初陈述意旨显斯教理深更幽深复加散释令其开晓二一切下决择义理二初总标二义二初标立有无理谓一切众生对望本觉皆通有无二种之义有则皆有无则皆无如是有无皆有深理非如权教定有定无各各别异二所以下证成有无义引佛所说证成所立谓若门法别明则有人有觉若废门入法会用归体唯有一味摩诃衍法更不说有生觉差别又依生灭门皆有本觉依真如门皆无本觉虽具恒沙不空性德唯如一味无有惑觉相待别故。

　　二若依下别释二门二初有觉门三初生觉一多二归本问答三蹑前遣疑前中二初征释同别二初正问答二初总问一切众生皆有本觉其所有觉为同为异同则一觉共遍生界体无异故别则多觉各遍生界体不同故如涅槃经二十九卷师子吼菩萨曾申此问彼云众生佛性为悉共有为各各有若共有者一人得果时一切应同得若各各有不应说言诸佛平等亦不应说佛性如空彼经佛性即此本觉亦对众生问其同异今此问意全同彼经二一切下别答一切众生唯一觉者以本觉性无差别故此论答词亦同彼经经答前问而有二意初立同理佛言善男子众生佛性不一不二诸佛平等犹如虚空一切众生同共有之此即建立一切众生佛性同义遣后同疑经云若有能修八圣道者当知是人则得明见谓前疑问若共有者一人得果时一切应同得佛今答彼性虽是一众生共同然若修道则能明见故不应难一切同得。

　　二若尔下转征释二初生觉一多征谓本觉唯一众生许多是故相从一多为难以生从觉应一非多以觉从生应多非一二此事下等差同异释二初立同异谓法性各殊何能一揆觉心平等不可析之成异众生差别何以混之令同二不能下结一多觉心不能异种是故唯一生性不能同种是故成多由是不应相从致难。

　　二若尔下会通违教二初引违文总有四颂别明二义前二颂明本觉后二颂明无明皆初喻后法本觉是一正符前义承便而引非所相违但彼无明对今有异正当引会由前所说一切众生差别性故不能同种岂不违彼玄文所说无明是一同种义耶谓片云覆月千器同昏一惑熏心万灵悉暗云况无明体是一故器喻众生类差别故月如本觉痴所覆故。

　　二有二下申会释三初立理会亦三初标举二言自下牒释初自宗中显示同一相续义者一切众生同一体故本觉理性平等唯一其诸事相全揽理成是故有情命尽十方生穷三有皆唯是一后引摄中显示差别相续义者一切众生体各别故由闻事体染净差别方于修断励力而进诱引摄受怠堕众生故说无明各有别体三彼玄下会通彼玄文论显示同一相续义故则说无明一体无二此起信论显示差别相续义故说诸众生而有无量无边无明从本已来自性差别厚薄不同是约方便引摄义故如是二论各据一义故得彼此不相违背。

　　二是故下引教成二初论证差别有其二颂初喻后法莲叶以喻无明各别一器则喻众生体别其所覆月轮如在缠本觉余器喻佛不隐月轮如出缠本觉今起信论正同彼文显示差别相续义故。

　　二复次下经明引摄二初引文二此文下释义二初明文立异二初闻一增懈怠中初正明谓闻众生同一无明已有多人修心炼行足可除断而我今者何用劬劳肯綮修断次如见下例显譬如多人闻一怨敌若其并力已能杀害何须假我亲自加刑由此放心不勤念道二为欲下说多长精进为治如上懈怠众生故说无明无边无量由闻是说勤加精进求断方便如救头然二以此下密意彰同经中显文虽说无量原佛本意但一无明是故玄文义得成立。

　　三若尔下广上义二初生惑一多三初进退征中文有三意初谓无明体一一人断时一切皆断次谓若言余人未修故不能断则不得言无明是一后谓若许一断一切皆断则众生界便成断绝由无明故住持生界永不灭失今既同尽生界便断则成大过。

　　二此事下一多释二初斥非谓前所难无明是一有三失者其事不然二无明下立是二初立理征起中初立理云所有无明虽则是一能有众生相续别故然诸有情各各承揽九相为体缘助相貌彼此各异斯则同中而有别义次复征起生下答释。

　　二颂曰下举喻答释二初偈颂颂中四句初二句喻迷次一句二字兼悟后三字通上二义二长行二初喻况二初喻迷一暗能遍表无明共同十室既殊表众生各异生惑相对一多不同故不可言生多惑多惑一生一犹如暗一室一暗十室十不可得故二于一下况悟一室暗尽况佛出缠九室暗存如生在梦言于一室中人以明灯照室之中暗尽灭无余者此喻觉智破尽无明九室犹暗喻诸众生未断无明生佛相对迷悟全殊不可说言生迷佛迷佛断生断犹如一灭九灭九有一有不可说故崇禄公曰尝捡旧本论剩三句一十三字谓明圆至无余详此义趣无则明显有涉重繁亦恐雕刻传写时误按文释者初言空中暗尽灭者泛解前颂次言明圆显等十三字欲明九室暗未灭者不可相例故重牒之义亦可通二无明下法合可解。

　　三是故下依义结谓诸众生惑同身异若具修道能断无明或未修因无明宛存故不可言一众生断一切皆断此约生佛体别一门义耳。

　　二若一下生觉同别二初在缠出缠成异难二初叙意蹑前无明有断不断叙此疑意谓觉性是一遍于未断已断人中其未断者觉性有障已断之人觉性无障二离障下申难离障出缠为障在缠二位殊别何以说言一体无二遍生界耶。

　　二本觉下一味一相无差答二初以理答三初立正理本觉佛性具四大义与虚空等于众生界无所不遍于二乘界无所不至于菩萨界无所不通于如来界无所不当又此文中遍至通当虽互变其文然实唯二义谓广容普遍通容摄受故他法在已周遍普至故自法入他当即契当具收二义二而无下遣妄难无明中性即是在缠法界外性即是出缠若作是见但是妄心所缘境界而非离边真实心故三是故下依义结二是故下引教成月生天际圆朗澄空影现器中晦明在水众生觉性亦复如是岂以晦明不同遂令本月成异。

　　二一切下归本问答二初正问答中初问三初叙意次何故下申疑有三意一疑得果迟速不同二疑体性勤惰有异三疑根器利钝各别复云无量差别者例指余义后同有下结难既其本觉是一非异则诸众生发心时分修行事业乃至得道悉应齐等无有差别次本觉下答由多一心无为自在造作本觉有为自在造作无明本觉佛性从本已来由彼无明强劣差别无明烦恼从本已来由彼本觉厚薄不同遂令众生有多差别若觉强惑薄则根利性勤疾成佛道若觉劣惑厚则根钝性惰迟成佛道二若言下转征释中初征若言佛性强劣别者其事不尔以佛性圆满过恒沙功德无有增减故今有强劣应有增减谓增者功德多减者功德少既尔何名平等一味若言无明厚薄别者义亦不尔以其圣说根本无明见一处断今有厚薄应有多少谓厚者过失多则通诸位断薄者过失少则唯一地断既尔一地顿断之义不能成立次如是下释众生本觉实无增减皆依无明而有差别谓无明既厚觉性便劣虽性本具恒沙功德由鄣深厚出离稍难非关功德名数减少而说为劣无明厚者发心极难如积顽冰和风难泮由本觉性经久内熏渐得微薄复接诸佛外缘力助虽复发心进退难定外则慈父不舍内则本觉恒熏复经远时方渐调顺因行圆满现见一中法界之心根本无明始可顿断非由厚故断通多位何得妄难一地不成问多一心法有何别因造作无明厚薄不等答法性差别理应尔故如风动地坚熟能测其所以况诸佛境界不可造次惑于心矣。

　　三若如下蹑前遣疑二初通显余门法四初征释满净行人二初双依二法征谓若说无明体虽是一相续别故有断不断者如诸行人断恶修善因圆果满如是行者为明无明若定言明余室中暗犹未灭故若言无明一室中暗灭无余故二如是下唯就无明释一身烦恼虽已断除众生无明犹故相续如桂轮孤朗不照铁围骊珠独耀但光海内是故虽言觉了犹在无明分位又斯行德施设权宜未能究竟真成故说非明分位。

　　二若尔下征释清净本觉二初征清净本觉法尔本具过恒沙德非建立有非诽谤无出有空等四句言说离增减等五边诽谤自然清净心言绝离如是净觉为明无明二如是下释谓由如是清净本觉虽唯满转亦对分故虽唯德熏亦对幻故与彼不觉相待建立故说名为无明边域。

　　三若尔下征释一法界心二初征谓即所入八本法中一体一心名一法界或前本觉所证一心由极微妙难可发明故约遮表方便显示即此一心百非所不能非千是所不能是虽名中实其性实非中与非中虽名第一义天本来常离天与非天演水等者演即流义言谈迅疾如悬河故足依喻立谈为义足则如言蹄教迹之类审虑等者谓即审谛思虑之量手依喻立心能取境如手拾物则如信手教手之类口谈词丧故足断而止心缘虑息故手亡而住如是一心为明无明二如是下释虽此一心因种至极方于不二犹未圆明故说名为非明分位。

　　四三自下征释三自一心二初征谓由彼法依门显故犹如轮王从轮立号今云三自及言一心假能入门显所入法是故说言一不能一假能入等如是三自一心本法玄远殊胜为明无明二如是下释能入所入观待而立是故亦属无明边域。

　　二不二下别明不二法谓此不二摩诃衍法最胜圆极在因即因在果即果在法为法在义为义染净理事行位心境种种法中无有对待差别相故唯是不二摩诃衍法如是之法于明无明二中何摄释师为欲显示此法甚深极玄独尊最胜离机根故离教说故虽有问词而无答语又由不二摩诃衍体亦明无明非明无明四句六句无不融摄问及答词文义不异表直不二无差别故。

　　二已说下无觉门众生及觉皆依一心差别义用而建立故今此门中会异归同泯用存体但是平等一味法界何有能所生觉别耶。

　　三率此下结属论文谓取有觉无觉二门通达本论问答深旨俾诸疑情开决无壅。

　　四已说下举缘广说开通问二初结指二于第下随释二初总标轨则决定门二初标示二又诸下牒释三初法体说谓诸佛法当待因缘得成立者不同外道自然有故本觉性种说名因者谓即正因亦名生因正能出生诸佛法故权实别用名为缘者六度万行始觉等用说名缘因亦名了因助其正因令显了故。

　　二次说下譬喻说二初总明二初牒示二所言下配合二第一下别释四初木喻二初喻况谓阿梨啰多掩尸者翻云龙舌此方亦有鄙秽之木以为毒虫之所栖集二无明下法合中初一别合后四通合二第二下火喻二初喻况此木中火与木齐生内烧其木犹如本觉与惑俱转内熏惑故二本觉下法合有六故字如其次第合前七事熏习染法至灭尽者如火在木至枯死故受熏流转如火令木得生长故不思议处如火在木不知处故本觉隐没如火藏木出现无余如火出𦦨随染有无双合二事染在觉彰染亡觉隐三第三下人喻二初喻况婆罗利多提翻有巧方便那尸阿多罗翻无巧方便其第一人所知五事一谓有堪出者无木非火有堪化者无生非佛二谓用其所宜钻之得火投教应根依学见性三谓能知其木得火迟速观察根宜见性先后四谓知木何分火所住处了五蕴空性所依故五谓知火出时成就次第先以火茸引势后以干叶续𦦨如证性时先以本智合体后以方便发用其第二人无巧方便终不得火谓其凡愚乏巧方便倒求异求终不见性二修行下法合可知四第四下烧喻二初喻况三事一令弃舍快利铦刺之用成于钝物不能损害诸人物等谓由治道力故令其鄣染舍离发润猛利之用由无作用不能鄣碍诸修行者即加行道能伏诸种令无用故二令舍离枝干花果别异钝相同成灰烬由治道力令诸鄣染舍离憎爱种种异相同成寂灭一味真理即无间道能断诸种冥真理故三令灰烬复归其本同成于地由治道力令所证理会归本心更无别体即解脱道弃舍习气合一心故二治道下法合准知。

　　三已说下契合说二初结指二言总下随释二初总说二言别下别说二初标示二缘阙下牒释三初缘阙单因无力门谓虽具内火烧木正因而阙人工茸钻等缘终不得火众生虽具本觉正因而阙善友始觉等缘终不得果二因阙单缘无力门谓虽具人工茸钻等缘而湿木中阙火正因终不得火行人虽具修行等缘阙于本觉正因之力终不得果然本觉内熏无生不具今对阙缘假设无因谓若无此正因之力纵经多劫炼行趣求终不得道又阐提断善长劫未续内减熏力名缺正因纵能䇿修终不得佛邪见缠心倒趣求故三因缘具足圆成门内外熏资因缘具足行因果德由此圆成。

　　二已说下缘相散示生解门二初结指二就总下随释二初总说二初标示二言能下牒释二初能缘此本论言用熏习者则指能缘应化身佛即不思议业相缘熏习镜起用熏习现诸境界引摄根宜恒无休息二言所下所缘所缘生界通乎三聚前应化佛为能化主此众生界是所化徒属论中言外缘之力正属能缘以随文便牒入所缘对彼本觉体相内熏故此说言外缘之力。

　　二就别下别说二初标分属本二所言下随门述释二初有拣择缘三初能缘所缘分际别三初标示有拣择者即差别义谓本觉作用应于凡小现种种形各各不同差别即缘体持用故又地前之众心行不同名为差别差别之缘从于所化立其名故二能缘下牒释初能缘中初征次释显示能缘位次分齐谓从发心至于得果始终与物能作缘故非但至果方作能缘次所缘中初征次释邪定不定二聚全收其正定聚但取三贤以十圣位平等缘摄三如本下属本此人等者显示发心所托胜缘从初发意乃至得佛明其修因所经位次于中若见若念等下即行因时所逢能化差别之缘有多种故或为眷属父母诸亲示以慈爱令其发心或为给使示居卑劣翊赞道心或作知友示为同类薰莸行心或为怨家现违怖相胁令入道或起四摄常令不退超间余类故云乃至无量行缘令其见闻悉皆得益二自此下善根已熟未熟别言得度者谓度生死至不退转非必成佛方名得度三自此下近远各二因果别谓由远近二缘之中俱能增长因果二位近远增长十地行故近远增长如来果故但能为缘资助于彼非差别缘所被之宜已入地等入后门故。

　　二已说下无拣择缘二初结指无拣择者即平等义谓本觉作用应诸菩萨唯现一类诸佛色身相貌无差故名平等平等即缘体持用故又由地上是其所被平等皆修甚深三昧平等之缘从其所被以立名故。

　　二总说下随释二初总说三初悲愿缘中初牒指诸佛菩萨皆愿度生即本发大心愿力平等熏习不舍即随愿起行慈悲平等次所谓下释成诸佛菩萨悲愿缘力一切时处常恒熏习众生身中无明所覆善根气分而得显现常与善俱故名不舍又佛菩萨悲愿无替名常不舍二以同下实智缘中初牒指诸佛菩萨以如实智照见自他本来同体由此智力随其根器现相作业皆称性故说名实行次所谓下释成法报身佛名应化上根熟即应名曰随时感处即现名曰随处就根为说名曰随宜随应而作名曰随事令其希欲名曰随乐如是自在无碍之用皆随行人所乐而转无不称顺真如理故八种业者示现出胎等八种相遍于生界故曰无余三所谓下三昧缘中初牒指由依三昧见佛法身故说名为观佛正法次谓一下释成角中毛者角即盛毛之器毛喻其数极多诸佛出世数虽无边不修止门何由得见是故菩萨以三昧力见佛法身平等无别若有众生所见异者但唯自心妄见为异而我自身本无差别。

　　二已说下别说二初结指二云何下释相二初未入正位中初示义十信等者即是地前四十心位并及二乘未得等者谓虽已得生空自在然犹未得法空根本法空后得未能入证十地位故后如本下属论以意意识熏习者前说地上菩萨方有末那熏习此何地前得有意熏然此末那熏习之义复通粗细三细末那唯局地上智相相续亦通地前虽未正治能折伏故故前通依三细此中但约二粗故前后文不相违背又前说末那本觉净分熏无明染分已极殊胜故在地上此说末那始觉缘熏未极殊胜故属地前如是熏习但依信力未证法空根本与本觉体相应未证法空后得与本觉用相应是故此熏未入正位问今此行者犹在地前与差别缘所被何异彼亦化彼地前根故答彼差别缘唯化地前此平等缘通于地上宽狭各别故不相滥若尔地前之众位行既同如何分成二缘所化答地前菩萨不同地上同证实理同获圣智已与本觉体用相应种种施为悉皆平等由圣教说登地上已去名同生众今地前菩萨由未证实理根性欲乐各各不同有乐修三昧得见佛者平等根收有杂修善根遇善友者差别根摄是故当知有平等缘根未必有差别缘根即十地菩萨有差别缘根兼具平等缘根如地前菩萨及二乘人等。

　　二云何下已入正位中初示义入地菩萨内证本智外证后得一分智用由望果位犹未全故如是智用与佛相应故说言等本熏力者谓即法力不假功能自然熏真灭痴暗故后如本下属论。

　　五已说下尽不尽别门三初结指二此门下释义有三初则妄非真契存遣有殊则妄成过失真具净德以真治妄是故真妄尽不尽别二则真妄明暗二法相违妄法黑暗不与明俱真明既生妄暗则灭故说真妄断不断别三则真妄体等用同以真收妄则妄灭真存以妄收真则真隐妄显故说真妄尽不尽别三如本下合本。

　　论第五终。

　　二三自属为门之名二初结前生后此释标立文云能示摩诃衍自体相用故谓此三义能治他染立以自名一切行人依此为门趣入本法则能显示自体相用依斯三自显彼一心故将此名属门之目。

　　二演义疏文二初唱本论二作释文三初总标别列二今当下示说劝思言总明者谓即总持明慧之者燕本论云大聪明者三复次下依门释相二初正释此文二指陈余相前中二初决择三大差别二料拣二门具缺前中复二初明体相大义二初总标二自此下别释二初标指二初说下正释二初自体大义门二初人平等门三初释义谓依人显体平等无差人有五类差别性故体唯一味平等性故此真如体于五人中在圣不增处凡不减是法平等无高下故亦无大小绝形量故亦无有无离断常故亦无中边非内外故亦无去来离起尽故如是之体百非斯绝本论但言不增减者类示余故又亦无等皆是释成不增减义谓非大增小减有增无减等本论但云无增减者具多义故从本已下显示自体真一之义以从本来顺同违异厌舍别异互其文耳二是故下引成金刚体一能作五趣以喻照法行相可解三如本下合本二云何下时不转门自然等者谓此真性不由他作无有起尽移转改易故三际等下复释上义不动即常住不迁即不变寂灭即自然真实即决定。

　　二次说下自相大义门三初圆满功德门二初牒门显相二何等下标数释成二初有名数量功德二初依论显示此六德中一三四五治鄣建立第二遍照了境圆明第六清凉依用显示前四唯是清净本觉熏离无明以为其断本性殊胜以为其德非由修断名为断德即是无始本断本德第五则具本始二觉由证涅槃有二种净谓自性净方便净故第六双具二种本觉通别作用持变异故此依显相如是差别据实六德皆具四觉本始通别非定异故五中四障即无常无我苦及不净谓由此四鄣于圆明常乐我净四种德故六中明镜南北相者举喻显示二种本觉南北谓即镜之面背镜面发明随物现像以喻染净本觉自在随缘造作物像故镜背持暗不随物现以况清净本觉守性不变非随缘现故。

　　二广大下引经会通二初举经示数此二本经依前六德增演其数成略中广中十七数广二十五法性虽一义用别故二如是下以论对明二初问起一论二经显略中广三类之数差别云何二马鸣下答释二初论约总持说谓依三义但说六德一言约义丰总能摄持中广数故二论依含总百本经中从此本故三名多翳理简略说故若尔二经增广名数岂非以此翳真实耶然根有上下论被利根乐于略说经通中下故有不同二言十下经依别相明二初圆满经数二言二下心地经数二变谓即本觉二转八不中观亦释师造彼初因缘品中颂云不生亦不灭不常亦不断不一亦不异不来亦不去。

　　二次说下无名过量功德三初总明过量本觉性德过于恒沙所有心言不可思议而经论中说数量者以恒沙德不出如前略中广三本数量故。

　　二如是下别显殊胜二初依德显胜三初显不离谓恒沙功德皆依一心之所建立故对于体明其德相即诸胜德并从法界所流还为法界所摄依于此义说二自在一心名自德相名彼以德收心自不离彼无心非德举心摄德彼不离自无德非心由能所依互相周遍故皆不离二如是下显不断谓恒沙德性唯中实非可遣故说言不断亦可例前文意说云自不断彼彼不断自由能所依皆常住故三如是下显不异一心法界所依体性恒沙功德能依义用体用相望固无别异例前应云自不异彼彼不异自由能所依本真一故。

　　二如是下依人显胜二初三人非思议二三人下大觉自轨则。

　　三如是下遍位结故谓此性德始从邪定终至如来无有少缺本自圆成非缘所立由遍因位故名如来藏由遍果位故亦名法身。

　　二已说下问答决疑门三初结指分门二问者下依门释相二初问难门二初牒问微诘问难意者谓发略问难相违故。

　　二所谓下引文结意二初引违文二初真如决择此即前文体真如义谓即心性离三假相满三实德如是真如离于一切差别相故二自相下自相决择谓此显示真如具足有量过量差别相故二如是下结难意前说无相此言有相前后相违故今申难此以异门难于异门。

　　二已说下答释门二初结指二于总下正释二初指二门于总门者必对别言其次别门即是此下生灭总中后重问答亦是大文第三别释广说门由此一节论文对望通于多义是故不定若对二门总义即得称别若对大文第二问答决疑即当第三别释广说是故释师三处科指。

　　二答曰下明二相二初真如总二初明真遣妨二初牒指谓牒本论指归前门如是所明恒沙功德唯一真如无差别故二谓虽下释成依生灭门说其相大具恒沙德非真如门真如门中一味一相无差别故二自此下作缘决疑中初标示次以无下牒本后真如下释相唯有同同表唯一味无有异异显离别相问前说真如如实不空常恒不变净法满足释师亦言如如体中过于恒沙一切净法皆悉满足无所少故详彼文理与此正同何所相违而伸问答答然彼功德绝于观待非对所治染法而立能治净德德过恒沙皆同一味平等无差不同于此自相大义翻染成净有差别故。

　　二自此下生灭总二初标指两处问词广略无别但于答释前略后广二初重下释成二初开问中初征释问词次谓若下释出问意后则是下结示所疑二自此下答说二初标示二以依下释相二初牒指二谓真下会释二初会二门二初真如门由一切法悉皆真故无有所治染法可遣由一切法皆同如故无有能治净法可立由绝染净能所对治是故说言一体无二二而此下生灭门由对所治无边染法而立能治无边净法故说本觉具恒沙德二次当下释此唱谓显示净法翻染而立故其染法者谓依业识言转等者谓从转识乃至事识皆名识故云等诸识如是染相有起尽故说为生灭门之总称论言以者即缘由也谓由无明及业相等相翻显示净功德义以字远流至于三字则曰以依以业以识如是等下结示无明及业相等为其净德所起结由故言以依以业等故此即第一重略问略答竟。

　　三已说下别释广说门二初结指标分此下问答即第二重本论起自此云何示乃至自相大义文终此中前后对望不同应知释师指属三处今以子段从于大门次第解释学者宜审。

　　二此云下依科解释二初诘问二自此下直答二初标示二以一下正释三初自宗正理中初牒指次所谓下释成谓欲翻染显净先明染净本体然其本体唯一心故能依之门一心用故又即大觉自体名心相大无边不离体故。

　　二而有下非道邪行中初牒指次所谓下释成谓由一心具二自在亦由本觉有通达用生起本末一切无明。

　　三自此下具举对量二初标指二如上下释成二初真妄相翻二法喻对显前中二初有名数量功德二初承前问起。

　　二所谓下依次释成六初对立第一德二初对染由多一心为其所依得有无明而此无明得自所已返熏一心成业等识因斯建立三类染法即是本上无明界量二明以下成净由多一心本性寂灭洞照灵明依此安立为智慧德亦由觉心性自明利能治不觉暗钝相故二自此下对立第二德二初对染谓妄心既生定缘妄境故不能了真实法界由心发起有分际见则不能见无分际相亦犹蛇情既生但睹蛇相定不能见丝麻众分二自此下成净谓由真心离妄转见故能遍照一切法界如是智见至到周遍故无所不至即遍法界穷尽照了故无所不尽即照法界双明遍照心境相应故无所不当既离能所何边之有三自此下对立第三德喧动颠倒则是其妄寂静正真说之为真翻妄显真故立此德此后四种本论但明所翻之染其所成净例于前二故略不说又下文说无名过量而总翻云心性无动有过恒沙净德示现亦可以彼贯通于此应云心性无动即是真实识知义故乃至心性无动即是清凉不变自在义故由心性无动为净法通相是故能翻有量过量一切染法则能成立有名无名一切净法四自此下对立第四德妄法杂染性自本空真心清净性自本有如是染净悉由自心动不动殊相返显示五自此下对立第五德二种自在谓即身心或即人法如涅槃经德王品说有八自在名为大我大我即是大涅槃故彼经虽说八种自在然亦不出身心二种由证涅槃大我德故则得身心二种自在六自此下对立第六德由心动故则生诸染能于真法烧熟恼乱破坏迁灭衰损改变令诸众生不得自在观待此染是则建立清凉不变自在之义。

　　二自此下无名过量功德二初立过恒沙德三初标指二所谓下释成所治染法既有无量能治净法亦复无边此中复言心性无动释成建立净法所由亦是通收净法总句一切真德皆是心性无动相故三如本下属本。

　　二自此下结成圆满德三初标指二所谓下释成三初妄见成差别二而本下真德故平等三是故下遍位显名称结缚在因名如来藏解脱属果名为法身三如本下属本。

　　二染净下法喻对显二初寄问生起二尔时下引经证成二初引文中颂有八句前六句明依表实显染净法后二句结依喻况显真妄理阿只多遮那尸帝七字翻云无边从一谓树所生果数虽无边而表实相依一一齐等从犹依也一犹等也表即皮肉实谓子核互相依从数量一等故。

　　二今此下释义二初正释表实喻二初总明谓染不自假待实故假净不自真赖妄故真如是染净相对而立离真无妄离妄无真故。

　　二所言下别释二初配合表实喻中但言内外法中唯明假实若尔法喻岂均等耶然二互相照理亦无爽实必居中假定当外故二云何下征释十等一数等者譬如一树而生千果表实相对各成千数染净二法亦复如是同百同千数无增减二尘等者如将一果末为微尘表实校量数无别故有为无为九种种法析成细分数亦等故又或初喻有名数量二喻无名过量三量等者如将表实分之异处称其分两轻重正等染净亦尔惑细德微鄣粗道着力用相对轻重等故四五六七表实如次四尘同等染净亦尔如来藏中性色真空性空真色弥满清净周遍法界此则真心所变净色妄念攀缘浩无边际所变尘色亦周法界况诸染境全揽理成故随所依广无边际如是真妄二类之色同形同显皆无别异今从譬喻且指白色此则染净色等之义其香味触准此而知八本等中表实同依树木出者木字恐误应作本字本即根柢表实同故此喻染净所依一心无别异故九俱等者染净虽分上下前后然性融贯实则同时十同等者谓如余果生淡熟甘今此不然始终一味无变易故对前第六义不同者彼依诸味无差此约始终不变故无相滥染净始终一味一相由所依心无别异故。

　　二复次下因加德暗喻如涅槃经圣行品说功德天女黑暗天女姊妹二人动止必俱益损事等功德天女随所至处能与种种珍宝资具黑暗天女所至之处能令其家所有种种珍宝资具一切衰耗如是二人一常作好一常作恶一作利益一作衰损彼经喻显生死二法今论意取真妄相翻势力齐等盖同其文而异其意。

　　二已说下自用大义门二初结指劝观二言本下依门释相六初本愿无尽门中三初总标梵语僧那此云誓愿阿世耶云意乐谓由诸佛畴昔所修誓愿弘深意乐广大离诸缠盖说名清净次谓诸下别显中二初发五愿谓即兴慈炼行摄生起誓成果如是五种皆依因中最初愿力之所成就是故总言本愿无尽后所以下知一相以如实知同一相续者出其度生无倦所以同体大智了知众生与自己身一体无异故于长劫摄生无息后如本下合结。

　　二次说下离相不着门三段如初佛虽度生而无所度能度所度无差别相故。

　　三次说下能所平等门三初依门显相二初决择三义中初标次释文有三对一能成所成人法平等二能依所依体用平等三能证所证理智平等法及应化能成之人实假如理所成之法真如名实诸法性故虚空名假离碍义故此随诸教通相理转又清净真如名之为实常守自体真功德故染净真如名之为假由随他缘假现染故待缘有多故重言之如是人法一体无别自性法身即是所依根本之体枝末则属报化二身即是能依粗细之用如是体用平等无别理智平等如文可知论从简略但明三义因果行位根境依正种种之法例皆平等二以一下融拂一体初则以一遣二次乃一亦不存后则至于无遣冥归平等具德无二自然本性岂他力焉。

　　二甚深下引教证成二初通依权实问答二初妙德宣陈差别名为异无差别名同上二异字即种种义上二同字即一一义此则意问云何名为种种别相一一同相二佛言下能仁演说二初彰权此明二相观待假伪异相即是本上无明五种有为以为体故同相即是理智明法四种无为以为体故同异二相如牛两角真俗差别相待峙立而非消炼融和一味表是随根权宜施设佛欲显实先彰权义二如两下显实如将两法同归于空空复泯绝无迹可取方成一味平等真谛非是观待假伪权法斯则上根了知二相本来一味不见对待假伪别故。

　　二于此下唯约真实问答二初妙德宣陈蹑前所说而伸此问初问教道可说不可说耶次问证道依何而觉知耶初约闻慧之境次约思修之境故。

　　二尔时下能仁演说二初会权佛自会云我昔所说染净相待但为引导凡夫二乘而权设故二而今下归实谓从浅至深次第遣拂初以二相融成一味故曰归同次恐执一以为实故遣曰归空则无可取一一相故后谓有相虽遣犹恐着空故复遣空所遣能遣悉兼亡故说言归绝如是显扬非观伪法甚深极妙即于此中如是而说如是而觉。

　　三如本下配属本论。

　　四次说下无相现应门二初释义二初总示兔本无角名为空无缘起相资名生诸角此则兔体无角如法身绝相无中生角如依此起化又无角义宽故令众生拟一切角作其无解名生诸角今自性身由无相故令其随情见种种相二谓法下别释二初真身无相谓法身体唯一唯寂非一非寂心言罔及阿自然义谓由法身心量语言既不可及常自然故二而诸下权质应根谓有众生见色闻声获利益者但业用故二如本下合结。

　　五次说下随见粗细门二初标分二初门下释相三初应报用差别二初应身凡夫二乘不达唯心计有外境由依粗动分别事识妄想增强遍思外量见应化佛而作胜劣分际解故次次门下报身十解谓即三贤之初金刚则指因圆满位乃至起间中间诸位谓诸菩萨此证观智了法唯心而依业识见报身土既达唯心故无分际二自此下报应相差别二初标示二所言下释成二初酬因名报如是报相皆是出世善根所感极乐自在故名为报诸度行熏即是始觉不思议熏即是本觉即由始本因缘力故所感身土胜妙无量二所言下随根名应谓随劣根所现粗色即长者居士等诸异类身非安乐相故名为应三自此下重释前所说二初寄问生起二若三下依义释成二初决择诸位差别三初三贤分见谓由此观分证真如所见报身犹未圆满观知色相唯依心现既无分际何有去来然此犹为智相相续法执覆故妄起分别凡圣身上胜劣差别未入十地法身位故二若得下十地转胜入地证真次第转胜至等觉位方得圆极所见报用亦复如是三若佛下佛位平等戏论识尽始本觉融今古情亡廓然清净诸佛如来如智平等身用平等人法平等由是唯有一味性空大法真智所服之衣名遮伽利娑那提者此云玉光耀罗即帝释庄严衣玉光耀者即是素白鲜洁之义以谓佛位唯依一味白白法服覆护摄持功德法故宫名键尸多陀摩者此云安乐法身所处寂静法界常安常乐无迁易故自性身坐独存无二者唯佛如来自受用身何有彼此等二相故二何故下征释二身粗细中初征次释由能见识事业不同故所见身胜劣有异。

　　六次说下问答决疑门二初标分二问者下随释二初问法身自体湛然常寂思虑路绝名言道断云何能现报化色相既能现色不应说言法身空寂远离诸相。

　　二自此下答五初法身出现色相门自性法身为色依止依止体义由为色体故能现色既唯一心则无障碍此文但以色与法身相对而辨非色功德根力觉道种种德相对真心体亦类可知则真心体非相非用而能出现种种相用由与相用为依止故能依所依平等无二二言显下智身形相门佛身具摄无边功德诸经表示立名不同谓名虚空业报福德威势身等此中论意略明一二义显余身理亦无别今言智者即是真心具遍照义故名智身谓智为心则色为境举智摄色无色非智由色与智性无二故三言显下法身形相门举色摄智无智非色然此理应说名色身今不尔者法身之名义宽通故种种别相不离法身以别从总但名法身涅槃经云吾今此身即是常身即是法身四言广下广大圆满门言二身者近取法智远收报应所现色相及严好等遍情非情等之五界一一各各无不通等通则广容至则普遍作谓造作当谓契当会犹合也凡所容遍造作契当冥合无二文不次者表法无定或可如次别配五界以皆称性故无分际作用自在故无障碍能现所现互不相妨是故纯一不相杂乱合本中言随心等者即显真心殊胜之用出现无边辅翼之众又由菩萨感佛缘熟是故出现无量身相斯则由有无量菩萨所以出现无量报身虽所化生有共不共有见不见然由佛身所现业用互周遍故而不相妨如众灯光涉入无碍五言不下不可思议门如是深妙尊胜业用唯佛与佛乃能觉了一切凡夫及二乘等妄想分别所不能知。

　　二如是下料拣二门具缺二初问起二谓真下答释二初依门显示真如门中唯各立一无双立者谓立体大相用皆体或立相大体用皆相若立用大体相皆用无有对待双立义故生灭门中体相用三由观待故三法齐立若无相用体是谁体若无体相用是谁用无体无用则成空无故此门中互为缘起相资观待方立诸法由是三大一时成立二门之义区以别矣。

　　二是故下引经证成如其次第属前二门。

　　三余种下指陈余相。

　　二已说下门自入门破异门二初结前生后二演义疏文二初唱本论二作释文三初依法明真妄二初释义四初破异执二初叙异执一法界心有其二种谓纯白一法界无尽一法界是其二门所入法故名之为本亦广亦大真如生灭二种之相但为二法能入门故名之为末亦狭亦小二为欲下显对治谓真如门亦是所入则与本法广大量等法为体性门为义用体用相依不可异故云何妄执法大门小虽则二门俱亦所入然今但显真如一门以是论主本意趣故二复次下离差别以真如门本无五阴色心尘境差别相故三复次下彰平等此则除遣生灭门中差别相尽方能趣入平等真如谓即以智推求五阴色心等法色即色蕴心即非色属余四蕴六尘境界若对六根即十二处复对六识即十八界今标六境影兼根识即遍推求蕴处界法自体空无念不可得复更观察起念之心无有形量相状差别故于方处求之叵得所观之法既已成空能观之心亦复无有诸相皆寂即是一味平等真如四复次下分权实谓生灭门逗机权设故名为假其真如门称性安立故名为实废假从实论所宗故二如本下属文。

　　二以何下举喻显觉念三初总征二为欲下别释东方西方即是大阳出没之所东方日出发光辟暗以喻觉日现智除惑西方日没发暗覆明以喻无明成染隐净故以东西而喻觉念三如本下合本。

　　三自此下得益彰顺入了心无起则离心缘等三假相谓由心缘为过重故所以遍说既无别相则成顺入而起自门俱非说念名为随顺说念亦亡则名得入既得入已融归一体摩诃衍法甚深宗旨随顺之因得入之果悉同一法无差别故。

　　二已说下对治邪执正解门二初结前生后由前显示诸契经中一心二门及三自等正实义理令其行者舍权归实造诣深理犹恐凡小依之妄执实有实空人法因果由此复说七种对治。

　　二演义疏文二初唱本论二作释文二初标分二言显下随释四初根本总相门三初牒门释此明邪执所依根本即是人法二种我见言邪道者谓即邪定聚中一切异生及其初学大乘诸凡夫等所起染因说名邪道言定执者谓即著相钝根二乘所起过失坚确不舍说名定执如是邪执其数无量咸依我见得生长故二是故下引经成三如本下合论文。

　　二次说下人见对治门准贤首疏而伸问曰此五并于真如法计云何说为人我执耶答有二释一云此是初学凡夫有人我者作此执故云人我执二云由如来藏中有二义一本觉义即当是人于上妄计故云人执二理实义当所观法今据初义故说人执五种人见文中各二初明计执后示对治初中复二初起执因缘后计执行相其对治中但明正理邪解自除不假宗因次第破斥以彼同是法内人故五种见中初一唯迷于果余四通约因果前二于空谬执后三于有倒知迷空二中初执事空以为法体后执法体唯是空无执有三中一执性德同色心二执法性本有染三执染净有始终初迷不空如来藏及能摄如来藏次迷空如来藏并隐覆如来藏后迷与行与相如来藏。

　　三次说下法见对治门声闻缘觉愚于法空皆起如是法我妄见以彼唯断人执心故对于菩萨俱名钝根今明蕴相无生灭等是故不应妄增欣怖此以大乘法空妙理诱之令入名为对治二种法见依人以说或依所迷令见成二谓生死可怖涅槃可欣故。

　　四次说下俱非绝离门前但随文以遮谬执今彰正理令有所归言断断者以断遣断其照则寂言灭灭者以灭遣灭其虑则止由寂止故无所不达更无有法现其方寸俱非绝离其在兹焉。

　　释摩诃衍论记卷第五
卍新纂续藏经第 46 册 No. 0774 释摩诃衍论记


　　释摩诃衍论记卷第六

　　皇宋光严无际大师　普观　述

　　三分别发趣道相二初结前生后谓即发心趣向诸佛所行之道谓道之相名为道相因果别故发趣即道相体持用故又道即是相俱所趣故道相之发趣境行异故区分拣别其义理故说名分别。

　　二演义疏文二初唱本论二作释文二初标分二言总下随释二初总标总说门三初趣佛随相道三世诸佛所誓愿等是所发趣誓愿因果则自利道所化徒海则利他道一切菩萨则能发趣重言如是指前所趣誓愿海等皆悉称可如如理故履践修行相应而转于中时劫数量位地如其次第不超过故二复次下趣佛离相道诸佛所证皆悉离念故于自利利他等中无所住着由无住着故无趣向如是离相是佛真轨而诸菩萨仿同先佛离相净则于中行故名为发趣三如本下合属本论文。

　　二已说下别释散说门二初结指劝思二就第下依门辨相三初三种发心分部门二初总科指二就初下别释成三初信成就发心门三初标分二第一下解释三初发趣开问总标门二显示答释广说门三发起问答决疑门初二种门合分为二初第一重二种门二初开问门中释义合结可知二次说下答释门二初总别标分以此六门答前四问初假者门答前初问能修人故第二第三熏习修行答前第二所修行故第四第五时量因缘答前第三得成就故第六位胜答前第四胜进相故。

　　二言显下随门释相二初别解二门二总明余义前中二初随问次第答释门六初显示修行假者门虽所化生而有无量今能修人唯摄十信前因缘中但依善根成就位说唯指上品此通兼正故具三品。

　　二自然本有熏习门众生身中本觉藏佛即正因佛性信等善根恒自内熏令渐增故。

　　三显示修行功德门十信行人由内熏力始觉现前止恶作善猒苦欣觉值佛亲承修行功能转殊胜故四信心成就时量门二初标举征起二一者下引经释成三初引十五经三初引前五经初二皆说十信成就入于十住邻近言故爱乐即信定金刚地谓即十住于大乘位永不退转坚若金刚故次三但明成就自分是故不说胜进后位二六者下引中五经七中善根父母天地举喻以显信心功德谓由信心能生众善犹如世间父母天地依此能离阐提不信邪见株杌故说信地平坦无草八中初刹那中信圆满者则约最上利根者说谓从本来无明征薄本觉殊胜初发心时即得成就或初刹那念劫圆融虽经远时不离初念谓由一念即无量劫故无量劫不离一念九中三祇大无量劫则约最下钝根者说谓从本来无明厚重本觉微劣经久修炼方成就故或即密说信该诸位故经三祇具足成立三十一下引后五经十一中言思极乐者由信成就于大乘道系念思惟极爱乐故十三非远非近等者由信举体全是真如远离种种差别相故此中示法略明十对一无长短时分相故二无增减断常相故三无尊卑差别相故四无因果能所相故五无起尽迁流相故六无上下胜劣相故七离劫非劫真妄相故八离位地外降相故九性非垢净十本绝得失由遣如是种种别相故结名为真实信心十四十信十信等者以信摄法无法非信是故十信具该诸位乃至邪定一切诸法无法非信又由此信体即真如故能周遍诸位诸法二是名下结会差别如是诸经有极促者谓即一念有极延者备历三祇余所经时短长不定亦有总不言其时者良由众生心品无边是故诸经所说各异亦由此信真妄相资妄则延促不同真则本亡时分如是深理贤圣境界故使学者应审思择三今此下正明所取谓前所引十五契经此论且依璎珞所说五显示发心因缘门二初示意标分二言劝下依标解三释初劝请因缘不定地者即目信心不动域者则指住位二救度因缘六道有情沦没苦海因兹发起猛利慈悲欲拔令其得安乐故三护法因缘言以种种方便等者若非善巧方法便宜虽欲扶持反增其损是故护法要随根宜相应契当若时若处无所失缺励力堪任令法久住由此事故发起大心匡正隤网不令即灭前则大悲利乐群品此则大智住持遗法。

　　六显示得益位胜门中初标征次列示后结合由十千劫炼信成熟得入大乘十住初心名正定聚成不退位所具十名总成五对一离怖得乐对二种性友分对谓信为手足智为灯炬依信发智如手执灯炬依信游境如足涉修途三入海居家对家者相续绍继义故此有多种所谓如境家行法家法性家等今既入住分见法身入如来室着如来衣行如来道相续不断故说安住如来家中四离凡出障对五摄生无碍对谓由信力故摄他从己无量人天悉皆遵奉随心所作转变自在悉无障碍故。

　　二已说下举劣显胜生解门二初结指二言举下随释二初举劣显劣形相门善根微少则举其劣小善种子复显其劣谓由此等善根劣故虽得遇佛兴供然犹倒求人天异求二乘微劣道果未能胜进大乘妙行二举胜显胜形相门二初正释谓求大乘深妙法者能求心胜所求法胜故说名为举胜显胜二若不下通妨中初问次答中有二义一望自境二望他境。

　　二自此下总明余义三初显信时无定二初标示二所谓下释成谓除璎珞余十四中极远三祇极近一念中间延促具如前引随缘等者因终具足不假长时信心即熟因缘若缺纵经多劫信心不生。

　　二自此下释发心因缘二初标征二列释中四一见佛因缘由观妙相知有殊因我不欣修云何能得由是勇猛发起大心二供僧因缘谓福田冥助令发大心故三惭愧因缘小教狭劣其可惭愧今不依彼故发大心四随兼因缘谓从他教而自发心故。

　　三自此下示不定形相二初标示二以何下释成言顺当者谓遇好时处及好师友众具无缺则便不退逆违反此。

　　二已说下第二重二种门二初结指二言复下牒释二初开问门二略说下答释门二初举数征问二自此下依义科释二初标示二言正下随释三初正智方便门言直心者离屈曲故谓以此心直缘真如由此方便发起正智二福德具足门言深心者谓即大愿由此方便积集福智殊胜功德三安乐成就门由大悲心拔众生苦与众生乐得安隐故三已说下发起问答决疑门二初结指分门二言前下依门释相二初前后相违难问门中初标征次谓上下引释谓上文说本觉法身一相无二则下文中唯应但以直心缘如不应复说深心集善后如本下合结。

　　二次说下开通会释消难门二初标总别门二就譬下依次第释七初正答决断彼难门三初开喻门二初标示二言宝下释相四初宝喻二性净喻三垢染喻四人众喻本论明文唯彰懈怠释师述释义兼精进由本论中影显示故二已说下合说门二初结指二宝喻下正合文中亦有四段对合前文昭然可见三已说下法说门二初结指令思二如本下合属归本。

　　二次说下修善行者得益门谓由行者断恶修善善法顺真自然成就甚深三昧以三昧力故无疑畏。

　　三次说下修行善巧方便门二初立四门二就第下解释义相四初一切修行根本门二初分门二言般下释相二初别释义相二初般若门谓由般若了知诸法无生无灭本来寂灭则于生死无所住着此则从假入空缘于真谛若不了知诸法实性妄着世间颠倒虚妄则受种种身心大苦今既见真离妄是故不住生死二大悲门谓由大悲观察诸法缘会而生业果不失则于涅槃亦无所住此则从空入假缘于俗谛若不观见缘生法有则便染着空寂涅槃乃堕二乘无为深阱今观业果不亡故起大悲摄化言大悲者拣小悲故悲者暂救不能真救大悲永救恒不舍离然有八异如佛性论此上二门互相资导虽知法空大悲力故不舍众生虽知法有般若力故不住生死空有无碍取舍自然即中道观缘第一义故无住道是行根本二以随下总示因缘由顺性故则前所修智悲二行得成无住二制伏恶业不生门此下三门各有二段示义结缘在文可了今此门中谓依二法制止恶业令不生故三出生善根增长门谓勤修五行增长信心故四誓愿无边平等门谓愿行相依摄生成果故三自此下显示殊胜中初标指次以何下征释体性广大无边际者横该十方故相用无碍无始终者竖通三际故欲令行者随顺法性意乐广大志愿弘深周于十方极于三际炼行度生无穷尽故。

　　四次说下显示发心功德门谓住位菩萨依相似觉此观心中少分得见真如法身依愿起行能示八相利群品故。

　　五已说下拣择上下显异门二初结指二言拣下释成二初拣异地上门中初标拣次所以下释成微细苦者法执分别恒流注故二拣异具缚门此位菩萨虽带无始有漏业果以无系缚业因果报令其定受唯由大愿方便力故无定齐限自在受生而非粗重业系所摄。

　　六已说下通契经文决断门三初结指标征二一者下引经述释五初文殊师利经中初引文后示义余之四经皆具此二十地菩萨亲证真如永不退转故名定分前四十心信解行向虽已成就生空自在然由未得法空正智而于诸禅现法乐等不能自在任运现前故名退分二本觉大悲经四处皆名为退分者四位初首各能退舍前位障故信心即是不定聚初能退邪定阐提障故发心始入贤位最初能退凡夫着我障故净心才入圣位之初能退三界异生性故金刚心位入果之初能退微细因地障故此则皆依所退彰名又此四位不能无始任运现前由被四障之所退故又此四心随位当初行相最劣由起后位广大圆满无边胜法则便退舍最初劣法位位节节所退舍故名为节退各彼中间名不退者信后住前住后地前净心之后金刚心前如是三位名为不退各于初位治粗重障故行相殊胜故未即退舍故理实中间亦有退义由持初心退相隐故所以不说三大证得经安即住义谓此心中分见法身永不转失大乘位故四五明经非退非进由果圆成无增减故非来非去由性常住无起尽故非出非入寂用无碍无定散故谓离出散入定相故十住位中说果满者由见法身无所少故一位即是一切位故知一切法即心性故本具慧身非他悟故五缨珞经谓第七住心方名不退始获大乘位不退地永不退入二乘地故已前诸心犹未定位故名退分三今此下会义合本论主但依缨珞经意谓入十住菩萨名信成就发心而会通经说住位有退者为护初学软弱根宜恐怖逼胁令勇猛故。

　　七次说下赞难发心功德门二初别显行相下生怖畏谓于二乘下劣道中生怖畏故上生怖畏谓于菩萨殊胜境中生怖畏故今信成就发心位中能远离此二怖畏故二以信下总结因缘由知诸法本来寂灭故离虚妄种种怖畏。

　　三从上下结指中初结成已释信成就门次自此下指略不解自余诸门今就本论略陈大概则有二门初明二种发心门二释两重问答门初中又二初解行发心门二证得发心门前门文二初总举解行叹胜门二别奉时法叹胜门初门云何谓即以此解行发心而望于前信满入解今此位中行满入向更深发心是故说言当知转胜次门有二初举时显胜门以是菩萨从初正信即信成就位在初住谓从信满来至此故第一僧祇将欲满者即世第一无间定时齐是若干皆名第一解行发心邻初地故云将欲满二于真下举法显胜门中有二初总后别总中于真如法深解现前谓即解胜所修离相谓即行胜别中六度皆具此二知性无贪谓即解胜顺修施度谓即行胜余皆效此行相可知。

　　第二证得发心门文中有三初发心因缘门二发心行相门三发心果报门初门又三初指陈位地门从净心地至究竟地举其初后超间中间即摄十地二僧祇劫皆证发心所历分量。

　　二证何下决择境智门其正体智证真如时心境冥然平等一味不可明其心境差别今此乃说由证境界而发心者以依转识俱时后得而作是说此智反观前所证理周遍法界与一切法为其实性则能获得多百明门种种功德因此发生生量喜乐由是境界发起称性广大愿海极其时处奉佛接物名证发心问二种细识心念未分如何乃言后得俱转答虽说智俱由极细故不可分其王所别异智亦识也识亦智也是故当知转识后得无有王所别异之相又转识者分别事识七转识故王所既分后得俱起此后得智始觉所摄岂与染识和合起耶然随净熏成于德质说其俱起亦无所失。

　　三是菩下显示胜用门四初摄法上首中有二初正明请法次唯为下显其请意二或示下随根延促中三初促次延皆先举用后显意后能示下结三而实下实行不殊中有四等一因等二行等三证等四时等四但随下应机殊行。

　　二又是下发心行相门有三种心第一真心远离邪伪分别见故谓即大智二方便心遍修福慧利群生故谓即大愿三业识心依止意生微细业识发胜心故谓即大悲表是菩萨尚有微细生灭之累不同果位纯净功德。

　　三又是下发心果报门中二初总中二初因位穷终次于色下果德彰显十地菩萨将成正觉于彼天处受大职位其所示身世间无匹名最高大十地论云现报利益受佛位故后报利益摩醯首罗智处生故二谓以下别中二初明自利行一念相应即无间道谓由始觉邻契本觉最近于果名相应慧无明顿尽即解脱道根本无明独力业相皆悉断尽显照诸法故名种智次自然下显利他德上明二种发心门竟其次释两重问答门二初发起问答决疑门中有二初开问门蹑前所说种智为问初且陈疑谓有虚空处皆有世界有世界处皆有众生有众生处皆有心行如是境界分齐难知次若无下正设难谓非直外境无边分齐难知亦复内尽心想云何可了次答曰下答释门中即有三门初立理正答门祇由内尽妄想心故能外广知境虽无边不出一心既证心原何所不了真心之境离于忘念故尽想念方始能知二以众下举非显失门中初明妄见有限之境次以妄下释成不见所由即明有妄见故有所不见三诸佛下举是彰得门言离见相无不遍者无妄见故无所不见心真等者佛心离妄体一心原无始觉之异故名真实然此本觉在生灭门中为妄法之体故云即是诸法之性一切妄法并是本觉佛心之相相既现于自体之上以体显照其相有何难了而不知也故云自体照显等故上文中辨佛报化之用则在众生心中今辨众生妄法即在佛心之上良以心源无二故得然也以同体智力起胜方便摄化有情故云有大智等。

　　二又问下因论生论问答问二初开问门谓即蹑前自然而有不思议业而发此问初且陈疑次云何下正设难二答曰下答释门中有法喻合文相可解。

　　第七论终。

　　三修行信心分二初结指分门二能治下次第作释七初能治所治契当门二初牒门征起二唱本释成二初唱本二牒释二初区分能所中初通示次所化下别指前因缘分但说被于五心中品从正显故二言契下决择契当二初标征二谓欲下述释二初信行别契二聚此分具宣四信五行令邪定聚修于四信令不定聚修于五行谓由二聚未信未修法尔异故二复次下信行通益二聚二人俱通修九法故。

　　二已说下信心品类分部门二初结指部或作剖二唱释二初唱本二作释二初标分二言直下随释三初直问信心品类门二直问修行品类门三就第下略答显示信心门二初分门二言总下释相三初总答门二总问门三就第下广答门二初标分二随释四初信本令心平等门谓信真如为法根本根本之信依境立名亦由此一信中最胜出生余故信即根本从用立名一切诸心谓业识等由无明力起成如是差别诸心今皆和会令成一味平等真如无差别理故二信佛欣有功德门谓信大觉欣求果位所有无量胜功德故三信法精进修行门法有四种教理行果佛依法有故诸如来咸共尊为父母师长虚空金刚性常坚故不能败坏不能生灭由是名为不动轨则如是轨则有大利益心言罔及故名殊胜于诸时处顺修诸度助成觉道信法进修所存于此四信僧令心无诤门因德钦人依人求法既闻法已必当求学令心和合无乖诤故。

　　三已说下修行方便善巧门二初结前生后二唱本作释二初唱本二作释二初标分二言总下释相五初总标答前所问门二通达总问所说问三略答建立门数门六度次第谓由前前引发后后及由后后持净前前又前粗后细易难修习为次第故今合后二以为一种故名五行诸论开者禅智体用所治障染所引果利各不同故此论合者互相资发力用胜故定慧双运离诸障故。

　　四略问广答散说门二初总别科分二第一下次第作释五初施门二初略问门二就广下广答门二初标分二言财下释相三初财物施二初正释又二初能施心无吝此依上根故言悉施本论通兼中下说故则云随力二何等下所施物有殊二初总标二类二就内下别明二相中二初内财物心识施者谓即心智令他役使运筹设䇿但成他事自更不复专用心智也为主故问智度论说搏食可施余食非色不可相与何故此中亦施无色答彼对求者馁乏正甚当面相惠但说搏食余食而无可与相故次外财物在文可晓二如本下合结二随应施随其所应除彼苦恼令得安稳即无畏施三教法施为说教法断疑除恼增慧破恶令趣果故。

　　二戒门二初结指科分二依门解释四初建立戒相标宗门谓以十善防禁杀等令不转故二成就戒品胜处门离喧处寂则得具戒三具足戒行不轻门谓诸篇聚是佛所制固当尊重珍敬修习四守护不令诽谤门护佛所制则具自利息世讥嫌则具利他已上四门初一即律仪戒中二即摄善戒后一摄众生戒又前三门并律仪戒谓初明戒相次持戒缘后护戒心其摄善法不离二聚故略不说。

　　三忍门二初结指科分二依门解释二初略忍伏我门此门义当耐冤害忍见有违缘调伏其心不行反报故云伏我二广忍无我门此门双具安受苦忍谛察法忍由观实相不见我人受乐不欣逢苦不戚则于违顺八种法中审察安受心不动摇故言无我荣财润己曰利损耗侵陵曰衰越过诽谤曰毁越德称叹曰誉依实德赞曰称依实过论曰讥逼迫侵形曰苦心神适悦曰乐不止于八故复言等。

　　四进门二初结指科分二依门解释二初通示精进门瑜伽显扬等论中说精进有五即是五种修行所摄一被甲精进欲摧勍敌先被甲胄即初发心修二加行精进加功用行极勇猛故即长时修三无下精进增其勇锐不自轻懱令卑下故即无间修四无退精进于善能成遭苦不屈即殷重修五无足精进坚固欣修甚深胜果不以少善生喜足故即无余修今论含具如上五种于诸善事谓即被甲发心修善虑值魔冤擐甲胄故心不懈退则双显示加行无退懈则所作缓慢退则弃舍其业由加行故不慢所作由无退故不舍其业立志坚强谓即无足志愿坚固气概刚强自利利他无厌足故远离怯弱谓即无下意解弘深趣向高大无诸下劣狭小心故二别释精进门二初分门二释相二初无障门谓能自䇿勤具足二利修因严果易成就故二有障门谓由先业使行难进故示方便令其离障此被初心下品人故。

　　五止观门二初结指科分二依门释相四初总标总释止轮门安住一中寂静性者摄敛其心在于一味真如静性不令出缘诸余境相故名为止标陀云主阿罗云伴止定为主观慧为伴互相依故奢摩他者翻为止品由定亦具观察用故复云观义二总标总释观轮门谓即观察因缘生灭通达遍知诸法相故此即反上观慧为主止定为伴相资而转毗䟦舍那此云观也三略释决择随顺门谓即定慧二法齐运止能息虑观能发慧由息虑故散乱之风不可倾动由发慧故愚痴之垢谁能障翳即由此二互相随顺是故说言具足不离四广释决择止轮门二初分门二就第下释相三初标列缘数二言住下辨示缘相文有十五初中空闲处者空则离诸諠嚣闲则息诸缘务虽则内因具足亦须外处空闲阓闹不干禅那易发静处有三缘务有四静处三者一谓深山岩谷艰险永绝人迹毁誉不关利名斯隔专心在道守志修禅是处为上二空寂处近城数里交往亦稀炼障安心是处为次三僧伽监独处一房不杂余事跏䟦正念是处为下此依出家菩萨修禅定处若在家者内袪贪恚外绝色声随处随宜固难局定缘务四者一生活缘经营商贾触事牵缠弃少取多治新换故身犹不定那得安禅二人事缘庆吊吉凶送迎宾侣唐捐事业枉费工夫世务犹妨岂能安道三技能缘医药卜筮射驭琴棋图𦘕方书咒术工巧虽称世俗才能实为圣道疣赘四学问缘读诵经论问难对酬力弊心劳妨禅费道夫以至人息虑达士守愚君子缄言声闻灭智劣道犹资于寂静深禅岂杂于喧嚣其犹风静波澄星月炳现如提婆达多虽讽六万像经犹不免其狱报盖由口虽诵经心常乖道苟能以教照心为禅定之龟鉴者非所遮也二中谓初习禅者得与师友同居炼行多即不许少即无妨今据上根故唯独一三中东方日出表本觉灵明西方明没如无明昏暗今令行者观真治妄故说居止东西两中南方大暑蚊蚤尤多北方极寒风雪频数增长寻伺习定为难古说寻伺名为觉观动转不定故置轮言四中毗刃罗虫未详其致五中干练伽摩伊陀耶者此云合集即蒸糊之类婆尼罗者此云散离即羹脽之类有仙性者能资定故如参苓定志蒜薤增瞋若此之类虽曰无情能令心识喜怒无定受食时节用自日中过中食者无有定故或随自心中欲受即受以资身故不应局定然则四五二种因缘衣以蔽形遮其寒暑食以充腹济彼虚羸衣食既安止观可就兼令行者心存所表以惭愧忍辱为衣用禅悦法喜为食然修行者根性有殊略分三品一者上根晦迹嵓阿不涉人事编茅为席结草为衣但资甘果清泉或复餐松饵柏专一禅寂更无余事二者中根但服三衣不盈不畜出聚入山被服齐整分卫乞食趣尔支身三者下根即许檀那供衣送食仍亦不得多求多积妨乱自行复扰信心但务资身常知止足今论令用二种之食三色之衣通被三根事无缺失六中结界因缘依神咒力防护定心魔鬼不入一俱卢舍谓一牛吼量然咒文词句有重叠一字过于十数今多此例大唐西域求法高僧传说释师特精咒藏时有弟子厥号难陀聪明博识清意斯典恐咒明散失遂便撮集可十二千颂自成一家每于一颂之内离合咒印之文虽复言同字同而乃义别用别自非面传心授而实了悟无因后陈那论师见其制作巧殊人智思极情端抚卷叹曰向使此贤致意因明者则我复何颜之有乎是知智士识己之度量愚者暗他之深浅矣准斯传说则有以见今论咒法文字虽同义用各异学者应知七中所用金宝等事此依行人具福德力诸缘毕备其或于此力微缘缺则随便宜亦非局定八中言说能乱定故九中座像谓即禅榻黄陀罗帝未详其语十中十事前七调身第八调息后二摄眼亦即调心虚空字轮未详其状意令于眼安住轮中绝视外境禅那易发调身法者若在定外行住施为悉应详审身或躁动气息随粗由息粗故心散难摄兼令坐时烦愦不悦常须调令缓急得所其欲坐时先缓衣带正身而坐半跏全跏便宜随意四体肢节前后摇动作七八返如按摩法次当开口吐去秽气当于身中脏腑筋脉有壅滞处悉随气出次当闭口唇齿之门才相附着举舌柱腭不令䑛𠻳复应闭目断其外光勿令紧急然后端身犹如贲石不得搔动举要言之宽急适中是身调相调息法者凡有四种谓风喘气息风则出入有声喘则出入涩滞气则出入犹粗息者出入绵绵不声不涩不粗不浊资神益道前三不可调调之必成患后一可调调之易定凡欲调之则有三相一者下着安心二者宽放身体三者于息遍于毛孔出入无碍举要言之不涩不滑是息调相调心法者凡有二相一者调伏散乱不令越逸二者当令沉浮宽急得所若于坐时心虑惛昧无所记录头好低垂是为沉相尔时应当系念鼻端住在缘中则治沉相若于坐时心好飘动身亦不安念外异缘此是浮相则宜安心下缘脐中制诸乱念其心则定如是要轨广如别说十一中出入禅定要在二时所余时中非所应故十二中言深智慧人以为友者此聚教授之善友故善友有三一者外护不拣缁素但能营理供给所须于彼行人不求过失不生触恼将护行人安隐进道是名外护二者同行谓量自力福智鲜微复念外缘邪魔炽盛非得善友拯引独力岂能孤进决须好伴更相䇿发不眠不散日有其新切磋琢磨同心共志彼此敬慕如视于佛是名同行三者教授能说般若是道非道内外方便通达障碍皆能决了示教利喜是名教授今论从胜但说教授十二中由印咒力有字轮现行者观察邪正不杂十四中言善林树者由观此树境雅心怡能生静虑故名吉祥十五中言字轮服膺膺谓𦙄臆故以字轮置方寸处以表行人修止定故三如是下明论该摄。

　　二已说下直示修行止轮门二初结指标征二列门解释七初存心决定门二不着身体门此修理观拣余事相五停心等诸观行故气息谓即数息念观形色则是白骨锁观空及四大并下心识即界分别观彼为对治着我之心令其分别士夫六界又上色言具通青等四种显色并下六界为十遍处所观之境如是等观皆治凡愚粗重病行又由气息形色心识皆是妄缘戏论显现今观法性一味无差止妄还真故言不依三不着心识门中初明不着遣除想者能除之想亦须遣拂诸想皆寂真如自现然不同彼灭尽三昧彼为粗动心心所法极劳虑故深生厌患欲求止息所以厌灭别无所观真法性故次自此下显因缘此则双显身心二门不着因缘是故说言以一切法本无相等四不着不着门重重遣拂至无遣故五集散会一门中初句集散次句会一六显示正念门外境唯心说名正念妄境既无唯心亦寂故复说言念不可得七不离恒行门谓不但坐时修习止观于诸时处观念相应无间断故。

　　三已说下修行止轮得益门谓止成得定除障不退故。

　　四已说下拣入不入分际门二初结指标分二言入下依科解释二初示义二初入趣意二不入意具六种过随有一种则不能入二如本下属文。

　　五已说下赞叹三昧殊胜门二初结指标分二依门释相二初体大无边殊胜门本论有三初标立次释相后结名二眷属无尽殊胜门眷属三昧名金刚者以表本末皆真实故。

　　第八论终。

　　四广释魔事对治门二初结前生后魔是梵音此云夺命能作夺命之因缘故亦心杀者以其能害智慧命故。

　　二演义疏文二初唱本二作释文二初总别标分二言众下次第释相二初略说略示总持门五初众生胜劣不同门三初标具缺二云何下释行相三今此下明本指。

　　二次说下能作障事假人门二初所治四境二初标示主伴二初举人标数二如是下指类结名二魔及下指陈名义二初指略魔外二鬼及下造释鬼神二初标指二言十下释成二初鬼三初列名字二如是下明作用三初示差别此有十鬼前三变现非情境界第一现色第二则现香味触尘第三变现能作四大四五六七第八第十现有情境此皆化现有质境界第九能现空无境界二如是下出因由三如是下显障碍二用之下辨增胜如前十鬼作用差别各随增胜建立名字实则于境更互能现如第一称遮毗多提则说名为作昼境鬼余依用立类此可知二十五下神二初列名字二此十下明作用二初示差别此所变现则胜前鬼谓能变作利钝有空专散坚固移转等境于中觉者及觉惑境即佛菩萨相似之境二如是下显障碍三魔及下料拣差别二如是下能治四相三初征列四门二言随下解释四相四初无碍自在对治此以慈顺认为功德是故名为随顺随转诸邪见类伏从如化者谓由行者顺彼所作令其心喜然后方便示以正法令离魔邪胜负不争实真道矣随见等者一切诸见皆是本有本觉气分由迷真故遂成颠倒若其随见有增损者则使本觉无漏功德亦有大小是故不应妄生厌骇二拣择别相对治此以智拒想作过失不应从顺故言反违三具足俱转对治此以慈智平等观察顺违同时得失一味故四无念无依对治此既无念彼何所依逆顺兼亡得失俱泯故由兹四行内袪诸障外摄群邪任运修禅永无缚累三如是下指广合结。

　　三显示所作业用门二初标列二门此初总门则属当文其次别门预指后段谓由魔邪两处释故此略后广总能含别作此指陈至下应悉二总相下略明总相二初标门二第一下释相二初现异类此文通说现六趣形不同下文差别显示鬼神多造四趣魔外多作天人业用胜劣从其类故二言等下现同类同品依正谓随所恼行人形类现其形仪一一相似若依若正悉同等故辽本论中正字作止理亦可通四显示对治行法门五因治之力得益门二合分三初结前标后释师于前显示所作业用门中说有总别总中有二一总相所作业用门如上已释为对下文广说广示散剖门中是其别故名为总相二通达对治行法门今当作释即是前标四五二门学者宜审二谓有下别释二门初当念唯心行法门即前标中第四门也此释本论当念唯心成对治行二无量下境界即灭得益门即前标中第五门也此释本论境界即灭终不为恼为所得益三是名下总相合结五次说下广说广示散剖门二初标分此由对前业用中总相略说故此名为别相广说。

　　二就门第下释相八初出现人相令信门二初显示所治二初标列二若外下释成二初能成六门二初征列六门二言造下释成六相二言造下所成三像二初总微二且作下别释三初造天人像六初造像门二初造九处二初总微释二谓若下别显示中文有九节各各分二初造像持明二数圆像具其所造像即以咒力次第咒成总别九处咒有前后像则顿成或先成总身后成支分咒文字画此方篇韵收录不尽捡阅无从来者不应檀为改易二若种下造心识中初付识持明后若此下数圆心具标竭那罗此云心怪由咒术力于所成根似有分别动作之相假说名心实则不分所以者何诸大菩萨尚不化心况此诸魔能化心识譬如医王知命将终即以妙药及明咒力令其终后身不分散不萎不枯威像视听与本不别当知此中虽有动作似彼医王无实心识或由咒力请其所事自在天等暂来栖托亦如大乘安像经说共于寺舍殿塔之内造诸尊像仪相已圆即诵神咒奉请诸佛安止像内诵咒既毕而启请言如一切佛安住睹央陀天亦如佛在摩耶胎藏愿佛慈悲住此亦然准斯理例恐彼亦然故有祸福动作等事二祷祀门二初征起二以神下释成三初显其祀意二祷祀下明其祀事谓歆享祭祀而随所乐求三今以下明其定要谓由祷祀经久得住故三神咒门二初征起二所谓下释成三初总标二事二若为下别明二相二初明庄严二若为下辨往来三今以下结成门要谓此门中欲以乐具严像身分及令其像轻举自在依此咒门四诵经门为增威故五阿呼门为成事故六劝请门为述意故。

　　二次说下造菩萨像二初标指通别二别相下唯明别相二初造像门二初寄问生起二若为下依义释成二初造九处即前九段文各有二初造像持明二数圆像具二造作下造心识中二初付识持明后数圆心具二诵经门。

　　三次说下造如来像二初标指通别二造像下唯明别相中初总指根心后别明咒句二初所加咒句二付心别咒。

　　二次说下解释能治三初别治三像三初对治天像门二初邪正杂乱问二解释下六门除遣答二初标列门名二言咒下显示治相六初咒知根坏不坏门中初诵外道邪咒后诵内教正咒见根增损则知真伪诵神咒相即诵前文外道造像所有咒句数量法式如前不异余之五门文相皆显何故此咒不造圆珠不系发抄邪正区别法应尔故又详此行状非必实魔逼胁行人炼成正道维摩诘说作魔王者多是住不思议解脱位菩萨由此故现少差令知邪正不杂二次说下对治因像门中有二文相明故不别开释三次说下对治果像门中二门准上二有外下通治众像二初问治方轨外道变现岂止前三亦能造作殊形异类欲明治法故假问起二谓有下答依神咒二初标咒征起二谓彼下引经释成二初文殊启请二于是下善逝敷陈中初标深诫听次文殊下显胜宣明后若此下依明获益末世行人福智微劣文繁则倦事简方行今通治妙门则正契时病妙祥请问意在于兹欲离魔邪宜应诵习三如本下合本结成。

　　二次说下出现言说乱识门二初总示自此第二门至于第六门俱是所治其七八二门是能治二所说下别释三初说陀罗尼门中释师别加能治神咒余门并在后文对治次说因果二门之中文各分三初纵夺显说次征释说意后合属本文。

　　三次说下得三世智惑人门二初标指征起二所谓下依义释成中二初令达过未后令达现在四不离世间缚着门外道邪论能缠缚故五心性无常生乱门中及无性者令至阐提无种性故六令得邪定非真门外道邪定非真实故七劝请行者离邪门此门通治出现言说乃至邪定五种邪执由智观察不生取着则能对治一切障故八拣择真伪令了门此则别治得邪定门外道所修二十一种邪伪三昧皆是世间见爱我慢今修真如真实三昧是出世间说言不住见相等故是则真伪可以了知令修禅者无所惑乱。

　　五已说下赞叹三昧功德门二初结前生后二演义疏文二初唱本论二作释文二初分门二言总下释相二初总标门二散说下散说门二初标分二言总下释义二初总问二就别下别说三初标征二一者下列释十种功德初一由定蒙加次四依加离障后五成行不退三如其下劝修。

　　第九论毕。

　　六两轮具缺益损门二初结前生后二演义疏文二初唱本论二作释文二初标门二就第下随释六初示缺观止轮失门三初举数标征二一者下依次释相由缺观故有四过失一中嚤键诃尸此云气盛凡炉如入窑室熏极心昧二中阿那毗提此云风病三中婆多诃弥尸此云无根三是故下结劝俱行。

　　二已说下显示修行观轮门二初结指分门二就初下依门释相三初苦相观中初标示但有二苦苦苦相显故论不说次言坏下释成二初坏苦中初示行相有为净者世间事定等名清净贪瞋邪见等名不净如是二种互相映夺苦相随转故言坏苦具足等者诸无为法具众德故相俱转故名为具足一切世间诸有为法戏论相故妄分别故名为妄想有为世间如是二种互相破坏则令行人发生苦解又外器界四大六尘日月星辰山河草木一切万像悉皆具足故名具足内有情界所有根识种种诸法皆是妄想故名妄想如是内外互相陵夺发生坏苦此上二类坏相在境苦现于心故名坏苦又此诸法互相破坏非安乐相便名坏苦不必心缘方名为苦不同行苦随缘起灭非寂静故名之为苦次若修下明观益二行苦者以是迁流逼迫义故二无常观约三世说各有法喻三不净观自他不一故言种种杂秽充满何净之有审谛观察则离贪欲。

　　三已说下缘众生界立愿门二初结指分门二言缘下依门释相三初缘众生作思惟门二建立誓愿遍布门文相皆显。

　　四已说下两轮俱转不离门三初承前问后二谓具下引教遣疑三初标指经说二尔时下正引其文二初文殊启请二尔时下善逝敷宣二初来听许说二于是下演偈开迷三初举喻明前颂四句句各一喻次颂四句如次释成二若具下依法合有十三句初三句按法总指后十句通别配合前文四喻最初一句通贯四喻中间六句明前三喻喻各二句后三句合前马喻三是故下劝双行三今此下决择经意二初征起二谓为下释成有五束为二段初三约境明后二依心解初中有三明其止观寂散俱行有空齐照理事双观故皆说言不相舍离后中有二初约对待相收后约融即一体三如其下劝思合结。

　　五次说下显示两轮所治门中二初止轮所治后观轮所治。

　　六次说下总结两轮俱转门缺则成过俱则成德。

　　七已说下劝劣向胜不退门二初结前生后二演义疏文二初唱本论二作释文二初分门二言显下释相七初显示趣向假人门中前四心者前三种心诸教俱同其第四心所说不定有以定心为第四有以慧心为第四今怖劣求胜惧有退转良由缺慧无勇猛故应以定心居乎第四或由无定生于怖畏慧居第四义亦可通如是四心从初唯起下品熏习未能胜进所以欲退。

　　二归依所学教法门诸佛所师所谓法也自因至果之所游履故名大道。

　　三厌恶处所退信门二初标列退缘二言国下解释退相中初国土后胜缘初谓恶缘多故欲退后谓胜缘少故欲退娑婆梵语正云索诃此翻堪忍谓诸菩萨行利乐时多诸怨嫉众苦逼恼堪耐劳倦而忍受故因以为名法华会中诸阿罗汉各自誓愿他方国土广说此经所以者何娑婆国中人多弊恶坏增上慢进心面者以对境故随请心镜有本作清传刻者误。

　　四如来方便殊胜门中胜妙方便具通愿教谓如西方弥陀如来本愿摄受此土释迦说教诱导皆方便故然念佛求生实为要道昔人述释而有三门一明加行二彰根本三显胜利初加行者方等经说有诸菩萨若在家若出家具修四法则能得是念佛三昧一不坏信心二不破精进三智慧殊胜四近善知识复有四法成就三昧一乃至于刹那时无众生想二于三月内不暂睡眠三三月经行唯除便利四若于食时布施以法不求名利无望报心又有四法一劝他见佛二教人听法三心无嫉妒四劝发大心复有四法一造佛形像勤行供养二书写是经令他读诵三慢法众生教令发心四护持正法令得久住此三昧者亦名佛立由三昧力建立诸佛炳然显现现前立故然诸行人修习诸行有总有别若夙植胜善现过强缘则能具修如是诸行若德薄垢重中下之辈则于前行四四别修皆得成就如是三昧若不尔者经中何故于前诸行四四别说由是而知总别修习皆得念佛三昧现前二彰根本略有二类一摄心别念二纵意宽缘言别念者十方净土无量无边富乐庄严莫能殚纪若非的指一方令人归趣则心驰志散难以欣生由是如来愍诸含识或宣妙喜或称极乐现宝土于盖中融刹海于尘内方等经说若有四众欲求生于西方净土先当忆想弥陀如来从此西过百千万亿诸佛国土彼有世界名曰安乐弥陀如来现今在彼诸大菩萨周币围绕处大众中说法教化然求生者端坐系念专心想彼阿弥陀佛如是相好如是威仪如是大众如是说法一心相续次第不乱或经一日或经一夜如是乃至七日七夜是人必睹弥陀如来微妙相好亦闻彼佛转妙法轮亦见彼佛众会围绕如是行人虽未获得天眼天耳一切墙壁及与诸山不能为障又虽未得神通往诣三昧力故而见自身在彼佛土听闻妙法决疑请益忆念修行命终之后得生彼土此经虽说但观西方弥陀一佛所获功德与观十方一切诸佛正等无异大灌顶经说若有众生系念思惟无量寿佛与观十方诸佛如来功德齐等彼文意说虽即行人归心未普但念一佛由诸如来悲愿等故皆于此人齐垂护念故令是人获多功德如曾参行孝众母咸思子胥怀忠诸侯共美事可类焉二纵意宽缘者谓诸如来望诸有情夙世因缘有共不共或有一佛多人有缘或有多佛一人有缘众生望佛通别亦尔此门意者由其夙善难可测故又令观心极宽广故故令遍观十方世界无量诸佛方等经说有诸菩萨若从他闻有佛世尊随何方所即向彼方志心顶礼正念不乱欲见彼佛应念即见彼佛形像或如琉璃或纯金色此经泛说方所不标名号大灌顶经则具彰其佛名刹号文多不录如是菩萨观东方时见多诸佛百佛千佛如是乃至那由他佛不假作意自然现前南西北方四维上下所现多佛亦复如是由三因缘得见多佛一念佛三昧二彼佛加持三自善根熟具足如是三因缘故即能明见彼诸如来如是观行少时分多时分长时分少修习多修习极修习则得圆满佛立三昧三显胜利谓由行者修习如是念佛三昧后命终时预知时至心不颠倒正念现前十方诸佛亲来迎接或复摩顶或复授手赞叹行者令心欢喜随意往生十方净土即得成就无生法忍行人修习念佛观时若有众毒及以兵仗一切水火恶王县官能伤害者无有是处设令堕落大劫火中三昧威神彼火即灭速得圆满六波罗蜜三明十力一切功德取要言之三世诸佛皆因获此念佛三昧速能成就无上菩提功德无边广如经说然此论中四五六门泛令念佛即前所谓纵意宽缘一切诸佛其第七门引经证说专念西方阿弥陀佛以狭证宽即前所谓摄心别念之观行矣如是诸门文相明故略不开释。

　　三已说下申明观结分二初结前生后二演义疏文二初长行劝修获益二初唱本论二作释文二初分门二言举下释相八初举前所说总结门中有三初示义次何故下通妨后如本下属文初重八法总中总故说名为本余法即目二十四种分离别相故名为末则此总言结前八种兼收余法无所缺失。

　　二举益劝人令修门中二初示义次属文此门备举因果利益劝物今修谓依三慧定至觉道。

　　三显离疑信功德门中二义如前甚深极妙广大法门谓即两重所入能入名法门故两重所入望能入门极深妙故两重能入皆悉各各能广自法能大自法能为自法作名义故行者既闻如是法门则离疑畏等四过失则发决定等四行德本论举中影兼初后但云怯弱释师具述过德各四劝进行者由能如是离过具德故感诸佛亲所授记。

　　四比类为对示胜门中亦二大千行善德虽极多有作有穷故如芥少分食顷观法功虽至鲜称性无边故如界尘数以之对挍胜劣可知。

　　五举受持功赞扬门中亦二初中又二初受持功胜次若假下宣扬莫穷中文复有二初举胜况劣次一日下以少况多诸佛菩萨能说舌端所经劫数皆以十方尘数为量如是皆以异口同音赞扬其人一日一夜中间受持所得功德辩才有尽功德匪穷所以者何以所持论称性说故所生功德亦如法性无有边际故佛菩萨称扬靡逮。

　　六举诽谤过令怖门二初示谤罪报二初正示二是故下结劝二自此下释重因缘断三宝种无续期者邪见断善而有二类一因力邪见所断善根地狱死时其善方起因势尤重经久始续二缘力邪见所断善根地狱生时其善即续本无恶心现缘逼恼忽生邪见由卒起故势分疾歇善亦早续今论说言无续期者由诽谤者害己兼人罪重时长不能出离欲垂警诫故作是说。

　　七殊胜广说离谤门中二初示义中文复二意初明殊胜为因果甚深之本后彰毁谤断自他信入之原三世诸佛皆依此法已今当得涅槃果故三世菩萨已今当成清净信故若于此法生不信心如上所明自他因果一切顿失是故行者应当信学。

　　八是故下总结修行劝人门此中劝思如上所说赞谤德过择善从之。

　　二已说下偈颂结说回向二初结前生后二演义疏文二初唱本论二作释文二初分门二释相三初摄前所说总结门二初标门劝观二诸佛下依义牒释二初通总摄前所说门二初总标征二言诸下别解释三初释诸佛二字二初解义二会违前中二初牒文属法谓举人显法以彰胜劣诸佛则举能依之人不二以自所依之法人由法有法作人依故举彼人而显此法形于彼佛其德胜者不二是总故为能或诸佛是别故为所成总为别所依别为总所成总别相形胜劣斯隔举劣显胜故取不二如是菩萨二乘异生所依总体咸曰不二但云诸佛从胜而说二大本下引教证成谓由不二摩诃衍法性德周圆功能备足具深具广立以海名圆名通贯所余门法今超于彼故复言圆此法殊胜得诸佛者得成就义由法周总则能成就一切诸佛及菩萨等然此法体本自圆成非由修因断障而立斯则诸佛证而不得凡愚迷而不失由人于法微劣故尔。

　　二若尔下会违二初举违文此举摄持之文难前成就之义由三世间摄尽诸法所谓理事因果人法依正一切皆是三世间摄则圆圆海亦皆不离三世所摄彼卢遮那复能摄持三世为体既尔何故前说诸佛不能成就圆圆海耶二庐舍下伸会释摄不摄者此有二门初差别平等门后依持成就门初门云何谓初器世间所依依报余二世间能依正报众生世间辅翼之伴智觉世间导化之主如是依正主伴虽各差别佛能遍统名摄三世又斯三世本来融通一味平等常依常正无依无正即主即伴非主非伴自在无碍不二无差不可言其能所摄异大本依后分流用前故彼此文不相违背后门云何谓初器世间佛能依止余二世间佛能住持由悲智德持自他故又斯三世器由业致生自妄分皆依无明迷真而起非是诸佛造作建立广略二经各依一势故不相违由是彼佛对三世间差则故依持故则名为摄平等故成就故不得名摄分流依前大品依后故论说言摄不摄故。

　　二释甚深二字微妙至极曰甚幽玄匹测曰深谓由本法该罗万有笼驾十方众圣心源诸佛智海言语道断心行处灭各对自门彰甚深称。

　　三释广大义即十六门能显本法与彼本法而作名义谓由本法微妙甚深是故不能自广自大依能入门方能显示自所入法广大义故。

　　二已说下显示能说字相门二初结指二言我下释成二初牒属字相二何故下征释因由。

　　二已说下絓舒功德令广门二初结指絓者展也二言回下释成二初明回向二初牒又示回向二以何下依义显因由回向三处即颂文中如法性字字各当一真如即照之寂本觉即寂之照一心寂照双流又一心是所入本法如觉即能入门法谓欲令含识依门入法故二如是下辨利益中而有三喻谓一尘置地皆为厚载之功一水入海等同润益之德小有合空而无分量之别一多即入无碍融通论主本怀所存于此。

　　三已说下施于众生普利门二初结指二释成。

　　三激物流通分二初举人法以总劝后约益损以别劝前中二初举人显位欢喜大士释师自指位居初地初获圣性具证二空能益自他故生欢喜然陈己所证能无矜衍乎以勖物生信不容隐匿故位前十信根不定故喻若毛头三贤已去大乘位故名之为角贤位之后有四加行谓暖顶忍世第一法明得明增印顺无间功德显现立以生名相好庄严复彰华称释师既越故曰已超得入此地已经第一僧祇大劫故言粗满方当第二无数大劫次第进趣故云始入楞伽经说南天竺国中大名德比丘厥号为龙树得初欢喜地即其证也。

　　二如宜下按法覃功二初通称本释二初约人起行二汝等下依行成德梵书伊字以喻三身不纵不横不并不别阿耨达池出四大河如大涅槃具四胜德二我从下别叹本文二初龙宫遍窥述目尝览百亿经故二如是下宝𠕋具摄显今摄造义无不备。

　　二有善下约益损以别劝三初示持毁二初受持德广亦二初举捧诵二何况下况思惟二有善下谤毁罪深二是故下劝修学三当愿下启誓愿。

　　释摩诃衍论记卷第六(终)
