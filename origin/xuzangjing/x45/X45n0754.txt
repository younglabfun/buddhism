卍新纂续藏经第 45 册 No. 0754 起信论一心二门大意


　　No. 754

　　起信论一心二门大意

　　杨州　智恺　作

　　夫一心法界者非理非事以非理故举体起万像之事以非事故全体成一味之理以成一味故性相平等名真如门以起万像故因果差别称生灭门以平等不异差别之平等故真如门内亦摄体用因果矣以差别不异平等之差别故生灭门中亦示自体性净也所以二门之中各摄诸法然则证斯一心之源者不动一身而遍十方之界入其普门者无移一念而穷三企之劫文殊法王恒居因位而犹称觉母观音大士既成果德而更徊恼界余幸生东隅仅会遗典虽慨不见佛而庆闻幽宗卒下愚之情括圣上之迹作四句之颂述二门之旨庶几悬乎日月传乎旷代矣则作颂曰。

　平等之平等　　平等之差别　　差别之差别
　一心流转门　　差别之差别　　差别之平等
　平等之平等　　一心还源义

　　释曰最初句中上平等者是一心法界诸法之总体诸法之中实贯于二门以为宗肝故论云依一心法有二种门一心真如门二心生灭门此二种门各摄一切世间出世间法等又云心真如者一法界大总相法门体也既总体而平等故名平等下平等者是心真如门情非情之通体净不净之等依其一心法界举体寂静远离名言毕竟平等更无能所之差别何有性相之殊异故论云是故一切法从本已来乃至毕竟平等无有变异不可破坏唯是一心故名真如既通体而无别故名平等问一心与真如是有何异邪解云一心法界者括因果理事而为中实是名一心心真如门者因果理事平等一味寂名言而为通体是名真如然则一心总理事而非理事强号之曰一心矣真如直尔就理体而寂名言假名言云真如矣。

　　第二句中上平等者还真如门也下差别者生灭门中性净本觉谓一心法界虽自性不动而随他动转诸法自体而似各异不动平等而成差别譬如水波故云差别故论云心生灭门者依如来藏故有生灭心又云自体本觉也。

　　第三句中上差别者生灭门中自体本觉也下差别者生灭门内无明业相等也谓随染本觉不失自性不动而随他无明薰动而变成业相转相等恒沙万像故云差别故论云以依不觉故心动说名为业觉则不动动则有苦果不离因故等又经本云不思议薰不思议变是现识因等又有经云一味药随其流处有种种味等问性净本觉与随染本觉有何差别又随染本觉与根本不觉亦有何异邪解云如来藏心自性不动义名性净本觉即藏心随他动之义是名随染本觉自性动义名根本无明譬如湿性之水是自性不动不失湿性故随风之波是随他动义变动波浪故其起浪之风是自性动义能令动水故一心之藏亦复如是自性不动故从本是佛耳随他动故犹如凡夫故证一心源之时息随他动之凡愚成四智圆明之正觉依之正觉之智灭自性动之无明如风止时波即归水风是永灭准思可知。

　　上来三句明一心流转义故第四句结云一心流转本际经云即此法身流转五道名为众生又有经偈云无明力最大能动一法界遍生死等。

　　第二行最初句中上差别者恒沙万像也下差别者还是自体本觉也谓此无明所动众生之心因本觉内薰之力缘佛菩萨善友之力初信一心之本源还起本觉之净用故更还云差别之差别故论云以此妄心有厌求因缘故即薰习真如自信己性知心妄动无前境界修远离法等。

　　第二句中上差别者还是性净本觉也下平等者更亦心真如门也谓既信己性之一心其信心决定是名十信位此十信之位既起决定之信依此信故更解一心之源其心解决定名十解位此十解之位既起决定解依此解心发起随顺一心方便之行其行决定名十行位此十行之位所修之行既顺一心源无所不遍故以广大之作意总摄所修之行回向三处谓法界理及诸佛界并诸众生界是名三处是回向决定名十回向以此回向决定故成四善根位决择分善此善根决定名四善根以此善根决定故世第一心无间即入初地见道之位最初随分证一心之性此一心之性无所不遍故名遍满法界既无所不遍故名平等故论云以如实知无前境界种种方便起随顺行等。

　　第三句中上平等者还是心真如门也下平等者亦是一心法界也谓既见道之位初证一心之性渐次修远离之法还到金刚之位三企之行穷一念之间圆智斯起无明即灭成自然业起不思议用是名究竟觉是究竟觉名始觉佛斯则究竟觉一心理故始觉之智还同本觉既以始本无二故冥合真如寂静一味故论云以始觉者即同本觉又云而实无有始觉之异以四相俱时而有皆无自立本来平等同一觉故既本觉智冥合真如法界一相无能所殊还尽一心之源得遍满之身是名一法身斯一大法身穷十方而无不遍亘三世而无不到一切众生常见而不知故朝夕唱云敬礼常住三宝故大经云十方诸世界一切群生类普见天人尊清净妙法身又云无尽平等妙法界悉皆充满如来身无取无记永寂静为一切归故出世又此论云离念相者等虚空界无所不遍法界一相即是如来平等法身等。

　　上来三句明一心还源义故流转本际经云即此法界返流尽源说名为佛所以第四句结云一心还源义。

　我仰马鸣同体悲　　略颂一心二门旨
　所得功德施群生　　随顺法界达流归

　　起信论一心二门大意(终)
