卍新纂续藏经第 45 册 No. 0771 释摩诃衍论疏


　　No. 771

　　次第属当释本论文删补三卷别行疏上

　　释摩诃衍论十卷

　　龙树菩萨　造

　　沙门　法敏　集

　　不动本原论。九甚深玄理论。十大乘起信论。如是十论其数虽别殊。而建立其种。而数同一种焉。

　　次说藏差别。藏有几数几藏所摄。摩诃衍论何所摄耶。颂曰。

　或五十一藏　　或唯十如经　　总三藏所摄
　论或通或别

　　论曰。五十一者。别因果故。表功德故。引行者故。金刚契经说。佛子我当为汝无碍言辞。宣说开示五十因藏及一果藏故。或有十藏。一者唯立一藏总摄诸法。谓法界法轮藏。圆满契经。说一切众生所有言音。莫非如来法轮摄故。二立二藏总摄诸法。谓声闻藏及菩萨藏。总持契经说。法门虽无边。不出二种藏故。三立三种藏。总摄诸法。谓如来藏。光明契经说。过于恒沙一切诸佛。唯当宣说声闻法藏菩萨法藏如来法藏。更无余道故。四立四藏总摄诸法。谓加补特伽罗藏。道品契经说。佛子谛听为汝解说。仁藏义藏礼藏智藏及与信藏。并声闻藏及菩萨藏大觉藏。所以者何。一切行者渐次转胜次第之法故。五立五藏总摄诸法。谓加天藏。天子契经说。佛告邪论。不可言说清净报空。我为大众广大宣说净藏人藏并二乘藏一切诸佛大觉法藏故。六立六藏总摄诸法。谓加捺落迦藏。怖畏契经说。我不动坐分别宣说八万四千捺落迦藏。如前所说五种藏故。七立七藏总摄诸法。谓加魔罗鸠多耶藏。班母契经。说我今实言为班母等一亿七万三千大众。分别宣说五万一千三百二种鬼神道藏。如前所说六种藏故。八立八藏总摄诸法。谓加键婆陀那䟦藏。龙王契经说。难陀龙王发八千问。问于如来。佛开十亿傍生道藏。如前所说七种藏故。九立九藏总摄诸法。谓加器世间藏。世界契经说。尔时世尊告树神言。善哉善哉。如汝所说。若欲闻者。我今为汝分别演说所依止藏。如前所说八种藏故。十立十藏总摄诸法。谓加杂乱藏。音声契经说。我今开示八种杂藏。如前所说九种藏故。如是诸藏总摄十亿八千法藏。根本三藏或摄十藏。云何为三。一素怛蓝藏。二毗奈耶藏。三阿毗达磨藏。摩诃衍论或诸藏摄。或唯阿毗达磨藏摄。是故颂言。或通或别。通谓总通。别谓简别。持其行法随应不失。所以立名曰藏焉。

　　次说经差别。有几数几经所摄。今摩诃衍论何等经为依。

　　论曰。凡集一代种种诸教。有一百亿部。如是诸经总十二部摄。云何十二。一修多罗。二祇夜。三毗伽罗那。四伽陀。五忧陀那。六尼陀那。七阿婆陀那。八伊帝曰多伽。九阇陀伽。十毗佛略。十一阿浮陀达磨。十二忧婆提舍。摩诃衍论所依本经。或通或别。通谓总通。别谓简别。摩诃衍论文狭句少甚极微少。何故无量无边契经之海通为依耶。如婆萨伊伽诺故。如标多罗呾提故。是故无失。别所依经其数几有。何等名字眷属各几。颂曰。

　总一百契经　　光明大觉等　　初五十各百
　后五十各千

　　论曰。摩诃衍论别所依经。总有一百。云何为百。一光明大觉经。二甚深顺理经。三金刚三昧经。四诸法无行经。五树林说法经。六无尽一地经。七清净如如经。八自性自体经。九大乘同性经。十阿梨耶识经。十一果圆满经。十二虚空等经。十三三三昧经。十四一心法经。十五本性智经。十六真法界经。十七摄无量经。十八最上极经。十九维摩诘经。二十楞伽王经。二十一中实经。二十二无始经。二十三十因经。二十四轮转经。二十五慈云经。二十六器心经。二十七无位经。二十八贤圣经。二十九隐密经。三十华严经。三十一大品经。三十二寂灭经。三十三圣轨经。三十四遍缘经。三十五熏习经。三十六佛性经。三十七玄理经。三十八楞伽经。三十九本业经。四十蕴高山经。四十一归本经。四十二真修经。四十三八德经。四十四佛慧经。四十五缘起经。四十六一体经。四十七白佛经。四十八大海经。四十九无相经。五十遍真如经。五十一十种如来藏经。五十二三身本有经。五十三八识通达缘经。五十四众生身等法经。五十五诸佛无尽藏经。五十六赞叹不善品经。五十七诸法同一相经。五十八一体大悲观经。五十九如如本智慧经。六十尘尘法界刹土经。六十一轮转本际经。六十二法界法轮经。六十三大智本有经。六十四平等法界经。六十五四相常住经。六十六真如一相经。六十七流转不动经。六十八寂静涅槃经。六十九通达音声经。七十如来自相经。七十一夫人经。七十二法门经。七十三八喻经。七十四中在经。七十五总持经。七十六不动经。七十七天智经。七十八道智经。七十九本觉经。八十大无量经。八十一自然本果经。八十二甚深法藏经。八十三一道清净经。八十四十种妄想经。八十五法门显了经。八十六境界圆满经。八十七光明实智经。八十八因果同体经。八十九心神不空经。九十真智无生行经。九十一无碍解脱经。九十二随缘增长经。九十三法性实际经。九十四广大虚空经。九十五本因缘起经。九十六诸法无为经。九十七本来清净经。九十八修行道地经。九十九不修具德经。百摩诃萨云若经。如是百经眷属。如次初半各百。后半各千。举经之目。属论之纲。下当随文开示显说。

　　次当说造人。契经异说其数几有。今马鸣师何所摄耶。颂曰。

　总有六马鸣　　契经异说故　　然随机应故
　无有相违失

　　论曰。凡集一代诸契经中种种异文。总有六种。一大乘本法契经说。无上大觉尊。说入涅槃缘。马鸣菩萨。即从座起。顶礼佛足。合掌恭敬。向佛世尊。说偈颂曰。

　大慈满足无上尊　　无边劫海备万行
　唯慈悲群生类故　　而佛自言入涅槃
　我及一切诸大众　　冥冥而乱失心神
　大慈满足世尊尚　　弃自子等往异界
　况我慈悲未满足　　随佛往异界谁谤

　　尔时马鸣说此偈已。睹佛眼精。徐自命终。二变化功德契经说。尔时世尊告马鸣言。我灭度后三百余岁。汝当承我加力。以种种方便法利益安乐末代众生。若我不加力。汝当不能自。三摩诃摩耶经说。如来灭后六百岁已。九十六种诸外道等。邪见竞兴。毁灭佛法。有一比丘。名曰马鸣。善说法要。降伏一切诸外道辈。四常德三昧契经说。佛灭度后八百岁中。有一智人。名曰马鸣。或外道众。或佛家众。破诸外道建立佛法。五摩尼清净经曰。佛泥洹后一百余岁。马鸣大士出现于世。守护正法。安立佛幢。六胜顶王契经说。如来成道第十七日。有一外道。名曰迦罗诺鸠尸摩。变化其身。作大龙王。出现八万六千头八万六千舌。一时发起八万六千相违难问。问于如来。如来即作百重答说。通彼切难。如是问答已。佛告龙王言。善哉善哉。马鸣沙门。为护法城故。以破坏相建立佛法。耐也。常如是修。常如是行。勿小游行。普遍游行。于是龙王以其本形舍畜生相。无上尊前顶礼和南。以欢喜貌。向佛世尊。而说偈言。

　善哉善哉言　　经听于我闻　　假耶实耶自
　极疑于我心　　我非畜生身　　或非外道众
　而赞化为生　　变化如是形　　世尊如镜知
　我没于是界　　出于余世界　　如教普游行

　　尔时马鸣说此偈已。如入禅定。入于寂室。是名为六。如是诸经各各别说。随机现应无相违过。马鸣菩萨当何位人。何域诞生何因马鸣。颂曰。

　本大光明佛　　因不动中位　　西天竺出现
　从过去立名

　　论曰。马鸣菩萨若克其本大光明佛。若论其因第八地位菩萨。西天诞生。卢伽为父。瞿那为母。同生利益。过去世中有一大王。名曰轮陀。有千白鸟。皆悉好声。若鸟出声。大王增德。若不出声。大王损德。如是诸鸟。若见白马。即出其声。若不见时。常不出声。尔时大王遍求白马。终日不得。作如是言。若外道。众此鸟鸣者。都破佛教独尊独信。若佛弟子。此鸟鸣者。都破外道教独尊独信。尔时菩萨用神通力。现千白马鸣千白鸟。绍隆正法。令不断绝。是故世尊。名曰马鸣。

　　已说人别相。次唱本作释。

　　本曰。

　归命尽十方　　最胜业遍智　　色无碍自在
　救世大悲者

　　论曰。此一颂中即有二门。一总摄一切众命门。二归向圆满大觉门。总摄者。通摄一切十方世界中诸有众命根故。归向者。用如是众命。归仰于满足大慈悲人故。如本归命尽十方最胜业遍智色无碍自在救世大悲者故。论师举几德。赞叹大觉尊。各其相如何。颂曰。

　总八万四千　　四十八种德　　最胜等各十
　智无碍各四　　及八万四千　　色相差别故
　功德虽无量　　终不出此数

　　论曰。尔时马鸣菩萨。总举八万四千四十八种功德。奉仰赞叹无上大觉。佛果满位中功德净品。虽有无量无边。而终不出数量。是故马鸣总相赞叹。云何为八万四千功德。色相差别故。成八万四千。云何为四十。最胜业遍各十种故。云何为八智及无碍各有四种故。云何为十最。一超过最。远离二乘地故。二出离最。永离三界域故。三对治最顿断四住地故。四厌离最。已过五蕴聚落故。五离爱最。永别六道岐故。六威德最。胜退七恶军故。七兵众最。皆尽八邪林故。八智慧剑最。决断九结科故。九解脱最。断除十缠绳故。十勇猛最。摧伏九十六种外道故。于契经中。十种第一。云何为十胜。一力胜。具足十力故。二无畏胜。具足四无畏故。三不共胜。具足十八不共法故。四道品胜。具足三十七品道故。五变化胜。具足百千种变化故。六言音胜。具足八十八种梵音故七。端严胜。具足三十二种丈夫相故。八吉祥胜。随作境界处出生增长功德善根故。九难得胜。于三界中独尊一故。十住处胜。所居宫。殿以九万八千微妙圆满而所庄严故。于契经中。十种殊胜。云何为十业。一自然业。所作自在故二平等业。教化利益无差别故。三相应业。随机出现故。四具足业。圆满福智二资粮故。五无尽业。无边际故。六同生业。随趣受生故。七无著业。远离尘累如莲华故。八依止业。作归依处如大地故。九无厌业。摄生无穷如大海故。十通达业。无有障碍如虚空故。于契经中。十种作用。云何为十遍。一根遍佛诸色根各各周遍法界故。二识遍。佛诸心识无所不达故。三境界遍。圆智所缘无分界故。四寿命遍不可思议故。五眷属遍。不可测量故。六功德遍。一一功德等虚空界故。七慈悲遍。无简择故。八言说遍。佛言音声无所不至故。九证遍。无所不穷故。十无等遍。无与等故。于契经中。十种周遍。云何为四智。一光明无尽藏智。能出生十亿一千智慧门故二一味一相智。通达恒沙一切诸法无差别故。三大悲无边智。随起一化遍满一切十方世界故。四无为寂灭智。远离一切起动作业故。于契经中。四种圆智。云何为四无碍。一法无碍。了知诸法实相实性故。二义无碍。了智诸法共差别相及生灭相故。三辞无碍。不坏假名而说实相故。四乐说无碍。发无边言说契经海次第不断绝故。于契经中四种解脱智。自在之言。皆通于上。故不别释。色相名义。如大总持中广显说。

　　已说觉宝次说法僧。

　　本曰。

　及彼身体相　　法性真如海　　无量功德藏
　如实修行等

　　论曰。此一颂中复有二门。一体摄一切众身门。所谓尽摄一切无量众生生灭流转无常身故。如本彼身体相故。二总达法藏僧伽门。以如是众身。总达于诸甚深法藏一切如实修行者故。等言总通和南之意。论师依几法僧而和南耶。其相云何。颂曰。

　总归依十四　　僧十法四故　　或兼上下故
　有多类僧众

　　论曰。马鸣菩萨总归依于十四德处。十僧四法各差别故。云何为四法。教理行果各差别故。法谓教法。所谓随顺机根一切契经之海。性真如谓理法于一切法体性平等。离虚妄之假绝执着之实故。海谓果法。于妙觉果万德圆满。无有穷尽如大海故。无量功德藏谓行法。六度万行净品眷属。不可思议超过数量故。如谓十种真如。实修行谓十种正智。证真如理。于真实智。建立僧名。理智和通。能所一味。平等平等。无诤论故。何故取命标十方耶。为欲显示所摄命根广大圆满无边际故。何故取身标其相耶。为欲显示四相所乱一切众生皆悉摄取。欲令获得金刚常住不动身故。何故八圣唯不归自身命。乃通取一切无量众生所有身命。归于三宝。由明了知一切众生平等平等。唯一真如无有别异。众生身命及我身命。一味一相不相离故。是故颂言等。等言极甚深。何故摄取一切众生无量身命。归于三宝。成和南相。由十方三世一切诸佛皆悉欢喜。十方三世一切诸菩萨悉皆赞叹。十方三世一切诸法藏。常恒流布。不断绝故。马鸣菩萨证于不动地。下地功德悉皆满足。何故下位诸僧皆悉和南。由能归人皆非同于自德位故。若自归依。唯应和南不动地满并上二地。若尔何故不取地前。非无归人故不别举。以上兼下。影显示故。法云菩萨能归人。当依何僧。于妙觉地。有真实僧。故无过失。若尔何故不别举耶。以下兼上。影显示故。是故颂言。或兼上下故有多类僧众。

　　已说法僧。次说本趣。

　　本曰。

　为欲令众生　　除疑舍邪执　　起大乘正信
　佛种不断故

　　论曰。此一颂中则有二门。一断绝障缚门。二连续解脱门。断绝门中有四差别。一决定信心门。为令一切无量众生。断除疑惑心。发起坚固信。决定于甚深大乘正道故。二远离舍心门。为令一切无量众生远离厌舍心增长欲乐意。精进于甚深大乘正道故。三对治邪论门。为令对治九十六种诸大外道并眷属故。四种大魔及眷属众魔。断除一切诸世论。趣入于大乘甚深正道故。四除遣执着门。为令一切无量异生及诸二乘一切菩萨。断除五种人见二种法执证得二种对治。回向于甚深大乘正道故。连续门中有三差别。一不断大觉门。为令集成万行之因。庄严大觉之果。无上法王不断绝故。二不断法藏门。为令出现胜妙梵响。宣说一切契经之海。八万四千法藏不断绝故。三不断僧伽门。为令修地前地上之大道故。建真如法界之宫殿。住正后二僧而不断绝故。如本佛种不断故。颂众生言分际云何。为欲对治何等断故。建立三宝不断耶。颂曰。

　通摄三聚人　　未得圆满故　　对四种断故
　建立三不断

　　论曰。马鸣菩萨通缘三聚而为境界。所以者何。由未证得圆满果故。然三聚门有其三种。一十信前名为邪定聚。不能信业果报等故。三贤及十信名为正定聚。决定安立不退位故。十种信心名为不定聚。或进或退未决定故。二十信前并十信心名为邪定聚。皆无根故。无上大觉果名为正定聚。以满足故。三贤及十圣名为不定聚。皆未究竟故。三十信前名为邪定聚。无乐求心故。十圣名为正定聚。以得真证故。十信三贤名为不定聚。未得真证故。马鸣菩萨须彼初门。为欲对治四种断故。建立三宝不断之义。一疑惑断。由犹豫心不能决定。断三宝种故。二然舍断。由爱有心不能乐法。断三宝种故。三见邪断。由妄想心不能正见。断三宝种故。四定执断。由实有心不能离着。断三宝种故。

　　已说本趣。次开总体。

　　本曰。有法能起摩诃衍信根。是故应说。

　　论曰。此门有二门。一能入门。所谓于所诠理善趣入故。二所入门。善为彼法作依止故。有法者。总标十六能入门法。能起信根者。总标门法作业之相。摩诃衍者。总标十六所入法体并及不二摩诃衍体。信决定进心。摄生长行法。若为入理无超此二。故曰信根。复次信谓十信。根谓从发心住乃至法云地。所以者何。初信无根随缘进退。后信转胜。坚固不动。信根有几义。各其相云何。颂曰。

　各有十种义　　澄净下转等

　　论曰。信有十种义。一澄净义。能令心性清净明白故。二决定义。能令心性淳至坚固故。三欢喜义。能令断除诸忧恼故。四无厌义。能令断除懈怠心故。五随喜义。于他胜行发起同心故。六尊重义。于诸有德不轻贱故。七随顺义。随所见闻不逆违故。八赞叹义。随彼胜行志心称叹故。九不坏义。专在一心不忘失故。十爱乐义。能令成就慈悲心故。根有十种义。一下转义。能除憍慢故。二隐密义。能诠甚深理故。三出生义。生长种种诸功德故。四坚固义。皆悉摄持不阙失故。五相续义。转转增长无断绝故。六出离义。地地转胜渐渐远离故。七集成义。修集种种诸道品故。八茂荣义。以诸行德而所庄严可爱乐故。九具足义。等觉位中圆满因行故。十高胜义。于妙觉果最胜广大无能超过故。能入所入种种差别。立义分中自当显说。

　　本曰。说有五分。一者因缘分。二者立义分。三者解释分。四者修行信心分。五者劝修利益分。

　　论曰。此下明建立门。何故次第如是。教法出现法如是故。此义云何。为欲显示上味妙药。当由所对疾障出现。能化教法。定由所治机根发起。疾前无药。机先无教故。初立因缘分。为欲显示如意宝殊虽唯是一。而为一切诸法根本。摩诃衍法虽唯是一。而为恒沙法门体性。重威大龙乃所受用。利根智者乃所领解故。第二立立义分。为欲显示摩尼宝藏虽备无量万宝而开千重门群立所了知。大乘本法虽圆无边千义。而别释散说。钝根所分明故。第三立解释分。为欲显示虽眼耳中见闻宝雨之妙术。思心中解知无尽之圆德。而出现舌威。不竞入门。开通法向。不近隔檀。得如意宝藏。无由蹬台宫。虽口语中诵持教义之尊辞。思心中观察广略之深理。而劝加行添于金刚。不起坚固信。得法界宝藏。而无由契玄理故。第四立修行信心分。虽开广略之法示进入之门。而怯弱众生。闻广说法门。不堪进修行故。钝根众生闻略说法门。不能解故生厌离心。如是众类。若值劝请缘。渐渐进修。备百行因。至万德果。若不得劝䇿缘。弥弥远退。将恒沙烦恼而及于无性。马鸣菩萨见是利故。显示利益劝请修行。是故后立劝修利益分。有何因缘。不增不减。唯立五分。颂曰。

　摄彼大总持　　五十法门故　　是故不增减
　唯建立五分

　　论曰。马鸣菩萨十万嗢咤喃大总持论中总立五十门。判释诸教理。今此论中立五分法门。各摄彼十门。是故不增减。唯立五分。所谓彼论建立所化圆满等十门。因缘分所摄。百六十摩诃衍等十门。立义分所摄。安立随顺决择等十门。解释分所摄。修集决择趣入等十门。修行信心分所摄。劝请呵啧引导等十门。劝修利益分所摄。

　　已说建立门。次说唱章判说门。

　　本曰。初说因缘分。问曰。有何因缘而造此论。答曰此因缘有八种。

　　论曰。初一因缘分。次二解释分。作正因缘。次四为修行信心分。作正因缘。后一为劝修利益分。作正因缘。初一因缘中即有四门。一能化教法出兴门。二所化众生分际门。三出兴作业善巧门。四除遣诤论诽谤门。后七因缘中各具三门。谓前三门中今当举相随。次别释。

　　本曰。云何为八。一者因缘总相。所谓为令众生离一切苦得究竟乐。宣说开示妙法之要。非求世间名利恭敬故。

　　论曰。因缘总摄者。总举能化教法出兴门。所谓为八种根本总体作正因缘。故言因缘。总为二十四种。分离别相。作正因缘相。三十二种总别法相立义分中自当显说。为令众生者。总举所化众生分际门。谓摄邪定聚一切众生不定聚三十种众生正定聚一百二十种众生。离一切苦得究竟乐者。总举出兴作业善巧门。谓缘三聚而为境界。宣说开示妙法要者。欲令一切无量众生。远离生灭无常之苦。获得根本总摄之乐故。非求世间名利恭敬故者。总举除遣诤论诽谤门。谓愚众生作如是疑。马鸣菩萨居位不动未及法云。而缘上地诸菩萨等。为其所化之境界者。唯显自殊胜。为求名利等。有其虚言无有实义。岂下地菩萨应得教化上地菩萨。是故马鸣为遣如是不信疑故。自通而言。我久远劫成正觉讫。而助教化利益群生。为满本愿故。权示蓝修位。非谓欲求名利等故。作如是说。

　　本曰。二者为欲解释如来根本之义。令诸众生正解不谬故。

　　论曰。言解释如来根本之义者。总举能化教法出兴门。谓是因缘能为显示正义对治邪执。作正因缘故。言如来根本之义。所以者何。十方三世一切如来。无有一佛不为根本二心二门七种对治成正觉故。令诸众生者。总举所化众生分际门。谓摄邪定聚一切众生故。正解不谬故者。总举出兴作业善巧门。谓缘邪定聚狂乱众生而为境界。宣说。开演显示正义对治邪执甚深法者。恒沙之谬解。摧尘数之逆乱见。断除其阐提不信障。而为令趣入于十信大道故。

　　本曰。三者为令善根成就众生。于摩诃衍法堪任不退信心故。

　　论曰。此为分别发趣道相作正因缘。是名为能化教法出兴门。谓三种发心。善根成就众生者。总举所化众生分际门。谓摄上品十信三贤十地。各有三种品诸众生故。于摩诃衍法堪任不退信心故者。总举出兴作业善巧门。谓缘二聚众生而为境界。宣说开示三发心者。为令超过自分获得胜进故。

　　本曰。四者为令善根微少众生修习信心故。

　　论曰。此因缘为修行信心分四种信心四种修行作正因缘。是名为能化教法出兴门。善根微少众生者。总举所化众生分际门。谓摄得十信位前五心中品众生故。已得前五故。非都无善根名言微少。未得后五故不能具足。不名成就。修习信心故者。总举出兴作业善巧门。为令成就后五信心故。

　　本曰。五者为示方便消恶业障。善护其心。远离痴慢。出邪纲故。

　　论曰。此因缘为修行信心分精进之终。复次若人虽修行信心乃至得免诸障。善根增长。作正因缘是名为能化教法出兴门。此中众生摄得十信位初心下品众生故。是名为所化众生分际门。消恶业障等者。总举出兴作业善巧门。谓示礼拜忏悔等方便。而为消除种种业障海故。

　　本曰。六者为示修习止观。对治凡夫二乘心过故。

　　论曰。言修习止观者。总举能化教法出兴门。谓为修行信心分修止观门作因缘故。凡夫二乘者。总举所化众生分际门。谓摄得十信位前二心下品众生。邪定聚摄一切二乘故。对治心过者。总举出兴作业善巧门。谓以两轮通为对治凡夫二乘见执过失故。

　　本曰。七者为示专念方便。生于佛前。必定不退信心故。

　　论曰。此因缘修行信心分之终。复次众生初学是法乃至毕竟得生住正定聚文作正因缘。是名为能化教法出兴门。此中众生摄得十信位前四心。更不能胜进下品众生。谓住是世界信心成就极怖畏故。是名为所化众生分际门。必定不退信心故者。总举出兴作业善巧门。谓胜缘力而为安立正定聚故。

　　本曰。八者为示利益劝修行故。

　　论曰。此因缘为劝修利益分作正因缘。是故名为能化教法出兴门。此中众生摄十亿八万六千种邪定聚诸众生故。是名为所化众生分际门。为示利益劝修行故者。总举出兴作业善巧门。谓为欲令宣说功德增长欲乐。显示过患觉悟厌离故。

　　本曰。如是等因缘。所以造论。

　　论曰。此结也。问一切诸教法皆尽于立义分。一切诸所化之机皆尽于初因缘分。何故开三分而别释。立七因缘而散说耶。为欲显示利钝广略总别不同故。何故二乘人重取于四处。为欲显示二乘众生下劣狭少。发菩提心向无上道。甚极切难。超过于余类众生故。何故所余邪定众生唯取于三处。为欲显示众生形于二乘轻其过失故。何故不定人别取三品耶。为欲显示不定众生轻其过失故。有何因缘。不增不减。唯立八种。何次第如是。颂曰。

　总摄大总地　　八十因缘故　　修行转胜法
　次第如是故

　　论曰。马鸣菩萨十万嗢咤喃总地论中总立八十因缘。以为论缘由。今此论中八种因缘。各摄彼论十种因缘。故不增不减。唯立八种。由是义故。言如是等。等字总摄彼八十故。因缘次第行法法尔故。谓除阐提不信障得十信心。除着我障得十住心。除畏苦障。得十行心。除舍离障。得十向心。断异生性等十种障证欢喜等十种地故。

　　本曰。问曰。修多罗中具有此法。何须重说。

　　论曰。此说四种根。即有二门。一所说无异难问门。二举时分位决疑门。此即初也。谓光明大觉等一百契经中。开示一切无量法藏。随机根量。摄取利益。无所阙失。中士何用繁造此论。重传彼法。更无加显力。而今造此论。重说彼法者。颇不求称赞等事耶。毕竟说不尽其理耶。

　　本曰。答曰。修多罗中虽有此法。以众生根行不等。受解缘别。

　　论曰。此总举决疑门。所谓马鸣自通。而言三世诸佛一切教理。自然常住。一味平等。无有移转。无有起灭。是故虽题榜差别。翰牍不同。而其教法唯是一味。唯是平等。或不分或不别。然而众生根性差别利钝不等。心行差别广略不同。既所化之机异。能化之人不能自同。令受教法名字差别。令解文义因缘各别。谓或有众生依佛伽陀。修梨毗罗而得解者。或有众生依菩萨遮陀尸修梨毗罗方得解者。故为是人当须造论。

　　本曰。所谓如来在世。众生利根。能说之人。色心业胜。圆音一演。异类等解。则不须论。

　　论曰。复次如来在世时。所化清净。能化圆满。八万四千种色。四种心遍智。十种作业。十种殊胜。六十八梵圆。八十八妙音。无有前后。一时敷演。无量无边种种异类。或有众生见佛妙色而得解者。或有众生思惟佛心而得解者。或有众生观察如来十业十胜而得解者。或有众生听闻佛梵圆妙音而得解者。如是平等明了通达。则不须论。

　　本曰。若如来灭后。或有众生能以自力广闻而取解者。或有众生亦以自力少闻而多解者。或有众生无自心力。因于广论而得解者。亦有众生复次广论文多为烦。心乐总持少文而摄多义能取解者。

　　论曰。若佛灭后所化杂乱。能化少阙。经论机异。广略根别。根谓四种根。机谓三乘机。云何为四。一广自力根。二略自力根。三广无力依他根。四略无力依他根。如是四种根性中。初二是修多罗众。后二是忧波萨提那众。

　　本曰。如是此论。为欲总摄如来广大深法无边义故。应说此论。

　　论曰。如是第四人须造此论也。何故因缘门中所化圆满。根性门中所化微少。为欲显示清净僧那阿世耶无有边际故。为欲显示受教实行众生之类有其分际故。以何因缘出兴两重广略教法。其相云何。颂曰。

　本愿系属故　　出兴此法门　　楞伽王契经
　分明显说故

　　论曰。由系属因缘之力。出兴两重甚深法门。所以者何。于契经中明显说故。所谓楞伽王契经说。尔时世尊。告文殊师利言。我念过去无量劫海。于五百世忍辱仙人。在山林中。专心修行少欲知足四圣众种种清净之法。于时有一大蛇。从山顶下。来诣我所。闻我所诵。则投其体。礼拜忏悔。投身已讫。以头潜地。区区作文。而说偈言。

　我过去世　　忍辱仙人　　住于此山
　六时行道　　而一时瞋　　因缘力故
　今得蛇身　　常受大苦　　若命终后
　得人同分　　我当弟子　　随汝修行
　汝所读诵　　常我所诵　　是故我今
　发大惭愧　　说是偈已　　则便命终
　后得人身　　则我弟子

　　尔时互相发愿系属。谓作如是愿。我若证无上道。宣说九十洛叉。广说修多罗。利益意乐。广大众生。宣说十落叉。略说修多罗。利益意乐。总持众生。则我弟子。作如是愿。我当师徒造作九十部。略说忧婆萨提那。利益意乐。总持众生。以此因缘。我今说偈。契经海以此因缘故。我灭度后。我弟子现作论教。

　　本曰。已说因缘分。次说立义分。

　　论曰。立义分中法门名字。其数相云何。颂曰。

　有三十三种　　十六所入法　　十六能入门
　及不二别故

　　论曰。立义分中法门名数。总有三十三种差别。所谓十六所入本法。十六能入门。及不二摩诃衍故。何故摩诃衍成十六种。根本摩诃衍中开八种故。一心法界三大义中各开二种故。何故能入门成十六种。一心法界及三大各二种故。或各开二种门故。是名为本数。

　　本曰。摩诃衍者总说有二种。云何为二。一者法。二者义。

　　论曰。此文中有三门。一所入根本总体门。二能依趣入别相门。三通达轨则不动门。初二种门有其两重。住思应观。摩诃衍者。即是所入根本总体门。即是根本摩诃衍中有八差别。云何为八。一体一心摩诃衍。二三自一心摩诃衍。三无量无边诸法差别不增不减体大摩诃衍。四寂静无杂一味平等不增不减体大摩诃衍。五如来藏相大摩诃衍。六具足性功德摩诃衍。八能生一切出世间善因果用大摩诃衍。如是八种摩诃衍法。皆从能入。建立其名。谓以一体一心。而为其门所趣入故。名为一体一心摩诃衍。乃至以能生一切出世间善因果用大摩诃衍。而为其门所趣入故。名为能生一切出世间善因果用大摩诃衍。譬如转轮王。谓如轮王随其轮相。建立名字。摩诃衍法亦复如是。随其门相。建立名字故。大觉契经说。佛告文殊师利。谛听谛听。善思念之。我当为汝分别开说八种身法。何等为八。一者一体趣入身法。二者三自趣入身法。三诸法差别不增不减体大趣入身法。四纯净一相寂静无杂不增不减体大趣入身法。五如来藏功德显了大趣入身法。六圆满性功德显了大趣入身法。七出世间因果自在无碍大趣入身法。八出生出世间妙因果自在无碍大趣入身法。乃至广说。马鸣菩萨正摄彼文。是故说言摩诃衍者总言。此中总言于两处中。是总体故。所谓望上及下临故。大总地论中开八十门。广释根本摩诃衍法。今各摄十成一种故。唯立八法。由何义故有八应知。能入别相有八种故。所入总体有八应知。能入所入八种法相。胜劣广狭。其相云何。颂曰。

　平等平等一　　皆无有差别　　各摄诸法故
　然终不杂乱

　　论曰。如是能所十六法相。遍满遍满平等平等。一味一相。皆无差别。所以者何。各摄诸法。毕竟尽故。若尔本末及与总别皆悉浑洞。杂乱耶。终其本末不相杂乱。其总别门初后非无。然各各别别皆悉等量。故曰平等。非谓一法故称平等。

　　本曰。所言法者。谓众生心。

　　论曰。第二重四种法中各具三门。一本法所依决定门。二根本摄末分际门。三建立二种摩诃衍门。此即初门。今当须嗢咤喃颂总持显说。其相云何。颂曰。

　众谓四行众　　生谓四种生　　是一法界藏
　遍于彼八处

　　论曰。众有四种。一者如来众。二者一切菩萨众。三一切声闻众。四一切缘觉众。生有四种。一卵生。二胎生。三湿生。四化生。过数故众。受生故生。是一法界心。彼八处中周遍圆满。不可分折。不可离散。唯是一体。唯是一相。以四种众摄诸圣尽。以四种生摄诸凡尽。马鸣论师为显一心广大圆满。名为众生。顺理契经云。尔时世尊放大光明。显神力已。告佛子言。谛听谛听。善思念之。我当为汝分别解说一法界藏。善男子。一法界藏者。所谓遍于诸如来众诸菩萨众诸声闻众诸缘觉众及诸异生。无所不通。无所不至无所不当。是故名为一法界藏。今摄此文。故名众生。马鸣菩萨六万嗢咤喃本藏论中。开十种门。别释散说。今略摄故。唯言众生。

　　本曰。是心即摄一切世间出世间法。

　　论曰。此是根本摄末分际门。其相云何。颂曰。

　是一法界心　　总摄二种门　　名摄世出世
　作法界名法

　　论曰。一法界心。总摄一切生灭门法。是故名为摄世间法。总摄一切真如门法。是故名摄出世间法。皆作法界。故为名法。自体契经云。广大神王即摄一切种种无明。一切种种染法。一切种种净白品法。又摄一切清净法。一切无碍法。一切解脱法。一切绝离法。一切满足法。一切寂静法。而广大神王非世间法。非出世间法。今摄此文。故名为摄。马鸣菩萨八万嗢咤喃归宗论中。开二十门。分明显说。此中略故。如是而已。

　　本曰。依于此心。显示摩诃衍义。何以故。是心真如相。即示摩诃衍体故。是心生灭因缘相。能示摩诃衍自体相用故。

　　论曰。此即建立二种摩诃衍门。其相云何。颂曰。

　总标二种门　　言依于此心　　总标二本法
　显示摩诃衍

　　论曰。总标能入二种门故。言依于此心。总标所入二种法故。言显示摩诃衍义。云何为二门。一心真如门。二心生灭门。云何为二法。一一体摩诃衍。二自体自相自用摩诃衍。如是所入二种本法。或从能入建立其名。所谓以真如体。而为其门所趣入故。名言为体。以自相大觉心。而为其门所趣故。名言为自。由能入门二种别故。所入本法有二应知。何以故者。即请问辞。谓由何义。依于此心句中具二种门。显示摩诃衍义句中具二种本法者焉。答曰。作一法界心真如门。即显示体摩诃衍法。作一法界心生灭门。能示自体自相自用摩诃衍法。由此义故。当知各具二门二法。大觉契经云。复以文殊师利有二种法。甚微深妙。不可思议。何等为二。一者体相平等摩诃衍。二者自相自体摩诃衍。若欲证得是二种法。当行二门。何等为二。一者无断无缚门。二者有断有缚门。乃至广说。今摄此文。作如是说。大总持中开八种门。分明散说。

　　本曰。所言义者。则有三种。云何为三。一者体大。谓一切法真如平等不增减故。二者相大。谓如来藏具足无量性功德故。三者用大。谓能生一切世间出世间善因果故。

　　论曰。三大义中各略初二门。立后一门。马鸣菩萨本趣意乐。后摄初中故。如是而为复次。比来次第。分明显了故。已上二颂本应流至于此。一者体大者。总标所入二种本法。一无量无边诸法差别。不增不减摩诃衍。谓一切法真如平等不增不减故者。总标能入二种别门。所谓如本法名门亦尔故。二者相大者。总标所入二种本法。一如来藏功德摩诃衍。二具足性功德摩诃衍。谓如来藏具足无量性功德故者。总标二种能入别门。所谓如本法名门亦尔故。三者用大者。总标所入二种本法。一能生一切世间因果摩诃衍。二能生一切出世门善因果摩诃衍。能生一切世间出世间善因果故者。总标能入二种别门。所谓如本法名门亦尔故。三种大义别别分释。如总地论本地品中分明显说。何故不二摩诃衍法无因缘耶。是法极妙。甚深独尊。离机根故。何故离机。无机根故。何须建立。非建立故。是摩诃衍法诸佛所得耶。能得于诸佛。诸佛得。不故。菩萨二乘一切异生亦复如是。性德圆满海是焉。所以者何。离机根故。离教说故。八种本法从因缘起。应于机故。顺于说故。何故应机。有机根故。如是八种法诸佛所得耶。诸佛所得。得于诸佛。不故。菩萨二乘一切异生亦复如是。修行种因海是焉。所以者何。有机根故。有教说故。何故依真如门所趣入摩诃衍法。唯立体名。依生灭门所趣入之摩诃衍法立自名耶。真如门中无他相故。生灭门中有他相故。他谓一切不善品法。自谓一切清净品法。若所对治他无。能对治自无故。唯言体不说自焉。若所对治他有。能对自有。故名言自不唯体焉。复次为欲显示一法界体平等平等无有其私。无量性德自然本有。非得他力故。复次随宜安立。无有定故。何故别说门中一心别为一三大总为一。而等同各诠二摩诃衍。三大义合。方应得诠二摩诃衍。大义之名通于三种。故总为一义。无别意趣。今所开示十六法门。胜劣广狭其相云何。颂曰。

　平等平等一　　皆无有别异　　各摄诸法故
　然终不杂乱

　　论曰。能入所入十六法门。圆满圆满。平等平等。周遍法界。无有差别。各摄诸法。毕竟尽故。然终不杂本末能所。已说总别二门。

　　本曰。一切诸佛本所乘故。一切菩萨皆来此法到如来地故。

　　论曰。此即通达轨。则不动门。谓微尘数十方三世一切诸佛。皆悉乘此三十二种。甚深安车。达于清净无上地故。十方三世一切菩萨亦复如是。此中菩萨言通取三聚一切众生。而不通达如来地故。

　　本曰。已说立义分。次说解释分。

　　论曰。解释分中法门名字其数几有。其相云何。颂曰。

　唯有四种法　　余二十九门　　略不解释者
　九论已说故

　　论曰。解释分中唯释四法。所余法门略不别释。云何为四。一者一体摩诃衍。二三自摩诃衍。三真如门。四生灭门。何故余法略不解释。一心遍满等九论中已解释故。所谓一心遍满论中唯释四法。所余法门略不别释。一者一体一心摩诃衍。二三自一心摩诃衍。三一体一心门。四三自一心门。融俗归真论中唯释四法。所余法门略不别释。一无量无边诸法差别不增不减体大摩诃衍。二寂静无杂一味平等不增不减体大摩诃衍。三诸法差别不增不减体大门。四一味平等不增不减体大门。法界中藏论中唯释四法。所余法门略不别释。一切如来藏功德相大摩诃衍。二具足性功德相大摩诃衍。三如来藏功德相大门。四具足性功德相大门。秘密微妙论中唯释四法。所余法门略不别释。一能生一切世间因果用大摩诃衍。二能生一切出世间善因果用大摩诃衍。三世间因果用大门。四出世间善因果用大门。众命合一论中唯释四法。所余法门略不别释。一无量无边诸法差别不增不减摩诃衍。二寂静无杂一味平等不增不减摩诃衍。三诸法差别不增不减门。四一味平等不增不减门。真如三昧论中唯释四法。所余法门略不别释。一如来藏功德摩诃衍。二具足性功德摩诃衍。三如来藏功德门。四具足性功德门。心性清净论中唯释四法。所余法门略不别释。一能生一切世间因果摩诃衍。二能生一切出世间善因果摩诃衍。三世间因果门。四出世间善因果门。不动本原甚深玄理二种论中唯释一法。所余法门略不别释。所谓不二摩诃衍法。广说略说各差别故。诸论建立门中备标本数。散说门中各𨷂其数。为欲显示法体不分义门得差别故。复次为欲令使学者增长思惟力故。复次为欲显开示教理甚深极玄。出生尊重赞叹心故。复次为欲显示广大如虚空界。义理无穷如澄神海。言说不能具谈。思惟不知其量故。

　　本曰。解释有三种。云何为三。一者显示正义。二者对治邪执。三者分别发趣道相。

　　论曰。如是三门解释四法大门数量。

　　本曰。显示正义者。依一心法有二种门。云何为二。一者心真如门。二者心生灭门。

　　论曰。即是略说。此有三门。一建立四种法相门。二法门该摄圆满门。三发起问答显因门。此即初门。二法二门名字差别。其数几有。其相云何。颂曰。

　各有十种名　　契经异说故　　而无有别体
　随能立名故

　　论曰。二法二门各有十名。诸契经中别别说故。而其法体无有差别。随彼功能立其名故。二种本法各有十名。名通义别。一名为广大神王。此中有二。一鸠那耶神王。住金刚山一向出生吉祥神众。二遮毗佉罗神王。住大海中。遍通出生一切种种吉祥神众过患神众。二种本法广大神王亦复如是。一体本法一向出生真如净法。三自本法。遍通出生一切种种净白品法染污品法故。自体契经曰。文殊师利前白佛言。世尊甚深极妙二种大乘。不觉同异极疑众心。如宜世尊为众更说。佛造作相而告文殊言。善男子。如是二法。譬如金刚神王及主海神王。其相各差别。谓如金刚神王住金刚山见诸境界。唯现金光。不现余光。真如一心金刚神王亦复如是。唯有净法。无有余法故。又如金刚神王唯出清净眷属。当不出生杂乱眷属。真如一心亦复如是。唯出生无垢清净法故。复次譬如主海神王住大海中。出生种种粗恶眷属种种善妙眷属。生灭一心主海神王亦复如是。出生一切染净法故。二名为大虚空王。此中有二。一空自在空王。以空容受而为自在。二色自在空王。以色容受而为自在。二种本法亦复如是。一体空王以无住处而为自在。二自空王以有住处而为自在故。金刚三昧契经云。心如法理。自体空无。如彼空王。本无住处。一地契经云。一心法体于诸障碍。无有障碍。令住诸法。譬如空王于一切色。得自在故。容受大种故。三名出生龙王。此中有二。一出生光明龙王。以净光明而为依止。二出生风水龙王。以风水德而为依止。二种本法出生龙王亦复如是。一体本法以纯净法而为其体。三自本法以染净法而为其德故。顺理契经云。一心本法纯一无杂。譬如光明龙王以净光明而为宫殿。以净光明而为相身。以净光明而为徒众。无始契经云。譬如大海龙王。名曰出生风水。从其头顶出生澄水。从其尾末出生标岚。由是龙故。大海风水。常恒相续。无有断绝。一心龙王亦复如是。能生一切差别平等种种诸法。常恒相续。无有断绝故。四者名为如意珠藏。此中有二。一金主如意。唯出生金刚。二满足如意。具足出生善不善物。二种本法亦复如是。一体如意唯生净法。三自如意通生染净故。如如契经云。佛告金刚藏言。佛子譬如金翅鸟王命终。然后其心入海为如意珠。能生金沙利益龙王。一心本法亦复如是。能生真理圆满者。本性智契经云。譬如遮多梨鬼。为报恩故。于一万劫。为如意珠。利益海生。三自本法一心如意亦复如是。能生长生死及涅槃法故。五为方等。此中有二。一白毫方等。唯现天像。二乱色方等。通现五种。如是二毫众生身分。显了分明。譬如明镜。二种本法亦复如是故。摄无量契经云。清净法界如白苾萨伊尼罗。无尽法界如乱苾萨伊尼罗故。六名为如来藏。此中有二。一远转远缚如来藏。二与行与相如来藏。实际契经云。

　　佛子如来藏者。唯有觉者。唯有如如。离流转因。离虑知缚。一一白白。是故名为如来之藏。楞伽契经云。如来藏者。为善不善因受苦乐。与因俱若生若灭。犹如妓儿故。七名为一法界。此中有二。一钝白一法界。如空劫时。二无尽一法界。如住劫时。真法界契经云。空种无碍如空长时。遍种无碍如有长时故。八名为摩诃衍义如前说。九名为中实。此中有二。一等住中实。如独明珠。二别住中实。如顺明珠。中实契经云。离边真心。若真如依如异同珠。若生灭依如同异珠故。十名为一心。此中有二。一者是一是一一心。随所作立名。二是一切是一切一心。随能作立名。一心法契经云。尔时舍利弗前白佛言。世尊本地修多罗中作如是唱。其心体性非大非小。非法非非法。非同非异。非一非一切。何因缘故。今日自言真如一心。依一故一。生灭一心。因多故一。将非世尊无有前后相违过耶。佛言。善男子。莫作如是说。所以者何。心法非一。因所作一故。假名为一。心法非一切。因所作一切故。假名为一切。而言一心不说一切心者。随能作心。立其名故。乃至广说如是。十名总摄诸佛一切法藏根本名字。

　　已说二法十种别名。次说二门名字差别。且心真如有十种。一名为如来藏门。无杂乱故。二名为不二平等门。无差别故。三名为一道清净门。无异岐故。四名为不起不动门。离作业故。五名为无断无缚门。无治障故。六名为无去无来门。无上下故。七名为出世间门。无四相故。八名为寂灭寂静门。无往向故。九名为大总相门。无别相故。十名为真如门。无虚伪故。如是十名。总摄诸佛一切法藏平等义理法门名字。

　　次心生灭门有十种名。一名为藏识门。摄持一切染净法故。二名为如来藏门。覆藏如来法身体故。三名为起动门。相续作业故。四名为有断有缚门。有持障故。五名为有去有来门。有上下故。六名为多相分异门。染净之法过恒沙故。七名为世间门。四相俱转故。八名为流转还灭门。具足生死及涅槃故。九名为相待俱成门。无自成法故。十名为生灭门。表无常相故。如是十名总摄诸佛一切法藏种种差别法门名字。

　　已说二门十种别名。次说同异分相门。二种本法同异差别其相云何。颂曰。

　有三异二同　　各依门境别　　各遍名同故
　同名异义故

　　论曰。二种本法有三异二同。云何为三异。一依异。各有所依摩诃衍故。二门异。各其能入门差别故。三境异。各缘自依为境界故。云何为二同。一遍同。周遍法界等其量故。二名同十种名字通二法故。何故如是。同名异义故。二种法门同异差别其相云何。颂曰。

　有七异一同　　人法依行体　　境界位别故
　异名异义故

　　论曰。是二种明有七异一同。云何为七异。一人众异。真如门唯有清净解脱者故。生灭门中备有三聚诸众生故。二法门异。真如门中唯有一向净白品法故。生灭门中备有一切染净法故。三所依异。各有所依摩诃衍故。四行法异。真如门中一心一念生缚。不生以为其行故。生灭门中以生灭生以灭灭灭。以为其行故。五体相异。心真如门与其本等故。心生灭门与其本别故。楞伽契经云。寂灭者。名为一心。一心者名如来藏故。六境界异。各缘自依为境界故。七位地异。真如门中相杂住故。生灭门中往向住故。云何为一同。所谓遍同故。何故如是。异名异义故。二门位地何等契经分明显说。各有几位。颂曰。

　楞伽等契经　　真如有一种　　生灭门有二
　唯乱上下故

　　论曰。二门位地楞伽等契经中明了显说故。谓大本楞伽契经说。

　回向即信心　　信心即佛地　　佛地即十地
　十地即发心

　　分流楞伽契经说。

　十地为初地　　初地为八地　　九地为七地
　七地为八地　　二地为三地　　四地为五地
　三地为六地　　寂灭有何次

　　真修契经云。

　一岁母一时　　生五十岁儿　　彼五十岁儿
　怀任一岁母　　生五十一岁　　大丈夫男子
　或岂如是有　　或岂如是无

　　如是等诸经依心真如何建立其位地。于真如门。唯有一向杂乱住位。无有余位。是故颂言唯乱。余契经中次第往向种种位地。依生灭门中而所安立。应审观察。依生灭门有二种位。一向上门。二向下门。如是两门生灭决择。自当显说。心生灭门正智所证性真如理。何门所摄。生灭门所摄。非真如门分界别故。二门真如复有何别。真如门理理自理故。生灭门理智自理故。二门位地。以何义故其理各别。无障有障故。举是一隅。随应应观。

　　本曰。是二种门皆各总摄一切法。

　　论曰。即是法门该摄圆满门。谓以真如门摄一切法。无一一法而非真如故。以生灭门摄一切法。无一一法而非生灭故。然真如门。不能摄生灭门一切诸法。又生灭门。不能摄真如门一切诸法。而言总摄一切法者。总摄生灭一切法故。总摄真如一切法故。所以者何。二门皆悉平等各各别故。

　　本曰。此义云何。以是二门不相离故。

　　论曰。即是发起问答显因门。谓直表问故。直说答故。

　　本曰。心真如者。即是一法界大总相法门体。

　　论曰。此即广说分。此真如门中有三门。一根本体性真如门。二发起问答决疑门。三假说开相真如门。第一门中即有三门。一建立名字门。二直诠真体门。三解释名字门。此即初门。谓随功能立其名故。一心真如各有十名。何故除余。唯立是名。作业当故。所余众名必非如是。故略不立。此义云何。心一作大业。法作总业。界作相业。故法之门。门则是体。是故说言法门体。种种别相率向应审。

　　本曰。所谓心性不生不灭。

　　论曰。此直诠真如门。而简生灭门。谓真如法非生非灭。无生无灭非住非异无住无异。非如生灭之法是生是灭有生有灭是住是异有住有异故。以相有无。为差别故。复次非是言不。非谓是非故言不焉。所以者何。其真如法百非非非。千是非是。非非非是。于非二亦不住故。

　　本曰。一切诸法唯依妄念而有差别。

　　论曰。且假彼有。显此是无。谓假生灭门之假有。示真如门之实无故。

　　本曰。若离心念。则无一切境界之相。

　　论曰。若离诸戏论之识。无有一切妄境界故。

　　本曰。是故一切法从本已来。离言说相。离名字相。离心缘相。

　　论曰。直显示真如法离绝之相故。言说名字心量各有几数。其相云何。颂曰。

　言说有五种　　名字有二种　　心量有十种
　契经异说故

　　论曰。言说有五。一相言说。二梦言说。三妄执言说。四无始言说。五如义言说。楞伽契经云。大慧。相言说者。所谓执着色等诸相而生。大慧。梦言说者。念本受用虚妄境界。梦觉已知依虚妄境界不实而生。大慧。执着言说者。念本所闻作业而生。大慧。无始言说者。从无始来。执着戏论。烦恼种子熏习而生。三昧契经云。舍利弗言。一切万法皆悉言文。言文之相即非为义。如实之义不可言说。今者如来云何说法。佛言。我说法者。以汝众生在生说故。说不可说。是故说之。我所说者。义语非文。众生说者。文语非义。非义语者。皆悉空无。空无之言。无言于义。不言义者。皆是妄语。如义语者。实空不空。空实不实。离于二相中间不中。不中之法离于三相。不见处所。如如如说故。如是五中前四言说。虚妄说故。不能谈真。后一言说。如实说故。得谈真理。马鸣菩萨据前四故。作如是说。离言说相。名有二种。一字字名。二字影名。楞伽契经云。大慧。复次名身者。所谓诸字从名差别。从阿字乃至呵字名为名身。道品契经说。镜中共说名为影名故。字有二种。一依声字。二依空字。楞伽契经说。大慧。复次字身者。谓声长短。音韵高下。名为字身。大海契经说。佛告文殊师利言。汝所前问。云何名为虚空轮字者。譬如虚空中飞鸟。喻明曜时出十种和声。虚空轮字应如是观故。如是二中各初一种。不能诠表甚深真理。各后一种得诠真理。今据前门作如是说。离名字相。心量有十。所谓眼等八识为八心量。九多一识心。十一一识心。如是十中。初九种心不缘真理。后一种心得缘真理而为境界。今据前九。作如是说。离心缘相。本有契经云。甚深真体非余境界。唯自所依缘为境界故。

　　本曰。毕竟平等。无有变异。不可破坏。唯是一心。故名真如。

　　论曰。此显示三离之功德故。谓一切差别以四种妄言说。而为根本而转故。一切外道九种变论十种异执。唯以名字为本而转。一切烦恼破障一切所知坏障。唯以心品而转故。唯是一心故名真如者。总结其体真如。

　　本曰。以一切言说假名无实。但随妄念不可得故。

　　论曰。此显示三离之因缘故。谓以一切言说无实。一切假名无实。一切心识但随妄念不可得故。不可言说真实理中。示离三相故。虚假之相。如实之法。极相违故。

　　本曰。言真如者。亦无有相。

　　论曰。此第二传言遣执着之过。谓愚众生作如是执。远离三相。圆满三德。体真如理。虽无假相而有实相。自然常住。决定实有。由如是计。堕于常边。无出离时。是故为遣如是见。故云言真如者亦无有相。

　　本曰。谓言说之极。因言遣言。

　　论曰。此直示真如无相之因缘。谓诸言说。极于真如。更无超过。既绝言说。岂得有相无言。故得因言遣言而已。于是能遣。如如如说。四种虚妄言说。大本维摩经说。尔时文殊师利菩萨摩诃萨。语鸠那阿筏陀多言。我等诸大众。皆悉各各随所自乐。宣说八十一种向不二门。如宜维摩诘为我等大众。离言说言说。说非不二不二。除遣假说之垢。于是维摩诘嘿然无所说。尔时文殊师利赞维摩诘言。善哉善哉。乃真实不二法门。斯乃真实不二法体故。

　　本曰。此真如体无有可遣。以一切法悉皆真如故。亦无可立。以一切法皆同如故。

　　论曰。此解释名字门。初约真释名。次约如释。名此文明何义。所谓显示无有断证智故。此义云何。谓断道起灭。必因治障。不能自起。而真体中无有染法而可除遣故。无有能治之断道。所以者何。以无有一一法而非真体故。复次若有障智随心高下。应可建立一切位地。而如体中。无有分位而可建立故。无有能立之方便。所以者何。以无有一一法而非如体故。

　　本曰。当知一切法不可说不可念。故名为真如。

　　论曰。此总结上所说故。已说根本体性真如门。

　　释摩诃衍论疏卷上本

　　建久九年六月朔日于石山寺以高隆寺本比交了。

　　付异本毕。

　　释摩诃衍论疏卷上末

　　本曰。问曰。若如是义者。诸众生等。云何随顺而能得入。

　　论曰。此说发起问答决疑门。此生疑致问。问者依何等句发何等疑。所谓依不可说不可念句故。发难随顺之疑。依第二传言故。发难得入之疑。于是随顺之句直疑其因。得入之句直疑其果。所以者何。善巧言说生长闻慧随顺方便。闻所成慧生长思慧随顺方便。思所成慧生长修慧随顺方便。一切善教极于言说。一切三慧尽于念法。若无言说则无三慧。若无三慧则无万行。而真如法不可说故。无有言教。不可念故。则无三慧。无三慧故。无以成就十地万行。诸众生等。以何为依。渐渐进修。如是疑故。作问而言。云何随顺。行因能起。果德所起。若无起因。则无能入。若无能入。不得所入。能入谓金刚心。所入谓金刚地而已。以无因以何为门。证入于如来萨波若海中。如是疑故。作问而言而能得入。如是二问依生灭门疑真如门。谓有众生作如是疑。如生灭门中断一切恶修一切善。备足因行。圆满果德。真如门中亦复如是。岂不可说拨加行善。不可念诽五等位。今举此意发起疑问。

　　本曰。答曰。若知一切法。虽说无有能说可说。虽念亦无能念可念。是名随顺。若离说念。名为得入。

　　论曰。如其次第。决彼二疑。所谓随顺自有二种。一生灭随顺。二真如随顺。生灭随顺中有二种。一向上随顺。谓从信乃至金刚。能为菩萨果随顺方便故。二向下随顺。谓从自性净妙藏乃至第一念信。能为耶耶地随顺方便故。所言向上随顺者。因无常音声言说。生长无常之闻慧。因无常之闻慧。生长无常之思慧。因无常之思慧。生长无常之修慧。生长无常之行德。是名向上。所言向下随顺者。因常之行德。生长常之修慧。因常之修慧。生长常之思慧。因常之思慧。生长常之闻慧。因常之闻慧。生长常之言说。是名向下。如是二门同时具足。无有前后。障智别相。至于文处自当显说。真如门中作如是说。不可说者。以无有常无常之音声言说故。不可念者。以无有常无常之三慧故。非无自门之言说及念。作如是说不可说不可念。以此义故。不可以异门难异门。此有故彼有。彼有故此有。若尔真如门中言说及念何等相耶。谓有言说。非常音声。非无常音声。谓无能说可说。如如如说。复次有念。非常三慧。非无常三慧。谓无能念可念。寂灭寂静念。所以者何。真如门中无有往向。杂乱住故。云何名为真如随顺。谓若知一切法虽说。无有常说说。无常说说。无能说说。可无说说。是名为随顺于真如音声。若与此相违。是名为颠倒于真如音声。

　　复次若知一切法虽念。无常慧念。无无常慧念。无能念念。无可念念。是名为随顺于寂灭寂静念。若与此相违。是名为颠倒于寂灭寂静念。已说随顺相。次决得入疑。此中有二。一生灭得入。于中有二。一向上得入。则金金刚地。二向下得入。则耶耶地。须随顺句。应审观察。二真如得入。则自所依。以何得入。谓是杂住。云何得入。谓离说念。离何等说念耶。谓真如门俱非言说及俱非念。是故说言若离说念。名为得入。第一传言得成就故。第二传疑决断理明。已说发起问答决疑门。

　　本曰。复次真如者。依言说分别。有二种义。云何为二。一者如实空。以能究竟显实故。二者如实不空。以有自体具足无漏性功德故。

　　论曰。此假说开相真如门。此中有二门。一如实空真如门。谓如如体中过于恒沙一切染法。皆悉空空无所有故。二如实不空真如门。谓如如体中过于恒沙一切净法。皆悉具足无所少故。如是二门随一一。具不相舍离。

　　本曰。所言空者。从本已来一切染法不相应故。谓离一切法差别之相。以虚妄心念故。当知真如自性。非有相。非无相。非非有相。非非无相。非有无俱相。非一相。非异相。非非一相。非非异相。非一异俱相。乃至总说。依一切众生以有妄心。念念分别。皆不相应。故说为空。若离妄心。实无可空故。

　　论曰。于此应诵理玄颂言。如彼颂言。

　远离三假相　　圆满三实德　　以此因缘故
　建立体真如　　远离四句相　　圆满四法德
　以此因缘故　　建立相真如　　一切过患行
　三四相为本　　一切功德品　　三四德为本
　以此因缘故　　不增亦不减　　止于数量品
　作如是安立　　今诵此颂本　　应持真如门

　　本曰。所言不空者。以显法体空无妄故。即是真心。常恒不变。净法满足。则名不空。亦无有相可取。以离念境界。唯证相应故。

　　论曰。以离念境界唯证相应故者。乱住证非往向证。

　　本曰。心生灭者。依如来藏故有生灭心。

　　论曰。此说心生灭门。此中有二门。一所依总相门。二能依别相门。此中有二重。住思应观察。生灭门中一心为依。生灭门摄觉义不觉义梨耶为依故。此说初门。心生灭者者。唱上立故。依如来藏故者。所依一心。彼多一心亦名生灭门故。今当依经如来藏门分明显示。如来之藏其数几有。今如来藏何所摄。颂言。

　如来藏有十　　契经异说故　　此中如来藏
　与行与相摄

　　论曰。如来藏有十种。于契经中别别说故。一大总持如来藏。尽摄一切如来藏故。诸佛无尽藏契经云。佛告文殊师利。有如来藏。名曰大宝无尽殊胜圆满陀罗尼。尽摄诸藏无所不通无所不当。圆满圆满。平等平等。一切所有诸如来藏。无有以此非为根本。何以故。此如来藏。如来藏王。如来藏主。如来藏天。如来藏地。以此义故。名曰大宝无尽殊胜圆满陀罗尼如来藏故。此经文明何义。所谓显示陀罗尼藏所依总相。余契经中诸如来藏能依别相故。以何义故。名如来藏。谓摄持故。二远转远缚如来藏。一清一满故。实际契经云。如来藏者。唯有觉者唯有如如。离流转因。离虑知缚。一一白白。是故名为如来之藏故。此经文明何义。所谓显示真如无有惑因。无有觉因。无有惑果。无有觉果。一真一如。唯有净妙如来体故。以何义故。名如来藏。谓无杂故。三与行与相如来藏。与流转力法身如来令覆藏故。楞伽契经云。如来藏者。为善不善因受苦乐。与因俱若生若灭。犹如妓儿故。此经文明何义。所谓显示生灭。于惑与力。于觉与力。出现生死涅槃之法。譬如作幻幻人于诸幻事。随其所应。与力用故。以何义故。名如来藏。谓令覆故。四真如真如如来藏。唯有如如故。真修契经云。如理如理如来藏。非建立非诽谤。非常非无常。非正体智之所证得。亦非意意识所缘境界。何以故。唯有理理无彼彼故。此经文明何义。所谓显示真如门中性真如理。唯理自理非智自理故。以何义故名如来藏。谓无他故。五生灭真如如来藏。不生不灭。被生灭之染故。楞伽契经说。大慧。愚痴凡夫不觉不知。执着诸法。刹那不住堕在邪见。而作是言。无漏之法。亦刹那不住。破非真如如来藏故复次大慧。金刚如来藏如来证法。非刹那不住。大慧。如来证法若刹那不住者。一切圣人不成圣人故。此经文明何义。所谓生灭门中性真如理。远离无常之相。不生不灭之法故。以何义故。名如来藏。谓被染故。六空如来藏。一切诸空覆藏如来故。胜鬘经云。世尊空如来藏。若离若脱若异一切烦恼藏故。此经文明何义。所谓显示生灭门中一切染法。隐覆自相本觉无量性功德故。以何义故。一切染法总名为空。所谓一切染法幻化差别。体相无实。作用非真。故名为空。而能隐覆法身如来实德真真体。是故名为如来之藏。从能藏染。立其名故。七不空如来藏。一切不空被空染故。胜鬘经说。世尊不空如来藏。过恒沙不离不脱不异不思议佛法故。此经文明何义。所谓显示生灭门中自相本觉。备过恒沙一切功德。被过恒沙一切染法之所染故。以何义故。一切净法总名不空。所谓一切净法。自体中实。作用胜妙。远离虚假。超越巧伪。故名不空。被染之覆。名如来藏。于出现时。名为法身。隐覆时名如来藏故。从所藏净立其名故。八能摄如来藏。无明藏中自性净心。能摄诸功德故。不增不减契经说。如来藏本际相应体及清净法。此法如实不虚妄。不离不脱智。不思议佛法。无始本际来。有此此清净相应法体故。此经文明何义。所谓显示一切诸众生自性清净心中。从无始已来。具足三智。圆满四德。无所阙失故。以何义故。名如来藏。由颠倒心。不知不觉故。从能所成立其名故。九所摄如来藏。一切染法无明地藏。既乃出离圆满觉者为所摄故。不增不减经说。如来藏本际不相应体。及烦恼缠不清净法。此本际离脱不相应。烦恼缠不清净法。唯有如来菩提智之所能断故。此经文明何义。所谓显示始觉满佛。断一切染法智所摄持故。以何义故。名如来藏。谓摄持故。十隐覆如来藏。法身如来烦恼总所覆隐没藏故。不增不减经说。如来藏未来际平等恒及有法。则是一切诸法根本。备一切法具一切法。于世法中不离不脱故。此经文明何义。所谓显示多一心体。等于法界遍于三际。具足圆满染净诸法。无所不通不无所不至故。复次显示随缘门中自性净心。于染法中隐藏沉没。法身如来未出现故。如来十中今如来藏。与行与相。

　　本曰。所谓不生灭。与生灭和合。非一非异。名为阿梨耶识。

　　论曰。此说阿梨耶识门。略去分名。建立满名。虽义具足。言未足故。此中所说不生不灭及与生灭。各何等法分际云何。颂曰。

　总摄诸无为　　名为不生灭　　总摄诸有为
　故名为生灭

　　论曰。总摄一切无为法故。是故名为不生不灭。不灭诸无为法之总相故。总摄一切有为法故。故名为生灭。生灭之言。诸有为法之总相故。如是有为无为二法各有几数。何等名字。颂曰。

　无为虽无量　　略说有四种　　谓真如本觉
　始觉与虚空　　有为虽无量　　略说有五种
　谓根本无明　　及与四相品

　　论曰。无为法有四种。一真如无为。二本觉无为。三始觉无为。四虚空无为。有为法有五种。一根本无明有为。二生相有为。三住相有为。四异相有为。五灭相有为。且四无为以何为体。有何等用。颂曰。

　依各有二种　　所谓通及别　　如体用亦尔
　随释应观察

　　论曰。此四无为各有二依。一通所依。非有为非无为。一心本法以为体故。二别所依。生灭门内。寂静理法以为体故。本觉无为别所依。生灭门内。自然本智以为体故。始觉无为别所依。生灭门内。随他起智以为体故。虚空无为别所依。生灭门内。无所有事以为体故。复次真如无为有二种用。一通用。一切诸法令出生故。二别用。平等之性令不失故。本觉无为有二种用。一通用。不守自性故。二别用。不转变故。始觉无为用二种用。一通用。随妄转故。二别用。对治自过故。虚空无为有二种用。一通用。欲有令有故。二别用。空无之性令不失故。此中所说。通谓他义。别谓自义。依此二言。应广观察种种别相。至于文处。自当显说。五种有为以何为体。有何等用。颂曰。

　依各有二种　　所谓通及别　　如体用亦尔
　随释应观察

　　论曰。五种有为各有二依。通以非有为非无为一心本法。以为体故。二别依。根本无明别所依生灭门内。大力住地。以为体故。生相有为。别依生灭门内。粗分染法。以为体故。灭相有为。别依生灭门内。粗分染法。以为体故。复次根本无明有二种用。一通。能生一切诸染法故。二别用。随所至处作碍事故。生相有为有二种用。一通用。于上下中与其力故。二别用。随所至处作碍事故。如说生相住异亦尔。灭相有为有二种用。一通用。于上及自与其力故。二别用。能作碍事故。种种别相至于文处。自当显说。以何义故。作如是说。有为无为一切诸法。涌为一心而为其体故。于契经中如是说故。谓道智经云。尔时文殊师利白佛言。世尊。阿梨耶识。具一切法。备一切法。过于恒沙。如是诸法。以谁为本。生于阿处。佛言。如是有为无为一切诸法。生处殊胜不可思议。何以故。于非有为非无为处。是有为无为法而能生故。文殊师利又白佛言。世尊。云何名为非有为非无为处。佛言。非有为非无为者。所谓即是一心本法。非有为故。能作有为。非无为故。能作无为。是故我言生处殊胜不可思议。复次善男子。譬如庶子有二所依。一大王。二父母。有为无为一切诸法亦复如是。各有二依。谓通达依及支分依。复次善男子。譬如一切草木有二所依。一大地。二种子。有为无为一切诸法亦复如是。各有二依。谓通达依及支分依。乃至广说故。与和合者。即是开示能熏所熏之差别故。云何开示。所谓显示染净诸法。有力无力互有胜劣故。今当作二门分明显说。一下转门。二上转门。生灭门中不出此二。如是二门云何差别。颂曰。

　诸染法有力　　诸净法无力　　背本下下转
　名为下转门　　诸净法有力　　诸染法无力
　向原上上转　　名为上转门

　　论曰。由染净诸法互有胜劣故。二种转门得成而已。今当先说初下转门根本无明。以何等法而为所熏。于何时中而作熏事。颂曰。

　所熏有五种　　谓一法界心　　及四种无为
　非初非中后　　取初中后故　　如契经明说

　　论曰。根本无明以五种法而为所熏。谓一法界及四无为。熏一法界。其相云何。颂曰。

　一种法界心　　有二种自在　　谓有为有为
　是根本无明　　依于初自在　　而能作熏事

　　论曰。一法界心有二种自在。一有为自在。能为有为法而作依止故。二无为自在。能为无为法而作依止故。根本无明依初自在。能作熏事。非后自在。中实契经说。根本无明熏自所依分际之量。非他所依故。熏真如法。其相云何。颂曰。

　真如无为法　　有二种作用　　所谓通及别
　如前决择说　　是根本无明　　依于初作用
　而能作熏事　　余无为亦尔

　　论曰。真如无为有二种用。谓通及别。如前所说。根本无明依初作用。能作熏事非后作用。如说真如。余三无为亦复如是。皆依初用。非后用故。根本无明作熏事时量。非初亦非中后。取初中后故。本智契经说。大力无明作熏事时。初及中后一时具取。而非别取故。此中所说能熏所熏。以何义故。名言为熏。谓能引彼法。而合自体不相舍离。俱行俱转。故名能熏。又能彼法不作障碍。若随若顺。不逆违故。名为所熏。谓五有为能熏四种无为法及一法界心。所熏五法随来。而与五能熏。共会和合。同事俱转。是故说言。不生不灭。与生灭和合。如大无明一心本法为通依故。依初自在作熏习事。四相有为应如是知。如大无明依四无为通达作用能作熏事。四相有为应如是知。如是等义至自决择。其理分明。非一非异者。即是开示有为无为。同异差别故。所谓为欲显示一法界心无为自在。四种无为别事作用。与一法界心有为自在。四种无为通达作用。不同理故。名为非一。为欲显示受能熏染一法界心。有为自在四种无为通达作用。与能熏事五种有为。不异理故。名为非异。复次所熏净法。与能熏染法。各差别故。名为非一。能熏所熏俱一心作。无有他故。名为非异。名为阿梨耶识者。总结圆满字。

　　已说下转门。次说上转门。若欲成立此上转门。更应安置经本之辞。所谓楞伽王契经说。尔时世尊。告大众言。诸佛子。我念往昔。于出时中。我来依他。于入时中。他来依我故。此经文明何义。谓显示二转故。云何显示。谓于出时中我来依他者。即是下转。于入时中他来依我者。即是上转。此义云何。我谓则。是真如本觉如来藏佛故。来谓受熏之义故。依他者背自本体。依无明他故。依此经文。作解释故。是故说言。不生不灭。与生灭和合。即是下转门。若欲成立上转门者。可言生灭与不生不灭和合。以此义故。玄理论中则存斯词。马鸣菩萨本阿世耶。比来次第分明显了。举一兼一。影示而已。是故无有𨷂失过咎。上转门义于对治分。其理自明。

　　已说上转门。次说该摄安立门。诸识差别其数几有。何等契经中各说几种识。颂曰。

　牟尼大觉尊　　一代圣说中　　总集有十种
　各异说契经　　谓一种为始　　十种而为终
　归本等契经　　分明显说故

　　论曰。凡集一代时教。总有十种。谓从一种识乃至十种识。云何为十种识差别经。一立一种识。总摄诸识。此中有四。一立一切一心识。总摄诸识。所谓以一心识遍于二种自在无所不安立故。一心法契经说。尔时文殊师利承佛威神之力。即白佛言。世尊。说几种识。体相如何。当愿为我分别开示。尔时世尊告文殊言。善哉善哉。文殊师利为诸大众。当问此事。谛听谛听。善思念之。我当为汝分别解说。于是文殊白佛言。善哉世尊。愿乐欲闻。佛告文殊言。我唯建立一种识所余之识非建立焉。所以者何。一种识者。多一一识。此识有种种力。能作一切种种名字。而唯一识。终无余法。是故我说建立一种识所余之识非建立焉。二立阿梨耶识。总摄诸识。所谓以阿梨耶识具足障碍义无障碍义。无所不摄故。阿梨耶识契经云。尔时观自在菩萨即白佛言。世尊。云何名为通达总相识。以何义故。名为总相。佛告观自在菩萨言。通达总相识者。即是阿梨耶识。此识有碍事及非碍事。具一切法。备一切法。譬如大海为水波等作总相名。以此义故。名总相。三立末那识。总摄诸识。所谓以末那识具足十一种义。无所不摄故。显了契经云。种种心识虽有无量。唯末那转。无有余法。所以者何。是末那识具足十一种义。无所不作故。四立一意识。总摄诸识。所谓以意识有七种转变自在。随能依其事故。七化契经云。譬如幻师。唯是一人。以幻术力。变化七人。愚人见之。谓有七人。而智者见。唯有一人。无余七人。意识幻师亦复如是。唯是一识能作七事。凡夫见之谓有七事。而觉者之。唯有意识。无余七事故。是名建立同一种识四种契经。二立二种识。总摄诸识。一阿梨耶识。二意识。阿梨耶识者。总举业转现三识故。意识者。总举七种转识故。楞伽契经云。大慧。广说有八种识。略说有二种。何等为二。一了别识。二分别事识。乃至广说故。三立三种识。总摄诸识。一阿梨耶识。二末那识。三意识。阿梨耶识。总举三相识故。末那识者。直意根故。意识者。总举六种转识故。慈云契经云。复次敬首。广说有十种识。总说有三种识。一细相性识。二根相性识。三分离识。乃至广说故。四立四种识。总摄诸识。三分离识。乃至广说故。四立四种识。总摄诸识。谓前三中加一心识故。无相契经说。识法虽无量。不出四种识。一所依本一识。二能依持藏识。三意持识。四遍分别识。乃至广说故。五立五种识。总摄诸识。谓前四中加随顺遍转识故。大无量契经云。复次有识非彼彼识摄。遍于彼彼识。所谓随顺遍转识故。六立六种识。总摄诸识。所谓眼等五种别识。及第六意识故。四圣谛契经说。佛告树王。我为小根诸众生故。以密意趣。作如是唱。但有六识。无有余识。而实本意。为欲令知六种识中具一切识。于大众中。作如是唱故。七立七种识。总摄诸识。谓前六中加末那识故。法门契经说。复次文殊师利识法有七种。云何为七。所谓六识身及末那识。如是七种。或一时转。或前后转。复次第七识有殊胜力故。或时造作持藏之用。或时造作分别之依故。八立八种识。总摄诸识。谓前七中加阿梨耶识故。道智契经说。心王有八。一眼识心王乃至八者异熟报识心王。种种识法不出此数故。九立九种识。总摄诸识。谓前八识中加唵摩罗识故。金刚三昧契经说。

　　尔时无住菩萨而白佛言。尊者。以何利转。而转众生一切情识。入唵摩罗。佛言。诸佛如来常以一觉而转诸识。入唵摩罗故。十立十种识。总摄诸识。谓前九中加一切一心识故。法门契经云。心量虽无量而不出十识。乃至广说故。如是十种于宝𠕋中。云何该摄。云何安立。颂曰。

　于本体虽明　　今更作重释　　将契经散文
　属斯论总言

　　论曰。于本论中。虽分明说。而今为钝根。更作重释。将契经文。属当论言。所谓一心法。契经中总所建立阿梨耶识。摩诃衍论总阿梨耶识摄。所以者何。于本论中。作如是说。所谓不生不灭与生灭和合。非一非异。名为阿梨耶识。此识有二种义。能摄一切法生一切法。云何为二。一者觉义。二者不觉义故。显了契经中总所建立。大末那识。摩诃衍论总末那摄。所以者何。于本论中。作如是说。复次生灭因缘者。所谓众生依心。意意识转故。此义云何。以依阿梨耶识说有无明。不觉而起。能见能现。能取境界。起念相续。故说为意。此意复有五种名。云何为五。一名为业识。谓无明力不觉心动故。二名为转识。依于动心。能见相故。三名为现识。所谓能现一切境界。犹明镜现于色像。现识亦尔。随其五尘。对至即。现无有前后。以一切时任运而起。常在前故。四名为智识。谓分别染净法故。五名为相续识。以念相应不断故。乃至广说故。七化契经中总所建立同一意识。摩诃衍论一分意识摄。说相虽𨷂。具密意故。于本论中。作如是说。复次意识者。此即。相续识。依诸凡夫取着转深。计我我所。种种妄执。随事攀缘。分别六尘。名为意识。乃至广说故。如是如是彼彼诸经。随应当处应。如是配。

　　已说该摄安立门。次说藏识剖字门。阿梨耶识名字差别。其数几有。契经异说。其相云何。何等字义属当何处。

　　论曰。阿梨耶总有十种。所以者何。于契经中。别别说故。一名为大摄主阿梨耶识。所谓即是大总相识。义如前说。二名为根本无明阿梨耶识。所谓根本无明别立。以为阿梨耶识故。十种妄想经云。刹阇只多提王识。直是妄法。不能了达一法界体。一切染法阿梨耶以为根本。出生增长。无断绝时。若无提王识。黑品眷属永无所依。不能生长故。此阿梨耶识当何决择摄。于本论云。所言不觉义者。谓不如实知真如法一故。不觉心起而有其念。乃至广说故。三名为清净本觉阿梨耶识。所谓自然本智别立。以为阿梨耶识故。本觉契经说。自体净佛阿梨耶识。具足无漏。圆满功德。常恒清净。常恒决定。无受熏相。无变异相。智体不动。具足白品。是故名为独一净识故。此阿梨耶识者。何决择摄。于本论云。复次觉体相者。有四种大义。与虚空等。犹如净镜。乃至广说故。四名为染净本觉阿梨耶识。所谓不守自性陀罗尼智别立。以为阿梨耶故。本因缘起契经说。尔时光严童子即白佛言。尊者。以何因缘故。难入未曾有会中。作如是言。随他缘起陀罗尼智。于是尊者告光严童子言。此楞伽王常在大海摩罗山中。率十万六千鬼神众。以为眷属。如是诸眷属乘华宫殿。游于诸刹。皆悉承赖彼楞伽王。方得游行。所谓鬼神众作如是言。我等神众无有威德。无有气力。于诸所作。皆无有其能。如宜大王。我等众中与堪能力。彼楞伽王即随其时。与殊胜力。不相舍离。而共俱转。谓楞伽王虽非分身。而能遍满诸神众中。各各令得全身之量。于一切时。于一切处。共转不离。不守自性智亦复如是。能受一切无量无边烦恼染法鬼神众熏。不相舍离。而俱转故。以此因缘故。我难入中作如是说。随转觉智。名为楞伽王识故。此阿梨耶识当何决择。摄于本论云。自性清净心。因无明风动。心与无明。俱无形相。不相舍离。乃至广说。五名为业相阿梨耶识。所谓根本业相及与业识。别立以为阿梨耶故。本性智经说。阿梨耶识无能了作。无所了作。不可分折。不可隔别。唯由精动隐流义故。名为键摩故。此阿梨耶识当何决择摄。于本论云。复次依不觉故。生三种相。与彼不觉。相应不离。云何为三。一无明业相。以依不觉故。心动说名为业。觉则不动。动则有苦。果不离因故。六名为转相识阿梨耶识。所谓能见境界之相及与转识。别立以为阿梨耶故。大无量契经说。阿梨耶识有见见转。无见见起故。此阿梨耶识当何决择摄。于本论云。二者能见相。以依动故。能见不动则无见故。七名为现相识阿梨耶识。所谓境界之相及于现识。别立以为阿梨耶识故。实际契经说。别异现前地转。相异相异具足行转。是故名为阿梨耶识。复次此阿梨耶识者。直是异熟无记之法。净白相故。或名成就故。此阿梨耶识当何决择。于本论云。三者境界相。以依能见故。境界妄现。离见则无境界故。八名为性真如理阿梨耶识。所谓正智所证清净真如。别立以为阿梨耶识故。此阿梨耶识当何决择摄。所谓清净般若质境真如摄故。九名为清净始觉阿梨耶识。所谓本有清白始觉般若。别立以为阿梨耶故。果圆满经云。佛告树王言。自然始觉阿梨耶识。当常不离清净本觉。清净本觉当常不离始觉净识。随是彼有。随彼是有。或非同种。或非异种故。此阿梨耶识者。何决择摄。于本论中。本觉义者。对始觉说。以始觉者即同本觉故。十名为染净始觉阿梨耶识。所谓随缘始觉般若。别立以为阿梨耶识故。果圆满契经说。复次树王如始觉净识及白净本觉。说染净始觉阿梨耶识不守自性缘起本觉亦复如是故。此阿梨耶识当何决择摄。于本论云。依本觉故。而有不觉。依不觉故。说有始觉。又以觉心原故。名究竟觉。不觉心原故。非究竟觉。乃至广说故。如是等义。至自决择自当备演。十种末那六种意。识。于后文中随次释故。今略而已。已说藏识剖字分相门。

　　本曰。此识有二种义。能摄一切法。生一切法。云何为二。一者觉义。二者不觉义。

　　论曰。此总识摄生圆满分门。谓总显示大识殊胜圆满相故。此义云何。所谓具足二种圆满故。一功德圆满。谓觉义字句。能摄一切无量无边。过于恒沙。不离不断诸功德故。能生一切无量无边。过于恒沙。不离不断诸功德故。二过患圆满。谓不觉义字句。能摄一切无量无边。过于恒沙。若离若脱诸过患故。能生一切无量无边。过于恒沙。若离若脱诸过患故。如是种种摄生熏习差别之相。至彼别相决择分中。分明显示。

　　本曰。所言觉义者。谓心体离念。相离念相者。等虚空界。无所不遍。法界一相。即是如来平等法身。依此法身说名本觉。

　　论曰。于此文中。即有二门。一略说本觉安立门。二略说始觉安立门。本觉门中即有二门。一清净本觉门。本有法身。从无始来。具足圆满。过恒沙德。常明净故。二染净本觉门。自性净心。受无明熏。流转生死。无断绝故。二略说始觉门有二门。一清净始觉门。无漏性智出离一切无量无明。不受一切无明熏故。二染净始觉门。般若受无明熏。不能离故。如是诸觉皆智眷属。当证何理。以为体分。谓性真如及虚空理。如是二理各有几种。各有二种故。云何名为二种真如。一清净真如。二染净真如。虚空之理亦复如是。云何名为清净真如。二种净觉所证真如。离熏习故。云何名为染净真如。二染净觉所证真如。不离熏故。虚空之理亦复如是。以何义故。强名本觉。字事差别。其相云何。颂曰。

　本觉各有十　　体虽同字事　　各各差别故
　谓根明等义

　　论曰。本觉各十。云何十本。一根本事本。本有法身能善住一切功德。譬如树根能善住持一切枝叶及华果等。不坏失故。二本字事本。本有法身从无始来自然性有。不始起故。三远字事本。本有法身其有德时。重重久远。无分界故。四自字事本。本有法身我自成我。非他自成我故。五体自事本。本有法身为诸枝德。作依止故。六性字事本。本有法身不转之义。常建立故。七住字事本。本有法身住于无住无来。无去来故。八常字事本。本有法身决定实际。无流转故。九坚字事本。本有法身远离风相。坚固不动。若金刚故。十总字事本。本有法身广大圆满。无所不遍。为通体故。云何十觉。一镜字事觉。萨般若慧清净明白。无尘累故。二开字事觉。萨般若慧通达显了。无障碍故。三一字事觉。萨般若慧独尊独一。无比量故。四离字事觉。萨般若慧自性解脱。出离一切种种缚故。五满字事觉。萨般若慧具足无量种种功德。无所少故。六照字事觉。萨般若慧放大光明。遍照一切无量境界故。七察字事觉。萨般若慧常恒分明。无迷乱故。八显字事觉。萨般若慧清净体中净品眷属。悉现前故。九知字事觉。萨般若慧于一切法。无不穷故。十觉字事觉。萨般若慧所有功德。唯有觉照。无一一法。而非觉故。如是十种本觉字义。唯依一种大性法身。随义异释。据其自体。无别而已。此中所说二本觉中。当何本觉。谓清净本觉。非染净本觉。字义差别。其相云何。颂曰。

　染净本觉中　　或各有十义　　前说十事中
　各有离性故

　　论曰。此本觉中或各有十。所以者何。前十义中各有不守自性义故。自可配属。依向应知。如是二觉同耶异耶。非同同故。非异异故。以此义故。或同或异。或非是同。或非是异。是故皆是皆非而已。以何义故。强名始觉。字事差别。其相云何。颂曰。

　从无始已来　　无有或乱时　　今日始初觉
　故名为始觉

　　论曰。从无始来。始觉般若。无惑乱时。而无惑时。今始初觉。故名始觉。如是始觉。前惑后觉。即非始觉。而无惑时理常今常初故。名为始觉。如是二始觉中。当何觉耶。谓清净觉。非染净觉。字义差别。其相云何。颂曰。

　清净始觉智　　不守自性故　　而能受染熏
　故名染净觉

　　论曰。清净始觉。虽无惑时。而不守自性故。能受染熏。随缘流转。以此义故。是故名为染净始觉。以何义故。强名真如。字事差别。其相云何。颂曰。

　性真如理体　　平等平等一　　无有一多相
　故名为真如

　　论曰。性真如理。平等平等。唯同一相。亦无一相。亦无多相。无一相故远离同缘。无他相故远离异缘。以此义故。名为真如。如是真如。二种净智亲所内证。复次真如各有十义。云何为十真。一根字事真。乃至第十总字事真。如是十真。十种本义相应俱有。不相舍离。是故同名表示而已。云何十如。一镜字事如。乃至第十觉字事如。如是十如。十种觉义相应俱有。不相舍离。是故同名表示而已。所以者何。十种真理本有法身有德方便。十种如理。萨般若慧有觉方便。以此义故。更重言词。作如是示。此中所说。二真如中当何真如。谓清净真如。非染净真如。染净真如。字事差别。其相云何。颂曰。

　清净真如理　　不守自性故　　而能受染熏
　名染净真如

　　论曰。清净真如理。从无始来。平等平等。自性清净。不生不灭。亦无去来。亦无住处。而真如理性不守自性故。随缘动转。是故名为染净真如。二染净智亲所内证。相应俱有。不相舍离。如是等义。观前所说。比类应知。以何义故。强名虚空。字事差别。其相云何。颂曰。

　虚空有十义　　体虽同义事　　各各差别故
　谓无碍等义

　　论曰。性虚空理有十种义。一无障碍义。诸色法中无障碍故。二周遍义。无所不至故。三平等义。无简择故。四广大义。无分际故。五无相义。绝色相故。六清净义。无尘累故。七不动义。无成坏故。八有空义。灭有量故。九空空义。离空着故。十无得义。不能执故。如是十事。义用差别。舍离。二虚空中当何虚空。谓清净虚空。非染净虚空。染净虚空。字事差别。其相云何。颂曰。

　清净虚空理　　不守自性故　　而能受染熏
　名染净虚空

　　论曰。清净虚空具足十德。亦无染相。亦无净相。而虚空性不守自性故。能受染熏。随缘流转。是故名为染净虚空。能熏所熏建立诽谤等种种门。至广说分其理具显。

　　已说字事门。次说随释门。所言觉义者者。即是总句。从此已下皆是别句。总者通表一切觉故。别者各各差别说故。就别句中。先说清净本觉清净始觉。次说染净本觉染净始觉。如其次第说相可见。谓心体离念相者。即是清净本觉。心谓即是自性清净心。体谓即是本有法身体。如是心体即名本。觉。离念相者。即是显示清净之义。所谓远离大无明念。故言离念。远离四种无常之相。故言离相。过于恒沙烦恼眷属。此五有为以有根本。是故举本无。示末眷属皆空。离念相者。即唱清净本觉人辞。者即人故。等虚空界无所不遍者。如是觉者善证具足十种德义虚空理故。法界一相者。如是觉者于所证之真如法界。而共和合。一味一相无差别故。即是如来平等法身者。善证二种胜妙之理。清净觉者。即是法身如来自性自体故。依此法身。说名本觉者。本有法身自性德中而作归依。建立清净本觉称故。

　　本曰。何以故。本觉义者。对始觉义说。以始觉者。即同本觉。

　　论曰。此说清净始觉。何以故者。即请问辞。为欲建立清净始觉。作如是请。问相云何。谓有众生作如是难。本有法身从本已来具足无量性之功德。常恒明常。常恒自在。依此义故名为本觉者。如是本觉者。于何时中。何因缘故。具足一切无量功德。名本觉耶。若作是说。此本觉者有大智力。能善断除一切过患。具足圆满诸功德者。即此本觉前惑后觉。非本觉明。即此功德不断已前隐。断已后显。非自性明。岂惑觉隐显。本有之义而得成立。若作是说。常断更不断。常具足更不具足。是故应有本断本德者。此义亦不成立。无功德过故。谓一切障。从本断说。更不待断。一切功德。从本具足。更不待具足。觉者即是始觉。非彼本觉。是故般若波罗蜜经说。若觉者是始觉。若不觉者即是无明。若离此二者。即名本觉。以何义故作如是说。本有法身自性德中。而作归依说名本觉。故言何以故。本觉义者对始觉说者。直决彼疑。谓马鸣师自通而言。清净本觉。从本已来不生不灭。非建立有。非诽谤无。或非过患。或非功德。言语道绝。心行处灭。而有言说。具足圆满。过于恒沙无量性德。名曰本觉者。当知从无始来。而有清净始觉。发大智力。发大定力。于一切时。于一切处。常恒对治。过于恒沙无量无边过患之海。具足圆满。过于恒沙无量无边功德净品。对此清净始觉者故。立彼清净本觉之称。以始觉者即同本觉者。作其所由。谓以自然始觉与彼本觉同故。得对始觉示本觉故。如是二觉熏习差别。其相云何。颂曰。

　清净本始觉　　从无始已来　　远离一切染
　湛明若虚空　　是故此门中　　无能熏染法
　无所熏净法　　唯有自家德

　　论曰。如是二觉无有能熏所熏差别。唯有自家真实功德故。此门中不应建立能熏所熏。若如是者。于此门中。有何熏义。所谓有熏。染法净法不相待成。所谓即是具足转熏。此熏云何。谓白白故。三身本有契经云。本有本觉。本有始觉。唯有德熏。无患德熏。唯有满转。无分转事故。

　　本曰。始觉义者。依本觉故而有不觉。依不觉故说有始觉。

　　论曰。此说离性二觉。所谓通示离性本始。依本觉故而有不觉者。即是离性本觉。依不觉故说有觉者。即是离性始觉。此义云何。本觉般若不守自性故。善受染熏彼诸染法。令得住止。即是本觉离性之义。始觉般若不守自性故。依诸染法。如今方起。被彼染诳故。即是始觉离性之义。始觉般若能断诸障证诸功德。何故说言。始觉之智被染诳耶。于无过法立诸过患断除障故。于无德法立诸功德。证得理故。若尔始觉于何时中而得离妄。极解脱道时。方得究竟离。于彼时中。到无念故。

　　本曰。又以觉心源故。名究竟觉。不觉心源故。非究竟觉。

　　论曰。满分二事下当显示。已说略说两觉安立门。

　　释摩诃衍论疏卷上末

　　卍云。佚失中卷本末。诚为可惜矣。
卍新纂续藏经第 45 册 No. 0771 释摩诃衍论疏


　　释摩诃衍论疏卷下本

　　本曰。复次真如自体相者。

　　论曰。自此已下分明显示生灭门中三种大义。自有三门。一显示自体大义门。二显示自相大义门。三显示自用大义门。此即是初总标体相二义。自此已下别释散说。

　　本曰。一切凡夫声闻缘觉菩萨诸佛。无有增减。

　　论曰。初大义中即有二门。一人平等门。二时不转门。此即初门。谓真如自体通于五人。平等平等。无差别故。云何名为五种假人。一凡夫。二声闻。三缘觉。四菩萨。五如来。如是五名。人自是五。真自唯一。所以者何。真如自体无有增减。亦无大小。亦无有无。亦无中边。亦无去来。从本已来。一自成一。同自作同。猒异舍别。唯一真故。是故诸法真如一相三昧契经云。喻如金刚作五趣像。五人平等亦复如是。于诸人中。无有增减故。

　　本曰。非前际生。非后际灭。毕竟常恒。

　　论曰。此明时不转门。谓真如自体。自然常住。决定不变。三际不动。四相不迁。寂灭又寂灭。真实又真实故。

　　本曰。从本已来。性自满足一切功德。所谓自体有大智慧光明义故。遍照法界义故。真实识知义故。自性清净心义故。常乐我净义故。清凉不变自在义故。

　　论曰。此下明自相大义中。即有三门。一圆满功德门。二问答决疑门。三别释广说门。此即初门。其相云何。谓真体中圆满一切功德。无所少故。何等功德。所谓六种性义功德。一大智慧光明义。本觉般若能除无明之闇夜故。于契经中。名广大圆满殊胜般若实智光明性义。二遍照法界义。本觉般若照达一法界之源故。于契经中。名周遍通达一法界藏自然性义。三真实识知义。本觉般若远离虚假之解量故。于契经中。名离妄想解决定了知实际实性义。四自性清净心义。本觉般若无量性功德自然本有非得他力。远离尘累契中实故。于契经中。名本有明白离边中中性义。五常乐我净义。本始二觉从无始来远离四障。圆满四种自然德故。于契经中。名如来正觉自然性德远离炎幻不修行性义。六清凉不变自在义。二种本觉譬如明镜之南北相具随意故。于契经中。名具足随顺逆违无碍陀罗尼全遍性义。广大圆满自性本德契经云。自性功德本教之名有十七者。于初二中各开二种。于次二中各开三种。于后二中。如其次第。开四三故。复次清净心地无垢陀罗尼契经中自性功德本数之名有二十五者。㝡后一中开十一故。如是三数别相云何。马鸣菩萨摩诃衍论本数名字。为欲显示名略义广总持相故。是故摄散总立为六。复次所依别本总持说故。复次名字数多迷真实故。以此义故总立为六。言十七者。名字云何。一大智慧义。二大光明义。三遍一法界义。四照一法界义。五真实义。六识义。七知义。八自性义。九清净义。十心义。十一常义。十二乐义。十三我义。十四净义。十五不义。十六变义。十七自在义。言二十五者。名字云何。所谓前数不功德中开八种故。变功德中开二种故。言二变者。一上流转变。二下流转变。言八不者。中观论中分明说故。

　　本曰。具足如是过于恒沙不离不断不异不思议佛法。

　　论曰。此说无名过量功德分。本觉体中自性功德无量无边。离于言量。过于心行。以何义故。止于数量。作如是剖。本有功德。虽无有量。不出三数。故举本耳。如本具足。如是过于恒沙故。如是无量无边功德。各各别别有体相耶。唯一心量无别法体。唯一心量终不离心。所以者何。心法虽一。而有二种陀罗尼自在用故。一自不离彼陀罗尼自在。二彼不离自陀罗尼自在。如本不离故。如是性德。从无始来。一向妙有。非除遣法。所以者何。自性自性。非他俱故。如本不断故。如是一切德。唯一自作一。终异自不能作一。所以者何。一法界故。如本不异故。如是深理。一切菩萨二乘凡夫。心不思惟。言不论量。绝之又绝。远之又远。如本不思议故。三人非境当何人之言思境界。唯大觉者乃自轨则。如本佛法故。

　　本曰。乃至满足无有所少义故。名为如来藏。亦名如来法身。

　　论曰。如是无量性之功德。从具缚地。乃至无上大觉智地。具足圆满。无所少阙。所以者何。如是诸德从无始来。自然本有。非假缘力。而建立故。

　　本曰。问曰。上说本真如其体平等离一切相。云何复说体有如是种种功德。

　　论曰。此下问答决疑门。此中有二。一发起略问难违门。二发起广答解释门。此初门也。问者难意。其相云何。谓举说文相违。前后杂乱。审其理故。前后之文。云何相违。所谓真如决择分中作如是说。心真如者。即是一法界大总相法门体。所谓心性不生不灭。一切诸法唯依妄念而有差别。若离心念则无一切境界之相。是故一切法从本已来。离言说相。离名字相。离心缘相。毕竟平等。无有变异。不可破坏。唯是一心。故名真如。自相大义决择分中依如是说。从本已来。性自满足。一切功德。所谓自体有大智慧光明义故。乃至满足无有所少义故。名为如来藏。亦名如来法身。如是相违。故以为难。

　　本曰。答曰。虽实有此诸功德义。而无差别之相。等同一味。唯一真如。

　　论曰。此发起广答解释门。即有二门。一真如总。二生灭总。此即真如总。谓虽自相大义门中作如是说。具种种德。过于恒沙。而是生灭门之界量。非真如门。真如门中无差别相。平等平等。一相一味。独存真如。净法界故。以此义故。无相违过。

　　本曰。此义云何。以无分别。离分别相。是故无二。

　　论曰。此即作其缘由。决断疑惑。明真如门中。唯有同同。无异异故。

　　本曰。复以何义得说差别。

　　论曰。此释生灭总。此中有二。一问。二答。有广略故。二重问答不同此初重问也。谓若诸法从本已来。平等平等。一味一相。独存真理。无二体者。复有何法。而非平等。以之为依。建立差别。即是举异门。以疑异门焉。

　　本曰。以依业识生灭相示。

　　论曰。此即总答。谓真如门中无过恒沙一切染法。以为所治。无能治之。过于恒沙一切净法。以为对量。是故真如门中作如是说。一切诸法。平等平等。一味一相。无有二体等焉。而此生灭门中所治染法无量无边。能治净法亦无量无边。是故生灭门中作如是说。本觉体中具种种德。无量无边。过恒沙等焉。即是大意。次当作释别别散说。所言依者。即是根本无明住地。一切染法之所依故。所言业者。即是业相。所言识者。转等诸识。生灭相者。门之总称。所言示者。相返显示。此中以字远流应至于三字。如是三法功德之起。当缘由故。

　　本曰。此云何示。

　　论曰。此广说分。此有二种。一问。二答。此中问略答广应知。此云何示者。即是诘问。所谓诘问其所由故。

　　本曰。以一切法本来唯心。实无于念。

　　论曰。此直答。即有三种。一自宗正理。二非道邪行。三具举对量。此即第一。所谓法性从无始来。唯是一心。无一一法而非心故。

　　本曰。而有妄心。不觉起念。见诸境界。故说无明。

　　论曰。此非道邪行。所谓总举本上诸无明住地故。

　　本曰。心性无起。即是大智慧光明义故。若心起见。则有不见之相。心性离见。即是遍照法界义故。若心有动。非真识知。无有自性。非常非乐。非我非净。热恼衰变。则不自在。

　　论曰。此直显具举对量差别。如上所说。本觉体中六相功德。各各待观何等过患。以之为对建立显示。所谓根本无明熏习一心之海。发起业等种种诸识。隐覆般若实知之明。增长愚痴迷乱之闇。即是不觉无明之界量明。以之为对。一心之性寂灭无起。即是大智慧光明义故。若第二德。如是妄心起见达境。一向唯转虚妄境中。不能通达真实境界。所以者何。真伪相违。不契当故。如本若心起见。则有不见之相故。此下明遍观义。而真实心离转见故。通达诸法。无所不至。无所不当。无所不尽。所以者何。真实智见离能见所见之边见。如本心性离见。即是遍照法界义故。第三德者。所谓若心有动转相。即是无明熏习气故。虚妄转明。以之为对。心性寂静。无有喧动。正直无有颠倒之解。即是实智之照。随顺道理。无倒建立显示。如本若心有动。非真识知故。第四德者。所谓妄法从无始来。无自体明。以之为对。自性清净本有功德建立显示。如本无有自性故。第五德者。所谓妄法四相之所迁故非常。三种苦俱转故非乐。二种自在无故非我。一道清净无故非净。此四种过以为对量。本觉体中四种功德建立显示。如本非常非乐非我非净故。第六德者。所谓妄法烧真心故。是故名热。又以是恼乱诸众生故。是故名恼。破灭变德。令不作故。是故衰变。由此事故。一切众生不得自在。是故亦名为不自在。待观此事。以为对故。清凉不变自在之德建立显示。如本热恼衰变。则不自在故。

　　本曰。乃至具有过恒沙等妄染之义。对此义故。心性无动。则有过恒沙等诸净功德相义示现。

　　论曰。此显示无边功德相义。所谓若所对治染法。无量无数。以能治之净法。亦无量无边故。

　　本曰。若心有起。更见前法可念者。则有所少。如是净法无量功德。即是一心。更无所念。是故满足。名为法身如来之藏。

　　论曰。此结圆满德。所谓若一心法有动转相。更见前境有何缘者。能见之心。所见之境。二差别故。本觉功德则不圆满。而本性德虽过恒沙。唯一心量。终无二体。所以者何。如是诸德悉皆各各不分其体。于一法界其量等故。是故圆满自性功德。结缚解脱之二位中。常恒具足。名为法身。亦名如来藏。染净数量。平等决择。依何契经所解释耶。所谓文殊师利善巧方便相似譬喻大陀罗尼经云。尔时文殊师利承佛神力。即说嗢吒喃。颂曰。

　譬如阿只多　　遮那尸帝树　　其果多无数
　表实有十等　　染净数量等　　亦应如是知
　行者依此喻　　可了真妄理

　　今此经文为欲显示假当待实真定赖妄。无有独孤自立法故。所言表者。谓喻妄法。妄假无实。如果外故。所言实者。谓喻真法。真实无假。如果中故。云何名为十种等耶。一数等表实。契当其数等故。二尘等表实。细末配其数量等无差故。三量等表实。称量终无差别轻重等故。四色等表实。校量同白色故。五香等表实。熏习其香等故。六味等表实。啖食无差别故。七触等表实。触身等无别故。八本等表实。同依树木出故。九俱等表实。一时无前后故。十同等表实。终一味故。举喻合法。说相明故。不须重释。复次若钝根者不达此事。依功德黑闇之譬喻。应知等意。

　　本曰。复次真如用者。所谓诸佛如来。本在因地。发大慈悲。修诸波罗蜜。摄化众生。立大誓愿。尽欲度脱等众生界。亦不限劫数。尽于未来。以取一切众生如己身故。

　　论曰。此用大义门中自有六门。一本愿无尽门。二离相不着门。三能所平等门。四无相现应门。五随见粗细门。六问答决疑门。此即初门。清净僧那阿世耶。广大圆满无边际故。谓诸如来无量无边不可思议不可称量微尘劫中。兴十方世界微尘数量大慈悲心海。修十方世界微尘数量大圆满因海。摄十方世界微尘数量一切众生海。立十方世界微尘数量广大誓愿海。成十方世界微尘数量大自在果海故。所以者何。以如实知同一无异相续义故。

　　本曰。而亦不取众生相。此以何义。谓如实知一切众生及与己身真如平等。

　　论曰。此离相不着门。谓于所作中。远离所作。不生着故。谓诸如来虽发无量无边大悲摄化一切恒沙众生。而诸如来无一一佛而摄生故。所以者何。如实了知一切众生及与自身。唯一真如。唯一法身。无有增减。无差别故。

　　本曰。以有如是大方便智。除减无明。见本法身。自然而有不思议业种种之用。即与真如等遍一切处。

　　论曰。此能所平等门。谓人法体用理智平等。无差别故。谓法身应化之三身。及实实假假之二理。平等一体。无差别故。自性本身及枝末身。平等一体。无差别故。能证正智。所证如理。平等一体。无差别故。以一体故。无有二体。无二体故。亦无一体。无二无一。亦无无耳。以此义故。自然本性。具足功德。不假他力。甚深极妙契经云。尔时文殊师利即白佛言。云何名为异异异相。云何名为同同同相。佛言。所言异异异相者。即是无明。所言同同同相者。即是明法。如是二法。如牛两角。对治之相。非消融体。如两空绝。是故此二法名为非观伪法。于此文殊师利即承佛神力。即从座起白佛言。世尊。云何名为非观伪法。其相可说耶。不可说耶。以何为门。应觉知耶。尔时世尊即告文殊师利言。我诸一切契经海中作如是说。异者无明。同者明法。为欲度脱愚废凡夫。权作此说。而今日为汝真实言说。文殊师利所言。非观伪法者。同异归同。同同归空。空空归绝。乃至广说故。

　　本曰。又亦无有用相可得。何以故。谓诸佛如来。唯是法身智相之身。第一义谛。无有世谛境界。离于施作。但随众生见闻得益。故说为用。

　　论曰。此无相现应门。自性身体。空寂无像。能现诸像。譬如兔角自体空无。善能出生一切角故。谓法身佛唯是一一。唯是寂寂。亦非一一。亦非寂寂心行处灭。言语道断。灭灭断断。唯阿作阿故。所以者何。诸佛如来。唯自自身。无他身故。而诸众生见闻得益。自心量中获得利益。法身体中无有阙故。

　　本曰。此用有二种。云何为二。一者依分别事识。凡夫二乘心所见者。名为应身。以不知转识现故。见从外来。取色分齐。不能尽知故。

　　论曰。此随见粗细门。此有二门。一应身用相差别门。二报身用相差别门。此即初门。所谓一切凡夫二乘。不能了达一切诸法唯一心量。甚深宗故。依遍分别。妄想事识。见应化身。作外量解。不能通达。无有分界。分分转故。

　　本曰。二者依于业识。谓诸菩萨从初发意乃至菩萨究竟地心所见者。名为报身。身有无量色。色有无量相。相有无量好。所住依果亦有无量。种种庄严。随所示现。即无有边。不可穷尽。离分齐相。随其所应。常能住持。不毁不失。

　　论曰。此第二门。所谓从十解乃至金刚一切菩萨。明了通达一切诸法唯一心量。甚深宗故。依彼业识见报身佛。作唯识解。通达依正无分际故。何故应身章中作如是说。依分别事识而见彼佛。报身章中作如是说。依于业识而见彼佛。为欲显示随识粗细所见佛身有粗细故。

　　本曰。如是功德。皆因诸波罗蜜等无漏行熏。及不思议熏之所成就。具足无量乐相。故说为报。

　　论曰。此显示报应之差别相。所言报者。有胜妙因受极乐果。自然自在决定安乐。远离苦相。故名为报。

　　本曰。又凡夫所见者。是其粗色。随于六道各见不同。种种异类。非受乐相。故说为应。

　　论曰。所言应者。随顺机根而不相违。随时随处随趣出现。非安乐相。故名为应。

　　本曰。复次初发意菩萨所见者。以深乐信真如法故。少分而见。知彼色相庄严等事。无来无去。离于分齐。唯依心现。不离真如。然此菩萨犹自分别。以未入法身位故。

　　论曰。此更作重释。明前所说。所谓位位各各见佛增减别故。此义云何。若三贤位诸菩萨者。信真如故。分见报身。观知色相无分齐量。而此菩萨不能离脱分别之心。所以者何。以未得入真如位故。

　　本曰。若得净心。所见微妙。其用转胜。乃至菩萨地尽。见之究竟。

　　论曰。若得十地诸菩萨者。如其次第。转胜究竟。

　　本曰。若离业识。则无见相。以诸佛法身。无有彼此色相迭相见故。

　　论曰。若佛果中业识本种。无所有故。能见所见亦复空无。所以者何。一切诸佛。真如真如平等平等。法身法身平等平等。无此无彼。无我无他。无大无小。无高无下。无无无有。戏论都尽。虑知亦空。唯一大空。真如本智。服遮伽利娑那提衣。于键尸多陀摩宫。自性身坐。独存无二故。

　　本曰。问曰。若诸佛法身离于色相者。云何能现色相。

　　论曰。此问答决疑门。于中有二。一问。二答。此问也。所谓问者。作如是疑。克其法身。真实自体。湛湛虑绝。寂寂名断。色相作业。由谁而有。无相现应决择分中作如是说。法身无相。能现色相。若能出现种种色相。不可言说。法身空寂。离色像域。如是疑故。

　　本曰。答曰。即此法身是色体故。能现于色。所谓从本已来。色心不二。

　　论曰。此答说中即有五门。一法身出现色相门。二显示智身形相门。三显示法身形相门。四广大圆满无际门。五不可思议殊胜门。此即初门。自性法身能为色相。作所依止。善出色相。无障碍故。所以者何。能依色法。所依心法。从无始来。平等平等。无有二体。唯一心量故。

　　本曰。以色性即智故。色体无形。说名智身。

　　论曰。此显示智身形相门以智摄色无一一色而非智故说名智身。

　　本曰。以智性即色故。说名法身。

　　论曰。此显示法身形相门。以色摄智。无一一智。而非色故。说名法身。

　　本曰。遍一切处。所现之色无有分齐。随心能示十方世界。无量菩萨。无量报身。无量庄严。各各差别。皆无分齐。而不相防。

　　论曰。此广大圆满无际门。如是二身所说色相等。遍一切众生界。一切非情界。一切虚空界。一切涅槃界。一切如来界中。无所不通。无所不至。无所不当。无所不会。无所不作。亦无分际。无障无碍。纯纯一一。无相乱故。

　　本曰。此非心识分别能知。以真如自在用义故。

　　论曰。此不可思议殊胜门。如是业用。甚深极妙。独尊殊胜。非凡夫二乘之所能知故。如是三种甚深大义。二种门中云何安立。谓真如门中三种大义。唯各立一。无双立故。若生灭门中三种大义。具足双立。无前后故。以之为别。是故大印陀罗网譬喻契经说。有体大义无相及用。有相大义无体及用。有用大义无体及相。如是三大有第一一无第二一。复次有体大义当有相用。有相大义当有体用有。用大义当有体相。如是三大随第一一有第二一。不相舍离故。余种种相。结归总持决择分中自当理明。

　　本曰。复次显示从生灭门即入真如门。所谓推求五阴。色之与心。六尘境界。毕竟无念。以心无形相。十方求之。终不可得。

　　论曰。此说门自入门破异门。今此论文为欲对治广狭大小诸异执故。谓有众生作如是执。一法界心是其本法。亦广亦大。真妄二门是其末法。亦狭亦小。为欲对治此执着故。作如是说。门亦所入。与本量等。复次为欲显示真如门中。无有为法差别相故。复次为欲显示空五阴智。如所空阴自体空无。以此能空所空皆空。为入真如平等门故。复次为欲显示生灭门假真如门实故。

　　本曰。如人迷故。谓东为西。方实不转。众生亦尔。无明迷故。谓心为念。心实不动。

　　论曰。此譬喻门中东方喻觉。西方喻念。为欲显示本觉般若。出现清净智慧光明。照耀幽冥。生死闇夜。譬如日轮出现已讫。发净光明。破世间闇。无明住地出生种种染法眷属。隐覆无量无漏之性清净慧明。譬如日轮隐没已讫。发大暗夜障覆分别了知清净眼故。

　　本曰。若能观察知心无起。即得随顺入真如门故。

　　论曰。此明得益相。谓有众生了知心法。无有能起所起别相。即得成就真如随顺。即得成就真如得入。无有随顺无得入故。

　　本曰。对治邪执者。一切邪执。皆依我见。若离于我。则无邪执。是我见有二种。云何为二。一者人我见。二者法我见。

　　论曰。此对治文中自有四门。一显示根本总相门。二显示人见对治门。三显示法见对治门。四显示俱非绝离门。此即初门。无量无边过恒沙数一切邪道。无量无边过恒沙数一切定执。皆以我见为自所依。出生增长。更无有余。为此邪执依根本故。是故无明住地无边际契经说。一切无量种种虚妄邪论之海。以我见岳为依而转。譬如一切无量无边。种种林树种种草木。皆悉以山为依而转故。

　　本曰。人我见者。依诸凡夫说有五种。

　　论曰。此显示人见对治门有二。一总标总说。二别别散说。此即是初。直为对治邪定聚及不定聚一切凡夫谬执过失。生胜妙解故。五种人见治鄣别相。文相甚明。故说本不论释。或者尚迷。故以管见疏之而已。然此五执各有三门。一引经说意。二迷意执相。三依相对治也。

　　本曰。云何为五。一者闻修多罗说。如来法身毕竟寂寞。犹如虚空。以不知为破着故。即谓虚空是如来性。

　　又六了真妄有殊故。谓虚空是如来性也。

　　本曰。云何对治。谓明虚空。是其妄法。体无不实。以对色故。有是可见相。令心生灭。以一切色法本来是心实无外色。若无色者。则无虚空之相。所谓一切境界唯心。妄起故有。若心离于妄动。则一切境界灭。唯一真心无所不遍。此谓如来广大性智究竟之义。非如虚空相故。

　　论曰。说虚空是妄法。即显法身是真。又明法身有自体实德。故说虚空。体无不实。对色等者。明空有待也。对色见相。意地所知。回色为性。遍计所摄。故云令心生灭。岂同法身无对正智所证见相泯故。以一切色等者。色本是心。空相无故。所谓一切境界等者。正明色空二种名一切境。此二境界唯心妄起故有。若心离于妄动则一切境界灭者。若离妄动则无色空。名一切境灭也。二境灭故。唯一真心即是法身。体用周遍。性智不灭。故云非如虚空也。

　　本曰。二者闻修多罗说。世间诸法毕竟体空。乃至涅槃真如之法。亦毕竟空。从本已来。自空离一切相。

　　论曰。明世间诸法体相都无用皆不实。故说为空。若真如涅槃体绝诸相。一切染法皆不相应。故说为空也。从本已来等者。正显二空差别。若世间法犹如空花。性自空无故。云本末自空故。若真如涅槃体绝诸相故。云离一切相也。

　　本曰。以不知为破着故。即谓真如涅槃之性。唯是其空。

　　论曰。以不知为破着故者。占察经云者。但一切众生常乐分别。取着诸法。以颠倒妄想故。而受生死。是故如来为欲令彼离于分别执着想故。说一切世间法毕竟体空无所有。乃至一切出世间法亦毕竟体空无所有。以迷说意。又不了真俗。二空全别故。谓真如涅槃同世间法。唯是空无也。

　　本曰。云何对治。明真如法身自体不空。具足无量性功德故。

　　论曰。此明真如法身具空不空故。占察经云。以彼法身性。实无分别。离一切诸相故。说彼法体。为毕竟空无所有。复次即彼空义中。以离分别妄想心念故。则尽毕竟无有一相而可空者。以唯有真实故。即为不空。故知法身自体不空。离相云空也。

　　本曰。三者闻修多罗说。如来之藏无有增减。体备一切功德之法。

　　论曰。此是能摄如来藏。藏中自性净。无明心能摄一切诸功德。故云无有增减。备一切德故。不增不减经云。如来藏本际相应体。及清净法此法如实不虚妄。不离不脱智不思议法。无始本际来。有此清净相应法体故。此经所明一切众生自性净心。从无始来。功德圆满。无所阙失故。

　　本曰。以不解故。即谓如来之藏有色心法。自相差别。

　　论曰。由不知从能所净。立其名故。复迷性德。真妄相待示现义故。又不了身心。皆依如来圆觉所现故。谓色心自相差别。如圆觉经云。譬如清净摩尼宝珠瞙于五色。随方各现。诸愚痴者。见彼摩尼。实有五色。善男子。圆觉净性现于身心。随类各应。彼愚痴者。说净圆觉。实有如是。身心自相亦复如是。义可知也。

　　本曰。云何对治。以唯依真如义说故。因生灭染义。示现说差别故。

　　论曰。依真如说者。如上文云。虽实有此诸功德义。而无差别之相。等同一味。唯一真如。因生灭等者。上文云。以依觉识。生灭相示。依此二理。岂有色心差别相故。

　　本曰。四者闻修多罗说。一切世间生死染法。皆依如来藏而有。一切诸法不离真如。

　　论曰。此明不空如来藏。圆觉经云。由如虚空华依空。而相空华若复灭。虚空本不动幻。从诸觉生幻。灭觉圆满。觉心不动故。此中上二句明染依真有。下二句明染灭真圆。故云一切诸法不离如也。

　　本曰。以不解故。谓如来藏自体。具有一切世间生死等法。

　　论曰。以不解依空。有华意故。谓藏体具生死法也。

　　本曰。云何对治。以如来藏从本已来。唯有过恒沙等诸净功德。不离不断不异真如义故。以过恒沙等烦恼染法。唯是妄有性自本无。从无始世来。未曾与如来藏相应故。若如来藏体有妄法。而使证会永息妄者。则无是处。

　　论曰。唯有过恒沙净位等者。正明不空。以过恒沙染法等者。明此染法。犹如空华。唯依病眼。性自无故。从无始来等者。染净性异。真妄有殊。故云未曾相应也。若如来藏体有妄等者。此质成也。空本无华。实非起灭。藏本无染。何者永息而证会哉。

　　本曰。五者闻修多罗说。依如来藏故有生死。依如来藏故得涅槃。

　　论曰。此与行与相如来藏。于或与力故。有生死相。觉与力故。得涅槃故。说生死真依如来藏。

　　本曰。以不解故。谓众生有始。以见始故。复谓如来所得涅槃。有其终尽。还作众生。

　　论曰。以不了依真有妄。便作是念。一切众生本来成佛。后起无明故。谓有始也。复谓如来虽已成依佛。后时应生一切烦恼。还作众生。

　　本曰。云何对治。以如来藏无前际故。无明之相亦无有始。若说三界外更有众生始起者。即是外道经说。又如来藏无有后际故。诸佛所得涅槃与之相应。则无后际故。

　　论曰。此明真妄相依。如金与矿故。无前始也。云外道经说者。是仁王经云。我说三界外别有众生界藏者。是外道大有经说。云如来藏无后际等者。此明真藏无□妄染有尽。如圆觉经云。譬如销金矿。金非销故有。虽复本来金。终以销成就。一成真金体不复重为矿。此经所明金非销故有者。喻如来藏本有。无前际也。虽复本来金。终以销成就者。喻诸佛要须断或方得涅槃也。一成真金体等者。喻无后际也。

　　本曰。法我见者。依二乘钝根故。如来但为说人无我。以说不究竟。见有五阴生灭之法。怖畏生死妄取涅槃。云何对治。以五阴法自性不生。则无有灭本来涅槃故。

　　论曰。此直为对治二乘众生。实有过失。令得成就法空大理故。二种法见治障别相。文相明故。不须重释。

　　本曰。复次究竟离妄执者。当知染法净法皆悉相待。无有自相可说。是故一切法从本已来。非色非心。非知非识。非有非无。毕竟不可说相。而有言说者。当知如来善巧方便。假以言说引导众生。其旨趣者皆为离念。归于真如。以念一切法。令心生灭。不入实智故。

　　论曰。此显示俱非绝离门者。若有众生除遣二执。证得二空。通达诸法。言语道断。心行处灭。断断照寂。灭灭虑止。无所达故。

　　本曰。分别发趣道相者。谓一切诸佛所证之道。一切菩萨发心修行趣向义故。

　　论曰。此趣向门中自有二门。一总标总说门。二者别释散说门。此即初门。为欲显示。即此分别发趣道相门中。无量无边三世诸佛。所誓愿海所行因海。所证果海。所化徒海。无量无边三世一切诸菩萨众。如是如是。如如随践。顺行应转。如其次第。不超数量。不过位地。趣入义故。复次为欲显示。如一切佛。无所趣向。则一切菩萨于彼无有趣向则中。如如行故。

　　本曰。略说发心有三种。云何为三。一者信成就发心。二者解行发心。三者证发心。

　　论曰。此别释门中自有三门。一者三种发心分剖门。二发起问答决疑门。三因论生论问答门。此即第一门。有三。谓信解证。如文可见。

　　本曰。信成就发心者。依何等人修何等行。得信成就堪能发心。

　　论曰。此信成就门中即有二门。一开问答释。二发起问答决疑。初中有二重问答。就初问答中有二。一发起开问总标门。二显示答释广说门。此是初门即有四意。一假者意问。能修人故。二行相意问。所修行故。三自分意问。得成就故。四向上意问。胜进相故。如文可见。

　　本曰。所谓依不定聚众生。

　　论曰。此显示答释广说门有二。一随问次第答释门。二举劣显胜生解门。初门有六。一显示修行假者门。二自然本有熏习门。三显示修行功德门。四信心成就时量门。五显示发心因缘门。六显示得益位胜门。此是初门。谓虽所化众生无量无边。而今此处中。且取不定聚。摄十信众生故。所以者何。为欲令使化不定聚三品众生。十种信心具足成就。决定安立十信菩萨初发心住。金刚不变之位中故。

　　本曰。有熏习善根力故。

　　论曰。此是自然本有熏习门。谓如是众生相续心中。从无始世来。常有本觉藏佛。众生善根常恒熏习。令增长故。

　　本曰。信业果报能起十善。猒生死苦欲求无上菩提。得值诸佛亲近供养修行信心。

　　论曰。此是显示修行功能门。谓不定聚种种众生。信因缘业果报。似有不空因缘和合之道理。故知十恶过失。起不应作意。观十善功德。起当应作意。厌系缚地求解脱域。渐渐出离向菩提故。

　　本曰。迳一万劫信心成就故。

　　论曰。此信心成就时量门。谓显示信心成就。时节远近差别相故。即此门中十五契经。各各异说。一者一切诸法因缘无主契经云。尔时文殊师利即白佛言。尊者从具缚地入不定聚。一切行者经几时节。十种信心具足成就。渐渐转胜定不退位。于是尊者告文殊师利言。善男子。谛听谛听。善思念之。我当为汝解说信成时节分际。善男子。一切行者从具缚地入不定聚。经一万三千劫已讫。即便成就十种信心。决定菩萨初发心住。二摄无量大乘契经说。复次佛子信地假名菩萨。六万四千劫量已满。即便成就十爱乐心定金刚地。三慧明陀罗尼契经说。不定聚众生多经八万一千五十劫已讫。信心成就决定不退。四法门名字契经云。复次信乐地位毛头凡夫。经二万六千劫已讫。便信成就无所阙失。五清净三昧契经云。若有众生入难角地修行信心。当九万劫满足已讫。信品成就。六金刚陀罗尼契经云。信成就量四万八千六十劫量。七大智慧光明契经云。复次善男子。若有众生为欲成就功德善根父母天地。当经十刹那量已讫。即便信地平坦无草。八实相本际决定不动契经云。信位成就。信心发起初刹那中。十种信心具足圆满。九文殊师利圆满因海大总持契经云。三阿僧祇大无量劫经过已讫。即便信位具足成立。十甚深菩提因缘契经云。建立信地唯三万劫。十一大方便智善巧契经云。信行菩萨九千劫量。决定成就清净信心其思极乐。十二菩萨光明遍照契经云。尔时金刚慧菩萨摩诃萨即向佛言。世尊。无上菩提初种子地。经几时节。决定淳熟。菩提之芽出生增长。佛言。若为成就初种子地。当经七万五千六十劫。初种子地具足建立。十三授记平等契经云。信心成就。非远非近。非无非有。非高非下。非本非末。非去非来。非大非小。非三世非非三世。非位非地。非善非恶。非是非非是。言语道断。心行处灭。是故名为真实信心。十四如来藏本识契经云。尔时地藏菩萨摩诃萨即向佛言。世尊。云何名为广大圆满功德父母信地品耶。佛言。十信十信。十解十信。十行十信。十向十信。十地十信。佛地十信。乃至具缚恶种子地。及一切二乘皆悉十信。无量无边一切诸法。无一一法而非十信。以此义故。名为广大圆满信地。十五菩萨璎珞本业契经云。信相菩萨于十千劫。行十戒法。决定安立。信成就处。如是诸经。以何义故。如是差别。谓众生心无量无边。各差别故。随其心品。说信行相。如是不同。应审思择。今此文中且依本业解释而已。

　　本曰。诸佛菩萨教令发心。或以大悲故能自发心。或因正法欲灭。以护法因缘能自发心。

　　论曰。此显示发心因缘门。谓已信心成就行者。为欲发起第一住心。当待缘力而发起故。于此文中自有三种。一劝请因缘。所谓无量无边一切诸佛及大菩萨众。出现种种胜妙教法契经之海。信位行者劝请教化。超不定地。决定安立。不动域故。二救度因缘。所谓缘无量无边种种众生一切苦海。以之为因。发起金刚不退广大清净大慈悲心故。三护法因缘。所谓诸佛教法欲破灭时。以种种方便随宜随应随当。随时随处不惜身命。救护佛法大因缘之力故。自能发起金刚不退广大清净大久住心故。如此可知。

　　本曰。如是信心成就得发心者。入正定聚毕竟不退。名住如来种中正因相应。

　　论曰。此显示得益位胜门。所谓信成就得解行者。具足十名无退失故。一名为无忧恼人。远离退还堕于凡夫缚烦恼地怖畏心故。二名为大富贵人。蠲除烦恼之荒秽。收藏涅槃之果故。三名为种性高胜人。远离凡夫之下劣种。已入如来尊高种性中故。四名为手足具人。执般若炬。游行法界广大庭故。五名为作大江水人。无碍直流入萨波若之大海中故。六名为宫殿建立人。已超不定决定安住如来家中故。七名为真实佛子人。远离凡胎已入圣胎故。八名为大福田人。出离烦恼独清净故。九名为徒众无量人。法界众生皆悉以为自眷属故。十名为无障碍人。随心转故。

　　本曰。若有众生善根微少。久远已来烦恼深厚。虽值于佛亦得供养。然起人天种子。或起二乘种子。

　　论曰。此举劣显胜生解门。就此门中即有二门。一举劣显劣形相门。二举胜显胜形相门。此初门也。所谓善根微薄烦恼深厚凡夫众生。虽值摩诃衍之因缘。而起小善根种子故。

　　本曰。设有求大乘者。根则不定。若进若退。

　　论曰。此举胜显胜形相门。所谓若有众生。求摩诃衍甚深微妙法门。其心即便不能决定。值顺因缘。恍忽若进。遇逆因缘。自然若退。无定心故。若不能定。云何名为胜高人耶。虽不能定。而所望法极胜高故。复次望起人天二乘之种子故。

　　本曰。或有供养诸佛。未经一万劫。于中遇缘亦有发心。

　　论曰。此显示信心成就无定时。解释十四经之大意焉。所谓若有众生供养诸佛。信心成就。其时不定。或极极远。或极极近。或中间故。所以者何。随缘有无。信熟生故。

　　本曰。所谓见佛色相而发其心。或因供养众生而发其心。或因二乘之人教令发心。或学他发心。

　　论曰。此造作别释。显示发心因缘之相。于此文中即有四种发心因缘。一见佛因缘。因见如来妙色之身。而能发起广大心故。二供养众僧因缘。以种种具供养众僧。因此因缘而能发起广大心故。三惭愧因缘。见闻二乘之人教法。惭愧其劣。因此因缘而能发起广大心故。四随兼因缘。随他兼心。因此因缘而能发起广大心故。

　　本曰。如是等发心悉皆不定。遇恶因缘。或便退失堕二乘地。

　　论曰。此作其因缘。显示十种信心不定聚形相。及总结前所说之十信决择分焉。以何义故。十种信品立不定称。所谓若值顺当因缘随向善趣。若遇逆违因缘。应趣恶道。譬如轻毛随风所吹。东西转故。

　　已说第一重二种门。次说第二重二种门。

　　本曰。复次信成就发心者。发何等心。略说有三种。云何为三。

　　论曰。发何等心者。即是发起开问总标门。谓发开问总问所为故。略说有三种者。即是总标总答焉。云何为三者。即是总举总问焉。

　　本曰。一者直心。正念真如法故。二者深心。乐集一切诸善行故。三者大悲心。欲拔一切众生苦故。

　　论曰。此直明显示答释广说门。此中有三。于此三中。初通二利。中唯自利。后唯利他。复次初二唯自利分。后一利他。复次三皆通二故。一正智方便门。谓直心为正体智有作方便故。二福德具足门。谓深心为一切德有住方便故。三安乐成就门。谓悲心能善救度一切众生无量苦恼。令得安稳广大乐故。

　　本曰。问曰。上说法界一相佛体无二。何故不唯念真如。复假求学诸善之行。

　　论曰。此说发起问答决疑门。此门有二。一前后相违难问门。二开通会释消难门。此即初门。谓举上下二文相违。难其差别相故。云何相违。谓上文中作如是说。所言觉义者。谓心体离念相离念相者。等虚空界。无所不遍。法界一相即是如来平等法身。依此法身。说名本觉。于下文中。作如是说。二者深心乐集一切诸善行故。上下二文如是相违。是故发问。此是问辞。难其异相。应审思择。

　　本曰。答曰。譬如大摩尼宝体性明净。而有矿秽之垢。若人虽念宝性。不以方便种种磨治。终无得净。

　　论曰。此开通会释消难门。此中有七。一正答决断彼难门。二修善行者得益门。三修行善巧方便门。四显示发心功德门。五简择上下显异门。六通契经文决疑门。七赞叹发心功德门。初门有三。一开示譬喻善巧门。二合说契当安立门。三显示法说生解门。此即初门。于中有四。一宝喻。谓即大摩尼珠宝。如是珠宝当有何处。如是珠宝当有黄石。如是珠宝其色如何。谓深黄色。其身形相当如何耶。谓如方坐。无长短故。大小之相其量云何。谓一丈故。如是珠宝诸黄石中皆悉具足。无有黄石而无摩尼。其止住相次第如何。谓第一珠。第二黄金。第三石体。此摩尼珠一丈量者。彼诸黄石或有极小。或有极大。各各差别。岂可得言。皆遍一切。此摩尼珠有殊胜力。虽一丈量。遍于大中小中无余。无所障碍。亦可得说遍一切处。于彼石中有此宝故。其石色黄应审观察。二性净喻。如是珠宝。其体性甚极明白。远离尘累故。如本体性明白故。三垢染喻。如是珠宝。能为金石等之所障。不能出现明白相故。如本而有矿秽之垢故。四人众喻。谓极穷贫极懈怠故。不求宝人。并及精进乐求宝人故。如本若人虽念宝性等故。

　　已说开示譬喻善巧门。次说合说契当安立门。宝喻中言大摩尼珠者。当喻本觉佛性故。所以者何。本觉佛性。隐藏众生相续身中。似彼珠故。言黄石者。当喻一切众生相续身故。所以者何。诸众生身藏褁佛性。似彼石故。言色黄者。当喻彼佛性。不变义故。所以者何。真如佛性坚固不改似彼金故。言如方坐无长短者。当喻真如法平等。无增减故。所以者何。此真如法一味平等。无有差别。似彼坐故。言一丈者。当喻真如法具足圆满。无阙失故。所以者何。真如法身具足万德。无所阙失。似彼丈故。言如是珠宝诸黄石中皆悉具足。无有黄石而无摩尼者。当喻真如性遍诸众生种种身中。无有众生而无真如本觉性故。所以者何。此真如性离于不遍。似彼珠故。言第一珠第二黄金第三石体者。当喻俱有次第法。渐渐粗现故。所以者何。从本觉智流转。建立四相海时。如其次第。渐渐粗现。似彼三故。言此摩尼珠有殊胜力。虽一丈量。遍于大中小中无余者。当喻真如本觉有不思议业。遍蚊龙等小大身中。无妨难故。所以者何。此真如法其性平等。遍凡圣中似彼珠故。言于彼石中有此宝故。其石色黄者。当喻诸众生悉有本觉。有心相故。所以者何。一切众生有觉心故。有了别识。似彼石故。次说净喻合说契当门。言如是珠宝其体性甚极明白远离尘累者。当喻性净本觉清净明白离垢染故。次说染喻合说契当门。言如是珠宝能为金石等之所障不能出现明白相者。当喻自性清净心为无明之所隐覆不能出现无漏性德故。次说人喻合说契当门。言二种人者。当喻求佛法宝极精进人极懈怠人。如本如是众生故。

　　本曰。真如之法。体性空净。而有无量烦恼染垢。若人虽念真如。不以方便种种熏习。亦无得净。以垢无量遍一切善法故。修一切善行以为对治。

　　论曰。此显示法说生解门。此中如其次第。法说合喻生行者解。应审思择。文相明故。不须别释。

　　本曰。若人修行一切善法。自然归顺真如法故。

　　论曰。此修善行者得益门。谓若有众生断一切恶修一切善。自然自在得真如珠。照达无明之闇夜。无所疑畏故。

　　本曰。略说方便有四种。云何为四。

　　论曰。此修行善巧方便门。此门有四。一者一切修行根本门。二制伏恶业不生门。三出生善根增长门。四誓愿无边平等门。

　　本曰。一者行根本方便。谓观一切法。自性无性。离于妄见。不住生死。观一切法。因缘和合。根果不失。起于大悲。修诸福德。摄化众生。不住涅槃。以随顺法性无住故。

　　论曰。此第一门中有二。一般若成就无住门。所谓观察一切诸法。从本已来不生不灭。毕竟寂灭。皆无所有。不住生死故。二大悲成就无住门。所谓观察一切诸法。因缘和合故。因果不空。业报亦有。缘无量无边众生界之海。为究竟取摄。不住涅槃故。以随顺法性无住故者。即是示缘及结两种不住道行。修行法门虽无有量。而不住道。其最根本。是故说言行根本方便焉。

　　本曰。二者能止方便。谓惭愧悔过。能止一切恶法。不令增长。以随顺法性。离诸过故。

　　论曰。此制伏恶业不生门。此门为欲显示行者当发起惭愧等清净心品。防止一切无量恶作。渐渐损减不令增长故。以随顺法性离诸过故者。总结其缘。

　　本曰。三者发起善根增长方便。谓勤供养礼拜三宝。赞叹随喜劝请诸佛。以爱敬三宝淳厚心故。信得增长。乃能志求无上之道。又因佛法僧力所护故。能消业障善根不退。以随顺法性离痴障故。

　　论曰。此出生善根增长门。此门为欲显示行者当于一切三宝恭敬供养。礼拜赞叹。随喜劝请。增长信心。消除业障。志求无上大菩提故。以随顺法性离痴障故者。总结其缘。

　　本曰。四者大愿平等方便。所谓发愿尽于未来。化度一切众生。使无有余。皆令究竟无余涅槃。以随顺法性无断绝故。

　　论曰。此誓愿无边平等门。此门为欲显示行者当发起十方世界之尘数广大誓愿。海修习十方世界之尘数行因海。摄取十方世界之尘数众生海。成就十方世界之尘数果满海。一切皆悉无有余故。以随顺法性无断绝故者。总结其缘。

　　本曰。法性广大。遍一切众生。平等无二。不念彼此。究竟寂灭故。

　　论曰。此是显示随顺殊胜之相。以何义故。四门结中皆悉通名随顺法性。为欲显示法性虚空。其体性广大圆满。无有边际。其相用无碍自在。无有始终。修彼四门一切行者。亦复如是顺顺如如。其阿世耶广大圆满无分际故。

　　本曰。菩萨发是心故。则得少分见于法身。以见法身故。随其愿力。能现八种利益众生。所谓从兜率天退。入胎住胎出胎。出家成道。转法轮入于涅槃。

　　论曰。显示发心功德门。此文为欲显示初发心住菩萨。起随顺法界性中广大圆满心故。相似观智见法性身。见法性身故愿力自在。由愿力故缘无量无边法界之众生而起大悲心。由大悲心极甚深故。出现八种安乐化相。随时随处。随宜随应。顺顺如如。利益安乐故。

　　本曰。然是菩萨未名法身。以其过去无量世来。有漏之业未能决断。随其所生。与微细苦相应。亦非业系。以有大愿自在力故。

　　论曰。此简择上下显异门。此中有二。一简异地上门。谓发心住菩萨。唯名幻化影相身。不得名为真如法身菩萨故。所以者何。此菩萨无始余业犹未出离。随受生处与微细苦相应不离。地上菩萨此相违故。言简异具缚门。所谓初发心住菩萨无系缚俱转业因相。无系缚受生果报故。所以者何。大愿方便具足转故。

　　本曰。如修多罗中或说有退堕恶趣者。非其实退。但为初学菩萨未入正位。而懈怠者恐怖勇猛故。

　　论曰。此通契经文决疑门。此有五种有说契经。一文殊师利欢喜陀罗尼契经说。尔时文殊师利即白佛言。世尊。常大众中唱如是言。五十种子心庄严果海行因之本。一切行者当经此道成等正觉。如是五十种子心中。几是退分。几是定分。唯愿世尊为我解说。于是世尊即告文殊师利菩萨言。谛听谛听。善思念之。我今为汝分别解说。善男子。十种真地名为金刚波若住地。前四十心名为颇梨珠随转回向地。汝当应如是知应如是观。今此经文为欲显示大士十地。已真证域名不退分。自此以前四十种心。未得证知。名为退分故。二本觉大悲自然熏习契经说。复次佛子。汝前所问。云何名为节退相者。此事殊胜不思议中不思议故。愚痴凡夫初发意菩萨等之所不能知。尔时大明菩萨至心劝请佛。即告大明言。善男子。言节退相者。谓信心。发心住。净心地。金刚心。此之四处皆名退分。为彼中间。皆名为不退分。是故说言节退相焉。今此经文为欲显示佛法大海。广大圆满无边际故。三大证得陀罗尼契经说。十种安心决定不退。无退失理。今此经文为欲显示十住菩萨。发起随顺。法界性中广大善根故。决定安住金刚位故。四五明契经云。十种定心。非退悲进。非来非去。非出非入。圆满万德。无所阙失。是故说言自然住心。今此经文为欲显示十住位中果德已满。更无所进。复无所退。自然常住。无阙事故。五菩萨璎珞大本业契经说。诸善男子。若一劫二劫乃至十劫。修行十信得入十住。是人尔时从初一住乃至第六住中。若修第六般若波罗蜜。正观现在前。复值诸佛菩萨知识所护。出到第七住常住不退。自此七住已前。名为退分。今此经文为欲显示劝䇿下劣懈怠众生。为令增长勇猛心故。今此论中且据本业而作会通。应审观察。

　　本曰。又是菩萨一发心后。远离怯弱。毕竟不畏堕二乘地。若闻无量无边阿僧祇劫。勤苦难行。乃至得涅槃。亦不怯弱。

　　论曰。此赞叹发心功德门。此门为欲显示发心菩萨远离二怖畏。其心决定不动故。一下生怖畏。生下劣道。极怖畏故。二上生怖畏。闻殊胜境。其心怯弱。极怖畏故。离此二怖。是故名为发心功德。

　　本曰。以信知一切法。从本已来自涅槃故。

　　论曰。即是总结二种功德之因缘焉。

　　自此已下种种诸门。文相明故。论无文释。旨深智浅。学者难就。辄以课虚。略散文耳。

　　本曰。解行发心者。当知转胜。以是菩萨从初正信已来。于第一阿僧祇劫。将欲满故。于真如法中。深解现前所修离相。

　　论曰。此有二门。一简前异后。二离过修行。此即初门。从初正信者。位在十住初心。超不定聚。入种性地故名正信。异前位故名深。不同后证故名解。此位即当十行十向。

　　本曰。以知法性体无悭贪故。随顺修行檀波罗蜜。以知法性无染离五欲过故。随顺修行尸波罗蜜。以知法性无苦离嗔恼故。随顺修行羼提波罗蜜。以知法性无身心相离懈怠故。随顺修行毗梨耶波罗蜜。以知法性常定体无乱故。随顺修行禅波罗蜜。以知法性体明离无明故。随顺修行般若波罗蜜。

　　论曰。此明离过修行以知法性无悭者。显上深解。现前随顺等者。显上所修离相。十行已去得法空故。能顺法界。修六度行。以顺如故。

　　本曰。证发心者。从净心地乃至菩萨究竟地。

　　论曰。此有二门。一通明诸地。二别显成满。初门有□□。即初标位地分别。二障尽故名净心。即初地名也。第十地终因圆满。故名究竟也。

　　本曰。证何境界。所谓真如。以依转识。说为境界。而此证者无有境界。唯真如智名为法身。

　　论曰。此明证相。所谓本智证十真如也。转识是见分。对此见分故名真如。以为境界。直依证智。即无能所。故云唯真如智名为法身也。

　　本曰。是菩萨于一念顷。能至十方无余世界。供养诸佛。请转法轮。唯为开导利益众生。不依文字。

　　论曰。此即后得智。于中有四。此初摄法上首。若据报得。初地菩萨得百佛世界。今据愿力。故云无余。余地准此。正智证如。已是自利故。今供佛请法。唯为利他。菩萨利生非唯一途故。维摩经云。或示老病死。成就诸群生。无数亿众生。俱来请菩萨。一时到其舍。化令向佛道。经书禁咒术工巧诸伎艺。尽现行此事。饶益诸群生。有如是等无量方便利益。非谓要须供佛请法听受传持。故云不依文字也。

　　本曰。或示超地速成正觉。以为怯弱众生故。或说或于无量阿僧祇劫当成佛道。以为懈慢众生故。能示如是无数方便不可思议。

　　论曰。此随根近。但无数方便等者。此结前不依文字也。

　　本曰。而实菩萨种性根等。发心则等所证亦等。无有超过之法。以一切菩萨皆经三阿僧祇劫故。

　　论曰。此实行不殊。谓六种性三品根三种发心所证十如。此等无有超过之法。以一切下结时等也。

　　本曰。但随众生世界不同。有所见闻。根欲性异。故示所行。亦有差别。

　　论曰。此应机缘用众生者。谓六道也。世界谓净秽不同上中下。根欲谓乐广略。性谓三乘种性。随如此等。应见何身。应闻何法。故示所行有差别耳。

　　本曰。又是菩萨发心相者。有三种心微细之相。云何为三。一者真心。无分别故。二者方便心。自然遍行利众生故。三者业识心。微细起灭故。

　　论曰。此明发心相。于中有二。一还源始觉。谓前二心二下转本觉。则后一心由此二觉内外熏力。速超自分。故标三心为发心相耳。明此本始行相难知。故云微细之相也。次散说三心。谓一真见道。名为真心。即根本智体会一如离。于二取名无分别也。后得智中施设权巧名方便心。既先自利法尔利他故。名自然也。大悲普济名为遍行。所言业者。即是业相。所言识者。谓转等诸识。所言心者。即业等诸识内本觉净心。故名业识心。谓真妄和合为诸识体。即是净分为发心德。如上文云。二者意熏习。谓诸菩萨发心勇猛。速趣涅槃故。前文言意即十一末那。此云业识。义亦具矣。由诸识内本觉净分其力转盛。是故能令菩萨速起胜进趣于果位。非谓无明痴分。故云微细起灭也。复次本觉力转胜。无明用渐渐微也。

　　本曰。又是菩萨功德成满。于色究竟处。示一切世间最高大身。谓以一念相应慧无明顿尽。名一切种智。自然而有不思议业。能现十方利益众生。

　　论曰。此别显功德成满色究竟处者。是第四禅第□也。楞伽经云。欲界及无色佛不彼成道。色界中天□欲中得道。即是报佛他受用身。示离欲贪故。故不居欲界。现无边相好故。不居无色界。为离二过故。依色界上天成等正觉也。谓始觉智一刹那顷。会大觉时。名一念相应慧也。即于此时无明尽故。领照一切众生之心。名一切种智。月去重云。俱现千器。无思而应。□糸一方。故云自然而有不思议业能现十方等。此是化身业用。良以从报化故也。

　　本曰。问曰。虚空无边故世界无边。世界无边故众生无边。众生无边故心行差别亦复无边。如是境界不可分齐。难知难解。若无明断无有心想。云何能了名一切种智。

　　论曰。此问答释疑门有二。一难问门。二答说门。此初门也。问意云。世界众生心行。如是境界皆依一无明妄心而得住持。若无明断。即自空无。所了之境既无。云何得有能了之智名一切种耶。复次占察经云。一切境界皆依无明。识梦所见妄想作故。若无明断即无心相。心相既无。谁为能了。名一切智耶。复次若一行者断无明时。能了一切有情心行。名一切种智者。此亦尔。岂一室之明灯。能破十室之夜闇。能了十室之境哉。

　　本曰。答曰。一切境界本来一心。离于想念。

　　论曰。此答初问。一切境界从本已来。唯依一种无明心有。以无明灭故。境界亦灭。以境界灭故。即无能断始觉之智。以此境智无有俱故。如大总持经云。悟四相品云。始觉般若有四相位中。有无四相时。始觉随无。即是其义。云离于想念者。正显离相境智。即是离于四相妄想。及离始觉正念。唯有本觉独存。等照总机。是故得名一切种智。如上文云。而实无有始觉之异。以四相俱时而有。皆无自立本来平等同一觉故。即此义也。

　　本曰。以众生妄见境界故。心有分齐。以妄起想念。不称法性。故不能了。

　　论曰。此答第二问。等觉以还未离无始无明念故。名为众生见有染净断证境智者。皆是无明识梦所见。故云妄见境界心有分齐也。以起想念等者。以起境想觉念即即不称法性。故不能了。今妙觉位如眠梦觉。始智见有惑智所有修证。皆是梦中所见。无有真实故。圆觉经云。又如梦中人醒时。不可得觉者。如虚空平等。不动转觉。遍十方界。即得成佛道。众幻灭无处。成道亦无得。本性圆满故。如是了时。故名一切种智。

　　本曰。诸佛如来离于见想。无所不遍。心真实故。即是诸法之性。自体显照一切妄法。有大智用无量方便。随诸众生所应得解。皆能开示种种法义。是故得名一切种智。

　　论曰。此答第三问。明诸佛如来已断无明。故离二见妄想也。智周法界。故无所不遍。体会心源。名为真实。缘起永息。是法实性。本非他成。曰自众德。所依名体。其如尘镜垢尽。万像中显。夜过日出。圆光普照。故云自体照一切妄法有大智用。乃至得名一切种智也。

　　本曰。问曰。若诸佛有自然业。能现一切处利益众生。一切众生若见其身。若睹神变。若闻其说。无不得利。云何世间多不能见。

　　论曰。此因论生论也。因前自然有不思议及业。有无量方便等。生起此文。于中有二。一问。二答。初门可智也。

　　本曰。答曰。诸佛如来法身。平等遍一切处。无有作意。故说自然。但依众生心现。众生心者犹如于镜。镜若有垢。色像不现。如是众生心若有垢。法身不现故。

　　论曰。此答释中云。平等遍一切处者。明此法身量等十方化遍六道有感必应。故云但依众生心现也。有垢不现者。喻无感佛之机也。如水中月质影俱月。众生心现化名法也。

　　释摩诃衍论疏下本

　　释摩诃衍论疏下末

　　本曰。已说解释分。次说修行信心分。

　　论曰。就此分中即有七门。一能治所治契当门。二信心品类分剖门。三修行方便善巧门。四广释魔事对治门。五赞叹三昧功德门。六两轮具阙益损门。七劝劣向胜不退门也。

　　本曰。是中依未入正定众生故。说修行信心分。

　　论曰。此能治所治契当门。是中依未入正定聚众生者。即是所治。所谓所化之境界故。说修行信心分者。即是能治。所谓能化之教法故。所化境界其量云何。所谓摄二聚之众生故。一邪定聚。二不定聚。所以者何。此二众生皆悉未入正定聚故。言契当者。谓二众生中各契教说故。其相云何。谓欲被邪定聚众生。故说信心门。欲被不定聚众生。故说修行门。所以者何。进入次第。其法尔故。谓未信人先起信故。其已信人直修行故。复次通利益故。

　　本曰。何等信心。云何修行。

　　论曰。此信心品类分剖门。此中有二。一直问信修品类门。二别答显示信心门。此是初也。

　　本曰。略说信心有四种。云何为四。

　　论曰。此第二门中即有二门。一总答总问门。二广答门。此初也。

　　本曰。一者信根本。所谓乐念真如法故。二者信佛有无量功德。常念亲近供养恭敬发起善根。愿求一切智故。三者信法有大利益。常念修行诸波罗蜜故。四者信僧能正修行自利利他。常乐亲近诸菩萨众。求学如实行故。

　　论曰。此第二门中故有四种。一信本令心平等门。所谓乐信为自根本。真如理法由无明力。种种差别。一切诸心皆悉会一。令平等故。二信佛欣有功德门。所谓乐信无上大觉如来世尊。欣求所有无量无边一切德故。三信法精进修行门。所谓乐信三世诸佛。为自恩父。为自恩母。为自恩师。不能改坏。不能生灭。虚空金刚不动轨则。有不可思议中不可思议殊胜利益。常恒转转于一切时。于一切处。修行一切助道品故。四信僧令心无诤门。所谓乐信一切无量菩萨僧众。以两胜行为自内德。若远若近随自闻时。随自见时。随自思时。往诣僧所。至心听受种种深经。种种深论。种种深理。种种妙事。不断绝故。

　　本曰。修行有五门。能成此信。

　　论曰。此下说修行方便善巧门。此中有四。一总标答前所问门。二总问略答问数门。三略问广答散说门。四赞叹三昧殊胜门。此即初门也。

　　本曰。云何为五。一者施门。二者戒门。三者忍门。四者进门。五者止观门。

　　论曰。云何为五者。即是通达所说门也。一者施门等者。即略答建立问数门。所谓建立大门数故。何故次第如是。谓修行者六度次第法如是故。次就略问广答散说门中有五门。应审观察。此五种中各各具二门。一略问门。二广答门。如其次第不乱数量。应审思择。

　　本曰。云何修行施门。若见一切来求索者。所有财物随力施与。以自舍悭贪令彼欢喜。

　　论曰。云何修行施门者。即是略问。所谓开问故。后后诸门应如是知。就广答门中即有三种施。一财物施。谓若有众生来到我所。乞我所有。即便不疑。随时随处。皆悉施与。无所顾惜故。何等物名为财物耶。有几种物。所谓有二种财物故。一内物。二外物。就内物中亦有二种。一无色。即是心识。二有色。即是诸根。若有众生来到我所。乞我心识。即便不惜。随时施与。令彼欢喜。若有众生来到我所。随其所用。乞我一一有色妙根。即便不惜。随时施与。令彼欢喜。于外物中亦有二种。一有识。即是妻子奴婢等类。二无识。即是宫殿舍宅衣服严具等类。若有众生来到我所。乞此等物。即便不惜。随时施与。令彼欢喜。

　　本曰。若见危难。恐怖危逼。随己堪任。施与无畏。

　　论曰。此第二随应施。所谓或有众生五根坏失。不能具足。或有众生病苦无量。不得安稳。或有众生其心愚痴。不能明了。行者尔时以贤士。则随其所应。随其所当。随其所宜。随其所用。能善简择。能善分别。除彼苦恼。令欢喜故。

　　本曰。若有众生来求法者。随己能解方便为说。不应贪求名利恭敬。唯念自利利他回向菩提故。

　　论曰。此第三教法施。谓有众生若时不时。若亲不亲。若贵不贵。若愚不愚。若夫不夫。若女不女。若善不善。若恶不恶。若人非人。如是等类。来到我所。欲求法时。即便不惜。发起无量无边广大圆满大慈悲心。决断彼疑。分除烦恼。徐增智慧。摄取彼人。不堕恶道。令到无上大菩提故。

　　本曰。云何修行戒门。所谓不杀不盗不淫。不两舌不恶口。不妄言不绮语。远离贪嫉。欺诈谄曲。瞋恚邪见。

　　论曰。此说修行戒门。此门有四。此即第一建立戒相标宗门。所谓建立十种清净防转戒故。

　　本曰。若出家者。为折伏烦恼故。亦应远离愦闹常处寂静。

　　论曰。此第二成就戒品胜处门。所谓若为具足戒品。常当远离。散乱杂处。常当亲近。寂静胜处。安住其中。不舍离故。

　　本曰。修习少欲知足头陀等行。乃至小罪心生怖畏惭愧改悔。不得轻于如来所制禁戒。

　　论曰。此第三具足戒行不轻门。所谓修行种种妙行。起深信心。不得轻贱如来所制师母戒故。

　　本曰。当护讥嫌。不令众生妄起过罪故。

　　论曰。此第四守护不令诽谤门。所谓护持佛眼精戒。终不破失。具足自利。种种放逸讥嫌众生。不令发起妄想过罪。具足利他圆满庄严大觉海故。

　　本曰。云何修行忍门。所谓应忍他人之恼心不坏报。亦当忍于利衰毁誉称讥苦乐等法故。

　　论曰。此说修行忍门。此门有二。一显示略忍伏我门。所谓若有众生造作恶阿世耶之境。令恼我心行者。尔时其心能忍不动恼故。如本应忍他人之恼。心不坏报。二显示广忍无我门。所谓或有众生以饮食衣服等种种财物。施与我所。利益欢乐。或有众生以剑杖等种种怖相。来到我所。损灭我依正念。不得自在。或有众生以粗恶诽谤等种种秽语。若远若近毁嫌于我。或有众生以正住等种种德。赞叹我身。于如是等种种事中。其心平等。坚固不动。如须弥故。如本亦当忍于利衰等故。

　　本曰。云何修行进门。所谓于诸善事。心不懈退。立志坚强。远离怯弱。

　　论曰。此说修行进门。此门有二。一通示修行精进门。二别释修行精进门。此即初门。所谓于诸种种妙事。其心转胜。勤欲精进。终不息故。

　　本曰。当念过去久远已来。虚受一切身心大苦。无有利益。是故应勤修诸功德。自利利他速离众苦。

　　论曰。第二别释修行精进门中故有二门。一无障修行精进门。二有障修行精进门。此即初门。所谓行者作如是念。我从无始过去时来。唯受虚妄不实身心。都不能受金刚不坏之身心者。无余因缘。唯妙行中不勤行故。我若懈怠如前不行。向未来去。亦复受都无利益虚妄身心。无出离期。我自身尚不得出离。都失自利。何况救济所余种种有苦众生。具足利他。作是念已。即便发起大精进心。修行行因之海。庄严满德之果。建立两利无阙漏故。

　　本曰。复次若人虽修行信心。以从先世已来多有重罪恶业障故。为魔邪诸鬼之所恼乱。或为世间事务种种牵缠。或为病苦所恼。有如是等众多障碍。是故应当勇猛精勤。昼夜六时礼拜诸佛。诚心忏悔。劝请随喜。回向菩提。常不休废。得免诸障。善根增长故。

　　论曰。此第二有障修行精进门。所谓若有众生有无始过去余业障故。为魔外道及恶鬼神之所恼乱。不能修行。或有众生为现在世种种事务之所牵缠。不能修行。或有众生为一切病苦之所逼恼。不能修行。如是等众生。虽耳听闻轨则尊辞。眼中观见文教说相。而不能勤修行。生厌求心。然若其心勇猛精进。发种种胜妙方便。存堪任心。业障之海渐渐波息。功德之岳弥弥峰高。八风不飘。九结不缚故。

　　本曰。云何修行止观门。所言止者。谓止一切境界相。随顺奢摩他观义故。

　　论曰。此说修行止观门。此门有四。一总标总释止轮门。二总标总释观轮门。三略释决择随顺门。四广释决择止轮门。此是初门。谓止虑知之心。碍散乱之思。安住于一中寂静性。不出于一切境界相。随顺定标陀阿罗观义故。标陀云主。阿罗云伴。即此处中定主观伴。应审观察。

　　本曰。所言观者。谓分别因缘生灭相。随顺毗婆舍那观义故。

　　论曰。此第二总标总释观轮门。谓明简择因缘之道理。审分别无常之形相。能善通达能善遍知。随顺观标陀阿罗观义故。

　　本曰。云何随顺。以此二义渐渐修习。不相舍离。双现前故。

　　论曰。此即第三略释决择随顺门。谓定随时中彼观即顺。观随时中彼定即顺。具足不离转故。

　　本曰。若修止者。住于静处。

　　论曰。第四广释决择止轮门。此有四门。一成就止轮因缘门。二直示修行止轮门。三修行止轮得益门。四简入不入分际门。就第一门中。即有十五种。一住处寂静因缘。谓若为修彼止轮门。居山林等空闲处中。远离散乱聚落处故。所以者何。散乱处中彼止轮门难成就故。二独一不共因缘。谓若为修彼止轮门。一界内中二人共住不得理故。所以者何。互动烦故。第三言语不出因缘。谓若为修彼止轮门。于一切时。于一切处。不出言故。所以者何。随其言说。心识出故。四坐其座中因缘。谓若为修彼止轮门。当具十事。一足等事。两膝末中其两母指互相契当。令无差故。二膝等事。两膝平摄。令无差故。三腰端事。其腰端直。无[(同-(一/口)+巳)*或][出*(同-(一/口)+巳)]故。四手累事。两手相对。右手为下。左手为上。左手为下。右手为上。经一月已。互互易变。不妄失故。亦复其手置足根上故。五颈端事。其颈之质。端直不动。定建立故。六面端事。其面相貌。不仰不俯。令平相故。七口相事其口之相不广不狭。开中间故。八鼻相事。出其气息。令无差违。不出一故。九眼相事。其眼根量不上不下。平等舒故。十止眼事。置其眼处。安置大虚空字轮中。恒不离故。五出入时节因缘。谓若为修彼止轮门。唯用辰及午二时。此余时中不出入故。六知识善友因缘。谓若为修彼止轮门。深智慧人以为友故。自余因缘恐繁不释。如是因缘。虽有无量。而今此摩诃衍论中唯明第一因缘不明余者。举初摄后。故如是而已。如本若修止者。住于静处故。

　　本曰。端坐正意。

　　论曰。此直示修行止轮门中有七门。此即第一存心决定门。谓不生不灭真空理中其心定故。

　　本曰。不依气息。不依形色。不依于空。不依地水火风。

　　论曰。此第二不着身体门。能善通达此身空无。其本自性不可得故。皆除亦悉除也。

　　本曰。乃至不依见闻觉知。一切诸想随念。

　　论曰。第三不着心识门。能善通达虑知之心自性空无。无所有故。

　　本曰。以一切法本来无想。念念不生。念念不灭。亦不得随心外念境界。

　　论曰。此是作其身心空无因缘。

　　本曰。后以心除心。

　　论曰。此第四不着不着门。能遣之心亦遣除也。

　　本曰。心若驰散。即当摄束住于正念。

　　论曰。此第五集散会一门。摄散动心。置一中故。

　　本曰。是正念者。当知唯心无外境界。即复此心亦无自相。念念不可得。

　　论曰。此第六显示正念门。显示诸法。唯一心故。

　　本曰。若从坐起。去来进止所作。于一切时。常念方便。随顺观察。

　　论曰。此第七不离恒行门。如是定心。于一切时。于一切处。常恒相续。不舍离故。

　　本曰。久习淳热。其心得住。以心住故。渐渐猛利。随顺得入真如三昧。深伏烦恼。信心增长。速成不退。

　　论曰。此说修行止轮得益门。所谓若有人能修此定。渐渐转转。竭烦恼海。崩业障岳。入真如定。达一切法。到不退故。

　　本曰。唯除疑惑。不信诽谤。重罪业障。我慢懈怠。如是等人所不能入。

　　论曰。此简入不入分际门。此有二意。一入趣意。所谓或有众生趣入深法。心无所疑。或有众生闻甚深法。其心决定。不生不信。或有众生闻甚深法。即便尊重。不生诽谤。或有众生无量业障。或有众生无我慢心。或有众生无懈怠心。如是六人入佛种性。决定不疑。是名入趣意焉。二不入意。所谓若有众生此六相违。永断绝三宝之种子。决定不疑。是名不入意焉。如本唯除疑惑等故。

　　本曰。复次依是三昧故。则知法界一相。谓一切诸佛法身。与众生身平等无二。即名一行三昧。

　　论曰。此说赞叹三昧殊胜门。此门有二。一体大无边殊胜门。二眷属无尽殊胜门。此初门也。修此三昧通达一切无量诸法。同体一相无差别故。

　　本曰。当知真如是三昧根本。若人修行。渐渐能生无量三昧。

　　论曰。此眷属无尽殊胜门。所谓即是真如三昧。能为一切无量无边金刚三昧。作正根本。而能出生增长故。

　　本曰。或有众生无善根力。

　　论曰。此广释魔事对治门。此门有三。一众生胜劣不同门。二能作障碍假人门。三显示所作业用门。此即初门。谓二种众生各不同故。一因缘具足。众生具足五事故。二因缘阙失。众生阙四事故。云何五具。一信具。深爱乐故。二人具。能守护故。三法具。能善通达邪正区故。四时具。随应当故。五性具。有真性故。若有众生具此五事。终无障碍。云何四阙。谓与彼前四相违故。若有众生虽有真性。阙此四事。终无离障。今此文中取阙应知。

　　本曰。则为诸魔外道鬼神之所惑乱。

　　论曰。此说能作障事假人门。作障假人虽有无量。而不出四种。一四种大魔。二九十六种诸大外道。三十种大鬼。四十五种大神。此之四类各有眷属。且略而已。如是诸类。一切皆悉碍乱正教。令向非道。故名邪道魔及外道名义差别。出现经中分明说故。且略不释。鬼及神事。出现经中无分明故。更造作释纲要略说。言十鬼者。名字作用各云何。一遮毗多提鬼。或作昼境。或作夜境。或作日月及星宿境。或作节境。二伊伽罗尸鬼。作种种香味种种衣具种种草木境。三伊提伽帝鬼。作地水火风之境界。如是三鬼皆随应变转。四婆那键多鬼。作飞腾境。五尔罗尔梨提鬼。作诸根识闭开之境。六班尼陀鬼。作六亲眷属亦有亦无境。七阿阿弥鬼。作老少境。八阇佉婆尼鬼。作有智无智之境界。九多阿多伊多鬼。作无有境。十堆惕鬼。作蝎蝇蚁龙虎狼师子种种音声之境界。如是七鬼皆随应无碍。如是诸用各因三事而得成就。一师。二教。三习。师谓教人。教谓所学。习谓宿熏。如是十鬼。恒一切时不相舍离。俱行俱转。作障碍事。用之名字从增建立。次十五神者。名字作用各云何。一筏罗罗键多提神。作聪明境。二阿只陀弥梨尼神。作闇钝境。三补多帝陀诃诃婆神。作乐有光明之境界。四阇毗摩只尼神。作乐空光明之境界。五那多婆奢神。作浮散境。六多多地地神。作专注境。七阿里摩罗神。作恶空善有之境界。八尸叉尼帝婆竭那神。作一切觉者之境界。九班弥陀罗邬多提神。作我觉他惑之境界。十唵唵吟吟神。作具不修行之境界。十一阿阿诃帝神。作无无境。十二修梨弥尼神。作速进退之境界。十三头头牛头神。作移转境。十四婆鸠神。作坚固境。十五精媚神。作应时境。如是十五大神王者。恒一切时不相舍离。俱行俱转而作碍事。恼乱行者魔及外道云何差别。所言魔者。令作恶事。言外道者。令舍善事也。鬼并及神云何差别。障身为鬼。障心为神也。如是四障当云何治。此中对治即有四种。一随顺随转对治。即是无碍自在对治。所谓若彼外人作如是事。乱行者心。所乱行者。即作是念。从无始来。此事如是。终不破事。所以者何。如是诸见。本有本觉。自家实德。非过患故。若作是解。诸邪见类伏从如化。所以者何。随见增损无漏性德亦大小故。二相逆相违对治。即是简择别相对治。所谓若彼外人作如是事。乱行者心。所乱行者。即求方便。逆回违移。相反相违。令简择故。三俱行对治。即是具足俱转对治。所谓一时具足逆顺二治。不离转故。四俱非对治。即是无念无依对治。所谓于一切法。无有所念。无有所虑。无有所著。无有所求。其心寂静。住无住故。如是对治相。于后文中说相明故。此决择中略去而已。

　　本曰。若于坐中现形恐怖。或现端正男女等相。

　　论曰此显示所作业用门。此门有二。一是总。二是别。总相云何。所谓如上所说一切邪类。现六道像。乱行者心故。今当作释分明散说。若鬼及神多分造作地狱饿鬼畜生阿修罗之四道。乱行者心。如本若于坐中现形恐怖故。若魔多分造作天道。乱行者心。如本或现端正故。若外道众多分造作人道。乱行者心。如本男女故。言等相者。即是同相。所谓造作同品依正。乱行者心故。

　　本曰。当念唯心。境界则灭。终不为恼。

　　论曰。此说通达对治行法门。谓有众生作如是观。一切诸法唯一心量。无心外法。已无外法。岂一心法与一心法。作障碍事。亦一心法与一心法。作解脱事。无有障碍。无有解脱。一心之法一即是心。心即是一。无一别心。无心别一。一摄法界。心摄法界。无量无边妄想境界。寂静无起中中离相。一切诸法平等一味。一相无相。作一种光明心地之海。风风永止。波波尽住。是名通达对治之相。所以者何。一切行者若不归此对治门者。无以摧邪道伏谬执故。

　　本曰。或现天像菩萨像。亦作如来像。相好具足。

　　论曰。此说别相所作业用门。此门有八。一出现人相令信门。二出现言说乱识门。三得三世智惑人门。四不离世间缚缠门。五心性无常生乱门。六令得邪定非真门。七劝请行者离邪门。八简择真伪令了门。如其次第说相应观。此即第一门有三种人。一天。二菩萨。三如来。如是三人。所治六门。文非要故。恐繁不录。今唯取能治。若清妙天子天女像来到行者所时。邪正差别云何知耶。此何所疑。由杂乱故。此义云何。谓无量光明契经中作如是说。若修行者其心清净。无量无边诸天女雨种种妙华。烧种种所有名香。出现种种微妙妓乐。开布种种胜妙庄严具。甚可爱乐。貌来到行者所。供养行者。所以者何。重其法故。彼外道人亦作天像。来到行者所。如前无异者。其邪正差别难可了知故。解释此疑。即有六门。一者咒知根坏不坏门。谓诵对治陀罗尼咒。若真实天不坏其根。若虚伪天诸根坏失。皆无所有。以之为别。诵咒形相。其相云何。谓有二意故。一者诵外咒时。若真实天无增减异。若虚伪天其诸根相。渐渐增长。二诵内神咒相。如其次第不超数量。如如诵故。以之为别。言内咒者。其相云何。谓且咒眼。即诵咒言。

　　怛跮哆嚤呵鸠尸帝迦那毗只帝𡄣哆尸。斯邬婆。䟤陀尼。婆怛奢毗呵哪帝阿枳尼嚤枳尼。陀陀帝娑婆呵帝。嚤呵娑婆诃帝娑婆诃。

　　若此神咒诵三七遍。眼根坏失。皆无所有。所余诸处各有神咒。而无要故。略去不释。二严具圆珠有无门。若真实之天者。其庄严具中有十圆珠。若虚伪天者。其庄严具中无此珠故。以之为别。三身光眼入不入门。谓且彼行者目闭时中。若真实天其身光明入于眼内。若虚伪天不入眼内。以之为别。四头发末结不结门。谓见发相。若真实天雨末相结。若虚为天两末互解。以之为别。五双背无所取着门。谓观若真天若伪天。唯自妄心现量境界。无有其实。无所著故。以之为治。六俱取摄不除遣门。谓观若真天若伪天。皆一真如。皆一法身。无有别异。不断除故。以之为治。次说对治菩萨形像门有二种。一诵咒了知邪正门。谓且咒心。即诵咒言。

　　怛阿哆。那毗提。嚤鸠帝婆尼婆婆。尼嘶咇提。阇那那尸邬嚤阿只陀阿只陀娑婆呵。

　　若此神咒诵八百十遍已讫。即彼菩萨漠漠不动譬如木石。以之为治。一切根及庄严具中。各有神咒等多种门。而无要故。略而不说。二智慧观察无著门。谓以智慧观察诸法空无相理。无执着故。次说对治如来形像门。亦具二门。名如前说。言神咒门者。其相云何。谓且咒光明。即诵咒言。

　　哆咥怛唵那罗帝。岒枳罗。㕧驮尸阇键尼婆键尼嚤那㖿。邬婆帝。阇摩罗娑婆呵。

　　若此神咒诵四百遍。若实如来其身光明则不损减。若伪如来其身光明。即便损减作阇之色。以之为别。彼第二门观所前说。应审思惟。谓有外道造作一切种种异类。来到行者所。乱行者心。尔时当各诵何等咒。谓有神咒是通非别。所谓如来总持法藏因缘契经中所说神咒大陀罗尼。谓彼经云。

　　尔时文殊师利即白佛言。世尊。一切种种邪道之类。来到于行者所。乱行者心时。当须何等门而以除遣。于是如来即告文殊师利言。有深法门。能善通治一切邪道。所谓诸佛无尽藏无碍自在印陀罗网随顺随转总持大陀罗尼法门。文殊师利。谛听谛听。善思念之。我当为汝分别解说。文殊师利。所言通达无碍自在总持大陀罗尼法门者。十方三世一切诸佛所护念之宝藏。十方三世一切菩萨常所诵持之大轨则。十方三世一切神王及一切天人。皆悉礼拜供养之广大福田焉。于是世尊。即诵咒言。

　　怛咥咃。那罗尸。伽诺邬帝遮𠼦哆。娑毗提阿呵[口*妳]陀尼。婆伽婆尸帝驮驮邬嚤𠼝阇那筏尼帝。伽坦尸婆㖿哆。鸠[口*致]那婆提娑婆嚤伊。婆哆尼毗。舒诃。邬佉哆陀尼[口*毗]。[罩-卓+((((巨-匚)@一)*((巨-匚)@一))/一/日)]提叉阿㖿。键那尸娑婆呵。

　　若此神咒诵八千七百五十一遍已讫。随所应一切邪类皆悉退失。不能恼乱故。

　　本曰。或说陀罗尼。或说布施持戒忍辱精进禅定智慧。或说平等空无相无愿无怨无亲无因无果。毕竟空寂。是真涅槃。

　　论曰。此说出现言说乱识门。此门有三。一说陀罗尼门。二说修行因门。三说果满德门。如是三说各何人说。所谓若天像多说陀罗尼。若菩萨像多说行因。若如来像多说果德。所以者何。各说自得行者信故。所说陀罗尼。当其相云何。所谓而能说光明连续陀罗尼。故若诵此咒。当有何利。谓若诵此咒。自身光明续他身故。是故天像来到彼修行者所中。说此陀罗尼门已说。即彼行者古无光明。今有光明。极欢喜故。作如是念。我今承修行之力故。今有如是殊胜光明。乱自正行。入外邪网。以此义故。彼天像说陀罗尼门。即诵咒言。

　　阿[口*弓*王*弓]哆嚤嚤阿婆尸。那佉㖿。邬婆沙尼帝佉㖿。[咒-几+阿]呵𠵸伽帝怛哆婆尸呵。筏那鸠筏帝迦嚤𠼝。𠵸叉𠵸坦尼陀㖿哆陀尼。娑婆呵𠵸婆婆娑婆呵𠵸阿哆尼婆哆尼娑婆呵。

　　若此神咒诵五千三百遍已讫。即便光明相续作一焉。尔时行者。即诵咒言。

　　怛咥哆[嗹-車+鹿]𠼦尼。阿婆𠵸陀帝。叉䟦那尼㖿嚤邬提。婆佉那罗帝毗呵邬帝䟦䟦那提。哆筏陀阿嚤啰娑婆呵。

　　若此神咒诵一百遍。彼身光明断绝不着。终不为恼。次说修行行因门。修行因门虽有无量。而不出六种波罗蜜。是故彼像为修行者说六资粮。乱彼行者令入邪网。彼外道人当有何利。作如是说。乱行者邪。彼修行者当时意乐。断一切恶修一切善。圆满因行。无所阙失。彼外道人示现同心。令舍离正道趣向邪道。故说六度。次说果满德门。圆满果门虽有无量。而不出寂静涅槃界。是故彼像为修行者说涅槃德。乱彼行者令入邪网。彼外道人当有何利。作如是说。乱行者邪。彼修行者彼因意趣当证果故。是故外道出现行者所欲求之殊胜果德。彼行者心能令爱着趣向邪道。如本或说平等空等。

　　本曰。或令人知宿命过去之事。亦知未来之事得他心智。

　　论曰。此说得三世智惑人门。如是三达智各其相如何。所谓若过未之二达智各达自境。其最远际八万劫量。其最近际能善通达经一生事。言现达智者。即是他心智。所谓而能达现在人种种心故。如本得他心智故。

　　本曰。辨才无碍。能令众生贪着世间名利之事。

　　论曰。此设不离世间缚缠门。谓外道人令使成就一亿四万六千种诸世论之辩。十万八千种诸戏论之才。缚缠众生止住世间不得出离故。

　　本曰。又令使人数嗔数喜性无常准。或多慈爱多睡多病。其心懈怠。或卒起精进。后便休废。生于不信。多疑多虑。或舍本胜行。更修杂业。若着世事。种种牵缠。

　　论曰。此说心性无常生乱门。所谓破坏坚固之信。而能令发无常之心。断修行之足绝趣入之路。引入邪网及无性故。

　　本曰。亦能使人得诸三昧。少分相似皆是外道所得非真三昧。或复令人若一日若二日若三日乃至七日。住于定中。得自然香美饮食。身心适悦。不饥不渴。使人爱着。或亦令人食无分齐。乍多乍少。颜色变异。

　　论曰。此说令得邪定非真门。谓外道人得二十一种邪三昧。乱修行者。入邪网故。

　　本曰。以是义故。行者常应智慧观察勿令此心随于邪网。当勤正念。不取不着。则能远离是诸业障。

　　论曰。此说劝请行者离邪门。劝修智慧。诸善分别除愚痴之病。遣邪论之谬故。

　　本曰。应知外道所有三昧。皆不离见爱我慢之心。贪着世间名利恭敬故。真如三昧者。不住见相。不住得相。乃至出定亦无懈慢。所有烦恼渐渐微薄。若诸凡夫不习此三昧法。得入如来种性。无有是处。以修世间诸禅三昧。多起味着。依故我见。系属三界。与外道共。若离善知识所护。则起外道见故。

　　论曰。此说简择真伪令了门。所谓随顺于世间中名伪三昧。若随顺于出世间中名真三昧。二种三昧应如是知。

　　本曰。复次精勤专心修学此三昧者。现世当得十种利益。

　　论曰。说赞叹三昧功德门。即有二门。一总标门。二散说门。此总标门总标所说故。

　　本曰。云何为十。一者当为十方诸佛菩萨之所护念。二者不为诸魔恶鬼所能恐怖。三者不为九十五种外道鬼神之所惑乱。四者远离诽谤甚深之法。重罪业障渐渐微薄。五者灭一切疑诸恶觉观。六者于如来境界信得增长。七者远离忧恼。于生死中。勇猛不怯。八者其心柔和。舍于憍慢。不为他人所恼。九者虽未得定。于一切时一切境界处。则能灭损烦恼。不乐世间。十者若得三昧。不为外缘一切音声之所惊动。

　　论曰。此散说门中自有二门。一总问门。总问所说故。二别说中有十种胜妙功德。由一真定而所成就。一守护功德。常为一切无量无边诸佛菩萨所护念故。二怖魔功德。能善降伏一切魔故。三出道功德。能善出离一切外道诸邪道故。四离谤功德。能善远离诽谤大乘等诸罪故。五决疑功德。能善决断诸疑惑故。六深信功德。于胜妙境起乐信心。更转深故。七勇猛功德。缘众生界起大悲心。集成万行。无懈怠故。八无我功德。能善断除一切我慢作意。皆是佛法清净意故。九猒离功德。于一切时处等诸境界中。能善伏除种种烦恼。下乐世间生死之海故。十寂静功德。于一切诸散动境界。其心安定。无有动故。如文次第可知。

　　本曰。复次若人唯修于止。则心沉没。或起懈怠。不乐众善。远离大悲。是故修观。

　　论曰。此说两轮具阙益损门。此有六门。一示阙观止轮失门。二显示修行观轮门。三缘众生界立愿门。四两轮俱转不离门。五显示两轮所治门。六总结两轮俱转门。此第一门中有四过失。一沉沦过失。其心昧略不能觉了。如人摩键呵。尸闇室中故。如本则心沉没故。二不勤过失。其心懈怠不能精进。如阿那毗提人故。如本或起懈怠故。三背善过失。其心专一不能分别应作不应作。如婆多呵。弥尸人故。如本不乐众善故。四离悲过失。其心安寂。不能发起大慈悲心。如坏根人所自欲中。更不增故。如本远离大悲故。是故修观者。即是观俱转故。

　　本曰。修习观者。当观一切世间有为之法。无得久停须更变坏。一切心行念念生灭。以是故苦。

　　论曰。此显示修行观轮门。此门有三。一苦相观门。二无常观门。三不净观门。初苦相观即有二种。一坏苦。所谓一切有为之清净法能坏一切不清净法。亦一切诸不清净法能坏一切清净法故。复次二种世间互相破坏故。一具足一切世间。二妄相有为世间。如是二种世间之法。相破坏故。是故说言坏苦而已。若修此观。当得何利。所谓成就一自作一甚深法故。二行苦。谓一切心行于念念中。常恒迁转。速生速灭。不能从此处至于彼处故。

　　本曰。应观过去所念诸法。恍忽如梦。应观现在所念诸法。犹如电光。应观未来所念诸法。犹如浮云。忽尔而起。

　　论曰。此说无常观门。此有三种。一已过无常。过去诸法前有后无。譬如彼梦。熟眠时有。已乃觉悟时无有故。二今有无常。现在诸法古无今有。譬如电光。即时便灭。不能久停故。三当有无常。未来诸法无有自性。而忽然至。譬如浮云。不知有所。而忽然起。遍十方故。

　　本曰。应观世间一切有身皆悉不净种种秽污。无一可乐。

　　论曰。此说不净观门。谓缘种种身。作不净解。远离贪故。

　　本曰。如是当念。一切众生从无始世来。皆因无明所熏习故。令心生灭。已受一切身心大苦。现在即有无量逼迫。未来世苦亦无分齐。难舍难离而不觉知。众生如是甚为可愍。

　　论曰。此说缘众生界立愿门。此门有二。一缘众生作思惟门。二建立誓愿遍布门。此即初门。所谓缘三界中无量无边一切众生。作如是念。从无始来。根本无明所覆藏故。弃背自本觉清净佛。归源无日。出无明藏。更复时远。我若不发悲心不摄取者。又之又之唯过劫数。取正觉期。实无其齐。发起无边大悲心故。

　　本曰。作此思惟。即应勇猛立大誓愿。愿令我心离分别故。遍于十方修行一切诸善功德。尽其未来以无量方便苦拔一切苦恼众生。令得涅槃第一义乐。

　　论曰。此建立誓愿遍布门。所谓作如是思惟已讫。即立大誓愿。起十方世界微尘数光明般若。达十方世界微尘数种种心相。对治十方世界微尘数一切诸烦恼业障海。圆满十方世界微尘数行因。证得十方世界微尘数果德。皆悉令无余故。

　　本曰。以起如是愿故。于一切时一切处。所有众善随己堪能。不舍修学。心无懈怠。

　　论曰。此说两轮俱转不离门。所谓起如是愿已讫。即直修习行因之海故。

　　本曰。唯除坐时专念于止。若余一切悉当观察应作不应作。

　　论曰。若起愿海不勤修行。不能庄严圆满果故。

　　本曰。若行若住。若起若卧。皆应止观俱行。

　　论曰。若为修行当如何耶。谓两轮令无偏故。

　　本曰。所谓虽念诸法自性不生。而复即念因缘和合善恶之业。苦乐等报。不失不坏。虽念因缘善恶业报。而亦即念性不可得。

　　论曰。此具两轮相。何契经中分明显示。谓文殊师利发起十万一千种甚深广大圆满陀罗尼开门大觉尊益大众海契经云。尔时文殊师利即白佛言。世尊。云何名为止观俱行不相离门。我及一切无量无边大众之海。皆悉入于不知不觉无明之海。不能通达不能出离。如宜世尊。愿为我等诸迷子女。分明显示。尔时世尊即告文殊师利言。谛听谛听。善思念之。我当为汝分别解说。于是世尊即说伽陀言。

　譬如阙翼鸟　　及一轮之车　　一足人同分
　阙眼险之马　　无有高远翔　　随所应运载
　其道路游行　　不堕趣恶坈　　若具足一轮
　阙一轮行者　　亦复如是知　　以其实无有
　法性虚空中　　乘如量知翔　　入于法藏海
　运载义理宝　　真如平道中　　同遍通游行
　一切魔外道　　邪见深坈中　　不倒堕坈故
　是故诸行者　　两轮具足转　　终不可舍离
　若有修行者　　不具此两轮　　终不能通达
　无上大觉地

　　今此经文为欲显示修习三昧达寂静境。修习智慧。照散动境。在寂静中常不舍动。在散乱中常不舍寂。而不相舍离。俱行俱转故。复次为欲显示修习三昧达空无境。修习智慧。照在有境。在空不著有。在有不染无。有无双照。无有偏边。而不相舍离。俱行俱转故。复次为欲显示修习三昧达平等理。修习智慧。照差别事。理事双达。无有偏边。而不相舍离。俱行俱转故。复次为欲显示止当待观方得建立非自性止。观当待止方得建立非自性观。亦无有止无有观故。复次为欲显示止则是观观则是止。止观一体无差别故。如其次第。应审思择。

　　本曰。若修止者。对治凡夫住着世间。能舍二乘怯弱之见。若修观者。对治二乘不起大悲狭劣心过。远离凡夫不修善根。

　　论曰。此说显示两轮所治门。若有行者修习止轮。当为对治凡夫众生著有过失。二乘众生乐空过失俱绝离故。若有行者修习观轮。当为对治二乘众生远离大悲。不救众苦下劣过失。凡夫众生常恒懈怠。不能精进。不修善品。乐恶过失俱出离故。

　　本曰。以此义故。是止观二门共相助成。相不舍离。若止观不具。则无能入菩提之道。

　　论曰。此说总结两轮俱转门。所谓总结如上所说。轮阙行者大过失故。

　　本曰。复次众生初学是法。

　　论曰。此说劝劣向胜不退门。此中有六。一显示假人所学教法门。二猒恶处所退信门。三如来方便殊胜门。四承力得胜妙处门。五得善处定不退门。六引经证自所说门。此即初也。言趣向假人者。所谓显示得十信位前四种心。更不胜进下品众生故。如本复次众生故。言归依所觉教法者。彼十信位下品众生。归依甚深无极大乘初学习故。所谓一切诸佛所师。三世不动四相不迁。自然常住。地前地上大道路故。如本初学是法故。

　　本曰。欲求正信其心怯弱。以住于此娑婆世界。自畏不能常值诸佛亲承供养。惧谓信心难可成就。意欲退者。

　　论曰。此猒恶处所退信门。彼十信位下品众生。虽亲听受甚深法门。而其心根极下劣故。怖二大事不能胜进。为欲退故。一国土。即此娑婆世界。处所粗恶众生浊乱。发起净心为勤修行。甚极切难故。所以者何。于彼心中违逆境界。于一切时。于一切处。常恒现前。进心面中不舍离故。二胜缘。于此世界依正浊乱。一切诸佛出世极鲜。无量菩萨赴感时节极远。诸佛菩萨出现于世。随顺清心之境净不净故。以此义故。彼修行者不值胜缘。极怖畏故发退意耳。

　　本曰。当知如来有胜方便摄护信心。谓以专意念佛因缘。

　　论曰。此如来方便殊胜门。谓诸佛如来有不可思议甚深极妙大方便故。能善摄护彼人信心。转胜进故。云何名为胜妙方便。所谓专念如来方便。云何专念。谓专注意忆念他方净土种种依正。其念相续令不绝故。

　　本曰。随愿得生他方净土。

　　论曰。此承力得胜妙处门。以诸如来不可思议方便力故。随自所愿即得往生妙乐土故。

　　本曰。常见于佛承离恶道。

　　论曰。此得善处定不退门。谓生彼土已。眼见如来具相好像。耳闻圣说深妙音声。永离恶名。从定不动心海澄净身体明白。依正清净故。

　　本曰。如修多罗说。若人专念西方极乐世界阿弥陀佛。所修善根回向愿求生彼世界。即得往生。常见佛故。终无有退。若观彼佛真如法身常勤修习。毕竟得生住正定故。

　　论曰。此引经证自所说门。所谓该摄说相属当经本之辞。赞自所说解释文故。所引经文说相明故。须不重释。

　　本曰。已说修行信心分。次说劝修利益分。如是摩诃衍诸佛秘藏我已总说。

　　论曰。就此文中即有八门。一举前所说总结门。二举益劝人令修门。三显离疑信功德门。四比类为对示胜门。五举受持功赞扬门。六举诽谤过令怖门。七殊胜广说离谤门。八总结修行劝人门。此即初门。谓以一总字。总结八种摩诃衍故。何故余法略不结焉。所谓举本摄其末故。

　　本曰。若有众生欲于如来甚深境界。得生正信。远离诽谤。入大乘道。当持此论。思量修习。究竟能至无上之道。

　　论曰。此举益劝人令修门。所谓集成行因之海。而为庄严法身之果。受持此论。思惟义理。常恒相续不断绝故。

　　本曰。若人闻是法已。不生怯弱。当知此人定绍佛种。必为诸佛之所授记。

　　论曰。此显离疑信功德门。谓有众生闻此摩诃衍甚深极妙广大法门已。即其心中亦不疑畏。亦不怯弱。亦不轻贱。亦不诽谤。发决定心。发坚固心。发尊重心。发爱信心。当知是人实真佛子。不断法种。不断僧种。不断佛种。常恒相续。转转增长。尽于未来。亦为诸佛亲所授记。亦为一切无量菩萨之所护念故。

　　本曰。假使有人能化三千大千世界满中众生令行十善。不如有人于一食顷正思此法。过前功德不可为喻。

　　论曰。此比类为对示胜门。谓若有人能善摄化三千大千世界中遍满众生。皆悉无余。令行十善。或有众生于一食顷。于此甚深法。观察思惟。若挍量此二人功德。彼第一人所得功德深极微少。譬如芥子碎作百分一分之量。此第二人所得功德甚深广大。譬如碎十方世界微尘数量故。

　　本曰。复次若人受持此论。观察修行。若一日一夜所有功德无量无边不可得说。假令十方一切诸佛。各于无量无边阿僧祇劫。叹其功德亦不能尽。何以故。谓法性功德无有尽故。此人功德亦复如是。无有边际。

　　论曰。此举受持功赞扬门。谓若有人受持此论。观察义理。若一日若一夜。中间所得功德无量无边。不可言说。不可思量。若假使十方三世一切诸佛。十方三世一切诸菩萨。以十方世界微尘数舌。各各皆悉于十方世界微尘数量。不可说劫。赞扬其人所有功德亦不能尽。所以者何。法身真如之功德。等虚空界。无边际故。何况凡夫二乘之人能称叹之。一日一夜不多中间受持人。尚所得功德不可思议。何况若二日若三日若四日乃至百日中。受持读诵。思惟观察。不可思议中不可思议。不可说中不可说故。

　　本曰。其有众生于此论中。毁谤不信。所获罪报。迳无量劫。受大苦恼。

　　论曰。此第六举诽谤过令怖门。谓有众生于此论教。生不信心。破谤不行。如是众生所得罪报。于诸不可说不可说劫中。受苦中之重大苦故。

　　本曰。是故众生但应仰信。不应诽谤。以深自害。亦害他人。断绝一切三宝之种。

　　论曰。即是总结上说决择。劝请行者。自此已下作其因缘。示重过失。谓此法中不信诽谤。失自善根。损他功德。断绝一切三宝之种。无续期故。

　　本曰。以一切如来皆依此法得涅槃故。一切菩萨因之修行。入佛智故。

　　论曰。此第七殊胜广说离谤门。谓十方三世诸如来。一切皆悉以摩诃衍。为其根本。成正觉故。十方三世无量菩萨。一切皆悉以摩诃衍。为其根本。具因海故。如是重深摩诃衍法。若有众生生不信心。诤论诽谤。如是众生亦名断灭一切诸佛。亦名断灭一切菩萨。亦名断绝自如来藏本觉佛故。

　　本曰。当知过去菩萨已依此法得成净信。现在菩萨今依此法得成净信。未来菩萨当依此法得成净信。是故众生应勤修学。

　　论曰。即是总结修行劝人门。应审思择。

　　本曰。

　诸佛甚深广大义　　我今随分总持说
　回此功德如法性　　普利一切众生界

　　论曰。此回向遍布门。此一颂中有三种门。一摄前所说总结门。二展舒功德令广门。三施于众生普利门。初门有二。一通总摄前所说门。二显示能说字相门。如其次第应审观察。诸佛甚深广大义者。即是通总摄前所说门。所谓通摄三十三种本数法故。此义云何。言诸佛者。即是不二摩诃衍法。所以者何。此不二法形于彼佛。其德胜故。大本华严契经云。其圆圆海得诸佛胜。其一切佛不能成就圆圆海劣故。若尔何故分流华严契经云。卢舍那佛三种世间为其身心。三种世间摄法无余。彼佛身心亦复无有所不摄焉。卢舍那佛虽摄三世间。而摄不摄故。是故无过。言甚深者。即是两重八种摩诃衍之本法。以何义故。名为甚深。如是两重摩诃衍法。能入门望极甚深故。以此义故。立甚深称。应审思择。言广大义者。即是两重能入门法。以我义故名广大义。如是两重能入门法。皆悉各各能广自法。能大自法。能为自法作名义故。以此义故建立广大义名字焉。言我今随分总持说者。即是显示能说字轮门。谓以总字通持一切种种说故。立义分中摩诃衍者总。即是此焉。何故一字通持诸说。为欲显示摩诃衍论如意论故。言回此功德如法性者。即是展舒功德令广门。谓自所作之功德回向三处故。一真如。二一心法。三本觉佛性。以何义故回向三处。谓为欲自所作功德令平等故回向真如。为欲自所作功德令广大故回向一心法。为欲自所作功德令明了故回向本觉。应如是知。应如是观。如是回向。有何利益。谓众多故。此义云何。譬如用一微尘置大地中。所置微尘与彼大地等无差别。回向法门亦如是故。又譬如用一注水置大海中。所置水注与彼大海等无差别。回向法门亦如是故。又譬如破一小有。即与大虚空等无差别。回向法门亦如是故。言普利一切众生界者。即是施于众生普利门。谓举广大圆满功德周遍利益众生界故。

　欢喜大士至心劝　　无量佛子众海中
　我已超毛头三角　　过于生死之四根
　第一无数粗满讫　　第二僧祇始入无
　如宜汝等诸佛子　　已于左右之两手
　捧于本释之明镜　　临七识散虑之面
　见六尘境界之垢　　洗法执人我之咎
　汝等佛子若如是　　法身应化之三身
　如舒伊字圆现前　　常乐我净之四德
　如入达池具出生　　我从四王自在处
　下入大海龙宫殿　　随分窥诸契经海
　总有一百洛叉数　　如是诸经真实法
　无量无边差别义　　摩诃衍论立义中
　该摄安立具足说　　有善男子善女人
　若自手捧斯论卷　　名捧百洛叉经者
　若自口经诵本分　　名诵百洛叉经者
　此人所得之功德　　十方世界微尘数
　诸佛及大菩萨众　　各出微尘数舌相
　如是微尘数劫中　　不息称说不能尽
　何况观察其义理　　思惟文下之所诠
　有善男子善女人　　生不信心谤斯论
　此人所得之罪业　　十方世界微尘数
　诸佛及大菩萨众　　各出微尘数舌相
　如是微尘数劫中　　不息说过不能尽
　是人往罪灭无所　　一切诸佛不能救
　是故行者归本源　　当依斯论应修行
　实不可生不信心　　诽谤甚深大乘教
　当愿此劝远流布　　遍于重重不说刹

　　依释摩诃衍那略属本论文。

　　以石山寺本校合了。
