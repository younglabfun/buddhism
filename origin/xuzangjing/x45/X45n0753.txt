卍新纂续藏经第 45 册 No. 0753 十地经论义记


　　No. 753-A 刻十地义记序

　　十地经者。为舍那成道㝡初所说。实称性之极谈。非逐机之权说也。佛灭度后。有天亲菩萨。制之论释。发挥其旨。勒那留支两三藏译梵为华。以传于世焉。然其经也。旨高而理远。其论也。文奥而义邃。固非浅薄之士所敢窥测。故学者多望崖而退。隋有净影远法师者。学究三藏。识高一时。讲演此论。遂为之解。名曰义记。其释文析义。精致明畅。莫以加焉。使读者始觉此论之不为难解也。宜矣贤首清凉多为资焉。夫如是。则此记之有大造于后学。岂俟吾辈论乎。余久有意于校订以布世焉。独奈属奉　台命。历住四刹。法务鞅掌。不果素志。今也老矣。风灯之命。朝不图夕。遂乃嘱典寿。令校以梓之。所恨此书多历年所。殆失其半。后人若获全本。刻而续之。则幸矣。

　　宽政二年岁次庚戌春二月
前住增上教寺大僧正隆善撰

　　题言六则按圆光大师净土初学钞圆超法师五宗章疏目录并云十地论疏七卷净影大师作(已上)是知当时全书犹存而今所传仅止四卷可惜已。原本四卷后人卷分本末今亦仍之。此书传写得失互有今校雠数本从其善者义涉两可者及似有脱文者标之上方以俟来者。旧本□阙文者今权填之以便初学。所举本文间有异于宋明及丽本者今不烦尽标读者知之。旧本声闻声闻作声𠚤闻𠚤缘觉缘觉作缘𠚤觉𠚤之类古写之体为尔本不属误然读者或惑故今皆改之。

　　宽政庚戌仲春日　江户　沙门典寿　识

　　十地经论义记目次卷第一　卷第一本序题言自释题至初地加分卷第二　卷第一末自加分之余至本分卷第三　卷第二本自请分至说分卷第四　卷第二末自说分之余加相至同以何因卷第五　卷第三本自说分之余福利至校量胜分十愿卷第六　卷第三末自校量胜分之余十尽至第二地离邪淫戒卷第七　卷第四本自离妄语至三果卷第八　卷第四末自第三地至同地竟卷第九(至)卷第十四　卷四本(至)七末佚失论卷第六第四地已下释

　　十地经论义记目次(终)

　　No. 753

　　十地义记卷第一本(此卷尽本分竟)

　　净影释　慧远　撰

　　然十地者乃是集智之妙门备德之良府大圣练神旷古精究其原复欲慈布德云悲开慧日故龙翻欲顶光斯道化然实义难彰非刚藏无以阐其玄真言叵测唯天亲乃能宣其要于是法雨他化义流天竺但方音滞于远通殊言隔于等习致使教秘胡文义隐梵响兹至大魏永平元年有天竺三藏法师勒那摩提及菩提流支慨冲宗之未通伤渊猷之弊绝愍此长冥传彼法炬遂竭幽神译出此论辞穷渊秘旨露文中道风遐振炽流满世余忝厕学伦逢兹盛化庆遭洪旨喜遇渊文积玩累年仿像一隅聊题所知备已闇忘冀以尘益须弥萤光助日微沾初习晓之未学耳(草书惑人伤失之甚传者必真慎勿草书)。

　　圣教万差略要唯二谓声闻藏及菩萨藏教声闻法名声闻藏教菩萨法名菩萨藏声闻藏中所教有二一声闻声闻二缘觉声闻声闻声闻者是人本来求声闻道常乐观察四真谛法成声闻性于最后身值佛为说四真谛法而得悟道本声闻性今复闻声而得悟道是故说为声闻声闻如经中说求声闻者如来为说四真谛法据此为言缘觉声闻者是人本来求缘觉道常乐观察十二缘法成缘觉性于最后身值佛为说十二缘法而得悟道本缘觉性最后闻声而得悟道是故说为缘觉声闻如经中说求缘觉者如来为说十二缘法就此为论然声闻声闻总相知法钝而不利缘觉声闻别相知法利而不钝利钝虽殊同期小果藉教处同是故对斯二人所说合之以为声闻法藏菩萨藏中所教亦二一是渐入二是顿悟言渐入者是人过去曾习大法中退学小后还入大大从小来谓之为渐故经说言除先修习学小乘者我今亦令入是法中此是渐入言顿悟者有诸众生久习大乘相应善根今始见佛即能入大大不由小名之为顿故经说言或有众生世世已来常受我化始见我身闻我所说即皆信受入如来慧此是顿悟渐入菩萨藉浅阶远顿悟菩萨一越解大顿渐虽殊以其当时受大处一是故对斯二人所说为菩萨藏圣教虽众无出此二故龙树云佛灭度后迦叶阿难于王舍城结集三藏为声闻藏文殊阿难于铁围山集摩诃衍经为菩萨藏又地持云十二部经唯方广部是菩萨藏余十一部是声闻藏彼文复言佛为声闻菩萨行出苦道说修多罗结集经者集为二藏以说声闻所行为声闻藏说菩萨行为菩萨藏故知圣教无出此二此二亦名大乘小乘半满教等名虽变改其义不殊二藏之中各复有三谓修多罗毗尼毗昙修多罗者所谓诸经言毗尼者谓诸戒律阿毗昙者所谓诸论此之三藏广如别章今此经者二藏之中菩萨藏收为根熟人顿教法轮三藏之中修多罗摄此论亦是菩萨藏摄既非本教不可判之顿渐三藏之中是阿毗昙藏。

　　言十地者盖是集一切种一切智智功德法门论其体也乃是圣慧之幽径神智之妙宅体出名言心意所不及性寂皎然出过于生灭体空常有尽异所不摄故下经言微难知圣道乃至地行亦如是等论其相也德备尘算旷而难计论其用也能泛溺长津超绝生死旷备众德圆成觉道卢舍那佛究竟斯趣复欲以己所得引物同入但法寂难彰显之在行行相难明诠之在教非教无以彰其行非行无以显其法良以法为行原行为教本故尔显法之行虽复廓周要摄为二一是方便教道之行二舍相契真证道之行证行寂灭分非可论教行随缘可以言显随缘之行经说不定或云一二乃至众多今据一门且说为十十名是何始从欢喜乃至法云此位难分故经与论十门阶别其十门者一是趣地方便不同二初住有异三正住有殊四地果差别五随学分差六就行显异七据报彰别八约数分差九借喻显别十对障以阶言方便者如地持中于解行住依世净禅修习一切菩提分法于苦众生起大悲心广发大愿入欢喜地乃至法云总修方便满足地等初住异者初地之中菩提心生以为初住乃至法云得胜三昧以为初住言正住者初地修习信进回向以为安住乃至法云受佛智职以为安住地果异者初地起愿修治十行以为地果乃至法云成就五大以为地果言学分者初地修愿二地学戒三地习定四五六地修习智慧七地修习一切菩提分法八地净土九地说法十地受职斯等皆是进习上法说之为学言行分者初地成檀乃至十地智波罗蜜斯等皆取随分所成名之为行言报别者初地多作阎浮提王乃至十地摩醯天王言数量者初地得百二地得千乃至十地得十不可说百千万亿那由他佛国土微尘数三昧等言喻况者喻别有六谓胎藏练金山池海珠借此六喻以况十地六中初一论家立喻后之五种经家为况言对障者初地对于凡夫我障乃至十地对治于法不自在障用此十门以阶十位何故初名欢喜乃至十名法云下论自释成就无上自利利他行初证圣处多生欢喜故名欢喜离能起误心犯戒烦恼垢等清净戒具足故名离垢随闻思修照法显现故名为明不忘烦恼薪智火能烧故名为炎得出世智方便善巧能度难度故名难胜波若有间大智现前故名现前善修无相行功德究竟能过世间二乘出世间道故名远行报行纯熟无相无间故名不动无碍力说法成就利他行故名善慧得大法身具足自在故名法云数分二五称之为十地释不同若依龙树住处解地故彼十住毗婆沙云十阶住处名之为地若依地持论之大宗以持释地如世间地能持诸物地法亦尔又依彼文别解地行能生释地故彼论云自受行故名之为住摄受众生目之为地今此论主通就诸义故下论言生成佛智住持名地生成两义望于佛果始起名生终满曰成亦可望果为因名生为缘称成住唯据因当分相应不退名住持则通望因之与果如彼初地望后二地乃至望佛以说持义诸地望后次第例然。

　　经者外国名修多罗此翻名綖綖有何义而名綖乎释言綖有贯持之义圣人言说能贯诸法是故就喻说名为綖若尔何故不名为綖乃名为经解亦有以綖能贯华经能持纬其用相似故号为经若依俗训经者常也教之一法经历古今恒有不绝故名为常论者随义释有三种一论说名论如五明论等若据斯义经亦名论二难论名论如中百等立宾主设往复名之为论三论释名论今此论者是其释论释论有三一释义论如毗婆沙等泛释一切诸经法义二释宗论唯依一部释其宗趣如地持论释华严中十三地义三释文论随文辨释如大智论等今此论者释文名论。

　　十中建初名之为初地如前释欢喜同上。

　　此论始终文别有二所谓序正初有两偈是其由序长行已去是其正宗论起有由故先明序由序既兴正陈所制名为正宗序之与正经论齐有流通一义诸经备有诸论不定此中略无何故而然有人释言论主即是流通之人所作之论望于本经即是流通是故论后无别流通若尔天亲作论解释金刚般若彼论何故别立流通又如弥勒作地持论亦立流通定知人语谬妄难依盖乃论者立法左右更无别义有无互从皆得无伤。

　　别就序中五门分别一明经论为序同异二泛明论首归敬之意三明诸论所敬之相四明诸论归敬不同五分文辨释。

　　言同异者序相有异序意则同言相异者经序有二一是发起二是证信如来将说先现诸相为说之由名为发起阿难禀化欲传己闻对未来人先云如是我从佛闻证成可信名证信序论则不尔一非化主不可神力现相起说故无发起二自有制造不同阿难唯传佛语故无如是我闻等言以为证信但可归敬而为发起此是异也言意同者经论虽殊同为生信以信是其入法初门摄法上首欲入佛法要先起信故华严中说信如手如人有手至珍宝所随意采取无手不得入佛法海事亦同尔有信心手随意采取道法之宝无信不获信有此能故经与论同为生信。

　　言敬意者敬意有六一作论所依荷恩致敬二请承加护三为生物信四敬事之仪五为表胜相六为开众生佛法僧念论所依者若无佛说今无所释若无其法论无所依若无僧传已则不闻由藉此三今论得兴故合归礼言请护者末法恶时传化不易若不三宝威力佐助无由自通故须致敬以请助力言为信者论主自是不足之人率已造论人不信受要敬三宝示有宗承有所制立人方取信是故应礼。

　　言敬仪者如似世间孝子忠臣所为必先启白君父今此菩萨重敬三宝过君及父今欲作论解释佛经宁不敬启言表胜者如成实说三宝是其吉祥境界标之在首以显论胜故先致敬言开众生佛法僧念者如杂心说为令众生于三宝中发心趣求解信观察供养归依是故须礼第三所敬三宝之相广如别章。

　　第四诸论不同者诸论之首归敬各异或具敬三宝如大智论等或但敬人法如此论等或唯敬佛如地持等此随论者立意左右所以具敬六意同前复以何故但敬人法法藉人通故须敬人法是所释理宜归礼有何所以唯敬佛者佛为教主故须顶礼余非教主废而不敬若互相从皆得无伤前言此论唯敬人法何者是人而复云法人者所谓请说传持诸佛菩萨法者所谓十地法门若尔即是具敬三宝佛即佛宝菩萨是僧法门是法何故乃云唯敬人法释言此等岂异三宝但今不作三宝意礼何故得知今以三义验非三宝一以相求二通局求三次第求言相求者三宝相异无相离合今此所敬劝请众中通佛菩萨言无简异故非三宝言通局者三宝相通有佛斯敬法僧亦尔今此地法诸佛同说佛可是通法唯地法余则不敬菩萨唯取请说传持地法之人自余始行未任宣说请传地法者斯不被敬明知不以三宝意礼言次第者随其化相三宝次第必宜佛先次法后僧今此文中佛僧在前法在于后明知非三宝虽有三义但以初门验之足矣。

　　第五分文解释之中先判序文后依文释。

　　就此两偈总分为二一举人法彰已致敬二解义下明已敬意为解妙义令法久住亦得分三一举所敬二彰已顶礼三明礼意若随句别分之为五一举人法叹以显胜第二顶礼三解妙义四令法住五为利自他就此五中初征前起后次第相生何故标人举法叹胜为欲顶礼何故顶礼为解妙义何故解义为令法住何故令住为起自利利他行故二以后征前次第相成先就顶礼返以征前为欲顶礼何故先叹人法胜者以人为胜师法是妙药人法俱尊故合顶礼次就解义返以征前欲解妙义何故标人举法叹胜彰已顶礼今所解法由人故闻故须标人口业叹胜身业顶礼法是所释故须举法口业叹胜身业顶礼又地渊深若不致敬仰承助力无由自能辨释地法故须顶礼次就法住返以征前欲令法住何故顶礼解于妙义然法久住必由众生有信有解若不顶礼示有宗承无由令众于说生信若不解义经则隐覆无由使人于义生解无信无解法则疾灭故须顶礼以生物信解释妙义以生众解生信生解故令法住次就自利利他之行返以征前为利自他何故解义令法久住行必依解托法而生若不解义无由得解若法不住行无所托故须解义令法久住方成自利利他之道复就前中初偈举人法门两字举所敬法等最胜者人法双叹。

　　就初人中分处不定一就释迦加说名说若从是义则以释迦为说法者十方诸佛解脱月等为请法众以金刚藏为分别人后诸论师为流通等二金刚藏口宣名说若从是义则金刚藏为说法者佛余菩萨为请法众诸论师等为分别人侍者阿难及诸论师禀传弟子为流通等下依文释所言说者若就释迦加被宣畅名之为说若就刚藏口音陈唱称之为说此者简彼斥法之辞斥下所说十地法门何者为彼简之云此是义不定若对小乘所谓此于大乘法门故金刚藏所入名为大乘三昧若对世间是则此于出世法门故下论言不思法者谓出世间道品法也若对佛果是则此于集一切种一切智智功德法门非是果门若对余德此于光明三昧法门若对余住此于菩萨十地法门非种性等所言法者释有两义一轨则名法二法名自体今言法者具斯两义所言门者义亦有二一对行心能通名门二当法自体门别名门如经所说法界门等今之所论具含此义者有两义一是牒法之辞如似说言色者心者如是一切二绾御之谓此犹我人之别名也今此乃是绾御之义与下分别义人相似然此地经卢舍那说何不斥名泛云说者以地大通诸佛同说说者斯敬无宜偏礼如彼弥勒作论解地通敬三世一切诸佛此亦同然以前该后名之为及请人众多非一称诸敦发名劝求答为请人就此二差别解释言上望下说以为劝以下对上名之为请佛对刚藏说为望下众对刚藏说为望上若如是者下请分中佛亦言请云何望上人复释言诸佛之师所谓法也以佛对法犹是望上若存此义佛诸弟子昼夜行道皆言劝请此复若为对下说劝劝望于下义既不成请望于上理亦不立随义且分非无新义法同前释言分别者若就刚藏剖畅地道名曰分别若就论师开析文义名为分别有深所以目之为义包含名藏宰用名人领纳称受温守名持传布名流无壅曰通传者非一该摄名等就此偈中若类初句齐应言者若类第三俱应置人但偈要迮第二第四阙无人者绮异成文第一第三人者互说。

　　法门之言释不异前等最胜者人法并尊故云等胜身首为顶敬屈名礼陈已顶敬显虔之至解妙义者出向敬意开释名解所解精微故称为妙义如前释解义之意欲使地道久传不坠故云欲令法久住也经有论故义则易解以有解故法则久住自他利者依此地法能成众生俱利行也亦可论主作论解经饶益世间名为利他有善归己称曰自利所言故者出向令法久住之意为成俱利故令法住。

　　十地门下是其正论正宗之中三门分别一辨宗趣二开判文义三随文解释。

　　宗趣云何若就经本义要唯三一所说教道二所显证道三所表地法言所说者一切地前因分之行随相造修可以言论故曰所说言所显者一切地中果分行德舍修契实离相离言但可寄彼因分修相显标真德故说斯德以为所显言所表者向虽显德意不在事为欲寄彼诸佛菩萨离相净证表彰地法故说地法以为所表良以法是众生自实情倒谬缘处而不觉今欲即情拂妄显实令人趣入即妄辨真理在难彰故寄净证以表法也言其论也宗要有四一是所释经本言教二是所成教道之行三是所显离相真证四是所表地之法体近则解释初之本教远成后三后三体状备如前辨宗要如是。

　　次判文义今先就经分别其相后就论辨经中有二一寄人显德二就法分别言寄人者人别有二一是化主卢舍那佛二是助化金刚藏菩萨就此二人所显各三一彰德体二显德相三明德用就佛三者初成正觉显证法体七日思惟彰德胜相故下论言思惟因缘显不共法加金刚藏入三昧下彰其德用就金刚藏所明三者初入三昧显证法体诸佛同加显德胜相故下诸佛相与赞叹乃能入是大乘三昧起分以下明其德用言就法者随义广略开合非一或说为三或复为六或分为九或判为十或复离为四十八分三者所谓序正流通就此三中所辨之法要唯证教证教既殊三分亦异就教三者初至起分是其由序以此起发正说故也本分已去是其正宗于中虽复有略有广同说地法判为正宗地利益下劝信传持津及末代判为流通就证三者初一序分判为由序入三昧分是证正宗因入三昧正显实证故下论言此三昧是法体也流通之义释有两种一以己德流被信地说为流通若从是义加分已去皆是流通以说自德令信菩萨证入地故二流末代名曰流通若从是义地利益分名曰流通言为六者随行以分初至起分起化之由为生物信第二本分略说地法叹其殊胜起众乐欲第三请分彰地出言令生正解第四说分终至十地广明修相令物起行第五影像寄喻显德第六地益明德既成契证地法故下论言以得法力大地动等言为九者始从序分乃至请分即以为六说分以去判为第七地影像分说为第八地利益分是其第九就此九中所辨有三一就化相通为起说二就化意通为显证三随宗要证教双辨言起说者如来将说先托时处现相集众发起所说以之为序由序既兴将为众说时金刚藏嘿入三昧显己自证能为众说又为受加故次第二明三昧分由入三昧十方诸佛相与赞叹与力同加故次第三明其加分既得圣力欲为众说但定无言宜从定起故次第四明其起分从定起已略宣地法起后广说故次第五明其本分然彼本中略说地名不广分别大众渴仰闻名欲义相与启请故次第六明其请分众既请已正为广陈故次第七明其说分乃至十地通亦是说法说难解宜以喻显故次第八明地影像为说既竟宜显地益劝信传通故次第九明地利益言显证者为化之意宗为显证于中初分显证由序后八正显八中前三就相显证次有四分就说显证后之一分就所摄化显证利益前三之中初三昧分寄入显证第二加分因加以显得证之相故下论言以何故加由得大乘光明法故第三起分寄出显寂说必宜起即显所入寂灭离言故下论云定无言说是故宜起次四之中初本分者略说显证第二请分拂相显寂说及影像寄相表德说分之中寄修表德地影像分借喻显德末后一分就所摄化显证利益故下文言以得法力动地雨花如是等也此等差别同为显证言随宗要证教双辨者此经之要无出证教九中初一是其由序后八正显证教之相八中初一入三昧分显示正证后七次第明起言教言教次第义如初门所言十者随地不同分为十也所言文别四十八者初地八分二地二分乃至十地八分差别一部合有四十八分上来就经分判其相下就论辨论中有二一科经文二如是下随文辨释文义如是第三释中十地门者即随地别分为十也十地法门备如前释初地摄下别就初地分判其文先举其数后列八名如余论中解义有三一上上门从前起后文次相生二总别门如下所说六相门等三摄取门随义同者共相收摄今言初地所摄八者是摄取门所摄之言解释有二一以总收别名之为摄别有八分初地统括悉皆在中故称为摄二以别收总名之为摄就总初地随其义别摄以为八故言初地所摄八分分犹别也八中后二可初地摄前六义通何故说言初地摄乎然此文中摄义有三一当分辨摄如离垢下中间八地二以前摄后如第十地后之二分虽通十地从前六分通皆名为第十地摄三以后摄前如此初地前六虽通从后二故亦言初摄下列八名言序分者说由名序言三昧者由序既兴欲为众说时金刚藏嘿入三昧显证能说又欲受加明此三昧名三昧分三昧是其中国之言此名正定以心住法离于邪乱故名正定言加分者前入三昧为欲受加故入定已诸佛同加明此加事故名加分言起分者彼金刚藏得胜力已欲为众说便从定起明此起事故名起分言本分者从定起已略说地法与广为本故名本分言请分者前略说地说已嘿住大众闻名渴仰解义相与启请故名请分言说分者请相既备便得广说故名说分校量胜者通亦是说但就地满比校量度以显胜前名校量胜。

　　如是已下依文辨释解初序中先经后论论文简略宜依经释经中有二一证信序二发起序辨此二序略有五门一释序名并立所以二解两序名之差别并显得失三解二序名之通局四定二序文之前却五随文解释。

　　就初门中先解序名言发起者佛将说经先托时处神力集众以如是等发起所说名发起序言证信者。

　　阿难禀承如来所说欲以己闻传于末代先对众生云言如是我从佛闻显己承传以证可信名证信序何故有二以经二故经唯是一云何言二经体虽一随时就人亦得说二一如来所说二阿难所传如来所说益在当时阿难所传传在未来是故约人就时为二经既有二序亦宜别。

　　第二门中先彰二序名之差别后显得失二序之名诸家所立凡有四对一就序义名名为证信及与发起二就人以名名如来序及阿难序发起序者名如来序证信序者名阿难序三就时以名名现在序及未来序如来序者名为现在阿难序者名为未来四对经以名名经前序及经后序此名佛说以之为经对此经故彰序前后如来序者是其经前阿难序者说为经后阿难序者更有一名名遗教序以佛遗言教置此序故名遗教名别如此得失云何此四对中证信发起名义无爽第二对中阿难序者名义无过如来序者义有不尽如胜鬘经有化佛主王及夫人旃提胜鬘五人发起诸经发起多不独佛若言如来则阙余人发起之义以如来序名有所阙阿难序者对亦不立第三对中现在无失未来有过若佛现说名现序者阿难传时亦是现在若使对佛现在所说名阿难序以为未来是则对于阿难现传彼如来序应名过去为序之时俱皆现在不可偏名一为未来未来不立对未之现理示宜废且随一义亦得无伤第四对中经明无过经后有失若言经前可得名序若言经后则无序义若如来序是佛说经前阿难序者亦是阿难所传经前经后之言有过须废经前之对理亦不立今以诸名斯皆有过故存证信发起之称。

　　第三门中言通局者通则二序俱名证信齐号发起立序之意同为生信是故二序同名证信发起是其序之正义皆为起说是故二序齐号发起别如向辨序义既通何故发起偏属如来证信序者独在阿难释言为别二序故尔等为别序何故不名阿难序者以为发起如来序者以为证信释言阿难位卑难信惧人轻谤立序之意专为生信望意立称名为证信佛德尊高人皆重信立序之意直为起发故就序义名为发起。

　　第四门中先序异说次辨过非后显正义异说如何昔来相传经后序中句别有五一如是二我闻三一时四住处五同闻又人以佛更为一句通前说六异说如此次辨过非先以理征后以文证如是我闻此之二句经后可尔一时佛等若非经前经前无佛谁之说经无时无处说何所托又无徒众说何所被斯等乃是起说之要何为经后人复救言事虽经前后时引来故说经后若如是者正说已前斯是经后如涅槃经流血已前本但有事皆是阿难后时引来何定五六然彼诸相虽后引来得判经前时处佛等何为不尔以此验求五六之言未可依定言文证者如彼法华优婆提舍解释如来住王舍城祇阇崛山在彼胜处显法胜故又此论言时处校量显示法胜圣者将说先寄时处显法发起何得判为经后序乎辨过如是正义云何如是我闻安属证信一时已下正说已前义有两兼若就当时起发之义说为发起阿难引来成于证信不得偏取。

　　第五释中先解证信四句分别一解如是我闻之言有之所由二明如是我闻之言立意三明如是我闻之言在此所以四释如是我闻之言初言有所由者由佛教故佛何故教阿难请故阿难何因为此启请阿尼楼䭾教其请故阿尼楼䭾何缘故教由彼阿难心忧恼故阿难比丘何以忧恼由见如来般涅槃故佛将灭度阿难悲感阿尼楼䭾开觉阿难汝传法人何不请佛未来世事徒悲何益阿难对曰我今迷闷知何所问阿尼楼驮遂教阿难请佛四事一问比丘以何为师二问比丘依何而住三问恶性比丘云何共居四问一切经首当置何字阿难心悟受教请佛佛依答之何为师者当依波罗提木叉也若我住世无异于是木叉是戒比丘所学故说为师依何住者当依四念云何四念谓观内身循身观精勤一心除世贪忧如是观外身内外身受心法对亦复如是此是所依故经说言若依四念名自境界若依五欲名他境界恶性比丘云何共者梵檀治之言梵檀者嘿不共语若调伏为说离有无经一切经首置何字者当置如是我闻一时佛在某方某藂林等由佛教置故有此言次辨立意佛有何意教立此言为生物信云何生信言如是者阿难彰己信顺佛语名佛所说以之为如道佛所说以此为是令他众生同己生信言我闻者阿难自是不足之人若言此法是己所说人多不信由言此法从佛闻故人皆归信生信如是信有何义而为生乎此如前释次第三门解释如是我闻之言在此所以如来本教置在经首此经乃是华严经中第二十一品此品既非一部之初何缘得置释言阿难名佛所说一部经本通为如是云言我闻此品既是一部之例龙树别传准置在斯第四门中初解如是后释我闻解如是中先就人定后正解释昔来相传多就阿难以释如是阿难自言己之所传如佛说教名之为如简去相似指斥言是究寻此言乃是就佛非就阿难何故得知准大智论言如是者信顺之辞阿难彰己信顺佛语故名佛语以为如是又温室初阿难自云吾从佛闻于如是故名佛说以为如是但方言不同若依胡语先举所闻如是之法后彰己闻故诸经首多先标举如是之言后云我闻若依此方先彰己闻后举如是故知名彼如来所说以为如是定之粗尔解释云何分别有二一约法解二约人释言约法者阿难道佛言如于法故名为如如来所说若理若事皆如彼法如法之言是当道理故名为是言约人者阿难道今释迦所说如于过去一切佛说名之为如乖诸佛说则名为非如诸佛言称之为是言我闻者阿难对众陈己餐说故言我闻闻实是耳何故称我诸根之别皆我用具是故就总说言我闻法实无人何故言我虽无实主非无假者绾御之义亦得称我譬如四兵合以为军虽无实主亦得称言我军勇健我军胜彼此亦同然阿难既是得理圣人有何所以同凡说我我有三种一者凡夫见使未亡见心说我二诸学人见使虽除慢使犹在慢心说我三无学人见漫已除随世流布亦说言我若通无学习使说我亦得有四今此所言随世流布不同凡夫无我是胜有我为劣何不从胜乃从劣乎为别彼此令人识知故须说我若不说我云何得知闻之在己以对有我众生故尔乃至如来对于众生亦自言我化我众生法应如是。

　　一时已下文虽两兼今以对前一向证信自下偏就发起解释于中有三一就时明佛二成道下就时明处三与菩萨下明其徒众。

　　释一时中先序异说次辨过非后显正义言异说者昔来相传言佛说时阿难闻时更无前后简传之谬成上我闻故云一时异说如是辨过云何今先事验后以文证言事验者阿难是佛得道夜生如小乘中如来成道六七日后即便说经阿难尔时犹在怀抱身不豫会如来成道二十年后方始出家三十年后方为侍者自兹已前多不亲闻虽不亲闻所集诸经亦云一时验之定非简传之谬又小乘中不得说言。

　　阿难是权明知非是说听一时何故得知阿难是佛得道夜生为证此义须知阿难立字因缘阿难陀者是中国语此名欢喜喜有三义一以本因佛于往昔见过去佛号释迦文侍者弟子名曰阿难国土眷属与今无别因愿我当成如今佛以斯本愿给侍弟子今名阿难二以现缘阿难端正人见同悦故号欢喜三父母立字父母何缘与字欢喜喜时生故何者喜时佛成道时如来十九出家学道既出家已五年习定六年自饿父王遣人恒往瞻伺知极羸惙常惧不全菩萨后时知饿非道遂食乳糜欲取正觉魔作是念若佛道成空我境界曼道未成当败其志遂率官属十八亿万来娆菩萨菩萨尔时入胜慈定令魔眷属颠倒堕落魔既被降便作是念菩萨力大非我能胜当恼其父遂即往诣净饭宫上唱如是言悉达太子昨夜死矣王时闻已从床而堕犹若鱼王热沙所烁良久乃苏念子在家当为轮王今日出家空无所获未久之间菩提树神以佛道成遂持天华庆贺父王宫上空中唱如是言地天太子昨夜道成王闻生疑向者有天言我子死今复有天云子成道何者可信菩提树神曰我言可信向者是魔故相恼耳王闻大喜念子在家当为轮王今日出家为法轮王彼此无失前闻子死今忽闻活一重大喜复闻道成二重大喜未久之间王弟斛饭夜生阿难寅抱诣王弟于昨夜生此一男王即答言我子成道汝复生男众庆并集与字欢喜以此验求阿难定是得道夜生事验如是文证如何依转法轮经阿难比丘集法之时在前结集转法轮经口自称云佛初说法时尔时我不见如是展转闻佛游波罗捺为五比丘众转四谛法轮据斯以验阿难自言己之传闻不云亲承然彼经首亦言一时明知一时非简传闻辨过如此正义云何言一时者为化之辰目之为时但佛一代化时众多为别余时是故言一何故得知即准此经验之非谬如华严经地品初云尔时佛在他化天中龙树别传改尔为一尔时之言不可成上改尔为一宁不属下明知人释不可依据婆伽婆者就时明佛是外国语此翻非一或言有德以佛廓备诸功德故或言大名声如来德号普遍闻故或云吐女根诸恶烦恼是女根本如来尽舍是故名吐或言破烦恼无量诸结独佛能摧是故言破。

　　二成道下就时辨处成道未久第二七日是其时也余是处也前已明时何故复辨释言前者虽云一时犹自未知何时之一是故重指第二七日然佛一化初后两时时别易显故是经中说一时后别更明其第二七日涅槃经中说一时后别明二月十五日时余时难辨故不重指言成道者对之以显第二七日因辨克果名之为成所得圆通称之为道以彼初成望第二七日时中不遥名曰未久实即久成今据应矣何不就实乃从应乎以教随物理须就应第二七日正举说时论后自释就处有三一他化天二是王宫三摩尼殿游化处中目之为在法身无方应物有托为化故尔在处之意亦如论解。

　　与菩萨下辨其徒众于中有六一简定其人二此诸下叹其人德三其名下列德者之名四无量下辨名者之数五明来处六标列上首简异余人前中有四一简大异小二不退下简住异退三一生下简终异始四他方下简新异旧前中先定所列之人次明诸经辨人之意后释其文所列人者泛释有二一圣化所被当机之众如下所说信地人等二圣化所对影响之人如此所列诸菩萨等辨人意者诸经列人凡有四意一彰化所益如涅槃经辨列无学诸学人辈二为对人显说决定故经说言虽于空地多有所说不得名为真师子吼今于如是大智人中有所宣说方得名为真师子吼三为寄人彰别其法如说十信广对诸首宣说十住广对众惠说十行时广对诸林说十回向广对诸幢今说十地广对诸藏良以十信入圣之初故对诸首十住位中解观义成故对众惠十行德立德别如林回向之道世间中出故对众幢地德苞积故对诸藏四举同闻证成可信今此列众义兼后三下次释文以身兼彼名之为与大者外国名为摩诃此翻有三一名为多众数非一二名为胜胜出凡夫二乘近学三名为大备具高德大义三种如下论释所谓愿行利众生等言菩萨者此方翻译名道众生此人求道内怀道行以道成人名道众生若尔二乘斯皆求道同有道行并以道成何故独此名道众生义通俱是故涅槃中说须陀等亦名为佛如是一切为分贤圣独此名道等分贤圣何故不名余为道乎释有三义一就愿心望果分别唯有菩萨求大菩提余皆不求是故独此名道众生故下文言上决定愿大菩提偈言菩萨故二就解心望理分别凡夫住有二乘着无有无二边不会中道唯有菩萨妙舍有无契会中道是故独此名道众生三就行分别佛法有三一教二义三者是行教浅义深行为最胜声闻最劣从教立名声犹教也餐教生解名曰声闻缘觉次胜从义为目缘是义也觉谓解也菩萨最胜就行为称行谓自利利他之道故地持云声闻缘觉但能自度菩萨不尔自度度他是名道胜以有此胜名道众生数多名众共集称俱不退转者简住异退前虽言大十信已上望小皆大以有斯滥是故重简唯是不退非初大也举一齐余故名一切位分坚固名不退转不退转义释有通别别相云何依如弥勒问经论中自分坚固名为不退胜进不坏名为不转下十行中相亦同此若通论之其义不殊事同眼目名义如此体相未明今宜辨退翻以显之依余论中说退有三一者得退谓先所得后还退失二未得退谓于胜道退住不入三习行退先习多行同成在已后一现时余则不现所不现处名之为退今以此三准约地位非无斯义解行以前分未坚固随其所得容可退失具有三退初地以上尽于六地次第修道不能顿起故有习行及未得退七地以上位分未穷有未得退退相如是随所离处即是不退然彼三退广分为五就初得退随义分三一是灭退谓外凡夫所有善根为彼邪见所断灭故名为灭退二是失退善趣之人信未成者容可退失起二乘心如舍利等虽不退灭作一阐提而菩提心不复能现名为失退三是废退种性以上或时暂起烦恼业退废其所习不令现前名为废退以此三种通余二退合说为五此之五种外凡具有善趣信位唯无灭退得有余四以不断善作阐提故种性以上无灭无失得有余三初地以上无前三种得有余二七地以上唯有未得余四悉无第十地中克就因位五退悉无若望佛果犹有未得如前退相随所离处悉名不退今诸菩萨因行穷满五退斯无故云不退所言一生得菩提者简终异始前句之中虽言不退不退随义上下不定以彼宽滥故复简之受报无二故名一生所列齐然称之为皆契证名得阿耨菩提是其所得阿耨菩提是外国语此名无上正真正道菩提有二一化二实八相现成名之为化自德相应说之为实对斯二种说生亦异若对应成兜率一报名为一生如弥勒等若生兜率后生阎浮方得菩提应是二生何故言一此义不定如大智度论说弥勒等以为三生现报为一天报为二后生人中以为第三经说弥勒为一生者现报起竟所以不论后阎浮生即是佛身是故不取若如是者须陀洹人一生天上一生人中得般涅槃十四生中应非二生释言不类须陀洹人望彼涅槃不取身智故受两身即是二生佛就身智阎浮提报即是佛身故对此身天报为一若就实成得有三处一入性地名得菩提故涅槃中说须陀洹八万劫到乃至辟支十千劫到谓到性地阿耨菩提问曰菩提应当在果何故性地已名菩提释言菩提别唯在果通亦该因故大品经说五菩提所谓发心伏心与明出到无上释如别章以斯验求因中亦有故入种性名得菩提若对此位言一生者所谓三界分段生也随何趣身菩根道熟次前之报即名一生不同应化局在兜率二初地上契证真道名得菩提故彼法华优婆提舍释言八生乃至一生得菩提者谓初地证智若对此位言一生者谓以过去微尘等业所受分段名之为生故彼论言八生乃至一生等者是其三界分段生也地前菩萨经说变易彼论何故乃言分段所望不同各有所以地前菩萨有五种身一法性身六入殊胜无始法尔二实报身谓从先来修善所得三者生灭变易法身所谓缘照无漏所得四分段身谓彼凡时残业所得五应化身随物现受经说变易据第三门论言分段就第四门故无违返然其所受趣报同前非唯兜率对得道身次前所受随在何趣皆是一生第三就彼金刚心后所证圆果名得菩提若对此位言一生者金刚心中一分生灭名为一生度此以后便得菩提今所论者当应就化兜率之报以为一生八相现成名得菩提问此会中唯有一生亦通余众释言通有何故得知如下请众同生异生明知具有若尔何故但言一生为欲寄人显别地法故隐余者言从他方俱来集者简新异旧前句之中虽言一生一生之中新旧通有故须简之今此会中唯是新众亦有旧者释言通有何故得知准彼前文但言一生及下请众亦有异生彼异生者即是旧众然华严中一佛一众七处八会同游俱现是故皆有既言通有何故简新为欲寄新显法故尔诸会类然皆有旧众旧众则同难以别法故寄新来以别所明他方菩萨何故来此来集之意泛释有三一自为故来来此佛所为欲供养请法故也以于此佛有宿缘故二为他故来所为有二一者为于彼土众生引来至此供养请法以彼众生于此佛所有因缘故第二为于此土众生引令供养敦厉求法请佛久住劝说利益威拔物苦说法以润劝舍恶界导生净土以如是等利益此众故来至此第三为欲赞扬三宝是故须来于中有三第一为欲赞扬佛德第二为欲影响显法于中有三一为证说是实不虚如下菩萨来此作证二为表法如说十信诸首云集如是差别三从远来为显法重此三同是为法故来第三为欲赞扬此方大菩萨德故从远来今此来者具前诸义发之所由故名为从非此化域称曰他方佛成道处名佛世界佛土平等实无彼此随化有异故言他耳所列斯集名为俱会上来四句简定其人。

　　此诸以下叹其人德于中有二一别二总菩萨功德非别不彰故先别叹非别能尽故须总结别中复二一者略叹二善能化下随德广叹菩萨广德不可顿彰故先略叹非略能具故须广叹略中有二一叹自分二一切如来智慧境下叹其胜进修已成处名为自分自所未成仰习之处名曰胜进就自分中此菩萨者举所叹人此前所列诸菩萨也下叹其德一切菩萨智慧境界举所入法一切之言释有两义一就人以论通指法界诸菩萨等以为一切二就其法名彼菩萨所住慧境以为一切降佛已还是菩萨境有境齐收故云一切言菩萨者标人别法智慧境界约行辨法照见名智观达称慧此二若别见世谛者名之为智照第一义说之为慧通则义齐智慧所依二谛诸法名彼境界亦可智慧分齐处所名慧境界行德非一何故独称智慧境乎以此行主故偏举之悉得自在是所成行悉得之言释有两义一就人论前诸菩萨皆得自在故名为悉二就法辨一切慧境无不自在名为悉得障碍永夷于智境界进任由己故名自在一切如来智慧境者是其胜进所入法也若当就人名彼如来以为一切若据其法还名慧境以为一切言如来者标人别法乘如实道来成正觉故曰如来智慧境界不异前释悉皆得入勤行不息是所起行悉皆之言还有两释一就人论上诸菩萨齐入佛境故名悉皆二就法辨于佛慧境无不备入故云悉皆入谓解也解趣名入勤是行也行能专起名之为勤行能常起故云不息前成自力故彰自在今习胜进说入说行诸经叹德大例相似是故文殊叹净名德亦依自分胜进叹之彼言菩萨法式悉知是其自分佛藏得入是其胜进与此义同上来略叹标举而已非广不显故下广之有二十句前十二句广上自分二无作下有其八句广前胜进广自分中摄以为二初六明其行修具足如意神下六句广明德用圆备行修具中初三利他后三自利前三句中旧与释言善化世间是其口业随时普示是其身业刹那成辨是其意业准依大本相似不尔彼文说言念念具足神通等事故知刹那非是意业以彼刹那非意业故明知前二非身非口今释如何初句是总后二是别化用之巧故曰善能能教离恶巧化住善故言教化通则义齐一切世间是其所化有生齐摄故名一切言世间者泛论有二一众生世间二器世间今此所说是生世间世名为时间者名中所化众生无出时中举时统摄故云世间就后别中普示通等化生之始刹那成辨益物之终始终巧益成前善能言随时者随诸众生应受化时言普示者若望所化十方齐现名之为普若就化业三轮俱现故名普示化业齐现故云一切神通等事出其所示为化益物无出三业身业现通令物生信口业说法令人生解意业兴念令物起行身化神异目之为神无壅曰通举此身通等余口意是故名等业别称事刹那成辨化益终成刹那胡语此翻名念于念念中能成众生令住正道上来利他下明自利于中有三初愿次修后明成行具足不舍一切菩萨所起愿者是初愿也诸愿顿起名为具足诸愿常起说为不舍一切大愿出其所发有愿斯发故云一切标人别愿故彰菩萨心求名愿愿广称大依愿起修故下明之于中初明发修时处常修以下正明起修世之与劫是修时也世就内报分齐明时所谓生生世世时也劫就世界成坏明时世世常修劫劫恒起故世与劫并云一切国是修处摄民为国安身称土无国不习故云一切常修一切菩萨行者恒习曰常顿名一切诸菩萨行是所修也因修成行故下明之具福智者行圆名具所具虽多无出福智福者是其福德庄严智者是其智慧庄严能资名福此福是其行家之德智慧之言义如前释此福与智广如别章此应具论是中应以五度为福波若为智上来六句行修具足因前行修便成德用故下明之于中六句前三利他后三自利利他之中随业分异初明身业二能到下明其意业三能令下彰其口业如意神足而无尽者自得胜通能饶益者化益他也通用无碍事等如心故就喻显名曰如意意有三义一能速疾二能遍到三能无碍通用如足亦可作用自在称心故曰如意神同前释游涉如足就喻名焉变化难穷名为无尽巧益无私称为一切饶谓饶润益谓利益此身业中具足两句下口意中各少一句就意业中但明自得略无益他口业之中但明益他略无自得文之隐显道理齐等能到菩萨智慧彼岸是意业也意勘穷达名曰能到所到备尽故云一切标人别法故彰菩萨智方便等是所到处智是实智方便是其方便之智智行穷处名为彼岸能令背世向涅槃门口业益也巧化生厌故曰令背所背生死名曰世间业烦恼等通至世间目之为道善劝生欣故曰令向所向极果名为涅槃三脱能至说之为门上来利他下明自利于中有三一行修殊胜二善游下诸德圆备三诸所下妙用自在不断一切菩萨所行并初修也不断常修一切顿修诸菩萨行是所修也前六句中已明修竟今为辨德何须说修德由修成故复举修显此成德善游以下第二德也于诸德门进涉无碍故曰善游有德斯游故言一切标人别德故彰菩萨禅等正是所游德也德别难计据要论七禅谓四禅定谓四定此义如后三地中释言解脱者谓八解脱及不思议解脱门等八解脱义广如别章此应具论言三昧者谓三三昧及离垢等无量三昧三三昧义后当别解通谓六通明是三明所谓宿命天眼漏尽此通与明三地中释慧是三慧谓闻思修如五地释诸所施下第三用也有用斯举名诸所为巧用现前名善示现上广自分无作以下广前胜进句别有八前四明其殊胜三业摄修所行后四明其广大三业备具诸德前中初三明胜三业后一明其摄修所行后四亦尔初三明其广大三业后一彰其备具诸德就前殊胜三业之中初明身业次口后意就身业中一切菩萨无作自在如意神足皆悉已得先成胜通有通皆得故云一切标人别通故胜菩萨久修纯熟非今始习故言无作变化无碍故称自在如意神足解不异前先成在已故云已得于一念顷至诸佛会依通摄行劝发咨请是口业也受持下意受持一切诸佛法轮明摄智慧十方诸佛法明照雨皆能领纳名受一切所受之法从喻名轮如转轮王所有轮宝能摧刚强转下众生上升虚空佛法如是能摧众恶转下众生上入佛道故说为轮大心供佛明摄功德兴意普周名为大心财等奉顺称曰供养上来明其殊胜三业常能修下依胜三业摄修所行起行无间名常修习所修殊胜寄人以别名大菩萨所行事业行谓自利利他之道行别称事业谓三业其身普下四句之文明广三业备具诸德初有三句明广三业其心普现是广身业其音遍闻是广口业其心通达是广意业一切功德具修习者依前广业备具诸德上来广略二门别叹如是功德说不尽下总结显多。

　　其名曰下第三列名其名总举下别列之菩萨无数今此且列三十九人菩萨之名皆依德立德依法成依金刚法以成人德名金刚藏余亦如是随名穷德难可究尽今此且可标列而已前诸菩萨皆名为藏解脱一人独不名藏其义何也释言菩萨名字差别宁可一类问曰上言今此寄于诸藏菩萨表别地法若不名藏云何表法释言从多犹得表法又人复言此解脱月亦居信地未穷地实故不名藏若尔何故下云同生异生上首据实尊高说首无伤。

　　如是菩萨无量以下第四辨数始从无量至不可说如华严经阿僧祇品各是一数彼数具有一百二十今此文中且举八数以显其量。

　　言从种种佛土集者是第五段明其来处上文虽言从他方来或从一界二界而来亦名地方今明种种佛土集也。

　　金刚上首是第六段标列上首简异余人上举序文下以论释此论科分多少不定若对前经分以为二初至显示不共法来释前处时第二何故菩萨说下解金刚藏上首法师文次相生离之为六从初乃至是名处胜为第一段何故不在色界以下为第二段何故唯行因缘行下为第三段何故菩萨说此法下为第四段何故金刚藏说以下为第五段何故名金刚藏下为第六段六中第一寄托时处表彰法胜因此时处显法之言起第二段若他化天胜余下天得显法者色界弥胜何故不在色界中说若第二七日胜余后时得显法者初七弥胜何故不说下答欲界有其感果初七思惟因缘之行故不得说乘此行于因缘之言起第三段诸法无量以何义故唯行因缘下答为显不共法故乘此文中不共之言起第四段法既不共唯应佛说何故乃使菩萨说乎下答为增菩萨力故乘此为增菩萨力言起第五段若菩萨说得增力者余非上首菩萨宣说增力弥胜何故乃使金刚藏说下答为说金刚法故金刚藏说乘此金刚显说之言起第六段未知此人以何义故名金刚藏下答正以金刚为藏是故此人名金刚藏。

　　初中有三第一显其时处为胜二就时处表彰胜法三就前处重显胜相言论曰者下文之中经论文参惧人不识故下文中至经称经至论言论以别其文曰犹辞也时处等者第二七日是其时也他化天宫摩尼藏殿是其处也时处并举是故云等所言校量显示胜者第二七日对于后时比校度量显胜后时自在天处对于下处比校度量显胜下处此法胜故在于初时胜处说者是第二句就彼时处以表法胜谓此地法胜余小乘及十住等故在初时及胜处说在初时故胜后所说小乘等法在胜处故胜下所说十住等法然时及处俱皆是胜今此文中就时彰初就处云胜绮互言耳亦得说言在于胜时及上处说显法不同如说涅槃寄最后时以显穷满化随时变不可一定此处宫等名处胜者是第三句重显处胜以彼处中屈曲非一故须重显处谓他化胜余下处宫是王宫胜余天宫殿者所谓摩尼藏殿胜于余殿三胜非一故言等胜下通结之总名处胜。

　　第二段中有四问答初一问答就处料简后三问答就时料简向前文中先时后处今此何故先处后时释言处者乘前之便乘向末后解处之便故先释之后论时者生后之便所谓生后第三段中料简唯行因缘之言故在后释何故不在色界说者乘前处胜显法之言故兴此问若他化天胜于下天显法胜者色界弥胜何不在彼答言此处感果故者谓此欲界他化天处物有机感又欲界地其性勇健凡所为作果决能成是故在此感是根也果是欲也今就说处校量显胜彼非说处何得为问下就时中问答有三一以初征后二以本征今三以他征自下依释通何故不在初七说者是初问也乘向初时显法之言故兴此问若第二七日胜于后时得显法者初七弥胜何故不说下答思行因缘行故筹虑于法名曰思惟思心涉境故名为行所行境界体非定性诸法同体互相缘集故曰因缘因缘集起目之为行行此因缘故初不说本为利他何故思者是第二问以本征今若据应化本为利他八相现成今既成已何不即说若就行实本初发心为利他故求大菩提今既道成何故不说下答显示自乐法乐故初不说缘起法界说以为法证法怿神名为法乐乐之无加说名为大甘神大乐称曰自乐以初七日思惟不说用显己乐名显自乐为显己乐故思不说显乐利他其意已竟利他之相犹自未显故下问答显利他相何故显己是第三问以他征自成为利他何故显己自乐法乐下答正以自显法乐为利他耳相状如何利他有二一令众生于佛爱敬二令众生受法修行文中初言为令众生于如来所增爱敬者是初利也由显己乐令诸众生知佛乐深心生爱敬爱敬即是乐佛之心复舍以下第二利也佛将欲说先显己乐然后舍乐为众生说彰己悲深欲令众生感荷圣恩闻法受行化意如是今言复者对前增爱说此为复彼初七日所思法乐乐之精上说之为妙第二七日弃而起说名舍妙乐乐既殊胜何故舍之悲愍众生为说法故第三段中初言何故唯行因缘征问起发问何由生乘前文中行缘之言故兴此问前说初七行因缘竟何不即征至此方问以前解释初七不说言意未了故此问之问意如何诸法无量何故独行因缘之行下答是缘显不共故何者是缘而言不共因缘之义经中亦名缘起缘集假因托缘而有诸法故曰因缘法起藉缘故称缘起法从缘集故名缘集分别有三一是有为二是无为三是自体言有为者生死之法体有无常生灭所为故名有为从业烦恼因缘而有故名因缘言无为者所谓涅槃体非生灭名曰无为藉道而有故曰因缘此之二法皆从前因集起后果是事缘起言自体者即前生死涅槃之法当法自性皆是缘起其相云何如说生死本性即是如来之藏如来藏中具足一切恒沙佛法而此诸法同一体性互相缘集无有一法独守自性虽无一性而无不性无一性故诸法皆如无不性故法界门别生死既然涅槃亦尔同体诸法互相集成故曰因缘亦名缘起及与缘集此自体中复有三种一者有为如来之藏随妄为染二者无为如来之藏离妄名净三者自体废缘论实言不共者释有三义一正不共邪唯佛法中说有因缘余道则无故曰不共二大不共小自体因缘大乘所知小乘不解故曰不共三果不共因因缘实性唯佛乃穷余不能究故名不共。

　　第四段中初言何故唯菩萨说征问起发乘前文中不共之言故兴此问若是共法可菩萨说法既不共应佛自说何故乃使菩萨说乎论主玄取后菩萨说故为此问下答为增菩萨力故云何增力法是深法若佛自说众生绝分云是深法唯佛独知非余能入以菩萨说令所为者增长求心彼是菩萨能知能说我亦菩萨何独不知故增求力。

　　第五段中初言何故金刚藏说征问起发问由何生乘前文中增力之言故兴此问若菩萨说劣于佛故得增力者余非上首菩萨宣说增力弥胜何故唯使金刚藏说下答为说金刚法故不得异名于中有二一明所说法是金刚二故不异下结答前问前中初法后以喻显法中有二一明地法能破难破同若金刚二明地法自体坚实如似金刚烦恼难坏此法能破是初义也举障难坏显法能破为金刚义烦恼性成是以难坏地法是其出相真道故能破之善根坚实第二义也十地善根自性坚实不为缘沮故如金刚此前法说如金刚者以喻况显故不异名结答前问以其所说是金刚法故能说人不得异名以得法者方堪说故但令内得金刚之法其人自然字金刚藏。

　　第六段中初言何故名金刚藏征问起发乘前金刚显说之言故复就人征问其名此人何故名金刚藏为当藏中藏金刚故名金刚藏为当正以金刚为藏名金刚藏问意如是下答显之正说金刚以为藏故名金刚藏非是藏中藏金刚故名金刚藏答意如是非解名义于中有二一明金刚即其藏二是诸善下寄对显胜成彼藏体为金刚义前中有三一藏坚相即明金是藏二转喻况彼菩萨善根成如金藏三是故下结彼菩萨内德善根如坚如藏藏即名坚是初句也此文不具若具应言藏即名坚坚即名藏但举一边余类可知坚者是其金刚之义藏是坚故明知藏者即是金刚此斥藏体非解名义如树藏下是第二句转喻况彼菩萨善根成如金刚就此喻中先辨喻相言树藏者树之中心皮肤所藏名之为藏皮肤能藏树心所藏今取所藏体坚为喻不取能藏言孕藏者胎子为孕怀之于腹名曰在藏母腹能藏子是所藏今取所藏能破为喻不取能藏喻相如是次显喻意藏义非一何故唯取此二为喻以此二藏即是坚故论其树藏体实故坚语其胎藏能破故坚坚义非一何故唯取此二为喻以此二坚即是藏故喻意如是下约显法如彼二藏即是坚故况彼菩萨内德善根藏而是坚又以二坚即是藏故况彼菩萨内德善根坚而是藏是故以下第三结合如坚如藏此二是别是故之言通于两句是彼菩萨内德善根如前二藏即是坚故坚如金刚是彼菩萨内德善根如向二坚即是藏故如金刚藏上来正明金刚为藏。

　　自下第二寄对显胜明其藏体是金刚义于中亦三一辨胜过劣二诸余下举劣显胜三故名下结前中初言是诸善根一切善中力最上者寄对余善显此菩萨内德善根如前胎藏破障力胜以此菩萨十地善根能摧五住故望凡夫二乘诸善破障之力最为上矣犹如金刚举喻显之亦能生下寄对余善显此菩萨内德善根如前树藏出生力胜类前称亦能犹力也如彼树藏体坚实故能生枝叶十地如是能生余善始起名生终满曰成亦可为因名之为生为缘称成人天道行是所生也人天世间道行出世犹胜鬘中摄受正法出世间出世善法第二举劣显胜之中言余善根不能坏者凡夫二乘所有善根不能究竟破坏烦恼此对初力以显不及若对后力亦应说言不能生成略而不论别翻本中具以显之故名下结具前两义故名金刚三昧分中初结前生后以为起发次举经文下论但释入三昧意不解其文今宜释之言尔时者入三昧时谓佛在天大众集时金刚藏者入三昧人承佛威神入定所依下禀上力故名为承力势名威入三昧者正明入定潜神至道名之为入所入是何所谓三昧是何三昧所谓菩萨大乘三昧言菩萨者就人标别言大乘者就用显异运通名乘莫加称大如大本中说为智慧光明三昧彼就行体说为智慧此就行用说之为乘言光明者就相显别体无闇障名曰光明心住一缘名为三昧所入既是菩萨三昧何须承力释有三义一为推化在于如来故现承力二虽自得对佛胜人不得自在必须仰求三于此定虽分得证穷满在佛今此欲为佛之胜化故须承力若使自堪则可自说若己不堪自有佛在何须承力而强说乎此释同前为增力故论言显法非思境者义有两兼一就自分显己证说非闻思量二就胜进明此地法要依三昧仰受佛力方堪宣说非是自力思量能说然入三昧泛有多意或为断烦恼或为生诸德或为正受乐或为现神通或为观物机随顺为说法或彰法离言或显证能说或为受胜力如是非一今就后二以释入意。

　　就加分中初结前生后下释其文经中有三一入三昧故诸佛同赞许为作加二又一切菩萨以下明加所为三汝当辨下示现加相。

　　初段经中总要为三别以为十言总三者一经家序列明金刚藏入三昧故十方诸佛为欲加赞同皆现身二善哉下诸佛同赞应前入定显证能说三复次下佛许作加应前入定为受佛力言别十者初段之中句别有五一者牒前所入三昧二即时下明佛远近三有十亿下明佛多少四明现身五彰同号此五句中下论但解第三第五余之三句略不解释第二段中唯有一句下论解释第三段中句别有四一者诸佛自陈己数二皆同号下自宣己名三加汝下许已作加四此是下明加所由此后四中下论但释初二后一加汝一句散随余文略无别释此十句中合解六句。

　　就初段中尔时金刚入三昧者牒前起后即时十方过十亿土尘数界者明佛远近为当一方辨过十亿为当十方合过十亿大本说云尔时十方于一一方过亿佛土乃有如来名金刚藏如是十方过十亿土微尘数界有十亿土尘数诸佛明知十方通过十亿十亿佛土尘数佛者明佛多少为当十亿尘数土外一处并有尔许诸佛同名金刚为当散居斯乃东方过一亿佛土尘数界外有一如来名金刚藏如是十方皆亦同然斯则十方合过十亿尘数世界始有十佛十方更过十亿佛土尘数世界复有十佛如是十方次第转远通合有其十亿佛土尘数诸佛如是诸佛皆各相去十亿佛土尘数世界向言十方过十亿土尘数世界就近为言说十地时有佛斯加今此为欲寄数表法且言十亿尘数诸佛何故诸佛同皆现身若不现身众则不知相去十亿微尘数界众若不知无由寄彼十数表法故须现身言同名者下论自释。

　　第二段中言善哉者赞叹之辞善犹好也哉是助辞何故重叹释有两义第一诸佛念此法胜欲令众生与己同证无人能悟而金刚藏今忽能入故佛惊叹善哉善哉第二诸佛欲以此法授与众生无人传说而金刚藏显证欲说故佛喜叹善哉善哉乃能入下出所叹事乃者是其希越之辞余悉不能而汝独堪故曰乃能。

　　第三段中言复次者前已叹竟更显己加故言复也言十亿土尘等佛者令众闻十知所表也前已显数何须重明此是当时佛自称数前是经家撰录云耳皆同号者此言不足若具应言皆同一号名金刚藏佛彰己名与所加同令彼悦也言加汝者令众同知于彼所说心生信也言卢舍那本愿力者推化此佛观此文势似名本愿以之为力依下论释愿是释迦过去之愿力是释迦现加意力由此二故诸佛同知论中三分随经辨释初至显多释经初段此三昧下释第二段本行以下释第三段。

　　就初段中有三问答初一问答解释经中第三句文后二解释第五句文何故多者问向经中第三句也一佛二佛与力便足何故尘数诸佛共加问意如此经中直言十亿佛土尘数诸佛无彼加字而此问言多佛加者多佛正是能加人故举加以征又第九句加汝之言更无别释散随诸句故此就加以为征问显法法师增敬心者多佛共加显法要胜彰人尊重令众敬也此释尘数十亿之言此中未解下二问答释初段中第五句文前一问答辨释今同名后一问答显本建立同号愿意何故同号是初问也向前说言多佛共加显法法师增长恭敬若尔同名异名诸佛一切共加增敬弥胜今以何故唯同号加本愿释也卢舍那佛本在因中作是誓言愿我成佛说地法时助加诸佛悉字金刚彼愿今成故能加佛同号金刚何故如来作如是愿是第二问就本以征卢舍如来过去世时何故作此同号之愿显多佛者答明过去立愿之意此言难解前问何故作同号愿乃答显多云何可识此言不足为是难解若具应言显示多佛同依此法同依何法谓依十地金刚之法云何显同多佛同证金刚法故同号金刚何故显同显示多佛同依此法彰法要胜出生多佛多佛同依使众重敬于法渴仰后得为说如来过去玄知同号有斯显法起化之要是故作此同号之愿亦可此言顺外国语所以难解顺此应言多佛显示彼何所显显金刚藏所入金刚三昧法门云何得显能加诸佛悉字金刚定知所为是金刚法如说贤首能加诸佛悉字贤首定知所为是贤首法说十住时能加诸佛齐名法慧定知所为是法慧法诸会齐然今此亦尔何故须显向金刚藏嘿入此法大众不知所入是何不知所入无心愿求何由得说为使众知渴仰为说故须显矣如来过去玄知同号有能表法起化之义故作斯愿。

　　言此三昧是法体者释第二段叹入三昧此之三昧是后所说十地法体非余三昧又复此言即释诸佛同叹所由以此三昧是法体故诸佛同叹善哉善哉本行已下释第三段经有四句先释第二皆同一号却解初句十亿之言后解第四本愿故加第三加汝略不解释问曰同号前已释竟今此何故重复解乎释言前解能加同号此释能加所加同号与前意别故复论之文中先解同号所以又是已下辨明诸佛告语之意前中四句一明过去能加所加同名金刚二明过去所说之法与今日同三明今日能加所加与过去同四就今以结本行菩萨时同名金刚是初句也卢舍那佛过去本行菩萨道时见过去世卢舍那佛说地法时能加所加悉字金刚何故明此今日之同原由于彼是故举之同说此法是第二句过说同今故云同说何故明此为显今说与过去同今所说法既不异昔加说之人宁得异本今成正觉亦名金刚是第三句明卢舍那今成正觉能加所加名不异昔是故亦名金刚藏矣故不异名第四结也能加所加亦同过去名金刚故不异名加下释告意诸佛何故告金刚藏言我同号故下释之又是菩萨闻诸如来同己名已增踊悦故所以须告彼闻同名何故踊悦释有两义一自为故悦谓念彼佛住金刚法满足为佛我住此法当同彼佛是故踊悦二为他故悦彼金刚藏嘿入三昧欲为众说大众不知所入是何无心愿求不得为说由诸如来告其同号咸知所入是金刚法愿乐欲闻后得为说畅其化意是故喜悦何故不言过无量下却释初句十亿之言具足为文有三问答今前两句有问有答第三一句单答无问何故不言过无量界是初问也此文稍略若具应言何故不言过其十亿说无量界尘数诸佛但言十亿下答方便显多佛者宣说地法有佛斯加非限数量而言十亿为成十数名为方便道其尘数得显佛多故言方便显多佛也何故定言十亿佛土是第二问已知为十不说无量以何义故定言十亿不增不减下答为说十地法故寄数显之故但言十此少一问若更问之应言何故但说十地准答应尔此经如是多说十数举类释通谓华严经随说何法多十为数故说十地以十是其一数之圆故多说之下释第四本愿故加彼佛先愿解卢舍那本愿言也愿如前释今复自加释经力也卢舍那佛今以意力加金刚藏令入三昧名为自加后余佛加释故加也由卢舍那本愿力故令余十方金刚佛加故言下结故言本愿结先愿也力结自加故加结后余佛加也。

　　何故加下释加所为及解加相初先问答以为起发后广解释对加所为有问有答对后加相单问无答以下将释更须问答具显其相不能烦重故此无答对所为中何故问也诸佛同加所为有四一望金刚藏以彼菩萨得三昧故诸佛同加二望释迦本愿故加此前两门具显在于前段经中三望地法为说故加四望所化令成自利利他故加此后两门具显在于后段经中此四相望亦有次第先金刚藏得定故加彼自得定佛何故加由卢舍那愿力故加加何所为为说法故此加说法复何所为为成菩萨俱利行故初二所为前文已辨今此对法更问加意故今问言何故加也下答为说十地法故复云何加请问加相。

　　下文先释加之所为后解加相就所为中经文有二一对地法明加所为二令入下对所化人明加所为前中又者复重之辞前已明其本愿故加今此更明为说故加故云又也一切菩萨举所为人不思法者举所说法不可思议叹深之辞经中亦言不思议也通释是一随义别分两言左右据法望情名不思议以其法外本无情故其义云何情相之兴原由妄想由妄想故便有相生以依相故复起心想取以为有为之施名由是想故便有名生依是名已复起心想随名取实即是觉观依是觉观便起言说依言说已复起心想取所说法此则言语以之为道心以为行于是想想炽然不息今契法实灭除妄想相即不生相不生故立名心灭名心灭故名则不生名不生故觉观不起觉不起故言说随亡言说亡故不复依言取于所说不取说故言语道断心行亦灭以心灭故名为不思以言亡故称曰不议是故说言不思议耳据情望法名不可思议以法出情心言不及故云不可今言就情以望于法是故名为不可思议诸佛法者就人辨法今此为说菩萨地法何故乃言诸佛法乎一切诸法诸佛穷证是故就主说为佛法亦可诸佛本所行法故云佛法所言明者当相论法诸佛法中有其理教行法差别今论行法简余理教是故言明明相差别后论自解所言说者将法对人观其说也。

　　自下对人明所为中有二十句前之十入是自利行后十始终是利他行何故自利名之为入利他之行说为始终人言自利就解名入利他据行说为始终此义不然同是地行何义独判前解后行然入始终义一无别语入其必从始至终论其始终必有所入为分两行各随一义自中初言入智慧地是其总也人言入是能观之解智慧地者是所入法若尔何故下说诸入以为挍量智义差别明入与智不得别分当知向前不思佛法是所入法入与慧地并是依法所成行德但入据行慧地就位行位并举故云入地余九是别下利他中有十一句初言又得十地始终是其总也人言十地是所得法得及始终是依法行此亦不然向前所说不思佛法是所得法地得始终并是依法所成之行但地就位得及始终据其行修行位并举是故言得十地始终余十是别。

　　论中有三一举经中第二段文明加所为为令菩萨成就自利利他之行二对文指斥三一切下随文广解就初段中此二十句举令入后第二段文依一切下明加所为依犹为也依为何等为令信地一切菩萨成俱利行所以为加对法所为经前论中问答具明对人所为此处辨之为论巧也自利利他泛释有四一就行门以分自他六度等门是自利行四摄等门是利他行二据行益以别自他六度四摄一切诸行成之在己皆名自利劝人修起通名利他三约修分以别自他自分所成一切德行可用化人皆名利他胜进分中一切行德修之未熟未住化他唯可自习说为自利此之一义如下九地法师方便成就中说四就义门以分自他一切诸行皆同一体互相助成自利门说皆成自利利他门说无不利他今此就于义门以分同一地法分为两行初十已下对文指斥后利他中句别十一今言十者减数言耳依大智论数法有二一小二大以十为十数狭名小少增少减亦名为十数宽名大七八九等名为少减十一二等名为少增今据大数十一名十下释其文。

　　解初段中言菩萨者牒所为人谓信地者斥其位分地有二种一信二证趣证方便决定名信正得云证大位以分地前名信地上名证故下文言已入初地非信地摄通则地前及与地上未得名信得处名证今此菩萨是信非证问曰何故偏为信人已证地者不假说故若尔何故下文说言已证地者为说地法令得佛力释言彼名初地已上为已证地今言信者十地已还望后未得通名为信故虽言信不乖彼证问曰前列一生菩萨并是穷证十地之人今云何言信地乎释言彼是圣化所对影响之人今言信者圣化所被当机之众不同于彼不思牒经出世道者谓净心已去真证之道道行差别故名为品明者举经出世道品是其行法行法无垢名之为明见智得证就行显法此四通论义一名异其犹眼目别则见智是其观解得证是行解有始终见始智终推求名见决断称智行有始终得始证终法显在心名之为得心冥合如说以为证说者牒经言分别者于道品中分别宣说为十地也。

　　下解依法所成行中先释自利文别有四一解初总二释余九别三是诸入下就总彰别拂去阶降四一切十句皆有六下六相分别解初总中先释其文入者牒经信乐得证解释入义信乐入始得证入终于法决定名之为信信增名乐得证如前智地牒经谓十地者依法所成十地智也十名如下本分中说此是本入结本异末望余九句说此为本非因果本如经下帖指经名如亦可论释似经名如经文次第帖论可知释余别中修多罗说依根本入有九种者就总开别谓此十地修多罗中依初总入开余九别为彰依本开余九别是经家说非论自造是故说言修多罗说下广释之论其行实始从欢喜乃至法云念念皆具一切行德要摄唯九句别虽九论行唯是闻思修证初一是闻次二是思次一是修后五是证此之四德成在同时难以取别寄位以分位有世间出世间别地前世间地上出世闻思与修寄位世间证在出世释闻慧中摄入列名闻中备摄一切善根故名为摄就总入中开出此摄将总名别名为摄入下诸句中入义例然次释其相闻慧中者能摄行体摄一切者解其摄义以闻慧门统收诸行无不入中是故云摄如闻既然诸行齐尔下以经帖思中有二初一正思后一思成前正思中思入列名思必依义名思义入次释其相言思慧者举其思体道品已下对义辨思一切道品是所思义道品犹前不思佛法智方便者是思之相于道品法照见名智智之善巧故名方便下以经帖善帖方便分别选择帖前智也一切佛法帖道品也后思成中法相列名若就能知应名知入今就所知名法相入次释其相道品非一名彼彼义随别广解名无量知下以经帖言广知者帖无量知言诸法者帖彼彼义教化入者是其修慧修有俱利略明利他先列其名次释其相随所思者牒前思义名字具者牒前第二法相入也化依前二是故牒之善说法者正是教化说不违义故名为善下以经帖善说法者帖善说法思义名具牒前法故无别经帖。

　　十地义记卷第一本

　　十地义记卷第一末

　　后五证中初一寄在欢喜地中第二寄在二地已上乃至远行第三寄位在八九地第四寄位在第十地第五寄位在于佛地。

　　初中证入列其名字次释其相于一切法平等智者对法显证证诸法如名平等智见道时中善清净者就位显净道别有三一见二修三无功用见在初地修在二地乃至七地无功在于八地已上此等相状广如别章今言见时是初地也行分在此名见时中妙离取染称为善净下以经帖无分别智帖平等智净与不杂帖后善净下重料简前教化入菩萨化生即自成者此之十句宗明自利何故第四明教化入故今释之菩萨化他即是自成故虽化他无乖自利前解化已何不即释此证入后方始料简若不明证不得显其化他自成故此释之是故下结不放逸中亦初列名修道离过名不放逸次释其相修时举位离烦恼者明不放逸下以经帖言魔法者帖烦恼也言不染者帖远离也地地转中亦初列名八地已上法流水中任运上升名地地转次释其相出世道者谓出世间无漏真道此简地前无贪等净简无功用此举无贪等取无瞋无痴善根垢障斯尽故名为净七地已还于世涅槃欣厌未舍三善不净八地已去尽舍故净下以经帖出世间法帖出世道善根净者帖无贪等复有善下寄对显异世间善行生出世道亦得名为出世善根今不同彼名出世善以为根矣菩萨尽中亦初列名寄位穷学名菩萨尽次释其相于第十地标其位分入秘密智对上明尽佛境深微名为秘密十地能入名菩萨尽下以经帖得帖入也不思智境帖秘密智佛尽之中亦初列名虽在因中备摄佛德名为佛尽次释其相于一切智佛智法也言入智者于前佛智能趣入也下以经帖乃至得者帖前入智得中穷终故言乃至一切智境界者帖一切智智人是佛佛智分齐名智境界。

　　上来解别是诸入下就总彰别拂去阶降是诸入者是摄入等九种入也言为校量智义别者为假校量入智地中德义差别故寄世间乃至佛地次第转胜非本入者乃可寄彼转胜之位彰智地中德义差别然彼所寄转胜之位非是根本入智慧地良以地上念念皆具一切行德故有差别非是先后方始具故无转胜相以无阶降故须拂遣亦可此言结末异本向来九入为欲校量智慧地中德义差别次第转胜是末非本名非本入与前总中结本异末其言相似。

　　第四段中文别有六第一泛举一切十句皆有六相类此十入二就此十八解释六相劝以类知一切十句第三彰其六相分齐四列六名五正就十入解释六相六将所解正劝类知一切十句。

　　初中一切所说十者华严多以十十为门故云一切所说十句皆有六者六义齐通故言皆有义门不同故有六种此六皆是诸法体状目之为相义别名门。

　　此言说下是第二段就此十八言说之中解释六相应知一切所说十句皆有六也。

　　除事已下是第三段事相隔碍不具六相是故除之下出其事谓阴界入阴谓五阴界是十八界入是十二入广如别章云何不具如五阴中色非受想乃至非识如是一切以其别故无有总相无总相故不得将别对总以说成之与坏故曰不具若就体性一一阴中悉具六相界入等亦尔。

　　何等六下是第四段征数列名。

　　总是本下是第五段正就十入以释六相释中略以四门分别。

　　一明立意为破定见有人于法取定总别一异等相故明诸法缘起互成六门非定破彼定执。

　　第二明其建立所依论主依何立此六相谓依此经如下初地第四愿中说一切行皆有六门以为方便故论依之类释一切。

　　三泛就诸法解释六相事法虽别理义齐通今且就色辨释六相余类可知六相云何如一色中同体具有苦无常等一切诸义以是诸义集成一色随义别分色有无量谓无常色苦色空色无我色等种种差别论其总也总外无别语其别也别外无总总为一色名为总相别为多色说为别相别中就彼无常等上皆有色义名曰同相色义虽同而无常等差别各异名为异相成坏两门约就同异释成前二以彼异相苦无常等体不相离是故随彼差别多色得摄为一故称为成以彼异相苦无常等义不同故一色随之分为多色故名为坏非灭坏矣据实而言前之四门显法义足以后二门约异显同成前总别故为六相就色既尔即色无常说六亦然如说无常以之为总随法别分无常众多谓色无常苦无常等名之为别就别之中苦等法上皆有无常故名为同无常虽同苦等各别称之为异以彼异相体不相离是故随彼差别无常得摄以为一无常门故名为成异义别故一无常门随之分多是故名坏如色无常六门既然自余同体恒沙等法一一皆尔色体既然一切诸法乃至涅槃类同皆尔。

　　第四解文总是本者谓十句中第一令入智慧地也别是九者随其行别分为摄等余九入也言别依本满彼本者就总开别名别依本以别显彼总中具德名满彼本同是入者就别九中一一句下皆有入义名之为同异是增者入虽是同摄等次第转胜名增增是异也成是略者以彼异中闻思修等体不相离是故随彼所说九入得摄成一故名为略坏是广者以彼异中闻等九种义不同故总入随之分以为九故云广说如世成坏借喻以显统摄百亿为一娑婆故名为成就一分为百亿四天称之为坏一切十句随义类者是第六段以此所释六门之相劝以类知一切十句皆如是也。

　　后利他中先释初总后解余别总中初言第二十句得始终者牒举经文此本始终彰本异末望后十句说之为本始者已下解始终义于中先就教行以论后就证教相对而辨就教行中始者牒经信欲亲近辨其相也始心于法决定名信信增名欲依欲趣顺名为亲近终者牒经念持辨相摄法在心故名为念念法不失故说为持诸地是其所持法也下就证教相对辨中初言复者前就教行已明始终今此重就证教而辨故曰复也阿含及证始终法体向前始终皆名阿含通说为始证是终也阿含是其中国之言此名净教证者犹是知得之义此二泛论义别有九一行教相对音声言教名为阿含一切行德说以为证犹下说中字义两藏二就位相对解行已前依教修行名为阿含初地已上离言合实说之为证犹下解脱第二请中叹众是也地前所起闻思修等名阿含净初地已上一切行德通名证净三真伪相对一切地中闻思修慧报生识智此等四心缘照之解名曰阿含真智出言说以为证故下论言闻思修等是则可说以可说故名为阿含地智离文名之为证四修成相对一切地中真伪合修名曰阿含舍伪契实名之为证犹下所明义说二大说大阿含方便修也义大是证行成就也五相实相对世间修中得彼证相名曰阿含契本相应名之为证犹下所说增上妙法光明法门增上是证光明是教六体德相对就彼离相所成行中无始法性本隐今显名之为证依体所成方便行德依教修生名为阿含犹下文中炼金所况金体喻证环钏严具喻于阿含七体用相对前体及德相从说证依此所起随顺世间教智之用名为阿含犹下文中珠光明等所况法是珠轮等净喻于证体珠光炎等况于阿含八就自分胜进相对自分所成体德及用皆名为证胜进分中能受佛教称曰阿含犹下文中叹金刚藏二力是也妙智及辩名为证力于佛教法念坚净慧名阿含力第九约诠就实相对真智之体说以为证即此证体约言分十名为阿含犹下文中虚空迹处所况法是虚空平等喻地证智故下论言字身住处证智所摄空中之迹喻地阿含故下论言非无地智名句字身名句即是阿含法也今就修成以分证教一切地前方便造修名曰阿含以未出言就教名之行成相应说名为证言次第者释始终义阿含先生证随后成故名次第依初相者明始终相依前句中始终之相应知阿含与证亦尔始终同也。

　　释余别中先就初总开余十别下广辨释菩萨利行充满法界今随一宜且列十门就此十中要摄为三初一是思次二是修后七是证何故自行明其闻慧利他不论盖乃圣者辨法隐显或时自利利他二行同皆说闻以此二行同依法故或自利彰闻利他不说以彼利他依自所闻利众生故或利他彰闻自中不说如下三昧身摄中说彼自利行行德先成隐其初闻利他之中更受诸佛所说教法利众生故就之彰闻或自利利他并不说闻以正修行隐初闻故此义如前叹德中说今此文中为显利他依自所闻故不别说若以利他依自闻故不明闻者利他依自何用说思思为起行利他行别思亦宜异法可通用故以自己所闻之法用化众生不类思慧然此思等德实同时同时难彰寄位以显思修二行寄显地前证寄地上与前自行其义相似。

　　思中初言摄始终者列其名字思慧之心摄诸佛法故名为摄又依思慧起说摄他亦名为摄始终门中开出此摄将总名别名摄始终下诸句中始终例尔次释其相言思慧者能摄行体随所闻义受持说者正解摄义随闻受持自摄义也所言说者摄取他也今就初句彰说利他类余皆尔下以经帖如实说者帖前说也说之不谬故曰如实十地方便帖所受义地相不同名为差别善巧集成故名方便。

　　修中有二初欲后行前中初言欲始终者列其名字于出世法悕念名欲令证法者明欲功能念欲能令信地菩萨证出世法下以经帖念者帖欲随顺法者帖令证法行中初言行始终者列其名字以能依念进修名行次释其相观分时者举其行处此对初地名解行住为观分时于彼地法照察名观下对所观显其观相无漏道者是所观法分别修觉是能观心简择取法名曰分别分别增进名为修相悟达名觉下以经帖观达帖前修相觉也分别还帖分别言也无漏帖前无漏道品后七证中初寄欢喜次一寄位二地已上后五寄位八地已去。

　　证中初言证始终者列其名字次释其相见时举位无我智者明其证体照察阴空名无我智智有善巧称曰方便下以经帖善择慧明帖无我智言方便者还帖方便下重分别善择举经择中最胜释其善也智能择法故名为择下出择体胜者牒前法无我智斥其体也解大与明相显可知此事彼时皆善知者释方便也彼此之言文中不显解释有二一对前释初地所见无我之理以为此事指前观分为彼时中皆善知者证入出世兼通世间故曰皆知以皆知故名为方便二对后释言此事者此地所证无我之事言彼时者彼二地去修道时中皆能善知然见有二一是证见知无我理二是解见照见上地如下所说发趣果等以皆能知故曰方便修道之中初列其名次辨其相二地已上修道之解名出世智因修渐增名为智力能有所解名入法义法是教也义是理也下以经帖智帖智力出世智力能令菩萨有所趣入故说为令入帖得入具足智门帖法义也教义圆满故云具足通智曰门。

　　此处已下释后五句于中有二一返立障对二此对治下翻障显德前立障中三门分别第一泛明立障之意诸经立障凡有二种一为举过令人断除二为寄对显彰实德今此立障为对显德何不直释约对显乎释义有三一者顺释随辨何法当相以论二者返释如下请中为明请人是佛尊者显法殊胜圣者宣说返明非尊圣者不说此等名返三显发释于中或有障治相显或有行法大小相显如是非一今此是其显发释义立障显也二明所立障之虚实此之五障亦虚亦实有此障者不得成就五种功德以为实障已证地者实无此障假立显德名之为假三释其文先总后别所立障名是其总也此于何处是言不定若就行实一切地前方便之处良以五种始终之德遍通诸地对之辨障明知遍在一切地前若就说相前修始终在于二地乃至七地后五始终寄位八地乃至佛地对彼说障障在七地乃至十地第七地中有一障故不得八地智慧自在破邪始终第八地中有一障故不得九地四无碍辩答难始终第九地中有二障故不得十地二种始终第十地中有一障故不得佛地一种始终总此诸地通有五障故言此处言于菩提有五障者望终为言通则于彼八九十地乃至菩提有五障也下别释之五中前二是其解障次二行障后一用障不能破邪举其障体乖理之言名曰邪论不堪以正摧破邪执称曰不能下彰其损己义他坏失自解也眷属离散违利他也以己言坏无人禀行是故离散不能答难举其障体下彰其损于问无对坏自解也设言不受违利他也乐小乘者举其障体不能求佛名为乐小下彰其损不得菩提违自利也复舍利生违利他也化生懈怠举其障体不能常化名为懈怠下明其损舍利他行违益他也不助他故自善不增违自利也无方便者举其障体不能智用善巧自在名无方便下彰其损不能善化违于利他复自不满失其自利。

　　下翻显德治此有五总翻显德下别显之一一句中皆初对障以列其名次释后帖破邪始终是列名也下释其相先明破邪无畏辩下明破邪德前中随着是邪论也谓随外道著有无等显己正义对治邪执是能破也能以正法破彼邪执下破德中言无畏者是破邪心心无怯惧言辩才者破邪口业言辞辩了语能才巧故曰辩才性不闇者是破邪智智体明了名性不闇下以经帖随所住处帖随着也言正说者帖显正义对邪执也言无畏者还帖无畏辩还帖辩明帖不闇答难始终列其名字证无碍者证第九地无碍智也乐小对治列其名字下释其相大菩提愿求佛心也大菩提念不忘失者念佛心也如六念等下以经帖忆念不忘帖念不忘菩提心者帖菩提愿化生列名利生无倦释其相也经帖可知无方便智对治始终列其名字五明通达释其相也内论乃至世工业等是其五种此五是其生智明处故名明处下以经帖通达帖前通达分别一切处法帖五明也。

　　释加相中初结前问后略显其相也已说何故是结前也复云何者是问后也谓口意身是略显也口则劝说以增力意则冥被以加威身则摩顶而令觉何故先口次意后身乘前诸佛显加所为因即劝说故先明口身摩即起理宜在后意无此义据中而说下广释之。

　　解口加中先问起发次举经文经中十句初一是总余九是别汝当辩者法义辩也说者所谓辞乐说也此诸法门是所说法论言此十总以标举下释其相先解初总辩才牒经随得法义忆持不忘解经辩也法是法辩义是义辩所得不失名忆不忘说还解说法门牒经谓十释也差别牒经种种名相释其相也欢喜等十是种种名名所显行是种种相此法巧成名方便者此十地法巧相集成故名方便方便之义泛释有四一进趣方便如见道前七方便等二权巧方便如二智中方便智等实无三乘权巧施之三施造方便凡所为作善巧施为如彼方便波罗蜜等四集成方便如下第四大愿中说彼说六相以为方便诸法同体巧相集成故名方便今据第四故言此法善巧成故名方便矣。

　　下释余别于中初先牒总开别总为别本故言根本次列两名仰承佛威名为他力己力能说名为自力辩才门中开出此二故通名辩下广释之。

　　解他力中先牒前门举承对显次问承力举加对显如来之智能增说力故云智力明智被下名不闇加下以经帖承帖承力智明加者帖后智力不闇加也智帖智力明帖不闇加还帖加。

　　释自力中初牒本数下八句中前三各一后五为一故有四种下列名广释四中前三明其行圆后一德满行中前二是自利行后一利他自中体相开分为二谓作无作有作行相无作行体相犹教行体犹证行就此二中先解其义然后释文义中且以四门分别一解名义二辨体相第三料简真妄二心有作不作有灭不灭四约时辨异。

　　名义如何言有作者教行本无方便修生故名有作有作顺本称之为善善之自体故名为法法出垢染目之为净辩才门中明此有作将总名别故名辩才言无作者证行之体性出自古不从缘造故曰无作此二相望无作据体不明顺他故不说善若望于理善义则通法净辩才义如前释名义如是。

　　体相云何此二皆用真识为体真识之中义别三门谓体相用体谓真如妙寂平等如如一味隐显弗殊染净莫易古今常湛非因非果论其相也如来藏中恒沙佛法缘起集成觉知之心如世法中苦无常等集成名用觉知之心然彼真心在妄相隐说之为染出缠离垢说以为净净相未圆说之为因净相圆极说之为果斯乃在因说之为因在果名果而非修作语其用也即彼真心在染则与妄想和合造作生死在净随治集成行德行德未圆说为方便有作之因究竟穷满说为方便有作之果今论有作无作之因故有二种体相粗尔。

　　次辨真妄有作无作有灭不灭先明真妄有作无作唯真无作单妄无作真妄相应方有作义何故如是若唯妄想而无真者妄想之法化化自灭终无作理故经说言若无藏识七法不住不得种苦乐求涅槃若唯真实真则平等不得言作妄依真故妄有方便修作之义真随妄故真有方便修作之理然妄修作有三因缘一以善友缘力故作二以妄想因力故作由前生后三以真实依转故作由真心中具足一切功德法性故熏妄心发生善法真作亦三一以善友缘力故作二以妄想缘修对治熏力故作三以本性熏发故作若真心中不具一切恒沙法性虽以无量方便修习善不可生犹如虚空以彼真心体具一切功德性故遇缘便生是以可作作义如是次辨真妄灭不灭义若就真妄相对分别真则常存妄则灭尽以义通论真妄并有灭不灭义妄想之中体则终谢名之为灭熏力不亡说为不灭真实之中妄尽想息不复随缘集起染用名之为灭真体常存故曰不灭言约时者此作无作若在凡时但可有性而无行德二性何别无作性者谓如来藏恒沙佛法古今常湛与无作德体无增减唯有隐显净秽为异有作性者本无法体但是众生可有方便修起之义说之为性如树子中有其树性亦如乳中有其酪性此亦如是若当无性修不可生非谓因中已有果体自性可得无作之性望无作果自体因果约缘以分有作之性望有作果相生因果因果别异若作无作俱有本性得果之时得言二种俱是本有今始显不答言不得无作之法凡时有体故得说显有作法者凡时唯有可生之义故不说显若入种性有作行德名为性种若入解行有作行德名得方便无作行德名清净向若入圣位有作行德名为教道无作名证若入佛位有作名为方便菩提方便涅槃及报佛等无作名为性净菩提性净涅槃及法佛等今就辩门故名有作无作辩才下释其文先解有作论如前释经言自者简他之辞简前他力故说为自若具为文下诸句中句句皆有但此句者简他之始故偏言耳言善根者无贪等行名为善根帖前善法清净帖净释无作中论如前释经言法界帖前法也净帖前净谓真法界从妄说染离染名净言化生者此是利他经帖可知第四门中有总有别有略有广身净总举体德无垢名为身净三尽是别身之究竟故称为尽菩萨尽下论列其名就此略中行门有五约人为三义要唯二总之唯一行门五者一菩萨尽二现报利益三后报利益四二乘不同五是佛尽约人三者初之三门为菩萨尽第四一门不同二乘第五一门上同于佛义要二者前菩萨尽及二利益明金刚藏体德圆满后之两门寄对显胜故为二也总之一者总名身净菩萨尽者体德穷备此是初门有二益者果报殊胜益有现未即以为二通前三也二乘不同对下彰出通前为四言佛尽者对上显入通前为五此是略也下广释之菩萨尽中初牒前门次释后帖言法身者是法性身离心意识唯智依者是其报身无常之报心识所依真常之报远离一切心意识等唯智依止离心意识断德成也唯智依止智德备也报从治生故离心等以智别身故说智依何者是其心意识等而复言离若依毗昙就一事识随义分三五义别之所谓名义业世施设名者名心名意名识义者集起是其心义思量是意义别知是识义业者论言远知是心谓知未来未来之法未曾现起与我身居故说为远前知是意续知是识世者论言未来说心过去说意现在说识言施设者界施设心入施设意阴施设识若依楞伽别就五识六识七识以分三种如彼经中第七妄识集起之本说名为心第六意识遍伺诸尘说以为意五识之心了别现境说名为识今此当应就后言耳此皆除故名为离心真慧独存称曰唯智智即报身说名依止此智虽从心意识生还能灭于心意识等故经说言如木生火是火生已还烧是木实观亦尔故离一切心意识等既离心等当知即用真识为体真通前七合有八识八识之义广如别章此应具论上来释竟下以经帖言法身者帖前法身言智身者帖智依止次释二益先举两门次释后帖现报益者就时以名得益在今故名现报受位辨相因行穷满得佛智职名为受位泛释有三一就化相以明受位如弥勒等现居学穷圣说当果以授其人故名受位二约相显实如下文说十地学满如来毫光从其顶入名为受位三就实论实十地学穷已寄当来法身之相显自心原名为得位此应就彼第二门中说受位耳言后报者就时以名生报名后下释其相摩醯首罗此翻名为大自在天在色究竟言智处者凡释有四一就凡以论于三界中此处慧胜故名智处何故如是下天定少四空定多故智不胜第四禅中定慧均等故智胜也第二就其二乘之人以无漏智熏禅生彼故名智处第三就其菩萨而辨十地菩萨智波罗蜜最为殊胜此胜智人受报生彼故云智处四就佛释十地菩萨生彼天中即于彼天得一切智故云智处托报在彼名智处生何故生彼欲于彼天成佛道故何故彼成十地多作摩醯天王在彼学满便得菩提故在彼成经说成佛在阎浮提何故言彼说成有三一随化说成在阎浮提二寄相显实在色究竟三就实辨实妙出三界是则不可时处以定今此约相以显实耳下以经帖正受佛位帖前现报得世大身帖后报也色中之极名最大身二乘不同举第四门度五道者不住世间三涂人天是其五道断因离果名之为度经说六道何故言五离合故尔离则说六就前五中分出修罗合则修罗摄入余趣依如杂心摄入鬼道依法念经摄入鬼畜彼说罗睺阿修罗王是师子儿故入畜生依伽那经天鬼及畜三趣所摄有天生者摄属天趣是故修罗亦名劣天涅槃道净不着涅槃涅槃是灭道是菩提得而不着故说为净前度五道不同凡夫涅槃道净不同二乘何故偏名二乘不同对胜故尔二乘得出出而即住菩萨得出出而不住是故不同经言过世帖度五道法道净者帖涅槃净法帖涅槃道还帖道净还帖净释佛尽中初牒前门入一切智辨释其相前一切智标佛之称后一智字是佛智德解顺名入言满足者从初地来皆入佛智今至十地入之满也下以经帖得帖入也一切智人帖一切智下言智者帖后智字满还帖满自力辩下释防外难此明自力以何义故宣说佛尽为欲校量自力上上寄佛彰极非明佛也。

　　释意加中初结前问后以为起发下随文释然此意加当时如来但可意地冥被与力都无言说文皆经家后时所集于中经文有二十句初之十句正明意加后十解释偏加所以何故就意解释偏加余不如是意是加本故就释之又前口加有其自他二力辩才意加亦尔前十正加明其他力后十释加显其自力故此释之就前经中初无畏身亦总亦别通摄十句为无畏身所以是总于中别分初之一句显色身胜是故名别余之九句一向是别总中诸佛举能加人金刚菩萨举所加者上加被下名之为与与于何等谓与真实无畏之身随其所与得力不虚故名真实由得力故于他不怯名曰无畏无畏是心显之在相相谓名色名色聚积故说为身己之智断不可他用云何说与释言己德不可为彼他人德体非无缘助如似鬼神入人身中亦能令人辩说无碍况佛不能此就缘助说之为与又问所与为暂为永此义有三一就实论谓金刚藏行入佛境如来法身下被相应说之为与斯则一得常然不退得说为永二就化德以论暂永彼金刚藏化充法界无时不说随化说与与无暂废亦得言永三就化相随彼一分众生所见暂尔为化化毕宜废据此说与与是暂也下九句中初句彰辩义通余八。

　　论中初言此十意加总牒指斥以对前问何故须指人言意加有二十句为简后十故须别指若尔下说依何身中唯有十句亦言此十说依何身竟何所简又人复言说无畏身以为意加相隐难识故须指斥若尔下说厚集善根为所依身修集善根以为修行求一切智以为回向其义显然有何隐覆亦举指斥以彼类此人语定谬盖乃论家总牒对问更无别义前口加中何故不然论法多途何可一例于此论中或先举经后以论释如前序等或有初先结前生后举经论释如前解释三昧分等或先问答略显其相举经论释如前解释加所为等或有先问举经论释如前解释口加相等或问举经论初总牒以对前问然后释文如下解释依何身等或复先问举经论释释已然后牒经对问如六地中解力胜等或先问答略显其相次举经文后无论释如下四地道品观等为法参差各随一便不可就此别释所以。

　　下释文中无畏有二牒总开别与无上等列名辨相言与无上胜威德者令金刚藏色相尊严超出余众下不能加说为无上上能过下名胜威德下以喻显如王处众显无上也自在无畏显胜威德与辩才者加其内智令金刚藏言说不怯名辩无畏前色后名双牒结之与辩加智智是行阴名支所摄故曰名身亦可辩才是其言说说是名字故曰名身非五阴中四阴之名有难解者下广释之名身有九牒总开别下不着等列名广释九中前八与金刚藏自在说智后一与其殊胜化业前中相从摄为三对初二一对次三一对后三一对初对之中前与说能后与说智令知世法第二对中初有两句还与说能后之一句复与说智令知理法第三对中初之两句复与说能后之一句还与说智令知教法就初对中不着列名言峻若流无有涩滞故曰不着下释其相说法不断非令停废无滞碍者非暂涩碍经言无障帖前不断言无碍者帖后无碍无障碍故令他爱乐故名乐说堪辩列名堪知诸法故名为堪亦可知法堪起言说故名为堪辩才门中明此堪故名为辩才次释其相善净堪智解释经中善净智也净智宽通不知是何故今辨之是净智者堪说净智非证净也有四种下释差别入先解差别有四举数缘等列名人解非一此言定依相续解脱不得余释依彼经中有四种成一以有成以有因缘名想言说诸法得成二所作成一切所作各有成办三者法成一切诸法性相成立四者助成以智言说助成诸法今言缘者是彼经中以有成也以有因缘诸法得成故名为缘法者即是彼中法成作者是彼所作成也成者即是彼中助成下解入义善知此义成不成者知前四义成不成也顺名为成乖名不成良以此四是彼经中四种成故顺而不乖通名成矣于成不成善解名入上来释竟下以经帖善净智者帖堪智也言差别者帖有四种缘法作成入帖善知成不成也第二对中前二说能后一说智能中初句于法自在后句明其随机善巧任放列名言说恣心故名任放下释其相于中四句前之两句解任放义后之两句释经成论说不待次是第一句总持自在故不待次谓不待于一种次第言不断者是第二句总持不忘故言不断后两句中处处随意释经善忆成前论中说不待次诸法非一故名处处总持称心名曰随意不忘名义释经不忘成前论中言辞不断闻持成就故不忘名名犹教也义持成就故不忘义义是旨也下以经帖善忆念者帖前随意言不忘者帖后不忘加字未解下牒释之是不忘加牒举经文为举加字余言随来意加释也此是如来意力加矣何故就此偏彰意加意加与力正为不忘故偏云耳能说列名巧说名能下释其相随所应度种种喻者随机巧说能断疑者善开物心下以经帖善决定意帖能断疑善帖能也决定意者帖断疑也生物信心名决定意言方便者帖随所度种种喻也不杂列名知法同相故云不杂三种同智常现前者释不一种依金刚仙论知一切法皆无常苦及与无我名三同相依别翻论知一切法自相同相及不二相名三同相自相世谛同相真谛不二相者是一实谛一切法中同有此三名三同相又知诸法空无相愿亦名三种同相智矣恒知无间称曰常现下以经帖言遍至者帖智常现理无不照名为遍至一切智处帖三同相第三对中前二说能后一说智能中初句教他令出后句说时自心不怯教出列名得佛十力教化教授令生出离故名教出下释其相十力不坏是教出德处非处等是其十力以有力故魔不倾动故云不坏不坏正是力之义也十力之义广如别章此应具论可度令断是教出能教断烦恼故名教出经帖可知无畏列名下释其相得佛无畏明无畏体自知有德心不疑虑故名决定于说不怯彰无畏能于他众中自起言说不怯弱也无畏之义亦如别章此应广说下以经帖与无畏者帖前无畏不怯帖前于地不怯无量列名下释其相于一切智随顺说者是所知法一切智者是佛智也言随顺者佛随众生修多罗等是所说法举修多罗等余十一亦可等取毗尼毗昙六正见者是能知智何者六正金刚仙论具广分别一真实义正见能知理法二行正见能知行法此二教旨三教正见能知教法四离二边正见知前理法不同情取五不思议正见知前行法成德出情六根欲性正见知前教法说随物心外国相传言更有六出六正论一者妄想所谓虚妄二妄想依谓依真识三非妄想所谓净慧四非妄想依谓依真如五妄想非妄想谓闻思修体是妄识故云妄想相用顺真名非妄想六妄想非妄想依谓依净教义有多含皆得无伤下以经帖一切智人智无碍者帖一切智分别法者帖随顺说修多罗等正见帖前六正见也上来八句与其说智同化一句与其化业同化列名同佛化业故名同化下释其相得佛身等三种化者对上释同举身等取口之与意故云身等此三是其诸佛化业名三教化用此化时于他不怯名为无畏随所度下对下明化化随众生名随所度现身口意名示三业所示增上故曰殊胜所现难测名为神化下以经帖与如来者帖前得佛三种化也就佛下被故说为与就金刚藏仰摄佛力说之为得善分别者帖随所度谓善分别所化众生身口意者帖示三业言庄严者帖殊胜也作用殊胜故曰庄严所言起者帖神化也巧用现前目之为起。

　　佛有力下释加所以先问起发然就经中先问后答何故问也以是下答今此论家先取经中何故之意豫以为问经后论中但释答文又谓重也前已明加今复重释偏加所以是故言又有力有慈征问所以有力能加有慈能普所以征问言何故者征问之辞以十身下征问之相佛既有力复有慈悲何故十身唯加刚藏不加余者唯加刚藏以为一句唯犹独也不加余者复为一句名宝藏等以之为余。

　　此二句问下论别答经中初问以得下答答中十句初一是总余九是别以是菩萨得三昧者以金刚藏得三昧故诸佛唯加就后别中亦是菩萨文在初句义通后八若具应言亦是菩萨善净心故乃至最后亦是菩萨法界印故略不具论今言亦是本愿起者成前三昧望加说亦所谓亦是本愿起故得于三昧得三昧故诸佛偏加乃至亦是法界印故得于三昧得三昧故诸佛偏加句句皆悉成前三昧远对加矣论中先就初之总句释答前问后解余别以是菩萨得三昧者牒初总句答前问中唯加金刚藏余不得者答前问中不加余者以宝藏等不得三昧是故不加然宝藏等同是一生满足之人何故乃言余者不得释有两义一为推化金刚藏故说余不得二诸菩萨各随所住法门以别余宝藏等非就此门以彰德故不说其得若入此门理实得之圣力加被乃至草木亦能说法何故唯就得者为加释言若论变化之力别是一义加得令说复是一化若彼无得竟何所加如说大品加须菩提解空之人今亦如是下释余九初得三昧有二种者就总开别前得三昧是其总也有二开别总三昧中体德不同故分二种本愿现成是三昧体体谓出世菩提之心深心已下自利利他是三昧德下列名广释本愿现者初地所起菩提心体说为本愿今至穷学名为现成经言本愿帖本愿也起帖现成亦是之言略而不解。

　　第二门中文别有五一总二别三略四广第五释已彰行功能为因之义初言三昧身摄功德是其总也三昧体中备收诸德故名三昧身摄功德有八种者第二别也依利自他第三略也前四自利后四利他依利自他以说八德故名为依亦可定身依此诸德故亦名依。

　　因净已下第四广释前自利中初一是其起行之本后三正是行德之体解因净中因净列名深心下释深心解因悕欲殷至故曰深心趣尽释净初地深心至此学穷说名趣尽尽故净也次以经帖净牒趣尽言深心者还帖深心下重释经以成其论深心牒经信乐等者辨其行体此解经也复是一切善法根本解其因义成前论也以是善本故说因耳后三是其同相三道初一是证第二是助第三不住义如别章此应具论证中智净列其名字趣尽下释趣尽解净修道如智释其智也智通见修故以修别次以经帖净帖趣尽智帖如智圆满之言上来未解非是帖前乘势举来下重解释圆满之言初法后喻此真如观内智圆满智体圆也光照法界智用圆也犹如日轮喻前体圆光遍世界况后用圆助道行中身净列名助道能得出世报身身转胜故助行清净名身转净亦可助行依身而起身转胜故起行亦净名身转净次释其相生生解身初地已上受身非一故曰生生转胜释转善成解净经帖可知不住道中心调列名空有自在名心调伏次释其相不著有故断粗烦恼不住无故离彼细习所断穷尽故名为善下以经帖修本业者不住之解能起功德智慧助道故名本业亦可取有是凡夫法取无是其二乘之法不住有无菩萨正道故名本业下利他中初一是其利他方便后三是其利他行体前方便中闻摄列名随闻能摄故曰闻摄下释其相言堪持者是能摄也一切说等是所摄也一切所说所摄广也言秘密者所摄深也下以经帖念帖堪持无量法者帖所说法无量有二一广无量帖前一切二深无量帖前秘密后三句中初身次口第三是意身中通净列其名字胜通自在释其相也下以经帖信解清净光明法者神通无垢名曰光明此光明法能令众生信解无疑就能以彰名信清净光明法也决定信下释会经论经家名为信解明法论家名通言不相顺故须释会决定信力释论会经论家名通此通云何名信清净光明法乎以通是其决定信力故名信净光明法矣众生信心名决定信神通之力能生彼信是故名为决定信力摄取通者释经会论经家既名信净光明论家何故说之为通以此光明摄取通故论家名通举信光明以收彼通体无别故名为摄取与下二地数摄十名其义相似释口业中辩才列名善知不违解释其相次以经帖得陀罗尼帖善知也言不坏者帖不违也下重分别初章是其陀罗尼者约喻显法十四章中嘶昙在初名为初章能生诸字故举为喻此章所况诸总持门是陀罗尼故云是也一一已下释喻显法此之字门摄无量字如陀罗尼一一能摄无量法也字门之义此应广说不坏牒经前后不违举论对显言无乖违故名不坏释意业中离慢列名证除妄执故名离慢次释其相真实智者自证离慢教授不异摄物同已下以经帖法界智印帖真智也智证法界如法名印言善印者帖教不异谓以己智印彼众生令其同己名善印也。

　　上来广释下显行能为因之义于中先就自行以明于中有四一总牒前四总显为因二善净下别牒经文三修多罗下总牒前经以指后论谓前经中所说四句后论次第说为因也四精进因下别显四因精进因者深心能起精进之行与进为因不忘因者依彼如智能于诸法心不忘失如智与彼不忘为因势因者依助道行能摄胜报势力自在助道与彼势力作因不染因者是不住道能于空有不染不着不住与彼不染为因下就利他以辨其因复依利他因有四种总以标举下别牒经历就说因问曰何故前自利中并举四行辨说四因利他不尔以自行中经有四句论亦有四故得并举并说其因今利他中后之三句皆须重释故须别举别就说因念无量法牒初句经断疑因者以自念法能断他疑故望断疑说为因也信解明法牒第二句敬重因者现胜光明令他敬故与敬为因下释敬义谓以通力示不思处令生信入故名敬因通用难测名曰不思神通分齐故名为处现此胜通令其见者睹此神变信入佛法得陀罗尼举第三句转法因者依陀罗尼能转法理故望转法说以为因法是教法理是义理化流名转言法坏时假余诵持释显其相正法灭时假余外法诵通正义法界善印牒第四句教授因者依自智印能教众生令使出离故望教出说之为因如是化者自利不忘举前显此得自利中第二如智不忘得故能为此化。

　　释身加中初结前问后略显其相所谓摩顶令从定觉由摩增力故名为加经中四句一不离本二以神力三申右手第四摩顶申右手者此随世相右是用便故申右也善摩顶者亦随世间安慰之相摩顶能益故名为善下以论释不离牒经示胜力者远而摩此名示胜力此顺释也来此非奇是返释也举来非奇返显不来是奇异也何故显异彰己德胜何故显胜上德之人为法加被显法殊胜令众敬矣此随一相如多宝佛从远而来亦显法重各是一义若为敦励求法之心必从远来神力显法要须遥摩是如意通非余通者此释经中以神通也通有四种一如意通转变自身大音普闻如是一切二是幻通转变外事三法智通于法无碍四圣自在通能于苦中生于乐想于彼乐中能生苦想于苦乐中生于舍想如是一切今此乃是如意通力非余通等。

　　释起分中初结前起后次经后论起者牒经释有四句言事讫者是第一句上入三昧为显己证故能宣说今已显竟故名事讫得胜力者是第二句前入三昧亦为受加佛已加竟名得胜力说时至者是第三句前入三昧为观物机随顺授法物悟在今名说时至定无言者是第四句前入三昧显证离言今说起定返显所入寂灭离言言意如是下释其文前云时至何不即于定中说乎定无言故不得即说此随化相若据行实即寂常用岂待出定具此四义故从定起。

　　释本分中初结前问后以为起发经中具以五句分别一依三分定别其文第二显其所说之法第三明其所成之行第四对后交相起成第五分文略以指斥。

　　言三分者上来四分起说之由通判为序从此已下宣说地法以为正宗人言说分方是正宗准如法华此则不然彼经序品判以为序方便品下略叹佛慧舍利三请如来广答皆是正宗以彼类此本及请分虽非广说亦是正宗。

　　所明法者下请分中显其地体寂灭出言说分已去彰其地相此本分中体相双举决定六事是其地体所列十名是其地相此是法也。

　　所成行者上来四分起说之由为生物信今此本中举地叹胜令起乐欲是所成行。

　　相起成者今先以本起后请说谓于本中标举愿善地之法体起后请中所显地体又叹地胜令众乐欲兴于后请言起说者今此本中略列十名起后广说斯则以前起于后也下明请说成此本分其相如何因后众请广显地实寂灭离相成此本中所明地体说分已下广宣地相成此本中十名所表地之相也本是地宗下皆成此斯乃本末互相起成。

　　分文释者经中有三一明愿善以为地体二列十名显其地相三举佛同叹显地要胜此三之中皆各有二初段二者初先举彼决定六事以为地体二此十地过已说下彰此所说菩萨地事诸佛同说并即显己宣说所由复就前中初愿决定是其总也不杂下六是其别也起已告者牒前生后言佛子者起发众心以诸菩萨行堪绍继故称佛子是菩萨愿总举地体此言非谓是于菩萨此乃是于诸菩萨愿无杂等别论中广释第二段中我因是事如是说者谓因诸佛同说地事故今为彼卢舍那佛之所传说亦可因此菩萨地事三世同说我亦说之下释似尔第二段中文别二者初列地名第二还明三世同说显地要胜第三段中文别二者初我不见不叹说者举佛同叹显地要胜此返言耳言中道已不见不叹即显所见一切皆叹二何以下彼金刚藏彰地要胜释显诸佛同叹所由何故问也诸佛差别以何义故叹地不殊此是已下释叹所由文有四句初增上法是其证行举此证行释佛同叹第二亦是光明法者是阿含行举此阿含释佛同说言亦是者地之一法随修说二非直是彼出世所证亦是世间方便所行故云亦是修中得彼出世证相名曰光明如人钻火先得𤏙相亦如掘水先得湿相是亦如是第三所谓分别地事显前第二光明法门第四是事不可思下显前第一增上妙法不可思议叹深之辞地虽相显世间修中而体妙出故云是事不可思议谓诸地智斥其行体谓出世间十地证智。

　　论中初先问答料简自说所由后释经文何故自说是初问也下文广说要须众请今亦是说何故不请而自宣说答中两句一明大众于说不知故须自说二明大众于法不知故须自说若不自说众则不知为说不说是初句也向前诸佛虽加为说未知刚藏承力说不若有说心则可启请若定不说起请无益众有此意请则无期故须自说以起后请又复不知说何法者是后句也设知欲说而复不知欲说何法就何启请故须自说令众知之问曰上言说不思议诸佛法明云何不知不思法中门别非一故犹不知若尔上言以能加佛同名金刚即知所为是金刚法云何不知藉相表知而非决定犹得说言不知说何以不知故必须自说。

　　就释文中依经三分次第释之解初分中经文有二二如前判一明地体二明同说论文有三一解地体二释同说三以六相分别前体初段经中愿善是总无杂等别解初总中句别有四一解愿义二释善义三解决定四已入下彰其位分前中愿善牒举经文此正举愿善与决定相随而来如初地中发菩提心即此愿者指斥愿体非解名义如者是其指法之辞如下初地住分之中菩提心生以为初住彼心即是此愿应知下解发心还指此愿故下文言生是心者是本分中愿善决定良以心愿体是一故二处相指两义俱显体谓出世真证善根以能增长趣顺菩提故说为愿亦名发心体既不殊何故心愿两名别乎其体虽一随义有异故名不同言义异者望大菩提起意趣向是发心义要彼属己是其愿义问曰愿善是诸地体何故偏指初地发心释言愿善实诸地体今指初地就始言耳又问前说愿善地体说分已下但明地相云何指相而显其体释言总相指彼显此于中分别指彼所显果分发心显此愿矣次释善义善决定者牒举经文正为举善决定随来真智摄者解善愿心为善所以以此愿心真智摄故得名为善愿与真智两义虽异会体不殊是以言摄若此愿心是妄智摄相顺性违不得名善真智摄故体顺名善次解决定善决定者牒举经文正举决定善字随来即是决定释显其相此解前愿为决定义决定之义泛释有三如地持说一种性地名为决定定为佛种二解行地名为决定定能发心三初地上名为决定今此所论乃是第三问曰地上云何决定解有五义一就行体决定不退二望所信及所证法决定不疑三望生死决定不作四望菩提决定趣向五望众生决定能益具此诸义故名决定向前愿心非直是善亦即是其决定义故说为决定下彰位分已入初地非信摄者此初地上真证发心非是地前玄期之愿故非信摄。

　　下解别中决定有六就总开别下广释之就此六中随修分二前五自分后一胜进随行分三前四自行第五利他第六明其得诸佛法与胜鬘经摄受正法厥义相似就前四中初二明其愿善行体次一明其行德殊胜亦得名为行义宽广后一行能为因之义论其行体诸门各异行德行能上下相似下文所说十大愿等一一愿中行体各别广大等同就前二中初观相者明其观解舍相入如后真实者彰其行德契实离相差别如是。

　　文中观相列其名字照理名观观之体状故名观相总决定中开出此观将总名别故曰决定下诸句中决定例然如观一味释其相也如观解观理绝情妄说之为真诸法体同目之为如观同前释一味相者解其相也证如一味是观体相一味之言从喻名之如海虽广咸同一味亦如众药煮之一器其味无别诸法如是相别虽众穷观其实如理不异故曰一味经言无杂帖一味也。

　　真实列名行成离妄故曰真实下释其相非世境界正解真实缘观不睹名非世境出世境者转释非境斯乃契实返望情相由来不有无相可在名之为出非有世间对之出也下以经帖不可见者以非世境故不可见。

　　解胜善中先列其名次解后帖下重分别胜善列名行合法界德义广大故名为胜下释其相大法界者举大显胜行深名大大称法界名大法界一切佛本释广显胜佛德宽多愿善能为一切佛本故名为广广故名胜类前应言佛本法界略不云耳下以经帖广帖佛本大还帖大言法界者帖前法界法者自体如来藏中具一切法虽同一体门别恒异异故名界行同法界是以言如下重分别于中有二一总释广大如于法界二复法界下别就诸行解释广大如于法界总中初言大胜高等释广大义一切法下解如法界大胜高广转名显示广大之相非解名义经言广大论彰高胜以彼高胜显成广大云何名大所谓高胜云何名广所谓高胜广大相显义亦同然一体异名成前大等相显之义彼大胜等名虽别异其体是一故得相显同一愿善名为一体大胜等别故称名异法相义故释前名异其体虽一法相义别是故名异异相云何深为大义宽为广义过下名胜上出云高一切法者释法界也法界非一故云一切法尔解如尔犹如也如一切法以成行德故行广大故云法尔前虽总言大胜高等一切法尔未就行论不知何法广大如法故下显之行虽无量要唯三道证助不住初是证道第二不住第三助道下就此三唯明大义如于法界余胜高广略而不论此云何知文中但言复法界大不说余故有何所以前文已言大胜高广一体异名但就大义明如法界余类可知是以不说初中先明证道行大净法已下解如法界前中初言复法界大略以标举上已总释今更别解是以言复下两句中复义齐然谓法界中复有一种证道行大名法界大行称法界方得为大故举法界以显大矣谓真如观出其大体如观是证胜凡二乘显其大义下明此大如于法界言净法者举法界也前总释故言一切法今此别解故云净法谓法界中证净法门法尔解如如彼净法成行故大就不住中亦先明其不住行大谓说已下解如法界前中初言复法界大略以标举谓法界中复有一种不住行大解文同前方便集者出其大体巧慧双游空有不着故云方便不住空故能摄功德不着有故能成智慧以此德慧满足地道名为集地下明此大如于法界说大乘者举法界也前总释故言一切法今此别解故云大法谓法界中大乘善巧不住法门何故独此彰说彰大三皆须说为明证助各别有体不住无别就前二中随义以论故偏彰说三道皆大不住之行空有不着过凡异圣彰大义显故偏言大法尔解如如法界中大乘之法成行故大就助道中亦先明其助道行大善法已下解如法界前中初言复法界大略以标举谓法界中复有一种助道行大释文同前白法界者出其大体三道皆白助行治染彰白义显故偏言之助道真妄缘治定妄即实为真今此所辨是真非妄约法以简白即法界名白法界亦可白者是其净义助行除障能净法界下明此大如于法界言善法者举法界也前总释故言一切法今此别解故云善法谓法界中助道善法诸法皆善以此助道方便造修顺益义显故偏名善法尔解如如法界中助道善法成行故大以此三道同言大故不得偏说大为证道广唯助道高为不住当知三道皆广皆大故下十愿一一愿中所求之行斯言广大不得别分。

　　解因善中初总列名下别解释有二举数成无常等列名解释于中略以三门分别一定二果二辨其因三随文释然此二果人解不同有人释言方便涅槃是无常果性净涅槃是其常果何故方便说为无常复言爱果此果本无方便修生名曰无常福利相显为情贪爱故名爱果性净涅槃虽从缘显体是本有不从缘生故名为常福利相微贪爱者鲜故不名爱泛论法相非无此义非此所明何故得知经说常果尽未来际方便涅槃岂非后际而非常果有人更释前二涅槃俱是常果十王等报名无常爱以是世间有为果故名为无常胜报可贪称曰爱果常果当理无常太局此云何知论释爱果如空生色不可穷尽十王之报止在因中标别十地至佛不论明当太局今正论之诸佛菩萨得大涅槃不舍世间是无常爱随世生灭故曰无常大悲作用理是可乐名为爱果二种涅槃是其常果此二犹是涅槃经中常共无常无常共常二种行德亦是彼经二种庄严常果是彼智慧庄严故彼经言慧庄严者无为无漏无碍常住爱果是彼福德庄严故彼经言福庄严者有为有漏有碍非常二果之相斯文显矣果别如此因相云何论其因体唯一愿善随义分之亦得说二望彼常果正因相起不满为因满足为果望无常爱增上缘发如空生色因果同时无别前后虽复义分今同说因下释文中先明无常初列其名次释其相是因如空彰法同喻无常果因能生无尽故如虚空依是生色色不尽者辨喻显法如空生色不可穷尽愿善如是能生爱果不可穷尽下言故者以果显因以所生色无穷尽故彰彼虚空能生无尽所况如是所生爱果无穷尽故彰彼愿善能生无尽下以经帖究竟帖后生色无尽如空帖前是因如空解常果中还初列名次释其相言是因者是常果因所得断果名为涅槃菩提智德说之为道亦可所得性净之果名为涅槃方便菩提说之为道下以经帖尽未来者因能穷至名之为尽玄指当果以为未来未来得处说之为际际犹际畔得涅槃时返望生死由来不有宁有涅槃对之说际今就生死玄望涅槃涅槃在当故说涅槃为未来际。

　　释大善中初列其名此德利他旷润无涯故曰大善次释其相言随益者谓随众生而利益也次以经帖覆护生者尽众生界覆令增善护使离恶下对前因明其不住次前决定牒前因善彼文邻此故云次前言此愿者举此大善前言决定此上云愿盖绮互耳言世涅槃不一向者前因善中常果因善能得涅槃故于世间不一向住无常果因及此大善能随世间故于涅槃不一向住六中此二显行功能出生利益故偏就之以说不住若尔不怯能入佛智此行亦是不住世间何故不说理实齐是但文未到所以不论亦可不怯通明前五入佛境界故不偏说不住世间释不怯中初列其名于深能入故曰不怯能入释也初地已上灭观心现分阶佛境名入佛地下以经帖复此生下解第二段同说所由复此十地牒举经文生成佛智住持故者有人言此解释地义解释地义实不异此但今文意不为释地此举地能解释三世同说所由生之与成望于佛果始起名生终满曰成亦可为因名之为生为缘称成地之一法云何为因而复称缘释言佛德现今未有未有之法地能令有故说为因据当以求佛果可有可有之法地能令现故名为缘亦可因中有其二种一证二教果亦有二一是性净二方便净望性净果证道为因教道为缘望方便果教道为因证道为缘以有斯果故说生成住唯就因当分相应名之为住持则通望因之与果如似初地望后诸地乃至望佛以说持义诸地望后次第例然云何名持持者由是升持之义如世间地能持诸物故名为持故者犹是所以之谓具此诸义故佛同说我亦说之经帖可知。

　　上来两段随经解释自下第三六相分别第四异相别相故者借名显示此乃观相真实等异名为别相不同第二分一决定为六名别。

　　何故定下解释经中第二地相经中有二一列地名二明三世诸佛同说然今论家但释初段不解第二相同前故就所释中先法后喻法中初先对障辨数何故十地初名喜下随位释名前中初先问答正辨说十所以何故问也何故说十不增不减对障释也此经与论十门阶地广如上辨今云对障一门言耳问曰何故定说十障对十地故此障与地更得相显问曰此障为虚为实释言不定有此障者不得十地故名为实证者返望由来无此假立显德故名为虚下列障名先问后辨十障之义广如别章此应具论今且释名初言凡夫我相障者此对初地无我真解说我为障我有二种一自在名我如八自在此就用也二自实名我此据体也实我有二一者理实所谓佛性是故经言我者所谓如来藏义二者情实谓凡妄取生法自性理实之我得之在圣妄取之我起之在凡为别真我就人以显故彰凡夫凡谓生死凡鄙之法夫谓士夫凡法成夫故曰凡夫此犹我人之别名也执实名我取我体状目之为相碍圣名障邪行于生身等障者此对二地持戒净行宣说恶业以之为障恶业乖正目之为邪邪业集起说之为行行起在缘生必依具言于生者是其缘也身等是具举身等取口之与意妨戒名障闇相闻等诸法忘者此对三地闻法解心说闇为障心无慧明名为闇相此是障体闇必迷境下对显之于闻思等是所迷法于此不能明记在心故说为忘忘故是障解法慢者此对四地出世真证说三地中解心为障此解当地虽能知法取相而解名解法慢慢故是障问曰前来以我邪行闇忘为障今此何故说解为障以前三地世间行故用福舍罪四地已上出世行故以智舍相是故不类身净慢者此对五地平等净心以四地中取净为障前四地中得净法身取身净相名身净慢慢故是障微恼习者此对六地十平等法说五地中取染净法分别慢心以之为障然慢有三谓上中下前解法慢以之为上障于四地下忍之心身净为中障于五地中忍之解取染净慢慢中最下障六地中上忍之智上忍可除对前说微性是取慢惑障之法就过说恼据微彰恼显前中上类亦同然俱是烦恼何故前二说为慢乎以慢随道取执为过不同闇等性相俱违故约所取以别其障说为慢矣此微烦恼粗家残气名之为习细相习者对彼七地十方便慧发起胜行说六地中乐空为障以六地中得法平等于空乐住不能即空起于胜行所以为障取有为粗取空为细细状名相粗家之余斥以为习然其所取空有虽别执性同故得说为习言于无相有行障者此对八地无功用行说七地中功用为障第八地中报行纯熟舍离功用名曰无相望于无相此地犹有功用之行所以是障不能善益众生障者此对九地无碍说法以彼八地不能为障前八地中虽能净土教化众生不能辩才说法益物名为不能以不能故说之为障言于诸法不自在者此对十地自在之智说九地中无智为障前九地中虽复辩才说法益物未能受佛云雨说法降注法雨灭尘生善名不自在以不自在故说为障。

　　自下第二释地名中初征后解十地之义广如别章此应具论释欢喜中成就无上自利利他初证圣处是所喜事成就无上自利利他是其教行由前修习德熟在今故名成就非前能加称曰无上自利利他出其所成初证圣处是其证行理是圣处地上同证此地证始故为初证无上简前初证别后多生喜者是欢喜心以成无上故生欢喜以初证故生喜多也故名喜地将喜结地离垢地者依如龙树三义释之一离烦恼垢二离业垢三行体清净名为离垢今此亦然初离误心犯戒烦恼明其远离烦恼垢也烦恼有二一细二粗粗起犯戒细则不起简粗异细故彰离起犯戒烦恼犯戒有二一故二误故重误轻起故烦恼粗而不细起误烦恼细而不粗起故之粗前地已除起误之细此地远离简细异粗故说离起误犯烦恼尚无误犯宁有故为然此所离有能劳乱故名烦恼污染名垢所言等者等离业垢净戒具者戒体清净故名离垢前离烦恼是其因离第二离业是果行离第三戒具是对治离具此三离名离垢地第三明地具释有三一得四地智光明相名为明地故下论言彼无生慧此名光明因是光明故名明地二得此地禅方便慧名之为明故地持云三昧照明故曰明地三此地中闻法解心灭除闇障故说为明故地持云以法照明故名明地今此文中但依后释前二不论随闻思修照法显者闻思修等是所知法顺法正解名为随照照之分明称曰显现第四炎地具释有二一就内证对治以释如火烧物故名为炎二就用以解谓依证体明炎外彰称之为炎故下论言证智珠中放阿含光照明世间说名为炎今依前释后阙不论不忘烦恼智火烧者前三地中闻思等解是其不忘性是攀缘分别惑故说为烦恼为彼四地智火所焚故号为薪智焚惑薪称之为火智焚惑薪故曰能烧此之障治相对得名然此第四应名火地但火能烧未必能照炎具两能故存炎称解难胜中有人释言得出世智方便善巧解释胜义能度难度解其难义准论不然得出世智方便善巧此解难也难有二种一对前三地明出世难故下论言十平等心甚难得故二对四地明其方便随世间难故下论言又现世间最难得故今此文中得出世者是初难也此五地中十平等心及与谛观名出世智方便善巧第二难也下五地中慈悲利生及五明智随顺世间名为善巧具斯两义是故名难能度难度对难辨胜度名为到向前二难难可得到此地能到是故名胜到出世故胜前三地到善巧故胜第四地释现前中般若有间对后彰劣证空实慧名为般若七地已上念念常现今此未能故曰有间大智现者对前显胜名前般若以为大智何故名此以为大者如龙树说智慧有二一小二大十八空观名之为小谓因分中缘照智也真证般若名之为大谓果分中灭观智也今此所论是大非小故云大智以此地中自分之解破相毕竟令果分中真智相现故曰现前斯文隐显齐以论之两皆有间二俱现前论者之巧绮互言耳名现前地就后以结从前应名有间地也释远行中善修无相释其行也从前地来有无互起不名善修此地双起故名善修以善修故离于有无间隔之相故曰无相又七地中修方便慧于空不着是故名为善修无相发起胜行故名为行功用已下释其远义功用究竟对前六地以彰其远前六地中功用未满此地穷极故曰究竟能过世者对凡明远前三地中随有之行相同凡夫未过世间此地超出故名为过过二乘者对小释远四五六地修习道品因缘谛观相同二乘不名为远此地能起一切佛法超彼名过过故名远释不动中报熟无相离功用动所有行德由前修起故名报行成就在今称曰纯熟离功用相故曰无相此即是下地释名中无功用地善起先道言无间者离间隔动空有双现故曰无间此即是下地释名中名为地地他不能动解善慧中无碍力说成利他者四十辩才名为无碍起说自在称之为力宣法益物故名利他智用巧胜名曰善慧释法云中初先正解法云名义如是受下寄对显异得大法身具自在者此地菩萨法身普同一切法界名大法身以此大身广受多法降注法雨灭尘生善备此三义名具自在此等如云法喻并举名法云地下就寄对显异之中初对下彰胜后对上显劣何故明此前释名中云具自在具则过前故须对下具则滥佛故须简上就对下中如是受位举第十地此地之中得佛智职名受王位犹如已下对劣显胜佛如大王法云菩萨次绍佛处故如太子九地已还名余王子法云望彼最得自在是以言具就对上中初言是处有微智障故不自在举劣显胜第十地处细闇犹在故有微障未同如来纵任无碍名不自在对治此下辨胜过劣金刚心后微障悉遣种智现前说为佛地从上何故定说十来法说解地下以喻显对前法说还分为二一喻前诸地在障未出然上法中对前说障于初地前说初地障乃至于彼第十地前说十地障今此喻中望后说在虽有此异总相对耳二藏有十下喻前十名所显之德前中初明菩萨在障如子生下举佛胜出显前皆在就菩萨中如孕在藏立喻显法十地如是辨法同喻诸地有障释法同喻。

　　就明佛中先显德中先喻后合藏有十时喻中总也人之处胎经说不同如五王经说有三十八七日时涅槃经中从初识支终于老死合有十时在胎五分出胎亦然今说十时进不同前退不同后约彼三十八七日时说十可知计有二十六日强半合为一时十月为十时十地如十月下列其名十中前三胡语难解后七汉言喻法云何陀罗婆者此方言乳受胎一月身相微薄如世间乳喻初地中始证真如智形佛智名为微薄捭罗婆者此言薄酪喻二地中进入修道解心转强胜乳如酪尸罗他者此言稠酪喻三地中具足禅定智慧方便神通化物善根已厚言坚身者喻四地中出世法身坚固叵坏形相似者喻五地中不住道行似于上地性相似者性谓眼等诸根相现喻六地中无障碍智开明现前业动身者喻七地中大方便智起殊胜行满足身者喻后三地行德满足于中有三根满足者喻八地中报行纯熟男女相别喻九地中自利利他二行相分广长满者喻十地中一切德满诸地如是举法总合。

　　我不见下大段第三释佛同叹于中两段次第释之解初段中言我不见不叹说者牒举经文显此胜法令众渴者解我不见不叹言也彼金刚藏何故告众云我不见诸佛不叹为显法胜令此大众生渴仰也佛界牒经下释其相先就成处解释佛界初法后喻如稻田者如种稻处名曰稻田如是一切佛界亦尔佛出世处名佛世界如阎浮提往作已下就其化处解释佛界如余三方叹说牒经有二举数说叹两分故有二种下辨其相为说阿含解经说也彼十方佛于说分下为诸大众宣说因分名说阿含为证入者解经叹也彼十方佛于请分中叹地果分微妙离言不可宣说令人契会名为证入下解刚藏释叹文中经有问答今但解答依经四句次第释之解初句中摩诃牒经有三举数摩诃胡语此翻名大大别众多据要说三愿大列名发意遐廓求大菩提名为愿大旷集诸度称曰行大四摄等益名利生大上法牒经最殊胜者地前望小亦得名胜此胜过彼故名最胜次释第二光明牒经此大乘者指十地法为大乘也显照一切余法门者出世真道相现世间方便修中故名显照世间行修是余法门虽在修分而得真相其犹钻火先得𤏙相亦如掘水先得湿相是义云何如修施时不见施者受者财物菩提果报即是得彼真施家相余行皆尔法门举经名为法者指斥门体非解名义法能通人趣入出世故名为门次释第三分别牒经显世知者真证之相随修说十令世解知又世修中分得彼相亦名世知下释第四先牒经文下释其相显示出世解诸地智此非世等释不思议缘观之心名世分别不能成彼出世净道故曰不思。

　　十地义记卷第一末
卍新纂续藏经第 45 册 No. 0753 十地经论义记


　　十地义记卷第二本(此卷尽以何因)

　　净影释　慧远　撰

　　请中初先结前生后下随文释释中略以四门分别一明请中所显之法二明依法所成之行三以请分对后广说互相起成四分文解释。

　　所显法者此请分中正显地体体谓出世合如真证此体出相心言不及故下请中因嘿同请广显地法离名出相不可宣示以此息相遗说之言用显地实所显如是。

　　所成行者前本分中举地叹胜生众乐欲今显地实为生众解解前所明离相地法所成如是。

　　相起成者今先以说成于请分后以请分起下广说言成请者请中所显地之体实离相难彰非诠不显诠别有二一行二教言行诠者所谓因分方便之行此行随缘依教修起故说分下依言起行用表真德言教诠者谓以言教远标真德故说分下依行起说显彼法也言起说者于中有二一对后行明相因起以此请中所生之解起后说中所修之行若无真解所行颠倒不能为彼趣证方便故以请中所生真解起彼行也二对后教明相因起于中有三第一就彼菩萨众请以起后说彼金刚藏欲说地法众若不请不显法重则不得说故因众请起后说也二就佛加请以起后说于中有三一就佛请以起后说彼金刚藏欲说地法诸佛不请不显法重不得令众尊敬摄受徒说无益是故嘿住由佛请故得显法重令众尊敬方得宣说故以佛请起于后说二就佛加以起后说彼金刚藏欲说地法惧众不堪不得宣说是以嘿住由佛放光加被听者令其堪闻方得宣说故以佛加起于后说三就佛教以起后说彼金刚藏欲为众说惧众不信嘿住不说由佛教已宣说之仪大众知是如来所教言虽寄传金刚藏口皆是佛教语必可信方得说地此前三句合为第二就佛加请以起后说三以义说二大起于后说彼金刚藏欲说地法惧人于中随说取着不得宣说故下文中辨彰地实微妙离言说唯在因令众正知后方得说此起后教。

　　分文释者就此请中大判有二一金刚藏说已嘿住菩萨及佛咸皆共请二观察下示说分齐令众正知前中随人分请为三一解脱请二大众请三佛加请就此三中三门分别第一就彼一人多人正助分别解脱一人是其正请佛众多人是其助请彼解脱月是众上首知众有疑为之启请然彼请中云众堪闻众若不自彰己能闻解脱月语便是虚谬彼金刚藏何缘肯说故须大众显己堪闻助成彼请又解脱月请辞之中云佛加力令人信解若佛不加解脱月语复是虚妄彼金刚藏何由肯说为覆其言佛同加请二佛菩萨相对分别前菩萨请为显地法菩萨所学后佛加请为彰地法是佛所证以佛菩萨同依此故显法要胜令人重敬后方得说三以一人多人及佛分别于中有二一为起说二显法重言为说者彼金刚藏说已嘿住不广分别解脱众首宜腾众意为之先请一人之感未若多人故次第二明其众请同类启请牵感犹微故次第三明诸佛请为重法者不请自说无由得显法之尊重故解脱月为法先请一人之请显法不胜故次第二大众同请菩萨学人显法未极故次第三诸佛加请。

　　解脱请中三门分别一请法分别诸经启请法不过三何故如是多则烦广少不殷至故随一化遣广去略极为三耳今解脱月依法三请通众及佛请合有五二请仪分别诸经请仪不过叹人不过叹法叹人之中无过说听今解脱月三请之中前二叹人后一叹法请仪如是众及佛请亦同此仪三分文辨释解脱请中文别三对皆初说者嘿违不说后明启请第一对中初金刚藏说已嘿住后解脱月知众心疑为之问请仁者堪说大众能闻何故不说此第一对第二对中初金刚藏乘前请问显己嘿意以为酬答以法难说证信难得故我不说解脱乘此叹众重请我谓仁者更有何意乃云证信难得不说今此菩萨善净众集有证有信仁者宜说此第二对上来两对叹人以请第三对中初金刚藏乘前请言举损以违虽此众净余乐小者闻生疑惑长受衰恼有斯两损故我不说解脱乘此叹法重请仁者但说莫虑众疑诸佛护念令人易解又说多益勿惧衰恼然解脱月请义有余彼金刚藏违请理尽于斯绝言但为重法嘿待余请初对经中初金刚藏说已嘿住是时已下明众心疑解脱为请前中两句初金刚藏说地名已牒前起后二嘿不说正待后请下众对此生欲生疑就下请中初明大众闻名欲义睹嘿生疑时大众下明解脱月知疑为请复就前中初对说名闻已欲义作是念下对不分别睹嘿生疑何因何缘疑怪之辞是金刚藏嘿不解者出所疑事何因何缘通释是一盖是世人疑怪之常辞世间之人凡有所疑便作是言此何因也此何缘也于中别分非无差异异相如何言何因者对彼说人以生疑念何因不说彼金刚藏不堪说耶言何缘者对其听众以生疑念何缘不说我等大众不堪闻耶疑意如是就解脱月知疑请中句别有三一标请主解脱菩萨二知众疑为之偈请以解脱月众之上首豫察物情故知众疑因缘具足而嘿不说可怪之甚故众深疑三举请辞下依此三以科论文宜审记知。

　　请辞之中偈文有五两门分别一征请分别征者征嘿拂遣众疑请者请说遂众心欲偈中初二征问嘿意何故之言征问辞也第三一偈请其宣说唯愿之言是请辞也后之两偈略无征请理应齐有偈迮故无二就所叹说听分别初偈叹彼说者堪说为遣大众何因之疑后之四偈叹众堪闻为遣大众何缘之疑叹说者中初何故者征问之辞下言不释征问之相应言何故不解释也言净觉等征问所以仁者内有净觉诸德更有何因而不解释问相如此文中净觉是其总也净心思法故云净觉净觉成人名净觉人亦可此人内有净觉名净觉人念等是别净觉有二一摄对治内备诸德二离诸过说时无失念智具者是摄治也念是四念智是如智功德具下是离过也所离有三一悭嫉过二说懈怠三不乐说功德具者离初过也言说地者离第二过言有力者离第三过。

　　后四偈中初之两偈叹同法众次有一偈叹异法众后之一偈总叹二众然此亦名同生异生同法异法就行所依以别其众初地已上与解脱月同证法性名曰同法地前未同名为异法同生异生就报以分泛解有二一就报实以分异同初地已上与解脱月同法性身名曰同生解行已前杂业未舍果报不纯未与解脱同法性身名为异生二随报相以别同异莫问世间及以出世与解脱月同禀人报说为同生余龙鬼等名为异生以斯众中杂诸趣故此虽优降同能受法是故斯叹前同法中初偈叹根后偈叹欲根是宿习欲是现起若彼听者单欲无根虽闻不解有根无欲设闻不受故须并叹初叹根中言何故者征问之辞下言不演征问之相应言何故不演义也余决定等征问所由大众既有决定法器仁者何故不演其义问相如是然此偈中何故之言若准前偈应贯偈首若别为问句句皆有今就后句征问何故类上皆尔言决定者根性明了离于疑闇故名决定此同法众咸皆决定名此一切此句是总于中有三一上决定谓菩萨也内怀道意故名菩萨二名闻决定谓大名称显体为名标德为称通则是一三摄受决定谓说地名此三论中广释其相言不演者犹前偈中不解之辞偈文巧妙绮互言耳。

　　次一偈中此众乐闻正明有欲此同法众非此异法下之三句劝请令说佛子无畏是劝辞也呼金刚藏以为佛子非唤大众智者道此大众有智言无畏者劝金刚藏莫畏此众不堪闻也如是地义愿分别说是请说也。

　　叹异众中初句是总此异生众根欲无浊故云清净余句是别别中明众离六种浊故得清净离懈怠者求心䇿勤离不欲浊严者明众威仪严整离威仪浊净者明众听法心净远离盖浊安住坚固明无恶心除异想浊功德具者宿善深厚远离不足功德浊也言智具者根性明利远离痴浊此六种中初离懈怠严及坚固是其欲也净德智具是其根也随行差别故分六耳。

　　后总叹中迭相瞻者同法异法互相瞻望齐心求法情无乖异故名相瞻住者住于求法心也自有求法而怀嫉慢故复须言一切咸敬咸谓皆也下之半偈喻显敬相齐心趣证如蜂欲熟蜜专意求教如渴思甘露又复如蜂以心趣法如渴思露求法入心。

　　论中有二一解刚藏嘿住之意二释解脱为众咨请前解嘿中何故问也前已自说今何故嘿下对释之泛解嘿意具有五种一欲令大众渴仰请法二欲使诸佛咸皆共请以显法重增众尊敬三为使诸佛加被听者于说能受四为使诸佛教已说仪令物生信五欲因嘿令其众请得显地法寂灭离言具斯五义是故须嘿今就初二以释嘿意余之三意寄显文中欲令渴者使诸菩萨渴法请也复增敬者为令诸佛同共加请显法尊重增众敬也。

　　自下第二释解脱请然上经中初明众疑后解脱请今此论家略不解释大众疑念以众疑念备显在于解脱请中更无别意所以不论就释解脱启请之中文别有三依前经中三句释也一释解脱初请所以二解偈请三说何义下解释偈辞初中何故征问起发向前文中大众先疑何故请中解脱先请问意如是下对释之句别有三初言彼众上首故者正解解脱先请所以彼解脱月是其同法异法众首故先为请二余问下明惧众乱不得众请下大众请何故不乱依解脱月启请仪故三众调下明众调故余者不请众若不调不避众乱。

　　次释偈请先问起发直言得请何故偈请下释有三一辨偈相二论立意三明所为言偈相者泛释有三一偈句名偈但使诸字共成一句四句一偈不简长行偈颂之别外国之法八字成句四句一偈等偈如是若不等偈多少不定二偈义名偈莫问长行及以偈颂随言多少但令诠表一义周讫方名为偈三偈颂名偈欲以等言偈颂诸法说之为偈今此所论偈颂名偈言立意者立意有二一偈言巧约少字之中能摄多义易解易持故立偈颂二偈言美妙用之赞咏是故须立今言少字摄多义者是初意也为以少字广摄说听菩萨德故诸赞叹者多以偈颂是后意也为欲赞美说听者德故须偈请言所为者为人有五一为利人略言解法不假广说故以偈颂二为钝人一闻不得重为偈颂三者为于后来众生欲闻前法重为偈颂如涅槃说四为好于美语众生故以偈颂五为破于邪见众生有人说言外道法中则有美言佛法则无为破此见故以偈颂今此偈者为利根人略言显法故以偈颂。

　　下释偈文于中有四一略显偈相并显偈意二分判偈文三随文解释四相瞻总下总别分别。

　　就初段中偈说何义问以起发说听无过对问辨相偈虽有五据要唯明说听无过此如前判言若有过不应说者明其偈意意为请说故明无过然此文中返举有过不应宣说即显无过故应说也。

　　第二段中说者无过是其初偈复显听者同法决定是第二偈言其听者简异初偈言同法者简后两偈言决定者简第三偈有乐闻者是第三偈复示余者是第四偈又显皆堪是第五偈迭相瞻者举偈显成皆堪义也同法异法两众俱能故曰皆堪。

　　自下第三随文辨释解初偈中先问起发下举偈论释论中先释净觉之言次解偈中何故不释后解偈中念智具等解净觉中句别有二第一解释偏叹所由何故问也圣德非一何故解脱偏叹净觉净觉说因对问释之觉是说因是故偏叹由觉起言故名说因叹为起说故叹说因二觉名觉下释经成论觉名觉观是释经也是口言行是成论也行是因行由觉起言故名觉观为口言行口言行故论名说因有净说下释显偈中何故不释乘前显后有净说因是牒前也何故不说是显后也征以显之仁者既有净觉说因何故不说何故犹是偈中何故不说犹是偈中不释觉有二下解念智等净觉有二牒总开别摄治离过列其名字念智是治修成称摄悭等是过除舍名离前摄治中别有所离后离过中别有能治为分两门隐显异名等别两名念智内德治义显故偏名摄治彼不悭等说时无失彰离义显偏名离过下释其相解初门中先牒经文举论对显念智牒经摄对治故举论对也所治二下对行立障有二举数杂觉及因列其名字常等四倒思求名觉秽浊净心目之为杂此觉是其迷法相倒心想见等三倒之心能生四倒名杂觉因忆想分别辨其相也不见法如妄取染净因果法相名想分别此因是其迷理倒也下翻明治念者牒经四念释之此文不足若具应言四念处慧身受心法生念之所名四念处照此之解是四念也对治杂觉翻障显治观身不净对治净倒观受是苦对治乐倒观心无常对治常倒观法无我对治我倒智者牒经如无相智释显其相对治杂因忆想分别翻障显治下释离过亦先牒经举论对显余者牒经谓偈文中余功德具说上地等显离过者举论对显过有三下对行立障有三举数有三过者则不能说明其过相妨说故过次列过名先问次列言悭嫉者吝法名悭忌胜云嫉说懈怠者有人虽无悭嫉之心而惰开演名说懈怠不乐说者有人虽勤而无巧慧凡所言说令他不乐下释过相但解初过余二不论悭吝法者惜自所知嫉忌他者忌他胜智不欲过已上来立过下翻明离德具牒经不瞋等具释显其相三善根中不贪处始不瞋为次不痴为终何不举始等取中后乃举不瞋等余功德释言瞋是菩萨重过是故偏举又为简去不痴善根故举不瞋向前等取不贪善根何故须尔不痴是前念智所收非离过门所以简之今为对于悭嫉二过故举不瞋等取不贪不贪治悭不瞋治嫉以悭是贪嫉是瞋故示无初过对过彰离说上牒经宣说十地上妙之法名说上地示无第二对过彰离有力牒经谓有方便巧说之力示无第三对过彰离以有巧力无他不乐第二偈中初结前生后二种净觉叹说者已是结前也前就净觉开出摄治离过二种将总名别是故说为二种净觉亦可二种牒向摄治离过二种净觉牒向初总净觉返指前文名为叹已次叹听者是生后也下举偈论释先解初总决定牒经黠慧明了释其相也决定是根根体是慧就智慧中知教称黠入证名慧此无二闇故曰明了下释余别于中有四初决定有三就总开别二列名辨释上决定者求心胜也所求殊胜二乘不加故名为上就总决定开出此上名上决定下两句中决定例然愿菩提者释其相也谓诸菩萨求佛之意诸德皆上就主说愿名闻决定显德胜也内德既盈美响遐振故举名闻以显内德他善敬者释其相也名称美大故令他重摄受决定受法胜也于所说地堪能领纳故名摄受说者善知显能受也以金刚藏说法之者知其堪受为说地名故知大众现在堪能摄受地法此三种中随别以分前之两门是证决定后一是其阿二决定通则三种皆是阿含及证决定以二决定是其智德并依愿心故说为上智德内成名闻外彰故曰名闻于证阿含现能摄受故曰摄受三以经帖四如是次第比(扶必反)经对论经有三句论有三句以初帖初以后帖后文次不越故曰次第何不演义略而不解释乐欲中初简前根明须后欲以为起发虽有决定是简前根辨得兼失故云虽矣有根是得无欲是失心不欲下明须后欲此返言耳若正应言有心欲闻方得为说下举偈论释解初句中文别有三一以阿含及证决定对现乐欲三法辨异二无现前下返举无失三示现下顺彰有得今此何故就三辨异三若不异前明有根即是有欲何须此偈更明有欲正由别故前虽有根不妨无欲故复明之言决定者牒前决定欲以前根对此辨异故须牒之下正辨异初有阿含非证决定明阿含根异证根也所谓自有阿含决定非证决定不言其无如色非心不言无心有非现前明证阿含二种机根非现乐欲所谓自有证与阿含二种决定非现乐欲不言其无何故乐欲名现决定良以根法过习令成欲是现在对缘新生为简前根故名现前此欲于法亦有决定趣向之义故名决定上来第一三法辨异无现前下是第二段返举无失无现前者无现欲心法器不满不能听者有根无欲名器不满器不满故不能听受示现此下是第三段顺彰有得谓示此会同法之众根欲并备名具法器具故堪受偈言已下释第二句先举偈文下广释之但释智字佛子无畏略而不解智有二者牒以举数此明大众智有二也下列其名言证法者明同法众先证法也举其先证明后亦然言现受者明同法众有证阿含二种根欲堪能现受证教法也如是知下释后半偈于中牒前显后请相释异法中初结前起后下举偈论释先解初总清净牒经言不浊者此以不浊释初净也下释余别于中有二一总举六浊对之显净二别举六浊对之显净于中初先别举六浊何者问也下列其名不欲浊者无心餐采威仪浊者形不恭肃言盖浊者五盖覆心异想浊者文中自释妒胜望人破坏对法不足浊者谓多病等痴者所谓闻而不解谓愚闇等释显其相迷教称愚惑理曰闇通则义齐六中不欲威仪异想无其欲也余无根也翻此即是根欲具足随行参差故分六耳下翻显净于中有五初言此治有六不浊总以标举二别释坚固正为修行不杂余想名修坚固以此微隐故偏释之三如是次下障治相望明其次第四广显治相五此六句下总以结之第五偈中先结前生后言是二偈叹同生者结叹同法二偈文也次叹异者结叹异生一偈文也言后一偈显二净者是生后也下举偈文论释可知上来第三随文辨释相瞻总下是第四段总别分别于中先就第五偈文明其总别如是余下类前四偈皆有总别同异成坏如上说者如前十入六决定中已广说也上虽已说此五偈中得具以不随义求之第一第二第四偈中得具六相余两偈中但有总别不得具有故此论主不别为之。

　　大智已下是第二对就此对中初金刚藏乘前启请显己嘿意后解脱月乘言重请前中先经后论解释经有六偈初偈经家彰金刚藏酬答之意后五正是酬答之辞就初偈中第一第三句正是答意后论解释第二第四句易解不释。

　　就所释中欲令众悦是总答意悦犹喜也此云何总说偈之意总为众喜故名此悦以为总矣何故说偈总为众悦对前大众疑恼故尔前者大众睹嘿疑恼解脱为请今此说偈为除彼疑故令众悦大智无畏是其别也成彼总悦欲令众悦乃是说者当时之意智及无畏是后经家赞叹之辞何得以彼后时叹辞成前总悦然此虽复言彰在后论其语意当时具有故就本意以成总悦云何名为大智无畏言大智者彼金刚藏说偈彰己有智堪说言无畏者彼金刚藏说偈彰己不畏此众不堪听受何故用此成总众悦对前大众不悦故尔前者大众睹嘿疑恼疑恼有二一疑说者无智不堪则说无日二疑大众不堪闻故令彼不说则闻无期解脱知众有此二疑故前赞叹说听两堪请嘿所由此金刚藏对前两问遣众二疑是故说偈彰己有智堪能说也除前大众何因之疑显己不畏此众不堪除前大众何缘之疑偈文之中何曾说言有智无畏而言说偈显己有无然就偈中虽无此言对前疑问言意方显大众前疑说听不堪解脱为请此金刚藏说偈酬答但言难说故我不说不云自己无智不堪即是显己有智堪说但言难闻世闻之人证信难得故我不说不言此众不堪听受即是显己不畏此众不堪听闻集经之者明鉴此意举以成悦。

　　后五偈中初之二偈明法难说次有一偈彰法难闻次有一偈喻难说闻末后一偈举难结嘿前二偈中法有四重一总举法难二第一希有显其难相三菩萨行等出难法体四微难见下彰难所以就初偈中有前三重第二偈中有第四重初言难者总明地法是其难也所说地法难证难信故名为难难故叵说虽复言难难犹未彰故下显之言第一者明所说法体出名相难可证也言希有者明所说法在相所无难可信也第三重中初出难体佛根本下转以指斥所行示者是其证道此即出前第一法体证心涉境故名为行行显名示若依前翻名所行见见犹示也言地事者是其教道此即出前希有法体教行差别十位殊分名曰地事分别上者显前地事说彼胜上平等之法以为十差名分别上诸佛本者转以指斥诸佛之本是其行事分别上也言是佛本简异缘修对治之行缘治终灭不能究竟为佛根本今言佛本明是真德此证与教皆是真德故言佛本真德云何名证名教废诠论实真体一味说之为证真从诠异说为十地目之为教由此皆真故悉叵说。

　　第二偈中前之三句正显地法难说所以第四一句举闻迷闷显成难说前三句中初有两句对劣彰深第三句中境界智者就胜显妙无漏两字双释前二显成难说初两句中难得是总微等是别别中有四初言微者不同闻慧二难见者不同思慧三离念者不同修慧四非心地不同出世报生识智下次就胜以显其妙境界智者依外国语顺此应言智境界也地法唯是真慧所照故名智境亦可是彼智之分齐名智境界言无漏者释是智境非余境也。

　　第三偈中初至能闻正明难闻智微细者明难所以然就前中返举能闻以显难闻何不直论兼欲使人学能闻故于中初总深信等别能闻复总所言持心如金刚者持听法心坚如金刚坚有证信深信佛慧是信坚也此名地法为佛智慧心地无我是证坚也具此二坚方始能闻即显无者不堪闻矣难所以中智者还是就胜显妙彰此地法唯是真实证智境界微细还是对劣彰深明此地法非四心境故言微细是智境界非余境界所以难闻。

　　第四偈中初至难见正明地法难说难闻佛无漏者彰难所以前中初喻后以法合准法验喻喻少不足所谓少于分别难见此正取其空中画处风处为喻就下合中智如是者谓十地智如彼空中风画处也分别难者明难说也言难见者彰难闻也此难一字两向属之难所以中佛无漏者以佛境界无漏法故不可说闻。

　　第五偈中初之三句牒前法难末后一句结己嘿意念佛慧者念前地法是佛如来本所行道故言佛慧此句是总言第一者牒上难说牒初偈中第一言也世难知者牒上难闻此乃对上难闻之中心地无我明世众生不能证知言希有者牒上难说牒初偈中希有言也言难信者牒上难闻对难闻中深信之言明世众生不能信也前句之中先举第一后显难知后句之中先明难信后彰希有文左右耳又前句中直云第一后句之中言希有法文之隐显又前句中言世难知后句之中略不明世偈迮故尔。

　　下以论释解初偈中先解众悦悦是偈意故言是总就意说总非就文也答有二下解智无畏句别有五一就总开别二列其二名言堪答者是其智也智能起说是故名堪言不怯者是无畏也谓金刚藏不惧此众不堪听受非如大众威德畏等自畏于他此二成初总酬答故皆名酬答亦可答中开出此二将总名别故并称答三以偈帖四释其相离不堪者解初智也离不正者释无畏也若畏此众不堪听受随情曲说名为不正知众能闻不畏不堪以法正授名离不正若尔何不为之宣说惧畏世人无证信故五示现下双结前二自无过者离不堪也他无过者离不正也他堪受故名他无过非自于他无怖畏过。

　　解余偈中初问答略显何者答相是其问也前文之中已言众悦是正答相云何复问何者答相答相有二一是意相二是言相前令众悦是答意相言相未显故此问之此法难说复难闻者略答显也难说难闻备如前判云何难下依文广释先解难说云何问也下对释之。

　　解初偈中先举后释偈中三重次第辨释难者难得解第一重难可证得难可信得故曰难得以难得故说无利益不可宣说难有二下释第二重于中初先牒总开别最及未有列其名字体出名相说之为最在相所无名未曾有此二皆是难中开出故并称难如经下帖第一帖最希帖未有此二示难结别成总以此二别显初总难故曰示难何者是下释第三重难之法体于中先解菩萨行事后释佛本解行事中何者是难征前起后偈言已下举后对前下依文释行者牒经出世智者是证智也示者牒经言显示者证相现前名曰显示地事牒经地行事者所谓十地教道之行行别名事分别上者牒举经文言说胜者说解分别胜解上也说彼胜上平等证法以为十差故言说胜释佛本中何者菩萨行征前起后偈言已下举后对前下依文释佛者牒经觉者论主以觉解佛觉谓觉察以此准验外国之言觉之与佛各别有名名虽有别其义不殊其犹眼目故得以觉解释佛义若无别称论主终不自为胡语自作汉翻判无斯理佛智故者解佛是觉以佛是智故得名觉根本之言略不解释。

　　第二偈中文别有三一结前生后已说难者是结前也次说所以难是生后也二问答略显何者问也何者是其难之所以菩萨行下是其答也行事义住明难所以行者牒前所行示也事者牒前地事言也此行与事即理而成名为义住以即理故不可宣说下言不可如是说者结成难说此语是倒若正为文应言如是不可说也如是牒前行事义住不可说者结成难说三问答广释云何义住是其问也但问初门不可说者略而不问若具应言云何义住云何如是不可说也下举偈对问然后释文。

　　论中初先释上三句若闻迷闷在后别解前中经文摄为三分初至难得合为一分对劣彰胜境界智者复为一分就胜显妙无漏为一双释前二论依此三次第别释于中初先依文正解如是深下次第结之解初分中文别有四一分定总别难得是总微等是别二释总开别初言难者难可证得是释总也难有四种是开别也三随别列名微等皆从难得中出将总名别皆名难得四依名广释微牒初门非闻境者非是闻慧所知境也亦可非是闻慧分齐名非闻境下诸句中非境例然道言粗事不须思者举粗显微教法粗事不假思故闻慧能得地实微故非闻境也难见难得牒第二门非思境者向言微故非闻慧境思应能得故今说言以难见故非思境也离念难得牒第三门非修境者问言难见非思境界修慧应得故今说言以离念故非修境也闻思修等皆在世间何故修中偏言世间释言通论报生识智及与真智皆是修慧今为简彼故言非世修慧境也示三界下重辨世修示现三界是世间也心心数法分别修智是其世间修道智也心是六识七识心体想受行等是其数法此心法中所起之慧名为分别世间修智真实地法非此境也非心地者牒第四门报生识智非境界者向言非是世修境界初地已上报生识智应当能知故今说言非心地故亦非报生识智境也初地已上变易果心是报生智是义云何圣人过修无漏业因生便见法无常苦空无我等义名报生智成就现前名为善得增长明照名修道智亦可地上形报始起名为报生变易果心与报俱起生便得之不须现习故名报生善得修智此是无常分别心故地非其境言心境界是心地者重显心地妄心分齐是心地也释智境中有二问答初一问答以智显法此谁境者是其问也上来四心皆言非境未知地法是谁境界故为此问偈言已下举经答之真慧所照故言智境亦可是彼实智分齐名智境界下一问答约法辨智何者是智是其问也上来四心同者是智地非彼境今言智境何者是乎见实义者答以辨之证见实义方是其智不同前四上来明其行事义住何故非下解释无漏显成如是不可说也何故非余问以起发无漏故者举偈对问以无漏故唯是智境非四心境纵是无漏何妨世知故复释言是出世义是故非是世间境也是出世故唯智境界非世间故非余闻等四心境界。

　　上来第一依文解释如是深下次第结之如是深者结前难得非四心境如是可解结前第二境界智也不可说者结无漏也下释迷闷先牒后解云何迷闷问以起发随闻着者释迷闷也执言取法覆障真实故曰迷闷言闻即闻非不闻者显取着义执言取实名为即闻不知地实寂灭离言名非不闻。

　　释难闻中先结前起后下举偈论释先解难闻智微细下难闻所以在后别论前中有四一释总开别坚如金刚是释总也坚有二种是开别也二随别列名证信二种坚中开出故并称竖三分总异别此三句者此偈文中初之三句言坚是总余是别者初坚是总证信二坚是其别也四云何下随别解释先解信坚云何问也下释其相唯佛所知非我境界明信之深仰推如来自处无知故信深也佛菩提下彰深而信菩提是其自行证法旷穷法性故曰无边所说种种利他教法教门差别名为种种前言无边后云种种文绮互耳于中决定名之为信就解证中初先双问以为起发云何心地问所证法云何无我问能证智下对释之言心地者牒举初问随心所受三界中报六根身也随心所行一切境界六尘法也此十二入生心之所故曰心地诸法皆是且举斯耳无我智者牒向后问有二举数我空法空如实知者辨列其相义有通别通而论之于十二入假名法中而得空者名知我空得实无我名知法空别则于内六根身中得空平等名知我空于外六尘我所法中得空平等名知法空此义如后二地中释下次解释智微细义先牒经文是中正应举智微细能闻属上相随故来难知略释如是微细如上所说指前广显如前偈中四心不及故曰微细。

　　第四偈中今以喻者略举起发下举偈论释于中先明法喻之相次科后释法喻相者今此正取空中画处风处为喻处必依空故明虚空处必约于风画以论故明风画随喻具论空喻证体风画喻说风画住处喻其所说差别十地如空虽等约风约画住处差别所况如是证体虽等约言说故十地差别如虚空中风处画处虽复差别空为体故离相难见十地如是虽复差别证为体故离相难见又如空中画处风处虽复难见是有不无十地如是虽复难见是有不无法喻如是次科其文论中有三一解喻文二如是佛智显示已下解释合文佛与无漏略不解释三画者下重合前喻就初段中喻隐难识是故论家广喻广合于中具有四种三句一就画为三二就风为三三就风画合以为三合喻便故四合喻有三科分粗尔次释其文画中三者如空画色是第一句举其喻相此乃举其动笔之画以为喻相与下虚空迹喻少异言如壁者是第二句明其画处是有不无以空画处有相难明故寄壁上画处显之是中不住故不可见是第三句明其画处离相难见风喻三者如空中风是第一句如树叶者是第二句不住不见是第三句义同前画此动作下合为三句此动作者是第一句牒前二中第一句也动牒前风作牒前画非不空中有此二事是第二句牒前二中第二句也明虚空中非无风画二种处事如是空事不可说处是第三句牒前二中第三句也名虚空中风画两处为空处事此二处事空为体故不可分别此是画处此是风处此是高处此是下处如是一切是故名为不可说处然向别中言不可见喻法难闻此云叵说况法难说有此左右是画风下合中三句先合初句次合第三却合第二是画风如说合上初句是者是其牒法之辞是前风画如似说也说是一法云何得合风画两喻说中有声及名字等故得合之如下虚空鸟迹喻中迹处为喻合之以证此中宣说动笔之画飘忽之风以为喻故合之以说有斯左右宜须记知以非性下超合第三离相难见所说十地不同能诠故不可见然向喻中直以不住成其难见今此合中两义释之以非自性故不可见是初义也如彼喻中风画两处不同风画之自性故不可得见十地如是不同能诠音声等性故不可见故下虚空鸟迹喻云非如声性故不可见是不住故第二义也如空平等无可依住故彼空中风处画处不可得见地实如是离相平等无可依住故彼实处差别十地不可得见以其客下却合第二是有不无如彼喻中虚空先有说之为主风画后依义说为客以其风画二种客故空中风处画处不无所况如是地实为主言说为客以其客故平等证中十地不无十地差别由言分异旨从诠目故曰言说亦可此文略少不足若具应言非不于中有此言说所说十地下解合文如是佛智解释偈中智如是也十地是佛本所行智故云佛智言说显等解释分别诸地渐增名校量胜言说显此故曰分别难见举经更无别解自下第三重合前喻何故重合向前以说总合风画相别未分故下随喻别以合之先合画喻画喻名等正合前喻何以故下问答辨释何故问也今此为明法之难说说是音声风喻便足何故以画喻名字等依相说者答以显之以声依于名字等相方得说地故画喻之下合风喻风喻声者正合前喻以此二下释合所以若具为文亦应先问问意如何直以画喻喻名字等显法便足何劳以风况彼音声此之问辞文中略无下直释之说之与听要藉声字二种事故须立风喻况彼音声。

　　就下解释第五偈中初先牒问以为发起如是可说牒前以此二事说也如是可闻牒前以此二事闻也如是难见牒前显示地校量胜分别难见何故不说征问起后若如上言法正难见非难说闻何故不说次举偈答证信难得故我不说下以论释解后三句初句不论言难证者释第二句难决定者释第三句此偈已下释第四句于中先举可说可闻返解嘿义世难得下顺释应嘿。

　　解脱闻下是第二请经中有三一解脱月闻违重请总叹众净闻说是已是闻违也闻前偈中难知难信故嘿之言故叹众也请金刚藏是重请也是大菩萨善净众集是总叹也二善净心下广叹众净于中十句净心是总余九是别问曰何故前请之中同生异生二众别叹今此合叹释言前者惧金刚藏偏畏异生不堪听受故嘿不说故须别叹异生众净上金刚藏酬答之中但言世间证信难得不言异生不堪听受故此总叹下众请中义亦同然三善哉下结请令说言善哉者叹众善也此众既善仁者宜说亦可名彼说地为善以是善故佛子宜说言能证者闻堪入证言能知者闻堪信解。

　　论中但释初之两段后结不论解初段中何故重叹问以起发众既无别前请已叹今此何故重复叹之下答重意上言世间证信难者此释经中闻说此也证难得者是前偈中世难知也信难得者是前偈中难信言也示众堪者此释经中善净众集下释广叹净心是总彰总异别净有二下随别解释先举两数次列二名地前所行名阿含净地上所成说为证净此前九种证教之中第二门也。

　　下随文释解阿含中有五举数下别释之五中前三是其闻慧第四是思第五是修文中欲净是求法心渴法称欲就总净中开出此欲将总名别故名为净下诸句中净义例然随念下释随念阿含举所求法所念非一故云随所得方便等是能求心念是念欲觉是思觉此之念觉与闻为由故云方便念觉净也成此念觉故名为得经帖可知言求净者是求法行起行摄法故云求净得随顺等辨释其相身口恭敬是求法行故名敬行以此随顺诸佛求法故云随顺身口敬行成就此行目之为得经帖可知受持净者闻慧成就受持列名下释其相于无量世闻来久也言多闻者所闻广也此言释受下解持义言忆持者非令忘失言不谬者非少错误经言多近就其闻慧方便为言以多近佛故能广受佛所说法生得净者是思慧也此从思慧方便为名此名颠倒若正应言得生净也出世胜报说之为生地前发心愿得彼生名得生净依此愿心起于思慧故从方便以为名耳下释其相言愿得者解前得也上上生胜释前生也初地已上生报转增故云上上言念胜者正是思慧为求胜生思起助道起道思心名为念胜经言集者思心能集助道行也言行净者是修慧也修起名行下释其相求善证者起修始也证在地上今在地前愿求彼证习少欲等起修次也少欲头陀是离着行少欲汉言当相名之头陀胡语此云抖擞此离着行从喻名之如衣抖擞能去尘垢修此十二头陀之行能离贪着故曰抖擞头陀之义广如别章此应具论等者等余集善行也成就多德行修成也经言具足无量功德但帖后句。

　　证净有四牒以举数下广释之得净初地证实名得下释其相言现智者法显于心言决定者心安于法经言离痴帖现智也言离疑悔帖善决定不行净者谓从二地乃至七地修道行也修道离过故曰不行下释其相言修道中辨其位分烦恼不行明修离过无厌足者八地已上无功用行在法流中趣果无间故曰无猒下释其相不乐小乘自分坚也得上悕望胜求深也经言善住帖不乐小深心信者帖上悕望下重分别言悕欲者解前深心决定解信念持彼德释善住也无上佛果名为彼德彼相现心故名念持不随他教十地行德菩萨因道起在自心不由师教名不随他下释其相趣尽道中自正行者无上菩提道中究竟故云尽道亦可尽者是其涅槃道菩提是十地向彼名趣尽道不假他教名自正行下以经帖于佛法中帖趣尽道不随他教帖自正行。

　　第三对中初金刚藏举损以违后解脱月叹益重请前经文初领前所叹举得兼失是故言虽其余乐下简所不叹举损以违于中有三一明乐小闻增疑惑败善之损二长受衰恼失乐之损三我愍下结嘿所以就初句中其余乐小举其人也对前所叹名小为余何处有小而须简之谓此会中小心众生处处有故亦可指彼余处后时乐小众生以之为余今说地法为益此众余处有小何劳简乎良以圣心广被故尔若心广被正应为说何故简之此为简取不欲简去欲使如来以力加被又欲令彼励心听法是故简之下明其损闻难思事多疑惑者于深地法信悟者鲜故曰多生疑惑之别后论自释第二句中言是人者牒举前人长夜受诸无利衰恼正明其损生死昏寝事等如夜轮转无际名之为长由疑惑故失其利乐故云无利众苦备经名受衰恼第三句中我愍此者愍前疑惑乐小众生不得宣说为是故嘿。

　　论中初言领彼叹己述显经中初段之文于所说下解违请文经中三句历别释之先解第三于所说中不见法器增疑惑者解释我愍此等言也谓于所说十地法中不见向前乐小众生有根有欲名不见器以无器故闻增疑惑亦应说言长受衰恼略而不辨是故不说解释是故嘿然言也次释初句于一二过总以标举谓于所说一地法中有疑惑过次释其相正行相违犹豫义者疑妨行也心迷义者惑障解也下彰其过以有疑故败先所修名坏善法以有惑故一向不行名远善法如是显下释第二句衰恼所以以有疑惑为彼因故不受行因是前惑也惑令远善名不受行受行退者是前疑也疑能败善名受行退为此二因故受衰恼。

　　解脱请中文别有三一自宣己心彰欲重请二愿承下正请令说三是故下结请令说就初段中解脱请者经家标举善哉之言释不异上言重请者前已叹人今复叹法故云重请就第二中复分为三一请承力说不思法翻前违中故嘿之言二佛护念下明以佛力令人信解翻前疑惑三菩萨护下明地要胜说必多益翻上衰恼初中何故劝金刚藏承力宣说释言此劝承力说者为明大众承力堪闻善分别者如法说也不思法者名所请地为不思法。

　　第二段中初明十地是佛所护令人信解下问答辨释所以问也所以此法名佛护事所以令人易信者何下对释之善说地事十方诸佛法应护念是故名为佛所护事由佛护念是故令人易信解矣。

　　第三段中初明菩萨同护此地显其要胜智地是证勤行方便阿含行也下问答辨释何故问也地有何义菩萨同护下对释解于中初法次喻后合就前法中最初行者是其因分阿含行也成就法者是其果分所成证也喻中初言初章所摄明本摄末胡章之中悉昙在始故曰初章初章为本明末依本此二顺喻无有书等不入初章返成前二合中地是一切之本合前喻中初章为本行是能得一切佛法合前一切初章所摄上来正请是故下结是佛护念令人信故愿说此义诸佛护下彰请所以。

　　论中依经次第辨释经中三段但释前二末后结请略而不解。

　　解初段中何故复重征问起发前已重请今此更重故云复重下对释之于中三句翻金刚藏违中三句初言示彼疑惑叵避翻上初句多生疑惑疑惑有二一者不定则不须避二者决定则不可避今此且就定者以论故言叵避不说多过不成一切翻前第二长受衰恼云何多过略有四种一者不定疑惑众生不得转之以成信解二已有信者不得成就阿含之行三已成就阿含行者不得入证四已证者不得佛法有此四失故言多过不成一切显前多过以是重下翻前第三故嘿之言。

　　下解第二正请之文经中三段但释后二初段不论解第二中若佛有力能令生信何故众生犹起谤意征问起发下对释通明二定者诸佛不转故犹起谤不定者转故令信解言意如是文中初言有二定者总以标举次列两名作业已竟定招苦果名感报定宿罪熏心今必造恶名作业定此二定故佛力不转下次解释第三段文经中初言菩萨同护今略不释何以故下问答之文今此解之于中初问略而不论但解答文答中初法次喻后合解法解喻后合不释初是阿含成是证者解法说也此前九种证教之中是第四门修成相对修名阿含成名为证书者已下解释喻文书字相者以书记字非正字体故云字相如嘶字下即事指斥此据梵书字者所谓恶阿等音是字体也依如毗昙别有非色非心字法与恶阿等音声全别成实法中即音说字声中屈曲高下长短名为字耳此同成实数者牒经名句是数释显其相名句是其字之数例故称为数如想受等是心之数亦可众字成名成句故称为数说是语者依名字等有所宣谈名之为说初章本者此等皆依嘶昙章也自下第二大众同请上来解脱为众先请虽言众堪未知虚实大众宜须自彰己能成前请辞又为起说显法尊重故下共请就此经中初菩萨众同声请者经家序列请心齐故发声同也。

　　下举请辞依此偈文有五行半外国本中但有五偈第四一偈半是彼一偈余四各一故有五偈此以方言不同故尔就此偈中前四行半叹人以请后一叹法与解脱请大况相似前中初二叹其说者后二偈半叹众堪闻此与前同叹说者中初有五句叹金刚藏自成证力及阿含力下之三句叹金刚藏能令听者入证阿含前五句中初之四句叹成证力念坚一句叹成阿含自分所成一切行德通名为证上受佛教说为阿含此前九种证教之中第八门矣。

　　前四句中上者是总总有宽狭宽则通摄证与阿含斯名为上狭唯就证说之为上妙无垢下证中差别别中有三一真实智内证真慧二者体性起说之解三者是果依前起说妙无垢者是真实智证离妄染名无垢智胜出二乘故云妙智堪无量义是体性也法义无碍堪能了知无量法义所知辩了是故名堪无量义辩余是果也依前二辩起辞起乐故名为果演说美言言能顺情此即是其乐说无碍实义相应语能合理此即是其辞无碍也。

　　念坚净慧是阿含智下三句中初之一句令他入证后之两句令入阿含依前真智开显地实是故能令他人入证依前三中体性及果辨宣地相故令他人入于阿含前中为者为众显地力与净心令他得证证有二种一先已得地为说地法令得佛力二先未得地为说地法令得入地为十力者是得果也为净心者是得地也十地证心离染称净下两句中初之一句依前体性分别地义后之一句依于前果说十地法令人受持前中无碍分别义者谓以法义二无碍智分别地义后中说此十地法者用辞用乐宣说地法令人受持成阿含也念坚净慧入阿含中通而依之。

　　叹听者中初偈大众自叹有根后一偈半自叹有欲就前偈中初有三句正叹有根唯愿一句结请令说前三句中初句摄治后之两句明离诸过前摄治中行门有五相从为四要摄唯二言行五者一定二戒三者是深四是正见五是正意正见一门义有文无论释具有相从四者深与正见合以为一名为正解余三各一故有四也要唯二者初定与戒入阿含行内心离取故名为定形无慢高说之为戒深见正意是入证行深正见者是其解也理解名深法相中解说为正见言正意者是其信也有解有信故能入证下离过中初离是通定能离我戒能离慢深能离妄所少正见能离邪见此众无疑正意所离前句说离后句言无文绮互耳既备前德堪能受说故下结请唯愿说也专意求说故言唯愿。

　　叹乐欲中初偈是喻下半合之喻中正显四种求心初喻求闻次喻求思次喻求修后喻求证随喻遍合具有五种一求法心二所求法三是依法所成之行四是依行所治之病五是求法起行之人言求心者谓求闻思修证心也所求法者闻思修证四种法也所成行者依法所成闻思修证四种行也所治病者闻思修证四种障也言其人者且约大位摄以为四一善趣人求教起闻二习种人求义起思三性种人求行起修四解行人求实入证今对此五以喻显示然此偈中文有绮互前三句中喻求法心及所治病思水食药喻求法心饥渴病等喻所治病准此类后第四句中亦应具有略故不论第四句中喻人及行蜂喻人也依喻行也准此类前前三句中亦应具有略而不辨四句之中通皆喻法水食药蜜是喻法也虽有五事今此文意正显求心喻相如是。

　　合中我等亦如是者大众彰己如彼渴人乃至如蜂言愿闻者合前思也甘露法者合前水食药蜜等也然世甘露凡有四义一除渴如水二遣饥如食三疗病如药四生乐如蜜是故用之况所闻法叹法请中善哉是总叹法为善哉是助辞清净已下义别有三一是所依说依净慧二是体性所说法体三者是果依法所成今言净慧是所依也说胜无垢是体性也余者是果力是果用圆备名具善逝道者是其果体善逝是佛道是菩提言尽说者若具应言尽说十地法令人具十力尽说十地法令具善逝道前句彰具后云尽说文绮互耳。

　　论中依偈次第解释释前自证阿含力中先定其文初偈叹证第二上句叹阿含力次显叹意谓以证力阿含力故能有所说以能起说是故赞叹下随文释先解上字次释证力后解阿含上者牒经上有二总备如前辨谓证阿含是宽总也言又上者重复牒之言谓证者是狭总也别望证中三义说总下释证中有三举数次列三名证心离妄名真实智法义两辩是说德体故名体性此中为叹说德故也辞与乐说依前二起故说为果下释其相真智牒初言无漏者解无垢智胜声闻等解释妙智下以偈帖体牒第二成就释堪下言无量义辩才者还释偈中无量义辩果牒第三字义成者解义相应字有两义一诠表义二者庄严文辞之义今言成者诠表义成滑利胜上字义成者解美妙言滑利解美胜上释妙言辞流泽名为滑利言辞才巧故曰胜上此是庄严文辞义成是故复言字义成就。

　　解阿含中先定其文下举论释受持显说解念坚也谓受诸佛云雨之法为他显说阿含无疑释净慧也如是已下释后三句于中初先结前生后略显请意下广释之先解入证初问次释已入地者令得佛力得佛果也未入地者令得十地得十地也下以经帖为力帖前为净帖后释阿含中先问后解谓以法义二种辩智分别地义用辞乐说为众宣说令众受持成阿含行。

　　第三偈中初结前生后下举偈论释先解总愿愿是总者今此偈中意为求说故名唯愿以之为总专心求法故名唯愿愿有二下解释余别别文有四一就总开别二列两名三对行立障四翻障显治唯愿有二是初段也一求阿含二求正证第二段也有二妄下是第三段对行立障于中先明阿含行障有二举数我慢惑情故云妄想妨求正教故曰不堪我慢列名内取名我外仪不恭说以为慢以我慢故于法法师不恭敬者释以显过以见我故于法不恭以有慢故于师不敬通则我慢并于人法不能恭敬复有二下明证行障有二举数见疑惑情故云妄想妨于正证故曰不堪见疑列名次释其相于法妄取名颠倒见闻深疑惑名不思处不生信也下别解释所离妄字谓妄想者指斥妄体迷理执相故云妄想妄通见疑障应有三何故前言有二妄想不堪得证释言妄是见中同使摄入见中故得说二云何名同妄是心想见等三倒依此三故起八倒心说之为见摄本从末名见中同微细随逐名之为使上来第三对行立障自下第四翻障显治先对前二显阿含行有二堪闻总以标举定戒列名下释其相定离取执故曰心调持戒顺法名住威仪明证行中有二堪证总以标举见意列名次释其相言正见者举偈文中所少正见善思义者正思生死涅槃之义离倒见也正意举经得欢喜者以有正信能离疑恼故得欢喜下别解释经中深义对治前妄深观理如故云细意善思惟矣。

　　第四偈中初先生起下举论释于中初先总约四喻明众求心摄受四法何等四下别约四喻明所受法前中初言此四喻者牒前喻中四种思心喻四义门约喻显法喻明大众四种欲心能通四义来入心中故名四欲为四义门示现正受彼所说者明立喻意大众何故立此四喻为示自己有四乐欲堪能正受彼金刚藏所说四义就后别中先问列名何等问也何等是其所受四义下列其名受持闻慧受教法也助力思慧思量法义助修慧力远离修慧远离诸障安乐证智证法怿神此义已下问答辨释先问起发下释其相解闻慧中先广其喻如水不嚼随得而饮辨其喻相水喻教法不嚼之义喻不假思饮喻受教下约显法如是闻慧是总合也初闻受等是别合也初闻即受合水不嚼随闻受者合随得饮释思慧中先广其喻如食咀嚼身力助成辨其喻相食喻法义嚼喻思量身力助成喻资修慧此依胡语顺此应言助成身力下约显法如是思慧是总合也嚼所闻等是别合也嚼所闻法合如咀嚼智力助成合身力助此亦依于外国人语顺此应言助成智力修能除障名为智力由思起彼故曰助成解修慧中亦先广喻如服良药喻闻思慧摄取法义药行除病正喻修慧下合显法法同前喻故曰如是具闻思慧随顺正义合前服药闻思二慧顺法听受思量分别名随正义何故明此闻思是解修慧是行行依解生是故明之如法修行合药行也离恼习患合除病也断除正使名离烦恼残气亦尽名离习患有障皆遣故云一切就明证中亦先广喻言如蜜者喻证法也言众蜂者喻贤圣也言所依者喻其证法是圣所依言乐行者喻彼证行寂止乐也言住处者喻彼证法证行住处前言依者对人以辨此言处者望行以说下约显法如是闻思修慧果者此举证法合前蜜也证智从于三慧而生故名证智为闻等果圣合前蜂言所依者合前所依言其处者合前住处现味爱等合前乐行理显在心名为现法甘神至道故曰爱味纳法怿神名受乐行。

　　释叹法中初结前生后下举偈论释。

　　论中先释初总善哉善哉牒经所说具者备下三义故云具足具故名善然此文意正叹说地以为善哉但说胜地要依净慧又复能成十力等果方名为善故摄此三通名善哉下释余别于中初先牒总开别次列三名言所依者所说地法依于净慧言体性者所叹法体果者依法所成佛果下广释之所依牒初谓净慧者举偈对显体牒前门谓说诸地未曾说者解经说也此十地法余契经中所未宣说今此说之名说诸地未曾说法胜地牒经地校量胜释显其相诸地渐增名校量胜无垢牒经说不违义顺解无垢违义说下返明无垢有三举数下列其名言倒说者违法过也下二违人谤如来者上违圣师言诳闻者下违弟子果牒前门下释其相十力果用菩提果体佛解善逝菩提释道尽说之言略不解释下彰嘿意以起后请如是请已犹故不说彰其嘿也何故已下征其嘿意明待请也佛未加请故云不满。

　　佛加请者上来虽复菩萨众请牵感犹微显法未极故次佛请又菩萨请显法未胜故须佛请于中初先牒前举后释待请意后随文释前中初言此菩萨者此金刚藏前上首者牒解脱请次大众者牒前众请此牒前也言复待者待后佛请此举后也言法王者佛于诸法得胜自在故名法王言加请者上力被下说以为加因加劝说目之为请即加是请故言加请然此经中文别有四一加非请谓前释迦金刚藏佛加被是也二请非加谓菩萨请三亦加亦请即此诸佛加请是也四非加非请谓余文也此处明加与前加分明加何别别有五种一能加佛异二所加不同三加业有殊四加相不等五加请分差能加异者前加分中唯是十方金刚佛加今此则通何故得知知有两义一准文验求前加分中说言十方金刚佛加今此直言十方佛加不言刚藏明知此通二准此类余得知此通此卢舍那非金刚藏而得放光加于十方诸说法者彼十方佛虽复非是金刚藏何为不得放光加此何故如是前者为欲寄人表法故须同号今不表法有佛斯加前何所表表金刚藏所入法门云何表法能加诸佛悉名金刚即知所入是金刚法何故须表为令众知于法渴仰后为说故今此何故不为表法前本分中已说地名大众同知何须更表诸佛同加显法增敬其义不殊一切加耳所加异者能说之人前后俱加听法之众唯此与力通则易知别须料简何故加分不加听者以金刚藏前未简众拒请不说故不加之上来请中简众不堪违请不说今若不加说则无由故此加之又解脱月前于请中言佛加故令人信解请以为说今若不加前言则虚彼金刚藏何由肯说为成彼请故加听者言加业者谓身口意身之与口加分及此两处齐通意则不尔前有此无通则可解不通须释何故如是理实齐通略故不论何故略者前加分中正为与力意是力本是故须明今此加者非主与力正为请说意无请相故阙不论又复此处为同化主化主此处唯身口故余佛皆然化主阙意后当更论言加相者前加分中口出音声申手摩顶今此放光出声为加何故不同圣者善巧差别为化增物新敬理宜不一等为别化何不彼处放光出声而为加乎然十方佛为欲同此卢舍那佛故于此中声光加被卢舍那佛何不此中口劝手摩令彼同乎释言不得卢舍那佛与金刚藏同在一会口劝手摩非显奇异不显法重故不为之加请分者前直是加今加即请所以尔者前为与力所以是加而未违请言已不说是故不请今加请者以金刚藏前违不说今此加被正为使说故加即请总相虽然于中义分亦有差别别相云何分别有二一就能加身口分别光明之身是加非请所出音声是加是请以其音声劝说故尔二就所加说听分别若望说者是加是请望其听者加而非请亦可加被为成于请不请于彼。

　　上来至此牒前举后自下问答料简待意何故问也演说地法本为菩萨菩萨已请何故不说待佛请乎下答为令诸佛加请增长大众敬重法故。

　　经曰已下文别有二初明身加后明口加声依光故身加经中文别有五一释迦放光普照十方二十方诸佛放光照此三此大众寻光见彼四彼大众寻光见此五光台说偈应属口加何故在此然所出声口加所摄今此正取能发声业判属身矣前中先明放光之人第二明其发光之所第三明其光相差别人谓释迦释迦是姓此翻名能牟尼是字此翻名满故杂心云身口意满故曰牟尼今因此文料简人语人言在天名卢舍那若在人中名曰释迦此言定谬前道场会在于人中彰卢舍那今此天中亦言释迦是则不可人天定分人又说言释迦是应卢舍那是真此亦不然随物所见莫不是应据实而论无不是真如华严经名号品中诸佛名字一四天下凡有一万百亿四天各别齐然一切世界类亦同尔释迦卢舍各是随物万中一号何可以二偏是真应人复说言大乘之中名卢舍那小乘释迦斥当一边非尽道理今此经中说言释迦云何属小然小乘中但云释迦不说卢舍名曰斥当何故然者释据种姓小乘所见卢舍那就德非小所知是故不论卢舍那者翻名净满净满是德放毫光者是其第二发光之所何故此放然佛一相备起多用何可定责又佛照诸得位菩萨多用毫光今照十方诸说法人是得位者故从此发放力明下明其所放光相差别于中略以五门分别一定其文二八业分别三二身分别四八业二身相对分别五以业配身言定文者就初释迦所放光中句别有八一放力光二阿僧祇光以为眷属三普照十方还住本处四恶道休息五魔宫不现六悉照十方示现佛力七遍照十方诸说法者及菩萨众八成高台言八业者始从觉业乃至请业前八句中初之七句即前七业第五段文光台说偈为第八业前段之中第八句者何不名业业是作用光台凝住是故非业第二段文十方放光何不名业相同初段故非别论第三第四彼此相见何故非业若取光照能使见义说为第七示现之业第三第四直明大众因光相见故非别业言二身者一流星身二是日身就初段中第三第六及第七句光照十方往来光体为流星身第八句者是其日身余之四句是光势力非光体故不说为身第二段者义同前判彼此相见亦非光体所以不论第五段者日身作用更无别义故不说身言业与身相对辨者于中略以四句分别相则显现第一句者业而非身所谓觉因伏止请业第二句者身而非业所谓空中成大光台第三句者亦身亦业所谓卷舒及与敬示作用是业往来光体即名为身第四句者非身非业所谓彼此二众相见言以八业配二身者就八业中卷舒敬示此之三种流星身业第八请业是日身业觉因伏止通二身业。

　　论中有二一释经中第一第二及第五段二一切处下解释第三第四段文前中有三一料简释迦同请所以第二料简声光异常三分文解释就初段中先问后解何故如来放光同请是其问也此问释迦同请所以释迦同请有何矛楯为此征问前加分中身口不同至此方同故为斯问释迦如来何故放光同余佛请现通是总放光同请此二是别放光是身同请是口以何义故就口征问身不如是身加亦同略不言耳有何所以但言同请不言同加今此文中宗为成请故问请也是如来下对问辨释释意如何由前不同身口不具今为具故身口宜同释意虽然难犹未遣等为具加何不前具今乃具乎此如后释为留身口此中起发故此具之文中初言是如来者是释迦也前意加者前金刚藏入三昧时承佛威神卢舍那佛尔时与力名为意加未身口加异余佛者异余十方金刚藏佛是故今欲具身口者是前未具异余佛故今为具加身口宜同问曰何故向前问中就请征问今此答中就加以答以此文中宗为明请故就请问为以身口类同前意故就加答前意是加身口同彼故云加也又复请义局在于口加通身口故就加答问曰向前意业加时为力不足为相不具更须身口释曰力足加相不备起敬义缺故此具足问曰若为同余佛故身口须具前意加时何不即具至此方为释言此是圣者善巧一种三业两处起发前以意加起发十方金刚藏佛加今为发起诸佛加请故留身口在此起发问曰向前三业备加今复为之竟有何妨释言不得前者若用常身口加不显法重若为放光说偈加被今则无宜用之起发是故不重问曰等是三业起发何故先意身口在此释有两义一强弱分别彼前加者专为与力今此加者为显法重以增众敬意与力强是故先为身口外相显法尊重起敬义强故留在此二本末分别意是本故所以先加身口是末所以在后问曰若意是根本故先为加者前加分中何不如是先明口加释言前意理实先加但彼乘于显加所为即便劝说故先明口第二段中先问后释何故不以常身口加此初问也何不用彼随化所见泛常身口以为加被乃用声光而为加乎下对释之为重法者释非常意不轻自者显重法相若自不轻云何重法由现胜通彰己德重名不自轻重德之人为法加被法宁不重问曰若此声光加被便显法者前加分中口劝手摩岂为轻法释言前虽不用声光而十方佛去此极远而能口劝申手遥摩亦显己力彰法重矣问曰若彼申手遥摩得显法重今此诸佛何不还尔释言诸佛今于此处为同化主卢舍那故不得类上问此化主何故不以口劝手摩令彼同己此如前释欲别为化增物新敬又此化主同在会中口劝手摩非显奇异是故不得口劝手摩又问若此要同化主不异加者经初化主唯以意加不用身口前金刚佛何故不同释言彼为身口表法诸佛以用身口加故人皆知是金刚藏佛即知所为是金刚法为表法故不可全同第三文中初列业身以为章门后依门释先解八业业是用也八业之中皆初列名次辨后帖言觉业者光能助益言因业者光能出生卷舒业者光能修促卷入常者释迦如来常光一寻卷入此也还住本者为化悉周方还本处今结集者为欲卷舒相对而辨故此明之言止业者显光利益言降伏者明光势力言敬业者显光摄益言显如来不思力者佛现己力令他敬也言示现者明光显照言请业者光能起发释二身中言流星者就喻以名往来业中业之体也往他方者辨释其相何故此身不以经帖以初二段八句文中第三第六及第七句皆往十方文不一处不可别举又此文者八业之中先已举竟故今不举言日身者是前两段第八句中光台体也就喻名之处空辨相如经下帖何故举经此文唯一易可标举又前业中未曾举故今须举帖一切处下论中第二解彼经中第三第四彼此相见言一切处一时照者举前显后以前第七示现业中于一切处一时照故众相见闻如是已下正明因光众相见闻准此验前非直相见亦得相闻略不具论由佛光力故使十方见闻无碍是名下结。

　　就口加中初问起发。

　　经中依此有六偈半外国经本唯有六偈初有偈半是彼一偈余五各一方言异故就此偈中四门分别一教请分别前五偈半是其请说后之一偈是其教说请彰法胜令人重敬教显说真使众深信信相云何令众咸知如来教说言虽寄传金刚藏口皆是佛教语必可信。

　　二加请分别别就初段五偈半中初三偈半亦加亦请与力称加劝说名请所言请者前两偈半对彼说者劝说名请其次一偈彰彼听者得力堪闻为成其请非请于彼以是义故前三偈半亦加亦请后之二偈举法利益为成其请不名为加以非人故。

　　三所叹分别还就初段五偈半中前二偈半一向叹人后之两偈一向叹法第三一偈人法双叹为明众堪是叹人也即显地法闻持利益是叹法也与上同矣。

　　四随文辨释初两偈半叹说者中前一偈半诸佛作加后之一偈显加所为前中文义重别有四一者作加二天人上三者诸佛四无等等乃至法生此之四重次第相释然此乃是义之次第非文次第意为作加以加为始加者是谁谓天人上谁得为上所谓诸佛佛有何义而得为上谓具四种法王义也何者四义一自在胜不为他屈二者力胜能摧伏他三眷属胜辅弼豪强四种姓胜籍胄尊高初无等等功德如空是自在胜无等等者是慧解脱功德如空是心解脱力无畏等是力胜也十力力体无畏神通是其力用用四无畏摧伏外道用胜神通破坏魔怨如佛初成神力降魔今言十力无畏等者举力无畏等取神通无量众首是眷属胜佛多众中为上首也释迦法生是种姓胜如来应身释姓中生真身从于如法中出。

　　加所为中初劝承力明其加相与加分中口加相同下为开等明加所为与前加分加所为同初言为开法王藏者总明所为此乃顺于外国人语若顺此方应言法王为开藏也故下论中还依此言诸佛法王为开法藏是故作加藏者是其字义两藏诸地上等显前义藏分别地义显前字藏。

　　第三偈中义有两兼一是叹人明其听者得力堪闻此即成上解脱月请解脱前言佛力加故令人信解故今加被令人堪闻成彼请也二是叹法法益有三谓闻时益修行时益转生时益此偈明法闻时益也益相云何谓佛加被令人堪闻若尔便是叹佛利益何关叹法释言从本故言叹法其义云何若法非胜诸佛终不为法与加以法胜故诸佛为法加人堪闻佛加堪闻还由法胜是故就本名叹法益。

　　其次一偈明修时益修益有二谓因与果诸地无垢渐次满足是其因也证心离染名净无垢教行渐成名渐次满余是果也十力果用修会名证菩提果体克就云成。

　　次下一偈转生时益由法胜资现闻信者转生余道亦常得闻偈中上半明得闻处下半彰其闻之分齐处谓龙界及长寿天就此难处彰得闻经显非难处一切尽闻言虽在者谓生难处而得闻经辨失兼得故云虽在言大海者此文不足准下论释应言大海龙世界中以偈迮故不具论之龙宫有经故就此处以彰得闻劫尽火中其言颠倒而复不足若正应言火劫尽中若具应言火劫尽时在光音中亦以偈迮略不具论光音是其第二禅天彼免火灾故得闻经然灾有三谓火水风火灾最下尽于初禅水灾为次及第二禅风灾为极及第三禅此三灾时随可免处皆得闻经但今偈迮就下言耳若具应言火劫尽时光音等中水劫尽时净天等中风劫尽时在于福受福生等中皆得闻经故下论言光音天等所谓等于净天等也问曰色界云何得闻长寿诸天曾从佛闻为之说故问曰无色为得闻不菩萨在彼理实应闻但今随相彼无形色绝于听受不彰闻也决定无疑必得闻者十信已上于地无疑名决定信彼定闻经故云必得。

　　第六一偈教依三渐宣说地法观证修行是三渐次始心简择名之为观得实云证证心清净缘起成德说为修行如金清净为庄严具此三不顿故云渐次诸地胜道是观渐次入住展转是证渐次无量行境是修渐次第三渐次而演说者教金刚藏于向观等渐次说也观中诸地举其位分智者所谓闻思修等三慧智也渐增名胜虚通曰道此举观体略无渐相以第三句渐次之言对之方显第二句中入是证始住是证次展转是终此初中后是渐次相无量行者真识之心随熏成德广而难计名无量行行门各异名行境界此举修体亦无渐相对第三句渐相方显。

　　十地义记卷第二末

　　下以论解前两偈半一处释之于中初先明其加相次显加意后释其文。

　　明加相中是初二偈牒举经文依此经文有两偈半外国经本唯是两偈今依胡本故云二偈显能加者是前偈中诸佛无等乃至天人加所为者是后偈中为开已下三句之文言此二者双牒前二加示现者此文是倒若正应言示现加也前偈之中云言作加后偈之中劝承佛力正是作加举能举为为示作加名示现加。

　　次显加意先问后释何义问也义是所以前加分中诸佛已为说地故加今以何义重复为加下对释之释意云何为显法胜令金刚说是故为加文中道言请非尊者法非殊胜圣者不说是返言耳若正应言请是尊者法是殊胜圣者宣说此明请人非佛尊者不显法胜圣金刚藏不肯宣说良以请人是佛尊者显法殊胜令众重敬故金刚藏方肯宣说问曰向问加之所以今正应言加非尊者圣者不说今何故言请非尊者释言此加为成其请是故问加就请以答问曰若此为成请者何不直请乃为加乎释言不加则不成请所以为加是义云何若佛不加无由得显说者堪说为显堪说是故须加。

　　下依文释前一偈半一处释之就中初先依文正解作加总下总别分别文相如何偈有四重广如上辨今释后三初一作加略不论之解天人中云何初偈显能加者征问起发偈言已下举偈对显解诸佛中何者天上征前起后谓诸佛下举偈对显下释无等乃至法王文别有四一征前显后此何义者是征前也问此诸佛有何德义为天人上法王义者是显后也以有王义故得为上二征总开别云何知者是征总也具四义者是开别也三随别列名谓自在等借世人王四种之义以显佛德自在胜者不为他制言力胜者力能摧他眷属胜者辅弼豪强种姓胜者籍胄尊高四何者下随名解释解自在中初辨其相云何知下就文以显何故已下重复分别前中初先征问起发于烦恼等对问辨释释中有二第一对障以明自在于烦恼等是自在处二障之义广如别章此应具论今此所辨五住性结为烦恼障能染心故事中无知名为智障能障一切差别智故得解脱者是自在德断烦恼障心得解脱断除智障慧得解脱言自在者自在名我障碍既除进任由己故曰自在第二就人以明自在彼者彼前诸佛法王于此处者于前烦恼智障处也心智无碍就人明前解脱义也心无碍者离烦恼障心解脱也智无碍者远离智障慧解脱也随意所受无上乐者就人明前自在义也羁碍则苦出缠为乐乐之穷极名无上乐障碍既除乐随心取故曰随意以随意故名为自在上来辨相次就文显此云何知征前起后偈言已下举经对显无等举经谓一切智是慧解脱经论不定或时宣说第一义智以为一切世谛之智名一切种今此文中第一义智名心解脱世谛之智名一切智与地持同以知一切差别法故下明心脱复如举经前已明智今更显心故称为复心体无垢净若虚空故名如空下释其相世法不染明离爱也无明习灭明除痴也痴爱俱亡名心解脱问曰经说断痴慧明灭爱心脱今此何故除痴除爱同为心脱释言二脱义有两种一以缘中无染之心为心解脱照理之智为慧解脱斯则心脱断除见爱慧脱灭痴二以真识出离尘染说为心脱事中照用为慧解脱此则心脱离痴离爱慧解脱者除事无知余经所说就彼初门是故说言断痴慧明灭爱心脱此就后门故离事中无知闇障为慧解脱除断痴爱为心解脱有难解者下重分别无等牒经佛比余生彼非等者彰其过下等者牒经此彼等者明其上齐谓此释迦比余诸佛真体不殊故云身等何故已下问答料简何故不但说其无等而复云等示等觉者示佛等于诸佛正觉以诸贤圣望于下地皆名无等未必上齐故须明等显上齐也解力胜中初问答辨相云何知下就文以显前中先问具十力下对问辨释具十力者是其力体能伏邪下是其力用用有二种一是无畏能伏外道二是神通能摧众魔如佛初成以胜神通降众魔等能伏邪智是初用也坏魔怨者是后用也下就文显此云何知征前起后偈言已下举经对显言十力者帖前具力言无畏者帖伏邪智下言等者等取神通帖坏魔怨解眷属中初问答辨相此云何下就文以显彼菩萨下重复分别前中初问具摄菩萨声闻众者对问辨释谓佛摄彼菩萨声闻以为眷属两众齐摄是故云具下就文显此云何知征前起后偈言已下举经对显下重分别言彼菩萨是初众者是其经初所列众也无量举经阿僧祇者依华严经无量僧祗各是一数今以僧祇解释无量借名显矣解种姓中还初辨相先问后答云何知下就文以显下重分别先解释迦何故唯叹此佛种者诸佛种姓各别不同今此偈中偏言释姓何故不举余佛种姓以现见者以其释迦此土现见是故偏举余不现见故隐不论下释法生复法为家非但生者佛有法身法家中生非唯生身父母家出如法住者出其法家谓在真如法中住也亦可诸佛依法而住故曰如法上来释文。

　　自下第二分定总别于中先辨总别之相后随文释此初偈中义别四重备如上辨一者作加二天人上三者诸佛四法王四义此四相对有三总别作加为总余三为别是第一对除却作加天人为总余二为别是第二对废却天人诸佛为总法王四义以之为别是第三对具应如是但今论家明前两对第三一对略不具辨下次释文文中先明初对总别加是总者彰总异别此初偈意正为作加故说为总加有二下彰别异总先举二数下辨其相身加列名彼天人上是佛如来相好之形故说为身就身辨加故曰身加作加之中备此身加是以言具依法身者释显其相诸佛色身为功德法之所依止故名法身就身辨加故说为依果加列名诸佛无等乃至法生是佛果德故名为果具加同前证佛果者释显其相依前报身修成佛德名证佛果此二句中以后类前齐应言依略不云耳问曰何故天人上者说之为身佛及四义说为果乎通释义齐但今就化天人上报未成佛时相好已具非得佛时方始有故不名为果佛及四义依彼身上方便修成故说为果释姓亦非证果始有从多名果下以天人对彼诸佛法王四义以辨总别言天人上亦总别者望彼作加说之为别为成加故望佛四义说以为总言余别者佛及四义人法虽异对天人故通说为别。

　　释所为中初先问答略显其相云何所为是其问也下答显相此菩萨者是所加人金刚藏也彼诸佛下明能加佛为法加也诸佛法王释显偈中法王言也开法藏者释显偈中为开藏也所言义者释显偈中诸地上行分别地义言故加者即是偈中劝承力也下举偈论释于中先解下之两句初之一句回在后释第二一句略而不解偈前显故前中初言叹藏有二略举其数就所开藏明其诸地上妙行等名之为叹叹中随别诠旨分二次列其名义藏地体字藏地教下释其相解义藏中先问起发偈言已下举经对问行者已下次第辨释行谓助者是三道中助道行也妙谓智者是证道也上谓神力不住道也染净无碍故云神力如是显下结前三行深结前助助能穷实故说为深妙结前证胜结不住释字藏中初问起发偈言已下举偈对问下释其相分别牒经说十差者解分别义十地之中行相殊分故曰差别口音宣唱名之为说此偈已下解释初句此偈何故显承佛力征问如来劝承之意下释其相或有众生生轻慢者众生起慢不定名或疑佛不及金刚藏故名为轻慢言自不能请他说者彰轻慢相诸佛同请金刚藏说似自不能为遮此者为遮众生轻慢意故劝承力也。

　　叹法益中初结前生后对文指斥标列其名如是请已是结前也上加令说名之为请次显已下是生后也于中已下对文指也闻时已下是列名也闻时益者以法胜故佛加得闻此之得闻是法利益修行益者依法修行能有所成彰法利益非是就人得果名益转生益者转此身已生余道中亦得闻经即以得闻为法利益三中修行就证辨益闻及转生就教彰益然彼修行所成为益闻及转生指文为益下举经文次第解之。

　　解闻益中初问起发下举偈论释闻持牒经佛力加者由佛加故令菩萨闻是名下结。

　　修行益中初问起发下举偈论释渐次满者解第二句因修成地故名为满满之不顿称曰渐次言十地者解初句中诸地言也无垢之言略不解释此前成因下明得果自得十力是其果用得犹证也契之在已故云自得成菩提者是其果体成犹得矣然此偈中十力云得菩提说成文绮互耳是名下结。

　　转生益中初问起发下举偈论释解初半中有略有广善恶道难必得闻经是其略也龙为恶道是畜生难光音天等以为善道长寿天难虽在此难必得闻经龙世界下是其广也龙世界者解大海也言长寿者是长寿龙龙宫有经故偏举之言亦闻者当闻类现是故言亦下解善道言虽在者色界难处犹得闻经失而兼得故云虽在光音等者举光音天等余三禅四禅天也三灾起时二禅免火三禅免水四禅免风故随所在皆得闻经释后半中初先疑问答相不普后为定问推之在信文相可知如是显下释佛教说初先结前牒上举后对文指斥以为起发如是请已是结前也上言分别是牒上也说有三渐是举后也。

　　第六偈教是指斥也下举偈论释先解偈文如是教下释其偈意前中先解第一第二及第四句此三同明渐次法体故一处释何者三渐征问起发观证修行列其名字观谓观解依解得法说之为证依法成德名为修行此三位别解行名观故上说为观分时中初地名证故上说为证始终等二地已上名为修行故上说为修始终等若随地别一一地中初入名观住地名证地满名修据实此三各有渐次皆通始终今此所辨据第三门是故三种皆有渐次第一已下对文指斥谓向三句皆是说于渐次法体诸地胜下随文解释先解初句明观渐次诸地胜道牒举经文言谓十地胜智道者斥其观体说此十地若观若依能生地者彰其渐义初入名观正住名依地中满足能起后地故曰能生此三皆是观中渐次入者已下释第二句明证渐次于中亦有初中后别入者入地是证之始住者未转是证之次当分自成未能入后故言未转转者地地转所住处是证之终地中满足进入后地名转住处行者已下释第四句明修渐次于中亦有初中后别行者举经入住转成释行渐也行依证起故约证中入住展转三时次第以显行渐境者举经此行种种异行境者明向行中德别无量故云种种分齐差殊名异行境渐者已下释第三句明渐次相渐者举经次第指斥观证修行各别渐成故云次第说者举经言授与者依渐而说授与众生。

　　上来释偈如是教下释教所以先问后解如是教说何义故者依外国语顺此应言以何义故如是教说是教异上菩萨启请是故须问言因如来生后信者生下广中大众信也言虽寄传金刚藏口皆是佛教是故可信。

　　观察已下是请分中第二大段示言分齐令众正知就此经中初集经者明金刚藏将说之相并显说意后正明其所说偈辞就前文中初示说相观察表说内心照察名之为观亦可目眄说之为观显己无偏故观十方下明说意说意有二一令众悦二生众信敬令大众重增踊悦是初意也悦者是喜悦盛名踊前金刚藏酬解脱月初请之时已令众悦今复使悦故名为重过前曰增前何故悦前悦有二一金刚藏说偈自显有智堪说拂遣大众何因之疑二说偈彰己不畏此众不堪听闻拂去大众何缘之疑是故欢悦此亦有二一说前五偈彰实出言唯深是乐所以欢悦二说后五偈许为宣示得闻在今是以欢悦深生正信是第二意由说此偈知实出言说但在因不惑所说故名正信。

　　下举偈辞依此有其十一行半外国本中其唯十偈初一行半是彼一偈次有两行复是一偈余八各一通合有十增减多少方别故尔就此文中初六偈半明其义大后五说大今就此二四句各别一定其名二辨体相三明可说不可说义四随文解释。

　　义大悦者当法立称正名义大所以名义深故称大言踊悦者约就所生以立其名彰此义大能生众喜故云踊悦言说大者当教立称正名为说大则从于所诠为目以说深义故名说大踊悦同前。

　　名字可尔体相云何今此地经宗要有四一是言教二是可说教道之行三是可显证道之行四是证道可表地法就此四中初之两门合为说大以行依言成言依行发故合为说后之二种合为义大以证依法成法由证显故合为义体相如是。

　　所言可说不可说者先就义论次就说辨后就义说相对分别然彼义大亦有可说不可说义相状如何释有五义第一可以总相玄标名为可说故金刚藏以前五偈显示义大不可以说相指斥示人名不可说是故得云言说不及如空鸟迹风画处等可以玄谈名为可说不可即相指以示人名不可说此亦如是第二可以拂相显示名为可说不可相论名不可说何故如是地法是其离名相法还道地法不可说闻言当彼法名为说地若言地实可说可闻言乖彼法则不名说第三可以况诠显示名为可说故下以彼因分显之不可直诠名不可说第四可以自体真法互相显现名为可说如此文中以彼佛德类显地实又上文中云此地法是谁境界是智境界此亦以其自体真智显示真法故名可说不可以彼情相显之名不可说第五情实相对分别就情望真情外有真可以谈论名为可说据真望情真外无情用何起名而得说真是以无说此五同就义大以论说大如何就说大中亦有可说不可说义起修在缘可以就缘即相显示名为可说修中之实性出名言名不可说故弥勒云种姓粗相我已略说诸余实义唯佛知也次就二大相对而辨说大之法一向可说义大之体一向叵说此乃就彼修证时语证义之时证外无名用何诠表是故无说说大据修修未证如行外犹有名相可得用之显修名为可说。

　　下次释文文中分二依此经本初六偈半明其义大后五说大就义大中复分为二初三偈半显其佛法微妙离相下有三偈举彼佛法显地出言今为明地何须显彼佛法微妙以地在因辨深义隐佛法在果彰深义显故明佛法显地深微因之与果高下天殊云何相显然此虽复随人高下法体不别其犹虚空结尺分十十即是空地法像此故得相显前佛法中初一偈半直彰法微后之两偈出微体相谓二涅槃就明微中重别有四一者是微二难知圣道三非分别乃至难得四无垢浊乃至不生此等次第因前起后以后成前微者是总微犹深也何故名微微者所谓难知圣道此是微相故以斯言成前微义是义云何人多释言难知叵说圣道难证论释不尔依下论文难知之中即具二种难证难说明审难知非唯难说又复论文解释说微结言圣道名为甚微故知圣道非唯难证当知俱通然彼难知正显微相圣道是其微之法体未欲辨体举以就之明难知也彼道难说及难证得故曰难知难证难说相犹未显非分别下转复释成非别离念彰说难知言难得者明证难知非分别者出过世人分别境界以行深故言离念者自体无念以无缘故以非分别而复离念是故难说亦可此微不同阴等所分别法名非分别言离念者不同取情言难得者难可证得难得犹隐无浊已下转以释成于中有四初无垢浊观解清净二智行处行证契真所言智者是诸佛也复言智者是佛智也言行处者佛智行于第一义处三自性灭体性清净净非始有是故名常四不灭不生德用自在用兴法界名为不灭妙寂离相称曰不生上虽言微微体未出。

　　故下两偈出微体相谓同不同二涅槃也初有两句是其同相后一偈半是不同相初同相中自体空者明智体空有不二下显其空相言其有者空非断灭言不二者空非智外言不尽者空非灭智不同涅槃有其二种一何处脱谓离诸趣趣谓六道超绝名离二云何脱出其德体就中有五一观解入如所谓等同涅槃相也此观涅槃如相一味世法同尔故云等同二对治离障治必阶渐非定姓终故言非初亦非中后此论其果净在穷终不得说言非初中后今乃据果返谈昔因因时不顿是故说言非初中后下三明其体德圆备所谓般若法身解脱非言辞说是其波若不同二乘从声得悟故云非说出过三世是其法身常故出矣其相如空是其解脱自体无碍非缚得脱故曰如空。

　　定灭已下举前佛法显地离言于中三偈初偈举前二种涅槃以类地法次一正明地难说闻后一以喻况难说闻前中初半牒前佛法寂灭出言下半显地难说难闻定者牒前同相涅槃灭牒不同此二皆是如来证知名佛所行言说不及牒前微难乃至不生深微义也地同彼法故曰如是以同彼故非可陈听名难说闻。

　　第二偈中上半明其难之所以下半正显难说难闻前中初句对前显出言离念者不同思慧离心道者不同第四报生识智上违请中明出四心今此何故无闻及修释言四中前二是解后二是行就解之中闻劣思胜行中修劣识智是胜今此文中就胜彰出劣不待言以偈迮故不具论之下第二句就胜彰妙起佛境者如是藏法是佛境界观佛境界而起地智是故名为智起佛境下半偈中非阴界等举对返显明法难说以不同于阴等可说明知难言阴界入等如上分别彼是名相可以言论地法不同故不可说心意不及彰法难闻心谓耳识意是意识耳识绝听意断思量何易可闻。

　　第三偈中上半为喻后半是合鸟足喻说鸟迹喻彼差别十地空喻证体空为迹处故难可见平等证体说为十故十难说闻故曰如是后之五偈解释之际别当分处。

　　论中有二一释经家所辨说相及解说意第二踊悦有二已下分文解释前中先解观察说相何故问也问意有二一问观察二问观十方此义云何前嘿待请请相既备正应即说何故观察又观一方观相便足何劳具观下别释之示无我慢释答初问何者是慢云何示无前佛菩萨相与同请若当不说即是我慢自高难劝观察现说显己非慢名曰示无亦可自高不顾众生名之为慢观察诱接称曰示无无偏心者释答后问为显十方等为无偏故须具观欲令已下解释说意于中有二一总举经文略述说意欲令大众增悦生信是举经也是故说者略述经家明说意也二示说下解释其文先解生信后释踊悦何故经中先明增悦后明生信论先解信后释悦乎增悦正是说偈之意为就悦中开判偈文故回后释示说正地乃至堪受解生信也示谓显示显后五偈说大之法名为示说显前义大名示正地以前十偈示说正地故增闻者正信之心堪受义也踊悦牒经心不浊者谓众闻地深妙殊胜欢喜踊悦爱乐摄受无不欲浊故称不浊以无浊故名曰心清。

　　悦有二下解释偈文先举二数次列两名并解二种踊悦所以义大列名为得义者是悦所以说大列名因此说大能得义者是悦所以由说得义是故生悦下随文释。

　　解义大中文别有五初言前五显义大者指斥其文二云何义下总解义大三何者深下随文广释四此中深故示义大下总结义大五何故我复说此已下论主义取金刚藏意彰说所为为诫大众令离五过前二可知第三广中先问后释何者深义是其问也偈言已下随文广释初之偈半明道深微一处论之于中先解微是总下总别分别前中依偈义别四重备如上辨初之三重一处解之无浊已下第四重法在后别论解前三中先举偈文下以论释论中初有二问两答显其偈意云何微下正解偈文意有何隐而须显乎然此偈中意为显地而说佛法言与意乖故须就言以会其意二问答中初一问答正显偈意后一问答引说证成此依何义是其初问依犹为也亦曰据也此说佛法依为何义下答依地菩萨十地用智为体名为智地虽说佛法宗为显此名依智地云何知依是第二问征前起后寻其言相但说佛法云何得知依于智地下答证成上来依地举前类后前本分中略说十地及其请中亦请十地以彼类此明今依地后复所说亦依地者举后类前下广说中亦说十地明此依地第四偈言智起佛境即就此文举以证成此十偈中第四偈言智起佛境明知此中说依智地上来显意下解偈文经有三重次第释之解初重中微者牒经云何微问偈言已下举别显成第二重中先解难知后释圣道解难知中初二问答正解难知是故已下结别成总就正解中初一问答明说难知文相易解后一问答明证难知复云何难是其问也前已释竟今此重征是以言复下答明难大圣道者举圣显难人谓此言已解圣道圣道之言在后别释今举圣道显难知中难证义也以是大圣所行之道非余能会故难证知大圣是佛辨圣成难圣是佛故其道难证上来正解是故已下结别成总以总微中开出是难故就难知结成总微下解圣道先释后结道是因者返举昔因不欲明因果从因来是故举之此言与下非初中后前中后取其言相似果无先后返举昔因是故说言前中后取此亦如是修行此道能到圣处从因至果果是圣处向前因道到圣处时名为圣道如彼因中所有四眼至佛之时名为佛眼为彰果微不异因微故说因道到果圣处名为圣道故言下结今此正应结其圣道以何义故通结难知以前文中解难知竟结成总微未结难知故此结之前释难知得结微义今解圣道何故不然以彼难知是微义故圣道虽复是微法体而非微义故不结微亦可此言正结圣道难知之言相随而来论文上下此例大多微有二下释第三重非分别等于中有三一牒前起后就前总微开其说证以为章门说微是前说时难知说难知故名为说微证微是前证时难知证难知故名为证微微极名甚二如是下牒前指后如向二微非分别下次第显之三何故难下释后成前于中先解非别离念成前说微后释难得成上证微前中有四初言何故复难知者征前起后难知之言前已释竟今更重征故言何故复难知也二偈言下举经对显三释偈文非分别者牒举经文离分别者出过世人分别境界离念牒经智体无念缘观心灭亦可前离分别之心所缘境界阴界入等体无念者微体离于能缘念也四如是下牒彼圣道结成说微如是圣道以非分别离于念故名为说微。

　　释难得中句别有三初何故者征问起发前释说微微前难知以非分别离念释成今此当相问其难得文左右耳齐类皆得二难得下举经解释以难证故名为难得三是名下就彼难得结成证微何故复下解第四重成前难得初征前起后难得之义前已释竟今更重征故言何故复难得也次举经对问下以论释文别有三一释偈文二观微下以微结别成总难得三不同下寄对显异成前微义前中次第依文解释无浊牒经无无明者当相释之实观明了故无痴浊有无明杂名为浊者举对返释世间妄智体杂痴闇故名为浊智行处者牒举偈文下释之中解智行处智者两字略不释之文有六句前三正解智行处义后三重显自证知者是第一句解智行义如来藏性是其自体智得己体名自证知言自证知依彼生者是第二句解行处也即体真智还依体生故名彼体为智行处对此智故说理为彼即理起智名曰依生见实义者是第三句解其智也智照真性名见实义下三重显增上善解显前初句妄智外缘不得法实不名善解真慧自知内证法实方名善解解胜名上增上善寂显前第二依彼生也妄智外缘纷动不寂今此真智即理而生还照自体非异分别名为善寂复有世智随闻明了返显第三见实义也世间智慧依教而知名随闻了出世真智不同于彼故见实义自性常寂牒举偈文性离烦恼解自性灭悟实本净无染可除故云性离非先有染后时离者解常寂灭先染后净名为无常本净不变寂之常也不灭牒经非一往者寂而常用为不舍者明不灭意不生牒经言出世者明用常寂寂不同相名出世间言如是智不住世间涅槃中者谓此微智用随有故不住涅槃离相寂故不住世间如是观下是第二段以微结别成总难得观行甚微结无垢浊观谓解也依止甚微结智行处理为行依名为依止清净甚微结自性灭本性无染名为清净功德甚微结不灭不生无碍之功殊胜名德此四皆是微中之别故并称微微中之极故名为甚此前四句以微结别故言难者成总难得不同已下是第三段寄对显异成前微义通则此四皆过凡夫出于二乘但今初一别世三昧次有二微显异外道后之一门彰别二乘第一不同世三昧者观行甚微出过三界八禅定也以彼未离无明浊故第二第三不同外道自言尊者外道多用无想灭心以为所尊尊出己情不依道理故曰自言第二甚微智德不同智德契真非绝心虑不同外道灭心为尊第三清净断德不同自性常寂非先有染后断为净不同无想灭心为净以斯两义不同彼尊第四不同声闻等者功德甚微寂用无碍不同二乘舍相住寂若当双对凡夫二乘不生别凡不灭异小但此文中绮互辨异前三别凡此过二乘。

　　上来第一随文广释自下第二总别分别言此偈中微是总者谓前所释偈半文中初微总也说证二微是其别也复显难下就难得中分定总别难得之中两重辨释一者直显二者复显前言难者难可证得是其直显以无浊等释成难得是其复显今就复显分其总别故今说言复显难得得微总者望无浊等说为总也余四别者无浊等四是其别也。

　　上来广明佛法深微下出微体言此微智复何相者征前起后前释微义今更重征出其微体故言微智复何相也次举偈对问下以论释于中有四一开章门二广辨释三如是说已释竟总结四空是总下总别分别。

　　前开章中是智有二牒总开别谓前微智体相有二非是标相同与不同列其名也同者犹是性净涅槃不同犹是方便涅槃涅槃之义广如别章智体空寂说为同相智德差别名不同相其犹世间色等法空名为同相有相差别名为不同涅槃亦尔若如是者空是理相云何说之为涅槃乎释言诸法门别有二一分相门理事各别二摄相门诸法同体互相集成涅槃为门统摄诸法无不入中如是一切今据后门故摄智空同为涅槃。

　　第二释中先解同相是中同者牒举前门次释后结释中先解自体本空此自体空论名同相有二问答释此同相初一问答解释相义后一问答解释同义云何相者是初门也色等法空皆名同相今言相者是何等相下答显之彼智相者明今所说是智体相非余色等一切法相偈言自空举经显成智自空者就智指斥明智体空非余空故得为智相以此文验人言微智是其因道同不同相是果德者其言定谬云何同者是第二问问彼智相云何名同下答显之一切法如说自空者释有两义一就舍相观入以论本有妄想心外见法不知彼法是心有故随法论空空不即心后知诸法但是心有就法辨空宁不即心二就实以解恒沙佛法是智自体恒沙法如宁复异智故诸法如说自体空下次解释有不二等文别有四一返问辨非二云何下顺问彰是三显离下释是异非四有二下会其别文以归一义前中三句别显经文可如是取如兔角者此对其有返为定问可如是者疑定之辞可得定取空是断无如兔角耶为当不同未敢专定故云可得如是取耶言不也者答以辨非明空非断不同兔角言异此智有异空者此对不二返为定问可得取空智外别有名智空耶为当不然言不也者答以辨非明空即智不同缘照所观外空彼此自体彼此灭者此对不尽返为定问可得定取彼智此空各有自体灭于彼智为此空耶为当不然言不也者答以辨非明即智空空非灭智云何取下是第二段顺问彰是云何问也上来所问皆言不也当云何取下答教取谓有不二不尽取也言其有者不同兔角言不二者明非智外言不尽者显非彼此灭智为空空相正尔当如是取此句已下是其第三释是异非离三摄者离前三种邪空摄也离谤摄者以是有故离谤无摄离异摄者以不二故离异智摄离尽摄者以不尽故离尽灭摄有二颂下是其第四会于别文以归一义就中先举二颂之文次会为一后释定义有二颂者此华严经佛去世后文隐龙宫后因龙树入海诵出传之在世至于论主作论释时世传有二一颂言有一颂言定故有两诵两诵虽殊同明有者会定为有若非实有不得言定会有为定云何定下别释定义定灭恼者以定无恼故称为定而体是有上来广释是名下结。

　　释不同中文别有二一问答总显云何不同是其问也净相解脱是总显也方便涅槃除染得净名为净相二别解释别中有三一略举数二双问起发何处解脱问其脱处云何解脱问其脱体三释其相何处脱者牒上初问离诸趣者举偈对问诸道解脱总释其相道谓地狱乃至人天超绝名脱远离已下别以释之烦恼道缘业是道因生是道果此皆离也云何脱者牒第二问下解有二一随文释二如是观下次第结之前中有五五中初一观解平等第二显其对治出障后三彰其德体圆备。

　　就前观中等同涅槃牒举偈文世间涅槃平等摄者释等同也世及涅槃如性不殊故名等同观心纳法名为摄取非如声闻一向背者寄对显异二乘不悟法体空故弃世趣寂佛证平等见法即空不以灭法方为空故不离不生故曰非如。

　　就释第二对治之中应先明其断结之义广如别章然后释文文别有三一返问辨非初言此尽为初后者返为定问此前微智尽漏之时为定初断为定中后问意如是然此微智乃是真证非对治道云何问言此智尽漏为初中后此虽不同缘照对治无碍断障而是证除亦名尽漏故得为问非初智下对问辨非非初智断非中后者非初独断中后亦然三时通取方能尽结据果论断断唯在后返举昔因故言非初非中后也二偈言下举经帖成三顺问彰是云何问也如灯炎下答以彰是言如灯炎非唯初中后前中后取者依如毗昙一念有烧始终方尽治结同然若依成实一念不烧相续方燃治结亦尔若依大乘慧心明胜一念能断故经说言念念具足一切助道于一念中尚能具足一切道品何有不能断除烦恼但续始终方尽究竟故今说言前中后取如义正知名为取也。

　　下三即是涅槃三事波若法身及与解脱对前烦恼及业生故说此三事慧对烦恼法身对生解脱对业释波若中文别有三一返问辨非初言可同他音声观是返问也声闻从他闻声悟解今此波若可同彼耶言不也者答以辨非二云何观下顺问彰是云何问也偈言已下举偈彰是三离语言者释是异非明其波若证实离言不同声观释法身中句别有四一返问辨非可同世智依世间者是返问也生灭世智依于无常五阴之身微智所依真实法身可同彼耶言不也者答以辨非二顺问彰是云何依者向虽言不不相未显依义云何偈言已下举偈彰是三释是异非转依常身是释是也本在因中无常心意依无常身此已断除名转依止转犹离矣今得常智依常法身此为明身约智显之非如已下是异非也非如无常心意识等依止无常因缘法者阴从缘集称因缘法而是生灭故曰无常常身异彼称曰非如四引经证成如修多罗者如华严经涅槃经等一切皆说佛身常也释解脱中文别有三一返问辨非可同二乘有障脱者是返问也如彼小乘未穷法空故有障对除已得脱今此所说可同彼耶言不也者答以显非二顺问彰是云何问也偈言已下举偈彰是三释是异非无恼碍者自体清净非有障碍除为脱也若尔与前同相何别释言同相是其体空今明行德契合法实悟本无缚名为解脱犹非同相。

　　上来广释如是已下第二重结如是观智结上初句世间涅槃平等摄取此观解也如是断者结上第二如上所明非初中后是断烦恼如是观观结上第三如上所明非音声观是其真观初一观字是牒前文后一观字是其结也今此言观与初何别释言初观是其观解今此观者是其观行证如实慧名为观矣依止依止结上第四如上所说依正常身是真依止如是解脱得解脱者结上第五如上所说如空解脱是真解脱后三何故重牒结者以前文中辨后三德对妄显真故须牒真就以结之。

　　上来广释如是说已第三总结。

　　自下第四总别分别先就同相辨定总别空是总者自体空中摄后三义故名为总三空别者有不二等空中分异名为别也下就不同以分总别解脱总者是前文中离诸趣也备具诸德方离诸趣故名为总五是别者后之五句离趣德中随别开分故名为别上来广明佛法深微下以佛法类显地实于中三偈义如上判就此偈中先举后释此偈云何总问起发下别释之先解定减句别有三一牒前偈中二种涅槃以显于后言彼智者彼前微智显方便坏示性净者前就微智显同不同二涅槃也不同涅槃从其方便坏障而得名方便坏同相涅槃体性清净故曰性净前文之中先明同相后明不同今此何故先牒不同后牒同相乘言便故以前文中不同在后故先牒之亦可此二同时之法先后无在二偈言下举后对前三别指斥定者牒经成同相者会后成前谓以此定显成向前同相涅槃寂定义也言性寂者解释定义性寂名定灭者牒经成不同相方便坏者会后成前谓以此灭显成向前不同涅槃寂灭义也言此示显智缘灭者解释灭义以其智慧缘境灭障名智缘灭亦可以智为灭障缘种曰智缘用此智缘能有所灭故名为灭次解佛行谁证问也偈言佛行举经对显下次解释言说不及谁说谁听返问起发无说无听对问辨释偈言下帖下解说义相显可知何故不但说无言等征文显意何不一向说于无言乃言不及显示依言以求解故不说无言上解佛法下释地行彼智如是地行何相领前问后亦得名为领果问因偈言已下举经对问明地如前难说难闻下释其相地者牒经境界观者地体是佛境界观也如来藏性是佛境界证照名观此观是地行者牒经智眷属者智是地体众行之主故说余行为智眷属谓同行者释眷属义以彼余行与智同行故曰眷属集起相依名为同行同谓檀等出眷属体举檀等余戒忍进定上举佛法类显地实何故复下正就地法明难说闻初言何故复难说者问以起发前已彰难今更重显故言复也。

　　下举偈论释于中有二一依偈文次第解释二智者下重释智起此偈示思及报识智是可说者释彼偈中念及心道思慧是念报生识智是其心道是等皆是缘观之法故可宣说何故不明闻及修慧此如上释此非彼境解释离字明此地智非彼思念识智分齐名非彼境非故称离以不同者释前显后云何释前以不同故非彼境界云何显后以不同彼念及心道故起佛境偈言智起举经对显观佛境界而起地智故云智起佛境界也此犹是前境界观矣亦可就彼佛境界中开出地智名为智起佛境界耳如阴界等解释偈中阴界入说阴谓五阴界是十八界入是十二入此名相法可以心缘口言显示名为可说此智不尔离文字者解释非也此十地智不如阴等可以言论名智不尔舍言方会名离文字是故下结偈言下帖下明难闻非耳识知解心不及非意思量释意不及是故下结偈言下帖。

　　下重解释智起之义智者地智十地智也起者牒经言以何观以何同行能起此者此直为问更无别答以此对前言义自显故略不答以何观者准前答之佛境界观以何同者类上答之檀等同行以观佛境檀等随助故能集起十地之智云何可证不可说下释喻显地今先问前举后起发云何可证不可说闻是问前也前偈之中智起佛境名为可证非阴界等名不可说心意不及名不可闻此相云何今复以喻举后对之。

　　下举偈论释先对前喻辨其同异然后释文然此喻相同上风画喻意不同言相同者虚空平等喻彼证体空中迹处况彼所说差别十地鸟行喻于音声言说此相同也意不同者前喻地法难说难闻成嘿不说今此喻地难可说闻诫众舍着许为宣说此意异也初言此偈示何义者总问起发。

　　如鸟已下随文广释释中有其两重三句初三广喻后三合之喻中三者鸟行迹处是第一句直举喻体今此正取空中迹处以为譬况不取虚空及与鸟足然上虚空风画喻中举风举画以为喻相今举迹处有其异耳言不可说不可见者是第二句显迹无相难说难见不可说者不可说其长短相状不可见者不可见其方圆等相下以问答显难说见何故问也何故迹处不可说见空处迹相不可分别对问辨释空无相故即空之迹不可分别故难说见非无迹者是第三句明其是有以鸟行空故非无迹此之三句与风画同下依前三次第合之如是迹处牒前初句名等住处证智摄者举法以合准法验喻应言如是鸟行迹处虚空所摄文中略故直云迹处名句字身合彼鸟行住处证摄合彼迹处虚空所摄风画喻中举风举画为喻相故合之以说今举迹处为喻相故合之以证有斯左右不可说闻合第二句不可说者合不可说不可闻者合不可见空为迹体故难说闻下以问答显难说闻何故问也何故地体难说难闻非如声性对问辨释地实出言名非声性音声之性是可说闻地不同故难说闻也非无地智名句字者合第三句地虽无相随说有十故曰非无别由言异故从诠目说为地智名句字身。

　　上来第三广显义大此中深下是第四段总结义大何故我复说此已下是第五段明己说意论主义作金刚藏语告诸大众何故我复说此五偈前酬请中已明法难今此重论故云复说此征说意为兴诫辞下明说意为诫大众令离五过于中有四一诫不应随声取义二明随声具有五过三列过名五中前二是违行过次二违人后一违法谓法如言不知出相名不正信不能厉心舍相趣实名退勇猛为他宣说云法正尔名为诳他言是佛说名为谤佛谓法浅薄故名轻法四自知下结劝舍过大众应当自知己过有之与无若有先却然后听法。

　　已说义下次释说大于中初先结前生后以为起发已说义者是结前也复显说大令生正信次说五偈是生后也以下偈中显说分齐令众正知后闻不谬故云正信偈言有五初一偈半彰说分齐说因非果次有半偈彰己无过劝众除失次有一偈显其说相略而不广第四一偈劝众敬爱第五一偈显己得力为生物信。

　　前偈半中初句总明所说之法下有五句别明所说初言我但说一分者地法有二一因二果因谓世间方便修行果谓出世离相真证真证出言因相可论今唯说因是故总云但说一分别中有三一因成就行本建立二因渐成谓闻思等观解次第三教说修谓因分中所有真德慈悲是其利他之因愿者是其自行之因此等久修坚固名力言渐次者是因渐也以闻思等相生名因起之不顿故云渐次非心境下是教说修于中有二一满足修真实教道真心之体随修集起法界行德名满足修二者观修真实道证真心之体本为妄隐今随对治离妄渐净始净之心内照法界名为观修是二虽真犹与妄修和合相应故判为因今此偈中初非心境智满如净是满足修非心境者对妄辨真所生真行性出闻等四心分齐名非心境如净心者就实辨德所生真行起在自性清净心中就体彰行故言智满如净心也是境难下是其观修如来藏中恒沙佛法真心所照名真心境是境难见亦复难说真心于彼本性照明是故论中说为本觉性虽本觉而与妄想无明合故相似不觉今随退治渐舍闇障于自心中照见彼法名自心知第二段中承力咸听显己无过共听敬听教众除失己过有二一佛不随喜二不平等承力说者明离慢高承力而说说必合法故佛随喜言咸听者离不等过情无彼此普诫劝受故言咸听所教听者过亦有二一见诤过于法坚着互相是非不肯同受二慢高过于人轻忽不肯敬受言共听者劝舍见诤言敬听者教去慢高听之一字通对咸共及与恭敬为偈巧也。

　　第三段中言如是者牒举地法言智入者所谓众生以智入也智入是其因分之解行者是其因分之行亿劫不尽今略说者明前智行不可广说唯可总略如实满者如来藏中恒沙法门是其如实今虽略说义无缺减故于如实恒沙法中具足相应名如实满所言住者以此智行于如实法具足相应故称为住盖乃缘住非证住矣。

　　第四段中初之一句劝物敬听令众增敬下之三句彰己善说令众起爱就初句中有二恭敬一身二心一心敬者通彼二敬若别应言一心身敬一心心敬此二恭敬皆须专情故曰一心以敬待说名恭敬待下三句中初句对人彰己善说后之两句对法彰善对人有二一对上人所谓诸佛于彼离慢故言承力二对下人所谓听者对彼有二一离謟下二离慢高謟慢俱舍故言善说就后对法明善说中说上法者寄因显彼果分上法此是所诠妙音已下是其能诠能诠之中泛释有四一是教诠谓以音声名句字等诠说地相何者是乎说分已后言教是也二息相诠谓以破相遣说之言显彰地实离言之义何者是乎前义大中广明地法难说难闻心意不及此言是也三者况诠明彼因分可修之行况显出言离相真德名为况诠故经名为譬喻相应喻犹况也何者是乎说分已后所说诸地行修是也四自体诠直就真中同体相显名自体诠于中有三一就真中以行显法名自体诠何者是乎前金刚藏酬解脱月初请之中为明地法难说所以云智境界举智显彼地法难说此言是也二就真中体用相显名自体诠何者是乎如下文中金庄严具珠光等喻所况是也金庄严具所况之法以用显体珠光等喻所况之法以体显用三就真中因果相显名自体诠就彼出世平等证中以终摄始以总收别名之为果以始摄终以别分总名之为因其犹虚空总为一空况之如果约画分异喻之如因亦如大海总为一海况之如果别分十海喻之如因此因此果互相显示名自体诠何者是乎如上文中以彼佛智用显地法难说难闻下文之中因果相显此言是也息相一诠文局请中余之三诠文通前后今此偈中妙声善字是其教诠喻相应者是况诠也言妙音者是教诠中言说音声八种梵响精极名妙喻相应者是其行诠因分之法借相拟玄名之为喻显法不乖称曰相应言善字者是教诠中名句字等。

　　第五偈中彰己得力为生众信是说难者举难为显由力说也地实出相而以相显相乖无相而用显实理是不易故曰甚难无量力者显前十方金刚藏佛三业加被及卢舍那口意二加并后余佛口业加也光入身者谓卢舍那及十方佛放光加也是力我能重牒前力结已能说令众信也。

　　下论依偈次第解释释初段中先解初总先征后释前言十地不可得说今云说一有何义者是初征也指上偈中合喻之文以为前言彼云叵说今言说一二言相食有何义也就下答中是地有二因之与果定其法位方便造修名为因分息修契实名为果分并是地法故云地摄说下释文说者牒经谓解释者谓金刚藏分别因分名解释也一分举经谓因于果为一分者简别果故名因为一故言已下结答前问说大三下别释因分初先举数次列三名名中略以四门分别一释其名因成大者慈悲愿等行本建立名曰因成说大之中明此因成故名为大因渐成者谓闻思等解观方便从前生后目之为因因生不顿名为因渐成大如前教说修者教说之中修成真德名教说修成大同前然此三种皆在教分何故独称此为教说以此真行滥同果分故以教别前二无滥废而不论二就处以定处别有二一假寄处因成就大寄位种性种性位中种子成立因成就大相顺彼故因渐成就寄位解行解行起修趣入出道因渐成就相顺彼故教说修者寄位地上地上德成教说修者相顺彼故二实行处此三在于一切地前方便修中于中所有慈悲愿等判为因成闻思修等判为因渐修中真德判为教修三就文辨定今依三大宣说十地说分已后何者是其因成说地乃至何者教修说地然此不可随文别求但知所说一切地中慈悲愿等悉是因成辨闻思等观解次第尽是因渐显彰真德并是教修四对上三渐辨其同异问前佛同教三渐说地此金刚藏三大说地有何差别释言今此因成就者起行根本是三渐因非三渐体因渐及与教说修者是三渐体因渐成就是前三中观渐次也同皆是其闻思修故教说修中所有观修是前三中证渐次也此说证智为观修故满足修者是前三中修行渐次说彼真中所有教行为满足故。

　　上来列名下广释之先解因成何者因成征问初门偈言已下举偈对显慈者已下依文解释慈者牒经言同与者意悦名喜身怿称乐此二是果能生之善名之为因此因及果等皆授益称曰同与亦可望人无简怨亲齐与名同悲者牒经言同拔者心恼名忧逼身称苦此二是果能感不善目之为因因果尽救故名同拔亦可望人怨亲等济故曰同拔此是利他愿者牒经期大释也期犹愿矣长夜薰修不同二乘解释力也以久修故力胜二乘此是自利何者因渐问第二门偈言渐次举经对显渐者已下重牒释之闻等次第释彼渐也乃至能生出世间智解其因也闻能生思乃至修生出世间智越始举终故言乃至能生犹是因之义矣言因故者良以三慧是其因故所以能生云何教修问第三门。

　　下释其相先举二数次列两名后释下结名中初言满足修者真德之中教行备也言观修者真德之中证心明也释中满者重举前门下释其相经有两句别举别释偈非心境举前句经非心境者重牒下释示闻思等心境界处释心境也闻思修等缘观分齐名心境处唯是智因能生出世而此不能满彼智者解释非也闻思修等但能生彼出世间智而体不能满彼地智故名为非偈言智满如净心者举后句经如净心者重牒下释如出世心能满彼者此如是其指法之辞此乃真心在相不同名出世间非初地上名出世心此心为彼缘修熏发诸智备起说为满足故今指云如出世心能满地智诸德皆满就主说智观牒前门。

　　次举偈辞初半是观余随举来下以论释先解初半显观修义显何问也是境难下释文显义是境难见牒举初句如来藏中清净法界是真心境观缘不睹故曰难见心净可见解自心知真识之心随治离染名自心净始净真心内照法界说为可见此乃真心在于缘治薄障之中照明真法说之为见未同果分舍修证见此不可说解难说也境虽叵说能观之心犹与治合随治可论故名说大不同果分上来解竟如是教已释竟总结于说法下解后半偈彰己无过劝众除失先返立过后翻说无过中初先随人说二后随行分四随人二中有二举数不能得证显其过相说者有过不令他证听者有过自不得证此亦不能成就阿含望胜为言但云不证说过听过列其名字下分四中说过有二别牒举数佛不喜等列其名字佛不喜者违师过也此亦名为乖法之过慢心自说不承佛力言多乖法不顺圣心名佛不喜不平等者违人过也心有向背不能齐为名不平等听过亦二别牒举数下列其名见诤过者乖法过也自执所见非他所立故名见诤我是彼非释其诤也执种种见释其见也于说法者不生恭敬违人过也上来立过下翻说无先就说者以明无过示现说者自身无过总释明无我非诸佛不随喜说别离初过。

　　偈言下帖咸听故者别离后过下明教他离过之中次教听者防二种过总释教离偈言下帖言共听者教离初过恭敬听者教离后过如是次者以初帖初以后帖后障治不乱故云次第。

　　第三偈中初先牒前问以生后略显其相对文指斥如是许说是牒前也前初偈中我但说一名为许说而未知者问生后也下显其相不可广者即是偈中如是智行亿劫不尽今略说者即是偈中今略说也地义满者即是偈中如实满足明虽略说于彼因分十地之法所显周备名义满足如第三偈对文指斥是说大中第三偈也。

　　下举偈论释于中先解后总结之解中有三一以智行对如实满一处解释以彼智行与后满足体无别故若尔偈中智行满足何不一处前后而论偈随言便是故别分前举智行彰说难广后明虽略义无缺减故明满足是以别分第二示彼广说已下解释第二第三句文三住者已下解释住字前中四句一解智入二即就智入解如实满第三解行四即就行解如实满初中入者牒举偈文所说地法以智入者如来藏中十地法门是所说法众生以彼因分智解顺观名入第二句中云何入者征前起后如实满足摄取入者就入解释如实满也于彼如实恒沙佛法具现在心故名如实满足摄矣于所说法趣顺名入第三句中如行修者如彼地法而起行修第四句中如行修满者于彼如法起行修中具足修习故曰满足以于法界差别门中无不修故准前亦应言如实满略而不论此初段竟第二示彼广说义者解释偈中亿劫不尽摄取故者解释偈中今略说也此是要略故摄广义第三住者牒举偈中未后住字如来家住释其相也地法是其如来住处名如来家智行相应名决定住上来释竟我如是者结已说相但略不广前言敬下释第四偈前言敬听未说云何牒问生后前第二偈云言敬听敬相未显故牒彼文问生后也此问但起偈中初句下举论释解初句中先牒举数次列名辨相身敬列名形虔曰敬敬之合法故名为正以敬待说名恭敬待下释其相如威仪住释前敬也敬人求法是听威仪顺仪称如如而不舍目之为住堪受说者释前待也心敬列名心恭曰敬正之与待义同前释下解其相如心决定解前心敬决意求法是佛菩萨求法之心如彼求心决意求法是故名为如心决定堪能忆持释前待也此句劝下双以结之此向一心恭敬待句为劝大众身心二敬就下三句明金刚藏善说之中先释初句对人彰善言善说者举下两字示无謟者明于听众离謟下也无憍慢者明于听众离慢高也以无高下故名善说承佛力者举前三字无增慢者如来是其增上境界承彼力说不轻于彼名无增慢。

　　释下半偈对法善中文别有五一举经文二作四问以为起发三举偈对问四我一切善下结已善说令众生爱五难解者牒以辨释初段可知第二问中示何事者今此所说为显何事此问偈中说上法也果分上法是所显事以何事者说上法时以何显示此问偈中妙音声也云何事者说上法时用云何事而显彼法此问偈中喻相应也依何事者问向妙音说上法时依于何事此问偈中善字言也良以音声要依于字方成诠表故为此问第三举偈对问之中示何事者牒前初问谓上法者举偈对显谓示出世果分上法以何事者牒第二问谓妙音声举偈对显声能称情显法称妙云何事者牒第三问喻相应者举偈对显谓说分下因分教行标拟地实名之为喻喻不乖旨故曰相应亦可下说炼金等喻显法不乖名喻相应依何事者牒第四问依善字者举偈对显字能顺情显法名善我善说者是第四段此乃论主显金刚藏说偈之意具前四义是故云我一切善说显已善说令众爱也下第五段解喻及字言相应者重牒前文共相应者明其譬喻与法相应亦可言说不及地实但与因分譬喻相应解善字中有二举数下辨其相随方言音随世善也胡中胡语汉中汉言如是一切随而审正名善随顺字句圆满不增不减与理相应顺法善也字句圆满不增不减明顺教法与理相应明顺理法故言下结。

　　第五偈中初先牒问指后对显下举偈辞易解不释说中初先结前生后以为起发后正辨释释中略以四门分别一明所说法二显所成行三解说分通局之义四分文辨释。

　　所说法者前请分中辨彰地实地实难明寄显在相相谓世间故从此下明地相也。

　　所成行者前请分中于实生解解能起行行谓诸地造修方便故从此下显其行修。

　　说通局者上请分中通请十地对请辨说理亦通十但为别地唯就欢喜以彰说耳复就初地义通是说为分地满异于初住故十愿下更与异名名校量胜唯取初入及正住地以为说分。

　　分文释者说中有二初开章门后广分别前开门中有三举数住等列名此说分中文有百句初四十句名为住分次三十句判为释名后三十句说为安住住者出世菩提心生坚守初地更不退失故称为住言释名者此地名喜今彰喜行以显此地立名所以故曰释名十地之名齐应有释但随义显偏释三地余略不论初地是其得圣之始第八不动创舍功用报熟之初法云学满有别余地是故偏释于三地中初处喜多住中释名不动法云行熟为差地满中释言安住者地中正住前虽住地未得名善更起信等地中善住故名安住下广释之。

　　解初住中文别有五一举四数二问起发三解住义四对文指斥五随文解释住有四者是举数也依何身等是问起发此四是其发心所依因缘福利发心之义广如别章此应具论然此四门地持亦说于中名义有同有异初门与彼名义俱异言名异者彼中说为何等人发此中名为依何身发言义异者彼中宣说解行人发今此宣说初地行德为所依身彼论为明十三住法次第相生故说解行为发心人今此局明出世间道故说初地行德为身第二与彼名义俱异言名异者彼中名为缘何发心此中名为为何义发言义异者彼中通为菩萨因果此中偏为菩萨之果第三与彼名义俱异言名异者彼中名为发心何相此中名为以何因也言义异者彼说求佛因之与果为发心相今此宣说大悲为因有斯异也第四与彼名异义同言名异者彼中名为有何福利此中名为有何等相言义同者同以过凡入菩萨位为福利相上问起发言彼心生即住地者是第三段总释住义以彼真证菩提心起即住初地故名住地厚集善等说住事者是第四段举文指斥初说已下是第五段随文解释于此经中初四十句别明住行菩萨住是名为住下总结住义然今论家就前别行判以为四总结文少摄在后中。

　　释初门中言初十句说依何身略举指斥经中初明心所依身如是众生乃能发下就人总结前所依中句别有十初句是总余九是别言若有者宽摄之辞有众生者若依地持解行众生若据同时初地众生厚集善者积德久淳故曰厚集所集行本名为善根论中有三一牒经指斥二随文广解第三释已六相分别此十依何是初段也。

　　就第二解中初先就总开余九别次广辨释后重分别此集有九是初段也就广释中分九为二前六是其护烦恼行后三是其护小乘行就前六中初一是戒次一是定后四是慧行集列名戒藉修起目之为行厚集门中开出此行故名行集下诸句中集义例然眷属持戒释显其相巧修名善用慧为主戒随伴助故名眷属下以经帖集诸行者三聚非一名曰诸行定集列名善作已下辨释其相眷属之义不异前释下以经帖行字未解下牒释之三昧行者重牒经文正为举行三昧随来观行增者三昧是止行者是观止观二门常相资助今此文中以止为主用观资成观能起定故名观行观增上故定深胜也亲近已下四句是慧慧中初闻次思后修下一是证亲近闻慧闻慧由于近友而得故从方便名亲近集善习闻者斥其行体经言供佛帖亲近也闻法从佛供以求之聚集思慧思慧之心能集诸度目之为聚聚犹集也不能重名故云聚耳思诸法者解释聚义经言善集清白法者诸度之行能治垢染故名清白护集修慧修慧之行上顺善友为彼摄护故名为护下释其相出世真证修能趣入故名修证善得教者为彼善友教授摄也经帖可知上来三慧趣证方便下显正证净心列名证绝垢染称曰净心出世间智释其相也经帖可知广集下三明护小乘于中初二护小乘心后一现集护小乘行就前二中初护狭心后护小心言广集者是旷心也发意旷兼名为广心准下经文亦应言深偏举一边单云广耳深心已下释显其相起心殷至故名为深作益一切号之为广经言入深帖前深心广者帖后作益一切此文宜记下当须之信心集者是大心也经文之中有信有求信于大因求于大果今此文中就初以名单云信矣求一切者释其相也经文之中有信有求今但释求略不解信一切智智是佛果也经言信乐帖前信心言大法者是其所信大乘因地求佛慧者帖后好求一切智也信对大法求对佛智绮互言耳上来广大护小乘心下之一句明其利他护小乘行以彼小乘专修自行故修利他名护小乘何故不明自利护小若当更辨不异前六故废不论若尔心中何故别明自利心乎然彼二乘无求佛意故以大心自利之意护彼小心然彼小乘有三学行今设明行相同于彼护义不显是以不论现集列名慈悲交益称之为现言多行者释其相也以苦众生无时不有慈悲救拔无时暂间故名为多亦可缘中广起名多次以经帖下重分别慈是粗故依救苦苦及与坏苦悲行细故依救行苦三苦之义四谛章中具广分别前言慈与喜乐因果悲者同拔忧苦因果今此何故皆言依苦释言此二义有通别别则慈心能与物乐悲能拔苦通则慈悲斯皆与乐同能拔苦同与乐者如三地中明其慈心广大无量广与欲乐大与色界同喜之乐无量与其不同喜乐悲喜舍心类亦齐然斯则两心齐与物乐同拔苦者如三地说依苦众生故入慈悲今依后门同拔苦矣四无量心同是利他今此何故但明慈悲释言四心虽俱利他慈悲是本所以偏明喜舍随助故阙不论是中已下重复分别九中初二眷属行同一处分别次有四句慧体义同一处分别后之三句护小义同一处分别文相可知。

　　上来广释集是总下是第三段六相分别正说之初六相辨之类余皆尔厚集总者统括诸行成一厚集是故名总余九皆是集中开出称之为别集是同者九句别中皆有集义目之为同别是异者集义虽同戒定等别故称为异成坏可知。

　　为何义中已说依身次说为何结前起后。

　　经中有二一对佛智明心所求第二菩萨生是心下总结发心前中十句初一是总余九是别。

　　论还依经次第解释释前段中先解初总于中佛智牒举经文谓无上者总以指斥佛智无加故曰无上知断证修别显其相知者知苦断者断集证者证灭修者修道何故就苦但说为知不说为断苦是报法理不可断但可知过而生猒离何故就集但说其断不云知者明集可除非直知也何故就灭但说为证不云修者进习名修灭是无法但可证知非心法故不可进修何故就道但说为修不云证者道是心法可以进习故名为修修为得灭不止在此故不名证佛智究竟何故言修由本习成故说修耳又复望法一切德行无非是修说修无过学义亦然此是如来自除苦集自得灭道非是泛观四谛境也智体是一就义以分故有四耳下释余别于中有二第一总举佛智九业为求生心此佛智者牒前总智九种业者始从十力乃至转法各有作用名之为业以有如是利生业故菩萨为求起菩提心下广释之然此九种德成在己皆是自利作业益物俱是利他今就智体随义且分前三自利后六利他就前三中初力无畏是佛种智第三平等是一切智初业之中句别有五初力佛智举其智体力是十力就佛智中开出此力将总名别名力佛智下诸句中佛智例然二问记者明其作业谓随众生所问因果皆能记之名为问记随问能记是力作业三是如来处非处下双释前二处非处者解前智体佛十力中初力是总正知因果随问能记故偏举之问记故者释前业也随问能记故名问记四如修多罗下玄指举经十力之义不可具论是故玄指虽复指经不斥部帙不知是何修多罗说当应别有十力经耳亦可诸经有彰力处指彼说也五以经帖十力力者简非余力是故称云十力力也第二业中句别有三初无畏智举其智体此是如来四无畏智二破邪下明其智业能摧异论名破邪说此破邪说是无畏业三以经帖简异菩萨离五畏等是故称曰大无畏也第三业中句别有四初平等智举佛智体证空离相故云平等二得无我释前等智三教授下明其作业以己所得教物同入即是平等智之业也四以经帖上来三句就其智体同是自利下六利他于中初明四摄善巧利他之行二显慈悲利他之心后四明其利他之智前中有三初救佛智举其智体二四摄化者明其智业三以经帖第五业中句别有三初浮佛智举其智体慈悲能除瞋恚等障故名为净二是净下明其智业由慈悲心起前四摄救物之行故曰救因三以经帖无余下四利他智也此四犹是五种无量五无量者一众生无量谓知所化二世界无量知生住处三法界无量知生所起善恶等法四调伏无量知物根性第五调伏方便无量谓知对治度众生法第一无余是初无量第二无染是世界无量第三觉智是法界无量亦即是其调伏无量第四是其调伏方便就无余中句别有三初无余智举其智体知生穷尽名曰无余二佛眼下彰其智业佛眼有五始从肉眼乃至佛眼肉眼天眼见生形色法眼能见众生根性慧眼能见众生空寂佛眼了达众生实性具此五眼能见众生而为利益是向无余智之业也三以经帖无染智中句别有五初无染智举其智体于器世间心无爱着故曰无染准下应言无障无染且举一边二一切世下释无染义于世间中断痴无障灭爱无染三自然下明其作业痴爱尽故妙应随心不假方便名曰自然神变随感称曰应化使物归德名曰令信应化是彼无染智业四智心下显前无障无染之德智无碍者显前无障是慧解脱心无碍者显前无染是心解脱五以经帖言无障者帖前无障净帖无染智者帖前智无碍也亦应言心略而不论若具为文应言无障净智心矣亦可智心通名为智就觉智中句别有三初觉佛智举其智体觉犹是智不能重名故云觉智二念知下明其作业知心法故名知法界即知此心名知调伏三以经帖言觉事者谓三世中心法事也就转法中句别有四初转法轮智举其智体所说之法能摧能转号之为轮说授名转二解脱下明其作业众生出离名为解脱由佛转法令众解脱故名转法为解脱方便善随众生于一切处同时能说故名善巧三百亿下释其善巧四以经帖具智自在故名无畏上来第一解佛智业下释第二生如是心先牒解释生心牒经如本分说指前显此以愿与心体无别故互指相显何故已下问答料简诸德皆生何故独言生如是心不言生智此是一句以智行主别举为问及举数法为第二句以念定等非行主故通举为问答言心中摄知断等对第一句明心摄智一切助道对第二句明摄余数是故不说今此且随一义为论若明生智亦摄一切诸行齐尔。

　　释何因中初结前起后。

　　经有十句初一是总余九是别言是心者是前所生菩提心也悲为首者菩提心起要依大悲悲为导首然此所明出世成行悲愿同时实无先后但今约相说悲为主心随生也何故悲中独云广大如法界等余者不论义齐应有但悲心本菩萨所重是故偏明论中先释初之总句言此心者此菩提心悲为首者心依悲也下释余别先就总悲开余九别一者已下列名解释九中前七悲行之体次一悲德后一悲能就前七中初三自分后四胜进自分三中初知苦智二拔苦行三救苦心就初智中增上列名智逾世间故曰增上就大悲中开出增上将总名别名增上大下诸句中大义例尔细苦下释微苦尽察名细苦智增上生者以知细苦智名增上上智现前目之为生下以经帖言智慧者帖细苦智增上帖前增上生也下重分别智慧之相然智与慧释有通别通则义齐别则有异异有两种一知有法名之为智照真谛空称之为慧二知因果染净等事说以为智了达二谛有无道理名之为慧今依后门别此二矣智者举经因果逆顺染净观者业烦恼等判以为因苦乐等报说以为果通而言之十二缘法能生后义皆名为因后从前起斯名为果从果寻因目之为逆据因推果称之为顺不善因果说以为染善法因果判以为净照察名观慧者牒经自相同相差别观者因缘之有是法自体名为自相空等一味说为同相自同义分故云差别亦可此慧不见自相就彼自相见其空理是故名为自相同相空随诠异故名差别观如前释慧知于空与悲无顺何故明之释言由知苦是空故念生迷谬处而不觉故生悲心知前苦已必宜济拔故次第二四摄救之摄大列名救苦下释巧拔物苦名救方便能摄与乐名为善巧能有所摄是故名为善巧所摄下以经帖言方便者帖前方便善巧摄者帖后巧摄淳至列名淳谓淳厚至谓至到慈悲增上故曰淳至经云直心深心淳至此三之中前二是别后一是总就总为名故云淳至下释其相向许尽生作利益者解释直心此是大慈与乐心也所谓向前集善根时深心欲益一切众生名向时许尽众生界作利益行以尽生界等作利益情无偏曲故曰直心言悲心者解释深心此是大悲拔苦心也愍苦情殷故名为深言增上者解释淳至明直与深并增上也经帖可知就胜进中初句摄佛神通之力化物生信次一善达根之与药量宜授法后二摄法随顺饶益就初句中无量列名摄无量力释其相也谓摄如来大神通力经帖可知决定列名照物机性明了无滞名决定大经有决定及与智力但举决定略不明智若具应言决定智大下释其相初言上妙决定信者知物器也信是所知众生信器菩萨于此知之决了名决定信知中明胜故曰上妙深智胜治知法药也深智是其能知之解胜治是其所知法药此胜进中知其法药故云胜治此句之中有三绮互知信之解名为决定知治之解名之为智是一绮互知信之解名为上妙知治之智说之为深是二绮互知法之智名之为深所知法药说以为胜是三绮互下以经帖言决定者帖前决定众生帖信所谓知于众生信器力帖上妙能知有余目之为力智帖前智力帖深也下两句中初顺菩提摄法方便后正摄法授与众生随顺列名随顺正觉释其相也行修趣果名顺正觉经言随顺帖随顺也自然智者帖正觉也悟不由师称曰自然正受列名取法不谬名为正受能取胜法释其相也自摄佛教名曰能取益他名授经言能受帖取胜法智慧化者帖教授也上来七句是悲行体次明行德最妙列名释帖可知下明行能为因之义住尽列名住是无常爱果之因受报随有故名为住尽者是其常果之因尽未来际故名为尽释帖可知。

　　十地义记卷第二末
卍新纂续藏经第 45 册 No. 0753 十地经论义记


　　十地义记卷第三本(此卷尽二地中离邪淫戒)

　　净影释　慧远　撰

　　释福利中初结前起后。

　　经中初明过凡入圣福利之相住是法下总结住义前中九句初一是总余八是别就结住中住是法者牒前所说谓住上来四种法也是名住者结成住义不动故者释成住义所得不退故名不动以不动故名之为住八地已上可名不动云何此中已名不动不动有五一种子不坏名为不动种性已去斯名不动二起行不退名为不动初地已上悉名不动故地持言初地已上如明分月日夜增长善法不退亦复如是三空有无间名为不动七地已上方名不动四修心纯熟离功用动名为不动八地已上方名不动五究竟穷满更无进趣名为不动唯在佛地今此所论起行不退名不动耳。

　　论文之中先解初总过示得者圣道是其福利正体举过凡地显得圣也下释余别文别有三一就总开别二随别解释第三释竟结不相似显成过义八中前七自分德成后一明其胜进心熟。

　　入位列名此句就位明能入也得出世道名为入位就总过中开此入位将总名别名入位过下诸句中过义例然下释其相先法后喻初成释入对后所得名此为初出世解位如始住胎借喻以显如似世人初托胎报名始住胎法喻相同故曰相似经帖可知家过列名此句就法以明在也佛法为家何故次辨如似世人虽禀胎报若在凡家未足为胜要在王家方是胜过菩萨如是外道法中发心求出不足为胜要依佛法而起心者方是胜过故次明也前句已云入菩萨位明知异外何须此句更明家过然彼外道亦常自言我是菩萨菩萨之言无间于彼故复明耳家生已下借喻显之如王家生故云家生此喻同法故云相似种过列名大乘法中成就助行名为种过何故次辨如人虽复生在王家或奴或客未足为胜得王体分方是胜过菩萨亦尔虽在佛家发二乘心非大福利起大乘行堪绍佛种方是殊胜故次明之下释其相先喻后合得王体分名之为子此喻同法故云相似大乘生者依大乘法集起一切助道之行堪绍佛位如王子也下以经帖得佛种故名为尊贵大不同小故不可嫌道过列名此句就位以彰出也出世名道何故次辨如人虽复得王体分或鬼或畜道则不胜禀托人报方名为过菩萨亦尔虽住大乘若在世间杂类未舍非胜福利今住出世方乃为胜故明道过下释其相先法后喻世及出世不摄摄者地前世间地上出世今此菩萨世间不摄出世摄也异道相似借喻显之人道异于三恶趣故名为异道同法名似下以经帖过世帖前世间不摄入者帖前出世摄也体过列名如似世人虽禀人道诸根残缺果报非胜形无缺损方是胜过菩萨如是虽住出世若无大悲法身不具未是殊胜要具大悲方乃是胜故次明矣下释其相先法后喻悲为体者此直指斥于作他下释悲是体悲行利他何故用此为自体乎菩萨之心益他为主故作他事即是己事故得为体也自体相似举喻显之如人体具同法名似经言住在菩萨法者大悲正是菩萨法也故地持云若人问言住何等地名为菩萨应正答言住大悲者是处过列名不住行境以之为处何故次辨如似王子诸根虽具住处鄙劣报则非胜所居堂殿华极超世方名胜过菩萨如是悲身虽具滞着两边则非殊胜寂用无碍方名胜过是故明此不住境界为处过矣下释之中先法后喻不舍世者不住涅槃方便不染不住世间在而不染故曰方便于世涅槃寂用双依故名巧住住相似者借喻以显下以经帖住正处者着有是凡住寂是小不住正是菩萨正法故名正处业过列名空资证慧名之为业何故次辨如世王子住处虽华所食粗弊果非精上妙馔自资是乃为胜菩萨如是虽依不住取相染神则非精上空资慧命是乃为胜故次辨耳业是资业下释之中先法后喻顺空智者冥心如道名为顺空合空真照称曰圣智生命相似借喻以显食资报存名为生命同法名似下以经帖言入三世真如法者智顺名入观三世法平等一如诠旨并举名三世如如犹空也毕定列名大心坚固名为毕定何故次辨如世王子依正虽胜体气不立子而不绍心志坚正堪绍国祠菩萨如是自分诸德虽复圆具心不坚正不能毕定摄取菩提志意猛决方有上达故次明矣下释之中先法后喻佛种不断因毕定也究竟涅槃得果定也涅槃断果道是菩提行方便果经文之中但明菩提今此论家通举涅槃终克必然故称究竟成相似者借喻以显如彼王子心志建立名为成就同法名似下以经帖种中毕定帖种不断究竟菩提帖前毕竟涅槃道也如是已下第三段文明不相似显成过义显示凡生菩萨生者并牒二生入胎已下就之以显不相似义准下转离明不相似以验此文此谓菩萨已入圣住不似未入乃至毕定不似不定凡夫亦然已入胎者不似不入乃至成就不似不成非明凡夫异于菩萨法喻之异何待言论所言入胎不相似者此明凡夫入胎不似有恼无恼显其菩萨入位不似亦可入胎不相似者通明凡圣凡夫入胎不似不入菩萨亦然有恼无恼别释菩萨入胎不似未入有恼已入则无此之一义贯通下句皆以有恼无恼别故并不相似如是次下并列余七不相似也如是说下释后结文言如是说住此地中名为住者上四十句住此地行前已说竟名如是说住此地也此解经中住如是法是名住者正解经中名住欢喜不动之言略不解释经帖可知。

　　释名有四一结前起后二问答略显三对文指斥四随文广解。

　　已说住义云何释名是初分也。

　　云何说下第二分也于中具有三问二答然下经中有三十句初十多喜次十念当后十念现对初十句有二问答对后二十单问无答以下文中将释之际更须问答辨其念当念现差别不能烦重故此不答须就前中初一问答以喜释地后一问答就地彰喜云何说者是初问也诸地得圣无不欢喜云何独说此地为喜多欢喜故示名喜者是初答也下经文中初之十句名为多喜以多喜故显示此地名为欢喜喜相在初此地是其证圣之始是故多喜以何喜者是第二问向者虽云以多喜故示名欢喜未知以何为此多喜下答显之此地喜者就处以指下经文中初之十句说言菩萨住欢喜地成就多喜名为此地菩萨欢喜故今指之此地欢喜是其多喜问曰下有三十句文皆是此地菩萨欢喜何故偏名初之十句为此地喜释言初十正是此地行报之喜是故偏名此地欢喜余二十句攀缘方喜故与异名名为念喜复何念者是第三问复是更义前虽知以多欢喜故名为喜地更以何念地名为喜若以后答应言念当念现喜故地复名喜此略不答。

　　初说已下是第三段对文略指初说十者初两问答所明多喜下经文中十句说也后二十者后一问中所问念喜下经文中有二十句说所念也。

　　四随文释于中初十对前住中厚集善身以明欢喜第二对上为义生喜第三对前福利生喜悲是恻怆喜相不顺略不就之以明欢喜。

　　释初门中经有十句初一是总余九是别论文有二一摄别喜入初总中成总多喜喜者举经心体根者下九之中前六自利喜之行体后三化他离于喜障前中初二敬之与爱是喜行心非正喜体今摄入总名为心喜次三正是喜心之体摄之入总名为体喜后一明其喜行功能出生之义说以为根摄之入总名为根喜备此三义故名多喜二释余别先就总喜开余九别下次释之敬喜列名尊敬三宝名之为敬就总喜中开出此敬将总名别故云敬喜下诸句中喜义例然敬三宝者释其相也此地自证三宝体性信其深胜故生敬耳如小乘中入见道时亦于三宝得不坏信此亦如之经言信者信故敬也此望上境以起敬心爱者列名望自所证如理生爱乐观如者释其相也经帖可知此二是心次三正是喜之体相初中后别故有三句庆者列名庆犹喜也自觉胜者出其所庆觉己所证胜地前也调柔列名喜心转胜充遍内外身心无苦离于忿恼故曰调柔言自身心遍益成者喜是怿悦利益之法前喜微故但能益心今此转增身心遍益踊跃列名增盛名踊遍益逾前故名踊满此释踊也堪受列名喜行成就能摄菩提故名堪受自见近者知己行立取果近也此近菩提与念当得有何差别然念当得念果豫喜今此念因能受故喜上来自行下三化他离于喜障初口次身第三就意明离瞋恼亦可初明众生求法不坏他意次明菩萨化彼起行不恼于彼后明众生行不应法不生忿怒不坏列名下释其相自心调柔先心无瞋论解不动对缘不忿谓他论义自解释时心调无诤故不扰动以心不动言必柔软不坏他意亦可论解并就菩萨经帖可知不恼列名教他已下释其不恼化摄他时以心慈悲身口调柔虽见恶人以道渐化不恼他也不瞋列名前之两句令他众生不坏不恼此明自心不生瞋也下释其相见诸众生不如说行心乖法也威仪不正身违道也虽见不律念之可愍是故不瞋已说喜下释后念喜于中初先结前生后对文指斥略列其门已说多喜是结前也次说念喜是生后也第二第三十句说者对文指斥是念二下略列门也有二举数念当念现列其名字缘已来果名念当得缘今所成名念现得下广释之。

　　解当得中初问起发。

　　经中准论两门分别一总别分别经有十句初一是总余九是别第二随要四门分别一者念佛二者念法三念菩萨四念所行谓后七句通是行摄下论依此两门释之就彼第四菩萨行中初句是总余六是别六中初一是其行体后五明其次第修成言念如来教化法者此文不足少一得字准论应言念得化法此念已家当成十地得佛化法非念他佛教化法也。

　　论中有二一就总别二门解释第二从于初二共下随要四门释别成总前中先释初总念佛后解余别云何念者征问起发有何所疑为此问乎然此念者念已当果经中乃云念他诸佛云何成己念当得义故为此问如佛所得我亦得者释答前问谓念现佛所得之果我当同彼故念他佛成己当得如是念者结答之辞念他成己如是念也释余别中先就总念开余九别一者已下以总念佛遍名余九九句之中皆初列名后举经对念佛法者正是念法念佛门中开此念法将总名别名念佛法诸句齐然相显可知第二段中略有三对一以念法成初念佛二以菩萨成初念佛第三以彼菩萨所行通摄余六成初念佛前中有三一总牒前二显成共义言于中者于此十中初二共者十中初二念佛念法同为念己当成佛德论家取意说为共矣余句同然二念佛下别举初二初言念佛如佛我得举第一句念佛举经如佛我得举其论文念佛法下举第二句念佛法者举其论文念诸佛法举其经文第三言佛佛法二者结明前二以佛与法二种别故前说为二上来以法成初念佛所言念佛菩萨二者是第二门以初念佛对念菩萨复以为二所以彰二为显共也何不明共类上可知不能烦广此三对中初对明二亦明其共此对明二略不彰共后对之中显成共义略不明二文绮互耳念菩萨者举经对显以何义故但举菩萨不举佛乎佛前对中先已举竟不须更举然初对中经论并举今唯举经略不举论文左右耳此以菩萨成初念佛念佛行下是第三门明菩萨行摄余六句成初念佛于中有三第一并举七句之文二随显下就彼诸行显成念佛彰其共义三亦总别下总别分别先举文中菩萨行总一处举之余六行别一处而举念佛行者举其论文念菩萨行举其经文此举第四菩萨行也如是次下举余六句谓向行后文之次第有其六句此总举也念佛净下别举余六一一句中经论并举相显可知第二段中先就初总菩萨之行显成念佛以何显下就余六别显成念佛言随所显菩萨行者此文是倒若正应言彼菩萨行随所显也名初念佛以为所显此十句中宗显念佛故名念佛为所显矣彼菩萨行为成所显念佛之义是故名随明余六句成念佛中有三问答初一问答总明余六显成念佛后二别明以何显者是初问也向者虽云彼菩萨行随于所显彼行是总未知以何为能显体如是诸念总举答之如下所说六句诸念应知是彼能显行体就下别中初一问答就波罗蜜能显行体显成念佛后一问答就余五句能显之相显成念佛复何显者是初问也向者虽云诸念应知诸念之中复以何法为显行体波罗蜜显是其答也彼波罗蜜离障名净是显行体云何显者问后五句前虽知彼能显行体显相云何下次答之地胜去者谓从初住乃至九地行修转胜故名为去地尽去者是第十地位满上升故名尽去此句是总下三同是地尽之中差别行德于中余者谓于文中余三句也以此同是地尽中法故别标举得化法者是十地中从诸佛所受法明也作利益者是十地中降注法雨灭恼生善利众生也入如来行是十地中受佛智职及大尽等始从初地乃至法云入佛境界显相正尔自下第三彰其总别念佛行者牒向第四菩萨行也亦总别者该摄后六目之为总成初念佛说以为别。

　　释现得中初结前起后下释其文。

　　经中有二第一正明所念现得第二广明远离五畏离畏犹前第十句中离畏之义广故别分论还依此别举别释就前经中句别有十初一是总我离世境生欢喜者六尘等法是世境界今入出世真如法中离彼境也余九是别此九犹前福利相中九句法也少不次第其义大同入如来所是前家过此句就法以彰其入远凡夫地是前初总过凡夫地前文之中用此为总今为别矣近到慧地是前文中入位过也此句就位以彰其入断恶道者是前道过此句就位以彰其出作依止者是前文中法体过也前说悲心以为法体今以悲故作物依止近见佛者是前种过此明成就助道种故能近见佛生佛境者是前处过此句明其不住道法为佛境界依之起行名之为生入真如法是前业过此句明其证行成也我离怖畏是前文中毕定过也前据行德彰其毕定今就断德说为离畏。

　　论先释总我离世境牒举经文离凡取事释其相也六尘是凡所取着事住初地时证如舍相是故言离下释余别于中有四一就总开别二以转离遍名余九三不似下就后九句明不相似成总转离四不爱下别释怖畏第二段中皆初列名后以经对入转离者入佛法也就转离中开出此入将总名别名入转离诸句齐尔如来所者法是如来住处名所趣顺名入此明境异远凡地者离凡心也到慧地者得圣位也此彰身别断恶道者绝恶因故恶果断也作依止者悲益他也近见佛者大乘行成趣佛不遥名近见也生佛境者世间涅槃佛常游处名佛境界依此发起不住道行名为生也入如法者空是如法菩萨所证就人显法名菩萨如证会名入我离畏者胜报清净故离畏也初句云我此句复彰中间诸句类应齐有不能烦耳第三段中初三别牒别明不似后六并举并明不似何故如是以前三中后二合一故须别论不得并举入转牒初事不似者佛法为事不似凡夫六尘事也远近离者此牒第二第三句文身不似者慧身不似凡识身也余六句下并牒余六显不相似始从余六至舍转离并牒上文如是次者比前对后明其次第如前六句下文次第明不相似下正明其不相似义行不似者是断转离出世净行不似凡夫恶道行也依不似者是依转离悲依生起还为物依是故名为迭相依止异彼不能作依止者名不相似他力是前近见转离上得如来助道行力不似不得名为他力不相似也处不似者是生转离不住道处不似余处业不似者是平等转离如资慧命说以为业成不似者是舍转离成就离怖毕定胜德故名成就良以此等不相似故名为转离下第四段别解第十所离怖畏先解怖畏畏者牒经言不爱者是所畏事不活等五令心憎恶名为不爱疑虑忧想正是畏体所畏不定便生疑虑所畏定者便生忧想此是心法与心俱起名共心生下释文中毛竖等事以心畏故相现在身名毛竖等。

　　次说已下广解离畏就此文中初先生起征问略显以为起发言次说者生起辞也次说何等次说畏果次说畏因次说离果次说离因文中略故但云次说云何已下是问辞也云何畏者问怖畏果云何畏因问怖畏因此文不足若具为文亦应问言云何离因云何离果亦以文迮略不具问远离已下略显其相远离因者明离畏因乘上言便先明离之无怖畏者明离畏果此文亦略若具应言不活等五是怖畏果着我想等是怖畏因略不具论但云离耳前所离中有问无答今明离中有答无问文之左右。

　　经中有三一明离果二何故下明离畏因三佛子下总以结之前离果中先问后释所以问也问由何生因前文中离一切畏毛竖等事故为此问入初地时远离一切烦恼业苦所以但言离畏者何自下释之释意如何解有两义一以五畏偏障初地初地断尽故偏说离余业烦恼通障诸地初地不尽为是不说如十使中五见及疑尽在见谛见中偏说贪瞋痴慢通障见修见中不尽不与断名此亦如是二以此中为明欢喜畏是喜障故偏说之文中初总后别显之得欢喜地诸畏悉离是其总也余是别也别中先举所离五畏后结能离就五畏中言不活者惧无资缘身不存活言死畏者惧其因尽身报亡也第二因中先问后释何故问也畏是报法报法叵断云何可离下对释之释意如何以断因故令畏尽也结文可知论中依经三分解释释初段中所以之问略而不解但释后答于中有二一就初总释显答意良以五畏是初地障别障初地故偏说离是初义也又欲彰此欢喜利益喜与畏返故偏说离是后义也二随别文释显所离一二及五依身等者不活依身恶名依口众畏依意意无智德故畏大众身意可解然彼恶名乃出他口非在于我云何依口言彰他口恶名属己由己造恶恶名随生然彼名者性是口业故说依口三四依身谓死恶道此亦依身何不与彼初不活畏一处通说而别分乎良以此二得舍相对须释故尔于中两句初明依身后释依义言爱憎者是怖畏因由爱由憎故生畏也爱乐憎苦故名爱憎善道恶道是怖畏缘善谓现在人天善报所爱事也恶谓来世三涂恶果所憎事也言舍得者正是畏体于现善报畏死名舍来苦畏受称之为得依身故者结畏属身畏舍畏得皆依身也自下问答彰此五畏摄畏周尽何故问也怖畏众多何故但说此之五种打缚已下答以彰尽释离因中何故之问略而不解但释后答句别有二一明畏因二此治下举经显离前中初摄五因为二后辨其相言邪智者是不活因取我乖理目之为邪邪心决断故名为智由此取我欢已不活妄取想者是恶名畏因悕求他利不应法理名妄取想亦可妄想取着美名名妄取想由此妄取起恶名畏见爱着者是死畏因由见我故爱着自身惧已死也此三虽别同是恶法故合为一善根少者是余二因功德善少畏堕恶道智慧善少故畏大众此二同是少善法故复合为一上辨畏因此对治下举经显离毛竖已下释总结文前段文中已言我离毛竖等事今复重举有何异乎前说身畏后说异者前文之中总举畏体名说身畏今就畏体随相别论故云异身非身外畏名异身耳。

　　安住分中经文有三一总明安住二谓信下有三十句别明安住三成如是净治地下总结安住经有此三论亦同然。

　　前总经中大悲为首是安住因菩萨所行皆为众生悲为行本故云悲首深大坚固是安住观转复勤者是安住行论中悲首略不解释深大坚固牒举经文烦恼不坏释深心坚小乘不坏解大心坚此之二心同名为观转修牒经诸所说善此地摄者谓下所说信等善根此地摄也。

　　下释第二广安住中文别有五一征前起后二开列章门三对文指斥四随门广释五是名勤下释已总结云何勤行是初问也就第二中初举三数次列三名所谓信心修行回向信心行始依信修行随所修行用以回向此之三种行修次第有三十句是第三段对文指斥。

　　下广释中先解信心初举指斥故言初十说信成就经有十句初一是总余九是别。

　　下以论释先解初总随所有事于中信者总对境界以彰信也如下所说三宝境等为所信事于此事中深信决定名信增上下释余别于中初先就总开别次广解释九中前六始起信心后之三向信增成欲就前六中初二自行后四利他自中初句上敬三宝后句于理证信清净就初句中敬信列名良以初地分与三宝境界相应知彼殊胜所以兴敬信增上中开出此敬将总名别名信增上下诸句中信增例尔尊敬解释下以经帖净信列名证离疑浊故名为净自证真净释其相也就下四句利他之中初句化行后三化心分别列名说己所证授与众生故曰分别次释彼帖相显可知下化心中初慈与悲是起化心后一不倦是常化心解慈悲中初列两名行用义同是故并列次释其相下举经帖后重分别除苦相者除苦之能是悲相也决定救济悲之深也救苦不虚故名决定与乐相者与乐之能是慈相也永与乐者慈之大也所言起者牒前经中起悲之言转现前者从世修习得出世悲初入地时无懈大悲成就现行今正住中复更现前故云转现不倦列名常化无厌故曰不倦化无量生久能益者释不倦也化无量生益之广也久处能益利之常也常能广益故曰不倦下三句中初起行心所谓惭愧二起行缘将护善友三行所依谓敬教法解惭愧中初列其名内羞名惭外耻曰愧次辨其相不着世间惭愧能也于悭等下对过以显惭愧相也悭是悭弊等者等取其余五弊此等能障六度之行是故名为波罗蜜障于障羞耻名深惭愧下以经帖言惭愧者帖于悭等深惭愧也言庄严者帖前不着世间言也以不着故法身殊好故曰庄严解安乐中初列其名同法不恼释显其相下以经帖言忍辱者能忍他恼言安乐者善将护他解敬法中初列其名敬信殊胜释其相也虔仰名敬无疑曰信尊重之心名曰殊胜下以经帖敬顺帖敬信还帖信尊重贵者帖殊胜也下重分别后之三句后三别牒下三问答显之可知。

　　释修行中初结前问后以为起发。

　　经有九句初一是总余八是别。

　　论言此十修行成就总举对问经有九句而言十者大数言耳下随文释先解初总云何问也集善无息释其相也集诸善根是顿修也无休息者是常修也下以经帖善帖集善无厌足者帖无息也下释余别先牒总开别后释其相八中前七是阿含行后一证行前中初二摄法方便后五依法次第修行就前二中亲近集者是其求法方便心也亲近善友从之求法故云亲近就总集中开此亲近将总名别名亲近集下诸句中集义类然不忘法者非谓已得闻持成就名不忘法此求法心无时暂废故曰不忘乐法集者正闻法时爱法心也于问答下释爱乐相直咨为问直酬为答设难为论通难为解于此等中心爱乐也下五句中前三内观顺理之行后二缘中离着之行释前三中文别有三一随文辨释多闻闻慧正观思慧不着修慧于三昧中不爱著者不味禅也二重分别向多闻等简牒前文是闻思修会名显示如是次者初句是闻第二是思第三是修三慧不越故曰次第三重释前不着之言谓于所得三昧法中不爱着也为欲简后不贪不求故须辨之释后随缘离着行中先列两名不贪是其知足行也不求是其少欲行也次释其相以知足故已得不贪以少欲故未得不求次举贪求二种之过彰离所以贪于己得着心重故障菩萨戒求于未得过是轻故退菩萨戒下以经帖不着帖前不求帖后上来七句是阿含行下明证行如宝列名如世真宝难得无垢势力庄严殊胜不改具此六义证心同彼故云如宝出世间心念念现者释显其相经言如宝帖前如宝无厌帖前出世间心念念现也。

　　释回向中初结前问后以为起发经中合有十三句文论就大数说之为十此十三中准后论释三门分别一总别分别初句是总余句是别二随行要三门分别初之一句是其所求第二一句能求观解后十一句是能求行第三别就能求行中总别分别求波罗蜜一句是总余十是别下论依此三番辨释宜审记知。

　　成就如是净治法下安住分中大段第三总结安住前说信等能净此地是故名为净治地法成是法时名为安住然此所成名净地法下说信等名清净法两言相滥故下文中牒此辨异宜须记知。

　　论释回向文别有三一总显文意示现回向二随文广释第三如是回向成下总结回向就初段中求一切等说何事者问以起发求一切智是其初句等者等于余十二句未审此文说何等事良以文中无回向言故为此问示回向者答以显之回向之义广如别章。

　　第二段中文别有三一总别分别二求何等下随其行要三门分别第三别就能求行中分别广释就初段中求智是总彰总异别今此文中宗为求佛此句正显求佛之义故名为总下显别义求力等别彰别异总下十二句皆为成初求一切智故望求智说为别矣一者已下随别列名经中具有十二句文论中少一谓不动下少其一句生萨婆若下广释中还须具有初言观求一切智者观是观解就前总求一切智中开出此观将总名别故云观求一切智地下诸句中求一切智其义例然此句是其能求之解后十一句是能求行行中初总余十是别别中行体其唯六度但施与禅各分两句慧分三句余三各一故有十句。

　　上来第一总别分别自下第二随其行要三门分别于中初先问答辨释后重结之求何等者问所求果求一切智举经对问以何观求问能求解前言求智以何观解而求彼智观佛力等举经对问力无畏等是向所求一切智地识知彼法方得趣求故须观之云何求者问后十一能求之行用云何行而求彼智求波罗蜜无著法者举经对问以波罗蜜离着行故能成彼智此乃通摄后十一句斯皆名为波罗蜜矣下重结之此三求者总牒前三言是家者结初求智一切智地是所求处故名为家言依家者结前第二于向所求一切智中分别观察力无畏等名曰依家无障求者结前第三求波罗蜜无著法也能治六弊故云无障。

　　上来第二三门分别自下第三别就第三能求行中分别解释于中初先牒前起后云何求者举先问也求波罗蜜无著法者举前答也此举上文非是此中始问新答二就总开别此无障求举前所牒差别异者就无障中开后别也三随别广释释六度中各有三句一对行立障二辨障相三翻障显治檀有二垢对行立障一者已下辨其障相謟曲列名见乞诈设是外謟也无心许与是内曲也此謟曲者一向不许不随先者许而不与于中有三一者先许后全不与二先许多后与微少三许胜妙后与粗恶此三皆是不随先言此治已下翻障显治离謟曲者治前垢也如说能行治后垢也尸罗一垢对行立障不护已下辨其障相不护实语列其障名违本受下显不护相不护实语有其二种一犯戒不护违本受时能持之言二覆藏不护犯默妄语今言违本是初不护犯已覆者是后不护对治是下翻障显治忍有一垢对行立障污家已下辨其障相污家列名云何污下辨污家相谓恼他也利益他下辨家显污正以益他是佛家故恼乱他业即是污也对治是下翻障显治精进一垢对行立障戒无量下辨其障相谓于戒行生退转心退有三种一法广故退二时久故退三法精故退戒无量者是法广也以法广故难可具持劫长远者是时久也以时久故难可常持难持难行是法精也以法精故难可善持律仪戒中恶无不离故难持也余二聚中善无不摄生无不度故难行也以是义故生退转心精进之心遍䇿诸行今此何故偏就戒论此有三义一以戒是三学之初二以戒中备具三聚摄行宽广第三戒是事中所行难成易败人多于戒生退转心不同定慧证法之乐坚固难失具斯三义故就戒论对治是下翻障显治禅有二垢对行立障一乱心下辨其障相事中攀缘名为乱心内情妄取故曰忆想对治是下翻障显治经言不动治前乱心生萨婆若治后忆想萨婆若者是一切智理定生之故除忆想分别心也慧有三垢对行立障下有三句辨其障相此对三道说垢为三无善巧者不住行障于世涅槃不现现者明无善巧或于世间一向不现涅槃中现此同二乘或于涅槃一向不现世间中现此同凡夫此二一向故非善巧不修道者助道行障于上证法欲心薄者证道行障自未得处名为上证如是次下翻障显治如前三垢下经次第三行对治不舍世事成出道者对治初障集助法者治第二障常求胜道治第三障上来广释。

　　如是成者是回向中第三总结。

　　从上初十说信成就已来讫此大段第四随文广释是名勤行第五总结前者问言云何勤修故今释竟结答前矣。

　　下次解释成就如是净治地下总结之文于中有三一牒前行辨释经中成就如是净治之言有四举数次列四名初十已下对文指斥初十是信信中后三即是其欲第二十句名为精进第三十句回向之心名为方便以回向故能以少善得无量果故名方便二是名下就前四种结成安住即释经中名为安住三何以故下征前起后举经证成何以故者论主自征我何以故说前四行以为安住如经所说成就如是净治地法名为安住故我说之成就如是净治地者帖上文中勤行四种乃至示现方便之言名为安住帖上是名说中安住如是说讫总结说分。

　　校量胜中文别有四一结前生后第二解释校量胜义三开章门四广解释。

　　已显安住次说校量是初段也。

　　言胜声闻辟支佛者第二段也初住地时已过二乘何故今此方云胜乎有人释言此非别异声闻缘觉向前初住及安住分行修趣寂相同二乘是故名为声闻缘觉然此正对别异二乘以辨过义若尔初住已过二乘何故今此方乃说过又此为显地中满足胜前初住及正住地何因对彼别异二乘而说过乎释言初住非不自有过二乘处若就愿等以辨胜者前来未有故此论之正以前来未有愿等胜过二乘今方有故明知即是过前初住向言初住自有过处更有何过为辨此义泛辨过相其义自显然大过小数别无量今随其要且论十七一发心过下至凡夫发菩提心超出二乘故经说言沙弥发心胜过罗汉以菩提心广大意故二信心过十住已上于大乘法信决定故三者解过习种已去于深法界如实解故四起行过性种已上离粗烦恼具佛种性一切行故五如观过亦名道过解行已去于如实道观察相应趣实证故六者证过初地已上息除妄想证法性故七求胜过初地满心于所证法不以为足更求胜故八净业过离垢地中戒清净故九定自在过明地之中于禅解脱得自在故十道品行过谓炎地中不舍众生修行道品十一成就不住行过谓五地上十二甚深缘起行过谓六地上十三寂用双行故过谓七地上十四报熟离功用过谓八地上十五辩才说法行过谓九地上十六成就微细智过谓第十地第十七者断一切习一切诸行满足故过谓如来地以此求之前说分中证过二乘而未能起愿行等故不及此胜对前说分辨胜便足何用对彼二乘说过良以小乘大乘所对凡欲辨胜多皆对之乃至明佛亦对显之。

　　下次第三开列章门有三举数下列其名言愿胜者起行方便修行胜者依愿正行果利益者行修满足此乃随其行修始终以分三耳何者愿。

　　下第四广释先解愿胜于中有二一问答略显二随文广释何者问也谓十答也十愿之义五门分别一列名解释名字是何一供养佛愿亦名摄功德愿就其所作名供养佛就所成行名摄功德二护法愿亦名摄智慧愿就其所作名护正法就所成行名摄智慧三摄法上首四增众生心五知众生亦名化生下文之中初知众生后化众生就初以名名知众生就后以名名化众生六知世界七净佛土八同心行九三业不空十成菩提此十据相随心求义名之为愿论其行体光明善根转胜增广故名为愿二据修分别初七修始次二修熟后一修成得菩提果三就行分别行谓自利利他之道初二自利次五利他后三不定若别分之第八愿者自利纯熟第九愿者利他纯熟第十一愿自利利他二行得果若通论之皆是自利故下论言此后三种显自身矣俱是利他故下论言此后三种得如实化若复通论十愿俱是自利利他故下论言胜有二种一常勤行无量行故即是自利二与一切众生同行即是利他四就所求行位分别前之七种就行分别行如上辨后三就位位在何处如下论说第八愿者地校量胜谓从初地乃至九地第九名为地尽校量在第十地十地学穷名为地尽第十名为一切地尽在如来地以如来地圣位穷极名一切尽五就所求因果分别前之九种是所求因后一是其所求之果又十愿中前六求因第七求于净土依果次二求因后一求于法身正果十愿如是下次释文。

　　经中先明十种大愿后以十尽成诸大愿论还依经次第解释前十愿中先科其文于中有三一就经科分经有四分一修愿方便二无余下正明十愿第三重明修愿方便四住初地起如是愿总以结之二就论科分论亦有四一正解十愿二何故唯说此十愿下征数以显愿之圆备第三解释修愿方便第四何故名大愿下总解大愿三将论对经定其所释于经文中但释第二第三段文余二不解彼第一段修愿方便与第三段方便不异为是不释第四总结易故不解科分如是次释其文文中初言发诸大愿起大方便大行成者是第一段修愿方便于十愿中始起求心名发诸愿数数起心修练诸愿名起方便以久修故任性成就名大行成此愿心成非所愿成所愿至佛方乃成矣此三方便就初以举义通下九。

　　无余已下正明十愿先解第一摄功德愿问曰五度皆是功德何故今此但明供佛释言此地檀行增上故就供养明摄功德以供养佛檀行摄故虽明供养行供养中备修诸德诸处多明供养三宝今此何故但明供佛理实通有略故不论又此十中隐显以论初愿之中对佛求供第二愿中对法愿护第八愿中对僧求同又复供养大例有三一唯供佛显行趣求二供佛僧从之求法三供三宝具摄功德今就初义单明供佛。

　　经中初至尽未来际举愿所求供养之行一切劫下结誓自要初段之中句别有九相从为六要摄为三所言九者一者无余二一切佛三一切供养四一切恭敬五一切种具六者深信七者广大八如虚空九尽未来相从六者初四为一名福田大余之五句说为五大通前六也此之六大备如下论要为三者初之六句是愿所求供养行体次有一句是愿所求供养行德后二是其愿之所求供养行能下结誓中一切劫者供养时也一切成佛供养处也供养恭敬是愿所求供养行也大供养者于一切佛顿供养也无休息者于一切时常供养也此第二段论家不释宜须记知下释大愿云言常行无量行者指此文矣十愿之末皆有此文。

　　论中有二一依经解释第二释竟就其所求六大结之显成大愿就初段中先解福田句别有五一就无余开其三数二列三名谓佛供养及以恭敬第三广释今先明佛佛有三者牒以举数应等列名三佛之义广如别章供养有三牒以举数次列其名言利养者谓衣服等资润名利敬供养者谓香华等不任资养但可表敬名敬供养言修行者谓信戒等仰顺圣心名行供养如维摩中名法供养地持论中名至处道有说此三别对三佛初对应身次对报身后对法身亦可三佛随义以分正是一人今总对之为三供养不可别分恭敬有三牒以举数次列三名言给侍者身形奉给如阿难等言迎送者身不奉给但可迎来送去而已言修行者以所修行敬顺彼也修行供养修行恭敬有何差别体一义异资顺之义说为供养虔仰之义称为恭敬然此三敬亦得别望三佛以分初望应身乃至第三望彼法身亦可通对上来第三广释三相第四是故作愿已下结成愿心是于佛田无出供养及恭敬故此愿之末作愿自要供养恭敬无有休息举彼显此明于佛田供养恭敬摄福尽也五如经下举经并帖释供事中言无量者供事广也言种种者种别多也复是胜者皆精好也备此三义故云具足释心大中心别有三一上二深三信清净增上敬者此解上也愿回向者此释深也求佛心中而为供养何有不深信清净者此解信也所言广大余中胜者胜余凡夫二乘善也爱果因者能生世间无量果也所言此因得涅槃者能得后际二涅槃也。

　　上来释竟下以六大结其所求显成愿大言初愿中六种大者所求大故愿心大也下别指斥福田大者佛能生福故名福田下举经对田唯佛是何故乃举供养恭敬此举敬养为显佛是能生福也余悉可知言时大者常果之因经三僧祇方得涅槃故名时大此常无常分为二大六决定中合以为一盖随释者开合左右互以相从皆得无伤又此标别起愿各异是以分之。

　　第二愿中初总后别又发大愿是其总也余文是别别中经文与初愿同经同初愿论中但解愿心所求护法行体广大已下释不异前不能烦耳诸愿齐然释护法中初举三法第二广释护持之义第三别解三佛菩提第二广中随行始终两番辨释初就始修以明护持第二复名三种成下就行终成以释护持法有三种一教二证三是行法就此三法彰护差别一切佛说皆受持者牒举经文谓教法者总指法体修多罗等出其名字举修多罗等取毗尼及阿毗昙此释法也下解护持书写供养读诵受持自行护也为他说者外化护也摄佛菩提牒举经文谓证法者略指法体言证三种菩提法者就总开别就前总证开为三种菩提法故名证三种佛菩提法非谓行心证三法也此释所护下解能护摄此证法自行持也教化传授化他护也化法皆护牒举经文谓修行法此解法也下释护持但就利他略无自利于修行时有障难者谓他修时有行障也摄护救者摄令增善护与救济令离恶也未起障难护令不生已起障难能救济也下就成行以显护持于中有三第一总举第二别释第三总结复三成者上来已释今更重明故云复也行德相应名为成就于佛所说修多罗等举其教法言阿含者名前所说为阿含也所言次第令不断者穷达教旨总持不乱故名次第总持不忘名为不断言成就者成就闻持转法轮德证三觉者是其证法初证是总三觉是别得证成者依法所成证行成也言修行者是修行法乃至如实彰前修行之分齐也谓此修法始从发心乃至后际如实境界修觉成者是其依法所成行也修行是因正觉成者修得果也是名三成第三总结上来第二广释护法自下解释三佛菩提声闻辟支亦名佛者俱有觉义通名佛也菩萨云何证于声闻缘觉菩提释有两义一者菩萨自所证中通具诸法故经说言摄正法中具足一切声闻缘觉世出世法二者随化现证小果故法华云知众乐小法而畏于大智是故诸菩萨作声闻缘觉故说证矣下次五愿明其利他于中初愿摄法上首为众请法二以所行增长物心三知众生而为教化四知世界往彼摄益五净佛土摄物处中摄法愿中初总后别又发大愿是其总也余文是别别中经文与初愿同经同初愿就其所求行体之中句别有四一摄法处二从兜率乃至涅槃明摄法时三我尔时下于前时中明其常摄四一切处下在前处中明其顿摄成佛无余所从人也一切住处摄法处也第二段中谓八相时就此八时以明摄法何者八相一生兜率二下八胎三住胎中四者初生五者出家六者成道七转法轮八入涅槃然此八种诸佛亦有具不具者如释迦等具足八相或但具七如天王佛白衣成道则无出家须扇多佛出世之时无生可化虚示灭度留一化佛半劫度人是则彼佛无转法轮若取化说亦得具八从兜率者标数之首故说为从谓从兜率乃至涅槃如世人言从一至十其义相似后二可知论中但释所愿行体然上经中第二段文回之后释自余次第良以第二广故后论释初段中成佛无余乃至住处并举经文下释有二一解成佛二释住处一切应佛解成佛也应取正觉故名为成为从摄法偏举应耳言无边者释无余也别则难穷故曰无边总摄无遗称曰无余此释人也下释住处句别有二一约应佛解释住处应佛遍满诸世界中故名世界以为住处无边应佛各在一界是故遍满二就世界解释应佛住之所以随何世界佛住处者牒前起后应感相顺众生见者正解应佛住之所以为令物见是故住之如来示化名之为应物机名感机有顺圣圣随物感故曰相顺顺物示化令生见也从兜率天乃至为首并举第二第三段文随彼已下超释第三第二段文回在后释言随彼生供养佛者随众生故自供养佛令他学已故云方便以如来说摄方便者以是为也为使如来有所说故启请摄法请法利生故曰方便集功德者是供养也集智慧者是摄法也所集福智总名助法自下解释第四段文言一切处一时成转牒举经文非前后者摄之顿也何故示下料简第二摄法之时八相之中但释第一第二第三第六第八余三不解何故如是彼前五相舍胜从劣有疑须释第一相者舍上天报生于兜率是故须释第二相者舍天生人理合料简第三相者舍化受胎复须解释第六相者自力难成他教易就舍易从难是故须解第八相者住益胜灭舍住取灭理然须辨余之三相舍劣就胜无疑可释第四相者住胎必生何须料简第五相者出家胜俗不劳辨释第七相者转法化生胜于不转所以不论释初相中有二问答何故示彼不在色界及无色者是初问也色无色天胜于欲界圣力自在堪能往生何故示彼兜率处生言难处来乃至为遮是初答也此防后时阎浮众生轻慢心故小乘法中色无色界长寿天难无初舍凡入圣道者是故将成不得生彼若生彼者后生阎浮成佛道时阎浮众生咸作是念佛自避难来此成佛非为我等有是心故不能重敬闻说不受于化无宜故不生彼何故不在他化等者第二问也乘前答中上界是难他化天等非是难处何故不生举彼他化等取化乐故名为等如来有力乃至敬心第二答也为增兜率众生敬故何故不生化乐天中增彼敬心化乐天报犹胜兜率起敬义微是故不生若生彼者众生念言贪乐生此不为我等若尔何不生于下天下天报劣若生彼者后生人中成佛道时人皆念言夜摩天等乐微易舍故佛舍之不增敬意又欲天中忉利四天同是地居合以为一空天有四此五之中兜率据中如来处之故经说言如来大人处天天中在人亦然何故人中舍上乐者此问第二来下入胎愍我来生增敬心者谓增阎浮众生敬也何故处胎此问第三住胎之言化生是胜何故处胎释言增长同生故者佛出世时众生胎生名彼为同若佛化生胎类咸言佛法深胜化生者得非我境界绝分不求为遮此意故受胎生彼我同类能得此法我亦应得故名增长若依涅槃则有多义一劫初众生无其道器佛不出世故不化生二生上族寄胜表法三为教人敬父之业四假亲护法五为息慢六为息谤七为留身荫于诸国故不化生以化生者还复化灭无舍利故八为同诸佛故不化生三世诸佛化胎生众无化生故具此多义故受胎生今此略就一义言耳何故自成此问第六成佛道相他教易成自力难就何故舍易自成正觉现丈夫力释自成也非因他得释非余化何故示现入涅槃者此问第八入涅槃相住世化胜何故取灭释言令生勤修道故若佛久住众生常见不能起于难遭之想故现取灭令彼勤修。

　　第四愿中初总后别别中经文与初愿同经同初愿就其所求行体之中文别有二一明一切菩萨所行二说前行增长物心初中有二一总二别所谓一切菩萨行者是其总也广大已下是其别也第二段中句别有二一对行彰说二教化下对人明化说中有二一总二别说一切行说前总也如实已下说前别也如实地道是前广大无量无杂波罗蜜者名与前同言方便者是前六相总别等也业者是前诸地所净生助道法论中初先牒问起发。

　　第四愿中心得增者是牒经也增长物心正是所愿故偏牒之以何等行令心增者是征问也下对辨释文别有三一举经中总菩萨行明增物心一切所行是举经中总菩萨行教化已下明增物心二彼有四下举彼经中别菩萨行明增物心于中先举四种别行有四举数次列四名言种种者道义差别所言体者谓波罗蜜菩萨行体业者所谓诸地修业言方便者德义善巧诸德同体巧相集成故云方便以此四下明增物心三何者下随别广释解种种中初问次释后以经帖何者种种是初问也世行三下题文辨释经中四句前三教道一处辨释后一证道在后别解前教道中世行有三标别举数然世出世泛释有二一就位分别地前世间地上出世二随义分别教行差别名为世间证行平等说为出世今依后义故名教行以为世间随位不同故有三种广者已下题经解释初至六地一行之中备具一切名之为广第七地中一切行中备具一切名之为大八地已上法流水中念念深入无量佛境故曰无量下解证中初无杂者法无我观题经辨释出世间智标别其相经帖可知体牒前门波罗蜜摄举经对显业牒前门诸地所净生诸助法举经对显业是修业业能显证名为所净修起教行名生助法能作此二故名为业言方便者牒举前门下总别等将经对显彼六相门一备一切一切成一成坏善巧称曰方便说一切下是其经中第二段文乘势举来非是第四方便之文。

　　第五愿中初总后别别中经文与初愿同经同初愿就其所求行体之中句别十一初之七句明知众生后之四句明化众生前七句中所谓无余一切生界总知众生有色下别后四句中教化一切总明教化令信已下三句是别论中先对后之四句总显愿相何者已下随文解释先作二问以为起发何者是生是其初问问前七句所知众生为何义者是第二问问后四句化益差别下对前问次第辨释解初问中一切生界有六种者牒总开别次列六名言粗细者报相差别言依止者报之所托不净净者受报处所欲界不净上二界净言苦乐者正是其报言自业者得报之因言自体者报之体性下次释之何者粗细问其初门粗有色下对问辨释下之二界名粗有色上四空处名细无色下就色中复辨粗细粗有想者除无想天余名有想细无想者第四禅中无想天报与广果天同在一处外道取为究竟涅槃修无想定生于彼天得五百劫无心之报无佛弟子生彼天中下就无色别明粗细粗非无想前三空处细非想者第四空处言非想者无粗想也非非想者非无细想是名下结释依止中先牒前门次举经对四生之义释有三门一随事分别二对五趣辨其通局三对五趣明其宽狭随事辨者如诸鸟等名为卵生如今人类名为胎生诸畜之类依湿起者名为湿生如诸天等名为化生言通局者化生最通全摄二趣地狱诸天余之三趣皆分有之如劫初时人鬼及畜一切化生胎生次局人鬼畜等三趣分有卵湿最局人畜分有余趣悉无畜中卵湿相显可知人中湿生如顶生王等人中卵生如毗舍佉母三十二子如是等也言宽狭者以其四生望彼五趣辨其宽狭四生是宽五趣是狭杂心云为生摄趣为趣摄生论自释言谓生摄趣非趣摄生何者四生五趣不摄论言中阴是其化生五趣不收下释化生依止之义胎卵湿等有色可依理在不疑化生忽有先无依托云何依止下答依业以业力故报得生也净不净者牒举前门谓三界系举经对显欲界不净上界是净因果属别目之为系种种身者受报别也杂入六道举经以对入者是处于六道处皆有苦乐故云杂也自业牒前一切生处举经对显由业异故生处差别亦可业是受生所依故名生处自体牒前名色摄者举经对显果报虽众无出名色四阴为名色阴是色何故四阴说之为名人多释言五阴成生生是假名四阴之心成名中强从其所成故号为名是义不然当知色阴形现可睹不假名彰是故当相说之为色余四是心心法冥漠非名不辨是故从诠说之为名故楞伽云以名宣说无色四阴故号为名是名众生总结所知为何义者牒第二门下对显之为三举数经中四句初句是总后三是别今言三者就别言耳次辨其相信佛法者信佛所说因果等法此化令起世间信也入二乘者令得小果经言断世数道故者五趣差别名为数道除因离果名之为断入无上者已得小果渐化令入大菩提也经言令住一切智者所谓佛智智之分齐故名智处。

　　第六愿中经同初愿论中偏释所愿行体文别有四一牒总开别明入皆知二列三名三广解释四约智分异就初段中言无余者是牒总也牒彼经中所谓无余一切世界有三开别随入如是皆现知者明入皆知佛于世间现知不比今愿得之次列其名言一切者世界相也真实义者世界体也无量相者世界多也十方广多故曰无量下次释之一切相者牒举初门如经已下举经对显下广分别于中有三一宽狭分别一千为广二千为大三千无量以千须弥千四天下合为一界名为小千小千为一数之至千名为中千中千为一数复至千名为大千此大千界华严经中名世界刹大智论中名一世界论自释言此大千界成坏同时故名一界此复为一数如恒沙名世界性此复为一数如恒沙名世界海此复为一数如恒沙名世界种此复为一数至无量名一佛界九地菩萨能于是界现成佛道如大智论发趣品中如是分别今此文中且据一刹以分广等二粗细分别随何等界意识身者意识是心身者是色色心粗故世界亦粗色心细故世界亦细三乱住下依住分别乱者牒经不次第者住无行行倒住牒经不造舍宅覆世界也正住牒经造舍宅者仰世界也是名下结下次解释真实义相如帝网者牒举经文真实义相将论对显如帝释网百宝所成诸色互班不相障碍世界如是一处之中备有多土多土同体互相集成无有一土别守自性而无不性世界实尔名真实义如业幻者转喻况土成如帝网如似世人业幻之力火处见水水处见火地处见空空处见地如是一切世界同尔名业幻作故如帝网无量相者牒举前门言十方界无量入者举经对显入名为处十方国土无量处处差别别入无量相者解释辞也十方国土形状各异如阿閦界安乐国等非就一处说其无量下次约智分其粗细真实是理唯智能知余二是事可以目睹故云现见。

　　第七愿中经同前判论中偏释所愿行体初言净土总以举数净土之义广如别章此应具论下广辨释七中前四当相明土次有一句就人显胜后之两句举因显果就前四中初二土体第三土相后一土用前两句中初彰体同后明体净同体净者释有三义一者诸佛报应之土同皆用彼法性为体二者应土同皆用彼真土为体三就应中诸土同处迭互相依故曰同体下以经帖一切一土一土一切释还有三若准初义一切报应是一法性一法性土缘起说为一切报应准第二义一切应土是一真土彼一真土随物见异为一切应若从后义一处之中具有无量差别应土彼应土中迭互相望或净为一余为一切或秽为一余为一切如是等也自在净者明土净也净有二种一者相净众宝庄严无诸瑕秽二自在净如摩尼珠美恶斯现今此所论是自在净净秽圆通无碍无障故曰自在染净隔碍不名为净以自在故说为净矣经言一切平等净者相净之土彼此别异自在净土十方齐同故云平等庄严净者土之相也下以经帖庄严有三一神通庄严神变自在或小容大大入小等二光明庄严宝光相照无有闇冥三宝相庄严诸宝集成今言神通是初严也光者是其第二严也相者是其第三严也下重解释后二庄严光明庄严释前光也众宝庄严解前相也神通庄严相显不释受用净者土之用也次以经帖离一切恼能成断德成就净道能成行德秽土境界受用生过妨碍道法净土异彼故离烦恼成就净道如香积饭其有食者离过增道然后乃消上来四句当相明土所言住处众生净者就人显胜下以经帖智慧众生悉满中者如维摩说菩萨成佛时有一切种功德众生来生其国今此且就智慧言耳智人住中明土净也下二举因显果之中因净举因因有二种一者行业谓施戒等如维摩说二者德业所谓净土三昧法门如下八地净土法门及十地中佛国体性三昧门等今此所说是德业因下以经帖入佛上妙平等境者如来藏中净土法门是佛妙境证会名入能入实智是净土因言果净者对因明果果有二种一者相净妙宝庄严从施戒等行业所生二自在净随心异现从彼净土三昧而现今此所论是自在果下以经帖随生心乐而为示者用随物心下重显之显智力者前因是智智起此用名智神力举用彰彼智之力能名显智力此如八地净土中说是义应定不劳异释上来七愿是行方便自下三愿行修纯熟于中通论三俱自利故下文言此后三种显示自身三俱利他故下文言此后三种得如实化于中分别初一是其自利纯熟次一是其利他纯熟后一自利利他得果就初愿中经如前判就其所愿行体之中有十二句初句是总中十是别后一总结初言同心同行故者总后十中初二句也就后十中共集善根是其同行平等一观是其同心后十皆同不可并举故偏对此以彰同矣论中偏释所愿行体先解初总次释其别后一结文略而不解解初总中不念余乘正解同义良以不念余小乘故与菩萨同亦得说言同菩萨故不念余小下以经帖言同心者慧心同也言同行者福行同也就释别中先举十数次列十名十中前五明行修同后之五种明德用同前五行中初二自分后三胜进自分之中初是福行后是慧行共集善根无怨嫉者起行无乖故云共集以行同故情无乖异名无怨嫉一切菩萨等一观者证如平等名平等观与诸菩萨观心不异是故云一当知观心望理说等对人说一亦可望人同故名等证理一味故云一观就胜进中初亲近者摄法方便后之两句依法起行行分自他随意现身是利他行八相成道教化众生名现佛身自心解者是自利行解发自中不假他授名自心解菩提之道显照自心名解诸佛神力智力神力是佛阿含用也智力是佛证行体也后五用中初一通体神通上进名曰不退所为称心故云随意后四通用四中前三如意通业下一是其法智通业成就大乘无障碍慧名不思议具菩萨行是总结文乘势举来非是第十法智通文下重分别初显功德是共集也住寂等观是第二也聚集论法是第三也近佛菩萨名为聚集集何所为为论佛法随心示成是前随意现佛身也此乃八相示成佛道自发胜心念如来者是前自心解知诸佛神力智力胜进解心不由他教是故名为自发胜心仰摄诸佛神通智力名念法身得不退通是第六句神通体也后四句中初言余四通业得名总显其相下别显之一往余界一身往也第二自余异身示者多身往也己身为自自身之外他身名余异身示者释有两义一对前句分多名异二对后句异生名异以此异身飞行十方令物睹见名为示现同生往者是其多身同生通也入大乘者成就实慧通达甚深大乘法也。

　　第九愿中经同前判就其所求行体之中文别有二一乘不退轮行菩萨行是其自利二身口意下明其不空行菩萨行是其利他前中初明乘不退轮后明行行轮谓三轮身口意业能摧物恶转下趣上故名为轮益用无减称曰不退依此起行说之为乘乘此起行名为行行第二段中先明不空后彰行行不空有二一者作业二者利益前中初言身口意业作不空者总明作业众生见下别明作业得如已下是其利益论中初言第九不空行菩萨行总显愿相不空行行正是所愿故偏显之复行已下依文辨释先解初段乘不退轮后释第二不空行行言复行行显乘轮者释初段也前明不空今重显彼不空行行依不退轮故云复行显乘轮也以不空行依三轮故于中二下释第二段但解不空行行之言易解不释有二举数作业已下列名解释言作业者身等所作能益不虚名作业不空言利益者拔苦与乐济润不虚名利益不空此二若通俱是作业齐是利益为分两种隐显异名良以前者随其见闻身口意等业相差分故名作业后不如是故不名业又第二门除其事恼彰益义显故名利益前作业者利之以道道益相隐故不名益作业必定列其名字身口等业益利决然故曰必定身口意业作不空者此举经中初总作业对以显之如是次下释彼经中别作业也如向总中初身次口后明意业下别亦然故云次第言应知者应知后别如前总中三业次第生见牒经示现胜身令彼生信信无疑惑故曰决定此应信人何故乃云必定佛法以法胜故依成胜身故睹色身信法胜也明身不空指斥其相闻声牒经口宣实教生物真解口业不空指斥其相心喜牒经菩萨内心廓备诸德令物喜敬起心趣顺故断烦恼明意不空指斥其相下第二中利益列名次明二苦彰益所治种种苦者违逼苦也贫穷苦者是其顺缘不足苦也对治是下举经彰益得药树身治种种苦治苦之胜如药树王遍治众苦非独除病得如宝身治贫穷苦随心利益如如意宝备与众乐非直与财。

　　第十愿中经同前判就前所愿行体之中句别有八初句是其菩提自体后七是其菩提作业体者即是自行果也业者即是利他果也于一切处成菩提者是菩提体实德圆通义无不在是故说言一切处成是义云何本有妄心结集有果形有分限不能周普以妄摄真真在妄中如妄局别不能周遍是时法界广大之法集在众生心微尘中后息妄心有果不生有果灭故形无所在知复从何说真在此说真在彼是时真德无一偏在而无不在无一在故菩提无处无不在故一切处成于一凡下是菩提业业有七种初至度生示大涅槃是其第一示正觉业于中初明现成之处示初生下正明现成就前处中凡夫道者谓阎浮提是其可化凡夫住处名凡夫道于一凡道简余三天不离一切统收百亿百亿阎浮同皆现成故云不离现成可知现佛境界乃至灭苦是其第二说实谛业于中三句初句是总后二是别现佛境界神通智力是初总也八相成道说法度人唯佛所为名佛境界虽云佛境相犹未分故复说言神通智力八相成佛是神通力说谛灭苦是其智力随一切下是其别也别中初至示得佛道合为一句广前通力度生灭苦为第二句广前智力前中初言随一切生所应度者化能随人于念念中化随物心所化众生心缘各异名为念念示得佛道正现成佛此犹是前示成正觉说谛依彼是故牒来度生灭苦正说实谛一三菩提至涅槃性是其第三证教化业于中经文有证无化论中具有三菩提者此名正道简异二乘是故言一此是证体言遍知下对治显证用向菩提证智之体遍知法界一切法也照理普周名曰遍知生死涅槃悉同无我名一切如法体寂灭说为涅槃非果涅槃法体本净名为性矣以一音下是其第四种种说业示大涅槃不断行者第五不断佛种业也示智起法是其第六法轮复业示大智地示理法也诸佛智慧名为大智智依理生故名理法为智慧地愿已当来成佛灭后令此智地显彰在时故名为示如佛灭后诸圣弟子传证是也发起法者发起教法愿已来世作佛灭后教法住持流通无失名起佛法理法云示教云发起文绮互耳法智通下是其第七自在业也一切劫下结誓自要一切劫数求佛时也成菩提数所求果也果德非一是故言数求大智通无休息者正是结誓自要之辞求大智通对前菩提以自要也于中别分菩提自体名为智慧菩提作业说为神通通则二中皆有智通无休息者对前劫数以自要也。

　　从初愿来大段第二正明十愿安住喜地发诸愿下是第三段修愿方便于中先明修愿方便以十愿下明修所以以十愿中摄愿广多故须为此三分修习住欢喜地起如是愿是第四段总结文也。

　　下以论释于此愿中偏解第一所愿行体于中初言起大乘行总显愿相无上菩提大人所乘名为大乘愿能生彼故名为起愿能趣彼故说为行云何已下随文辨释先作二问以为起发云何菩提问其体也云何作业问其用也下对二问次第辨释大菩提者牒上前问如经已下举经对显言作业者举后所问下广释之先举七数次列七名示正觉者现成就也说实谛者转四谛也此说小乘证教化者以己所证化众生也此说大乘种种说者说世法也不断佛种者菩萨所行名为佛种得佛常起故云不断法轮复者大圣虽灭令法住持住持如本故云复住言自在者变化无碍下广辨释初业牒前于一凡道乃至涅槃举经对显下次释之于中但解一凡夫道一凡道者重牒前文一阎浮义此解一也简余三方是故言一言阎浮提凡夫道者重牒前文可化住处解凡夫道可化众生名为凡夫住处名道不离已下略不解释一切凡道类一可知示初生等不异向前第三愿中所以不解第二牒前现佛境界乃至灭苦举经对显下次释之经中三句但释后二初现佛境神通智力略不解释以其总故若当具释不异后别是以不论释后别中先解初句随世一切解随一切众生界也此名众生以为世界言可化者释所应度言随心者解念念中化顺物情故云随心示佛身者解示佛道下重牒来明示现相谓除难处胜处受生名示佛身除难处者诸难不同略有八种所谓地狱畜生饿鬼盲聋喑哑世智辩聪佛前佛后北郁单越及长寿天前之三难在下三趣中间四难在于人道第八在于色无色天此诸难中三涂郁单及长寿夭就处彰难此处众生不任受道如来不生所以除之道言彼彼胜处生者就非难中简劣取胜阎浮最胜在中生也百亿阎浮同皆现生故云彼彼下解别中后句之文谓教众生除苦断集证灭修道名度众生灭苦恼也第三牒前一三菩提正是证体此名正道简别余道是故言一观释遍知法者解释一切法也无我释如一切性净解彼性也言涅槃者还是经中涅槃之言诸法理寂名为涅槃令生信者解教化也经中无此论以义安第四牒前言一音者释一音说何者一音若就实论如来真声名为一音应物异现令各各解如一真身令人异见法螺之音是佛真声常寂之声是法螺声恒有恒无故曰常寂若就应辨释有两义一随类辨一或为胡众现一胡音令余种类各别得解对汉亦然如是一切故经说言佛一音说众生随类各得解也二随法辨一或为众生说施一音亦令余人解戒定等如是一切故经说言佛一音说众生各各随所解也具斯诸义故曰一音随种种信可化生者解令一切众生言也谓诸众生信戒信施如是等异名种种信一时令喜解令喜也随人异乐语称物情故令欢喜一音异解故喜一时第五牒前示大涅槃不断所行举经对显第六牒前复佛智地解释示大智慧地也以佛智地释大智地复解示也圣虽灭度以住持力令彼智地传化在时与本不异故名为复一切所说轨则不失解释发起一切法也修多罗等所说轨则释一切法举修多罗等取毗尼及阿毗昙亦可举彼修多罗部等余十一言不失者解发起也第七牒前观法无性是法智通知法空也如意幻通相显可知下复属当法智通者见理舍相不住世间余二事用不住涅槃。

　　从释供养讫来至此论中第一广释十愿何故唯说此十愿下论中第二征其十数以显愿圆于中前七相显可知言后三愿显自身者后三通是自利德也地校量者谓从初地乃至九地行德渐增名校量胜言地尽者谓第十地学之穷也一切地尽谓如来地此三示现如实化者此三通是化他行熟名如实化别分如上。

　　发诸愿下论中第三解彼经中第三大段修愿方便于中先释修愿方便次解经中修愿所以下以经帖初言发愿牒举经文随心求义修愿始也十种愿心求供养等十种行义故名求义求是愿也所求不定故曰随心方便牒经成彼所作方便勇者成彼所作十大愿也巧修诸愿名为方便所求决绝故号勇猛大行牒经所作成者所作十愿皆悉成也十大愿中备摄法界一切诸行故修诸行成此愿矣故下文言菩萨初地于大愿中具足一切菩提分法渐次起下解彼经中修愿所以渐次起三非一时者释前起后释前三行起后一一摄无量愿何以故下征前起后何故久习不得一时以十愿下举后显前以十愿中各摄广多无量大愿故渐不顿经帖可知经中第四住欢喜地起如是愿易解不释。

　　何故名下论中第四总释大愿前十愿中一一皆言又发大愿此之大愿上来未解故今释之何故名愿问以起发光明善根转胜增者此解愿也真证善根出障清净故曰光明渐胜名增增长向佛故说为愿愿名不别何故向者求义解愿今言善根转胜增乎释言前是始方便心以求释之今此总解大愿之体故曰光明转胜增广胜有二下释其大也有二举数胜声闻等辨胜过劣一常勤下显其胜相常勤无量自行胜也常是常修无量顿修何者是乎前十愿中愿愿之末皆言所作无有休息指彼所说以为常勤无量行也与生同者利他胜也十尽示者指后显前据斯以论十愿通是自利利他。

　　十地义记卷第三本

　　十地义记卷第三末

　　上来第一广释十愿自下第二广明十尽成前大愿经中有四一总明十尽成诸大愿二列十名三以愿心返要十尽四以愿心顺同十尽。

　　总中初言十尽句者华严名为十无尽句随别广多名为无尽总摄无遗故说为尽由此十种广无尽故令愿同之名成大愿。

　　下三番中初之一番广前十尽后二广上成诸大愿广十尽中四门分别一总别分别初一是总以十皆为利众生故余九是别二广略分别前九是广后一是略三以略对广三转分别初众生界世界空界及心缘界此之四句是世间转法界涅槃界佛智入界此三法转佛出世界如来智界此二智转四以五种无量分别众生界尽是众生无量世界空界是世界无量法界即是法界无量第八心缘是调伏无量余四调伏方便无量何故涅槃及地入界说为法转而不说为法界无量然三转中总相论之但令是法皆是法转五无量中法有二种一是化法二是度法化生法者名为法界度生法者说为调伏方便无量彼涅槃界及智入界是度生法是故摄为调伏方便言众生者正是所化世界是其众生住处法界尽者是生所起善恶等法举此用为化众生也涅槃界者度令得灭佛出界者度令成佛得佛之时远离三有名为出世非应世间名出世矣出世界者正名佛出以之为界非谓名彼所出之世以为界也如说涅槃以为界等如来智者是佛方便化他智也心所缘者谓知众生心有所缘故曰心缘非谓取彼所缘之法言佛境界智入界者度生法也法界实性是佛境界此境是佛智慧所入故名佛境智入界也欲以此境度众生耳。

　　如生界下是第三段以愿要尽谓以愿心要前十尽彼若穷尽我愿同尽于中先就第一生界以愿要尽如生界尽我愿尽者此言不足若具应言如生界尽若可穷尽我愿乃尽略不具耳如生界尽是牒上辞向言所少若可尽者是返要语然此两句尽字虽同而义有异前言尽者统摄无余名之为尽后句所少若可尽者假以返要随别可穷故名为尽下之九句不能烦广并举上尽以愿要之。

　　如生界尽不尽已下是其第四以愿同尽有人说言此同无尽非是同尽若如是者同何无尽此乃同前所列十尽皆无尽故名为同尽竟有何妨于中先就初之一句以愿同尽如生界尽牒上初句言不尽者随别难穷名不可尽彼既无尽我愿善根同彼不尽愿依境故下九句中初先并牒彰其无尽然后将愿对以同之。

　　论中但解所列十名先释经文后明十尽功能利益前中论家两门分别一总别分别生界总者泛释有三一者语总如上总言十地门等二者法总诸法同体互相集成如六相中总相门等三就意彰总如此所说意为化生故说化生以为总也余九别者余九皆为化度众生故望生界以为别也第二何等是众生下广略分别前九是广后一是略释前广中文别有三一问答辨释相显可知二此事已说总结成前前云十尽与生同行同行之事上来说竟故云已说亦可十中前九事别上来说竟故言已说三释尽义尽者牒经示不断尽非念念者明此所说统摄穷极名之为尽非尽灭也众生界等广多无量穷尽彼界即是示现不断之义若有断尽则不能得尽彼界也此九种下释后略文于中先摄九尽为三三转示者举经对显世法及智展转无穷故名为转此转犹是无尽之义上来依名次第辨释此十尽句增上力者彰尽功能以十尽故十愿无尽愿无尽故诸佛为生常作益也此亦即显十尽成愿愿同十尽。

　　行校量中初结前问后以为起发次释后结已说愿胜是结前也云何行胜是问后也次随文释先辨行相然后释文十行之义广如别章此应具论就释文中经有两分一广明十行二悉知生起清净下结论依此二次第辨释。

　　就初信中经文有三一大愿熏心心得调濡二心调濡故人成信者三信佛下广明信相初言决定发诸愿已牒前起后得调濡者由愿熏心故调濡也缘中自在名曰调心心性善濡名柔濡心此二是其诸行之体故下诸地多明此二以为行体言成信者是第二句由心调濡离于疑谤故此菩萨得成信者第三段中句别有九初句是总中七是别后一总结初句之中因果俱信故云总也信佛如来是信果也信本行八是信因也别中初二明其信因具无畏下五句信果举要言下总结因果随别虽众举要摄之唯因与果信菩萨行是结因也智地说加是结果也穷到之所故曰乃至智地是总说加是别论依经文次第辨释解初段中得调牒经彼诸善中自在胜者谓彼信等诸善根中得自在也以心调故于诸行中欲起即起故名自在柔濡牒经胜乐行者内证怿神名胜乐行以寂乐故心无刚矿故名柔濡第二段中人成信者举经而已易故不释第三段中先解初总入者牒经从行入者是信因也此解经中本行入矣成菩提觉是信果也此释经中信佛如来穷因到果故云乃至次释其别就解因中句别有三一标别举数信菩萨行是标别也以此文中有因有果标因别果故说菩萨本行所摄此菩萨行与佛为本能入菩提名本行入有二举数二双问起发云何行者问其行体云何次第问修成相三举经对显集波罗蜜对初问也善成诸地对后问也下释果中句亦有三一标别举数菩提所摄本行入者是标别也标果别因故说菩提所摄本入菩提之果为本因行所趣入故名本行入有六举数六皆佛德是故言胜然下果中但有五句何故言六以后结中有因有果今此通举结中之果故言六胜若尔前解信因之中何不摄后从前为三齐类应然但后结文与果相邻故此通举望因隔越故前因中略不通举二是故信胜约境显心所信胜故能信胜也三依文辨释六中前五别明果德后一总结别中前四菩提智德后一是其涅槃断德就前四中初之一门寄对显胜后之三门当相辨德外道魔等对治胜者是初寄对以显胜也下以经帖言无畏者谓四无畏对治外道外道邪见言佛无德故彰无畏行兼自他德备智断故能治也力谓十力对治魔怨魔怨常欲坏人善法十力坚固于魔得胜故能治也不共法者所谓十八不共之法对治二乘何者十八若依杂心说佛十力四无所畏大悲三念以为十八大智论中言十八者三业无失无不定心无异想无不知舍以之为六欲念精进智慧解脱解脱知见此六无减复以为六三业随慧了达三世复以为六通前合为十八不共不共之义广如别章此德过小故治二乘备此诸德故云具足咸皆牢固称曰不坏次三门中初一是通后二是智不思力者通用难测经言不可思议法者神通法也后二智中初真谛智后世谛智不杂深者证如一味名为不杂照穷实性称之为深下以经帖无中边者释有两义一约染净法相以释生死此边涅槃彼边圣道为中今观生死本性不有则无此边涅槃如故亦无彼边两边既无圣道亦寂故无中间二约有无法理辨释有为此边无为彼边非有非无说以为中有即非有故无此边无即非无故无彼边两边既泯中亦亡对故无中间所言如来境界起者无中无边是佛境界依此境界证心现前故云起也一切种者了达世谛差别智也经言无量境界入者法界差别说为无量彼无量法是起行门此无量门是佛境界如来依此解顺名入上来智德言离胜者是佛断德下释其相烦恼正使习是残气此二永断故曰常离下以经帖信成果者涅槃断德究竟圆极名成就果上来所明皆是果德何故独说此为果乎虽复通是但前四句是其智德智者是道道谛望灭义分为因离者是灭灭谛望道义说为果故独名此以为果矣菩萨于果决定名信若具为文九句之中皆应彰信不能烦广三句云之余类可知初句标首理然须置此句别终宜亦须安第九总结文穷须论余不如是废而不说复略说下释第九句总结之文前皆举数今此何故直尔解释不言六者良以此句总结因果非别次第所以不论对前别故说略为复此总略也彼本行者是其所信菩萨行也所言入者是其所信如来果也为因所入故名为入言示现者用此略说行之与入示现经中总结文也下以经帖举要言者帖略说也一切行者帖本行也得智说加帖前入也智地是总说加是别说加相隐下重分别说者牒经言所说者是佛所说化他教法加者牒经言证故者自行证法证心合理理显彼心故名为加此二犹前请分之中菩提无边佛化众生所说法也前辨深信对此以明今此说信亦对斯矣。

　　上来明信依信次起慈悲二心故下明之于中经文大判有二一广明三观二见众生不离苦下正显慈悲论文有四一举三观以为章门二举慈悲以为章门三离最上第一乐下广释三观四见众生不离苦下广解慈悲言此菩萨三种观者是第一门于诸众生起慈悲者是第二门第三门中初离最上第一义乐生慈方便此明远离涅槃乐也涅槃之乐乐中精极故曰最上殊胜无加名为第一有大义利故名为义亦可此乐证理而成就理以标名第一义安寂名乐情迷曰离离故可慈具诸苦者生悲方便此明具足生死苦也前虽无乐无苦可慈方复具足种种诸苦所以可悲此二斥过彼二倒者总明慈悲方便观也此明凡夫情迷之过前虽无乐具足诸苦若于苦乐能觉能知得离有期方复于彼苦乐二法迷谬颠倒苦处计乐乐处计苦得离无期是故可慈可悲之甚。

　　下依三门次第辨释释初门中云何远离问以起发经中十句初一是总余九是别菩萨作念佛法深者菩萨乘前信解佛法故念法深大般涅槃是佛正法出情称深深极名甚念法深者为显众生远离之义牒已所观以显深故皆言如是论中有三一就总深开余九别二寂静深下随别列名九中初句明离妄取取情飘动名之为乱息除彼乱故云寂静甚深门中明此寂静将总名别故云甚深下诸句中甚深例然第二寂灭彰法体寂次有三句空无相愿对治离障成前寂静空无相愿广如别章此应具论次有三句三道行德成前寂灭后之一句总结难得显凡远离三依九门次第辨释寂静牒经下释其相离妄有者不取法体法实无体妄谓有之故云妄计离妄取者不取集用集用实无妄谓有之故云妄计取非为是名为正取前言实有此云正取文绮互耳寂灭牒经法义定者涅槃体寂名为法定涅槃用寂名为义定。

　　下次解释空无相愿成前寂静句别有四一牒经文二三障治者彰其治能三解脱门下释成治义以此三种解脱观故能治三障大般涅槃名为解脱空无相愿与彼为门名解脱门四何者下辨障显治先征起发后列障名言分别者妄想心体相者依心起虚伪相虚伪事也取舍愿者依相分别取舍心也顺境贪求名之为取违境厌背目之为舍愿通两处好则愿取恶则愿舍不染下三显前寂灭无染牒经离染观者是证道也妄想缘智名为杂染真观除彼说名为离离染之智名为观也无量牒经不可算量生善根者是不住道不可算数生善广也此随世行不住涅槃不可思量集善深也随涅槃行不住世间指此善根以为观耳上者牒经利自他者是助道也究竟满足名曰增上指增上行以之为观难得牒经三阿僧祇证智观者总明上德后际方证显深难得种性已上乃至初地一阿僧祇初地已上至第八地二阿僧祇八地至佛三阿僧祇度三僧祇如来觉照名证智观降斯未得是故称难。

　　释具苦中初问起发后依文释然下文中就十二缘明具诸苦因缘之中通业烦恼苦道过重偏言具苦为欲对之起悲行故何者十二始从无明乃至老死此义备如六地中释今此但可解文而已于中就经应作四分一总明凡夫心堕邪见二为无明蔽意识下广显十二因缘之相三生长下总结苦聚四皆空下明缘体空彰有是倒然今论家不依此判但摄为二就向第二广显之中分前三支及彼初总心堕邪见合为一分并举并释自余九支及后两段复合为一并举并释何故如是人言文长是故分之此义不然以前三支同是其因因是倒惑邪见义同一处解之故下论中释前三支皆名邪见识支是果云何言因经说有三一说最初受生心识以为识支此识是果二说中阴求生心识以为识支亦因亦果望前名果望后称因三说因种心体为识此识是因今就后义说识为因名色下九同是果报生长苦聚此义同故一处释之故下经言生长苦聚名色一支是生苦也余之八支是长苦也爱取有等云何名为生长苦聚以能增长未来苦故从后判矣若尔前说无明行等何不从后说之为苦过去已起因果相定是故别分未来未生由因而有是故爱等从后说苦。

　　就初段中经有十句而诸凡夫心堕邪者此句是总余九是别而者是其返前之辞前明佛法甚深如是而凡堕邪与彼正返是故无乐唯具诸苦诸凡夫者堕邪之人心堕见者堕邪之情理外谬取名为邪见然此通说业烦恼等斯名邪见不唯取彼无因果见为邪见耳情坠在中说为心堕由来常处何故言坠此对一分始起故尔下九是别。

　　论中初先就总开别次列其名九中初六是无明支次二行支后一识支就前六中初三根本迷法义过次二为中追求时过后一为末增长烦恼起业行过就前三中蔽意邪者是无明地迷覆法体覆障真心故名蔽意总邪见中开此蔽意将总名别故曰邪见下诸句中邪见类尔下以经帖为无明闇蔽意识者道向凡夫为痴蔽也无明痴闇是无明体体无慧明故曰无明自性愚騃目之为痴痴心闇浊故复名闇蔽意识者是无明过能覆真心名蔽意识憍慢爱念是四住地明其迷覆因缘之义由痴覆真妄立诸法所立法中有内有外于内计实说为憍慢于外贪聚名为爱念言憍慢者执我自高陵物名慢经言常立憍慢幢者凡我恒起名为常立慢心自高如幢独出故曰慢幢言爱念者于外贪取名曰爱念未得悕欲说之为念已得染着说之为爱下以经帖言堕在者凡夫堕也念欲渴者帖前念也悕求为欲是法说也欲心如渴是喻说也此法及喻就始言耳言爱网者帖前爱也已得境中染著名爱是法说也爱心难出如鱼在网是喻况也此法及喻就终言耳下次明其追求时过由内见我外见我所以我对所便生二过于可得处诈善外相生谄曲过不可得处情忌在内生嫉妒过言谄曲者诈善外相名之为谄内无诚实说以为曲经言随顺谄曲林者凡夫随也谄覆内实如林覆障就喻名林嫉妒行者忌财名嫉忌身名妒此二能与后身作因说之为行下以经帖怀嫉妒者帖嫉妒也作后身因帖前行也言集业者由前追求增长烦恼起业行过起惑名集作行名业经言多集贪欲瞋痴帖前集也起诸业行帖后业也。

　　上来无明下次明行于中两句初句思业后句明其身口二业就思业中言吹心者思中始也烦恼如风思心如火烦恼动思如风吹火故曰吹心言炽然者思中终也增长不息故曰炽然下以经帖嫌恨猛风吹罪心火帖吹心也嫌恨是瞋能飘心火就喻名风罪心为彼烦恼风吹就喻名火惑动心火说之为吹问曰贪瞋皆能发业何故独说瞋心为风十业道中杀业在初对初杀业故偏说瞋以为风矣理实具有常炽燃者帖后炽燃无时暂息故曰常燃言起业者从思发动身口业也经言所作倒相应者倒是烦恼从倒起业业还与彼颠倒相应。

　　心意识者是识支也心意识等眼目别名此心意等结业所熏能生后果故说为种经中多说业为种子何故今此说识为种义有左右若望苦乐业为正种若就本性识为种子一切生死皆心起故经言随顺欲漏等者就人凡随据法业随业依漏起名随顺也欲界所有一切烦恼除无明使名为欲漏色无色界一切烦恼除无明使名为有漏外道多取色无色界为涅槃故破彼说有三界无明名无明漏此三连注相续不绝如似疮漏就喻名漏问曰四流四缚等中皆彰其见何故漏中不说见乎杂心释言注是漏义见性疾利注义不顺故隐不说如七漏中亦彰见漏就通言耳起心种者由业随漏熏彼本识成就种也是中已下重复分别就无明中初三根本迷法义过一处辨之蔽意牒初慢牒第二爱牒第三言此三邪依法义者初一依法谓无明地迷覆真法妄有所取是故说为依法妄见后二依义迷于世谛因缘之义妄立我人爱念我所故曰妄计前蔽意者是心想见迷理倒心八妄想中前三妄想憍慢爱念是我净等法相中倒八妄想中后五妄想憍慢即是我及我所二种妄想爱念即是念不念等后三妄想言次第者初句依法后二依义故云次第其次两句追求过同一处辨之谄曲嫉妒并牒二门求时过者总彰过也下别解释嫉妒之义妒于身者妒他内报嫉于财者嫉他外财生生已下解释而作后身因缘堕卑贱中形貌丑陋是其妒心为后因也资财不足是其嫉心为后因也言集业者牒第六句下但解释集贪瞋痴起业之言略不解释然贪瞋痴生必藉因起必托缘因谓三受缘谓违顺中容境界受诸受者是三受因三受非一故名诸受憎爱二倒是其所集贪瞋痴也憎者是瞋从苦受生爱者是贪从乐受生彼二颠倒是其无明从舍受生名前爱憎以为彼二痴返前二名为颠倒非迷前二说为颠倒言境界者是违顺等能集缘也吹心炽燃牒第七句恶时相念欲报恶者相念怨恶起害心也起业牒前言作恶时互相害者谓作身口恶业之时相加害也对前瞋恨起思心故还就杀业说其加害理实具有心种牒前于作善业皆有漏者此释经中随顺漏也起心种子略不解释用何随漏所谓业行业有三种善恶无记无记非因废而不说不善随漏理在易知不假言论善本性出而说随漏义在难知故今明之于作善时此句是总谓作三有善业时也施戒修下别举善业施是檀行戒是戒行自余忍进禅定智慧通名修行此善非一故名为等三有善业依漏而起故皆有漏业有漏故能熏心识成种子也。

　　于三界下第二明其生长苦聚名色生也余为长也就此经中初至如响是具诸苦然诸已下彼二颠倒具苦文中随经分判应为三分初列因缘九支差别二如是下总结生长三皆空下明缘体空彰有是倒然下论家亦分为三不同于此初名色等判为自相二有缘生下判为同相三皆空下名颠倒相第二生长苦聚之言一向不释以易解故初自相中复分为三名色支中初至共生判为报相第二不离判为因相三六入下判为彼果次第相也三界地者名色所依受报处也下六地中说业为地今此何故三界为地理实齐等但今此中宣说名色依真识生故隐业地复芽生者所受报也前已彰因今更明报故云复生生如草木就喻名芽谓名色者列其报名言共生者显报依真余文可知是中空下重别有四初明理空二离我下以彼无我释成空义三无知下以无知觉释成无我四如草下以彼外缘释成无知言是中者是名色等九支之中若通举之是前所明十二支中言皆空者因缘相有体性空也离我所者无神主故名为离我诸阴无性名离我所无知觉者识想行心名之为知受心名觉现见众生有知有觉云何说言离我我所故今破遣知觉之相说之为无是义云何心法有四一事二法三理四实随境分别见闻觉知名之为事论体唯是生灭法数故名为法穷之空寂说以为理论其本性唯是真实如来藏法故名为实此四重中就事以论实有觉知据后三门无觉无知相状如何今先就彼无常法数显无觉知一念之心具有四相初生次住终异后灭若生是知余三应非余三若非生亦应非乃至灭相求之类然又若四相各别是知便是四知别知四法若有四知即是四念何关一念具足四相又若四相一一非知四相和合共成一知若如是者生相现时余三未有与谁和合乃至灭相现前之时前三已灭复与谁合而得知乎又若四相一一非知非知共合焉得成知譬如一盲不能见色虽伴多盲亦不见色以此推求四相之中知不可得若就理门生灭之相尚不可得焉有觉知若就实门破相之空犹不可得宁有觉知自相可存如草木者据后三门草木无别故说如也现见众生动止语言云何说言无觉无知故今以彼草等显之动而无知故如草木不动无知故如石壁有色无知故如草等有声无知故亦如响。

　　论中有三初有三种是举数也二自相下列名指斥自相列名明其现在因缘体状故云自相从复有下举经对显同相列名未来因缘与现在同故名同相云何说同未来生死同于现在六入触等彼果次第故云同也谓生老下举经对显倒相列名举缘体空明有是倒离我所等举经对显举彼离我等取后文皆空在初何不举之超举离我以离我等皆成空故就别举之三依名辨释于中但解自相倒相同相同现易解不释释自相中有三举数一者已下列名辨释报相列名名色依彼真识因生复能生后故名为报名色共下释其相也阿梨耶者此翻名为无没识也此是第八如来藏心随缘流转体不失灭故曰无没斯乃生死之本性也妄不孤集起必由真故说名色共梨耶生如经下帖下重分别共生之义共者牒经所言名色共彼生者名色共彼真识生也惧人谬取名色两共故复显之因相列名真识是彼名色因也下释其相言是名色不离彼者释显经中不离言也谓名色起不离真心依共生者显不离相举彼名色不离及依以显真识是名色因如经下帖彼果次者列其名也。

　　六入触等从名色生是彼名色报相家果就彼果中从前生后故曰次第从六入下略以指斥如经下帖有缘生下同相之文举经而已略不辨释以同现故生长之文略不释也是中已下释颠倒相经有四重论家今以后之三重次第释前是中离者举第二重此二示空显成初门离我为一离所为二以此二无是故皆空无知无觉举第三重自体无者以无知觉成前第二离我我所然诸众生以神知故说言有我知觉既无明知无我然彼觉知假名说有体性本空故曰无也彼无知下以第四门释无知觉句别有四彼无知觉是第一句牒前起后示非生下是第二句以后释前示谓显示何所显示示无知觉用何显示以非生数动不动事而显示之良以惑者见人动止便谓有知故以草等非众生数动不动事类破彼知草木及响说名为动石壁不动彼动不动皆无知觉众生亦尔然此就理无知义同随事有心故分内外三如经下举经帖成有色无知事如草木声而无心故说如响四重分别因缘相似明内似外草木等事是外因缘内法似彼故曰相似相类法者明外似内外草木等类似内法名相类法。

　　上来广释第二具苦下次解释彼二颠倒云何问也如经已下举经对显然者是其发言之端然诸众生迷前义乐称曰不知惑上诸苦故云不觉此是因也而受苦者明无乐果唯受苦报。

　　上来第三广释三观自下第四广释慈悲经文之中先悲后慈悲有两句一见众生不离苦聚牒前起后牒前具苦起此悲心二是故下结成悲观准慈验悲文少不足若具为文应有三句一见生不离牒前起后二我应济拔令出诸苦正起悲心三是故即生结成悲观中间一句类后可知略而不辨慈中亦二一我应化令住涅槃正起慈心二是故下结成慈观准悲验慈文亦不足若具为文应有三句一见众生远离义乐牒前起后二我应化令住涅槃正起慈心三是故即生结成慧观所少初句类悲可知略而不辨经虽略无准下论释理必须有然此为辨悲慈观行故悲与慈并称智慧论中唯释悲中初句及释慈中所少初句先问次答后释牒意问中云何具诸苦聚问向悲中第一句也云何远离问向慈中所少初句下次答之此先说者具苦如上具苦中说离乐如前离乐中说若欲更释不异于彼故指答之下释牒意若如上说何劳重举故下释言为欲示现大慈悲等故重牒之下次明舍何故明之释有两义一以大悲为拔物苦故须行施二以大慈为与物乐故须行施总相如是别分有四一以大悲为拔物苦然诸众生交在苦中须以财救故须行施二以悲心欲拔众生生死之苦自我不出生死之苦无由令他出离生死生死必由施行而舍故须行之此前两门为拔苦也三以慈心为与物乐然诸众生现无财乐故须行施四以慈心为与众生菩提之乐自我不得无由令他得菩提乐然此菩提由施成故故须行之此后两门为与乐也。

　　经中初先牒前起后住在初地以深妙下正明行施住于初地能成下结正中初总所谓下别如是下结总中四句住在初地是第一句以深妙下是第二句以智求下是第三句即时已下是第四句四中初一是修舍处中间两句是修舍心后之一句是修舍行心中何别初句是其护烦恼心观空名深以心深故于物无吝后句是其护小乘心求佛行舍故异小乘别中十句前九外舍后一内舍总结可知。

　　论中但释住初地下正施之文于中但释初总及别后结不论即时所有皆能舍者牒初总中第四句文求佛智故释修舍意就解别中论文有二一依文辨释二是外事中初舍总下分总异别就别以彰利与不同前中初先牒以举数是中一切牒举经中一切财谷库藏已下十种物也有二举数前九外施合以为一后一内施独以为一故有二也次列二名下广释之外九句中初一是总后八是别论先释总外物有二牒以举数所用贮积列其二名总中财谷是所用也总中库藏是贮积也次以经帖如是次者比经对论明其次第以初财谷帖前所用以后库藏帖后贮积文次不越故曰次第于中广下就总彰别别中金等是前贮积宝严具等是前所用下释内中内牒前门自身摄者头目等事不可别举故举自身统以摄之。

　　上来依文次第释竟下次第二分总异别就别以彰利与不同于中初先分总异别是外事中初舍是总彰总异别总唯在外不在内中是故称云外中初总余九别者彰别异总八种是其外中之别一种是其内中之别内外通举是故说言余九是别内者虽非总中开出事别非总故亦名别内外既殊何故通举事别同故与下文中利喜八种其义相似彼八种中七种是外一种是内内外虽殊利喜同故一处举之此亦如是又欲就此内外九事开分二喜故通举之依二喜下就别以彰利与不同依二举数依犹为也为令二喜故为此施藏摄利益列其二名藏摄喜者以己库藏摄物令喜利益喜者宝庄严等利益我物与彼令喜下辨其相藏喜牒初谓金银等举经对显利喜牒后下辨其相有八举数严等列名举经对显眷属喜者是我眷属与彼令喜坚着喜者物体非上偏协己情我所坚着与彼令喜称意喜者头目耳等我之身分随我心用名曰称意与彼令喜。

　　自下次第明余六行于中一一皆初牒前次辨后结就不倦中大施救生举前起后转转推求正明不倦转转推求明不倦行前用财施摄之未具故复求法究竟利益所求功德名为世间智慧出世彼求时下明不倦心是名下结知经论中不倦牒前一切不怯正明知论是故下结知世智中知经牒前善能量下正明知世于中三句一善筹量应作不作谓量己力及量众生于自于他有宜应作无宜不作此句是总二于上中下随宜随宜转以显前应作不作年德过己说名为上齐等名中劣己名下三随力下转以显前随力显前初句随宜随感显上后句随宜是故下结就惭愧中成世智已牒前起后知时量下正明惭愧于中三句一知时量谓知修时量己心分二惭愧下以知时量故于所违生惭愧心三以惭愧能利自他是故下结坚固力中如是行中牒前八行以起于后次辨其相精进修行总明坚固得不退转别明坚固如是下结供养佛中得坚固已牒前起后勤供已下正辨其相略无结文从信至此广明十行悉知下结结有总别悉知生起清净地法据修总结信等是其成地法体名为地法地法非一名诸地法此十是其出障地法故名清净于此十种清净法中善解修起名为悉知生起地法所谓信下随行别结。

　　论中但释知世惭愧坚固供养不倦知论易解不释解知世中经有三句一知应作及不应作二随宜随宜三随力随感三中初句一向不论第二随宜牒指余论如地持论菩提分品具广辨释今指彼也第三一句论主自释相显可知解惭愧中经有三句初知时量二起惭愧三修利自他今但释初知时之言示三时者约修以分念时据始未能相续但可随分念念渐习日夜时者随心转胜堪能日夜不断绝也不断时者究竟成就常不绝也此相如教优波鞠多调心之法释坚固中如是彼行举彼经中牒上之文如上所说信等故者举信乃至等取惭愧以此精进通䇿诸行故通牒之十中后三摄护前七何故独此通举前行精进勇猛进行最强故偏举之下次正解坚固行体勤修有二牒总开别不退力等牒经辨释不退牒经不舍行者自分成处无退舍也不转牒经精进不息者胜进分中修不息也此与弥勒问经论同释供养中先牒举数次列二名言利养者财供养也言修行者法供养也上初愿中供养有三一者利养谓衣食等二敬供养谓香华等三者修行今此敬养摄入初门故但有二下解结文于中先就别结之文随义分别后就总结对上辨异就别结中两门分别一据修分别此十种行显二成就牒以举数深心修行列名指斥通而论之十皆是心亦俱是行故此十种名行校量于中别分前三是其行方便心故名深心后七是其造缘正行说为修行此与地持所说相似彼中前三名为心净后七名为行方便净二就行分别行谓自利利他之道前之七种别利自他后三通利依自利者标其行别言谓信者举经对显下释其相信菩萨行举前信因及诸佛法牒上信果求必得者于彼所信求必能得故名自利依利他者标其行别谓慈悲者举经对显安稳与乐释其相也安稳是悲拔危苦也与乐是慈与物乐也舍不疲倦知经知世相显可知下三通利余三摄护总显其相惭愧坚固能护前七供养修行能摄前七由惭愧故护令离恶由坚固力护令信善不退不失是故名护直尔信等自能离过何用惭愧若无惭愧终不起信断于不信如是一切故说惭愧以为能护所言摄者释有两义一就修行以明其摄由如说行起彼信等故名为摄二就供养以明其摄于中有二一摄令生为行供养摄起信等故名为摄二摄令得果由二供养得二身故令彼信等同得二身故名为摄下别显之不着列名言以惭愧对治障者释其相也惭愧之心于过羞耻故能治障所言信等不着行者以无障故信等七行皆离着也不动列名有坚固力信等不动释其相也第三门中先就修行以明其摄后就供养以明其摄修行彼垢净依行者就如说行以明摄也修行是其如说修行此之修行为前诸行所依止故名依止行何者是彼谓前信等云何垢净彼前信等于垢得净故云垢净依止行者依如说行令彼信等离垢清净故名依止供养摄行就彼供养明其摄义于中两句言供养佛摄信等者摄令生也为行供养摄起信等故名为摄得二身下摄令得果以彼供养能摄信等得二身故名之为摄利养修行是二供养供养二故得二身也上妙身者功德色身是前利养供养所得见生敬重益不空者显上妙相调柔心者智慧法身是前修行供养所得文中少一柔濡心也自性善成明前调心久修今熟故曰性成乐行法者明柔濡心证法怿神名乐行法。

　　上来就彼所结十名分别解释下就总结对上辨异前安住中云言成就净治地法今言生起清净地法两净名同故须辨异前是能净此是所净前安住中非无所净以地未满偏彰能净此十种中非无能净以地穷满偏彰所净义意如此文相云何前三十句乃至上上举前安住净地法者彰前异此能净地故名净地法言此十句乃至供养举此十行所言尽是障地净者明此异前十行皆是障地净法故云尽是尽犹皆也障地净处所生之法是故名为障地净法是名下结。

　　果利益中果别四种始从调柔乃至愿智今先辨释然后解文就此四果五句分别第一释名第二分别是修非修第三明其诸地同异四辨次第五释诸地有无之义调柔果者释有两义一者能调修施回向化众生等能练信等名为调柔地中满足名之为果二者所调信等十行由施等故离垢清净故曰调柔果同前释发趣果者地满足已更集明解能发此地有能趣向故云发趣果同前释摄报果者王位之身酬因名报因成纳报故名为摄果同前解愿智果者内证愿力教智自在名为愿智果同前释所言分别修非修者前二明其行修方便后二彰其行报纯熟行修方便偏在地满行报纯熟该通始终从初住地乃至地满所受王身说为摄报所有作用说为愿智言同异者前之三果诸地差别名之为异第四愿智诸地齐等说之为同良以地位相别难分故彰前三以显优劣实德须论故明愿智彰智平等言次第者四果之中何故先明调柔果者调柔练前信等十法乘前之便故先明之何故第二明发趣者前说调柔自地满足便能发此趣向后地故次论之若如是者何故地持先明发趣后说调柔彼是说时非行次第说者何故不依行乎然说不定或时从末以寻其本或时从本以寻其末地持据末以寻本故先明发趣后明调柔发趣既是趣向他地何不最后置之在此以此发趣与前调柔同是行修修义同故一处而说余二非修所以后论何故第三明摄报者摄报与前同是差别差别义齐一处论之故在此矣何故第四明其愿智愿智是其无差别果与前类别是故后说言有无者发趣一果此地中有余地中无余三皆有何故发趣唯在此地此地见道于他地中照见分明堪能趣入故此论之余非见道废而不辨若此见道地满心后明发趣者余地修道地满心后何故不得明修发趣见是解心解可玄见故此地中明解发趣修无玄修是故诸地满心之后望于他地无修发趣调柔经中初先法说次喻后合。

　　法中有四一见多佛起行之缘二见佛时下明能练行三以二摄下乘前练行明别地德四随所下明所练净。

　　前见佛中菩萨见人初地见处下正明见多见佛者总明见佛通愿故者见佛善也见多百等广明见佛众多百故名曰多百非谓所见多于百故名多百也余者类然以通愿下能见善根。

　　能练行中初明供养次明回向后化众生供养行中初供养佛后供养僧何故不明供养法者为欲供人摄法故也就供佛中见诸佛时上心深心明供养心增上敬重名为上心求佛心中而设供养名为深心此二如上初愿中释然初愿中明其信心今略不论下明供养供行是总敬下是别别中依论有其三种一敬供养谓口赞叹二尊重供养谓身礼拜三奉施供养谓香华等准论验经经少不足少一礼拜而复颠倒若正应言恭敬赞叹尊重礼拜言恭敬者是敬供养言尊重者是其第二尊重供养言赞叹者显前恭敬所少礼拜显前尊重衣服已下是其第三奉施供养供僧可知前供佛中不言菩萨上妙乐具供僧偏尔释言前说上心深心此云菩萨上妙乐具文绮互耳又于佛所上妙可知于众僧所喜为轻末故须彰其上妙乐具下回向中以此善者以前供养佛僧善根求菩提也化生行中成化法者谓四摄也能练如是。

　　自下第三别地德中初明利他后明自利就利他中此地布施爱语增上何故如是释言此地檀度增上檀中财施是布施摄檀中法施是爱语摄故此地中布施爱语二摄增上第二地中爱语增上以二地中持戒清净离口四过令人爱乐故二地中爱语增上第三地中利行增上以彼地中修行十种救度行故第四地中同利增上不舍众生修道品故五地已上四摄齐等不复可分自利行中初地檀增乃至十地智行增上问曰菩萨一一位中皆具诸行一一行中亦摄诸位今何故言初地唯檀乃至十地唯智增上释言实具但经论中说之不定略有八种一于一位中唯摄一行初地唯檀乃至十地唯智增上二一位中具一切行初地即具十波罗蜜余亦如是三一位中唯具一位初地唯是初地之位余亦如是四一位中具一切位旷修一切诸位功德成于一位故经说言菩萨一地普摄一切诸地功德五一行中唯具一行分相论之檀行唯檀余亦如是六一行中具一切行如大品说六度相摄于一檀中具摄诸度余亦如是七一行中唯摄一位如此经说檀摄初地戒摄二地余亦如是八一行中摄一切位如地持说一持行中具足摄彼种性发心及行方便余亦如是今据初行是故且言初地檀增。

　　自下第四所练净中有始有终供养教化受行地法练之始也回向转净练之终也始中随所供养佛者牒前供佛前文之中明供佛僧今此略牒供养佛也教化牒前成化生法此是能练此二行中熏发真心令生信等名为受行清净地法此是所练下次明其回向力故令前所练出障清净于中四句如是如是是第一句牒前能练初一如是牒上供养后一如是牒前教化彼诸善根是第二句牒前所练清净地法皆愿回向是第三句用前所牒如是如是上求佛智萨婆若者是一切智转复净下是第四句明前所牒彼诸善根转复净也初住地时已少清净今此更净故云转净此明离障调柔成就善行成也然上文中先说回向后辨化生今此何故先明化生后论回向各随一义前据行相自他以分供养回向是自利行故先辨举化生利他在后而论今据修相供养化生是其自分故先牒之回向胜进故在后举。

　　次以喻况如真金者是其所练喻彼信等火是能练喻前供养化生行等如世真金本与石合名之为矿巧师融冶从石出金地法如是本与妄合名曰众生行者善修至初地时出烦恼障又如真金虽出砂石更须火练令其清净地法如是前初住时虽出烦恼今于此处地满心中更修施等令其清净又如真金虽以火练除其粗垢微障未遣以矾石煮方得清净地法如是前修施等虽除外悭微过犹在故二地中持戒离之又如真金矾石煮已重以火练称两等住地法如是于三地中修习净禅令其不退如金净已作庄严具地法如是于四地中集起一切菩提分法如庄严具车璖磨莹光色转胜地法如是于五地中以不住道方便智观修治力故转胜明净如庄严具琉璃磨莹光色转盛地法如是于六地中以观因缘不住巧智修治力故转转清净如庄严具众宝间错益更精好地法如是于七地中具修一切菩提分法益更精好如庄严具系阎浮王若颈若顶胜过余金地法如是成在八地菩萨心中转复过前如庄严具系转轮王若颈若顶余金不及地法如是成之在于九地心中余行不及如庄严具系自在王若颈若顶四天下金所不能及地法如是究竟成于十地心中余善不及故今此中以金况地合文可知。

　　论中初先并列四果名如上释后解其相调柔果者牒上初门下释其相先解喻文后解法说合喻一文略不辨释就解喻中先约金喻明其所练金相似法约喻显法金喻似法名相似法信等如金辨法同喻金性本有从缘始显信等十行方便修生云何如金此如上说信等有三一是缘修对治之行妄识为体二藉缘修力熏成真德德虽缘集成由真起第三无始恒沙佛法本隐今显始显真性说为行德此后两门真识为体此三之中克实以分初门如火后门如金中间一门如庄严具今此文中但摄为二七识缘修喻之如火后之两门摄德从体斯如金矣下约火喻明其能练数数牒经有三入者约喻显法此实是修约喻名法故云入也下列三名取法说文对以显之无上果入语中略少若具应言求果入也求者是其回向义故。

　　下次解释法说之文但解见佛及能练行余略不论解见佛中先解通愿见佛善根以胜神通见色身者飞行神通往余佛土见色身佛内正愿力见法身者内证真愿与彼法身相应名见此法身者一切智德通名法身非唯取彼法性身也见多百下释彼多佛先举经文方便善巧示多佛者广就诸数以显佛多故云善巧显多数者彰前方便善巧之相多百千等九种差别是其多数显此多数彰所见佛广多之义故说善巧非成十数名方便也供有三下解释经中能练之行先解供佛有三举数言恭敬者是经文中恭敬之言谓赞叹者即是经中赞叹言也言尊重者此是经中尊重之言谓礼拜者经中略无言奉施者犹是经中奉施之言香华等者斥其相也略举香华等取余事下解供僧世不共者解上妙也初地已上所得果报不与世同故名不共。

　　发趣果中先问起发经中初明发趣之行是名略解总结地相前中有四一法二喻三合四结法喻合中皆有四分一问二知三能行四能到四中正取知为发趣知是见解能趣向故知必由问故先明问以有知故能行能到故举行到显知功能。

　　法说问中初住初地问初地相次问二地后问三地乃至十地问二地上义则可尔于彼初地满心之后方起发趣有何未了须问初地释言初地有二种行一者自分当地所成二者胜进于地满中仰修二地方便之道自分成处今不假问仰修之所未知须问故今问之所问虽是向二地法修在初地是故犹名问初地矣亦可菩萨一一地中普摄一切诸地功德是故须问一切地法成于二地乃至成佛非是问于初地行事问初地中言菩萨者能问人也住初地者问之处也于初地下举法劝问于中四句诸相得果是第一句应从已下是第二句成地法下是第三句无厌足者是第四句四中两句是其所问两句能问第一第三是其所问第二第四是其能问就所问中诸相得果是其修法成地法者是其行体就能问中应推问者能问口业无厌足者能问之心此四句中准问二地应先劝问次明诸相成地诸法后劝无厌问则通问诸相得果及成地法无厌足者亦通此二但此文中先明诸相次劝令问后明成法应问之言两句成之从前为言于初地中诸相得果应从诸佛菩萨知识推求请问从后为文应从诸佛菩萨知识推求请问成地诸法无厌足也相者观也得是证也果是修行犹前佛教三渐次也应从佛下劝之请问名佛菩萨为善知识成地法者所谓信等是前诸相得果体也彼据修义说以为三此就行体说以为十藉斯位立名成地法地法要故应问无厌次问二地如是第三第四地下问余八地第二知中句别有十相从为五法体唯三依论可知第三行中菩萨如是牒前知也善起地相总明修行依知正行故曰善起所修地道名为地相下别显行不住意成起行心也去心决绝名不住意成乃至转入是正行也以得十下第四到也发趣在此何故已言行及到乎然实此地未行未到举终显此堪行堪到。

　　第二喻中先喻初问问中有二一能问人所谓导师喻前菩萨第二正问喻前正问于中有二一为他问二自为问此二之中皆初明其问之所为后明正问多将人众向大城者是为他中问所为也将人向城是后正行为起此行是故须问此问所为法说中无喻中义安应先问下是为他中正问辞也问者是其知行之始故曰先矣言道中者是行处也道处中间是宿处也此二处中皆有衰利故有四句前法说中总举劝问喻中委曲四句辨之具道已下是自为中问所为也作所应作是后正行为作彼行故应问也推求请问是自为中正问辞也下喻知中未发初者知之处也发趣向后似非初地是故文中皆言初处是导师者能知人也乃至知到是正知也下喻行中未发初处发行处也是大导师起行人也以智思惟起行解也具资粮者起行因也正导人者是正行也下喻到中乃至得到正明到也于险免难到之益也自他无忧彰到利益。

　　第三合中初先合问菩萨如是合能问人善知已下合前正问于中有二一合为他二合自为他中先合问之所为然上喻中但举后行明问所为今此通举知之与行明问所为善知障治乃至善知如来地法玄举后知明问所为知中十句举初举后越其中间故言乃至欲将已下玄举后行明问所为具福德者功德庄严法从喻名说为资粮善择慧者智慧庄严言欲将者对后正行彰己欲作行专为物名将众生向萨婆若法从喻称说之为城未发已下合为他中正问辞也应问地道是行处也应问道处是成处也各有障治故有四句具大已下合自为中问之所为从诸佛下合自为中正问辞也下合知中未发初处合知处也是菩萨者合知人也善知障等合正知也下合行中言未发者合欲行处言菩萨者合行人也慧分别者合起行解具德慧者合起行因如食具等将一切下合正行也下合到中乃至令住合其到也不为已下合到利益也。

　　是故已下是第四段结劝之文言是故者是发趣果能趣所行到佛果故常应勤修诸地业者此发趣果能趣所行与后九地为本业也胜智本者此之发趣堪任到果与佛胜智为本行也亦可与彼十地胜智为本行矣以此发趣诸地家业胜智家本故应不倦勤修习之。

　　上来正明发趣果竟是名已下大段第二总结地相说地未竟何故已结以此地中行修之穷据斯已结后余二果是初住来果报利益非是此地行修之穷故此结竟然后别论诸地例尔。

　　论中但解法喻二文结合不释法说之中有问有知有行有到但解问知行到不论就解问中相者牒经随诸地中障及治者立障立治阶别十地故名为相对彼地实说为相矣此相即是观渐次法虽即是观义有左右论其观义举障显治若论相义障治俱是得者牒经证出世者是证渐次果者牒经因证得世出世智者修行渐次依证而成故曰因证所起功德名为世间智名出世此三是其修义差别成地牒经谓信等者成地行体举信等取余九行也为满彼者释问无厌为欲满彼诸相得果成地法故应问无厌亦可为满解释后知为满向前诸相得果成地法故须知障治乃至须知入如来地下明所知有五举数次列其名经有十句论摄为五初二名观观谓观解犹前相也次三名得依前观解得证相应犹前得也次有三句名为增上成德殊胜故曰增上犹前果也此前八句分别为三第九一句名为不退总明前三不退转也第十一句名为尽至总明前三学中穷尽至如来地即此五种行修善巧故名方便故下论言成坏善巧增长善巧不名能知为方便矣此之五种就实通论地地皆具随相分别观在解行得在初地增上在于二地已去不退在于八地已上尽至十地下释其相解初观中初牒章门次释后帖下重分别观者牒章障治成坏释其相也障对治者是其初句成坏善巧是第二句集成散坏说为善巧如经下帖地障对治帖前句也地成坏者帖后句也下重分别十种障治名十地者解初障治凡夫我等说之以为十种地障非谓名地为十种也治障之解名为十种地对治也障治十故分地为十是故障治名为地相如本分者返指前文言次第者对治初障说为初地乃至法云类亦同然故云次第集故成下释第二句集故成者就前治中一切诸行摄为一行总故名成散故坏者于一行中具一切行差别名坏如上所说依何身中一切诸行成一厚集一厚集中备具诸行余行类尔得牒第二次显其相欲入证始已入证次胜进证满下以经帖增牒第三次释其相行修不顿初中后别故分三句下以经帖不退方便牒第四门经帖可知尽至方便牒第五门次释其相菩萨地尽释其尽也入如来地释其至也经帖可知。

　　次解喻文但释初问余皆不论然彼问中句别有二一能问人二明正问今解正问不释问人问中有二一为他问二自为问此二之中各有两句皆初明其问之所为后明正问然今论家分为他中问之所为一处别解他中正问自中所为一处解释自中正问略而不辨言如导师乃至向城举为他中问所为也令得正行解释将意为令舍邪正修行故二方便下解释经中为他正问及自为中问之所为有二举数不迷已下列名解释举经对显不迷道者释为他中正问言也由问知故所以不迷次释后帖言资具者释自为中问之所为福智助道名为资具经对可知摄报果中初问起发经中有二一在家果二出家果在家有二一上胜身谓阎浮王常护正法问此王位为是实报为是应作释曰不定从彼内善愿力起故得说为实随物所见亦得云应应用众多非局在兹为阶地相且论斯耳良以所作事别非一故云多作不言纯也二能以施摄取生下是上胜果谓依王报起胜行也于中有二一自分行二为首下胜进之愿行中复二一者利他二是福下明其自利前利他中先以巧施摄物除悭后以四摄录物起道四摄之中自有布施何须在先别明施乎释言前施是同利摄自行布施令他学已后四摄中布施之者是布施摄以财施贫令其附道有斯异故理须别论若前布施是同利者同利中收何须别论以其布施是此地中别地行故前中有二一明巧摄大施除悭二常行下明其常摄恒施无尽就自行中是诸福者牒前利他不离念下显成自利斯乃菩萨行之巧也前明利他以其自舍摄物离悭今明自利以化他行不离诸念用成自益此十一句犹是经中六念心也何者六念所谓念佛念法念僧念戒念施及与念天此十一中初二是彼前二念摄次二是彼念僧所摄次三是彼念戒念施二念所摄六中略故但念戒施此中广故通念一切后四是彼念天所摄。

　　胜进愿中有十二句前七自行后五外化至论分别出家果中句别有三一出家方便若欲舍家出俗心也勤行精进慕道意也二于佛法下正明出家舍家出俗精进求道三于一念下明其所得经文之中有十二句至论辨释。

　　论中初言摄报有二牒以举数次列后释释在家中先牒举数次释后结在家有二牒举数也上胜身等释其相也上身列名王位尊报名上胜身阎浮王等辨释其相解有两义一就其事举阎浮王等取余报故名为等二就其文举初等后故名为等所谓等后豪贵护法下以经帖上果列名依前胜身起行方便名上胜果前护正法何故不名上胜果乎理实通是但今为显王威护法任运能为行修相微是故不论下释其相于中先解自分之行后释胜愿前解行中先释利他后解自利释利他中初施除悭后行四摄次第释之施除悭中初明巧施后明常施今解巧施常略不论善调悭等略明巧施次以经帖下重分别大施摄生重牒经文自行劝他彰其巧也方便善巧以四摄下解释经中四摄文也下释自利文别有四一解不离二释念义三解所念佛等差别四难解者重复分别初言不离念佛等者并举经中不离之言举初不离等取余十示现不离自利益者解不离义彼念佛等是自利益前利他行不离彼念即是不离自利益也云何不离下念佛等宗显菩萨求佛之心求佛心中起利他行故曰不离次释念义如是诸念并举经中十一句念于事行已成敬除妄正解念义前利他行随事修起名事中行行顺菩提名成恭敬除妄分别名除妄想除妄合道故名为念不同妄心攀缘念也次释所念佛法僧等此念略四牒以举数十一句中初三为一次一为一次三为一后四为一故有四种次释其相上念列名三宝胜境依之起心名为上念念三宝者举经对显同法列名菩萨是己同行法人故云同法念彼能得无上菩提己亦同然名同法念念诸菩萨举经对显功德列名下显其相自他行者即是经中念菩萨行行通彼此故云自身他身行也言自体者是经文中波罗蜜也言转胜者是经文中念十地也求义列名无上菩提有大义利故名为义念彼是己究竟所求名求义念念诸力等对经指斥此是真实究竟故者叹以显胜当来之果实益在己故名真实报利穷极名为究竟对前上念非己实德故说真实对前所念菩萨行等非究竟故明其究竟以此真实究竟义故菩萨求之下重显前上念之相何者问也有何不了为此问乎前言诸句不离自益何者上念不离自益念佛法等举前类此显成自益前释名中念他诸佛及佛法等成已当得故上论言如佛所得我亦当得以彼类此其义相似故念三宝得成自益言念佛者念当得中第一句也此与彼同说之为等言念法者念当得中第二句也等如前释何故不言念僧等乎前当得中不言念僧是故不论自下第四重复显前第二段中成大恭敬除妄想义先解除妄后释成敬言于施受财物菩提不分别者就前大施及布施摄明离妄也除妄想故不生分别离见爱故不取着也如是一切生作已下就前爱语利行同事明除妄想作者不着不取能摄境界不着不取所摄作事不着不取摄行爱语等事果报不着不取菩提回向菩提释成恭敬。

　　胜进愿中句别十二前七自利后五利他先解自利初释后结首是头首佛德尊高故名为首自利总也胜之与大首中之别言胜首者德体殊胜故名为胜首中开出故云胜首光明德者德体清净离垢障也言大首者寄对显胜形余高出故名为大此亦是其首中开出故名大首独无二者释显其相下就胜大各分二门胜二举数妙者列名智自在者智德胜也微妙列名离烦恼者断德胜也大二举数上者列名据佛望下说佛为上无等释也非余能齐故曰无等无上列名就下望佛说佛无上无过释也显自体者总结前七自行德也利他五中初言导者令他入教于阿含中分别法义显其相也法是教法义是教旨言正说者如向教义正为他说下之四句令他入证于中初将令他除障成就断德后三证法成就智德智有始终故分为三始教令得出世正道说之为师次令众生究竟学位说名为尊此略不释终能使彼满足佛德说为一切智智依止大菩提化显其相也一切智人所有智慧名大菩提用此化他令他依己得一切智故名一切智智依止上来广释是名在家第三总结。

　　出家果中经有三句一出家方便二正出家三明所得今释第三前二不论复次出家禅定胜业总明所得禅谓四禅定者所谓四无色定依此所起百三昧等名为胜业今取禅定所起胜业为出家果不取禅定何故如是今寄百数阶别初地禅唯四禅定唯四空不满百数是以不取三昧等多得有百数故偏取之胜业二下别明所得胜业二种牒以举数经中合有十二句文初句是其作用之本独以为一后十一句起用差别合之为一故有二种三昧胜下列名辨释三昧列名于一念下举经对显三昧自在释其相也三昧所作列其名字后十一句依三昧起是故名为三昧所作见百佛等举经对显以得三昧于十方下辨释其相于中经文有十一句分为三对自利利他初有六句以为一对前二自利后四利他此行之始次有两句复为一对初句自利后句利他此行之次下有三句复为一对初句自利后二利他此行之终以得三昧举前起后三昧用本以得是故能有所作于十方佛及佛所加修智慧者是初自行见于百佛从彼听法故言于彼十方诸佛修智慧也能于百佛神力所加诸菩萨所听受正法是故说言及佛所加诸菩萨所修习智慧如金刚藏为佛所加说地法等次后四句利他行中初动世界遥化令信余之三句身往授道能入能照能教化者并举经文往至是初能入百界及见第二能照百界正化第三能化百界此初对竟能住已下是第二对住寿牒经摄胜生者百劫之寿增长自行能知牒经化诸众生离恶首者是利他行说善恶道彰利他相入者牒经增自慧者自行成也思惟种种法门义者释增慧也所入百门名为种种智解顺入名曰思惟下二利他变身为百示百眷属牒举经文作多益者百眷属也速疾行者变身百也百身起彼利他之行是故速疾初地已上入佛境界所为无量非局限数为别地故且论百矣。

　　愿智果中初问起发经中有三初总明愿力自在胜上第二愿力过此数下释前胜上三示种种下转释过数此三之中下论但释第三段也言愿力者所谓菩萨内证愿力言自在者智用自在言胜上者返指前说出家果中百三昧等以之为上前阶地相以百为数今就实德作用广多故云胜也言以愿力示过此者略显胜相名前所说百三昧等以为此数愿力示现广多无量不同前百名过此数示种种下转复显前过此数义于中有三初示种种总举神通或身已下别明神通有十一句所现不定是故言或是诸通下总结广多显过前数是诸神通不可知者行合法界德用无边随所为作皆不可知此三段中下论但释第二别文初总后结易解不释。

　　论中初言于中身者牒或身也言行本者作用依身说身为本所依故者释成本义依身有光及神通者此解或光或神通也光谓身光及智光等通谓幻通如意通等所言依光有天眼者此释或眼光明能照故有眼也言有天眼见前境者解或境也眼及见境皆依光耳言一切眼有五种者因说天眼乘明五眼五眼之义广如别章此应具论下有六句依通所现依神通者牒上通也有声行严及加等者依前起后经有六句举前四句等五信业故说为等下别释之六中初一是其口业中四身业后一意业或音声者牒或音声应彼说者善解方言随他说也身中行者牒前或行言遍至者飞行神通游涉十方赴感为化言庄严者牒或庄严种种现者量物所宜现种种身如观世音杂变巧化名曰庄严加牒或加神通加者加彼所化令堪闻法如上请中加众等也信牒或信依三昧门现通力者起种种化随信益者随诸众生信乐不同而与益也问曰此句与前庄严有何差别彼前庄严量物所宜随现何身不为神变今此广现无量变化有斯异也下意业中业牒或业依慧所摄陀罗尼门现说法者说己所知利益众生成就化业故名为业以说自己心行教化故名意业一切地有因体果者以此地中诸相得果类后皆然因是相也体是得也果还果也言应知者应知此三通一切地离垢地者论言离起误心犯戒烦恼垢等清净戒具名离垢地明除烦恼永拔恶业戒体清净名离垢地释此地中论文有三一辨地相二科经文三随文释前辨相中已证正位牒前起后前初地中契合真道名证正位返牒前证说之为己依出世道因前起后名前证位以为出道依前出道起二地上修道行德故名为依因清净戒说二地者正显地相彼修道中离恶为初因彼离恶清净戒行说为第二离垢地也净有二下第二科文有二举数然诸地中广略不同初地十地同分为八此地为二三四九地并为四分五地六地俱为三分第七一地分为五分八地分七此乃论者解释之法各随一仪发起自体是列名也趣地方便生后地中三聚净戒名发起净三聚净戒地中正行名自体净第三释中先解发起初牒前门举经总对依前正证起此戒心合理不邪说之为直经中有三初结前举后劝修趣入已具初地是结前也欲得第二是举后也当生十心劝修趣入二何等下列其十名三生十心得入已下结行功能能入离垢。

　　论中先总解十直心为发起义后随文释十直心者举初总文依戒直心性戒成就自然行者解发起义此十起后自体净中三种净戒是故名为净戒直心又此十中持戒离过是故亦名净戒直心后正持戒依此心起故名为依性戒成者是自体中律仪戒也随所应作自然行者是自体中摄善摄生二种戒也依此直心起彼性戒所作自然故名直心为发起净彼律仪戒久习今成任性离过名性戒成摄善摄生行数众多不可别举是故通言随所应作久习今成任运能起名自然行前言性成此言自然文绮互耳次释其文直心有九就总开别下列其名次第辨释九中初七是律仪戒次一摄生后一摄善就前七中初二行体后五行修就行体中初柔濡心心体柔濡后调柔心缘中自在柔濡列名心体清净离于刚矿说为柔濡初直心中开此柔濡将总名别故云直心下诸句中直心类尔共喜乐意持戒行者柔濡之心远离瞋恼名喜乐意所持戒行依此心起故名为共良以瞋恼多起犯戒故持戒行共喜乐也调柔列名自在力者解调柔义所作无碍名为自在不为惑牵说之为力持戒不杂明调柔能性善持戒离恶业也烦恼不杂离业因也尚无微杂宁有令污自下五句明行修中初三自分后二胜进前中初句修戒方便第二一句戒成离相第三成己缘不能坏善直列名诸根调顺故名为善下释其相守根不误是法说也守护根者护戒方便六根如门能通尘贼损坏戒财故以念慧防禁名守念坚守境慧能分别故用此二守摄根门不误犯者戒体完具故重误轻轻尚不犯何况重者以显业迹毕竟不行准验此文判知第二邪行之障二地前断方入二地非二地上方始断除如马性调借喻显示久习性调自然离过故如良马寂灭列名戒成离相故云寂灭下释其相调伏柔濡对治成也调濡两义不异前释不生高心明离过也得戒实相心无取执故不自高真直列名妄缘不坏故名为真下释其相能忍恼者能忍苦恼坚持戒也如金喻显如世真金烧打磨等不能变改真心如是下胜进中初句明其始心不杂后句明其终无异求不杂列名胜修未成喜杂余过菩萨善修故能不杂下释其相所得不厌举前自分以不厌故能求胜进言依净戒更求胜者依前自分求胜进也乐寂静者正明不杂胜修未成必托静缘若近四众喜生杂染污其净戒故明乐静不悕列名持戒求佛心无异为故曰不悕不愿诸有势力自在释其相也三有之中天王人王自在果报名为诸有势力自在观过弃舍所以不愿上来律仪胜心摄生利他之意超余二乘故名为胜为利不断释其相也愿常在世摄化众生是故不断三有愿也大心摄善随顺有果明摄功德而不染着摄智慧也。

　　自体净中文别有四一牒以举数二列三名离戒净者是律仪戒离杀等过故名离戒摄善戒者十善道法顺益名善要期纳善离不摄过名摄善戒利生戒者众多生死名曰众生以道润彼称曰利生防不利过名利生戒此三犹是地持论中三聚戒也三聚之义广如别章此应具论。

　　三对文指斥就离戒中先牒前门谓十善下对文指斥亦名正受转名显示此正所受离过之法故云正受摄善戒中先牒前门于律仪为上辨胜过劣律仪离过未能集善所以为下今依离恶更能集善故名为上作是思下对文指斥摄生戒中先牒前门于摄善为上辨胜过劣前虽自善未能益他此能兼益故名为上作是念下对文指斥举经不尽下摄生中文别有五一智二愿三行四集五者集果然今文中言作是念我离不善举彼愿文乃至尊心超行举集初智后果略而不举何故如是有人释言翻译者误亦可如此又解非误初智一门牒前自知非正利他所以不举集果是其地中满足为别正住异于地满故不举之。

　　第四广中先解律仪次释摄善后辨摄生就此三中律仪摄善同离杀生乃至正见云何得分律仪摄善释有两义一同体义分离过义边说为律仪取其顺理能益义边判为摄善二隐显相成前律仪中有止有作因离果离是其止行对治离者是其作行举作助止说为律仪摄善戒中亦有止作举止助作说为摄善就律仪中大判有二第一明其性戒成就顿离诸过第二日夜常护已下毕竟护持常能不犯前中初明自性成就离杀已下顿离诸过然离有三一要期离谓诸凡夫二方便离所谓二乘三自体离谓诸菩萨契穷实性自体无染名自性成体离难彰故离杀下寄对以显前性成者是本分中清净戒具后离杀等是本分中能离误心犯戒垢等自性成者释有两义一就教行久习今成名自性成二就证行自体清净名自性成离杀盗等顺益名善起作称业能通曰道下离过中应先广解业道之义然后释文。

　　就离杀中初总后别离杀总也众多生死名曰众生隔绝相续说之为杀舍弃下别。

　　论中初举性成十善及总离杀一处辨释说十善道牒前性成十善业道离杀生者牒总离杀示远离者释离杀生寄对除杀显其体离利益胜者解前十善自性善成名为利益下释余别先牒举数次列三名举经对显因离列名离杀因缘如经已下举经对显治离列名离过善行如经已下举经对显果离列名正离杀业如经已下举经对显有二因下随文广释解因离中先牒前门下释有四一就因举数二列因名三广释因离举经彰离四牒以总结杀因有二是举数也受畜起因是列名也刀杖等事畜能成杀名受畜因此乃是缘通名为因贪等烦恼能起杀业名为起因二俱名因两皆能起但彼烦恼起杀义强故与起名下释二因举经彰离解畜因中句别有三一明畜因有二举数刀杖列名刀斫杖打释以显过彰为因义二如经下举经彰离三乃至咒下因前所说乘明远离一切杀因解起因中文别有四一明杀因有二举数贪瞋列名贪瞋痴等俱能起杀以何义故不说痴因起杀之痴必是邪见邪见难遣非治不离是故下就对治离中明离痴杀故此不论为财下释偏解贪因瞋杀相显略不解释贪杀相隐故此释之为财利者此明贪心造恶业者因贪起杀没命无悔明无惭愧贪心盛故乃至自身没命无悔上来第一明其杀因二对治下举经彰离三为贪下明恼乱因四对治下举经彰离前明惭愧远离正杀此有怜愍离笼系等故名具足上来第三广明因离离此二下牒以总结离畜起因名离二因具斯两离故名因离对治离中文别有五一牒举数二列名辨释三以经帖四就对治释成离义五解经中众生之言治离有二牒举数也安稳已下列名辨释安稳列名欲以善法授与众生令离厄怖名安稳心于一切下释其相也于生作益总明安稳以善化下别明安稳令住善道人天因也涅槃因者三乘因也慈心列名与乐名慈令得已下释显其相令得人天与世间乐涅槃果者与出世乐如经下帖安稳帖前慈心帖后一切众生前未解释非是帖前乘势举来于因果下是第四段就治明离于中初先牒前对治就以彰离于因果中不颠倒求牒前对治前安稳心授人善因故于因中不颠倒求前者慈心授人乐果故于果中不颠倒求离愚痴心杀生祭等就治明离以于因中不颠倒故终不杀生以为乐因以于果中不颠倒故亦不杀生而求乐果故离痴心杀生祭祠治即名离名对治离牒以结之言对治者牒前对治即名离者牒离痴杀即彼对治名离杀也故名治离结成上门彼能离下重复释之谓彼对治能离痴杀故名治离自下第五解向对治经文之中众生之言言众生者牒向对治经文之中众生言也示非常断解众生义随命根下释非常断随命因缘解非常也常住之法不从因生命由因生是故非常命根因缘论释不同若依成实现在色心不绝名命过去之业能生现命名为命根根望现命能生能成故曰因缘众生随彼命根因缘得现寿命所以非常若依毗昙别有非色非心之命能令色心不断绝故名为命根过业烦恼与现命根作因缘故名命因缘果顺因起故说为随随因缘故现得寿命是故非常依业烦恼未来生者释非断也断则不续业与烦恼是未来世命根因缘依此生彼是故非断。

　　果行离中句别有四初牒举数二列名辨相微细列名念害释也粗重列名身害释也三如经下举经彰离四粗有五下就粗分别具杀因缘依余经论杀有四缘一是众生二众生想三者杀心四断相续今初缘中离分为二初言身者简自取他所杀之体名为身也二言事者简异非情明可杀事三言想者知是众生四言行者故起杀心思心起杀故名为行五言体者杀业正体。

　　离盗经中离盗是总非理侵夺名之为盗断除名离余者是别。

　　论先举数次列三名后广辨释因离牒初资生不足明其盗因由财不足起于盗业故说为因贪等烦恼能起诸业今此何故不论为因乃以资生不足为因然诸业因有共不共诸业皆用贪等为因名之为共杀中用彼畜力杖等以之为因盗中资生不足为因淫中自妻不足为因名为不共彼共因者杀中举竟余类可知并更不论不共各异业业须辨资生不足是盗别因所以明之此治已下举经彰离初地已上得无尽财故曰常满又亦知足有余名满治举第二下释其相所谓布施正出治体己财尚舍焉有偷盗于自资下释论会经若使布施为对治者经中何不说其布施乃言不坏他世财乎故今释言于自资生舍而不着以无贪故不坏当财故经说言不坏他财当得大财故言不坏如经下帖下释果离文别有三一举二数二列两名盗重名粗盗轻称细杀淫二业于他众生正报处起成业皆重以斯义故心念为细身事为粗盗对外财物含轻重故随轻重以别粗细于此粗细他若不与终不自取三就粗细五缘分别余处多说四缘成盗一是他物二他物想三起盗心四举离处此就初缘分之为二故有五也身者简自明他物体事简无情是他用事想知他物言盗心者是思心也体者正是盗业之体。

　　离淫经中离淫是总奸行乖礼名为邪淫断除名离此地菩萨超出二乘正亦不为何故但言离于邪淫行实皆离今据地相三地已还是世间行相同凡夫故言不邪就下别中自足因离不求治离他守护下是果行离于中有二一明菩萨不淫所以二不生下正明不淫前有三义所以不作一者不正他守护等二者非时谓戒所护三者非处所谓非道非处之言应置在此何故后论为欲举轻况彼重业显明菩萨一切不为故在后说前不正中境别有二一是他女二是他妻文别有三初言他护是他女也二他妻者他妇妾也三姓亲下重显他护。

　　论中有三一举三数二列三名第三解释解因离中因牒前门自妻不足明其因体对后他世说现为自于现妻色淫情难前故云不足非无妻妾说为不足何故不说烦恼为因乃说此乎烦恼共因不异前释此治已下举经彰离自足妻者自如前释梵行有余故名为足治牒第二现行净故不求他者持戒不求他世之中妻色报也故经说言求天五欲名为菩萨污辱梵行如经下帖果牒前门下释有三一就果举数二列名辨释第三重牒对之彰离有二数也列名释中微细列名心中释也粗重列名身中释也身相总解下别释之有三举数次列三名言不正者非己妻妾菩萨不自受畜妻妾故常不淫言非时者谓修戒时菩萨无时不修戒故究竟不淫言非处者谓非正道是过粗鄙永断不为下次释之解不正中文别有三一解他女及与他妻相对辨释二解姓亲标识所护三重释前女人之言前中初举共与不共以为章门他护共者是第一门此乃他女可有彼此同取之义故名为共言不共者是第二门是他妻妾匹配已定无有彼此共取之理故云不共下次释之共者牒前他守护者举经对显不共牒后言他妻者举经指斥如经下帖下次解释姓亲标护先举经文父母亲族解亲护也姓解姓护上族非是下姓配匹故云姓护许地解释标识所护下以经帖言女人者牒前经中他护女人直言女得何故言人故下释之离非非数惧滥一切木石女等以人别之人谓我人众生异名此通诸趣非局人道向前解释他守护竟何不即释至此方论若不解释姓亲护竟彰人不显故此释之人义易知言非时者举第二门梵行时者梵名为净常修净戒永不淫也经帖可知言非处者举第三门谓非道者大便等处准此论文非处之言应当在此但彼经中举细况粗明悉不为故在后耳如经下帖自下第三重牒向前粗细二门对之彰离言细粗者重牒前门意业身业牒前释相意业是前所谓心中身业是前谓身相中二种离故对之彰离如经下帖乃至不生念想心者超粗举细故言乃至此句帖前离意业也何况彼此二形从事帖离身业此之一句举心况身尚无心想何有彼此二形相从作邪淫事况非处者以其正道况于非处正道过轻犹尚不为况于非处为重过乎。

　　十地义记卷第三末
卍新纂续藏经第 45 册 No. 0753 十地经论义记


　　十地义记卷第四本(此卷尽四地竟)

　　净影释　慧远　撰

　　离妄语下离口四过初离妄语经中初言离妄是总言不称实名之为妄妄有所谈谓之为语断除名离常实下别。

　　论中初言离妄有二牒总开别以口业中因与治合故但说二至后意中但有治离无因无果口无别因下论自辨意无因果至时当解次列两名下广辨释解对治中初释对治即是因离后释治文前解对治即因离中对治即因总以显示何以故下问答广释何故征问上来身业皆别有因今此何故言因即治下答显之先略后广略中身业有二因者明身异口此举杀中受畜及起二种离也妄语无下彰口异身无外事者无受畜因无异因者明无贪等起业异因对妄语中思心之因说贪瞋等以之为异下广释之先广无外无异因下广无异因前中两句一明身异口如离杀中受因有二牒举前因如彼说离舍弃刀杖牒举前离二明口异身离妄语中无身二者无彼刀杖二种外事以无此二故无因离下次广前无异因义无异因者牒举前门下广解释于中有二初言杀生因贪瞋痴明身异口二妄语下明口异身于中四句一明无异因二离彼故实语成下明无异离三依彼生下结无异因四对治离即因离下结无异离初言妄语因诳心者此用思心为语因故明无贪等为异因也贪等烦恼能起一切身口七业何故乃言杀因贪等妄因诳心然实诸业同依贪等齐因思心但彼诸业起有难易身等起难故明贪等以为远因隐其思心口业易发故彰思心起业近因隐彼贪等非谓一向不因烦恼第二解释无异离中远离彼故即实语成明其因离即对治离正以诳心为妄因故离彼诳心即成实语如是实语治诳他心即因离者明对治离即是因离第三结成无异因中依彼生此故无异者依彼诳心生此妄语故无贪等为异因也第四结成无异离中如是对治即因离者以彼对治即因离故不别建立上来明治即是因离下释治文有三举数随想语者称心语也经言实者不违己心故名为实善思语者称事语也经言谛者审如事也知时语者离过语也自有发语心事俱实言不合时自生罪过令他衰恼菩萨不尔语必合时不起自他衰恼故者显前时也自不生罪复不恼他故云不起经言时者是其自他无损时也果行离中初列粗细两种为门次举经对下重分别梦中细者口言易发梦中亦为过心微故所以名细声闻不制菩萨亦离寤粗可解覆忍易者虽云易解犹自难识依毗婆沙覆相妄语名为覆见覆心妄语名为忍见言覆相者覆前所见境界事也本见前事自心亦生实见之想他问见不答言不见此妄语心隐覆己家所见之事故云覆见言覆心者自覆己家能见心也本实不见妄生见想他问见不答言不见此之妄语忍置己家谓见之心故曰忍见智名见者梦中不可以眼照瞩故说智见心想分了通名为智照瞩名见。

　　次离两舌经中初言离两舌者言乖彼此故名为两言从舌起故云两舌此句是总无破下别别中初言无破不怖不恼乱心是对治离此闻已下是果行离无坏心者治中总也和合之心名不破坏不怖不恼是治别也不欲令他互相惧畏故云不怖不欲使他互相恼乱故云不恼论中有二牒总开别次列两名下广辨释治离牒初不坏行者谓初无坏不怖不恼摄在其中故不别论下解果行先列二名初言心者欲传恶言破坏心也言差别者正破坏时差别想也此是所离举斯为明能离行也下先解心句别有三一明两舌二结过属心三举经彰离随其所闻往异处说是初句也随其所闻是其心过此文不足若具应言随其所闻心受忆持谓闻彼此二家恶言内心忆持欲传说也往异处者是其身过为传说故身往异处所言说者是其口过此二朋下是第二句牒前两舌结过属心此二朋者牒往异处为破坏故身往异处诈朋两众名二种朋心受忆持牒随所闻为破坏故随闻忆持口业言说牒前说也破坏心者结过属心所以身朋心忆口说由破心故如经以下是第三句举经彰离明无坏心此闻不向彼说者正离两舌对前文中随其所闻往异处说此坏故者不说所以惧彼前人闻此恶言损恼于此令此破坏是故不说对前文中破坏心也二朋心忆口业言说何故不对此句牒前更无别义故不对之彼闻不说类此可知释差别中句别有三一就过举数二就过列名言身坏者自作己语劝之分离故名身坏言心坏者破坏之意此与前心有何差别前言心者受他恶言念欲传说此言心者随其所坏欲使分离有斯异也言业坏者口业传说彼此恶言而破坏之故名业坏与前身坏有何差别今此业者宣说彼此所说恶言令其破坏前身坏者自劝分离非传恶言有斯异也三广解释举经显离身坏有二牒以举数未坏已坏列其二名此治已下举经显离先同意者不劝分离若已破者不劝令增心坏二者牒以举数次辨其相此治已下举经显离业坏亦二牒以举数细粗列名实不实者显前细粗传他实语过轻故细他无此言自身假作过重故粗此治已下举经显离不乐说者不乐说彼所作实语治前细也不乐作者不自假作彼此恶言治前粗也言若实者彼实有语菩萨不说显前不说言不实者彼实无语菩萨不作显向不作此二对上实不实语。

　　次离恶口经中初言离恶口者辞言粗鄙名之为恶恶从口发故言恶口此句是总所有下别别中有二初明果行美妙悦下明其对治余口业中皆初明治今此何故先说果行释言何定非修次第得说便罢亦可余业对治果行非是次第互相对当故先明治后彰果离今此对治望彼果行历别相对故先举果后对明治前果行中初明果行如是等下总结明离就果行中有十六语同体义分非令别体此十六语摄为四分初四一分语体粗鄙次四一分彰其语时有现不现过之轻重次三一分语能违行三中前二语违己他行后一瞋恼语违他自行后五一分语能违情五中前四翻喜生瞋末后一句违乐致苦就前四中心火心热正令生瞋闻时心火忆时心热不爱不乐释瞋所以闻时不爱故心火烧忆时不乐故心热恼此之四句前后不定今此先明心火心热后彰不爱及与不乐下论释中先解心火中间解释不爱不乐后解心热下对治中初先对治不爱不乐然后对治心火心热有斯不同后一句中言不善者直彰语体能违损也以能违损故曰不善自坏坏他彰不善相由发恶言他闻背己己失同友名为自坏彼失我友称曰坏他对治离中美妙悦耳总明对治所谓下别常说下结就初总中美妙体精悦耳协情别中随义有十二语一体义分非令体别准前果行还摄为四润益为一语体柔𣽈对果行中初四语也𣽈语妙语为第二分对果行中第二四语喜闻乐闻入心顺理为第三分对果行中第三三语喜闻对前不喜闻语乐闻对前不乐闻语入心顺理对瞋恼语多人下五为第四分对果行中后五句语于中前四翻瞋生喜后之一句违苦致乐就前四中多人爱念多人喜乐生喜所由治前不爱不乐语也心和心喜正明生喜治前心火心热恼语如是次第后一句中能生自心他心喜者对前自坏坏他语也由发善言他来附己己得善友故自心喜治前自坏彼得我友故他心喜治前坏他敬信语者对不善也良以善言可敬可信故生自心他心欢喜下总结中言常说者语恒善也言种种者善语备也。

　　论中有二牒以举数次列两名下广辨释果离牒初下广释之先解果行后释离义解果行中初四一段一处释之于中先解损他释初侵恼粗矿苦他语也能令他瞋解释令他瞋恨语也次以经帖下重分别此句次第后释前者侵恼正是恶口之过故先举之何语侵恼谓粗矿语何者粗矿苦他者是何者苦他他瞋者是义一名异彰前四种相释所以义一名异故得相释义谓体义体义是一彰过不同名分四异非直前四义一名异十六恶语义皆不异次四一段一处释之于中先解言相对者解现前语不相对者解不现语言粗恶者解鄙恶语言常行者解不断语次以经帖下重分别于中现者牒现前语粗不断者对面发言情过粗重故名粗恶对面能为屏亦常作称曰不断不现牒前微有断者举细显粗翻前可知准此验经经亦应言微而有断轻故不说次三一段一处辨释先解前二自违戒行初如是说与戒违者牒前起后如是说者是牒前也通则牒前现不现语粗恶不断别唯牒前现前粗恶不断语也以此恼他故违自戒生苦令瞋释后成前闻时不喜故生他苦忆时不悦故令他瞋生他瞋苦故违己戒如经下帖不喜帖苦不悦帖瞋下释瞋恼明违他戒作不益语因瞋妒起令他戒违者瞋妒是己瞋恼之心依此心中而发恶言令他瞋恼故违他戒下以经帖瞋恼语者以从己家瞋恼心起令他瞋恼名瞋恼语后五一段一处辨释他瞋有二牒前开后前四为一翻喜生瞋后一为一违乐致苦故云有二无饶益事下辨其相先解前四未瞋令瞋解心火也初闻生瞋故云未生能生瞋也闻时忆时不爱不乐超释后二闻时不爱释不爱语谓初闻时不可爱好成前心火忆时不乐释不乐语谓重忆时不可贪乐成后心热胸心闭塞解心热恼经帖可知下释第五违乐致苦已有因乐自他失者菩萨先与他人为友彼此皆有同意乐事由发恶言他闻背己彼我俱失同意之乐名为自失令他失坏此解自坏坏他人语不善之言略不解释经帖可知离如是等上释果行离如是下释其离也释对治中治牒前门谓润益者举初总句对以显治语能利物故云润益对前恶中初四语也次解𣽈妙于中有二就总开别于润益中义别有二次释其相不粗不疾释𣽈语也善言戒摄故云不粗常说非暂称曰不疾语体𣽈也可乐顺情此释妙也次以经帖下重分别不粗疾者牒举初门戒分所摄释不粗也软言顺道故云戒摄对粗恶语受行不断释不疾也菩萨要期尽未来际常为善言非暂为之故名不断对前恶中常行语也次释喜乐入心顺理先解后帖解中次第以后释前喜者牒经名可乐者以乐闻语释前可喜此二若别开时心喜忆时心乐今此乃以可乐释喜体一故尔可乐二下举前乐闻下以入心顺理释之可乐有二牒前开后乐安列名世报怿情名之为乐涅槃离危称曰安稳前可乐中开出此二将总名别故名可乐下释其相乐牒前门顺人天者说世善法顺起人天二种果也安牒后门顺涅槃者说出世善顺涅槃也下以经帖喜闻帖喜乐闻帖乐入心帖上随顺人天顺理帖上随顺涅槃下五句中前二生喜生乐所由一处辨释怨亲中人释多人也闻时生喜释爱念语忆时生喜释喜乐语经帖可知下三正明生喜生乐一处释之此语能作二种益者牒前开后谓前爱念喜乐之语能作喜乐二种益也下有三句前二生喜合为一益后一生乐独为一益下广释之他未生瞋令其不生生欢喜者释和悦语未瞋不生释心和也生欢喜者释心悦也复生三昧释心遍喜以心喜故身则猗乐身猗乐故能生三昧此二生喜下明生乐未亲令生解释能生自他心喜彼闻善言亲附菩萨故生亲友同和故喜自身现下释敬信语良以语体可敬信故自身现作他亦敬信他传己言人亦敬信敬信故亲下以经帖心和悦语帖未生瞋令其不生生欢喜也遍喜帖后生三昧也自他心喜帖前生亲敬信帖上自他现作常说已下总结之文向者不释非是帖前乘势举来。

　　离绮经中离绮语者言辞不正其犹绮色故名为绮绮有所论故名绮语此句是总善思下别。

　　论中有二牒以举数次列两名下广辨释治离牒初下广释之句别有九相从为三初二教化化令生信次三教授教令起行后四教诫敦劝成德前中初释后以经帖善知说时依彼此者明语合时自他无损生善法时名为说时常思此时故曰善知此解常思依彼此语此释语也彼谓众生此谓自己依彼依此有益方言无益不为下时语者明化语体初言劝发忆念修行发语时也劝发据始劝其舍恶发令修善名为劝发通则义齐忆念为次因其劝发彼诸众生摄法在心名为忆念修行为终依所念法造行曰修若见已下正明化语见非令舍教舍恶也安住善处化生善也彼时下结彼时结前劝发修时教化结后非善众生令舍住善下以经帖常思帖前知言说时依彼此语时语帖后劝发修行令舍不善安住善也下教授中先释后帖复不倒者释实语也对前教化名之为复言称行仪以实授益故云不倒此句是总展转下别展转教诲发语时也先受他教今复教他故云展转教起善行诲令离恶故曰教诲义法两言正明教授自劝起修名为义言义谓义利言能利物故曰义言彼受劝已欲起修行不知修法宣说经中行法授与名为法言下以经帖实帖不倒义帖义言法帖法言下教诫中依地持论差别有五一制二听三举四折伏五令欢喜彼论释言有罪者制无罪者听于制于听有缺减者如法举之数数毁犯折伏与念有实德者称扬令喜下四句中初之两句总为若制别则初举后句折伏后两句中初句若听后句令喜前之两句制过义同一处释之于中先解后以经帖展转举罪灭诤学时发语时也有罪有诤互相举灭故曰展转见彼犯过如法举之名为举罪此是彰非以摈举也如彼律中不见不忏恶邪不除举弃众外为治其人今此彰举为除其罪此是第一顺道语时言灭诤者彼起四诤依教弭除名为灭诤此是第二毗尼语时学行时者总名前二为学时也以举以灭令增道法名学行时如法阿含正是语体如法是其举罪语也备德举罪故云如法德别有五所谓慈心不以瞋恚利益不以损减柔𣽈不以粗矿真实不以虚妄知时不以非时具此五德名为如法阿含是其灭诤语也依教灭诤名曰阿含下以经帖顺道帖前如法语也五德是道依之举罪名为顺也毗尼帖上阿含语也教能灭诤说为毗尼自下两句听善义同一处释之先释后帖摄受语者略释后二菩萨说法摄受众生名摄受语说法摄下广释后二说法摄受发语时也菩萨说法摄受众生令其起行故云说法摄受修行如威仪下正是语体如威仪住是若听也如法威仪教令安住譬喻顺义是若喜也彼前众生所起行利名之为义为令喜故种种譬喻述其所修名顺义语下以经帖随时筹量帖如威仪善知心乐帖顺义语释果行中果行有二牒以举数粗细列名远下彰离如经下帖戏笑不绮明离细也况故作者明离粗也此文是倒若正应言乃至尚不戏笑绮语何况故作戏轻故重轻尚不为何有故作恼乱之心而为绮语。

　　离贪下三除意三邪先明离贪于中但明对治离矣后不瞋等类亦同然然诸业道亦有阶降前身业中具三种离口四业中无别因离有余二种意业道中但有治离无余二种良以贪等业道之本更无所依故非果行以非果故不可对之更立异因故无因行以非果故离此贪等不名果离以无因故不可除之说为因离经言离贪总明不贪求欲名贪断除称离于他下别。

　　论中有三牒以举数次列三名事者他物简别己财事别名事体者辨其所贪物体此二是其可贪境界贪实通于财色等事今此且对财事论之言差别者不贪心也不贪心中句别有四初一是总后三是别就别以举故云差别下广释之事者摄用牒初总释于中下别有二举数己摄摄想列其名字己摄受用财事现在摄护想者物虽不现遥有所属令彼摄护体牒第二有二举数所用下释言所用者金银等物不任资身但可用也言资用者衣食等物能资内报说名资用不贪性下释第三门经有总别先释初总不贪性者牒初总也此总不贪是不贪体故名为性对治贪者总明离也下释余别句别有四一略标举谓向不贪随义差别能治三贪二列三贪始求名欲愿得属己说之为得终起夺想目之为夺此三差别名之为门又能通成盗业名门集起名行能起盗业三对治下举经彰治四于中下分定粗细初二过微离之说细后一过重离之说粗。

　　离瞋经中离瞋是总忿怒名瞋除断称离一切下别别中有三初有六句治瞋之心二瞋恨下明离瞋障三所有下对治行益。

　　论中先解对治之心文别有二一总明对治属五众生如下文中众生有六治心亦然今此何故但言为五以于贫穷及苦众生共起二心合之为一故言五矣二别举五生对之显治于怨仇者举其所为生慈愍者对以显治怨所多瞋故生慈心如经下帖于恶众生举其所为生安隐者举经显治欲以善化令离危怖故曰安心贫及苦者举其所为顺缘不足名曰贫穷违缘逼恼说之为苦愍乐心者举经显治然此二心望彼贫苦义有通别通则于彼共起二心别则于贫偏起怜心于苦众生偏起乐心今存通矣乐众生者举其所为染着处者须利所以彼自有乐何须利润以彼放逸烦恼染故利润心者举经显治以善津益令舍放逸名为利润发心众生举其所为起三乘意通名发心此生乃是菩萨益处目之为所行中疲倦须益所以彼自发心何须饶益以疲倦故三乘之道名无量行发心众生于此行中数起懈退名勤疲倦勤犹数也如三障中数起烦恼名之为勤摄饶益者举经显治摄彼一切疲倦众生起道名益然此五中怨仇恶行贫苦众生一向须益是故不明须利所以乐及发心先有乐善彰利义烦是故须明利益所以下次解释远离瞋障于中先解眼恨妒害妄想垢义次释等字后释皆远前中有五一对行立障谓慈心等有六种障二障治相望明通非别通以六障障前六治不别相对非分别者非共分别非二三障共障一治非二三治共治一障故非分别非一一者非别相对非六种障别对六心三广辨释此六句中摄为三对初二一对以己对他明其瞋恨怨之与亲望己说故次二一对唯就于己释其妒害后二一对唯就于他彰其妄垢就初对中生怨为瞋败亲名恨未怨生怨已生令增此是瞋也未亲不生已生不增此是恨也第二对中障善名妒增恶名害自身善法未生不生已生令灭是妒过也不善之法未生令生已生增长是害过也第三对中苦他为妄坏乐名垢于他身中不爱之事未生令生已生令增是妄想也苦者是他不爱之事欲令他苦衰败劣己倒惑之甚过中最重偏名妄想于他身中所爱之事未生不生已生不增是其垢也忌胜名垢上来第三随文广释四以经帖五比经对论明其次第谓此经中六句之文向前论中次第说也下释等字言此瞋等恶行本者瞋等六种能生无量烦恼恶业故名根本举此等取所生恶行故云等也彼悉离者解释经中悉离之言余随念下解释第三对治行益余者名后经文为余随所念者众生是其所念境界所念非一总言随也一切尽以慈心益者于彼所念一切众生皆起慈益故名为尽与乐之意名曰慈心慈心在初是瞋正治与乐所依故偏举之理实通起悲等心也利他行成名为利益下以经帖言一切者帖一切也随顺慈悲帖慈心也善修成行帖利益也。

　　离邪经中离邪是总乖理名邪推求曰见正慧断除说名为离随顺下别日夜已下律仪戒中大段第二毕竟护持常能不犯。

　　论中有二一总明正见能治七邪二别明七邪对以显治何者七种征问起发下别明邪对以显治就此七中两门分别一约行分别初一愿邪愿小乘故次三解邪颠倒见故次一行邪覆藏实过诈现善故后一信邪信世间故二随人分别人有三种一梵行求二是欲求三是有求七中初四是梵行求次二欲求后一有求就前四中初一是其同法小乘后三是其邪见外道异乘见者对彼大乘说小为异执著名见此治已下举经显治顺正道者顺大乘道次三句中初一邪见第二戒取第三见取邪见戒取是独头见并举并对见取是其足上之见别举别对问曰戒取岂无足上见取之中岂无独头而言戒取是独头见见取是其足上见乎释言戒取有其二种一独头见二足上见取戒施等以为真道名为独头依诸见起取彼诸见以为道者名足上见用彼诸见为脚足故见取之中亦有二种一者独头宣说生死为乐净等二者足上依诸见起取诸见等以为第一但戒取中独头者多今偏举之见取之中足上者多今偏论矣就前二中处妄分别是邪见也外道不知果由因生妄有占相见不依法名妄分别此乃是其轻微邪见不同无因无果见等戒取净见是戒取也戒是所取净是所立二义通举是故名为戒取净见然实戒取通取戒施及诸见等一切有漏斯以为净何故偏名为戒取乎其实戒取通取诸法但诸外道及内道人多共取戒以为正道从多为言偏云戒取故杂心云应当说言戒等取也经论略等但言戒取取此戒等以为能净故名净见此对治下举经彰治舍占相者治妄分别离恶戒者治戒取也外道受持乌鸡戒等非善防过名为恶戒见心执取恶戒为净名恶戒见恶戒见者重举经文自取见者自取己情所见恶戒为净道也自谓正者是见取也取劣为胜非正谓正名为见取然实见取通取一切有漏之法以为第一非独取见但彼外道多执己见以之为胜从多立名故曰见取故杂心云应当说言见等取也经论略等但言见取自谓正者谓己邪见为正见也此对治下举经彰治正慧离取名修正直上来四句梵求众生次下两句欲求众生于追求时藏过诈善以求利养名为欲求违行义同并举并对言覆藏者覆己过也言诈现者实无功德诈现有也此对治下举经显治不奸离前覆藏见也不謟离后诈现不实非净见者有求众生乐着三有于三宝中无净信心谓世间者辨其见相信乐世间为究竟也此对治下举经显治如是已下解释第二日夜常护于中有三一结前生后以为起发如是已说是结前也次说增上是生后也二释其文言不断者非令断绝言不阙者非暂废也此明离过常护持者此明摄治三以经帖如是具下解释第二摄善法戒于中初先牒前举后对文指斥下随文释如是一切性成就者牒上自性成就十善难杀等也复示不断牒前日夜常护十善此牒前也。

　　次说摄善是生后也谓菩萨下对文指斥下随文释文别有五义别有四要摄为二言文五者如下文中五处举经别以解释义别四者一智二愿三观四行初思众生堕恶皆由不善业道是其智也是故我当先住善下是其愿也复深思下乃至如来十善清净是其观也是故我应修行一切令清净下是其行也就初智中三句分别一何所知谓知众生堕诸恶道皆由不善二何因知因前律仪知恶断除即念众生不断恶故堕诸恶道三何故知菩萨所行大悲为本凡所摄善皆为物起是故知生受苦由业为摄善也愿中亦以三句分别一何所愿愿自住善亦令他住二何因愿因前知生堕恶由业故起愿心愿自住善亦令他住断不善业离恶道也三何故愿观行之本皆由愿生故明愿矣观中亦以三句分别一何所观谓观障治治者所谓五种十善二何因观由前愿心愿自住善亦令他住若不识善知何所住故明观心观犹解也三何故观观善为欲摄起行也行中亦以三句分别一何所行谓行五种十善道法二何因行由前观见五种善法能为对治故起修行三何故行为依自善以善摄他是故行也故摄善后即以善法摄取众生令离十恶尔时方得称本愿心要为二者初二一对智为方便后起正愿后二一对观为方便后起正行论还依此两分解释先解初对复观察下释第二对前对经中先明其智堕恶是果不善是因思通此二下明愿中初愿后释是故我当先住善法令他住者正起愿也是诸众生堕恶皆由不善业故我先住善化彼令住断离不善不堕恶道何故下释何故问也前思众生堕恶由业为之起愿正应先愿令他住善何故乃言我当先住下释菩萨先住所以若自不行令他住者无有是处无是处故必先自住言意如是文中返释言若人者泛举之辞自不行者无始方便言不具者无终成也为他说者益物之始令他住者化他终成无此途理名无是处若顺应言自行自具为说令住有是处也。

　　论先解智菩萨思惟深寂已下释后愿也前中先解堕诸恶道何故言下解十不善集因者下解集因缘菩萨如是远离已下解思众生皆由不离就初段中堕恶有三牒经举数乘恶往者释其道义恶行通人至果名道三涂苦报为道所至果仍因名称曰恶道经中或复说为恶趣对因彰名果为因趣故名为趣或言三涂当相为名涂毒苦处故名为涂依身生苦释其恶义自造恶因果不离己名依自身身是苦器能起苦心故曰生苦苦故名恶常堕苦相释其堕义苦相无量名为种种三涂是处坠中名堕轮转无际说之为常就下解释十不善中初先征问次释后结下重经论相对分别何故言十不善业者是初问也摄到一切恶果数者转名释也到释业义作果名业至果名到其义一也一切恶者释不善也恶与不善眼目异耳果者对报释其道也能至果故名之为道数解十也数彼业道以之为十初言摄者到恶果数与彼经中十不善道名别体一会别归一故云摄也与本分中愿善决定真实智摄其义相似至后经论相对之中摄义自显故言下结自下经论相对分别先总后别摄到一切恶果数者总牒论文说十不善举经总对数者牒论摄取十者举经对显数之与十名别体一故云摄取恶者牒论不善故者举经对显若准前后亦应言摄略故不论果者牒论堕地狱等可毁故者能堕三涂显业是道所堕极恶名为可毁到者举论摄取业者举经对显摄义同前上来广释十不善道下次解释集因缘义集因牒经受行故者受解善集集果名集纳果名受其义相似故得以受释成集义行解因义生果名因趣果名行其义相似故得以行释成因义下次解释思惟皆由不离之义菩萨远离无因倒因释思惟也前思众生堕诸恶道皆由不善故非无因由十不善堕诸恶道故非倒因善解生者解思众生自行恶业住非法处释皆由义三涂非是受乐之所名非法处自行得彼故非无因行恶住彼故非倒因非无非倒是故皆由十不善矣不能远离解不离也下释愿文思惟深寂牒前起后此文是倒若正应言菩萨寂静深思惟己名前思堕皆由不善以为思也思托静处故云寂静思而不谬说之为深前竟名己欲救彼下正解愿文欲救彼生自知堪者解释我当先自住善令他住也自知方堪故先自住复观察下广释观行于中先举观行二门后随文释前中初至上上已来举后观门起增上心求学修下举后行门就观门中复观障治略举观门前已思惟不善因果今重起观故名复观不善名障善名为治不善已下重辨所观不善及果是前障也善道及果乃至上上是前治也治中有二一者世间二者出世善业及果是世间也上及上上是出世也上者声闻缘觉善法上上是佛菩萨善法二乘善法对凡说上大乘善法上于彼上故云上上斯则通论善有五品凡善为一声闻为二缘觉为三菩萨为四佛善为五五品十善广如别章此应具论下举行门起增上心求学修者摄善心也摄善法戒清净行者摄善行也亦可上心求学修行是其能摄摄善法戒清净行者是其所摄。

　　依文释中先解初观是故我应等行已下释其行也就前观中不善业障凡夫声闻善法对治一处辨释缘觉菩萨如来十善别举别释初不善障及与凡夫声闻善治以何义故一处辨释释言声闻用不善障及彼凡夫善法对治为所观境义势相须故一处释于此经中随义不同四门分别一障治分别初十不善堕于恶道是其障也善道下是其治也二凡圣分别从初乃至生有顶处对恶以明凡夫善法又是上下明其声闻圣人善法三境行分别初明善恶因之与果是声闻境又是上下是声闻行四对上下胜劣分别从初乃至和合修行对下彰胜其心狭下对上显劣此四门中论依后门分别辨释前三不论就前对下以显胜中初至有顶举劣显胜又是上下辨胜过劣前劣即是所观境界后胜即是能观之行前举劣中复深思者对上思惟堕恶由业说此为复所思善恶因果可知后辨胜中又上十善正举善体前明凡善今更论圣故云又矣圣善过凡称之为上与智慧观和合修者明上所以与智慧和故得为上智慧心中离杀盗等名为和合依慧起善称曰修行下显劣中句别有五明劣缘觉大乘人也。

　　论中先解对下彰胜经文有二一明凡夫善恶因果二明声闻上十善道与智慧和论释有三一超解慧观二释凡夫善恶因果三释声闻上十善道与智慧和何故在先超解慧观慧是声闻十善之主故先释之又欲对之明苦集等所观谛境故先解释于中初言智慧观者超举经文实相观者四谛是其诸法实相声闻照见名实相观下次第二解释凡夫善恶因果为实相法不善因果说为苦集灭道二谛经中无文义以辨之十善因果说为苦集灭道无文义以论之离使灭者不善之法除其体故不言灭使善不断体但除善中烦恼使故名离使也良以声闻不知善法妄想心起故不灭善彼治道者彼彼善中使结名道下次第三解释十善与智慧和慧同观者声闻智慧于向二种四谛法中同皆观也此明十善所依慧体修无分别释和合行十善道法依慧集起名曰修行此解经中修行言也善与慧合名无分别此释经中和合言也上来解释对下彰胜下次解释对上显劣于中有四一标人举数二列五名五中前三明劣菩萨后之两句明劣缘觉言因集者过去所习狭劣善根能生今行说之为因依之集道故名为集言畏苦者现心怯弱畏厌当苦疾求灭也言舍心者唯求自度舍众生也言依止者凭师得度不同辟支自正觉也观者观于众生假名不如辟支观深因缘三如是下总举经文就人以指谓狭劣等是声闻心经有五句狭劣在初举以等后故言狭等四广辨释集牒前门修下释之修少善根自行劣也但依自益化他狭也经帖可知畏牒前门经帖可知舍牒前门舍生释之经帖可知依观二门并解并帖依牒前门依师教者依佛教也观牒前门念下释之念音声者解释闻也依声生解名念音声以念声故义说为闻非耳闻矣何者声下释其声也生但有名故曰音声如是彼者从音声解释意解也前言声闻有五种相今牒彼人是故说言如是彼者依假悟空名从声解入生无我解释经中成声闻乘入生无我故成声闻非法无我故不成余二无我义广如别章此应具论下以经帖从他闻声帖依止也闻声解等帖后观也。

　　缘觉善中上善是总不从下别。

　　论中有四一标人举数二列其名三依名解释四对声闻辨其同异辟支佛者标其人也辟支佛义两门分别一翻名解释二对声闻分别其相辟支佛者中国之言此翻名为因缘觉也解释有二一十二缘法名为因缘于中得悟称曰缘觉二藉现在事相因缘而得悟道故名缘觉言对声闻相对辨者声闻有二一声闻声闻二缘觉声闻缘觉亦二一缘觉缘觉二声闻缘觉良以法别人有斯异言法别者一所观法门差别不同所谓四谛十二缘法二得道缘法差别不同谓藉言教及与现在事相因缘事相非一如辟支佛因缘经说法有斯异人成别矣相状如何声闻二者有人昔来求声闻道乐观四谛于最后身值佛为说四真谛教从兹悟道此人先是声闻种性今复闻声而得道果是故名为声闻声闻有人昔来求缘觉道常乐观察十二因缘于最后身值佛为说十二缘教从兹悟道此人先是缘觉种性今悟因声是故名为缘觉声闻声闻之中有此两别缘觉二者有人先来求缘觉道常乐观察十二缘法于最后身不值佛世自藉现事因缘得道此人先是缘觉种性今藉现缘而得道果是故名为缘觉缘觉有人先来求声闻道乐观四谛悟得初果以钝根故于现世中不得涅槃天上人中七返受生七生满已出无佛世藉现事缘而得道果此人先是声闻种性今藉现缘而得道故说之以为声闻缘觉今是就其缘觉缘觉以明善法此人胜故有三举数次列其名言自觉者不假师教不能说者无悲方便观少境者泛释有二一者狭少缘觉所观十二因缘苦集谛摄阙无灭道故名狭少二者细少缘觉所观甚深微细说为少矣今此所论深细名少自下释之解初门中不假佛说及诸菩萨释不从他自觉悟者解自正觉经帖可知释第二中不起心者解不具悲以无悲故无心欲说不堪解释不具方便缘觉出世无九部经故无方便故不堪说法经帖可知释第三中观释通达微细解深因缘境者释成辟支乘经帖可知下对声闻辨其同异向前声闻五种相中三同二异初言因集畏苦舍生辟支亦有此显同也得人无我二乘应齐何故不说释言声闻虽得人空见之不明缘觉观察微细因缘见空明审此胜声闻故不说同胜事已说此明异也谓能自觉观细因缘胜声闻矣不能说法劣于声闻何故不说释言缘觉虽不能说不名为劣何故如是缘觉出世无教可依是故不能非慧劣弱不堪说法论其智慧胜过声闻舍利弗等所不能及是以不论菩萨善中经言上上净具足总其心下别。

　　论中初言菩萨有四标人举数次列其名然此四中初一行因后三行德德中前二是其利他后一自利言因集者本习善根说以为因依之集行故名为集用者是其利他心也缘苦能益故称为用言彼力者四摄方便利他行也依前悲起是彼第二悲用家力此二利他地者自德行成之处说名为地下次释之解因集中初释次结后以经帖依善起行解释大心一切善根是其过去所习之因依彼善因集起今善名为起行此句明其自行大也依一切生利益行者解释广心此句明其利他广也言大乘心广无量者牒前广大就解无量大众牒前依善起行广者牒前依一切生利益行也此二穷深而复宽广故曰无量此是下结如经下帖就解用中亦先解释次结后帖见集苦因行不善也虽未受苦去之不遥故亦可悲及受苦时已得报也于此众生起悲愍心依彼生下牒以结之如经下帖解彼力中先牒次释后以经帖彼力牒前前二门中先释后结自下两门先牒后释文左右耳谓下释之如经下帖四摄方便能有所摄是故名为方便所摄下释地中地者有三牒以举数地别有十要摄为三初至七地功用义同合之为一八九二地无功用等复合为一第十地者学中究竟复以为一下广释之深心列名前之七地除障趣实名净深心十愿得名释论会经若前七地是净深心何故经中不言善起净深心地乃言起愿盖乃说者就彼初地十愿彰名故言起愿若就通名亦得说言净深心地如经下帖不退列名八地已去法流水中任运上进故名不退得寂灭已不舍解脱释论会经若八地上名不退转经中何不名为不退乃云不舍解脱众生以得深寂不舍诸有度脱众生令得解脱是故经说不舍众生即寂常用是以不退经帖可知受位列名第十地中受佛智职名受位地下释有三一释二帖三重分别是故求证广大智者释其相也良以法云受位地故求证佛智求谓观求证谓行证佛广大智是所求证广谓宽也大谓深也第二帖中观智广大帖前求也佛智宽深故名广大菩萨地下帖前证也始从初地乃至九地位分清净故云地净彼诸地中所修行德名波罗蜜十地行成依前以得故今牒前以显后成入深广成正是十地证行成也佛智大故名之为深广如前释十地菩萨于此佛智证顺名入证满曰成自下第三重复分别于中初问次释说意后重经论相对分别此中但说广成便足何故复说菩萨地净波罗蜜净是初问也今此为明第十地中深广行成说此便足何故复说九地已还菩萨地净波罗蜜净问意如是言复说者向前已明净深心地不退转地今重举彼行之与位故云复说自下第二释显说意举彼为显第十地中深广行成故复说之上上净者是地净也如从初地乃至九地离障转胜名上上净第一净者是波罗蜜此波罗蜜离障中胜名第一净以此二净能入佛境故曰显示深广行成下重经论相对分别第一义者牒前论中第一法也义犹法矣波罗蜜义举经对显经中所说波罗蜜义是向论中第一义也但言第一是波罗蜜即知上上是菩萨地不待言论。

　　佛善经中上上是总一切下别别中四句一一切种净二十力力三集法令成四是故等行四中前三一向是其观门所收后之一句义有两兼若对二地能求之心以显所求佛法殊胜属前观门若取二地能求之心即属行门今先就观分其四别四中初一对凡彰净第二十力对小明舍第三集法令成就者通举一切诸菩萨地显佛圆满以于一切菩萨地中修习佛法令成就故佛德圆满第四一句别举二地能求之心显佛殊胜以彼二地求无厌故佛德胜也良以二地此处之宗故别举之以显胜矣若就此义以释其文是故我应等行十善令净具者是佛十善一切净故十力力故集一切法令成就故我应等行如来十善令净令具若就行门以释其文言是故者是上所观五种十善能为对治离不善故我应等行五种十善令净令具。

　　论中有五初牒初总举别显成二随别列名三随名广释四以经帖五释十力舍二乘义言上上者牒初总也言有四种显上上者举别显成下次列名初言灭者对凡彰净第二舍者对舍二乘彰其不共言方便者通举一切菩萨所行彰佛满足此乃名彼菩萨所行以为方便良以菩萨方便修故佛善圆满无厌足者别举二地能求之心显佛十善究竟殊胜下次释之不善业道习气灭者释初灭也不善正恶习是残气举正兼习故名为共斯皆灭尽善业自在声闻等舍解前舍也自在成就是其力义二乘无此故名为舍言方便者牒第三门于菩萨乘善巧故者释方便义于名为在在菩萨乘善巧修习一切佛法令成就故佛善圆满下释第四余无厌者余残经文是其第四无厌足也无厌即释是故我应等行十善求之不息故曰无厌一切智中得自在者释一切种令具足也所求佛慧名一切智于彼智中具足纯熟称曰自在一切种净释一切种令清净也如经下帖一切种净帖初不善共习灭也十力力者帖第二句善业自在声闻等舍集一切法令成就者帖第三句于菩萨乘善巧故也是故已下帖第四句无厌足也降伏魔下重释十力舍二乘义降伏魔怨举其力能力能降魔故地持云于一切魔舍离得胜故名为力所言小乘作增上者对劣显胜望彼小乘如来十力作用增上显力佛法结德属人望彼小乘如来十力作用上故显示十力唯是佛法非小乘法言应知者结劝知之应知十力唯是佛法非小法故说之为舍。

　　上来第二摄善戒竟次上已下明摄生戒经文有二一广明摄生二依持戒力善能已下总结摄生经有此二论亦同然就前广中论文有三一总举起发二开五门三广释文言次上者摄众生戒望前摄善为次上也邻前曰次过前名上前但自善此兼他故摄生之心名为大悲起摄他行名利众生戒增上也下开五门有五举数智等列名为摄众生善知业果名之为智由智生愿愿自住善亦令他住故名为愿依愿正行说名为行既自行己欲摄众生先起悲心悲能集起利众生事故名为集依前集心起于摄行行依集生称曰集果下广释之。

　　就解智中先开章门次经后论前开门中智有三种牒以举数时等列名时差别者对果明因果有三时对之辨因名时差别报差别者对因明果十不善业得报各异名报差别习气果者通亦是报报之残气说之为习非增习矣。

　　经中初先广明时报习气差别皆是已下总结苦因前中文二义别有三言文二者初总后别十不善业上地狱因中畜生因下饿鬼因是其总也余是别也言义三者就前总中明时差别就后别中明报习气两种不同是其三也。

　　论先释广后解结文前中先解时报习气后重就之明其差别就解时中先牒前门不善因果上中下等释显其相下以经帖释报果中前总今别牒前生后向前时中总明十业上地狱因中畜生因下饿鬼因名之为总下报果中别明十业各别得果说之为别一切恶处释显其相下以经帖言习气者牒第三门人中下释不善习气天亦应有人中重多偏就人说十皆有习故云一一下以经帖下重就前明其差别先就时报明苦差别时报差者总以标举示苦深重总以显之云何示下别以显之下就习气彰其差别习牒前门至善道者至人善道前时及报明苦深重今此习气彰苦难离善道亦有上来释广下解结文总别合者通举前也时差是总报果是别此二重故所以偏举总别通观名之为合此时与报恶道中受名恶道中无量大苦既言恶道明非善道习气差别轻故不论经中但结十不善业是苦因缘论家但释众苦大聚因缘易解略不解释。

　　就解愿中先问起发次举经文我离不善愿离恶也乐行法行愿集善也乐依大法名乐行法乐起大行名乐行行下以论释愿牒前门乐大法者解乐行法作利益下解乐行行作利益众生是利他行摄善法者是自利行经帖可知。

　　行中先问次举经文远离安住是自利行亦令他住是利他行下以论释自住善法总解自利远离彼障释离不善修行对治解住十善亦令已下解释利他经帖可知。

　　集中先问次经后论论中有二一总明为生起十种心依上悲者前智观苦起增上悲今依彼故起集心也言为众生生十心者所为不同故生十心二别显之十中前八缘下欲摄后二缘上摄物同之前八义同一处解释后二相似一处释之释前八中先总明集为八众生后别明八对之显集于中先对前离瞋中六种之心辨其同异然后释文同异如何异有四种一离合不同前恶行众生此分为二谓恶行众生及外道众生前摄菩提愿众生此分为二谓同行众及摄菩提众生二通别不同前于贫乏及苦众生共起二心所谓怜心及与乐心今此别之于苦众生生于乐心于贫生悲三起心不同前于贫所起于怜心今于贫所起其悲心何故如是前怜贫苦故起怜心今此菩萨欲拔贫苦故生悲心又复前者于乐众生起利润心今起怜心何故如是前者为令舍离放逸住善法故起利润心今此念其当受苦报故起怜心四前后不同彼前第二恶行众生此为第一彼前第四苦恼众生此为第二彼前第一怨仇众生此为第三彼前第三贫穷众生此为第四除此四异余皆相似次释其文下诸句中皆初举生次明集心后以经帖恶举所为欲令住善对明集心下以经帖苦举所为令乐不尽明其集心下以经帖怨举所为不念加报对明集心下以经帖贫举所为前言苦者违缘逼迫此言贫者顺缘不足欲令离苦对明集心下以经帖言悲者悲其贫苦乐举所为令不放逸对明集心凡夫得乐多生放逸故令舍之下以经帖怜愍者愍其放逸当受苦也外道众生举其所为令信佛法对明集心外道邪谤故令信法下以经帖同举所为小乘众生同行佛法简前外道故曰同行令不退者对明集心随其所修教化守护令其不退下以经帖摄菩提愿举其所为此地已前求大乘者斯名摄愿愿者齐举故云一切取如己身对明集心摄取众生同身自如故曰如己是诸众生即我身者释如己也自住大乘欲与众生作依止处彼发心者亦为一切而作依止彼之所作与我无别故言即是是故摄益如己无异下以经帖生余二下解后两心先举后释乘大进者菩萨法中胜过己也集具德者究竟满足如来地也如经已下举经显心于进趣者起于师心堪训我故于具德者起于尊心德可重故。

　　就集果中初总后别胜悲所摄是其总也名前集心通为胜悲名后集果以为欲胜于十众生欲济拔故名为欲胜依悲起欲故云所摄复次已下是其别也别中初先略以标举后广释之前略举中依经举之经中十门皆初明其所化众生后彰化益论家今先并举经中十种众生后辨经中十种化益所化众生开合不定今据一门且论十种十中初一邪解众生后九是其邪行众生言复次者前明集心今此更明第五集果故云复也所言依者化依十生故云依也增上倒首十中第一邪见翻境名为颠倒倒惑中极故名增上十初名首下次明余邪行众生于中初先据要为三于三举数欲等列名求外五欲名为欲求求三有中正报之果名为有求求于出道名梵行求下分前三以之为九欲求分五梵有二求各分为二就欲求中初分一为二先举二数次列两名于现五欲受用生过名受用时未得五欲追求起过名追求时下分二为五先就受用分以为三受不共者己得之物不与他共于费用时起瞋过也无厌足者求时无厌生贪过也受贮积者随所得物贮积不用顺生三毒增痴过也此之三句生烦恼过下就追求分以为二追求现报习恶行者求现非理故起恶行追求后报习善行者未来乐果非善不得故习善行随顺危险所以是过此之两句起业过也下就有求分以为二道谓六道轮转之过界谓三界难出之过此之两句增苦过也下就梵求复分为二邪见外道异求过也同法小乘狭劣过也此之两种乖道过也上集心中通缘大乘发心众生乃至缘于具功德者今此何故明凡及小不彰大乘然彼大乘疲倦众生理亦须化略故不论又复集者益物之心起心义宽乃至缘佛亦得生意今此集果以法救拔大乘之外更无有法过大乘者可以摄化故阙不论下彰化益彼众生者彼前所列十种众生趣如是者前十众生各有所趣随对治者量其所宜授治法也住所应者量宜授道难以一定名随所应下依前十次第辨释。

　　释初门中先问起发经中先过后明对治过中堕邪总明颠倒理外推求称曰邪见顺坠名堕恶意恶心别明颠倒行恶道下明前邪见为诸过因也与谁作行谓与恶道稠林作行恶道稠林后论自释下明对治行真道者治前堕邪住正见者治前恶意及恶心也如实法者对治向前行恶稠林。

　　论先解过后释对治过中先释后并经帖言邪见者牒举初总谓四颠倒指斥其相颠倒之义广如别章此应具论次释其别此倒有二牒总开别二倒恶意专念行者伺缘名意常乐二倒缘中现起故曰意也违理名恶是起烦恼作意而生名专念行二倒恶心非专念者根本集起是其心义我净二倒望前常乐根本集起故说为心我是常本净是乐原此二性成非作意生名非专念然生死中本末非一乃有九重一真心为本无明为末故马鸣言依真如故有其无明染因熏习二无明为本心想见等三倒为末三心想见等三倒之中心倒为本想见为末四三倒为本四倒为末以依三倒起四倒故五就四倒中我净为本常乐为末常依我生乐依净起六四倒为本所生恶道稠林为末七就恶道稠林之中恶道为本稠林为末亦得稠林性使为本现起为末第八一切烦恼为本诸业为末九烦恼及业通以为本苦果为末今此且据第五门中分本末耳下解经中行恶稠林彼者彼前四颠倒见言非正道稠林行者正解行义非正犹是经中恶道随义名之恶法偏邪名非正道彼前四倒能与非正稠林为行故名为行能起彼故所言因者显前行义行犹因也下解恶道稠林之义非正牒前是诸恼者是贪瞋等现起烦恼稠林牒前烦恼使者一切烦恼久习性成常随众生事同役使故名为使使多名林林聚难别故名为稠经帖可知下释治中先解后帖言妙法者四念处法能治四倒故名妙法此解经中行真实道治前过中初总邪见正念正见解释经中住正见道惧滥余见故以正念标别其相此乃宣说四正念处以为正见是故名为正念正见治前过中恶意恶心四念之中身念治净法念治我各对恶心心念治常受念治乐各对恶意出世法者解释经中如实法也治前过中行恶稠林。

　　释不共中初问次经经文有二初过后治过中初言共相破者总明破坏分别共诤别列破坏日夜已下牒以结成日夜瞋恨结前分别炽燃不息结前斗诤瞋为过故以慈治也。

　　论随过治分以为二解初过中先释次帖后重分别受不共者牒举前门互相破者举总对显互犹共也次释其别坏有二者就总开别次列其名对怨于心忿怒在意释前分别斗诤于言分诤在口释前常斗如是破坏结别成总心怨口诤如是坏也思念已下释后结文思念报者解瞋恨也以瞋恨故思念报复言行炽者释炽燃也言增长者解不息也经帖可知下重分别对怨心中牒前论文分别彼我举经对显此言示者此经文中分别之言示现论中对怨于心亦可此文顺外国语若正应言示现此言谓彼论中对怨之言示现经中分别言也下诸句中示现例然斗诤于言牒前论文常共斗下举经对显思报行炽牒前论文瞋恨炽下举经对显下对治中初释后帖无厌财中初问次经经文有二初过后治就初过中心无厌者内心难满常求他财身口欺夺邪命总结就后治中清净身口治前常求清净意业治前无厌正命治前邪命自活。

　　论随过治分以为二前中初释后以经帖无厌牒前有二举数次列其名贪于心者始心求欲于身口者方便欺夺下释其相斗称是身妄语是口斗称妄语侵令不觉名方便夺邪命之言略不解释经帖可知释治可解。

　　贮积财中初问次经经中还二初过后治过中三句初言因者是第一句总明贮财为因之过二随逐下别明为因三常为下结成痴过烦恼数烧不知求出故名为痴烦恼能烧故说为火下对治中置凉处者涅槃是其清凉之处为对前火故置凉处。

　　论随过治分之为二释前过中受贮积者牒举前门贪等因过释初因也贮财能生贪等三毒故名贮财以为因体能生三毒所以是过彼染着下解释第二随逐贪等彼染著者解顺贪也散用起瞋解顺瞋也宝玩受用多乐境者解顺痴也宝谓宝重玩谓爱玩彼诸众生于所受用五欲乐境宝重爱玩不知厌离所以是痴数为已下解释第三结成痴过数为烧者解释种种火所烧也不见不求释经不能志求出要经帖可知释治易解。

　　求现报中初问次经经中有二初过后治过中有四一者愚痴覆心之过为现少乐多作罪因来受大苦所以是痴二入大下增长恶法远善法过三堕大下受苦报过四随见下明临终时悔见之过治中三句一化众生令得慧眼二以慧眼见法实相三以见实便得如实无障碍智慧眼是其照空之解由是解故见法空寂名知实相由见实故成就佛慧了达法界得无碍智证从心起不假师授名不随他由见法实不复为乐习诸恶行。

　　论随过治分为二门过中初言追求习恶牒举前门下释其相过有四种次第释之解初过中文别有四一牒经彰过二释三帖四重分别既有乃至所覆过来是第一段牒经彰过于中愚痴是其痴体闇冥痴相愚痴之心如闇如冥故曰闇冥妄等痴过能覆障故此等是其习恶行过故云过矣下诸句中过义例然第二释中但解妄等覆障之过妄见乐者释妄见也现实无乐妄谓有之故云妄见不见来果释厚曀也现习恶行当受大苦痴故不见故曰厚曀不见现在释闇覆也现过实苦痴故不识名黑闇覆经帖可知下重分别痴牒初句名闇冥者以后显前闇冥痴相故以显之妄见牒经颠倒乐见举论对显倒见犹前妄见乐也厚曀牒经不见来果举论对显黑闇牒经不见现果举论对显第二过中文亦有四一举其过二释三帖四举经论相对分别此过有二一增恶法二远善法痴因满使是增恶过愚痴之心与使作因故名痴因依痴所起贪瞋等性名之为使使具名满此满使事是习恶过故云过矣及远无漏智处故者是远善过出世圣道名无漏处痴背名远下次释之彼善行障释后远离无漏处也顺不善者释前痴因漏足使也下以经帖入黑闇林帖前痴因满足使过闇帖痴因大帖满足稠林帖使入之一字向者不解非是帖前乘势举来此乃明其习恶行者入彼黑闇所起林中非入黑闇林从闇生是以故名黑闇稠林远离智光帖远智处下重分别稠林牒经是痴因使举论对显诸烦恼使依痴因生举本名末是故名为愚痴因使此中取其痴因家使帖前稠林不取痴因大者牒经满足故者举论对显无漏智处易解不对第三过中文别有三一举其过二以经帖三重经论相对分别受对过患是举过也因能纳果说名为受到果名至所受恶果多有对碍故云对也对极名大此受大对习恶过也患者犹是过之异名经帖可知下重分别对者牒论言黑闇者举经对显言示现者黑闇之言示大对也如闇中下释经会论经名黑闇论家何故名为大对故须释闇成彼对义如闇中行处处障碍说喻以释碍犹对也如是相似约喻显法此解大对下释受至成其堕义受大对成释其受也三涂苦报是其大对受彼大对因事成就名受事成至诸恶趣释其至也前言大对此云恶趣绮互言耳故名堕者以此受至结成经中所说堕也多作罪下释第四过文别有三一举其过二以经帖三重分别多作罪因乃至悔见此举过也于中五句一作罪因二临终时三见报相四心生悔五者是见今正明见见有所因故明作罪见必有时故明临终见有所睹谓见报相见能生悔名为悔见此之悔见习恶过也下举经帖随其所见正帖悔见见于何等谓见所到种种险道下重分别见险道者牒举经文悔见故者举论对显见险道时能生悔心故名彼见为悔见矣见本罪相牒前论中多作罪因见恶报相不能集治释经到也照空慧眼是治正见气力虚弱不能集起以无治故便到险道随其所见牒举经文于死时者举论终时对以显也下释治中以实法者谓空无我对治法也无障碍下明其治中无障碍智是果智也净慧眼者是因慧也。

　　求后报中初问次经经文有二初过后治过中文别有十二句初之一句亦总亦别能顺为总所随为别是中为明修习善法堕险道过故说能顺以之为总所顺即是险道自体别余碍失故说为别余是别也治中四句我拔彼生种种苦者是第一句拔所堕处三涂苦也度世间者是第二句度能堕处人天难也安无畏处是第三句对前拔苦明与涅槃住萨婆若是第四句对上度世明与菩提萨婆若者是一切智对前险道故说为城。

　　论随过治分以为二过中初言习善行者牒举前门自下释中先解初总能顺之过言险道者人天善趣临坠三涂如世危径故曰险道习善求彼称曰随顺顺险非安所以是过经帖可知险有三下就其所顺分别解释有三举数次列其名险道自体名为体也在之难出故曰障碍住之失于出离善法故名为失下广释之体牒初门言世间者正出其体此初句中所随顺也乏少善根彰其险义少善为本易可颠坠故名险道文前举竟不复帖之碍牒第二有八举数下广释之八中初二迷于苦谛次二迷集次二迷道后二迷灭前两句中初句有苦后句迷苦求出列名世间众生厌离三途造善求乐名为求出而顺世间堕三恶者释显其过下以经帖如世险道临危将坠未来三途事同深坑人天善道虽未即堕去堕不遥故曰将坠入网列名如世险道草葛交横进涉无由生死险道事亦同然恶见难出故曰入网苦妄生乐释其相也人天实苦妄生乐想经帖可知次二句中初句迷集后句造集闇覆列名如世险道荒榛闇曀视眄莫由生死险道事亦同然痴使曀心故曰所覆因彼痴下辨释其相因谓由也痴解黑闇使释稠林贪等诸结是其使也以彼覆心说为不觉下以经帖痴使非一故云种种行倒列名如世险道多诸狭径进涉难依生死险道事亦同然邪法满世进学难依舍乐行邪释其相也舍出世乐行世邪道故曰妄行下以经帖随妄道者依邪法也行倒行者起邪业也次两句中初无道体后无道缘盲冥列名如人在险失目难出凡夫亦尔无正慧眼故曰盲冥贪果爱盲释显其相着人天果爱覆慧心说为盲也经帖可知离导列名如人在险无导将引正道难阶凡夫如是违背大圣难悟正道故名远离生恶道下释显其相生恶道中是三涂难放逸人天谓郁单越长寿天难及余人天造过处也虽值佛世不见不闻所谓生盲生聋等也此等背圣故名远离经帖可知下两句中初句迷灭后句有障悕求趣异列其名也如在险道迷谬难出凡亦如是迷于涅槃难出生死求涅槃者人皆厌苦悕欲灭之趣异处者妄谓梵天以为涅槃造善求之名趣异处下释其相谓梵天等初禅正报等取上也梵世间等是器世间初禅依果等取上也谓彼果报以为出世因为正见下以经帖非出要者梵果非出因非要道谓出要者谓果为出因为要道怨贼列名如人在险怨贼所侵难得出离凡亦如是恶魔所侵难得涅槃下释其相行魔境者五欲是其烦恼魔境心缘曰行贪着诸欲劫功德者贪是魔体贪违善法名劫功德已起令尽未起不集下以经帖随道帖前行魔境也怨摄帖前贪欲劫也失三举数下释其相初句失人后二失法离善导师依不善者离佛导师住恶中也后失法中依怨地者失离恶法一切烦恼是魔住处名为怨地顺之名依经言入者帖前依也魔帖怨也稠林帖地稠林是使起顺魔心名魔意林入此林中名为入于魔意林也远知识地失于善法佛与众生作善知识出世善法是佛住处名知识地望于彼地违背名远经言远离佛意故者出世善法起顺佛心名为佛意违背彼善名远佛意以何义故不言远佛远佛是前第一句也下对治中先释后帖。

　　道差别中经文有二初过后治过中文别有十三句初一是总随欲下别下对治中生大悲者利益心也以善根下利益行也行有四句善根济拔是第一句拔其恶因令得已下是第二句令得涅槃离下第三令离苦果住下第四令得菩提。

　　论随过治分之为二初言有求道差别者牒举前门自下释中先解初总没河过者六道漂溺如似大河求有没中所以是过下释别中瀑水有三牒总开别体难及失列其名字烦恼是其六道河体处之多害故曰起难失离出道称之为失下广释之自体有五牒初举数深者列名如世间河深故名大烦恼亦尔无量水者释其深义深具四流故曰无量法从喻称名之为水下以经帖随欲等者有求众生随四流也欲界诸结除无明见名为欲流上二界结除无明见名为有流三界诸见名为见流三界无明名无明流流者列名此明续也如河虽深若无流续则可枯竭以流续故不可穷尽烦恼亦尔流故难尽随下释之下以经帖随帖随世漂帖常流名者列名以有大名彰河之大爱水没者出其名字烦恼非一何故独名爱为水乎以爱能润漂溺中强故偏彰矣漂者列名此明急也如流若缓人在易出急则难渡烦恼亦尔起之若缓圣道可生频来无间圣道难发不可出离下释其相念念不住明有障也不见岸者明无治也以常续故不能得见涅槃彼岸下以经帖在流帖前念念不住不能正观帖不见岸广者列名如河若狭虽急可渡广则难越烦恼亦尔下释其相随顺欲等念觉广者欲是欲觉举欲等取瞋及恼觉名此欲等为念觉矣念是思念觉谓觉观此二一也众生常随欲等非一故名为广经言常有欲瞋恼觉帖前欲等念觉言也恶行广者帖前广也名前三觉以为恶行如地持中觉有八种广如别章此应具论今此八中略论三矣起难有四牒以举数四中初一是见烦恼次二是爱后一是慢执者列名执下释之妄取神主名为执我见阴以为我之住处名著窟宅不能伏故名不动也不能灭故名不离也下以经帖爱见帖名此乃见心执著名爱非是钝爱水中罗刹借喻以名见能执境如似水中罗刹相似是故说为水中罗刹次二爱中初是贪使后一现起入回列名河有回复在之难出烦恼亦尔下释其相先修禅定伏结上生名舍欲已后还退起故名复入欲念中也欲谓欲界贪欲之心亦可诸地贪爱之心皆名欲念经言顺入欲林回者贪欲众多故名为林舍而还入故曰回复中着列名如河有妖牵人难出烦恼亦尔妄乐牵心故难舍离于下释之言求欲者始求五欲言乐著者得已乐着经言求欲帖求欲等深爱著者帖乐着也洲者列名洲谓洲渚六道已用大河为喻是故有其水陆两患对住解脱山顶众生说水为病对住善法水中众生说陆为患前爱及见喻之水也今明慢高况之洲也下释其相于用事时我等胜者慢心多恃伎能而起故云用时举彼我慢等取憍慢及大慢也谓己独出故云最胜下重显之三种我慢显前我等三慢如下三地中说所谓我慢憍慢大慢于下自高名为我慢于等自大名为大慢于上不恭说为憍慢一切慢心皆依我起故今就通说三我慢依如涅槃及成实论说慢有八广如别章此应具论今此八中略论三矣自高轻彼显前最胜下以经帖慢高如陆法水不沾故云燋枯失有三者牒以举数三中初句恶道失救后之两句善道无出无救列名恶道无救释其失也下两句中初于善道无其出因后于善道离其出缘无出意者列其名也于善道中无出心者释其相也下以经帖于六聚落帖善道中人天之中眼等诸根识所依处名六入聚不能动发帖无出心动是始也发是行也始行皆无故曰不能异去列名生难不值释其相也长寿郁单是诸难处生彼远佛故无出解下以经帖自离善行帖生难处无正度者帖不值佛下解治中先释后帖。

　　界差别中初问次经经中有二先过后治过中六句初闭牢狱一句是总多患下别。

　　论随过治分以为二过中初言界差别者牒举前门下广释之牢狱过者解初总也三界难出事如牢狱执相坚故名之为闭有求顺此所以是过下释余别别中先喻狱有五过就喻举数此之五过在狱必具故曰随逐言应知者应知狱中必有五过一苦事下就喻列名鞭杖楚挞名为苦事费用资生称曰财尽亲属分张故名爱离枷锁着身谓之为缚欲出无由名为障碍下次合之此示五种难差别者总以前喻拟况后法一者已下就法广显五中前三明其苦报后二烦恼苦别有八此略论三初一病苦次求不得后一爱离无病难者无病是乐病苦障彼无病之乐名无病难多种下释多种病苦是身病也妄想愁恼是心病也妄取违顺生愁恼故名妄愁恼经言多患帖多病也多恼妄想帖妄愁恼资生难者贫穷与彼资生为难于爱不爱憎爱缚者财物是其所爱之事求生爱心贫穷是其所不爱事厌背名憎常不离心故名为缚言亲难者爱离与彼亲会为难亲离悲者由亲分张多生悲也经言共者亲爱离时室家同悲称之为共亦可忧悲是心数法与心共也共起名行下两句中初爱障戒后痴障慧言戒难者破戒与彼持戒为难下释其相生色无色暂离犯者上界离于无惭愧故不起犯戒伏结上生非永出故名为暂离不免戒违爱使缚者退起欲恶故违净戒爱使缚故不得永出言见难者痴心与彼正见为难下释其相得世间智彼相违使之所覆者八禅等智无明覆故不得出也下以经帖入三界者帖世智也无明覆者帖后覆也释治可知。

　　邪外道中先问次经经中有二初过后治过中七句初一是总余六是别治中初句空无我道是其道谛治初我相所谓涅槃灭一切碍令证灭谛治后六句论随过治分以为二前中初言邪外道者牒举前门执我过者释初总也我见违理所以是过余见本者释通鉾楯何故偏举我见为过余见本故依我见故起断常等无量诸见故称为本下以经帖下释余别别中六句前三明离第一义乐后三彰其具足诸苦前中初无始发方便中间一句造行不正后之一句终趣不真初言彼生欲趣涅槃以有我故于五阴舍不能动者外道众生有心求出名趣涅槃然彼众生为我求灭众生计我终不离阴故于阴舍不能动发阴为神宅故云舍矣下以经帖五阴樔窟帖阴舍也不自出者帖不动发要藉他教非己能舍名不自出欲行正道行邪道者造行不正原心求正名欲正道以倒想故谬寻异径名行邪道下以经帖行倒道者倒心所取常乐等法名倒道也依恃我想欲趣涅槃虚妄我见住六入者终趣不真为我求灭名趣涅槃由见我故求彼梵天自在天等六入果报以为神宅名住六入入如聚落名六入聚经言依者帖前住也空聚帖前六入聚也唯入无人故说为空后三句中初二内苦后一外苦内中初句四大互违后句明其五阴迁逼前四大中受老病等明苦重也四大衰变所以有老增损故病分离故死生亦是苦微故不说由着我故受此诸苦意欲远下明苦深也人皆厌苦名为欲离由计我故受身不断身皆大成故不得离恒随身也经言常为帖恒随也四蛇侵恼帖老病等四大往返喻似毒蛇增损苦生名为侵恼阴怨随者明其五阴迁逼苦也何故五阴偏名为怨人皆乐住而五阴中识受想行前后集起后起催前念念尽灭违返人情故说为怨生便有之故曰不舍种种诸苦是外苦也释治可知。

　　小乘过中经文有二初过后治就前过中句别有三小心狭劣不求大乘是第一句不求大因小心是总狭劣是别不求大乘彰其狭劣谓不求于大乘法中自利利他二种行也远离无上一切智者是第二句不愿大果此前两句求心过也等有出下是第三句起行过也就后治中我应令生住微妙法广大意者治前初过后之两过略不辨治上来广明摄生戒相下总结之随持戒力广起行者名前律仪以为持戒摄善法戒依持戒生名持戒力随彼戒力起此摄生故曰善能广起行也。

　　论随过治分以为二过中初言正梵行者牒举前门求小过者总显过也下别有三初一心过不求大因次一愿过不求大果后一行过就初过中言小意者举彼经中初总小心有二种下解释狭小有二举数下释其相小心列名自行劣也佛法广大心退没者释其相也言微妙者证法深也广大无量教行宽也广者初地乃至六地大者七地无量是其八九十地此等皆是佛因法故名为佛法弃之求小故曰小心狭者列名化他狭也解释可知下以经帖言小心者帖前小意狭帖前狭劣帖前小不求大乘乘势举来向者不解非是帖前愿过列名不求佛果所以是过愿小乘者辨释其相下以经帖修过列名不定聚生实有大乘而修小者懦顶已前名不定聚有大不虚故曰实有弃而行小所以是过下以经帖言等有者等有大小出世行法此句帖前实有大乘乐声闻等帖行小也下释治中先解后帖相显可知下解结文依持戒者依律仪戒得戒力者得摄善力彼摄善戒从律仪起律仪家力故名戒力亦可摄善能起摄生故名为力能作善巧起诸行者摄生戒也能作善者谓能作彼利他善法此释能也言善巧者化用善巧起诸行者起彼上来利他行也下以经帖随顺戒者帖依戒也力者帖前得戒力也善帖善巧能帖能作广起行者帖起诸行。

　　下三果中初经后论调柔果中大段有三一调柔相二别地行三结说相前中初法次喻后合法中复三一见诸佛起行之缘二能练行三所练净能练行中初明供养次明回向后受法行以此戒地故受十善所练净中于无量劫持戒净者毕竟离也喻合可知别地相中爱语上者利他行也此地持戒离口四过爱语摄故爱语增上戒波罗蜜是自行也何故前地能练行中明别地行今此练竟方乃说乎以彼前地能练行中具有自利利他行故即就彼二明行增上以别余地彼供养佛是自利行化众生者是利他行然今此地能练行中但有自利无其利他故不就之辨行增上至此方明二行上矣以此调柔行修之末故此结之。

　　论中有三初言果利如初地者对前显同二有者同下举有无以劝知调柔摄报及与愿智有同前地发趣此无应当知之三此中胜下偏就调柔辨胜过劣于中有二一就法说辨胜过劣二就喻况辨胜过劣法中有三一辨胜过劣二于初地下举劣显胜三若尔下问答料简就初段中此中胜者总以标举下别显之于无量劫离悭破戒离过胜也成就施戒释对治也此牒前文以显胜矣第二可知第三段中若尔为问若此施胜何故初地说檀为上然彼以下对难释通句别有二一立宗辨胜二释名显胜彼檀此胜是第一段立宗辨胜然谓可向此胜之言非然难辞前地虽说檀度增上然彼檀度此转胜也为以十度差别十地何故此中宣说施戒二行胜乎辨行有三一就别显异初地唯檀乃至十地唯智增上二辨胜过劣初地檀胜余者不如乃至十地具足一切前不及后后必兼前三据行实一一地中皆具一切十波罗蜜今据辨胜过劣门故说施说戒胜过前矣后诸地中何故不彰兼前行乎以此二地简前之始故偏论之余类可知故略不辨以离悭下是第二段释名显胜良以此地离悭破戒名离垢故此施胜前上来就法辨胜过劣下就喻辨于中有二一举劣显胜二此地下辨胜过劣前举劣中初地中金但火炼者牒举前喻除外贪等彰前净相约喻显法故说除贪故说金净就喻以结下辨胜中今置矾石举此喻文除体垢下彰其净相除体明垢就喻彰净谓除金中障体明垢自性真净就法显净证实离染名自性净故说戒净就法以结前地结喻此地结法言绮互耳。

　　十地义记卷第四本

　　十地义记卷第四末

　　言明地者义释有三一依地持法照明故名为明地以此地中闻法之解见法明故此犹是前随闻思修照法显现名为明矣二依地持三昧照明故名明地以此地中起禅方便决定慧故三依此论得彼四地证光明相故名明地故下论言彼无生慧此名光明依是光明故名明地就此地中论文有三一开章门二举经对显三依文释就初段中有四举数趣地方便初入正住及与地满分为四也下列其名起厌行者此地修禅厌伏烦恼名为厌地就此地中正住地心名之为厌初入地心修起彼厌名为厌行趣地方便起彼厌行是故名为起厌行分厌行分者初入地也言厌分者正住地中修世八禅名为厌分言厌果者地中满足下次举经对以显之起者牒初谓十深念举经对显行牒第二观一切等举经对显厌牒第三四禅四空三摩提者举经对显三摩提者依如下文释有三种一通名八禅为三摩跋提故下十种深念心中说此地中于三摩提得自在也二偏名四空为三摩提故下论言无色三摩亦有四种三名五通为三摩提故下文言三摩提者谓五神通今此当应通名八禅为三摩提三摩䟦提是中国语此翻名为正定现前果牒第四四无量等举经对显下解释中先解起厌文中初言净深应知总举劝知应知向前十种深念是净深心以此十念依于二地净持戒起故名为净。

　　经中有三一结前举后劝修趣入行二地已是结前也欲得第三是举后也当修十种是劝修也言深念者于禅定中求欲深也二广辨入行三结行能得入三地。

　　论先总举十种深念下广释之十中随义分为四对初二一对根本建立次三一对方便发修次三一对修已成就后二一对德用自在此四对中皆初离过后明成善初言起净深念心者离过心也依彼二地净持戒行起此深心故名净心经言净者通则十句皆是净心今就初说余更异名依不舍者住善心也依自所住大乘之法坚心不动名依不舍此前一对根本建立第二对中初之两句发修离过后之一句造行善法以前两句离过义同并解并帖言求胜法起方便者二地满已趣向三地名求胜法发修善巧名起方便以此方便能厌当欲现不贪者于现五欲能舍离也当贪未起但可厌背现贪交舍故曰不贪贪欲障禅是故厌离经帖可知不舍进者不舍自分所住大乘进起善行经言不退能入胜也第三对中初句离过后二成善自地烦恼不能坏者离过成也于二地中起此行修二地垢障悉已除断是故不为自地恼坏下两句中初句体成后句用成以体成故出入自在以用成故受生自在三摩自在定体成也此名八禅为三摩䟦出入无碍称曰自在经言明盛净之极也依禅有力生下不失定用成也起用自在故曰有力定心纯故生下不失此之两句宜审记知下地满中明此两心究竟成就下言于禅能入能出即是明盛彼处成就而不随禅解脱力生即此纯厚彼处成就今此十种求禅方便云何已得于禅自在释言入地理实具起一切诸行但今为明趣禅方便偏论定行此虽有定修中所得不同后成故下论言彼纯厚心此处现成第四对中初句明其自行离过后句彰其利他自在依彼生者依欲界生言不染者欲界烦恼不能染也经言快者在染不污故云快也依利众生不断有者为利他故不绝三界诸有生也经言大者起行兼物故名大心彼前地中不染为大利他名胜今此地中不染为快利他为大皆有大义左右名之。

　　厌行分中论文有三一结前生后已说结前次说生后二开列章门有三举数下列其名修护恼者进习名修厌有为心能舍垢障名护烦恼厌行门中开此护恼故名为行护名为舍护小乘者求一切智深念众生舍离小乘狭劣之心故名护小修之与行不异前释此二自分方便摄者是其胜进依前二心发起胜修摄修善巧名方便摄亦可此行进趣向禅名为方便能摄后定故名为摄修之与行亦同前释三广辨释解初门中先牒前门将经对显护恼牒前观一切行无常无救二十句示举经对显无常十句无救十句此二十句示护烦恼前观无常知法体性后观无救就人彰过下随文释。

　　解无常中先问次经经中初总苦下是别如是下结下以论释先解初总是中命行不住故者诸法相续名之为命此解有为迁流集起名之为行此释行也言不住者释无常也总明观者结总异别释正观也下以经帖如法而缘故名正观次释别文于中初先双问起发云何无常问前有为无常所以何者无常问彼有为无常体相如是正观对问总显下别释之云何此者牒上初问下有五句显示有为无常所以就此五中两义分别一随事分别五中前三就其内障以显无常后二就外以显无常二据义分别五中初句就苦以显无常所以次一就其不净以显后三就彼无常以显无常之中有粗有细以粗显细故得无常还显无常何故不以无我显之理亦应有今此为明世间所行未证无我故略不论又复此中以粗显细非细显粗无我理细是故不用显示无常若泛论之一切诸过皆得相显若为明苦则无常等皆悉成苦乃至无我类亦同然依身转力生三苦者内报迁坏名身转时转能生苦说转为力苦由转生故名为依生三苦者所谓苦苦坏苦行苦身转犹是无常之义无常故苦还以苦故所以无常下以经对言苦故者以其苦故性是无常依饮食力形增损者食是身缘由食好恶令身增损故说为力增损由食故名为依准前应言依饮食力形体不净乃言增损此以增损要由食故显成不净以彼不净彰法无常下以经对不净故者以不净故性是无常(下以无常显无常中)初就内报后二就外依不护力横夭寿者强涉危险餐服毒药如是等比名不护恶由不护故令身夭丧故说为力夭由不护故称为依夭寿即是无常之义下以经对无常故者以彼夭寿粗无常故显有为法性是无常下二外中初就世界以显无常依世成力灭坏故者由成起坏说成为力灭坏由成故称为依以灭坏故知性无常经对可知资生依主无定力者众生是其资生所依说名为主彼此互传名主不定主不定故能令是物一处不住称之为力下以经对不住故者以不住故有性无常何者无常牒第二问下释之中应先广解无常之义然后释文义中有三一分段无常二念无常三自性不成实无常是三如彼四优檀那章具广分别此应具论就释文中有二举数三无常中初一分段分为向前无常所以今此宣说念性不成为无常体故云二也少时已下列名辨释少时列名此犹三中念无常也一刹那顷四相迁变故曰少时念念灭者举经对显自性不成列其名也去来现在不生转等约就三世释其相也谢往名过过法背今称之为去在当名未当起之法趣现名来亦可来者是其现义当法未现故曰未来在今名现法住现相故名为在随事以论过起名生终趣未来说之为转现在名住据实以穷三皆无性即生非生即转非转即住非住故曰不也下以经帖不从前来帖过不生不去至后帖来不转现在不住帖现不住何故论中过往名去未起说来经中乃就过去说来就当云去然经论中辨法有二一以三时克别诸法是则一法随时为三三法相望过去已去当者方来现者今住二就三时以辨一法当知是法从于过来向于后去如人说言我从生来向于老去论就三时以分法故过往言去当中说来经约三时明一法故前际说来后际彰去如是正下总结之文向者不解非是帖前乘势举来。

　　下次解释无救之义于中初先牒前举后以为起发如是观等是牒前也无常行中无有救者是举后也次举经文经有十句初一是总余九是别就前总中如是真实观见一切牒前起后前观无常称法不虚故曰真实无有救者正辨其相无常理定非物能裁故曰无救。

　　论中先牒初总无救对上以指真见无救是牒总也第二十句说对前指也前文说言无常无救二十句示前十已示无常义竟此第二十示现无救下释余别于中初先牒总开别次广辨释有难解者下重料简无救有九是初段也自下释中初四就死以说无救次二于外爱求事中以说无救后三就己老少病中以说无救以死灭谢无救相显故先辨之凡夫愚痴为此死法多求外境为知其过故次辨之为明身患数数非一故后明余老少病等初四句中死苦是一望之远近故有四句无常未至无有依者于少壮时望于后死说为未至无可依仗使之不来名无依告至无救者年极衰老死分将临名之为至无救免也以无常至多共忧者忧苦相续说之为多此是心法与心相应故名为共虑死曰忧恼心称苦中间同者生阴转坏死相现前名为中间忧增曰悲悲与心俱故称为同同苦事中增热恼者正是死时同解共也共如前释苦事已下释热恼也恼必有处所谓在于死苦事中恼必有因所谓因于忧悲随逐忧悲转增故名为恼恼必有由由力虚弱力虚弱故四大分离苦逼身心故增热恼经言共者帖前同也热恼帖后苦恼事中生热恼也此前四句于死无救次二句中初就求时烦恼无救后就受时明苦无救就前求中欲所爱者贪求乐境不欲不爱憎恶苦缘如是妄想爱憎缚者欲名为爱爱犹贪也不欲名憎憎犹瞋也起由倒情说为妄想恒不离心故曰常缚常缚不舍所以无救就下受中言受用时乐少苦多得已守护多致侵害乃至失命损恼多于贫穷苦也下三句中初就老时以明无救以过重故次就少时以过轻故此二时定故先说之后就病时病不定故所以后论言身老时少色不集明老无常不可救也少具三受贪等烧者烦恼炽盛不可救也依彼三受生贪瞋痴燋燃善心故曰常烧于年衰时病苦增者明苦叵救病通始终老时多也上来释竟下重料简后之三句前却之义言后三句皆说身患何不初说问以起发前四后三同明身患何故后三不与前四一处宣说问意如是示数患者为欲彰身患事非一是故分之两处别论等分两处何不先明生老及病后说死乎死过最重彰厌义显是故先明。

　　护小乘中初问次释后总结之云何问也释中经文有三十句初有十句明求佛智护彼小心后二十句念益众生护彼狭心护小心中经文有二初总后别总中见已转复厌者牒前起后牒前所观名为见已前观无常已生厌心后观无救厌心过前故云转厌趣如来慧正明护小小厌求佛是故不同别中有十前五菩提后五涅槃见如来者观见佛德无量益也十句之中初后云见余略不论。

　　论中护小牒前所问下广释之先明初总于有生厌释转厌也趣佛慧者解趣如来下释别中智有二种就总开别摄德清净列其二名菩提是德修成名摄涅槃是净离诸障故此二佛德故通名大下广释之德大有五牒初举数下广辨释五中初二以为一对妙用自在后三一对行德圆备就前对中初句正明妙用难测后句寄对以显其胜神力大者用难测也经言菩萨见如来慧不可思者慧是通体通用难测名不可思无比大者寄对显胜如来神力非余比也无敌释之经帖可知就后对中初二正明行德圆备后一寄对以显不同前两句中初句利他后句自利大义大者利他广也义谓义利广能利生释显其相经帖可知无讥嫌者自行胜也净德殊胜故无讥嫌希有难得释显其相在世所无故曰希有缘心不会称曰难得经帖可知言不同者寄对显异外道不杂释显其相前言无比超逾学地此云不同胜过外道盖左右耳释清净中初牒略显净大牒也离烦恼苦得涅槃者是略显也离烦恼使除其集因亦应离业业依烦恼彰离烦恼业亦随亡略不言耳四住之结名为烦恼四住之习说以为使无明住地略不标举下释具有言离苦者苦果尽也若准经文应言离忧苦是忧本就本言耳此明所离得涅槃者彰其所得下广释之离烦恼使牒举初门离烦恼者四住惑亡言离习者四住使灭无明不杂除无明地四住言离无明之中彰其不杂文绮互耳经言无恼无四住也四住依于无明而生从本应言无于无明今此举末以显本无故言无恼言离苦者牒第二门苦根本尽忧悲随者身受名苦心受曰忧先由身苦起后心忧是故说苦以为根本苦本尽故忧悲不生故名随尽经言无忧就末为言若从根本应言无苦今乃举末显本无也得涅槃者牒第三门经有三句初一是总后二是别别中初句是其自德后苦利他如经能至无畏城者举彼初总以对前门更不解释菩萨至城不复还者释第二句明其自德此文不足若具应言菩萨见佛至涅槃城不复退还非是菩萨自至不还而能利生得世出世涅槃事者释第三句明利他德人天善化名得世间三乘法化名得出世涅槃胜事亦可功德名为世间智慧出世此二同是涅槃胜事以见此益菩萨求之如经不退帖前句也见能救生帖后句也。

　　下二十句护狭心中初十起悲后十救度度是悲益亦可初十是其悲心后十慈心释前十中依无救生起十心者标举起发悲心增上故曰殊胜。

　　经中初先牒前起后总明胜心见如来智见有为行是牒前也见智无量牒前十句趣如来慧佛智多益故曰无量见有为苦牒上护恼无常无救名无量苦何故不次释言佛智乘前之便故先牒之见有为苦生后之便故后牒之下对此苦起胜悲故复于一切转生十心是总明也对求佛智说悲为复悲依前起名为转生悲过二乘称曰殊胜何等下别别中初问次辨后结何等问也辨中十句初一复总众生可愍正是悲心孤独无救显可悲也余九是其别中之别是名下结。

　　下以论释但释经中后段别文别中十句孤独无救别中之总在前释之无救牒经以孤独者用经释经以经孤独释经无救是义云何世间之人无父曰孤无子称独以孤独故逢苦无救众生如是远佛菩萨慈父名孤自无善子说之为独以孤独故在苦无救下释余九于中有三一牒总开别二恒贫下将总名别以初总中孤独无救遍名余九三广分别九中初二欲求众生次三有求后四梵求明此三求各有四句一标别其人二彰其过三牒劝知四举经帖依欲求者标别人也悲依此生故名为依无厌及求彰其过也贪心难满称曰无厌对财常欲名求不息此应知者牒以劝知此前两句应知经中差别对也如经下帖恒贫帖前心无厌也常怀不足名曰贫穷非谓一向无财名贫三毒火烧帖于他财求无息也初求财贪散用生瞋贮积生痴三毒焚心名为炽燃有求众生标别其人六道已下辨其过相于中三句前二有障后一无治六道转轮果系未脱彼因覆者子结未除烦恼是彼六道之因为之覆也常生难者明无善治由生八难离善导师故无治也如是三句次第知者牒以劝知如向三句应知经中次第对之如经下帖闭三有狱帖前初句论言六道经云三有盖绮互耳理应齐举三界难出如闭牢狱烦恼林覆帖第二句起惑名恼性使如林凡为覆也无正观者帖第三句由无正观故生难处亦以生难故无正观梵行求者标别其人不起胜下彰其过相于中四句前三小乘后一外道不起胜念不修大因怀增慢者不求大乘菩提果也未究竟处生究竟想故云增慢无入涅槃不求大乘涅槃果也此三是其求小乘过妄行外者邪外道也如是四句牒以劝知如向四句应知下经次第帖也如经下帖远善无乐帖无胜念失佛妙法帖增上慢常随世流帖无入涅槃二乘之人虽舍分段而常随顺变易世间失方便下帖妄外道无彼涅槃方便行也。

　　下次解释救度十心次说度生发精进行总举发起次举文释。

　　经中利言见生具苦发精进行牒前起后总明度心见生具苦是牒前也前观三求在生死中名具诸苦发精进者总明度心是诸生下别明度心别中十句初四度处次五度行后一度果就前四中初句是总后三是别。

　　论中但释我应救下第二段文于中先作三问起发何处度者问救度处以何度者问救度行云何救成问所得果此分别下对问总显谓此三问分别救度众生差也下广解释释初问中句别有五初何处者牒举前问二于业下释显其相此三皆是妄心起故通名妄想道其妄想明可除断三举经对言应解者解其业缚应令净者净其烦恼应令脱者脱其苦报四如是下比经对论明其次第将初帖初将后帖后文次不越故曰次第五我应救结别成总经中初总云我应救应救何等向来别对业烦恼苦以明救度故今就别结成初总我应救也业等正是菩萨所拔故曰我应以何度中初牒前问后广解释经有五句前二正是能度行体后三明其化授利益前二行体一处解释于中有五初授三学总举行体二劝置下别释其相戒是戒学劝住定慧是定慧学三以经帖应着善处帖前戒也应令安住帖后定慧四如是下比经对论明其次第五释离合何故定慧合为一句以此定地未得出世离相真慧设有智慧随定观心故不别论若是定地定慧合者此非戒地何故别分然其戒学前地已成不依此定故得别分下三句中前二就戒明化利益后一就其定慧两学明化利益释前二中劝戒有二标别举数次显其相除疑令信授戒之始经言喜者教除疑恼故令欢喜令心乐住安不动者授戒终也由得戒味故心乐住经言知宜量宜授也后二学中复劝定慧标其行别灭除掉下彰化利益掉没定障随使慧障性使烦恼常随众生名随恼使由劝定慧故令除灭经帖可知救度成中先牒前问令得下释有余无余是二涅槃前三妄中除业烦恼故得有余除生妄想故得无余经帖可知是名下结。

　　方便摄中初问起发下随文释释中具以四门分别一明方便摄行之相二科经文三就人以定四广解释言摄相者菩萨因前三种观故便知生死多过难处众生未出如来智慧有大利益众生未得便作是念众生堕在烦恼业苦以何方便而拔济之令得涅槃毕竟之乐即知不离无障碍智无碍智者是如来智智由何生即知不离八地已上如实智觉觉由何生即知不离四地已上无生行慧慧由何得即知不离三地禅定禅由何得不离闻法是故菩萨先求正法既闻法已静处思惟思已修习入禅无色依此禅定观法无生起出世慧依无生慧起如实觉依彼实觉得无碍智得是智已便能拔生令出生死得涅槃乐摄相如是次科其文此方便中义别有五一起观方便牒上三心起后观求二依如来度众生下标趣方便标其佛慧彰行所趣三思惟下观求方便观察推求度众生法第四不离无障智下正知方便谓知佛智能救众生乃至知禅由闻慧得第五转复勤修已下摄修方便修闻法行摄取正法然今论家前三方便并举并释后二方便别举别释科分粗尔次定其文就人不同定文亦异若就三地起行者说五方便中但有后三彼起行者从前十种救度心后即作是念众生堕在烦恼业苦以何拔济令得涅槃即便正知勤求正法更无余文若就说者以定其文具五方便一牒上三心以起后观二玄标后时依如来慧救度众生彰行所趣三明此地菩萨观求四明正知五明摄修此乃说时非行时也次释其文前三方便并举并释后二方便别举别释前三经中先明起观善厌有为牒护烦恼深念众生牒护小中后二十句利众生心趣一切智无量益者牒护小中初之十句求佛智心然上文中先求佛智后明念生今此何故后牒佛智为依佛智度众生故又此三心菩萨巧观随何先后皆成次第不可一定次明标趣即依如来救度生者此三地中方便摄时以知不离无障碍智能度生故欲依己家当成佛智救度众生非谓依他如来智也作是思下是其第三观求方便乘上三心起此观也菩萨思惟众生堕苦烦恼业者向前救度十心之中欲于烦恼业苦之中救度众生故今思惟众生堕之以何方便访求度行向前已知戒定慧学为救度行何故今言以何拔乎前虽知彼戒等度法而犹未知用何智慧能解彼法镜物机性随宜摄化故兴此念若尔上明护小乘中已见如来能救众生何故此言以何济拔然上虽见佛智能度佛果在当未可现用谓佛智外更有余法能为济之是故观求以何方便。

　　论中先解起观方便文别有三一牒经三心就之辨因厌离牒经厌有为行深念牒经深念众生利益牒经趣一切智无量利益示三因者明向三心能为因也二列因名举经对显离妄因者厌有心也由厌有为便离生业烦恼妄想名离妄因此列因名善厌有为举经对显不舍因者念生心也由念众生常在世间不舍利生名不舍因此列因名深念众生举经对显精进因者趣佛心也由趣佛智大利益故发勤精进名精进因此列因名趣一切智无量益者举经对显三重分别但释后二初易不论就后二中乘言之便从后向前次第释之先释第三趣利益处牒前经文修彼道故释经会论为修彼道发勤精进是故论家名精进因次释第二深念牒经善化众生释经会论以深念心善化众生不舍世故论家名为不舍世因依如来慧度众生者牒举第二标趣方便此示发起方便摄者就意以释此依如来度生之言示现菩萨为求彼故发起方便摄修所行亦可此言示现发起摄行所为为依佛智故度众生是故起于方便摄行下释第三观求方便先并举经以成前义正由思惟以何方便度众生故即依如来救度众生下释其文堕在牒经苦是生下牒上十种度生心中三种妄想对以显之相别可知涅槃乐者牒举经文无上涅槃简大异小释毕竟也是中已下解释第四正知方便于中在先开列章门是中方便摄行有三标以举数上来皆是方便摄行何故此处方云是中方便摄行通虽俱是于中别分上初第一牒前起后依如来慧玄举后事作是思等访求化行未正方便摄修所行自下方是故此标云是中方便摄行有三下列其名经有五阶四对之法论摄为三言五阶者一无碍智二如实觉三无生慧四禅方便五闻方便言四对者一从闻起禅二依禅定起无生慧三依彼慧起如实觉四依实觉起无碍智论今就此摄以为三初无碍智说为证尽末后闻慧说为第三彼起依止从闻起禅乃至实觉起无碍智摄为第二起上上尽言证尽者无碍佛智证中穷极名毕竟尽起上上者闻起禅定乃至实觉起无碍智名之为起起中渐增故云上上终穷佛慧名为证尽彼起依者闻慧为彼起行所依是故名闻为起依止。

　　次举经文经中五阶义如前判初言不离无碍智者是第一阶乘前思惟以何方便拔济之言故今念知拔济众生不离无障解脱智也佛离垢染名无障碍德用自在名解脱智智之分齐名为智处彼无碍智不离一切如实觉者据末寻本是第二阶向前无碍解脱之智由何而生即知不离八地已上如实觉起一切法者是其如来所说法也所说有二一三地中从佛闻法名为如来所说之法二八地中诸佛七劝所劝之法名为如来所说之法名此二种为一切法如实觉者亦有二种一者于彼三地所闻一切法中得如实觉谓八地中十无生忍及深行等二者七劝一切法中得如实觉谓八地中无量身等及净佛土十自在也此等通名如实觉矣佛智依此故云不离实觉不离无行慧者是第三阶向前实觉依何而生即知不离四地已上无生慧起染净诸法集起名行四地已上证空平等见染净行不生不灭以无染行可断灭故名为无行若具应言无灭行也略不云灭以无净行可修起故名无生行是故名为无生行慧实觉依此故云不离余如论释。

　　论依三门次第解释言证尽者牒举初门住无碍者要住如来无碍智中方能拔济经言不离帖前住也无障智处帖前智中下解第二起上上中先释后帖释中依经四对相依次第辨之一一对中若具为文皆应有六一举经文二释能依三解所依四解相依不离之义五以经帖六重分别然下文中绮互有之皆不具足今初对中但有两句一释不离二以经帖释不离中句别有二初言彼尽以实觉起明上依下如来所说备如前释八地菩萨随入相应名如实觉以是由也彼前证尽由于如来所说法中随顺相应如实觉起非由如来所说法也二以此觉起无障智明下生上覆陈相望显成不离经帖可知第二对中但有三句一举经文二释所依无生行慧三以经帖略无余三初言此者是举经也此经文中实觉不离无生行慧自相同相无分别者释彼经中无生行慧染净之有名为自相同皆空寂故云同相同中无有妄心分别染净之行名无分别行照此名慧染法相同释无行也净法相同释无生行经帖可知第三对中但有两句一举经文二释能依余略不论如是慧明不离禅者牒举经文彼慧此中名光明者解释能依智慧光明彼四地中无生行慧今此地中得其明相寻相取本故名彼慧为光明也依彼光明名明地者待此显彼此得彼相名明地故明知彼慧是其光明第四对中但有三句一解能依禅方便慧二以经帖三重分别余句略无言彼菩萨于禅定中方便决定智慧观者解释能依禅方便也谓彼三地修厌菩萨即于禅中修起方便决定慧故名禅方便决定慧观非是与禅作方便故名禅方便决定慧观如经下帖下重分别彼方便者重牒经文得胜禅者净禅有四一者退分二者住分三胜进分四决定分今言胜禅是胜进分望前趣地方便中禅说此为胜能生胜静故曰方便言决定者重牒经文于他决定是决定分于他四地决定向也此前方便及与决定是下文中厌分禅也智慧观者重牒经文自智观者简异所生智慧明也犹下所说此地观法不生不灭名为自观上来释竟是名下结下解彼起依止行中初释后结如是慧观依闻得者谓禅方便决定慧观依闻生也此是彼起依止行者对前指斥闻是起依是故修者释修所以今此定地但应修定何故修闻闻是起依是故修行是名下结前释证尽先牒章门然后解释起及依止先释后结文右左耳。

　　下释第五摄修方便于中初明求法之行彼常勤行以何因下明求行因前中先显求法行相是中行者牒前彼起依止之行日夜求下略显其相然下经中有十一句此之十一对于教义斯皆是行皆是上人所成行故行别有三谓闻思修初有七句是其闻慧次一思慧后三是修若以此等令下效习通皆是法若就此中求法者说前之两句能求行心喜下九句是所求法法中还是闻思及修九中前五是其所求闻慧行法思修行法义同前判前本分云随闻思修照法显现名为明地就此言耳然今论家依此后门略示其相日夜求者是其经中能求行也能求行中乃有两句勤之与常今但举后日夜常求勤略不论举后摄前义在可知如是次者是喜法下所求行法依教义者所求行法依教义成闻依教生修依义成思初依教终则依义是故说言依教依义次举经文正观知已牒前起后观者牒前观求方便转勤修下正明求行常勤是其能求行心喜等是其所求行法转复勤者前起救度精进十心今更起于勤求法行故云转复闻为行本故勤修之勤修何等勤修求心求于何等谓正法行教之与义是其正法依法所成闻思修等是正法行此地菩萨求彼依法所成行也此明勤求日夜求闻明其常求下明所求三慧行法言喜法者闻慧行法依教法成喜于教法名为喜法乃至第九随顺法者修慧行法依义法成随顺义法名随顺法。

　　下论释中先解经文后分能求所求差别前释文中就彼初句总释所求三慧行法有异余义一处别解次有三句虽有能求所求之异求法心同一处解释依法一句依教正解有异于余一处别释随法下三闻思虽异莫不皆是依教所作一处辨释后之三句行修皆降各别解释求法行者牒初句中所求行法依教义者解正法行不释求也教之与义是其正法闻思修等三慧行法依教义成是故经中名正法行如前说者如向经前论中说也亦可如前经中说也前段经中始从佛智乃至禅定依义而成闻依教成今还求彼依教依义所成行德故指彼也次三句中常喜乐法牒举经文无慢心者是常求也以无慢故常能求法无妒心者是喜法也无伏他者是乐法也乐法故问非为折伏喜乐何别始心好法名之为喜终时爱味说以为乐依法牒经依大教法自见取者于教自解不由他也随益思法并牒经文依读诵者解随法也随教读诵故云随法依为他者解益法也依教授他名为益法上来是闻依静思者解思法也依前教法静处思惟故名思法下三修中初一是定后二是慧随位以分定在此地归依在于四地已上随顺在于八地已上究竟牒经此是修分望前闻思说为究竟亦可此是世间中极故云究竟此之究竟依义法成名究竟法下释其相依定修者此之究竟是三地中禅定行德彼行起时还依禅定行法而成名依定修归依牒经四地已上修慧行德为世归趣故名归依亦可此行趣顺八地无生忍慧名为归依此之归依依义法成名归依法下释其相依出世者此之归依是四地上所成行德彼行起时还依出世智法而成名依出世随顺牒经八地已上修慧行德顺佛解脱名随顺法依解脱者略释其相此之随顺是八地上所成行德彼行起时依于诸佛解脱法成名依解脱依诸佛下重显其相下分能求所求差别是中求行牒上初句常求闻法牒第二句此初二者双牒前二示常行者是向第二日夜常也示勤行者是前初句转勤修也此是三地能求法行喜等九句示正修者是其所求正修行法下次解释求法行因于中初先问答略显彼常勤行以何因者举前两句能求之行问其因也示敬尽者总答显因由敬重故起求法行故名敬重为求行因敬重之极名毕竟尽彼菩萨下显其重相言彼菩萨财为首者谓彼三地求法菩萨始对财宝校量显重终对己身事别有五财事为始故曰财首下别举之于财宝中是初校量及王位处第二校量转轮之报名为王位或生天处第三校量所谓帝释世间净处第四校量谓梵天王远离欲染说之为净及与己身第五校量以法重者于向五事比校度量法为重也此明前二能求行因然下经中非直明此能求行因亦彰余九所求行因今此论家略不显矣。

　　经中初明常勤行因发精进下明余喜等正修行因善中有五义别如向五事校量就初财中句别有七初至难遭是第一句能舍诸物于中初至不生难想求法舍财于说者下重人轻宝无有外财而不舍者是第二句能舍田宅无有内财而不舍者是第三句能舍妻子无有所作而不行者是第四句能舍己身为法走使无憍慢等而不舍者是第五句能舍慢心谦下求法于上不恭名为憍慢于下境界执我陵彼名为我慢于等自大名为大慢是等皆舍贤直故者释舍慢也无苦不受是第六句苦身求法成胜财下是第七句能舍大财以求法也知法胜资名胜财心非过宝物名胜财也上来七句合为第一就财彰重胜得轮王第二校量胜得释提第三校量梵天王处第四校量若有人下第五校量若人作言投火相与假作要言下明菩萨定心求法投身三千过重自要无惮火坑法应尽受以法自解不辞诸苦大悲为物处苦求法菩萨之仪故曰法应下次明其正修行因如是发进修诸法者依前喜等进修正行名发精进修诸正法静处观者是其依法起行因也此何所观能为行因谓观行者乃得佛法不可但以口言得净由此起行故为行因。

　　论中先释求法行因文别有二一依文释二辨所求法之差别前中依彼五种校量次第释之释初门中依经七句次第解释先解后结解中初言为重法故一切舍者释第一句彼财得处田宅能舍释第二句游财易舍田宅难离故次明之及彼所为内亦能舍释第三句彼前财物皆为人类说为内法以前该后说之为及外财易舍妻子难离故次说之及彼所为亦能舍者释第四句非直舍于内外两财彼内外财所为己身是亦能舍身行奉给释其相也余物易舍己身难离故次辨之谁于此下释第五句谁于此物能得能舍返明慢高彼意能舍顺显能离身敬易为心慢难遣故次彰矣苦无不受释第六句情慢易息身苦难忍故次举之得众多下释第七句三千重宝最难舍离是故后论上来七门次第分列下言是名财中胜者总结前七次下三门并问并释并以经帖以其易解是故不论云何王等问以起发标问轮王等余释梵是菩萨下对问以显经帖可知释第五中先解后帖上来广释五门校量下次分别所求之法句偈是教义是行法然上求行求闻思修三种行法对彼求行以说其因还应于彼闻思修等以显敬重今此何故说求教法闻依教成是故求教为成彼也下次解释正修行因初问起发静处思者对问辨释下以经帖。

　　释厌分中初问答略显云何问也闻诸法下对问略显然下经中文别有三一牒前闻法静处思量以起后厌二明厌体三明入意为顺法行而不乐着今言闻已知如说行乃得法者举后经中初段文也入禅无色无量神通举后经中厌之体也禅与无色可是厌体无量神通是其厌果何故举之亦是如说修行所摄故通举之彼非乐下举后经中第三段文入禅意也彼非乐处于中不染即后经中而不乐着世俗八禅非是菩萨所贪乐处是故于中不生爱染必应作者即后经中顺法行故以此随顺无量等法故必应作。

　　经中三分备如向辨闻诸法已牒前闻法降伏心下牒前静处正观心也降心闲处明舍乱过降伏其心离心过也于空闲处离身过也心作念下明思起道下厌体中住明地者起厌处也因如说行厌方便也即离已下是厌体也八禅定义广如别章就初禅中即离欲恶不善法者是离障也释有四种一总相释断除欲界恶不善故名离欲恶不善法矣二依龙树释远离五欲名为离欲断除五盖名离不善故龙树云趣向初禅远离五法断五法矣三依毗昙离五欲故名为离欲断十恶故说为离恶除五盖故名离不善四依成实断贪欲心名为离欲以离欲故亦舍杀等名为离恶不善法矣有觉观者是对治也粗思名觉细思名观故龙树言譬如振铃粗声喻觉细声喻观离生喜乐是其利益废背欲恶是故生喜离过猗息故名为乐入禅行者是其定体一心支也何故独此名为禅行一心禅体故名禅行就二禅中灭觉观者是其灭障初禅之中觉观有二一即定心二出定时三识身中粗动觉观此二并是乱动之心二禅胜静同皆灭之言内净者是对治体若有觉观浊乱不净此禅胜静离彼外乱故云内净言一处者彰其治相彼内净心住于一境更不余缘故云一处故舍利弗阿毗昙言欲界地中心行六处以六识身取六尘故初禅地中心行四处以四识身行四境故以初禅上无鼻舌识故但云四二禅已上心行一处唯意识身缘法尘故又复相续无间不断亦名一处下论释中具此两义无觉观者显其治能能治觉观前灭觉观直彰离过如说灭谛以为无漏今就能治彰无觉观如说道谛以为无漏定生喜乐是其利益前初禅中创背欲恶庆离故喜今此禅中法从内生庆得故喜乐同前释入二禅行是其禅定一心支也就三禅中言离喜者是灭障也二禅喜心分别想生动乱多过此禅定心转寂故灭行舍念慧是其对治言行舍者是其舍支行心调停舍彼喜过故名为舍此是舍数简异舍受故彰行也言忆念者是其念支念前喜过守心一境故称为念念与忆俱通伴而说故云忆念忆能发悟助念力强所以通举亦可即说念以为忆如四念处体性是慧而名为念此亦同然言安慧者是安慧支分别喜过说之为慧慧静名安身受乐者是利益也适畅在心名为心受上品之受适遍身心就所遍处从末为名故曰身受今从后义乐实心法此处增上遍满身心故说身受显乐增上乐是心法心受之义不待言论言诸贤圣能说舍者此乐深胜唯有贤圣能说为过堪能舍离非凡所能彰此乐深言念受乐入三禅者是其禅体一心支也谓念自地受乐之过以入一心就四禅中断苦断乐灭忧喜者是灭障也举绝四受明禅不动言断苦者苦实在于二禅中灭为欲彰此是不动禅免绝四受故此说断亦可指彼三禅之乐以为苦故断三禅乐即名断苦何故如是彼三禅乐望粗心人说之为乐望后静心即是大苦如似世间指手打木于彼寤者说之为乐睡眠之人用为大苦此亦如是故说断苦言断乐者断三禅乐彼乐粗动故此断之先灭忧者初禅灭也先灭喜者三禅灭也并在前灭是故言先既非此灭何故论之亦为显此不动禅故若使忧喜前地断故彰先灭者苦亦先灭何不说先释言彰先理亦无伤但此为明苦虽先灭对苦之乐此中断故对乐之苦不得言先若当说言先断苦乐人谓彼乐亦是先断故不彰先忧之与喜能对所对并是先断故云先灭不苦乐者是其利益余禅之中皆先明治今此何故先说利益乘前所明断苦断乐对之即明不苦不乐彰益义便故先论之行实在后此乃舍受不同苦乐是故名为不苦不乐何故不名不忧不喜释有三义一以此禅正断乐受而复无苦翻对彼二是故名为不苦不乐二前文中先断苦乐故偏对之明不苦乐三五受中忧喜名别三受分别忧喜二名摄入苦乐苦乐宽故舍受对之名不苦乐舍念净者是其对治舍是舍支念是念支前三禅中有其乐故舍念不净今此无故舍念净也入四禅行是其禅体一心支也四空定义广如别章此应论之四空定文至论分别顺法行者为依禅定顺起无量神通等故入诸禅定非爱着也。

　　下以论释于中但解厌行体相初后二文易解不释论中有二一问答以显入之所为二随文辨释何义故入征问起发菩萨正应修习出道禅等是其凡夫之法何故入中问意如是今此正应问禅无色何故通问无量神通因明入禅无色之意乘以显之是故通问下答显之先明禅等为五众生法门有四四无量中所为有二故有五种下别显之言为禅慢入诸禅者有人修得世俗四禅或着禅乐或起慢高难化以道是故现入过彼所得转其所著息彼慢意化以道也为无色慢入无色者有人修得四无色定谓是涅槃恃己所得难以道摄故须现入息彼慢意为苦生者总明慈悲二行所为为拔苦也慈行与乐云何拔苦与乐对治令离苦也下别显之言安善者安以善因言与乐者与其乐果此是慈益言解苦者解其苦因令不受者不受苦果此是悲益为是义故须入慈悲言为解脱入喜舍者以彼脱苦庆之以喜心放舍也言为邪归入胜通者有诸众生归邪外道故入胜通令信正法自下第二随文广释得不退禅名三昧地解释经中住此明地能起禅也此三昧地故能起禅前地非无简胜异劣是中已下解释经中因如说行离欲恶等是中禅及无色差别总判其文有四种下别分解释解四禅中先开章门有四举数次列其名言离障者禅定所除言对治者治障之行言利益者所成福利彼二依者一心定体对治利益二行依也何故不言离障所依彼直离过更无行体故不说之下别指斥初禅可知第二禅中离障可解就内净中经有三句一者内净二心一处三无觉观论释有四初言内净是对治者举初内净将论对显二灭觉观者释无觉观成其治义三以经帖四解一处一处牒经修无漏者举其实治无漏行也亦可修习世俗无漏言不断者据修解一前后间绝则非一处无间不断故云一处行一境者就境显一二禅已上离五识身唯缘法尘名行一境余悉可知释三禅中离喜障者初禅最劣但灭欲恶二禅渐胜灭初禅中对治觉观此禅转胜故灭二禅利益喜也余悉可知释四空中先开章门无色三摩亦有四者举其数也下名五神通为三摩提今名四空为三摩提次列四名名同上释然下经中略无对治论主准前类而置之下别指斥就解空定灭障之中先解后结经言过色乃至不念别异想者论释不同若依成实过色想者远离色香味触之想灭有对者还灭色香味触之想以彼色等对碍故灭不念别者缘声想灭声藉众缘击起而生故曰别异此释不然云何不然色有六种所谓色声香味触色及法尘中无作之色此六种色要摄为三一可见有对谓青黄等眼所行色二不可见有对谓耳鼻等所行之色三不可见无对谓意所行无作之色缘此三种名为色想空定灭之何不灭色但言灭想释言空定有因有果果则绝色因不如是良以彼因色地修起未舍色形故不灭色想患可断故灭色想何不灭识及余心法偏言灭想理实通灭想取相强故偏说之毗昙所释与此不异过色想者牒举经文过眼识想者缘前第一色想灭也灭对牒经耳鼻舌身识想灭者缘前第二色想灭也想与心俱故曰和合不念牒经意想灭者缘上第三色想灭也意识分别一切法故名别异者别异相隐故复释之眼识之想唯缘于色不解余法得空定时举体全离不名别异耳等亦然意识通缘一切诸法于中分取缘色义边空定灭之缘余法想空定不灭举其所灭简所不灭故云别异此三句中初句云过第二称灭第三不念绮互言耳问曰香味二尘之想初禅已除色声触想二禅已离今云何言空定灭乎释言有以香味二想虽尽初禅今言灭者治有四种一坏对治谓方便道观下有漏苦无常等二断对治谓无碍道正断下过三持对治解脱为首及后一切无碍解脱持彼无为不令失坏四远分对治解脱为首及后一切无碍解脱远令前障毕竟不起今此空定望彼远治是故言灭色声触想二禅灭者二禅已上乃至四禅当地虽无色声触想借初禅中三识之心见闻觉触是故乃至第四禅中犹有此想今得空定方能灭之故说空灭是名总结下释治中初总标举次释后结如是治者是总举也对前显治故曰如是过色等下释显治相于中三句次第相释过色等想是初句也然彼色中据要唯三广分为六所谓色声香味触法法者所谓无作色也缘此心想名为色等境界想也空定离此故说为过不分别色是第二句显前过也观色空故不分别也见无我故是第三句显不分别色无自实名为无我此据实治故说无我此等次第以后释前是名下结然此对治经中无文论以义安四空皆然余悉可知。

　　释厌果中文别有二一结前问后略以标举已说结也云何问也无量神通略标举也无量是其行方便果五通是其功用果也通具有六今此三地相在世间隐其漏尽故但说五二随文释。

　　经中有三一明无量二明神通三总结自在。

　　论依此三次第解释释无量中初问起发经中应先解无量义广如别章后辨其文初明慈心后彰余三慈中句别乃有十三初句是总所谓慈心顺众生起中间十一别明慈行后一遍覆世间行者总明慈行为无量义以遍覆故论但释慈余三可知有三举数次列三名众生念者念诸众生欲与乐也余经论中名众生缘缘谓心缘犹此念矣言法念者知诸众生五阴法数及其所起善恶等法用以教化言无念者知生体空化之令入下广分别释初门中先牒举数次列四名言与乐者慈心功能能与乐也言障治者慈行平等治不等障言清净者慈体净也前言障治当知亦净此言清净亦是障治是故经中名为无障为别两门绮互言耳等是绮互前障治者举用平等用对怨亲治障义显故名障治清净据体体是善果所依之禅治下欲恶方起慈行非慈治遣故不名治体出垢染故得名净言摄果者修慈福利下广释之众生缘中经有八句初四与乐次二障治次一清净后一摄果云何与乐问初门也与三举数与欲乐者此与欲界人天五欲一切乐也言同喜者初二禅乐乐与喜俱故名同喜何者是乐而与喜同初二禅中一切因果皆是慈与通名为乐不同喜者三禅已上所有乐也彼亦通论非唯受乐名为乐也下以二门分别其乐言离苦者欲及同喜离苦名乐言离喜者不同喜也三禅已去以喜为患离之名乐此释广大无量三句不二亦是广大等者释不二也以前三乐与众生时无简彼此说为不二亦可前者就乐以分广大无量此约所化亦别三种故云亦是化欲界生名为广也化初二禅一切众生名为大也化三禅上一切众生名为无量当知不二即前广等故云亦是下以经帖慈心随顺非正帖前广帖欲乐宽故名广大帖同喜高出名大无量帖前不同喜乐深名无量不二帖前亦广大等释障治中云何问也次辨障相与不爱者是一种障于怨加损名与不爱言与爱者是第二障于亲与乐名为与爱下举经文对以显治无瞋恨者治不爱也言无对者治与爱也若有偏亲便有怨对以无怨故亦无对怨所偏亲也与前不二有何差别前唯就乐以明不二此就苦乐相对遣也释清净中云何问也下言正断身心不调离恶业也身不调故起于杀等色心分别口亦名身心不调故起意恶业彼悉断也断睡眠等明离烦恼五盖心也睡眠掉悔诸盖等者举前二种等余三也五盖之义广如别章此应具论今离此五名为清净下以经帖言无障者慈依禅起远离欲恶不善障也解摄果中云何问也欲色界中正习果者慈依禅起故于色界受其正果慈行余势后生欲界受习果也故经说言修慈之人卧安觉安天护人爱不毒不兵水火不丧眠无恶梦死生梵天在所得利如是等也无苦事者释义会经正习二果无苦事故经中说言无恼害也就法念中云何问也遍一切处总释其相下别释之如涅槃中缘利生法名为法缘地持论中缘诸众生但是五阴因缘法数名为法缘此中具二一知五阴成众生法二知众生心之所起一切诸法用以化度成生法中有凡有圣今言欲色无色界等凡夫法也有学无学是圣法也三乘因行名为有学三乘极果名为无学众生等法通结凡圣斯皆名为众生法矣及生所有分别作者知心所起善恶法等名分别作牒法名者非人者也于此等法皆能念知经言遍至世间处者众生世间皆尽知也释无念中云何问也有二举数下释其相举经对显二中初一观法体空第二遍至明空分齐自相无者列初名也色心等别名为自相体空曰无照知名念此实是慧以念名之观法无我释无念也无我解无观释念也世中最者叹以显胜相有名世理无超出望世间中得为最也下以经帖法还帖法界帖无我无我是其诸法之性故名为界世间最者帖世中最遍至无尽明其分齐理通廓周说为无尽观心穷照名为遍至经言究竟帖遍至也空帖无尽上来三缘别明慈行自下总结无量之义一切世界普行故者谓于一切众生世间慈心普故名为无量下以经帖遍覆帖普行还帖行一切世间帖世间也余三类此不更分别下解释通六通之义广如别章此应具论文中论家先辨通义后释经文前辨义中两门分别一定通体四通明智第五明见理实五通体皆是智但彼天眼照瞩分明废体从根故说为见若尔天耳何不从根说之为闻齐类应然但智见性眼复是见见义顺智故就天眼偏说为见耳闻不顺故不名闻二三业分别初先略分初一神通转变色形名身业净天耳他心能起言说名口业净宿命生死知过未事隔世难知唯意能了名意业净五通是智智皆意业今随用相为此分矣下重显之初一身通能到生所是故名为身业清净就口业中先牒天耳他心二通次明天耳他心所知能知说法音声义者是耳所知天耳能闻十方众生方言不同名为能知说法音声用彼方言宣说诸法故名方言为说法声天耳能闻诸佛菩萨所说法义名为能知说法义矣以知他心是他心通所知事也下明依前二种所知发起言说于中先依天耳所知正起言说后知他心说能随物前起说中随种种音皆尽知者牒前天耳能知种种说法音也依此义者依前天耳所知法义异名说者用前所知种种言音说前义也彼一一义各以种种言音显之名异名说随生用者依知他心说能随物随众生说是其菩萨口业作用故名为用亦可为说令他依用名随生用下释意业去来二通知生过未熟不熟者去是宿命知过去根来是天眼知未来世化所成也。

　　下释经文云何身通问以起发经有五通就初问耳次举经文先明身通句别十一初言菩萨现无量力一句是总余十是别天耳通中耳净过人略以标举悉闻已下明过人相他心通中初总次别下总结之知心及数是初总也识体是心贪等是数别中经文有十三句论摄为八义要唯三初有四句是烦恼心次四报心后五是其起业之心五中前三是其净心后二不净就不净中初句贪求后句慢高贪慢二心与上贪等有何差别而复重明体虽不殊前举为彰烦恼心别今举为彰起业不同所以重来宿命通中初总知生处亦能念下别知宿命种种相下总以结之知宿命中初至无量那由他劫明所知事我某处下就所知事广明知相前中初就内报以明一生二生乃至无量后就世界成坏分齐能知一劫乃至无量第二段中初知过去八种事相后知彼此流转之相然此八事与地持中大同少异异相如何此中第四如是色者地持中无彼就命中开一寿限故亦有八又此文中第八苦乐彼为第四唯有此异余悉相似下总结中种种相貌说姓相等至论分别天眼通中文别有四一总明天眼清净过人二见生下别三眼净过人结前总文四相貌姓下结上别文初总可知第二别中句别有八初四明其所见之事后四就前所见事中明见知相前四何别初见众生生死好丑见总报果二见善不善见总报因三贫贱富贵见别报果四随所造业见别报因下见相中四句何别初见造恶因成就身口意恶业者是恶戒也诽谤贤圣成就邪见是恶见也二及邪见下见受苦果非直见因亦见受果是故言及言邪见者牒前邪见乘前言便故先牒之业者牒前身口意业言因缘者邪见及业能与恶道作因缘也堕恶道者堕于鬼畜生地狱者受地狱报地狱重故所以别论三成身善下见修善因翻恶可知四及正见下见受乐果翻苦可解生善道者谓生人道及诸天者是天趣也上来第二别明所见眼净过人结上初总下结前别于中先举未来所见相貌姓名见众生下就彼相等明菩萨见相貌姓名与宿命中所说义同但时别耳言相貌者犹是未来一生二生乃至无量那由他劫姓者未来如是姓也名者未来如是名也准前宿命少一相字相谓未来生色饮食寿命苦乐乃至此死生彼间等下明见中初至贫富结上第一所见事也生死好丑结总报果善不善行结总报因贫贱富贵结别报果别报之因略不结之随业受下结前第二见知相也前见善恶得苦乐报名随业受自下第三结于禅等自在之义自在有二一于禅等出入自在是前十种深念心中明盛之心此现成就二而不随下受生自在是前十种深念心中淳厚之心此现成就。

　　下以论释言身通者标牒初门得胜自在解初总也言应知者应知自在解释经中现无量力下释余别有三举数经中十句初二各一后八为一故有三也下辨其相世界列名能动释之自身列名散等释之下以经帖一身为多帖前散也多身为一帖前合也现没帖隐还出帖显作业列名依身变现有所为作名业自在此句是总有八下别先举其数下广辨之第七日月大神德者游行疾也大威力者威光盛也第八句中乃至梵世是初禅上正报果也器世间者是初禅上依报果也随意转者于彼梵世能转变也异界作用故曰自在。

　　天耳通者标牒第二释中先解耳净过人随能闻者是天耳也言所闻者是耳所闻声境界也此释耳界如实示现解清净也所闻不谬名为如实闻之显了故曰示现言清净者显前示现言谛闻者显前如实过人牒经远闻释过过人声下辨过显远远处之声人闻不及名过人声下至阿鼻望下辨过望上应言至色究竟傍则应言乃至八方今略不论经帖可知下解悉闻人天声等先解后帖人天大声蚊等小声皆悉闻也。

　　他心通者标牒第三下释之中先举八数次列八名随烦恼者是起烦恼随缘现起名随烦恼使者是其性成烦恼随人名使此二烦恼生是报心后五是其起业之心五中前三是其净心净中学得是其定心求时名学成时名得解脱是慧后二是染妄行正行是外凡心贪求名妄离贪名正正非是染相对故来余凡增慢是内凡心外凡之人名正凡夫内凡是彼外凡之余名余凡夫于彼圣道未得谓得名增上慢下广释之随牒初门贪等合者心体与彼贪瞋痴等数法和合经言贪等是随烦恼离贪瞋等非是烦恼相对故来使牒第二有恼释之经言有染正是使体离染非使相对故来生牒第三无色二脱名无量者四定之中前二空定广缘空识故能缘心名为无量后二略观故非无量学牒第四散不散者不散是学散者非学相对故来经言摄心帖不散心不摄帖散得牒第五言入定者在定心也此正解得不入定者定前心也在定起者定后心也定前定后非得三昧相对故来经言住定帖在定心不住定者帖不入定及起定心得解脱者牒第六门有缚无缚释其相也无缚是脱有缚非脱相对故来妄行正行牒第七门于名闻中现起悕望总举过相顺不顺者对前过相显其妄正顺悕名闻是妄行也不顺悕望是正行也经言求心帖前顺也不求心者帖不顺也余凡增慢牒第八门粗细习者外凡慢粗内凡慢细细慢是彼粗家之余名为粗细对粗辨细不取彼粗此细是彼粗家残气故曰习行亦知非慢略不辨释。

　　宿命通者标牒第四自下释中先解初总谁能问也智能释也如经下帖次释别文经有两段一所念事二念知相念何事者问初段文如经已下举经对显云何念者问第二段下释有二一依文释二重分别前释文中因名字者释初名也过去望今说之为因知彼因中名差别也经言我本帖前因也如是名者帖名差别家差别者谓父母家经言姓者谓氏族也言贵贱者谓刹利等好丑是色供膳依报言业行者命之因也经言寿命中年夭丧如是久住命极天算苦乐生死一处并释衰是苦也利是乐也成者是生坏是死也经帖可知下重分别但释四句余者易解家牒第二释显可知贵贱第三释显可知业行是其第六第七时非时者命尽天算名为时死此释久住中年夭丧名非时死此释寿命如地持中有一寿限与前何别少年而死名为寿限中年死者名为久住老年死者说为久寿下解结文种种相者论有两释初解唯结我某处下一段之文后解通结一生二生乃至此死生彼间等初解如何种种相貌牒举经文一切相者从如是名乃至此死生彼间等名一切相此句总结下别结之说者牒经言名称者别结八中如是名也姓相牒经家姓等者家结家姓相结生色乃至生彼复有异下更作一释经中相貌别结一生乃至百千那由他劫经中名姓别结名等八事差别经中相等别结生死今依此义次第释之念一生等牒前经文是名相貌对以结之说者牒举经中结文有一姓字略而不牒名等故者对前以结将说结名姓还结姓自余生等略无结辞相者牒举经中结文我于彼下对前以结。

　　生死智通标牒第五经中就根名为天眼论从境称名生死智眼见现境依眼见已知其未来死此生彼名生死智下广释之。

　　经有四分先释初总眼净过人谁能见者征问起发眼能见者对问指斥成实论中说识为见有一论师说慧为见更有论师说诸心数和合共见如阿毗昙说眼能见今言眼见与毗昙同清净牒经审见释净过人牒经远见解过次释别文见何事者问所见事谓生死等略释其相经帖可知云何见者问其见相如经已下举经对显后二结文略不解释余者已下重复显之对前所见若生死等名后善恶受报为余如二地者如前二地摄善戒中说十不善生地狱等十善因缘生人天等故今指彼以显此地下释结文四禅能生一切功德故名为禅此翻名为功德藂林四无色定是八解中四解脱摄故名解脱四无量心菩萨正定故名三昧此云正定余处多说空无相愿以为三昧各随一义五通现用名三摩提此翻名为定用现前入出牒经即生心时用现前者起心欲入起心欲出名生心时即能出入名用现前此乃是前十深念中明盛之心此处成也不随禅下牒举经文彼淳厚心此成就者彼前十种深念心中第八淳厚此处成也彼心成故不随禅生随见能满菩提法处牒举经文与佛菩萨生一处者就自行解诸佛菩萨是己所见生道法处与彼同生自增道也地持论中就利他释随他见已生道法处往与同生增彼道也经帖可知。

　　多见佛下明其地果果有三种次第同前调柔果中大判有四一调柔行二忍辱行德三明别地行四结说相前中初法次喻后合法中有四一见多佛起行之缘二供养下明能炼行三欲薄下明垢障薄四无量劫下明所炼净四中初二并举并释后余残文并举并释前二分中见佛同前能炼行中还初供养次明回向后受法行供养回向诸地相似受法修行地地皆异于佛恭敬是近友也专心听者是闻法也受持即是系念思也如说修者如法行也修行是总观一切下别显修相不生不灭真谛观也因缘而有世谛观也此之二门互以相成不生灭故但是缘有因缘有故无定生灭何者生灭而言观法不生不灭生灭之义泛释多种今此所明染法可断说以为灭净可修起说之为生观此生灭即不可得名不生灭相状如何先就凡释后就圣论凡情妄构集起染法说染为生隐覆净法说净名灭当知是生无生为生生则非生灭亦如是无灭为灭灭则非灭其犹迷人取南为北北随心起说北为生南为心隐说南为灭所生之北无生为生生则非生所灭之南无灭为灭灭则非灭据凡如此就圣云何圣慧之起翻舍妄染说之为灭本隐之净始显名生所生之净无生为生生则无生灭亦如是其犹迷解舍所迷北说北为灭始悟为南说南为生始生之南无生为生生则无生所灭亦尔迷悟之义理要在斯无生为生无灭为灭即是对治因缘有也生即无生灭即无灭即是所观不生灭也不生不灭是法实性说为真谛生灭法相说为世谛今此三地世间中满欲入出世故依禅定为此实观起后四地无生行慧是故上言于禅定中起智慧观据此文矣。

　　论中有三一解菩萨观染净法不见生灭但因缘有二辨法成观三举经帖言一切法不生灭者举其所观染净法性言净法中不见增者解观不生不见减者解观不灭因缘集者解观缘有所言故者因缘集故无增无减因缘集故有增有减自下第二辨法成观净中无增成不见增妄中无减成不见灭毕竟无故说无一法可增减也然依对治离烦恼染般若现者成前缘集然者返前顺后之辞理虽不有然依对治因缘有也经帖可知。

　　欲缚已下经如上判论中但解调柔行相忍辱之德余别地行及总结文易解不释调柔相中先解法说次释喻况合喻一文略不解释就前法中经有四分初之两分上已释竟今释后二于中先解诸缚微薄后解所炼清净之义然此五缚犹是经中五住烦恼五住之义广如别章此应具论就此文中先解欲等四缚微薄次解见缚先已除灭后以经帖一切欲缚转微薄者牒举经文就初以举但言欲缚若具应言欲色有缚及无明缚转复微薄前地修始分有断除今更厌舍离之逾前故言转薄何不言尽乃云薄乎以此未是修道之穷未得云尽如小乘中斯陀含果除欲六品说为薄耳自下释中句别有二一简修异见二同无明下简细异粗良以此四能障见修障见谛者初地所除今此断修故须简修异彼见惑复就修中有粗有细粗者是前二地所除微细之者此地所断故须简细而异于粗言断修道欲色等者断障修道欲等缚也欲是欲界色是色界无色是其无色界也欲界烦恼是其欲缚色界烦恼是其色缚无色烦恼是其有缚及彼因者是无明缚断前该后故云及也然无明缚能生欲等三缚烦恼与彼为本故名彼因上来一句简修异见同无明下简细异粗简之云何四缚之中粗起之者作意而生四缚别体微细习气四缚同体同在一心闇钝无明取成贪性说之以为欲色有缚然今此言同无明习即知非是粗起四缚四缚同体故名为同无明习气辨其同法无明即是无明缚也习气即是欲等三缚何故无明不名习乎然初三缚是起烦恼粗起之者说为正使微细残气说以为习无明体是性成细惑粗起之者说为增习微细之者说为正使今此所断是其微细无明正使故不名习此无明地及欲等习皆悉离也前句之中先彰其断后出所断修道四缚今此句中先举所离无明及习后彰远离文左右耳言诸见缚于初地中见时断者此解见缚先除灭也昔来相传三地已还名为见谛以此文验人言定谬经帖可知不复现下解释第四所炼净也不复现断妄贪等者牒举经文一切烦恼皆名为妄但现起者情妄粗显故说为妄此妄贪等前地已除故今不复现集对治断妄贪等断不善习非断粗者释其相也明此地中现集对治但断贪等不善根习非断粗起言粗烦恼前地断者欲等三缚障见义边初地已断障修粗者二地已除故云前断下以经帖然诸烦恼要唯有二一者不善如凡所起二者是善爱佛名贪憎厌世间说之为瞋分别有无说以为痴不善烦恼断处有三一者正起初地时尽二者习起所谓误心犯戒烦恼二地时断三不善根使任性成就三地已上渐次断除八地时尽善法烦恼断处亦三一者正起地上渐断八地时尽二者习起八地已上渐次断除十地时尽三者使性至佛乃尽今此但断不善之性故说不现断妄贪等下释喻中句别有四一举喻文二示不减下显其喻意三厌世间胜前不失约喻显法亦得名为释法同喻此地修善厌离下欲行无退失如彼真金重以火炼称两无减四经帖可知忍辱已下解释忍行句别十二摄为四对初二一对略明忍辱安乐之行次有五句复为一对广前二行次有三句复为一对明向忍辱安乐之因末有两句复为一对明离忍辱安乐行障释初对中初举次释后以经帖下重分别忍辱安乐转明净者此举经也他人下释加恶辱也能受忍也于辱能忍故名忍辱善护他心释安乐也经帖可知下重分别加恶不改牒初句论善护他心牒后句论分别示者用此两句分别经中忍辱安乐加恶不改分别忍辱善护他心分别安乐第二对中初之两句广前安乐后之三句广上忍辱作恶疑者彼前众生于菩萨所曾为损恼名为作恶忖己有恶疑菩萨瞋故曰怀疑现同伴者菩萨将护身与彼同爱语诲诱口将顺也经言同和帖同伴也言柔濡者帖爱语也次三句中加恶不瞋者众生以身加损菩萨菩萨于彼不生瞋也闻骂不报者彼前众生口骂菩萨菩萨不报不忧恼者自有身口虽不返报内心变动菩萨不尔泰然无余故不忧恼经言不瞋帖不瞋也言不动者帖不报也言不浊者帖不忧恼第三对中初句是其安乐之因后二是其忍辱之因过去不慢去习敬行自与善语现心卑濡以卑濡故自身与彼众生善语经言不高帖过不慢下我帖后自与善语就后两句忍辱因中初句为化不悕他敬后句施恩不望他报若有悕敬望报之心少不称意则便生瞋由无悕望故于他人不敬不报能忍不瞋故说此二以为忍因义意如是不悕敬者以道化他不求敬也经言所作不悕心者于众生中所作化益无悕敬心于所作事不求报者作益他事不期报也第四对中初句明离安乐行障后句明离忍辱障也非不实心释不谄也及无偏心释不曲也以安乐心谦下随物相同曲谄故今明实而复不偏下以经帖言不谄者帖非不实言不曲者帖无偏心微垢离者微细瞋习皆悉断离忍行净也下以经帖不稠林者帖离微垢隐覆心也转明净者总结诸句。

　　此后摄报异前二地异相如何前二地中初明在家后明出家从此已后摄报果中皆无出家良以诸天无出家故既无出家云何开分一地分二一上胜身忉利王等二上胜果能除众生贪欲等是于中有二一自分行二常生下是其胜进于中初明胜进之心复从是念发精进下明胜进行自后诸地皆同此判宜须记知。

　　十地义记卷第四末(终)

　　永保元年六月一交了。

　　承历四年(岁次庚申)秋于丹后国令书写四帖了依一本书励无力以禅林寺[彳*多]事了。

　　东大寺三论宗实伊之本。
