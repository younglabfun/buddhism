卍新纂续藏经第 45 册 No. 0767 起信论疏记会阅卷首


　　起信论疏记会阅总目首卷凡例缘起科判五祖传论主略录记主略录法相数真妄生灭法相图一卷序二篇疏题记题疏主录主记主疏序悬谈将解此论(至)五教相摄音释二卷悬谈二约法生(至)宗趣终论题论主译主论文初皈命(至)颂终音释三卷论曰(至)二门不相离音释四卷心真如者(至)生一切法音释五卷云何为二一者觉(至)缘熏习镜音释六卷所言不觉者(至)智碍音释七卷分别生灭相(至)如来之藏音释八卷真如用者(至)堕二乘地音释九卷信成就发心者(至)双现前故音释十卷若修止者(至)论颂终音释

　　No. 767-1 起信论疏记会阅凡例论与疏记。总会成十卷。依次行列。余外科传等着。另编为首卷别行。以俟参考。首卷中。缘起。乃叙会本之因由。故居初。科判。是析大部之条贯。故在次。五祖。一家所宗。先命辑略。当第三。论主记主二录。后重补载。当第四。法相。提举论中之大纲。当第五。图章。排出论内之旨趣。殿于后矣。至余迂泛不切者。悉芟不录。旧有科文一卷。论科之后。附赘疏科。殊觉障眼。今别本科中。单编论科。疏科仍存记中。此则不唯省烦琐。且与圭山注本。极为相应。戴序自序。并叙论疏记会之大意。宜冠部帙之前。故置于一卷初也。旧时开本。分疏为四卷。记为二十卷。今会本。疏记通共合为十卷。卷帙多寡颇殊。文字语言不二。如并二十四瓶水。泻置十瓶。其间点滴。岂有异耶。具眼者鉴之。初卷至二卷将末随文解前。顶格书者疏文。低一格标记字者记文。二卷随文解后至十卷终。顶格书者论文。低一格标疏字者疏文。标记字者记文。论中分文章段。原依贤首大师科判。并无异立。论前序疏段落。例此可知。科门层叠。源委难明。交光大师科楞严经。创以干支。今禀承之以标其科。则曾玄生起有序。而前后脉络。亦贯通也。论疏文义。次第生起。科章判释亦尔。譬如树木。初以一本。或分二支三四五支。从大支出中支。从中支出小支。亦分二三四数。此则仍依云栖本中。详注不简。俾首尾互相照应。披绎者。不致混滥。科下注文。及论下疏文。俱依圭山本录。拣异云栖本中。疏前插入科下之注文也。科后标疏记者。是释科文。论后标疏记者。方释论文。虑或相滥。今先表出。圭山录本。逐句注疏。所以疏上不牒论文。云栖刻本。随科分章。章内疏长。疏上理应标牒论文。今亦仿云栖本式编之。然撮略词句。亦不尽与之同。旧本中疏。亦有不对论文而录者。今依原本正之。如释四相内觉于念住觉心初起等注。旧疏本中有释疑者。尝叙疑难文。直置于释疑科前。此则太远。览者难悉。若在科下注之。似乎先外难。后论释。文虽稳便。又恐混作解科之文。今俱移入本文疏下。其例先牒论文。次叙疑难。后用释通。则文义显了易解。如同相中及五识后释疑等疏文者。是也。疏中文长难明者。记先科判。然后细释。今本亦准记科。分疏会记。凡习学者。须先阅疏。次单看记。后将疏记总研一遍。如是三复。则论旨自明。而疏记意趣。亦无不洞然也。疏文短。记文长。义可分者。则离疏就记。合记从疏。设疏记俱长。义有不可分者。亦不敢妄为割裂。以伤疏文血脉。论文有未科者。记重科之。有未疏者。记重解之。今皆会编记内。不另外列段。然亦各有拣别。解论者则标论云。解疏者则标疏云。如无论疏二字。必牒论之全文。疏之全句。究者自宜着眼。记内尝于解疏外。别又发挥。上根利智。固圆通无碍。在下愚。遂谓二三其说。今会编中。太违者。略删去一二句(如始觉中。疏曰。七识不流转。记曰。经云。五识不流转。今云七识。疏笔误尔。此据唐译斥也。殊不知疏依宋译。何可斥耶。类此者从删)。稍顺者。仍存不动(如真如门会执。与会相入实等诸记释文)。俾披绎者。正遵疏义。兼取记意可为助显。盖译楞伽起信等经论藏和尚亲在场中证义。出疏岂有差舛。以致疑误后学者耶。藏和尚疏三卷记一卷以传强学。圭山为论疏各本。恐中下之流。不能备阅。遂将疏文随科注于论文之下。删繁取要。录成二卷。故清凉华严疏钞中所引起信疏记诸文。并不见者。皆属和尚自述疏记。非今圭山略录之本。长水修定之记也。读一不读一。毋生疑议。论有标征释结段落。疏有通章逐句释异。记有解论解疏之殊。若不𠃊(音钩勾也)断。初进茫然。今论疏记中。或大段𠃊。或逐句𠃊。一展读间。便知节目。不使眸子有留难焉。旧刻原不圈(○也)句读(音橛竖也)。｜科章。今亦为益初机略加圈｜以便观览。疏记向无音释。今于每卷尾。详加释音。无烦查考。流通疏记本中。字多差脱。此皆传写误耳。今依古本增定。或约义改正。设论疏有文。关系教观。而为法中紧要者。并于记内。广加润释。但将新旧开会二本。对校一番。得失自知。倘若错谬。希垂慈示。

　　No. 767-2 起信论疏记会阅缘起

　　盖闻大小乘论。有本有末。有性有相。唯起信一论。原始要终。该空彻有。而为本末之枢机。性相之纲纽也。马鸣大士造五论。独行此者。与凡圣为依。众法之总。开示一乘理实缘起法界之旨。莫于斯矣。此论有两译。前梁武帝。遣聘天竺取经。时摩竭提国王。移送西印优禅尼国沙门拘兰难陀。译名真谛。三藏法师。苦辞不允。就泛舟来朝。与瞿昙。兼多侍从。并贡苏合佛像。及至未旬。遇侯景侵扰。三藏欲返舶。偶值京邑英贤。慧显。智韶。昙振。慧旻。与黄钺大将军太保萧勃敬请。属大梁承圣三年九月十日。于衡州始兴郡建兴寺。翻译斯论一卷。并译论旨玄文二十卷。大品玄文四卷。十二因缘经两卷。九识义章两卷。传语人。月支国首那等。执笔人。智恺等。首尾二年方讫。次。唐武后长安年间。于阗国沙门实叉难陀。此云喜学。于东都佛授记寺。重译斯论。翻成两卷。波仑玄轨笔授。复礼缀文。弘景法宝法藏等证义。贤首国师。于二译中。因唐译是同在译场。恐涉情党。特解梁本。疏成三卷。别记一卷。石璧法师。因其记略。仍贯义意。别为广录。传习者厌其支离。长水大师。重考经论。再加损益。盖取中庸。则无有繁简之失也。康熙乙巳年。予在莲居。听灵沧法伯讲。细研论文。并疏记意旨。洵知三祖贤首国师立宗判教。发挥三乘顿渐之极致。皆凭于此论矣。戊午秋。顺天府府丞戴复斋先生。劝予出论解。己未夏开讲疏时。先生印施论文百余卷。兼以私注疏本示曰。某之入道。实以此论疏。为发觉初因也。静阅之。始信先生好处林泉者。志在于佛法耳。后予不两月。摘成要解两卷。先生目之。即命人誊录。藏于箧中。十月间。先生因旧疏四卷。记二十卷。咸各自为帙。亦未句读。学者难于披对。重命予为疏记会本。务须章段句读。并顺条理。科注疏文。各安其所。予惟贤家宗承。十大疏中。独赖此部存耳。今加分会。极畅本怀。遂于腊月八日编起。至二十初卷稿脱。就往正之。先生不胜庆赞。命余九卷。照此定例。庚申新正十一。又送二卷稿。阅之亦加印可。二月十二会三卷。三月初三会四卷。二十五会五卷。四月十六会六卷。二十六会七卷。五月初十会八卷。十九会九卷。六月初三会十卷。十一定科文一卷。七月初一述诸祖略记一卷。至中元佛欢喜日。图法相。会编功就。越辛酉正月十三后。不期先生身染微恙。至二月二十七。题自私注疏面云。余留心此事。惜未竟志。解通而未实行。幸法师以此晓人。须行到也。题毕。嘱长公仁长曰。此疏持付与法师。会本宜刻之流通。毋以清贫为苦。有负我之久愿耶。二十八早。书辞世偈曰。本学天台禅。已到二三位。又参教外禅。已近虚空碎。士宦苦紏缠。不得竟斯志。今日撒手归。踪迹又何在。二十九子时分。语亲属曰。今生不能出家。不得定力。愿来世为僧。速成觉果。汝等可将道袍禅衣拄杖念珠。置之左右。昨午天目有僧来。此刻须请在佛阁。朗称佛号以助正念。一切世事。皆如幻梦。会必有别。切莫悲啼。嘱竟。众念佛约千声余。便问时候。与众辞谢。安庠而逝。次年壬戌五月朔旦。长公鸠集名手。在后园七佛阁中。付剞劂。迨乙丑八月。移在慈云观堂。至丁卯七月。合刻功告成。然则会刊此典也。亦为一大事因缘矣。忆昔已未秋。九月十四夜。梦一包巾帻者。状如武侯。称天帝师。登座说法。人天拥卫。香华缭绕。忽遣璎珞冠人。劝一神曰。此乃天帝师起信疏记。尔是福德天。宜顶戴奉行。彼神随即授予书曰。座主使我嘱付汝耳。予拜受之。又见书面八金字云。上帝临汝。无贰尔心。以昔梦之征今。包巾帻者。贤首祖师也。璎珞冠者。长水大师也。福德天者。复斋先生也。疏记。会本也。无贰。警语也。此一善举。简在天帝心矣。敢谓之微缘小事得乎。弗有多生之善愿。曷能预感梦兆若此。非受灵山之道记。曷能去住惺悟若此。先生之问法于梅坞老人。不异欧阳文忠公也。得省于天目和尚。不异襄州王常侍也。息妄转业。不异温尚书也。习止修观。不异陈参军也。屏翰佛门。不异裴刺史也。刊行教典。不异房相国也。请注楞伽。不异郑秘书也。节略禅波。不异梁学士也。遗命置坏色衣于柩中。不异王文正公旦也。至于举家信向佛法。不异庞居士父子也。今而后。信论疏之得弘传矣。了修证之有门路矣。何患乎马鸣贤首之教网致破裂耶。予实庆喜一大功德之终成。因记其颠末于卷帙之首。

　　康熙丁卯年七月十五佛欢喜日灌顶行者续法谨识

　　No. 767-3 大乘起信论疏科文

　　唐　西京太原沙门法藏　定

　　唐　终南草堂沙门宗密　录

　　宋　秀州长水沙门子璇　修

　　清　钱塘慈云沙门续法　编

　　清　顺天府府丞戴京曾　阅▲将解论文大分为(二)初总叙宗旨(二)初叙论大意(四)初叙一心法(夫真)二显真如门(非生)三明生灭门(但以)四二门不二(三)初法(二)先正明不二(虽复)二释成无碍(故使)二喻(其犹)三结(是以)二明造因由(二)初反显(但以)二正明(二)初序谬述迷(二)初总叙(大师)二别显(二)初迷理(遂使)二迷教(加以)二兴悲造论(三)初悲叹人法(爰有)二述造论意(将欲)三正造诸论(二)初广论(造论)二略论(三)初出所以(既文)二正造论(悲末)三彰功益(可谓)上初总叙宗旨竟二开章释文○○二开章释文(二)初悬叙义门(二)先略标(将欲)次详释(六)初起因(二)初总标(初辨)次别释(十)初智辨(一依)二法化(二示)三巧示(三云)四显明(四以)五依本(五依)六藉力(六藉)七为义(七为)八因缘(八以)九由起(九由)十机益(十机)二藏摄(二)初标门(二约)二释义(三藏)三教义(二)初总标(三显)二别列(二)初教(二)初开章(一约)次释义(二)初总叙诸教(五)初小教(一小)二始教(二大)三终教(三终)四顿教(四顿)五圆教(五圆)二与论相摄(二)初定分齐(若于)二明相摄(若将)二法(二)(第二卷)先开章(二约)次释义(二)初正明(五)初一心(五重)次二门(二依)三二觉(三依)四三细(四依)五六粗(五依)二别示(若取)四被机(二)初标门(四明)次释义(三)初总明所被(一切)二重辨兼正(二)初约三聚辨(然一)二据五性说(准此)三别指下文(又因)五诠体(二)初总标(五论)二别释(四)一随相(一随)二唯识(二唯)三归性(三归)四无碍(四无)六宗趣(二)初标章(六示)二列释(二)初诸宗(三)初正辨明(二)先总(初总)次别(五)初小乘宗(一随)二破相宗(二真)三立相宗(三唯)四法性宗(四如)五法界示(五圆)二指此论(今此)三会五教(然此)二此论(二)先总(后唯)次别(二)初列释(别者)二结示(此五)二随文注解○

　　上初悬叙义门竟。○二随文注解(二)初解名题(三)初论题目(大乘)二造论主(马鸣)三译论人(真谛)二释文义(三)初归敬述意(二)初归依三宝(二)初能归分齐(归命)二所归三宝(三)初佛(最胜)二法(及彼)三僧(如实)二述造论意(为欲)二正述论文(二)(第三卷)初标益起说(论曰)二正陈所说(二)初标列(说有)二牒释(五)初因缘分(二)初正释(三)初标牒(初说)二假问(问曰)三举答(四)一举数(答曰)二征起(云何)三详释(一者)四总结(有如)二通难(二)初难(问曰)二通(二)初纵问略标(答曰)二以义具释(二)初明余机不假此论(三)初胜机遇佛悟(所谓)二自力闻经悟(若如)三劣机因寻广论悟(或有)因缘分科竟二明当机须造此论(二)初机(自有)二结(如是)二立义分○三解释分○四修行信心分○五劝修利益分○三总结回向○○二立义分(二)初结前生后(已说)二正立义宗(三)一标总开别(摩诃)二寄问列名(云何)三依名辨相(二)初法(二)初举法总立(所言)二开门别立(二)初责总立难(何以)二开别释成(是以)二义(二)初大(所言)二乘(一切)

　　立义分科竟。○三解释分(二)初结前生后(已说)二分门解释(二)初标数征列(解释)二牒名辨相(三)初显示正义(二)初总(二)一依法开门(显示)二二门该摄(二)先立(是二)次释(此义)二别○二对治邪执○三分别发趣道相○○二别(二)(第四卷)初别辨二门显动静不一(二)初真如门(二)初显体离言以明观智境(二)初正举法体(二)一正显如体(三)一就实略标(心真)二会妄显真(一切)三结真离妄(是故)二会执释名(二)先释(三)一正会谓执(以一)二结名释疑(谓言)三约相释遣(此真)次结(当知)二问答断疑(二)一疑真绝修问(问曰)二举真劝修答(答曰)二依言辨德以明生信境(三)一举总标(复次)二开章略辨(云何)三依章广释(二)初空(三)初略明(所言)二广释(当知)三总结(乃至)二不空(二)初正释(所言)次释疑(亦无)二生灭门(二)初释生灭心法(二)初染净生灭(二)先就体总标(三)一标体(心生)二辨相(所谓)三立名(名为)二依义别解(三)初释上生灭心(三)初开数辨德(此识)二寄问列名(云何)(第五卷)三依名辨释(三)初觉义(二)初略辨本始二觉(二)初本觉(二)一显本觉体(所言)二释本觉名(何以)二始觉(始觉)二广明本始二觉(二)初始觉(三)初总标因果二觉(又以)二广寄四相释成(二)初正寄四相显其四位(二)先总征(此义)次别释(四)初灭(如凡)二异(如二)三住(如法)四生(如智)二引经释成心源无念(四)初引经以证(是故)二重释前文(又心)三举不觉失(是故)四显觉者得(若得)三结明始不异本(而实)二本觉(二)初随染本觉(三)初总标(复次)二征列(云何)三辨相(二)初智净相(二)初直明净相(二)初因(智净)二果(破和)二问答释成(二)初执真同妄问(此义)二简妄异真答(三)初法(以一)二喻(如大)三合(如是)二不思议业相(二)初依体总标(不思)二约用别辨(所谓)二性净本觉(二)初总标(复次)二别释(四)一如实空镜(云何)二因熏习镜(二者)三法出离镜(三者)四缘熏习镜(四者)二不觉义○三双辨同异○二释上生灭因缘○三释上生灭之相○二染净相资○二辨所示之义○二会相入实显动静不异○○二不觉义(三)(第六卷)初根本不觉(二)一依觉成迷(三)初法(所言)二喻(犹如)三合(众生)二依迷显觉(以有)二枝末不觉(二)一无明为因生三细(二)初总标(复次)二别解(二)初征(云何)次释(三)一业相(一者)二转相(二者)三现相(三者)二境界为缘生六粗(二)先蹑前总标(以有)次立名别释(二)初征(云何)二释(六)一起计(一者)二生受(二者)三取着(三者)四立名(四者)五造业(五者)六受报(六者)三结末归本(二)初正释(当知)二转释(以一)○三双辨同异(二)先标列(复次)次解释(二)初同相(三)一喻(同相)二合(如是)三证(二)先正引(是故)次释疑(亦无)二异相(异相)○二释上生灭因缘(二)初明生灭因缘义(三)先总标(复次)次征问(此义)三别释(三)初释所依心(以依)二释意转(三)初略明识相(不觉)二广辨五名(二)初标征(此义)二列释(五)一业(一者)二转(二者)三现(三者)四智(四者)五续(五者)三结归一心(二)初正结属心(二)初顺结三界(是故)二反结六尘(离心)二释疑广辨(三)初问(此义)二答(以一)三结(当知)三释意识转(五)初约人辨粗(复次)二出其惑体(计我)三执所依缘(随事)四制立其名(名为)五识起所依(此识)二重显所依缘体(二)初略明缘起甚深(二)初标叹甚深(依无)二出深所以(二)初征(何以)二释(三)初即净而染(是心)二即染而净(虽有)三结成难测(是故)二广显缘起差别(二)初缘起体相(三)初显上不变之义(所谓)二显上无明缘起之由(以不)三显上缘起之相(三)初标(染心)二征(云何)三释(六)初执取计名相(一者)二相续相(二者)三智相(三者)四境界相(四者)五能见相(五者)六业相(六者)二更重料拣(三)初辨上无明约治料拣(不了)二释上相应不相应义(二)初释相应(言相)二释不相应(不相)三举(上染心及无明)约境成二碍义(二)初标立(二)初惑障(又染)二智障(无明)二重释(二)先征(此义)次释(二)初释烦恼碍(以依)二释智碍(以一)○三释上生灭之相(三)(第七卷)初牒前标数(复次)二征列略显(云何)三广释其相(二)初约人对显(又粗)二辨相所依(二)初顺辨生缘(二)初明通缘(此二)二显别因(所谓)二逆论灭义(二)初正辨(若因)二释疑(二)初问(问曰)二答(三)初法(答曰)二喻(如风)三合(无明)○二染净相资(四)一举数总标(复次)二征列别名(云何)三染净熏习(二)初总(二)先喻(熏习)次合(此亦)二别(二)先染(二)初问(云何)二答(二)初略(所谓)二广(三)初明境界熏妄心(此妄)二明妄心熏无明(妄心)三明无明熏真如(无明)后净(二)初问(云何)二答(二)初略(二)初正明熏习(所谓)二辨其功能(二)初因(自信)二果(无明)二广(二)初明妄心熏习(妄心)二显真如熏习(三)初标征(真如)次列名(一者)后辨相(二)初别释(二)先体相(二)一正显(自体)二释疑(二)初问(问曰)二答(二)初约染惑成缘明起有厚薄(答曰)二约净法赖缘成前后差异(二)初立理(又诸)二正释(二)初明因缘互阙之失(二)先显阙缘之失(二)初喻说(如木)二法合(众生)次明阙因不成(若虽)二明性用相应之得(若因)二用大(二)初指事总标(用熏)二约缘别显(三)初标征(如是)二列名(一者)三释义(二)初差别缘(二)初总(二)先明感用因(差别)次正明用相(二)初差别之用(二)初开总成别(或为)二摄别成总(乃至)二辨用之益(以起)二别(二)初就根生熟开近远二缘(此缘)二就前近远又各开为二(是近)二平等缘(二)初明能作缘者平等(平等)二明对机宜显平等(所谓)二合明(二)初标征(此体)二释义(二)先未相应(一者)次已相应(二者)四明尽不尽(二)初明染法违真无始有终(复次)二明净法顺理有始无终(净法)○二辨所示之义(二)初释体相二大(二)初总标二大名(复次)二别释二大义(二)初体(一切)二相(二)初正显性德(二)先明德相(三)初总(从本)二别(所谓)三结(具足)次显立名(名为)二问答重辨(二)初执体疑相难(问曰)二相不违体答(二)初明虽差别而不二(答曰)二明虽不二而差别(二)初略(复次)二广(二)初明对染法表示之相(此云)二举彼染法一一对显(以一)二别解一用大(二)(第八卷)初总明(二)初对果举因(三)初举本正行(复次)二举本大愿(立大)三举大方便(以取)二牒因显果(以有)二别释(二)初标征(此用)二释义(二)初正显用相(二)先直显其用(二)初应身(二)初约识举人(一者)二释其所以(以不)二报身(三)初约识举人(二者)二所见报相(身有)三结果由因(如是)次重牒分别(二)初应身(又为)二报身(复次)二问答除疑(二)初问(问曰)二答(二)初释法身能现(答曰)二释所现之色(所现)○二会相入实显动静不异(三)初标(复次)二释(二)初观色(六尘)二观心(二)先喻(如人)次法(众生)三结(若能)

　　显示正义竟。○二对治邪执(二)初就本总标(对治)二别明治障(二)初对治离(二)初标数(是我)二征列(云何)三辨相(二)初人(三)初标(人我)二征(云何)三释(二)初二于空谬执(二)初妄执事空以为法体(三)初举起执缘(一者)二正明执相(以不)三辨对治相(二)初虚空妄非真(三)初立(云何)二释(以对)三结(所谓)二法身真非妄(此谓)二妄执法体唯是空无(三)初执缘(二者)二执相(以不)三对治(云何)二三于有倒智(三)初执性德同色心(三)初执缘(三者)二执相(以不)三对治(云何)二执法性本有染(三)初执缘(四者)二执相(以不)三对治(二)先夺破(云何)次纵破(若如)三执染净有始终(三)初执缘(五者)二执相(以不)三对治(二)初明(法体)离始则显生死无初(云何)二明(法体)离终则显涅槃无尽(又云)二法(三)初执缘(法我)二执相(以说)三对治(云何)二究竟离(二)初约法明治(二)初约法总显(复次)二举广类求(是故)二会释伏疑(三)初正会伏疑(而有)二辨定圣意(其旨)三反以释成(以念)

　　对治邪执竟。○三分别发趣道相(二)初标意释名(分别)二开章释相(三)初标数(略说)二征列(云何)三辨相(三)初信成就发心(三)初信成之行(二)初问(僧成)次答(二)初正答前问(二)初答三问(三)一答能修行人(所谓)二答所修之行(有熏)三答行成堪发(经一)二结成位(如是)二举劣显胜(二)初明微劣相(二)初内因力微(若有)二外缘力劣(或有)二结成退失(如是)二发心之相(三)(第九卷)初牒章以问(复次)二标征列释(略说)三问答除疑(二)初问(问曰)二答(二)初正答所问(二)初喻(答曰)二合(三)先正合(如是)次委释(以垢)后顺真(若人)二重显方便(二)初标征(略说)二别释(三)初一不住道(一者)次二自利行(二)初断德(二者)二智德(三者)后一利他行(四者)三发心利益(四)初显胜德(菩萨)二明微过(然是)三通权教(如修)四叹实行(又是)二解行发心(二)初总标叹胜(解行)二显其胜相(二)初时胜(以是)二行胜(二)先总(于真)次别(以知)三证发心(三)初明发心体(三)初标地依(证发)二明行体(以依)三明胜用(四)初摄法上首德(是菩)二随根延促德(或示)三实行不殊德(而实)四应机殊行德(但随)二明发心相(又是)三明成满德(二)初正显胜德(二)先总(又是)次别(谓以)二问答除疑(二)初除一切种智疑(二)先问(问曰)次答(三)初直立正理(答曰)二举非显失(以众)三举是彰得(说佛)二除自然业用疑(二)先问(又问)次答(答曰)

　　解释分科竟。○四修行信心分(四)初结前生后(已说)二就人标意(是中)三约法广辨(二)初兴二问(何等)二还两答(二)先答信心(二)初标征(略说)二列释(一者)次答修行(三)初举数标意(修行)二征起列名(云何)三依门牒释(五)初施(云何)二戒(云何)三忍(云何)四进(二)先正显修行进门(云何)次别明除障方便(二)初障(复次)二治(是故)五止观(二)先略明(二)初征(云何)二释(三)初止(所言)二观(所言)三俱(云何)次广释(三)(第十卷)初止(五)初修方便(二)初明胜人能入(二)初托静息心修止方便(二)初约外缘(若修)二安内心(二)初约坐时修止(二)先离境(不依)次除心(一切)二约余时修观(若从)二止成得定除障不退(久习)次显障者不能(唯除)二显胜能(二)初能生一行三昧(复次)二能生无量三昧(当知)三辨魔事(二)初略(二)初魔事(或有)二对治(当念)二广(二)初魔事(五)初现形说法(或现)二得通起辨(或令)三起惑造业(能令)四据定得禅(亦能)五食差颜变(或令)二对治(以是)四简真伪(二)初举内外二定以别邪正(二)初邪(应知)二正(真如)二对理事二定以明真伪(二)初真(若诸)二伪(以修)五示益劝(二)初总标(复次)二别解(三)初善友摄护益(云何)二离内外障益(二)初离外恶缘(二者)二离内惑业(四者)三行成坚固益(六者)二观(三)初明修观意(复次)二辨观行相(四)初法相观(四)一无常观(修习)二苦观(一切)三无我观(应观)四不净观(应观)二大悲观(如是)三大愿观(作是)四精进观(以起)三结观分齐(若能)三俱(三)初总标(若行)二别辨(二)初约法明俱(二)初即上之观(所谓)二即观之止(虽念)二对障明俱(若修)三总结(以是)四防退方便○○四防退方便(二)初明可起之人(复次)二明防退之法(二)先通举圣意(当知)次别引经证(如修)

　　修行信心分竟。○五劝修利益分(三)初结前生后(已说)二信谤损益(二)初信受福胜(二)先总举三慧利益(若有)次别显三慧益相(三)初闻时益(若人)二思时益(假使)三修时益(三)初时少德多(复次)二校量多相(假令)三征释所以(何以)二谤毁罪深(其有)三结劝修学(当知)

　　上正述论文竟。○三总结回向(诸佛)

　　大乘起信论疏科文(终)

　　No. 767-4

　　法界宗五祖略记引

　　庚申夏。予在七佛阁。翻藏经并阅僧史。一日询华严五祖于慈云百亭法师。及闻其说。窃有疑焉。因而请编五祖行实。未至旬。法师辑为略记一卷。核之。始觉僧史乖舛也。明矣。且如三祖贤首大师。传谓登封丙申。诏师讲新经。感口光震地。来十德为师受戒。今按新经。乃证圣乙未年方译。圣历己亥年始毕。岂未译而先讲耶。况三祖咸亨庚午岁削染。承旨便讲。至登封丙申。越二十七年。祖年五十四岁。道满天下。方与受戒。恐无是理。乃至以还源观。讹为杜顺和尚作。观国师寿止七十。审如是。则史鉴记载之谬。甚彰灼矣。后又究略记所本。曰。初二祖出会玄。三祖详崔传。四五祖载诸疏。披验之。毫无差忒也。盖佛以心法传于诸祖。诸祖以心法弘于法界。尽未来际。化化不绝。其道迹可无征乎。无征。人不信矣。又何从而仿效之。岂不有参于佛祖也哉。今而后。知扶植佛教者。全在于诸祖。学习祖道者。全在于典章。则此一记。非小补矣。遂命刻以公诸所好。俾见闻随喜者。慎勿以此为赘语而忽之也。

　　虎林复斋居士戴京曾题。

　　法界宗五祖略记

　　钱塘慈云沙门　续法　辑

　　顺天府府丞　戴京曾　较

　　初祖杜顺和尚

　　初祖名法顺。来号帝心。俗姓杜氏。雍州万年县杜陵人也。生于陈武帝永定二年。才三日。有乳母自来求哺养。满三月。腾空而去(一)。孩提时。常于宅后冢上。为众说法。闻者莫不信悟。因名为说法冢(二)。年十五。代兄统兵剿贼。桶水担薪。供给十万军众有余。一夜潜取诸营所著垢衣。浣净悉遍。未举锋刃。贼寇尽退。不乐官荣。请归养亲(三)。至十八。即于因圣寺魏珍禅师处。投礼出家。禅师亲与披剃。时感地动。地神捧盘承发。四众奇之(四)。后行化庆州。斋主请僧。止三百众。忽有五百贫人。相随赴应。主虑供不备。尚曰。但心平等。无有不办。斋毕。五百人化为罗汉。驾云而去(五)。张弘畅家畜牛马。性极弊恶。尚示以慈善。不复抵啮(六)。及引众骊山栖静。将种菜。地多虫蚁。乃巡疆定封虫便外徙。遂得耕垦无伤(七)。尚患肿。脓溃外流。人有涑之者。香味难比。或以帛拭者。香气不散。寻即瘥愈。与人消肿(八)。三原县人田萨埵者。生来患聋。召之即能听(九)。又张苏者。亦患生哑。语之即能言(十)。武功县僧。为毒龙所魅。众求救。即端拱对坐。龙遂托病僧言。禅师既来。义无久住。顷即释然(十一)。故使远近瘴疠。淫邪所恼者。莫不投造。尚亦不施余术。但向之禅观。无弗痊者。乃至神树龙庙。见即毁除。巫觋所事。躬为屏当。世人皆异之。号之为炖煌菩萨(十二)。由此声闻于朝。隋文帝甚加信敬。给月俸供之(十三)。后因诣南山。属横渠泛溢。从者惊惧。尚率众同涉。水即断流。徐步而过。才登岸。水复如故(十四)。时分卫应供。斋主抱儿。乞消灾延寿之记。尚熟视曰。此汝冤家也。当与之忏悔。斋毕。令抱至河边。尚抛之入水。夫妇拊膺号叫。尚曰。汝儿犹在。即以手指之。其儿化为六尺丈夫。立于波间。瞋责之曰。汝前生取我金帛。杀我推溺水中。不因菩萨与我解怨。誓不相赦。夫妇默然信服(十五)。偶将道履一䩫。置于市门。三日不失。人问其故。尚曰。吾从无量劫来。不盗他人一钱。报应如是。为盗者闻之。悉悔心易过(十六)。尚禀性柔和。操行高洁。学无常师。以华严为业。住静终南山。遂准华严经义。作法界观文。集成已。投巨火中。祷曰。若契合圣心。令一字无损。忽感华严海会菩萨。现身赞叹。后果无毁(十七)。时弟子中。唯智俨独得其奥。僧有樊玄智。安定人也。弱岁修道于京城。南投为上足。尚令诵华严。劝依法界观门。修普贤行。久之。每诵经际。口中频获舍利。前后数百粒(十八)。尚尝作法身颂曰。嘉州牛吃草。益州马腹胀。天下觅医人。灸猪左膊上。纵透达磨禅者。见之并皆卷舌(十九)。唐太宗仰慕神德。诏请入内。帝自亲迎。问曰。朕。苦寒热。久而不愈。师之神力。何以蠲除。尚曰。圣德御宇。微恙何忧。但颁大赦。圣躬自安。上从之。疾遂瘳。因锡号曰帝心。宫庭内外。礼事如佛(二十)。贞观十四年。十月二十五日。普会有缘于雍州南郊义善寺。声色不渝。忽言别众(二十一)。复入内辞太宗。升太阶殿。化于御床。帝留大内。供养七日。时年八十四也。遗体若生。异香时发。经一七已。敕同座送樊川北原凿埪处之。即今会圣院也。京邑同嗟。制服亘野。龛中面色。经月弥鲜。安坐三周。全身不散。随建塔于长安南华严寺(二十二)。尚。未示寂前。一门人来辞曰。往五台礼文殊。尚微笑说颂曰。游子漫波波。台山礼土坡。文殊秪这是。何处觅弥陀。彼不喻而去。方抵山麓。遇老人曰。子来何为。曰。礼文殊来。曰。大士已往长安。教化众生去也。曰。谁为是。曰。杜顺和尚也。僧耸然失声曰。是我师也。奄忽中。老人乃失。兼程而归。适浐水瀑涨。三日方济。到时尚。已前一日化去矣。以此验知是文殊应身也(二十三)。余广传记。

　　二祖智俨和尚

　　二祖讳智俨。俗姓赵氏。生于开皇二十年也。别号云华和尚。师居是寺。因而名之。又号至相尊者。亦因主化其中。人故称之。英敏特达。颖悟非常。经书过目。成诵不忘(一)。初剃染时。即于大藏前立誓愿。抽得华严第一(二)。遂往终南山。杜顺和尚所。投为上足。师侍未久。尽得其旨。尚以所集观法。传与师习。令其讲授(三)。后志欲弘通。偶遇异僧来谓曰。汝欲解华严一乘法界宗者。其十地中六相之义。是也。慎勿轻怠。可一二月间。静摄思之。当自知尔。言讫。忽然不见(四)。因即淘研。不盈累朔。豁尔贯通。时年二十七也(五)。随于至相寺。制华严经搜玄义钞五卷。题名华严经中搜玄分剂通智方轨。即明六相。开十玄。立五教也(六)。时京兆崇福寺慧祐。戒行精苦。向慕师德。特来亲事。师教专以华严为业。每清晨良宵。焚香䖍诵出现品。后时忽见十余菩萨。从地踊出。现身金色。皆放光明。坐莲华座。合掌听诵此品。经毕便隐(七)。显庆四年。师于云华寺中讲华严。宗风大振。名遍寰内。缁素道俗。咸皆归礼。时法藏年十七。辞亲求法于太白山。后闻亲疾。出谷入京。至中夜。忽睹神光。来烛庭宇。乃叹曰。当有异人。发弘大教。翌旦就寺膜拜已。因设数问。皆出意表。师嗟赏曰。比丘义龙辈。尚罕扣斯端。何计仁贤。发皇耳目。或告曰。是居士云栖木食。久玩杂华。为觐慈亲。乍来至此。藏既餐和尚之妙解。以为真吾师也。师亦喜传炷之得人矣(八)。龙朔二年。海东义想公。同元晓公。入大唐国。夜宿古冢。晓公因达唯心旨故。即回新罗。想。公来云华。礼事和尚。愿为弟子。与藏公同学(九)。总章元年。师将去世。藏公尚居俗服。乃嘱道成。薄尘诸大德曰。此贤者。注意于华严。盖无师自悟。绍隆遗法。其惟是人。幸假余光。俾沾制度。后梦般若台倾。高幢亦倒。告门人曰。吾将暂往净方也。不余月。遂说法而逝。寿年七十二矣(十)。时义想传不思议经。归海东大弘。彼国推为华严初祖。并号浮石尊者(十一)。后长寿年间。藏公因胜诠法师回新罗。寄书于义想曰。夙世同因。今生同业。得于此报。俱沐大经。特蒙先师。授兹奥典。希傍此业。用结来因。但以和尚章疏。义丰文简。致令后人。多难趣入。是以具录微言妙旨。勒成义记。传之彼土。幸示箴诲。想乃掩室探讨。涉旬方出。召弟子真定。相圆亮。元表。训四人。俾分讲探玄记。每各十卷。告之曰。博我者藏公。起予者尔辈。各宜勉旃。毋自欺也。遂令教传一国。学遍十山。皆凭云华和尚法化力也(十二)。其神异德行。备如感应传说。

　　三祖贤首国师

　　三祖讳法藏。字贤首。帝锡别号国一法师。俗姓康氏。其先康居国人。高。曾相继为彼国相。祖自康居来朝。占风圣代。考讳谧。太宗。赠左侍中。弟讳宝藏。为中宗朝议郎行统万监(一)。师托胎时。母氏梦吞日光而孕。当贞观十七年。十一月初二日生也(二)。及生而慕无上。至显庆三年。十六岁时。炼一指于岐州法门寺舍利塔前。作法供养。誓悟佛乘(三)。次年志锐择师。遂辞亲。求法于太白山。阅方等诸典(四)。后闻慈亲不悦。归奉庭闱。绵历岁月。能竭其力。时俨和尚。于云华讲大经。师礼为弟子。深入无尽(五)。总章元年。二十六岁时。往释迦弥多罗尊者所。请受菩萨戒。众告曰。是居士能诵华严。兼讲梵网。尊者惊叹曰。但持净行一品。已得菩萨大戒。况义解耶(六)。咸亨元年。师二十八岁。属荣国夫人杨氏奄归。武后广树福田。舍宅为太原寺。成。尘诸大德。受俨和尚顾托者。连状荐举。由是奉来削染于太原道场。仍诏为住持(七)。上元元年。有旨命京城十大德。为师授满分戒。赐号贵首(即署字为号也)。复诏师于太原寺讲华严。端午节。天后遣使。送衣五事(八)。调露元年五月间。壅州万年县何容师。嗜食鸡子无算。暴死。同七百人。入镬汤狱。附信返魂者。令第四子行证。恳求师赎罪。师令诵写华严经。至永隆元年八月。写就庄严。请僧斋忏。会众乃见何容师等七百鬼徒。到席礼谢(九)。师于晋译。每叹缺而不全。是年日照三藏。赍梵本至京。高宗诏于魏国西寺。翻译经论。师往就问之。照曰。晋第八会文。亦来至此。遂与三藏对校。果获善财求天主光等十善友文。乃请译补缺。就于西太原寺。译出法界品内两处脱文。一从摩耶夫人后。弥勒菩萨前。中间天主光等十善知识。二从弥勒菩萨后。至三千大千世界微尘数善知识前。中间文殊申手。过一百一十由旬。按善财顶。依此六十卷本为定(十)。寻奉纶旨。与日照三藏。及道成律师薄尘法师大乘基法师等。同译蜜严等经。显识等论十有余部。合二十四卷。复礼法师润文。慧智法师度语(十一)。永淳元年四月间。雍州长安县郭神亮者。修净行。暴终。诸天引至兜率内院。礼敬慈氏。有一菩萨谓曰。何不受持华严。亮以无人讲解为辞。曰。现有贤首菩萨弘扬。何得言无(十二)。文明元年。师与日照三藏。在西太原寺翻经暇。躬亲问曰。西域古德。于一代圣教。判权实否。答曰。近代天竺。有二论师。一名戒贤。远承慈氏。无著。近踵护法。难陀。立法相宗。二称智光。远宗文殊。龙胜。近禀青目。清辨。立法性宗。自是判教疑决(十三)。时成。尘二德问。京兆有王明干。死入地狱。地藏菩萨教诵偈曰。若人欲了知。三世一切佛。应当如是观。心造诸如来。入见阎王。王闻之。放免。三日后方苏。向空观寺僧定法师说之。然不知有出否。师答曰。此乃华严第四夜摩会中偈。检之果是十行颂也(十四)。垂拱二年。师于慈恩寺讲杂华(十五)。永昌元年。二月四日。遇于阗三藏因陀罗般若。于神都魏国东寺。告以沙弥般若弥伽薄。升天诵华严。能破修罗阵事(十六)。天授元年。觐亲于夏州。郡牧邑宰。靡不郊迎(十七)。天授二年。曾州牧宰。迎讲大经。因论邪正。会中有左道者。不信佛法。口发恶言。身面忽疱。眉须尽烂。遽来求忏。师诫劝曰。此犹华报耳。汝当礼敬三宝。䖍唪华严百遍。罪可灭矣。读经未半。形质如旧(十八)。长寿年间。师于云华讲百千经。有光明现从口出。须臾成盖。众所具载(十九)。延载元年。讲至十地品。天华四散。五云凝空。崇朝不辍。香彩射人(二十)。证圣元年三月。诏于东都大遍空寺。同实叉难陀。再译华严。弘景。圆测。神英。法宝诸德共译。复礼缀文。师为笔受。译堂前陆地开百叶莲华。众睹祯祥。竞加精练。太后时幸其寺。亲受笔削。施供食馔。次移佛授记寺译(二十一)。登封元年。诏师于太原寺讲大经(二十二)。神功元年。边寇拒命。出师讨之。特诏师依经咒法。遏除寇虐。师衅浴更衣。建立十一面观音像。准神咒经。行道始数日。蒯城之外。将士闻天鼓之声。良乡县中。贼众睹观音之像。月捷以闻。优诏慰劳(二十三)。圣历二年。十月八日译毕。佛授记寺诸大德。请师开演。来令十五日启讲。至腊月十二晚。讲华藏世界海震动之文。讲堂及寺宇。忽然震吼。道俗数千。叹未曾有。难陀三藏。并当寺龙象。具表奏闻。十九日御批下云。因敷演微言。弘扬秘赜。初译之日。梦甘露以呈祥。开讲之辰。感地动而标异。斯乃如来降迹。用符九会文耳。岂朕庸虚。敢当瑞应(二十四)。新译唐经。虽增现相普贤世界华藏十定诸品。却脱日照三藏所补文殊按善财文。师以新旧两经。对勘梵本。将日照补者。安喜学脱处。遂得文续义连。今之所传。即第四本(一。晋译本。二。日照补。三。喜学译。四。贤首补。今现行者。二十五)。久视元年。五月五日。诏于东都三阳宫。与实叉三藏。同译入楞伽经(二十六)。长安二年。于西京清禅寺。与实叉译文殊授记经(二十七)。时礼部荥阳郑公。持心经数千万遍。再三请解。师为着般若略疏(二十八)。长安三年。诏与义净三藏等华梵十四人。共译金光明最胜王经等二十一部。一百十五卷。师为证译(二十九)。长安四年冬杪。来众僧于内道场。建华严法会。有双浮图。放五色光。现于冰内。师亲见之。指呈众德(三十)。时天后召师于长生殿。问六相十玄之旨。师指殿隅金师子为喻晓之。至一一毛头。各有金师子。一一毛头师子。同时顿入一毛中。一一毛中。皆有无边师子。如是重重无尽。后乃豁然。随贡金师子章一篇(三十一)。因对扬。言及岐州舍利。是阿育王灵迹。特命凤阁侍郎崔玄暐。与师偕往法门寺迎之。时师为大崇福寺主。遂与应大德纲律师等十人。俱至塔所。行道七昼夜。然后启之。舍利于掌上腾光。随人福善。感见天殊。腊月除日。至西京崇福寺中。正月十一。达东都洛阳城下。凡摛瑞光者七。抱戴者再(三十二)。神龙元年。诏与弥陀山。译无垢净光陀罗尼经(三十三)。其年张易之叛逆。因师内弘法力。外赞皇猷。及除凶徒已后。赐以鸿胪卿职。固辞固授。遂奏请与弟朝议郎行统万监康宝藏。归里养亲。中宗降来褒之(三十四)。冬十一月朔旦。来令写师真仪。御制赞四章(三十五)。神龙二年。诏与菩提流支。就于西崇福寺。译宝积经。命为证义(三十六)。景龙二年。中夏悯雨。来师集百法师。于荐福寺。以法祷之。近七朝。遽致滂沱。诏曰。敷百座以祈恩。未一旬而获应。师等精诚。均沾法液。七月复旱。感验如初。来曰。慈云演荫。法雨含滋。师等熏修。遽蒙昭感(三十七)。由是中宗。礼为菩萨戒师。赐号国一(三十八)。师因万乘归心。八纮延首。遂奏请于两都。及吴越清凉山五处起寺。均榜华严之号。仍写三藏。并诸家章疏贮之。于是乎像图七处。数越万家。故人于师。皆不称讳。而以大乘法师。华严和尚名焉(三十九)。后又召师。入内。同义净三藏。译七佛药师等经(四十)。景云元年。诏与菩提流支。译宝积经。帝亦亲躬笔受(四十一)。景云二年。冬不雪。召师入禁中问之。师曰。有经名随求即得大自在陀罗尼。若结坛作法。写是咒语。投于龙湫。应时必获。诏可其请。遽往蓝田山悟真寺龙池所作法。未旬大雪。表奏上闻。制报曰。来华严师。启请祈恩。三宝流慈。两度降雪。精诚上感。遂乃盈尺。虑不周洽。且未须出。及六出遍四方。复降诏曰。来华严师。法体如何。焚香才毕。旋降瑞雪。虽则如来演贶。实由启恳诚切(四十二)。太极元年。七月彗星现。睿宗诏华严和尚为菩萨戒师。受心地戒。遂传位。改号先天元年。脱屣忘机。褰衣养德(四十三)。是年十一月初二日。太上皇以师寿诞。锡衣财。暨食味。诰曰。来华严师。欣承载诞之祥。喜遇高禖之庆。乘兹令日。用表单心。故奉法衣。兼陈汤饼。愿寿等恒沙。年同劫石。别赐绢二千匹。俾赡兴福所须(四十四)。和尚虽为五帝门师(高中。睿玄。武后也)。王臣并皆礼事。然犹粪扫其衣。禅悦其食。惟以戒忍自守。弘法利生为务。前后讲华严经三十余遍。间有不了无尽法界。重重帝网义者。又为设巧方便。取镜十面。八方安排。上下各一。相去一丈余。面面相对。中安一佛像。然一灯以照之。互影交光。学者因晓刹海涉入重重无尽之旨(四十五)。由此轮下。从学如云。莫能悉数。铮铮嗣法者。曰宏观。文超。东都华严寺智光。荷恩寺宗一。静法寺慧苑。经行寺慧英(四十六)。其着疏。约百余卷。晋译华严经探玄记四十卷。一乘教义分齐章四卷。指归一卷。纲目一卷。玄义章一卷。䇿林一卷。华严三昧观一卷。华藏世界观一卷。妄尽还源观一卷。翻译晋经梵语一卷。唐译新经音义一卷。华严佛菩萨名五卷。华严感应传五卷。楞伽经疏七卷。密严经疏三卷。梵网经疏三卷。法华经疏七卷。起信论疏三卷。别记一卷。十二门论宗致义记二卷。法界无差别论义疏一卷。三宝别行记一卷。流转章一卷。法界缘起章一卷。圆音章法身章十世章共一卷。晚述新经略疏共十二卷(四十七)。和尚预知时至。解到唐译第六行文。遂越次释十定品。仅了九定。便辞帝别众。于西京大荐福寺。吉祥而逝。属先天元年十一月十四日也。世寿七十岁。僧腊四十三。帝听若惊。圣闻如失。越五日。赐诰赙。赠鸿胪卿。绢一千二百匹。葬事准僧例。余皆官供(四十八)。以其月二十四日。葬于神禾原华严寺南。来谥贤首(即依署谥号)。送葬之仪。皆用追宠典属国三品格式礼也。门人请秘书少监阎朝隐撰碑文。概表行迹。若欲详览。具如西京华严寺千里法师别录。与海东法师光严记。翰林侍讲崔致远传明。

　　四祖清凉国师

　　四祖讳澄观。字大休。俗姓夏侯氏。越州会稽人也(一)。身长九尺四寸。双手过膝。口四十齿。声韵如钟。目光夜发。昼乃不眴。日记万言。七行俱下。二生于玄宗开元二十六年。母诞之辰。光明满室。洞彻邻右(三)。每童戏。聚沙建塔(四)。年九岁。礼本州宝林寺体真禅德为师。岁曜一周。解通三藏(五)。天宝七年。师十一岁。奉恩试经得度(六)。才服田衣。思冥理观。乃讲般若涅槃莲华净名圆觉等一十四经。起信宝性瑜伽唯识俱舍中百因明等九论(七)。肃宗至德二年。师受具戒于昙一大师门下。行南山止作事。遂为众德。讲演律藏(八)。又礼常照禅师。授菩萨戒。原始要终。十誓自励。体不损沙门之表。心不违如来之制。坐不背法界之经。性不染情爱之境。足不履尼寺之尘。胁不触居士之榻。目不视非仪之彩。舌不味过午之肴。手不释圆明之珠。宿不离衣钵之侧(九)。从牛头忠径山钦。问西来宗旨。又谒洛阳无名禅师。印可融寂。自在受用(十)。即曰。明以照幽。法以达迷。然交映千门。融冶万有。广大悉备。尽法界之术。唯大华严。复参东京大诜和尚。听受玄旨。利根顿悟。再周能演。诜曰。法界宗乘。全在汝矣(十一)。次后名价日高。迨代宗大历三年。诏师入内。与大辨正不空三藏。于大兴善寺译经。命为润文大德。帝一日问佛经大旨。师答条然有绪。帝于言下豁悟。遂事以师礼。恩渥弥厚。至六年进所译经。凡七十七部。一百二十卷(十二)。及出译场辞谢帝后。即开阐华严。讲至住处品。审文殊随事。观照五顶。遂不远万里。委命栖托。于大华严寺。住锡十稔(十三)。山上缁侣。恳命敷扬。因思五地圣人。身栖佛境。心证真如。尚起后得智。学世间解。由是博览六艺。图史。九流异学。华夏训诂。竺干梵字。四围五明。圣教世典等书。靡不该洽(十四)。至德宗。建中四年。欲下笔着疏。先求瑞应。即于般若院。启曼拏罗。优游理观。祈圣佑之。一夕梦金容。挺持山岳。月满毫相。卓立空际。仍于𥧌内。捧咽面门。既觉而喜。知获光明遍照征矣。是月也。设无遮会以庆之(十五)。从此落笔。恍若有神。绝无停思。当兴元元年为始。旧疏中唯贤首得旨。遂宗承之。经前开十门谈玄。释文以四分分科。至贞元三年告就。疏成二十卷。其夕又梦自身为龙。头枕南台。尾蟠北台。鳞鬣耀空。光逾皎日。须臾奋迅。化成百千小龙。分照四方而去。遂悟此是流通大疏之兆也(十六)。初为众讲。感景云凝停空中。逾时不散(十七)。后又为僧睿等百余讲者。造随疏演义钞四十卷。随文手镜一百卷(十八)。贞元七年。河东节度使李自良。请师于崇福寺讲新疏。德宗闻其风。遣中使李辅光。宣诏入都。问佛法大意(十九)。贞元十二年。宣河东节度使礼部尚书李诜。备礼迎师入京。诏同罽宾三藏般若。翻译乌茶国所进华严后分梵夹。师承睿旨。于六月五日为始翻译。帝亲预译场。一日不至。即命僧寂光依律说欲云。皇有国事因缘。如法僧事。与欲清净。至十四年二月二十四日译就。共四十卷。进上(二十)。是年四月。帝生诞。诏请师。于麟德殿。开示新译华严宗旨。群臣大集。师升高座说曰。我皇御宇。德合乾坤。光宅万方。重译来贡。特回明诏。再译真诠。观顾多天幸。承旨幽赞。极虚空之可度。体无边涯。大也。竭沧溟而可饮。法门无尽。方也。碎尘刹而可数。用无能测。广也。离觉所觉。朗万法之幽邃。佛也。芬敷万行。荣耀众德。华也。圆兹行德。饰彼十身。严也。贯摄玄微。以成真光之彩。经也。总斯经题之七字。乃为一部之宏纲。将契本性。非行莫阶。故说普贤无边胜行。行起解绝。智证圆明。无碍融通。现前受用。帝大悦。赞曰。妙哉言乎。微而且显。赐紫衲方袍。礼为教授和尚(二十一)。五月遣中使霍仙鸣。传宣𢕘入。诏令造新译华严后分经疏。师奉旨。述后分疏十卷。行愿品经别行疏一卷(二十二)。贞元十五年。诏受镇国大师号。进天下大僧录(二十三)。四月帝诞节。来有司备仪辇。迎教授和尚入内殿。阐扬大经。师升座曰。大哉真界。万法资始。包空有而绝相。入言象而无迹。我佛得之。妙践真觉。廓尽尘习。融身刹以相含。流声光而遐烛。我皇得之。灵鉴虚极。保合太和。圣文掩于百王。淳风扇于万国。华严经者。即穷斯旨趣。尽其源流。故恢廓宏远。包纳冲邃。不可得而思议矣。失其旨也。徒修因于旷劫。得其门也。等诸佛于一朝。谛观一尘。法界在掌。理深智远。识昧辞单。尘黩圣聪。退座而已。帝时默湛海印。朗然大觉。顾谓群臣曰。朕之师。言雅而简。辞典而富。扇真风于第一义天。能以圣法。清凉朕心。仍以清凉。赐为国师之号(二十四)。由是中外台辅重臣。咸以八戒。礼而师之(二十五)。时顺宗在东宫。以心要遣问于师。师答书曰。至道本乎一心。心法本乎无住。无住心体。灵知不昧。性相寂然。包含德用。迷现量则惑苦纷然。悟真性则空明廓彻。虽即心即佛。惟证者方知。又请述了义一卷。并食肉得罪因缘一篇(二十六)。永贞元年。顺宗登帝位。诏师于兴唐寺。为造普光殿。华严阁。塑华藏刹。图法界会(二十七)。宪宗元和二年。南康王韦皋。相国武元衡。请着法界观玄镜一卷(二十八)。元和五年。诏师入内谈法。帝问华严所诠。何谓法界。师曰。法界者。一切众生身心之本体也。从本已来。灵明廓彻。广大虚寂。唯一真境而已。无有形貌而森罗大千。无有边际而含容万有。昭昭于心目之间而相不可睹。晃晃于色尘之内而理不可分。非彻法之慧目。离念之明智。不能见自心如此之灵通也。故世尊初成正觉。叹曰奇哉。我今普见一切众生。具有如来智慧德相。但以妄想执着而不能证得。于是称法界性。说华严经。全以真空拣情。事理融摄。周遍凝寂。是之谓法界大旨。帝听玄谈已。廓然自得。即来有司。别铸金印。迁赐僧统清凉国师之号。统冠天下缁侣。主教门事(二十九)。穆宗。敬宗。咸仰巨休。悉封大照国师(三十)。文宗太和五年。帝受心戒于师。誓不食蛤(三十一)。开成元年。帝以师百岁寿诞。赐衣财食味。加封大统国师(三十二)。大经前后。讲五十遍(三十三)。无遮大会。一十五设(三十四)。凡著述现流传者。总四百余卷。相国齐抗。郑余庆。高郢。请撰华严纲要三卷。相国李吉甫。侍郎归登。鲋马杜琮。请述正要一卷。仆射高崇文。请着镜灯说文一卷。司徒严绶。司空郑元。刺史陆长源。请撰三圣圆融观一卷。节度使薛华。观察使孟简。中书钱徽。拾遗白居易。给事杜羔等。请制七处九会。华藏界图。心镜说文十卷。又与僧录灵䆳大师。十八首座。十寺三学上流。制华严圆觉四分中观等经律论关脉三十余部。又述大经了义备要三卷。七圣降诞节对御讲经谈论文。兼一家诗笺表章。总八十余卷(三十五)。弟子为人师者。三十有八。海岸。寂光为首。禀受学徒一千。唯东京僧睿。圭山宗密。独得其奥。余皆虚心而来。实腹而去(三十六)。开成三年。三月六日。召上足三教首座宝印大师海岸等。嘱曰。吾闻偶运无功。先圣悼叹。复质无行。古人耻之。无昭穆动静。无纶绪往复。勿穿凿异端。勿顺非辨伪。勿迷陷邪心。勿固牢斗诤。大明不能破长夜之昏。慈母不能保身后之子。当取信于佛。无取信于人。真界玄微。非言说所显。要以深心体解。朗然现前。对境无心。逢缘不动。则不孤我矣。言讫。趺坐而逝(三十七)。师生历九朝。为七帝师。俗寿一百二。僧腊八十三。言论清雅。动止作则。学瞻九流。才供二笔。尽形一食。不蓄余长(三十八)。文宗以祖圣崇仰。特辍朝三日。重臣缟素(三十九)。蜕经三七。颜光益润。端身凛岳(四十)。其月二十七日。承旨奉全身塔于终南山(四十一)。初期有梵僧到阙。表称于葱岭见二使者。凌空而过。以咒止而问之。答曰。余乃北印度文殊堂神也。东震取华严菩萨大牙。归国供养。有旨启塔验之。果失一牙。唯三十九存焉。璨然如霜。面貌如生(四十二)。遂阇维。得舍利数千粒。明光莹润(四十三)。舌如红莲。火不能变(四十四)。上来谥。仍号清凉国师(亦依号谥也。四十五)。赐塔额曰妙觉(四十六)。诏相国裴休撰碑记(四十七)。来写国师真仪。奉安大兴唐寺。文宗御制像赞八章(四十八)。余如别传。

　　五祖圭峰大师

　　五祖讳宗密号圭峰。师居是山。因得斯称。德宗建中元年生也。果州西充县人。俗姓何氏。家世业儒。一师髫龀时。精通儒学。洎弱冠。听习经论。止荤茹。亲禅德(二)。宪宗元和二年。将赴贡举。偶值遂州大云寺道圆禅师法席。问法契心。如针芥相投。遂求披剃。时年二十七也(三)。为沙弥时。一日随众僧斋于府吏任灌家师。居末座。以次授经。得圆觉十二章。读一二章。豁然大悟。身心喜跃。归白于圆。圆曰。此经诸佛授汝耳。汝当大弘圆顿之教。汝行矣。无滞一隅(四)。遂当年受具戒。奉命辞去。谒荆南忠。禅师。忠曰。传教人也。复参洛阳照。禅师。昭曰。菩萨中人也(五)。元和五年。抵襄汉。遇恢觉寺灵峰阇黎。病中授与清凉国师所撰华严大疏二十卷。大钞四十卷。览之。欣然曰。吾禅遇南宗。教逢圆觉。一言之下。心地开通。一轴之中。义天朗耀。今复得此大法。吾其幸哉。即为众讲一遍(六)。元和六年。往东都礼祖塔。驻锡永穆寺。四众再请。讲第二遍。听徒中有泰恭者。不胜庆遇。断臂酬恩(七)。师因未见清凉。遂修书一缄。并述领解新疏钞中关节血脉一篇。遥叙门人之礼。差徒玄圭。智辉。驰奉疏主。疏主即批答云。不面不传。得旨系表。意犹吾心。未之有也。非凭圣力。必藉宿因。轮王真子。可以为喻。倘得一面。印所悬解。复何加焉(八)。讲毕。诣上都。礼觐清凉国师。印曰。毗卢华藏。能从我游者。舍汝其谁欤。初二年间。昼夜随侍。次后虽于诸寺讲论。有疑则往来咨决不绝(九)数年请益后。至元和十一年春。在终南山智炬寺。出圆觉科文。纂要二卷(十)。誓不下山。遍阅藏经三年(十一)。愿毕。十四年于兴福寺。出金刚纂要疏一卷。钞一卷(十二)。十五年春。于上都兴福保寿二寺。集唯识疏二卷(十三)。长庆元年。退居鄠县草堂寺(十四)。二年春。重治圆觉经解。又于南山丰德寺。制华严纶贯五卷(十五)。三年夏。于丰德寺。纂四分律疏三卷(十六)。至冬初。圆觉著述功就。大疏三卷。大钞十三卷(十七)。随后又注略疏两卷。小钞六卷。道场修证仪十八卷(十八)。太和二年庆成节。文宗诏入内殿。问诸法要。赐紫袍。来号大德(十九)。朝臣士庶。咸皆归仰。唯相国裴休。深入堂奥而为外护(二十)。山南温造尚书问。悟理息妄之人。不复结业。一期寿终之后。灵性何依。师曰。一切众生。莫不具有觉性。灵明空寂。与佛无殊。但以无始劫来。未曾了悟。妄执身为我相。故生爱恶等情。随情造业。随业受报。生老病死。长劫轮回。然身中觉性。未曾生死。如梦被驱役。而身本安闲。如池水作冰。而湿性不易。若能悟此性。即是法身。本自无生。何有依托。真理虽然顿达。妄情难以卒除。须常觉察。损之又损。但可以空寂为自体。勿认色身。以灵知为自心。勿认妄念。妄念若起。都不随之。即临命终时。业自不能系。虽有中阴。所向自由。天上人间。随意寄托。若爱恶之念已泯。即不受分段之身。若微细流注寂灭。则圆觉大智朗然。随机现化。名之为佛。偈曰。作有义事。是惺悟心。作无义事。是狂乱心。狂乱随情念。临终被业牵。惺悟不由情。临终能转业(二十一)。前后着涅槃。起信。兰盆。行愿。法界观等经论疏钞。并集诸宗禅言为禅源诠。及酬答书偈议论等。总九十余卷(二十二)。武宗会昌元年。正月六日。于兴福院诫门人。令舁尸施鸟兽。其骨焚而散之。言讫坐灭(二十三)。其月二十二日。道俗奉全身于圭峰茶毗。得舍利数十粒。皆白润。及火后。门人泣而求之。并得于煨烬内。乃藏之石室(二十四)。阅世六十二。僧腊三十四。门弟子僧尼四众得度脱者。凡数千人。相国裴休撰碑文。略曰。一心者。万法之总也。分而为定慧。开而为六度。散而为万行。万行未曾非一心。一心未尝违万行。故禅师之为道也。以知见为法门。以寂静为正味。慈忍为甲胄。慧断为剑矛。镇抚邪杂。解释缧笼。穷子不归。贫女不富。吾师耻之。三乘不兴。四分不振。吾师耻之。忠孝不并化。荷担不胜任。吾师耻之。故皇皇于济拔。汲汲于开诱。不以一行自高。不以一德自耸。人有皈依者。不俟请而往也。有求益者。不俟愤则启矣。虽童幼。不简于应接。虽傲狠。不怠于扣励。真如来付嘱之菩萨。众生不请之良友。其四依之一乎。其十地之人乎(二十五)。至宣宗追谥定慧禅师。塔曰青莲(二十六)。详载他集。

　　法界宗五祖略记(终)

　　No. 767-5 论主马鸣菩萨略录

　　菩萨中天竺土。波罗奈国人也。父名卢伽。母名瞿那。当佛入灭六百年后示生(一)。初降生时。感动诸马悲鸣不已。故号马鸣。亦名功胜。以有作无作诸功德中。最为殊胜故(二)。未出家前。闻富那奢尊者。道证深邃。识见高远。往谓之曰。沙门。世间言论。我能毁坏。如雹摧草。屈则斩舌。尊者徐应之曰。诸佛法中。不出二谛。就世俗谛。假名为我。第一义谛。皆悉空寂。如是推求。我何可得。汝当思惟。定为谁胜。马鸣心念。世俗谛假。第一义空。如斯二谛。既无所得。如何可坏。我堕负矣。遂稽首谢屈(三)。尊者度令出家。语大众曰。此大士者。昔为毗舍离国王。有一类人。如马裸露。王运神力。分身为蚕。民乃得衣。王后复生中印度境。人马皆悉爱恋悲鸣。因号马鸣。摩诃摩耶经中。如来记云。吾灭度后六百年已。诸外道等。邪见竞兴。毁灭佛法。有一比丘。名曰马鸣。善说法要。度人无量。降伏一切邪见外道。今正是其时也(四)。及剃度后。尊者复以神力化悟。先置经于暗室。寻令取之。白言。室暗不见。告曰。但能向往。何患无见。即以神光。彻照巨细。疑曰。此幻也。尽其术以除之。明相倍盛。始知尊者指光晃耀。心便谛信(五)。尊者将入涅槃。以法付嘱。告以偈言。譬如暗室。然大明炬。所有诸物。照悉无异。如来法炬。炽亦如是。流布人间。灭诸暗痴。诸贤圣人。守护委托。次至于我。用汝付嘱。汝当至心。受持不绝。令未来世。永得饶益(六)。大士受付嘱已。由是建大法幢。摧伏异道。遂造甘蔗论六百卷。释楞伽经(七)。又造一心遍满论。融俗归真论。真如三昧论等百有余部。皆启深经妙旨。悉斥邪见颠眸(八)。后因文多义邈。浅识难窥。复依华严密严胜鬘光明大集楞伽璎珞般若法华涅槃等百本大乘经。造大乘起信论。令其义丰文约。解行双备。上中下根。并入法界(九)。四众见闻者。起信受度。不可胜数。华氏国俗尚伎乐。遂作乐名𡃤吒唎罗。用化人民。于乐音中。调韵哀婉。宣说诸法无常苦空。感动贵贱等人。皆悉发心出家。后有五百王子。一闻开悟。厌欲离俗。王恐国内虚旷。世业废毁。严禁伎人。不得更作(十)。又善能抚琴以宣法音。诸马闻之。咸悉悲鸣。名闻诸国。靡不仰慕(十一)。月支国王。弗能致奉。集四种兵。围华氏城。索金钱九亿。并马鸣大士当相赦。王即备仪以行。遂解兵围和好(十二)。月支王还国。将欲试验以行正法。取马七匹。绝其水草。经至七日。集内外沙门异学。王躬礼请升座说法。令系七马于会众前。饲以草谷。马皆谛听法要而不食。唯悲鸣垂泪而已。于是王臣拜伏。魔外倾心(十三)。后复还华氏国。转大法轮。忽有老人。坐前仆地。大士告曰。此非庸流。当有异相。言讫不见。俄而从地踊出一金色人。旋复化为女子。右手指之。而说偈曰。稽首长老尊。当受如来记。今于此地上。宣通第一义。说已。瞥然不见。大士曰。将有魔来。与我校力。少顷。风雨暴至。天地晦暝。大士曰。魔来。信矣。吾当除之。即指空中。现一大金色龙。奋发威神。震动山岳。大士俨然于座。魔事随灭。经七日。有一小虫。大若蟭螟。潜形座下。大士以手取之。示众曰。斯乃魔之所变。盗听吾法耳。放之令去。魔不能动。告曰。汝但归依三宝。即得神通。遂复本形。作礼忏悔。问曰。汝名谁耶。眷属多少。答曰。我名迦毗摩罗。眷属三千。问曰。尽汝神力。变化若何。答曰。我化巨海。极为小事。问曰。汝化性海得不。对曰。性海我未尝知。即为说曰。山河大地。皆依建立。三昧六通。由兹发现。摩罗闻已。遂发信心。与诸徒众。俱来求度。大士乃召五百罗汉。与授具戒(十四)。复告之曰。如来正法眼藏。今当付嘱于汝。偈言。隐显即本法。明暗元不二。今付悟了法。非取亦非离。嘱已。即入龙王奋迅三昧。挺身空中。如日轮相。然后示灭。四众以真体。藏之龙龛(十五)。摩诃衍论云。若克其本。大光明佛。若校其因。八地菩萨。西域造论兴宗。推为始祖矣。

　　No. 767-6 记主长水大师略录

　　法师讳子璇。杭之钱塘人也。俗姓郑。父名恢。别号东平。母张氏。一生于宋太祖乾德三年三月三也。质禀异人。智辨不类(二)。九岁礼普慧寺契宗为师。便诵楞严不辍(三)。十二进沙弥。十三度具戒(四)。太平兴国中。诣秀州灵光寺(即精严寺)。依洪敏法师听讲。至动静二相。了然不生有省。告敏曰。敲空击木。尚落筌罤。举目扬眉。已成拟议。去此二途。方契斯旨。敏拊而证之。遂传华严教观。隐𧷤玄奥。无不深究(五)。厥后登法席。开诱缁褐。无虑三十余会。感天雨华。即今嘉兴楞严寺中雨华堂也(六)。然欲探禅源。罔知攸往。闻滁州琅玡山慧觉禅师。道重当世。趋往参见。值上堂次。出问曰。清净本然。云何忽生山河大地。觉励声曰。清净本然。云何忽生山河大地。师当下豁悟愿侍巾瓶。琅玡曰。汝宗不振久矣。宜励志扶持。报佛恩德。勿以殊宗为介意也。乃如教拜辞(七)。后住长水。会下徒众千余。语曰。道非言象得。禅非拟议知。会意通玄。曾无别致。由是二宗皆仰慕之。称为秀州长水大师(八)。仁宗天圣年间。撰楞严义疏十卷。并科旨二篇。丞相王公。序以冠首。次又出金刚经刊定记。并起信论疏笔削记。并盛传于世(九)。又讲行愿钞。法界观。圆觉经。十六观等。亦无虑数十会(十)。大中祥符六年。翰林学士钱公易。奏赐紫衣。署号长水疏主楞严大师(十一)。宝元元年。夏四月。预先说法辞众。至望旦入灭。俗寿七十五也。逾月。痊塔于城南真如院(十二)。时有晋水法师源公。学华严宗于五台。南还。听楞严圆觉起信唯识等经论于长水。独得璇师之奥。长水遂以法。传于晋水焉(十三)。元祐元年。高丽国王子祐世僧统义天。航海来朝。请益于慧因源公之室。而为长水法孙。过真如。礼灵塔。请主客员外郎杨公杰题其额。并请朝散大夫紫金鱼袋章衡撰塔亭记(十四)。高宗建炎中。金人发其塔。见师颜如生。端坐缸中。爪发旋身。众皆惊悸罗拜。掩之而去(十五)。余如僧史等述。

　　No. 767-7 起信论法相

　　因缘分(一)

　　八因缘　一令离苦得乐　二释根本之义　三令根熟不退　四令根少修信　五示方便消障　六习止观治过　七示念佛往生　八示利益劝修(初一总相后七别相)。

　　立义分(二)

　　衍乘二相　一法。一心也。

　　　开二门　一心真如门　二心生灭门。

　　二义。三大也。

　　　三种大　一体大　二相大　三用大。

　　解释分(三)

　　解释三　一显示正义　二对治邪执　三分别道相。

　　△显示正义(二)　一心法(一法界心也亦名众生心)。

　　二义门　一心真如门　二心生灭门。

　　△真如门开五种真如　一离言中法界真如(相总门也图教诠)　二离言中绝相真如(离言说名字心缘相也。顿教诠)　三依言中如实不空真如(净法满足也。终教诠)　四依言如实空中法空真如(法我染法不相应也。始教诠)　五依言如实空中我空真如(人我染法不相应也。小教诠。此二在下对治中显)。

　　△生灭门开二义　一心。一识(如来藏心也亦名黎耶识)。

　　二义　一觉义　二不觉义。

　　△觉义有三　一本觉　二始觉　三究竟觉。

　　始觉三位　一名字　二相似　三随分。

　　四觉　一本觉　二不觉　三始觉　四究竟觉。

　　二觉　一差别(四觉各别)　二平等(等同一觉)。

　　四相　一灭相(十信名觉)　二异相(三贤似觉)　三住相(十地分觉)　四生相(等觉至佛地究竟觉)。

　　本觉有二　一随染本觉　二性净本觉。

　　随染本觉二相　一智净相　二妙业相。

　　性净本觉有四大义　一如实空镜　二因熏习镜　三法出离镜　四缘熏习镜。

　　△不觉义开十　初根本不觉(妄念也)　二业相　三见相　四境相(无明不觉生三细也)　五智相　六续相　七执取　八计名　九起业　十苦相(境界为缘长六粗也)。

　　并名枝末不觉。

　　觉与不觉二相　一同相(同一真如性相)　二异相(无漏无明业幻差别)。

　　△生灭因缘成二　一黎耶因　二无明缘。

　　众生依转三　一心(梨耶)　二意(五意)　三识(意识)。

　　意有五名　一业识　二转识　二现识　四智识　五相续识。

　　二识依起　一业识依无明熏起　二事识依见爱增长。

　　六染心　一执相应染(三贤信相应地离也)　二不断相应染(初净心地离也)　三分别智相应染(七无相地离也)　四现色不相应染(八色自在地离也)　五能见心不相应染(九心自在地离也)　六根本业不相应染(十地终心佛地离也)。

　　二碍亦名二障　染心。名烦恼碍(障真如根本智)　无明。名智碍(障世俗自然业智)。

　　△生灭相二种　一粗(前三染与心相应)　二细(后三染与心不相应)。

　　粗细四句　一粗中粗(初染凡夫境)　二粗中细(二三染)　三细中粗(四五染。此二菩萨境)　四细中细(六染。佛境)。

　　六染依因缘二法　一因。不觉也(后三染)　二缘。妄境也(前三染)。

　　△四法相熏起染净法　一真如净法　二无明染因　三业识妄心　四六尘妄境。

　　熏起染法有三义　一境界熏妄心又二　一增长念熏(智续)　二增长取熏(执计)。

　　二妄心熏无明又二　一业识熏(受三乘苦)　二事识熏(受六凡苦)。

　　三无明熏真如又二　一根本无明熏(能成业识)　二所见见爱熏(能成事识)。

　　熏起净法有二义　一妄心熏真如又二　一事识熏(凡小厌欣)　二意熏习(大乘厌欣)。

　　二真如熏无明又二　一自体相熏　二用熏习。

　　体相熏令二益　一厌(厌生死苦)　二欣(欣涅槃乐)。

　　欣厌须二法　一内因(真如体相内熏。正因也。木中火性)　二外缘(佛菩萨等外熏。缘因也。人加钻燧)。

　　用熏二缘　一差别缘　二平等缘。

　　差别又二　一近(速得度故)　二远(久远得度)。

　　近远缘具二法　一增长行　二受道果。

　　体用熏二分别　一未相应　二已相应。

　　佛身有二　一应身(凡小依事识见)　二报身(菩萨依业识见)。

　　又二身　一法身(智性即色)　二智身(色性即智)。

　　△对治邪执我见有二　一人我见(依凡夫起)　二法我见(依二乘起)。

　　△分别道相发心有三　一信成就发心　二解行发心　三证发心。

　　信成就发心又三　一直心(正念真如)　二深心(集诸善行)　三悲心(㧞众生苦)。

　　方便有四　一行根本(不住生死之智不住涅槃之悲)　二能止(能止恶法)　三发起善根(礼供三宝)　四大愿平等(发愿度尽众生)。

　　菩萨示方便二　一为怯弱众生速成正觉　二为懈慢众生祗劫成道。

　　菩萨三平等　一种性根等　二发心等　三所证等。

　　发心相有三　一真心。无分别　二方便心。利众生　三业识心。微细起灭。

　　修行信心分(四)

　　一信根本(念真如法)　二信佛(求一切智)　三信法(修诸波罗蜜)　四信僧(行二利行)。

　　修五门行　一施　二戒　三忍　四进　五止观。

　　忏悔四障　一恶业(过去障也)　二魔鬼　三世务　四病苦(现在三障)。

　　修真如三昧得十利益　一诸佛护念　二不怖魔鬼　三外道不惑　四远离罪谤　五灭恶觉疑　六佛境增信　七生死不怯　八柔和无恼　九减损烦恼　十得定不惊。

　　观行相有四　一法相观　二大悲观　三大愿观　四精进观。

　　观法相三　一观过如梦　二观现如电　三观未如云又四　一无常观　二苦观　三无我观　四不净观。

　　止观对治二门　一止。治凡夫住着世间　二观。治二乘不起大悲。

　　劝修利益分(五)

　　修成三益　初闻时益　二思时益　三修时益。

　　毁谤三报　初经劫受苦　二自害害他　三断三宝种。

　　起信论法相(终)

　　No. 767-8 起信论释教义中诠真妄生灭法相之图

　　览斯图者。须熟读论文。深研义理。意旨自得矣。且就生灭一门而观。若背觉合尘。则翻净而为染。若断惑证真。则转凡而成圣。又兼真如二门而观。若依真起妄。则法性随缘。即真如门成生灭门。若会缘入实。则无明体空。即生灭门成真如门。复加圆融统观。染净妄真。总不离法界藏心矣。如此流变三叠顺逆观之。或迷或悟。或佛或生。顾在当人用心何如耳。岂有一定法哉。发趣道相者。宜慎思之。

　　慈云灌顶行者续法题

　　<PIC>X45054401.gif</PIC>

　　<PIC>X45054501.gif</PIC>
