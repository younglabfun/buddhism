卍新纂续藏经第 55 册 No. 0916 天台智者大师传论


　　No. 916

　　天台智者大师传论

　　安定梁　肃　述

　　论曰修释氏之训者务三而已曰戒定慧斯道也始于发心成于妙觉经纬于三乘导达于万行而能事备焉昔法王出世由一道清净用一音演说机感不同所闻盖异故五时五味半满权实遍圆小大之义播于诸部粲然殊流要其所归无越一实故经曰虽说种种道其实为佛乘又曰开方便门示真实相喻之以众流入海标之以不二法门自他两得同诣秘密此教之所由作也暨鹤林灭而法网散神足隐而宗涂异各权所据予盾更作其中或三昧示生四依出现应机不等持论亦别故摄论地持成实唯识之类分路并作非有非空之谈莫能一贯既而去圣滋远其风益扇说法者桎梏于文字莫知自解习禅者虚无其性相不可牵复是此者非彼未证者谓证慧解之道流以忘返身口之事荡而无章于是法门之大统或几乎息矣既而教不终否至人利见慧文慧思或跃相继法雷之震未普故木铎重授于天台大师大师像身子善现之超悟备帝尧大舜之休相(一作德相一作异表)赞龙树之遗论从南岳之妙解然后用三种止观成一事因缘括万法于一心开十乘于八教戒定慧之说空假中之观坥然明白可举而行于是教无遗法法无弃人人无废心心无择行行有所证证有其宗大师教门所以为盛故其在世也光昭天下为帝王师范其去世也往来上界为慈氏辅佐卷舒于普门示现降德为如来所使阶位境智盖无得而称焉於戏应迹虽往微言不坠习之者犹足以抗折百家昭示三藏又况闻而能思思而能修修而能进进而不已者欤斯人也虽曰未证吾必谓之近矣今之人正信者鲜启禅关者或以无佛无法何罪何善之化化之中人以下驰骋贪爱之徒出入衣冠之类以为斯言至矣且不逆耳私欲不废故从其门者若飞峨之赴明烛破块之落空谷殊不知坐致焦烂而莫能自出虽欲益之而实损之与夫众魔外道为害一揆由是观之此宗之大训此教之旁济其于天下为不侔矣自智者传法五世至今湛然大师中兴其道为予言之如此故录之以系于篇。

　　No. 916-A

　　梁肃字敬之安定人(柳文注一字宽中隋刑部尚书毗五世孙世居陛浑)早从释氏学传天台宗教于荆溪执弟子法甚恭志在一乘最为精博故孤山祖承云朝廷中得其道者唯梁学士一人而已公尝删定天台止观为六卷行于世(佛祖统纪曰以止观文义弘博览者费日乃删定为六卷)又述止观统例其文雄深雅健宛有易翼中庸步骤(佛祖统纪曰又述统例以系于后谓止观是救世明道之书又为大师传论备叙传教之大统世谓论其文则雄深雅健语其理则明白河达)韩昌黎虽独步元和然以五原及诸文较之似不及也唐史谓大历贞元间文士多尚古学唯公最称渊奥愈从其徒游锐意钻仰欲自振于一代观此亦可知韩笔所自来矣柳子厚记先友亦称其最能为文公又述天台荆溪碑铭崔恭序之曰知法要识权实作天台山禅林寺碑达教源用境智作荆溪大师碑至今山家金石之文唯此二碑为冠公有文集二十卷惜其板本磨灭无与再刊者铠庵曾于北峰睹写本无为子杨杰亲题其后赞仰无已贞元九年十一月卒于长安享年四十三崔公云朝廷尚德故以公为太子侍读国尚实录故以公为史馆修撰发号令敷王猷故以公为翰林学士三职齐着则公之处朝廷不为不达矣年过四十士林归崇比夫颜子黄叔度不为不寿矣彼碌碌者老于郎署白首人世又何补哉(释门正统)。

　　按河东崔恭序梁氏集称凡释氏之制作粹美深远天下无以抗歒嵩明教品论谓陈子昂之文不若李华华之文不若梁肃肃之文君子或有所取也夫叙梁氏事迹莫详乎释门正统余因校删定止观乃揭之于其后且又系以一二评人若读之则知肃之为学为文矣吾复何述焉。

　　宽文元年五月十三日草山元政书
