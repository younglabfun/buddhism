卍新纂续藏经第 55 册 No. 0907 禅门章


　　No. 907

　　禅门章

　　隋天台　智者大师　说

　　祖习观行。凡有三通明禅。一则次第。二非次第。三赴缘不定或次不次。若次者。初从安般数息．欲界未到．四禅．四无量．四空．六妙门．十六特胜。通明九想．十想．八念．八背舍。胜处一切处变化。六通．九定．奋迅．超越等行行诸禅。次从五停心．四谛．十六行。生诸品道无漏根十智等行慧诸禅。乃至于佛三十四心树下跏趺断惑成圣。齐方便教中为钝根弟子。渐次明禅从浅至深。一一分别不相混滥。不可以念处之名安无学之后。不得将四空在数息之前。便乖经论不成次第。故次依案纶绪而辨名相。故言次第禅也。非次第者。即是利根顿悟大乘之人。如华严可集八禅之众。明九种大禅自性。一切门善人。一切行除恼。他世乐清净等禅。直观诸法实相。离名绝相。亡去心法。四句捡洗。体达虚妄。始自菩萨藏闻思前行。终于大菩提果。虽有九禅之差。悉是约理研心。无复事中阶梯。如前之次。故名非次也。已现止观(云云)无方赴机明禅者。即是非次第非不次第也。自有一种机缘亦非方便渐次之根。亦非顿悟之性。不可定作次第之说。亦不可定作非次第说。则应以无方不定赴此机缘。此缘不定不可一准。故言非次第非不次第也。此三直与常途所明顿渐．偏方．不定。名字乃同。而对当无方之意与常异也。若以此三意对诸教者。三藏教毗昙．成实所说者。即是次第意也。华严．地论所明集八禅众。明该六十亿菩萨。得住无垢地。所辨四十二贤圣所修禅定之相。此即非次第意也。若如诸大乘经中有无方不定者。即如三论正意也。欲学问人。多以智慧推捡作三教名说。今约心入道作三禅。名说两意载在余文。今正明次第禅门浅深之相。故言次第法门也。故大品云。次第行学道。即此义也。问。应说波若。何故说此次第禅门耶。答。为显波若故。如波若明真空。为显波若故。亦明其余次第诸法空。何故尔。今若不遍浅深次第之门。后修般若。般若空未发。其余空预前证。谬谓为是。今明次第分别异相为显般若也。又所以尔者。为既辨诸法故。若修无漏时。有漏不求而自发。预不先知。谓言非法。谓乖波若。则生弃想。若一向取。复混魔事。若丕取。复乖波若。故须分别。又赴物机缘故。若有大机。但闻波若即会深理。若无大机必凭屋入理。故说次第也。又众生喜乐不同故。以欲拘牵后令入佛道。复次说次第者。为知波若生处故。若修般若时。会须一法门为方便。为生般若处。随得一法调心则堪修习般若。般若得生也。所以明次第者。若直修空于五度。成外道空。食盐太过。若但五度。五度无用。成凡夫法。今正道修空明般若。以五度调心。方入般若。又说此次第者。严饰般若故。复次说次第者。为益般若故。如薪多火猛。般若无名法。破诸法故名般若。若不识诸法。则无所破。成般若少。若意识广破。如火益薪也。又说次第者。为明助道故。如得初禅。已离五盖。乃至非想。离粗惑。断得般若。断十细烦恼则易。如罗汉先除三界惑。后得般若断习入大乘。又直般若断惑干燥故。得助道资成为易。又说次第者。为学无所畏故。直学波若是自行。化他则阙。学次第则随问能答。众生信伏。后示真道。又说次第者。菩萨欲度众生。众生机病无量。须遍学诸法。知病识药故。又说次第者。为通诸经论故。若有事相不通。理亦成壅。复次所以明次第门者。为明中道故。若直明空。非是正观中道。中道者。智者见空及与不空。尚不住空岂住不空。不住二边双照二边。方是正道。又说次第者。还反质问者。为当离次第说非次第。为即次第说耶。若离次而说非次。亦应离色别说于空。若色即是空空不离色。今即次第是非次第。非是离次第而条然有非次第。说非次第不可得故。故经云。修色无常已不可得故。乃至识亦如是。修次第不可得。即是非次第也。

　　释十科意者。初五是解心希向。欲求定意。未是修行之法。后五是自解而起行。内外方便方正是进。行若无解不得立行。解是行本。故请观音云。大智本行。又云。非智不禅。智即是解。禅即是行。若是事中散心布施等行。力用微少。若制心禅寂。发得六通。能雨大千世界珍宝。遍十方界。已施众生。当知修禅是大道行也。生起十意次第如文中(云云)。第五得心法者。若是学义者名为境智。今禅门注名名为心法。第六方便一重者。方便名善巧。于内外方便将进得所。巧用四悉檀调心。然后能发诸禅定。故言方便。向下自广明之。十重明义止齐第六。第七明修证。修名习行。证名发得。此一科大有所开。具若修证方法。始论阿鼻地狱。上至四念处。又从四念处对阿罗汉行行慧行等。又从菩萨藏闻思前行自性禅。及诸地修证等。种种不同。修相各各异。证相各各异。一一精细。使因果分明始终可见。义广今不复论。问。阿鼻是恶趣。云何辨修。答。通称为修。真伪多种。行者为破三宝故而悟禅。此则是修阿鼻禅。问。禅是弃恶。其既恶心。那忽得禅。旧解云。此人遮重根利。虽发心时恶。若摄心入禅。根利故故能发禅。今解不尔。禅有多种。九十六种道随与相应即得邪禅鬼定。此案是邪见之通。得与其修相应(云云)。如调达修禅。即是阿鼻禅也。历根本．特胜．通明．行行．慧行等。修相各各不同。邪正亦异。乃至菩萨藏诸地。修证各有相㒵。具有释当有十卷文(云云)。第八显示果报者。果报与修证若为异。修是修习名因。证是克获名果。此果是习果得报之时。名为报果。从阿鼻去乃至于佛。皆须一一显示果报。若是二乘。明但有习果无有报果。灰身灭智无受生处故。若大乘所明。此人受法性身亦有报果。若是明菩萨者。三贤十圣住果报。何容不得辨果报。佛亦得言报。涅槃云。愿得无上报。又云。因灭是色获得常色。亦得明报也。辨此亦有数卷。第九从禅起教。此有亦行因得果。自行具足复须化他。昔久住生死遍学诸禅。若次若非次皆悉究了。知病识药。随其所宜而为设教。若设人天教。多从通明禅中起。何以故。此禅深观五藏。即能了达五行。上当五星。下当五岳。阴阳八卦五常天文地理医方笇计军兵技术历数礼乐。皆依五行八卦。如此诸事悉在通明禅中而得明了。故知起人天乘从此禅出也。若修禅时尸罗不清净。三昧不现前。要须持戒乃得诸禅。发禅之时又发得定共戒。约此而起戒藏。又四禅即是定。约此起定藏。修禅时观四念处。修生法二空。观慧成就方能见理。发得无漏。故约此起慧藏。观空有二种。一拆空。二体空。约折空起三藏教之慧藏。约体空起通教之慧藏。禅中者观诸法虽空。一心具万行。假名分别。约此起于名相。即别教也。若禅中能观中道性空真理。即约此起圆顿之教。又法性即是佛性。约此而起涅槃之教。大经涅槃者。名深禅定窟也。禅观于法性。法性能运出二种生死。若观实相理。即是性净我。若观智圆明。即圆净我。若观方便。权巧即方便权巧。即方便乘。约此起教。即法华会三归一无上之大乘也。又修禅时观法性空故。即是一切智。观假名道故。即道种智。观空假不二。即中道一切种智。约此起教。即是般若也。又禅中观法。或可依次第观。或时依不次第观。若化他时。约此赴缘无方纵任。即是方等维摩之属。何以故。净名弹斥俗道无方转变。不唯一种故。又方等中。或大小相并并对而说。更相形斥。即是此意也。故知诸教皆约禅而起。故云诸佛转法转轮入涅槃皆在四禅中。约禅起教。何教不摄。如是等约作遍起诸教相。此自可知。凡有两卷明此义(云云)。第十结会旨归者。上九意明禅。自凡至圣。论次甚多。束其旨趣但是一心。故释论云。一切诸法中。但有名与色。若欲如实观。但当观名色也。色从心生。但观心性名为上定。故知研心。心收万法。如得珠玉。众宝皆获。如牵衣一角。诸处皆动。故条流万绪归海而会。禅相不一。笃论但心。观此心性即实相理。是故归宗结要唯在于此也。如是十科。前五重分别。众缘家所尚。明显同异故。第六七二科是降心家急要。即自行用。不受学者。不可为说也。此如戒心不可妄授。下去修证非初学所得。说之无妨。如律家五名小戒得听(云云)。

　　释第一大段。明大意中简非者。凡有十种。备如止观中说。今略明一两如者。如为求安乐故修禅。此属六欲天心。作意防持。离恶修善。希于安乐。名属人道心。是故受报假缘方得。若任运心成。不须防护。何以故。得禅味故。任运怡悦。或三五日入禅不起。设起出观。任运有乐。若发心求此名为天心。后受天报自然而至。不劳运役。故此心名为天心也。取譬如干牛皮。虽强卷舒不随处分。喻如作意。如牛脑皮。牵触软善。喻如入禅。虽复出定犹有滋味。所修戒施不同散心(云云)。又直求势力是魔心。如魔著于果报。见人出境即来遮坏。如今时人既有大力受果报故。有人违之即能损他也。又乐诸见者是外道心。欲因禅发慧毁他显己。如经中说梨耆弥因缘(云云)。所以禅静能发邪正二慧。本时邪获取理。今以静心莹之。邪慧即发。便成邪见。本时心正。用定调之。便发正慧。正慧不须简。邪心修禅是故须简也。又若人俗有求乐欣势乐见三心者。逐其强弱以判其因。若虽求乐。乐势力强属魔心。若但乐乐带少净心是梵民心。若乐乐又慈人及物即梵王心。若乐诸见即属外道。此三心相添随强判因(云云)。

　　又直就外道心自判三种。一直修邪。二带事兼人。三具上二。傍通名字发邪慧时。成三种外道。一一切智。二得神通。三韦陀总上二也。通名前三种天心亦是外道。乐势力是神通。乐诸见是一切智。带净心兼人是韦陀。通别邪僻用心皆是不正也。是故非乘中。翻邪归正。对破三外道悟因时。即是三种念处。获果即是三种解脱。破邪显正(云云)。但一往判十心为因。何必全尔。如堕地狱自有多种。不止一途。今举强者以为义端耳。乃至二乘入理亦多种法门。略举数修以示其语。行其诸故决堕其中也。若次第简非者。初止简三途之非。不简人天。若进明二乘者。但非九心。若大乘即非二边。十种俱非也。若作不次第简非者。更于菩萨心中复分别。具在止观。今约次第故。则十修简非也。问。发此心即成业。为当证禅遂其所求方成业耶。答。小乘动七支成业。发心未是业。大乘明一念起恶。殃坠无间。不得遂与不遂。发即是业也。问。此应有轻重。答。若止发心是不定业。若事成是定业。问。若修禅要坏欲界。或发初禅。禅定成方生上界。若起恶念念破三宝。其事未成那得堕地狱。答。为恶若崩。故起恶即成业。为善若作。发禅方生。又地狱是同界。发心即堕。色界是异界。须发禅乃生。今简十种伪心。不同成业不成业。此心即名为非。若不识者。相续不断即结业成牵生。故须弃舍。问。十非与法界而同异。答。十界则凡圣俱开。十心则开凡合圣。为明缚脱二边之非也。

　　第二显是者是名为正明修禅大意。即是发菩提心。心有四种。一缘于正因缘生灭法发心。二者缘真空理发心。三缘俗谛假名发心。四缘中道法界发心。若是前来诸非。多是缘无因缘．邪因缘．自善因缘．自度因缘。非正因缘。无大慈悲。不能为物故。非菩提心。菩萨见众生起十种邪无等因缘。为此而起大悲。良由众生不识正因缘故而起九种邪恶。邪恶即是集。集招苦果。菩萨为欲㧞此众生苦习故。而起大悲。兴两誓愿。众生无边誓愿度是㧞苦故起。烦恼无量誓愿断是㧞集故发。又以众生苦集故则无道灭出世因果。欲与其道灭故而起大慈。兴两誓愿。法门无量誓愿知是与道。无上佛道誓愿成是与灭。是为缘正因缘兴起誓愿发菩提心。发心既正则行愿不偏是名缘正因缘发心修禅也。

　　次缘真净空理发心者。只是缘向来正因缘观此即空。众生颠倒谓言不空。以不知空故而起十种邪僻之有。有即是集。集故招苦。为此而起大悲兴两誓愿也。此之苦集即体是空。故大品云。即色是空。空即是色。色空空色无二无别。是名为中道。中论云。能说是因缘。善灭诸戏论。灭有二种。一善灭。二不善灭。不善灭即是析法观空。灭色故空。善灭即是体达即色是空。非色灭空。是为善灭也。欲与众生如此道灭而起大慈兴两誓愿。既识正因缘即空故。发心行愿皆缘于真。是为缘真净发菩提心也。

　　次缘俗谛发心者。假名差别有无量相。而众生不识妄生分别起邪起恶。二乘但空心所不到以空为证。菩萨于此而起大悲兴于誓愿(云云)。

　　又缘中道发菩提心者。此心亦名中道实理心．第一义空．庵摩罗识．佛性．如如．实际．实相．无住．无生等种种异名。如天帝释多诸名字。而皆离缚脱世出世有漏无漏有为无为等种种二边。故非生死非涅槃有为无为等。遮此二边名为中。即虚亡寂绝无所依猗。待边明中中不可得。绝名为中。能如是者。通取无上正真之理。目之为道。此理非因非果。非初非后。非发非不发。非道非不道。净若虚空而赴物逗缘。说于因果道心等。所以者何。众生心性明智如日。故曰覆之闇如漆。以初发心却除二边之僻。显出中道之理名之为因。究竟此理名之为果。通达此理名之为道。故上普贤观云。大乘因者诸法实相。大乘果者亦诸法实相。然此正观之心。不可破坏不动不退。名为实相。大论云。不动不退是心名萨埵。若不得此心入诸禅中。皆不名波罗蜜。若以此心入次第诸禅。皆名波罗蜜。入二乘凡夫等法。皆名摩诃衍。故大品云。次第心中云众生。波若云何应修应行。佛言。心心诸数不行故名行波若。名生名修。此即是无生无行无修之修行也。此心若发。任运与无缘慈悲俱生。为众生说此依猗法。令免二边系缚之苦。名为无缘大悲。与众生实相不动之乐。名为大慈。故思益云。一切众生。无中计有。无我计我。凡三十二种。菩萨为此而起大悲。又大经云。一切诸法中。悉有安乐性。当知实相之理任运与慈悲俱生也。何但具此慈悲。亦具一切。故云诸法虽空。一心具万行。但众生得乐之时。非是如来将乐授彼。彼自有之。如贫女金为其耘掘。拔苦与乐其义亦然。又自得乐是自生。如来与是他生。四句破(云云)。无此四性而说自乐(云云)。又前三种发菩提心。今称三种四谛．三波罗蜜．三因三果．三种誓愿。而不名为弘。今中道之心缘无作四谛。该括四弘而起誓愿。得称弘誓愿也。问。何故非弘。以不称理故。悉是缘众生缘法而起慈悲耶。答。如女人謟曲故。故不称为弘誓也。若中道之慈。此慈称理。不名为謟。如大爱道经。女人而无謟也。实相之慈。慈即如来。譬如慈石吸铁。离石无吸。离吸无石。即吸是石。如即慈。是如来。故名弘誓也。又如中论云。若计诸法定性。性名定实。实有不可改变。如是则无四净四行贤圣道果三宝出世因果。亦无世间罪福一切世法也。若计诸法定空。堕断灭中。亦无世间出世贤圣因果等法。但有虚妄颠倒流转以自毁伤。若能作中道正观。体达无性。深识苦集。能治之观即是道灭。是则三宝四谛八法寂然。皆无毁损。故云不坏假名而说诸法实相。是名缘中道发菩提心也。

　　料简法门无尽誓愿知者。门名能通。通即是道。无上佛道誓愿成。此云何异。答。法门横辨。佛道竖论。问。涅槃亦名道。实相亦名道。实相大道佛从来故。般若亦名道。此三云何。答。若三德而论。法身亦非。波若亦非。解脱亦非。并别一异皆非。三法具足名秘密藏。那可偏论。今若别论法身当体。从法身起行。行即波若。波若名为道。通至涅槃。今取竖所至处名涅槃。是无上道。度所得处即是般若。名为法门(云云)。问。中道实相非佛．天．人．修罗所作。云何言发。答。虽非诸作而隐名藏显。名身能作。如上体达。待隐不发称之为发。问。为因禅能发心。但希向论发心。答。俱有其义。若能希向名之为解。解为行本。因禅增进悉称为发。问。菩提心非常非断。为当别有一理为当尽此常断。而言非常非断名为中道。答。此约空有二门(云云)。问。何不取真为佛性耶。答。中道是究竟。真俗是境界佛性耳。又约理为言。一切诸法悉有安乐性。何简真中耶。答。约教见真者。未见佛性也。问。悉有安乐性。草木有耶。答。入理悟于平等法界者。无复人草之殊。未悟谓其事别。如梦种种。悟已则无之。问。迷实相起苦集。解实相生道灭。道灭异苦集。苦集非道灭。苦习非实相。道灭亦非耶。答。只迷实相为苦习。只解实相为道灭。譬寒结水而为冰。温融冰为水。道灭亦如是。更无别中道异于道灭。异于苦习也。出法性外无法故。故不离也。问。寒结水为冰。冰喻苦习。寒喻于违。今融冰为水。水喻道灭。温喻中道。何得道灭之外无中道耶。答。不然。寒是习。冰是苦。温是道。融是灭。岂得异温融而别有水。水喻既然。不得更求中道也。问。菩提心与愿有异耶。答。心是正体。从体起用名为愿。问。论云。菩提心名大愿。今四弘亦名愿。是则体用不别。答。此用从体起。不得相离。体愿用愿故通称愿耳。问。若愿能显体。六度亦显体。此今愿耶。答。愿显体者四弘是。行显体者六度是。显义乃同。行愿为异。

　　释第二正明修禅所为者。前菩提心是目。今修行是足。目足修故能入清凉池。从此去为三。初从欲满四愿去是行行。二从我今住何法门去是依禅为门。三从问曰何不遍行十度去是明禅摄一切法也。今初修行行发四愿。以四譬譬四愿。如文。

　　次明依禅为门者。还是欲满四愿。如须入禅能令愿满也。从六通四辨去是明满第一愿。六通从禅定生即是福德庄严。四辨即智慧庄严。先已神通伏高心。欲说法令悟道。故大经云。先以定动。后以慧㧞也。又发通有三种。通教通从背舍．胜处．愿．智．顶等禅发。别教通从自性等禅发。此二俱从禅发也。问。五六云何异。答。通教为语。断正使名漏尽通。亦得称六。但习气未尽故称五。若别教者。已取断无明。亦称六。未是究竟但称五。五六俱得称也。从欲断烦恼去是释第二愿。夫断惑必由智慧。智慧非禅不开。大经云。无定者平地颠坠。手书异文。口宣异语。身涉异迳。故知心数亦须言定数。何说智慧耶。又如小乘无漏因七。依定断见。依九地断思。又大乘一依自性禅生似解。故名菩萨藏闻思前行。因是得入一切禅。一切禅有三种。　现法住禅。即是发真见理。舍离味着及一切相。华严云。初地正使及习。一时俱尽无有余者。此是断通正集尽。又分断别惑。分生真智。如目喻(云云)。见理发真。名为现法乐禅也。二者出生种性三摩䟦提。即是增长中道之定。福德庄严也。三者利益众生禅。菩萨住是禅。以义饶益。皆与同事。令离众苦。但发一禅即具三义。乃至清净禅。菩萨住此禅。得大菩提果。皆在禅中。故知禅能满第二誓愿也。从欲知法门去是释第三誓愿。欲知法门者有两种正道助道行行。智慧虽是助道。且依禅发慧行。正道只是深观事观空。诸助道门能发智慧。亦是用禅。若数人只观行行。无相真空名正慧。虽复两殊。要修禅获。乃至小乘。佛树下观四谛三十四心。断结成道。转法轮。入涅槃。无漏火烧身。如皮囊盛砂利益物。无不悉在禅中。复次大乘为语。禅最大如王。世间正助。出世正助。最上正助。皆摄在禅中。故璎珞云。佛依清净禅。得大菩提果。又入王三昧说大品。入无量义说法华。又大涅槃。入深禅定窟。一切众生悉灭尽相。令不复灭。即大涅槃。何曾非禅。或时现入。或时不现入。而心常在定。不以二相现诸佛国无不定时。故知禅中具一切法门。通教俗谛法门为事。真谛法门为理。别教真俗皆事。中道为理。如是等事理三昧悉在禅中摄。故知修禅能知一切法门。即是为满第三誓愿也。从欲具佛道去释上第四誓愿者。佛道即是涅槃。料简横竖如前(云云)。涅槃有二。一分二具。小乘断欲界惑生梵天。亦名解脱。亦是分灭义。故言梵天无欲界惑。若子缚断名有余涅槃。亦名分得。若舍果缚。名为无余涅槃。即是小乘具足。如此之法岂非禅定之力方得圆备耶。若大乘分具者。二乘分具皆名有余涅槃。何以故。深惑未断故。若自性禅中住法乐禅。但见真者。名有余涅槃。若得三摩䟦提定慧具足。名无余涅槃。从此任运入萨婆若海。名无住涅槃。虽复无住。未是究竟。至清净时方是究竟。前三涅槃皆是有上。后一是无上。无上涅槃非禅不克。何况有上耶。当知修禅能满第四誓愿也。金刚三昧者。若小乘中明无碍道最后心方入金刚三昧。即证第九解脱道。若通教明八地明金刚三昧。若案华严明十发趣．十长养．十金刚。金刚即是十回向位。若圆教始从初心深行坚固犹若金刚。乃至后心亦称金刚。如月明晦。如仁王云。释迦牟尼入大寂定金刚三昧。当知大小次位无不入三昧而成佛道。禅满四愿。其意在此也。偈中云。智藏福田者。此是正助定慧之意。以此消第三誓愿也。清水洗尘。此证通教断惑。金刚铠。此证别教断惑。此偈证第二誓愿。虽未得涅槃去至摧结使山。证第四誓愿。得六通度人者。是证第一誓愿。嚣尘去是证四誓愿(云云)。

　　第三从问曰何不遍行十度去是明禅摄法尽。上文开般若出方便智二度。今以一切智名般若度。道种智名方便度。一切种智名智度。智度从中道第一义三昧出。方便度从俗谛三昧出。般若度从真谛三昧出。上益于下。故智波罗蜜总此三法也。沤和俱舍罗此翻为方便。泥滓(乌几反)此翻为愿。婆罗此翻为力。阇那此翻为智(云云)。释第二料释名章。前简凡夫着爱。外道着见。二乘无大悲方便。此通教简共不共。后度无极就别教简共不共(云云)。翻名以定对果。准例可作此翻。然释论料简云。四禅但名禅。不名波罗蜜。当知禅定是异名。不得以定翻禅。又诸师释翻为弃恶。此乃对果之名。定发故方能离恶。离恶是断义。支林是智义。此就果义以弃恶为翻耳。三种释波罗蜜者。通教菩萨观真入理。此就到彼岸为便。别教断尘沙。假中修行。此就事究竟翻为便。圆教事理双穷。空假洞晓。此则无极翻为便。如此三种即可对慧法佛三眼也。又若圆通为语者。此之种智至佛方穷。何以故。二乘虽空。不穷空源。又七地菩萨或时偏修空。佛即立喻起之云。诸法实性故。二乘亦皆得。汝云何欲住无边空门。汝由未入。不应住空。当知慧眼至佛方穷。故法华云。愿得如世尊。慧眼第一净。又云。大果既圆。边际智满。无量劫中例修凡夫事。照假分别至佛乃周。中道之慧居然可知。圆论三义。具在一心究竟妙觉也。问。五住何轻重。答。俱重俱轻。四住乖理起逆名之为重。无明理鄣不起拒逆名轻。又无明是根本佛智所断名重。四住支条方便智所却故轻。论师云。上上智断下下。下下智断上上。此取四住为重无明为轻(云云)。问。三事穷佛。菩萨何得名波罗蜜。答。因中受果名耳。问。涅槃是果。二乘得受涅槃名。何意不名波罗蜜。答。涅槃名灭。二乘但求出苦。见思苦灭与涅槃之名。不求作佛。不穷理本。故不受彼岸名。若通义三兽度河。二乘亦称到彼岸也。

　　问。初地已三观现前。七地云何沉空。答。菩萨初得圆时。三观现前空理甚深。或时偏熟此理。或可偏以此化人。譬如诵经。初则三契俱度。后偏理一契。七地研空亦应类此。从第三料简去有四问答。一明禅广大遍含故。二约四法料简依根本故。三者禅是一名得复有异三。复次。初问禅大含众法。二问约智定等。三约思惟修遍通诸法。思惟即是翻禅之名。故以禅当名。若智定等者。四禅有十八支。四一心支是定摄。十四支是慧摄。定慧具足能发无漏。故论人云。智是苦难行。定是乐易行。或乐难行或苦易行。若智中发无漏即是苦易行。不发即苦难行。乐中亦如是。数人云苦违通苦不违通。此之据智乐违通。乐不违通。此就于定。但无漏于定不发。如应于慧。四禅既具此定慧故名为等。余法不尔。不名为等也。问。四禅以何为境体等耶。答。初禅觉观为境。乃至非想以非有想非无想为境。问。若以觉观为境者。为用此觉观心观境。为用一心观境。若以一心观。则不名一心。若以觉观观境观。云何复观观。答。数人明心王心数同时起。此则有能观之心观觉观之境。若论人。明别有净细之心观于觉观之境(云云)。体者。论人五支皆是方便。一心支为体。数人以欲念等为方便。五支皆是体。释论用此论。成论人定内辨方便已四支粗故非体。数人就定外为方便。五支由是起。故俱是体。今释有通体别体。俱有一心是通体。以通约别。初禅以觉观为体。二禅内净为体。三禅乐为体。四禅不动为体。以其别体简于一心。此是觉观冢一心。此是不动家一心也。论家明其通。数人合慧。若如璎珞云。五支皆方便。第六哩然为体。此则以五支皆粗同属方便。取其静细为体。此还是通意耳。四空无支林。复云何。一则通以定心为体。二若将境来约为别体。如缘无边空处明一心。即以空境为体。璎珞云。四空有五支。所谓想．护．念．止观．一心。通皆如此。还是通义。无别异支如四禅中相也。又中间禅未到地。若约四禅。应通四中间四未到。舍利弗毗昙具出之(云云)。但中间未到相㒵相似故。俱束为一。未到为一中间。中间者前禅之两楹。故言中间。南岳师谓此为离定地。离初未二。故言离定地。亦云篾屑禅。但有一静而已。喜是退禅处。如人遣妇人未得新妇。失乐生忧。此退或但还初禅。或令失初禅。若能强观行深厌下。乃入未到发二禅。此中但有智观而定少。亦非均等也。次明思惟修。此语则通絓是一切诸禅皆称为思惟修。又有别名别往摄。则失思惟修。思惟修往摄。摄得别名。旧法不失兼摄胜者。故用思惟修以翻禅也。次约四法互通者。通则四名互得禅。以有支故。亦定以一心故。亦三昧离五盖邪曲故。亦名波罗蜜。五支究竟故。余定三昧波罗蜜亦如是。若别论各有主当。禅乃具支。没定从支。四空乃有通支舍支从定。故璎珞云。禅名支林。定名舍摄。三昧从缘理无漏调直。波罗蜜取事理究竟到彼岸。以别简之。令不混滥。故禅但名禅。四空但名定。未到中间从两楹挟之。因他为名名为禅也。未到将发因中说果。故受定名。未缘理故非三昧。不究竟非波罗蜜。空无相者但缘理故。虽入初禅不受支林之名。设使名禅。但名净禅不名味禅。但是调直不名支林也。虽有理定。正是深味着事相。直入于理。不从定得名。未是事理究竟。不名波罗蜜背舍等。因四禅发。亦禅亦定。以空无相心导。亦不称三昧。从背舍等胜名也。非想定亦尔。虽具三法取其无间。无间良由于定(云云)。有觉有观。此亦是无漏空无相心来入诸禅。能断六十二见之曲。受三昧名。没其余名。愿．智．顶等是禅家功用福德藂。从此胜用受禅名。愿者作愿要期。时至乃起。若智者于禅中遍知事理。以禅力能知。顶者根本四禅中一切事理最极之处。诸定之上。称之为顶也。菩萨于顶禅不尔。虽在于定。如修罗琴随欲出声。而于定心不起不二。能不起灭定现诸威仪(云云)。九种大禅但名禅者。即是大乘禅也。此禅能出一切。万行功德无不于此而生。此禅亦名定。亦名三昧。亦名波罗蜜等。而今受禅名者。趣举一名耳。集八禅众者。从自性禅至此世他世乐禅。集华严中为说第九禅。令入离垢三昧。故言集八禅众也。他家以四禅四空为八禅。此大乘义。何以故。二乘尚不闻自性禅名。何得集此八众听。问。无漏缘理名三昧者。为当能缘。为无漏所发之法名无漏。答。说智及智处。皆名为般若。所发无漏导能发。皆成无漏也。

　　问。波罗蜜为当是究竟理名。为当理中更有所生之名耶。答。到彼岸者是究理处名。更有所生者。由波若照一切众事毕悉。且得名(云云)。今此三义。释菩萨因中受波罗蜜名者。因中说果。如说金为食。食由金得名金为食。菩萨望果修因。因名波罗蜜。二乘不行中道化众生。既不行佛果因故。未得受此名。二者分观中道见佛。故受此名。二乘非是开佛知见。自此之前皆名邪见。如星辰光非月光。初月光是分光。故菩萨分受名也。二不别得名者。此就理得名。一如无二如。因是实相更无差别。故名波罗蜜也。

　　第三释门者。既知名识体。则修之有由。故次辨门。原其根本但是一心。更离心出色。此二为根本。即是善恶之本。亦名毒草亦名药王。亦名夷涂亦名险路。故大品云。色中无味相。众生不应味着。着故即是毒草。险路喜多害命。壅塞不通。不名为门。又云。色中无离相。圣人不应得解脱。解脱即是夷涂。药王即是通相。名之为门。又色中亦有非味非离相。若色但离为门。止通至化城。非味非离为门。通至究竟宝所。心为禅门亦复如是。俱有离相。非味非离。即是大小诸禅本于色心。出色心外更无别法。设令外道执此离阴即阴。痴心多想。起六十二见。谓有诸法。终不出于色。滞此成壅。佛子观即离等。我不可得。约此论通。若作三聚明义。色．心．非色非心。亦不出色心。按无作之色从色法上生。更非余处。至受报时还是善妙。色心虽作三聚。终不离色心。又三无为者亦不出色心。若非数缘灭者。良由有此色心得说缘过之法。若入过去名为非数缘灭。若无此色心。说何物为非数灭耶。故不离色心也。

　　若数缘灭者。以智慧法治数缘烦恼。烦恼得灭。如闇室通夜有闇相续至晓。而今以光照了。令相续之闇不起。智慧破惑亦复如是。故名数缘无为。明慧即而论也。虚空无为者。以色心对非色非心之处名为虚空。无此色心名。何物为虚空。相待而论。亦不离色心。问。大乘中复有法性无为。非佛作。天人所作。与此色心复云何。答。性是名色性。名色是性用。用不离性。性不离用。若名色非性用者。即是离性外别有色心。色心非性家之用。今不如此。故知色心摄尽也。乃至阴．入．界等皆是开合色心。更无别法。当知色心名为法界。若通若塞。若毒若药。若染若离。悉摄其中。故以名色为门也。今开色为二门。即如经说。一不净观。二阿那波那门。对心为三门。(若从佛教为次者)初破贪着说不净观行人相过。六十比丘雇麻杖自害。佛便更说胜法。所言阿那波那十六特胜厌患纵容。无自害之咎。是故先说色门。次说息门。若定慧相生次者。息是定法。不净是慧。因定发慧。须先明阿那波那。次明不净。又阿那是旧法。不净是客法。今依佛教。先不净观门也。此二门同是观色法。色法即四大。不净观观于地水二大。先作假想。寿命之风既断。火势即灭。水渍地水。大地覆阤。烂坏脓血不净九想十想等。皆是观于水地能坏贪欲也。阿那波那是观于风火二大。悉依于风。风即出入息。息亦是色法。能治乱心。他解寿命是无教法。若以出入息为命。此命即是色性。观此息法入出长短遍身。能见身中三十六物。发生诸禅。故以此为门也。今若总对三门者。以此心色息对世间．出世间．出世间上上三种禅门也。如大品明世间法施。即是十善道．四禅．四空十二门也。出世间法施即是不净．背舍．胜处三十七品也。上上法施即是十八不共．无畏．十力．一切种智也。息门既是旧法。凡夫外道共修。故属世间法施。色门是客法。能破惑出生死。故是出世间法施。心性幽微。诣理深妙。故名上上法施。大集明三种摄心。出法．灭法．非出非灭法。若依数息故。发十二门支林功德。诸法生故。亦是出生世间之因。能招世间之果。故名出法漏心。灭法灭坏因果。断子果两缚。毕故不造新。名为灭法漏心也。不出不灭者。不出不同凡夫。不灭不同二乘。非凡则非生死。非圣则非涅槃。遮此二边名为上上漏心。明数复为三。一数息门通至十二禅。二随息门通至十六特胜。三观息门通至通明禅也。问。前十二门可是世法。后二门不应是。答。此禅是亦有漏亦无漏。未能决断治惑。断惑力弱。名有漏。而复厌离诸惑。小胜十二门。故名无漏。又利根人用此发无漏。名无漏。钝人不能除名有漏。虽复如此。同是息为门。又同依四禅发故。故属世间禅也。明色为禅门。即开为九想八念十想。释论云。九想为粗。十想为细。九想如缚贼。十想如煞贼。或言九想是十想之一支无常想耳。若修九想怖畏心多。令修八念。依怙有地。厌背心成。作十想分明。今直就十想对三道。前三想对见道。中四心对修道。后三对无学。若是烧想。灭去骨人。发无漏时。成坏法罗汉。不修烧想。转变此骨。成不坏罗汉。即是修八背舍观也。所谓内观色外观色名初背舍。如是次第成八背舍。皆是约色而论。若修胜处者。还观色多少好丑。更不约余也。若修一切处者。还是观净色遍。而若九次第定。还从初背舍次第无间心入。若师子奋迅者。还从八背舍次第而出。若是超越。还约八而超。是名不坏罗汉俱解脱人。皆以色为门也。释论料简八解脱与背舍异。因名背舍。果名解脱。或有说云不异。若不异者背舍即是解脱。罗汉既具八解脱。可得只是八背舍。阿那含未得非想．灭尽两解脱。虽修八背舍。那得是八解脱。故知应异。若大乘以实相心行如来行。入诸法中皆是解脱。亦不待至非想．灭定。此无俟论其同异耳。

　　心为禅门者。法华普贤观云。一切业鄣海。皆从妄想生。若欲忏悔者。当忏六情根。端坐念实相。众罪如霜露。慧日能销除。又云。我心自空。罪福无主。念实相者。即是心为门也。般舟云。有心想即痴。无想即泥洹。心之无垢名清净。五道鲜洁不受色。有解此者成大道。此亦是就心为门。若大品中明觉意者。但是觉于此心。故首楞严者。修治于心犹如虚空。又自性禅者。即是自性清净心。能观心性名为上定。当知皆是约心为门。心门或但止其心而无观慧者。此发禅时多与四禅相滥。堕世间禅中。佛在世时。有比丘修此止心。若发未到地时。不见身心床铺。谓无人法。言得假实二空。次发初禅。谓是初果。发四禅。谓是无学。起增上慢。临终见生处起谤。便堕地狱。故真止心与四禅相滥也。今欲止心修空时。当识知空法从缘而生。空法尘对意根生此空识。乃至非空非不空等法尘对意根生意识。此识从缘生。缘生即空。不受不着。若初禅发时止。知是禅是法尘对意而生。众缘无性。无性故空。不染不着。那得堕增上慢中。又有观心者是觉心。觉心者是体妄。了心者是即事体达。不烦捡觅也。

　　若观心者于五阴中但观四阴。捡觅此心为常为断为苦为乐。观此四心即是观于世谛。发得禅定。通至声闻涅槃。故法华云。若人遭苦厌老病死。为说涅槃尽诸苦际。即此义也。

　　若觉心者。觉知此心是无明幻。出生死。灭断常欲。知无明是幻不可得。当知从无明出诸行。名色取有四心。一切生灭等。皆是幻化。若知无明。不起取有。但觉此生灭之心皆从无明幻生劳。权检即是体妄之义。故经云。若人有福曾供养佛求无上道。为说缘觉。此即通至支佛涅槃也。了心者即是了不即理。生死即涅槃。不复可灭。本自有之。思益云。生死即涅槃。无退没生故。无明即是明。不离无明别有明。何用捡心体妄然后为是。故云。若有佛子修种种行。志求净道。此即通至菩萨道一往心门。是出世上上通。论色亦尔。或觉诸心入于非心。是入空等三门。是三观意。问。上明直就心修止。发法堕增上慢。今直修空时。证亦应尔。答。直止是盲故。证不识伪。修空是观慧。发则知邪正。邪正不滥。故云修定多受福悟道难。修慧少果报而疾成道。即此义也。问。欲界定断欲界惑耶。答。就禅论断伏者。欲界定伏五盖。名伏欲界事鄣惑。得未到地。断事相惑。伏于得绳。名伏性惑。得初禅。断性惑。是断系地得绳也。下去例上尔。问。未到断相伏性。应名欲界定。答。本伏相已受欲界名。此更从胜耳。成论犹是欲界定也。

　　释辨诠次者。夫禅本是门户。诠次浅深阶级。决应分明不使谬滥。今三种次第。先从戒起。以戒净故。能生于禅故。若论于戒者。戒是防持。防持如有人。人即揽五阴界入之法以成假人。应须先辨阴入界之法。以显行人人法之相也。

　　次明持戒如有所防。所防者只是十六知见。见爱三毒五盖十使等诸恶为戒所防。次辨能防法者。即是戒也。即是十善三归五戒等法也。因此戒故。次发四禅十二门禅十六特胜出世上上等禅。一一次第皆有所以。具如法界次第量略门所辨。载在彼文。今不具说。所以根本禅为首。次至出世诸禅者。此直约小乘渐机论。次仍明大机。次者。此约从渐至顿根机为次也。若直顿者。但约自性禅为首。终至离见清净净禅。问。此渐渐顿顿与大品明次第行学道。云何同异。答。或有解云。行学道是一法异名。更非余法物。今欲分异者。次第行是事相。未论观慧。名之为行。此即是世间禅次第行也。次第学者。论有观慧。故修无常。时有学人无学人俱学无相真理。故名次第。学此即是出世间禅。名次第学也。次第道者。道名能通。究竟之通通至大菩提果。亦能兼通前学至菩提果。即是出行世间上上禅。名次第道也。复次只就一种禅中即明三次。若根本禅中无观慧时名为行。有观慧名为学。发无漏名为道。又初调息时名为行。欲界未到等名为学。非想名为道。若就出世禅中明三次者。五方便中非学非无学位时。修诸背舍行行之法。名为次第行。四谛十六行慧行。苦忍真明发。至那含位。名为学。止罗汉尽智无生智。名为次第道。若约通教。八人干慧等名为行。见地去名为学。六地去名为道。别教三十心名为行。登地名学。妙觉为道。圆教十信为行。十住为学。十地为道。又十信为相似三次。十住是分证三次。妙觉是究竟三次。初亦三次。后亦三次(云云)。

　　释心法章。问。九想背舍等是事法。何得名无漏法。答。虽是行。行行事法能发于理。当此观时。厌背心强。决舍有漏。能发无漏。故名无漏法。问。自有人修四禅。四禅不发。仍修九想不净等。四禅得发。此是发有漏。应名有漏法。答。当体是二法能发无漏。又兼发有漏。不应从发下为名。又问。若尔修欲界定证电光时。发无漏。亦应呼为无漏法。答。此是利根宿习强。能于欲界定发无漏。欲界定体是有漏也。例如不断善根人者。此欲引例明亦有漏亦无漏义也。如四念处有信等五法。而退为阐提。名断善根位。顶法亦具信等。而犹退为五逆四重。只不退为阐提。故名不断善根。至忍法位。信等成根。此决不退为逆重。一向升入无漏。只顶法中有退义。故名亦有漏。又自善根名亦无漏。故引此为例也。乃至苦忍真明发名无漏。思惑未断名为有漏。又断五下分故名无漏。余五上分故名有漏。至罗汉得尽智名无漏。未得无生名有漏。得无生方名无漏也。问。经称中道为无漏。此中呼为非有漏非无漏耶。答。此开张四句。使教语方圆。是故两非。经中句结但称无漏。如二乘对生死为无漏。实具别惑。胜鬘云。有为有漏是声闻僧。大经称为声闻是福德庄严。故知是有漏。若远离通别。惑尽离有离。无名真无漏。从束从开各有其意(云云)。乃至非我非无我。世出世非世非出世等。皆例有开束(云云)。世俗漏真谛无漏。两缘是亦漏无漏。中道是两非。开即三谛。束即二谛也。问。圆教初心名为非有漏非无漏。二乘初心何意不名无漏。答。圆教初心二边俱断。二乘初心与思合。故不为例。四句判戒者。十善是旧戒。但防三途。报若人天有漏中。三归五戒亦未有厌背世间。防止出世之过。此皆名有漏戒。八斋戒．沙弥戒。此中防止不执生像嗅香非时食等。已有防止身口。厌背而未决定。断奠世间诸恶。即是亦有漏亦无漏。戒二百五十。为出世故。是无漏戒。十重四十八轻不为化城。亦不为人天果报故。两非之戒也。所以开此四句者。教门化物。多约此四句广辨诸法。即是今师所明四门入道之意。一一教中皆约四门。四门即是四悉檀。赴缘不同。会理无异。若三藏中明四悉。但约二谛。别圆约三谛(云云)。三藏中约禅为四悉者。十二门禅是乐欲。特胜通明是为人。九想八背等是世法。如以屑出屑屑出成无。即是漏对治。故大经云。假想观者。亦实亦虚。实即无漏。虚即有漏。此三是俗谛。发真名第一义悉檀也。六度菩萨四悉义同。但以发心作佛为异耳。通教二乘亦不异菩萨。则真谛有含中接别之意。此真义含于中而作真名。还就此辨四悉也。别教以真俗合为俗。即是乐欲乐说。此两即为人。偏以无治有即对治。悟中即第一义。圆教者如论偈说一切实等四句皆实。佛于此四广说第一义悉檀。若然者。通论凡天四见三通别圆等四门。即是圆教四悉檀也。何以故。生死即是涅槃。即五色是空。空是第一义。尚即生死是第一义悉檀。何意不即。生死是三悉檀。生死尚是四悉檀。二乘别教菩萨等四门何意不即是。具明如此等法即是不思议俗。名世界悉檀。以如是等逗物便宜是为人。治恶是对治。见真中是第一义也。问。有漏心生死沉没。今修无漏法而升益可得无漏心。是涅槃升出而修有漏法应损失耶。答。无漏治有漏。是故以有漏心修无漏法能致出离之益。有漏是福德。譬如膏薪。无漏是智慧。譬如猛火。以无漏修有漏。转令无漏明。故不为损。问。无漏修无漏复云何。答。无漏有两种行行。慧行修行行。亦得称无漏修无漏。又云以复观前。观练前观亦称修无漏也。非有漏非无漏亦例然。问。二乘有出入观可得无漏相。修复有事理。于义为便。中道不出观。非事非理。云何为例。答。大乘有恒沙佛法。不思议俗谛何无事耶。又经不如二乘出入亦有寂而常照照而常寂。善出入住百千三昧之出入。缘修用显理真。修理照用。此皆其义。何得不例耶。问。他执生为性。龙树以四句破之。今复云有生无生等。当知复为龙树破耶。答。他明生定名生性。或可以他生破自生而立他性。故须破之。今龙树破四有性。立无四句。可有所破。既无四句。复何所破。问。破他有四句。不立无四句。岂不堕断。答。虽四性。不妨假说。四句文文字字既渐。渐则无性。不堕于常。假有四句。不堕于断。大经云。言无不同兔角。言有不如块然。问。何意立假四句。答。为四悉檀因缘故。问。若尔。既为前缘。复堕为他性。答。前已四句捡自他不得。于他无猗无著。譬如幻师为他幻作色像耳。此约无执为他无咎。只以如幻故不堕断。幻非实故不堕常(云云)。

　　释第二卷

　　上第一卷所辨名之为解目。自此去所明名之为行足。故言方便也。初禅初品定难发。譬如度国大须功力。多用方便乃可得勉。欲色难过亦复如是。是故发菩提心。内信坚固。外善觉识。所以名为内外方便悉在初禅之前。若得初禅时亦得作方便。厌下攀上。二禅即发。例如五方便停心．总别念处种种方便。乃发苦忍。若得须陀洹。任运七生。寻加功。有三二一生成辨四果。故知前难而后易也。大乘亦尔。于十住．十信中种种苦到。无量勤苦。乃得六根清净发菩提心似解之位。若入十住真明成就。任运流入萨婆若海。以是义故。须委分别显示真伪。令用心善巧。使与禅相应。故名内外方便也。外方便有五重。四出释论。唯调五事是法师采经意以为调适定慧法。故立五方便也。就初具五缘。此名乃出论。论师不具列之。四缘虽具足。开导由良师。此乃总名。今更将禅经分别释此五缘名字也。生起外五方便(云云)。

　　释第一方便。文为三。初明持戒。二辨持犯。三明忏悔。初释戒相者。若佛在世深识机缘。知证戒相。金口记莂。有十种不同。佛既去世。故无此缘。设令有者。无人证莂。不可以此九法定尊卑位次序。唯取现前十众作法成就以判得戒。余九不同(云云)。十利者。从摄众生．已信令增长。即是念处𤏙顶等位。从断今世漏是苦忍发见道位。断后世恶是思惟道斯陀含．那含位。梵行久住是无学道位也。防于外非名护。制于内妄念名受持。乖本心名违犯。毁无作名触犯。如萨婆多明持犯相者。若能持戒。约本大千国土。有识无识。诸境上皆起无作善。若于一女境初犯者。名破无作善戒。第二更犯不名破无作。无作已破故。但得作罪。于一女获罪。余境犹有无作戒。持戒者即是五枝诸戒具足也。智所赞者。此明菩萨为众生持戒。为佛称美也。随道定者。别约道定上发得无作善名为戒。犯戒者。约爱见两罗刹乞戒浮囊。约爱心缠着五欲。初以微尘许输罗刹。次以手许。乃至全乞。谓入涅槃。此以恣情怏意为安。称此为涅槃。实是生死。为爱所啖。若约见心者。随取一见言是事实。为涅槃。此人不识。见心中苦。习于恚处生恚。爱处生爱。称美则恚。毁谤则忧。是我非他则慢。实非道为道。此则非因见因。名为因盗。即是戒取。实非涅槃而言涅槃。涅槃是果。非果果见。名为果盗。即是见取。邪僻不当即是邪见。如是身边秽污。五阴即是苦集。苦集故无道。无道故无灭。为此见惑所欺。全失浮囊。皆当堕三恶道。凡人犯戒。出二条广解(云云)。

　　明忏悔为三。一明忏法。二明罪灭阶级。三明复不复。今先明忏法。又为二。一通明忏。二别明忏。通明忏者。凡夫罪从心生。还从心灭。若心颠倒。远离实道。恣身口意。自㦜㦜他。自受苦亦令他苦。出生入死常而与苦俱。若欲忏悔者。因时可救。果无如何。今明罪从心生为十种。一内心颠倒起诸烦恼。二为邪师恶友所误。三因此破于善法善事。四纵身口意造诸恶业。五念诸恶事。六常起恶念。七不知发露改悔。八不畏恶道。九不生惭愧心。十不受善言不信罪福因果。以无信故能断善根。趣向一阐提道。不能信用善法之言。譬如无疮毒不得入。则为底下极恶之人。罪从心生其义如是。今明忏悔。翻破此罪。还从心灭。亦为十意。一深信因果。二心生惭愧。三怖畏恶道。四发露悔忏。五断相续心。六发菩提心。七修功补过。八护持佛法。九念十方佛。十观罪性空。信因果者。信造罪之因。是三途业还得三恶果报。信爱见两罗刹是苦习法。随是法故当得极恶苦果。乃至信四种四谛之因。四种四圣之果。是名深信。若不如此非深信也。

　　第二惭愧者。今我出家为道修涅槃法。乃为爱见所欺。尚不逆善人之流。不令凡僧有卷之数。何况圣众。惭耻内生。是为白法。能救众生(云云)。第三起重怖畏者。我已造如此恶因。必招恶果。无常必有。溘至不奢。华罪未除苦事将及。心不惭乐。常怀怖畏。如二女人破瓶懊恼(云云)。第四须发露者。譬如种树。拥埋之则茂。露之则枯。若发露罪。罪稍销除。故言发露心得安隐。虽复内怀惭怖。外不发露。则犹护惜。不名真悔。能不隐讳。是知惭耻。第五断相续心者。虽复前来惭露。如画水还合。遇缘复起。应须断相续心。如吐在地不可更食。第六发大誓愿菩提心。慈悲怜愍一切众生。起四誓愿。众生不觉不悟。为此而起大悲。如前四种发菩提心(云云)。若发此心。是即出家。是即具禁戒。第七修功补过。以昔身口意起过。今亦身口意为功。昔昼夜造罪。今昏晓修福。昔身受细触。今身受苦受。昔口为过。今口诵经咒。昔意思恶觉。今意念实相乃至六度等善法(云云)。

　　第八护法者。胜鬘云。一切功德无边护法。譬如护国其功甚大。虽有重罪自得重赏。何[工*兄]不厚。今护惜三宝亦复如是。福量无边尚得成圣。[工*兄]罪不灭。

　　第九常念佛。佛是无上大智慧聚。无量神力冥加罪灭。譬如日出水雪自融。亦如丑人在端正人边自耻自愧(云云)。第十观罪性无生者。罪从心生。心有故罪有。今观心空。心空故罪空。从前心起十罪。初从烦恼而起至一阐提。今论忏悔。从信心而起翻破不信。生重惭愧破无惭愧。止生于怖畏翻破不惧恶道。须发露者翻破覆藏。断相续心翻破恒常恶念。发菩提心翻破念诸恶事。修功补过翻破昔纵身口意。为护持佛法翻破破善法善事。念十方佛翻破昔为耶师恶友所误。观罪性空翻破昔颠倒烦恼。烦恼既净。即顺入正理。登圣人位。翻罪罪灭。发真悟道。是为忏悔之至要。改过之良术(云云)。

　　复次。前五法至断相续心。此忏根本前后眷属两戒。从护正法念佛补过三法。忏恶觉戒。何以故。此三是善觉故。菩提心一法忏回向三菩提戒。观无生一法忏念清净戒。是名十法忏。五支戒即是尸罗。清净三昧现前。以根本律仪恶觉戒净故。世间三昧现前。以念清净戒净故。即是随道戒净。但燸顶等是相似道戒亦应然。虽是似道非无漏。如贼中人归心降国不名为贼。念处皆是随道故。此中戒亦是随道。能发得真。此随道戒净即真谛三昧现前。回向三菩提戒净故中道三昧现前。得二十五三昧也。故大经明持五支戒意。即明发流光八色辨初禅之相也。及八背舍住堪忍地。以王三昧。即是五支尸罗清。故三谛三昧现前(云云)。

　　别明忏悔者。即是三种忏悔。一作相。二观相。三无生。大小乘通论悉具此三。别论小乘但作相。大乘有两种。作法者。是运身口之善翻于身口之恶。观相者。深识善业相以翻恶业。观无生者。观察根本。根本既净。枝叶条即净。此三即是戒定慧。戒防形非。定除乱念。慧悟想虚。故约三种论别忏也。作法忏轻罪。一一方法备如律文。但重罪四分不许。如十诵但许发露竟在沙弥上。大僧下不得预法事证戒等事。名与学法也。若如四分前明结净地。十诵复弹云。结净地是前事。后时已度。那得用之。开学不开学。例应如此。又案十诵未许羯磨忏重。至初教经便许羯磨。十诵不许在大僧数。初教经忏粗得在大。故当知不可定执也。

　　观相忏。如方等所明方法。一一在诸大乘经(云云)。观无生忏。文中为六。一出其法门。二明忏心相。三作观除灭。四弘经证。五众经同尔。六明罪灭相。此六意在文。细寻取之也。明忏心者。罪起由心。不出二种。一事二理。迷事起身口诸罪。迷理起一切邪倒。今忏悔翻此事理二迷。远成事理二心。事心虽多。不出大悲覆护。缘一切众生拔苦与乐。拔轻苦翻昔事中轻恼众生。拔重苦故翻昔重恼众生。与轻乐故翻昔夺他轻乐。与重乐故翻昔夺他重乐。此是福德大力能排鄣道之罪。又理是心之本原。良以不达心性愚闇迷惑。今观此心性如虚空。智慧清净如日照闇。此之智慧翻于迷理。理亦深浅偏圆二种。慧无有渐顿相翻(云云)。修因时福德名行行。慧名慧行。至得果时即是两种庄严(云云)。二明修观。有两。一约三世。二约现在。三世则捡生灭无常刹那不住。即是半字教法。若现在捡四句无生无灭。是大乘满字法。即就此为三翻一因。成相续相待。他呼此三法真是因缘。因成因缘乃至相待因缘。今名此三种皆是解惑。所以者何。三假皆是取真之方便。若因成得悟即解因缘。若不悟即惑因缘。余亦如是。因成就外尘内根。合捡相续。但约内意根捡相待。不复约别无生。乃是约通无生。别无生者。是生法迁后名灭。此是相续所论。今虚空之无。生未如是。生已为无。乃是不生不灭之理。灭色论。无是事。今不生不灭是理相待。此理无生是相待相论。此理何止待于相待。亦通待于上两。故开善云。因兼二假。或亦过之。两假中迷。未必约相待起惑。若相待中迷。即具两假。故言过之。具论观法。备如止观中辨(云云)。问。性罪与根本罪云何。答曰。无作罪约受戒者有。不受者无。不受戒者为恶。体自是罪。若不放逸。体自是福。故名此为性善。亦名尸罗。尸罗即性戒也。根本是无明。能为众罪之本。是故为异(云云)。释第二方便中头陀者。名斗籔福也。兰若。离放牧声处。亦名离牛鸣处也。理解者。无所味着。如是数福也。问。六度中何意尸罗清净禅定现前。何不檀忍等清净为缘。答。此有两义。一别二通。别者。持戒是净业鄣。业鄣鄣禅。故次须净戒。又云施是依报。施与不施不正鄣禅。犯戒是正报上起罪。遮定事深。故须净尸罗方能发定。若嗔心是一。盖名烦恼鄣亦能鄣禅。贪是盖。亦鄣禅。此皆通论耳。

　　释第二方便呵五欲者为五。一标五欲大意。二历别出五欲相。三总呵过罪。四引经证。五结成。从生死不绝去至贪身无异呵苦习两谛。智者观身观苦。不贪染无著是观集。是名真涅槃为灭谛。如诸佛所说去是道谛也。

　　释第三方便弃五盖者。若是外境五欲。一对五根即谢。现在时节促若是。五盖追缘二世五尘。时节长。念念在心。覆鄣禅定。名之为盖也。数人明嗔不至上又下界名贪上界名爱。睡眠不至初禅轻通于上上地。既有攀上厌下故。掉悔至上成论。明五盖皆通至上界。大乘明此五盖束成三毒。三毒迷法界而起。法界无边畔。迷亦无量。当知毒盖通至极果。极果豁悟法界。法身无量故。所得智慧亦无量。得报亦大。应亦无限。故大品经云。色无边故波若无边。乃至识亦如是。大经云。因灭是色获得常色。色若有边岂得为常。当知法身大果应用圆满极在妙觉。不纵不横具足成就。岂容舍那坐一华瑞而判为报。应满法界。何止一释迦耶。明三身优劣如此者。皆不得意。得意为言。只释迦即遮那。故普贤观云。释迦牟尼名毗卢遮那。妙胜定云。或见释迦。或见遮那。当知法身遍一切处。岂异释迦别求遮那。遮那既止三界。释迦何容乖此。遮那既遍法界。五盖云何不通三界耶。今言五盖䨱禅者。有漏禅．无漏．亦有漏亦无漏．非有漏非无漏。此等诸禅皆为五盖所覆。其故如止观也。问。盖通上地者。上地何容更起三疑。答。此三是通始终。自地已断。别轻为上地盖耳。问。三疑何不盖上地。答。初心于己实相于法界于佛等不了故。成疑为盖。破此盖得发禅。上地不复疑此。但于上地无量别法未明。故得五盖。又鄣初禅是事疑。上去是理疑(云云)。问。为当却盖入禅。为断入禅。答。若依成论。伏性得未到定。断性得初禅。乃至非想亦尔。但出观时不妨散心中。上地轻惑。今将此例罗汉断三界子缚。无正使。不妨有习气。却五盖入禅亦应如是。入禅时无盖。出定还起。起时轻微。不同未得定时盖也。何故尔。散心盖等是报法。定心数亦是报法。心数亦是报法。定中起味贪成鄣盖。散中起贪表成鄣盖。若直散直定亦不能鄣禅。然出禅时具有贪恚法。约四句料简能鄣不能鄣。一根利无遮利有遮。根钝无遮钝有遮。有遮者不得定。唯根利能得。定有遮故有盖。今取其遮定故为鄣。不取相对治一品治一品鄣也。断却之意寻此可知。问。五盖何者正鄣。有人言散动是正鄣。掉悔也。或言无知是正鄣。睡眠疑。是疑从痴生。或言贪恚是正鄣。此皆偏论其鄣。今明五皆正鄣皆偏鄣。故经云。离欲及恶法。恶法即五盖。何得止一种。是恶而须离耶。故知五种皆正也。如身有四气。气动发俱能煞人。今逐其傍者。或言热死。或言冷死耳。语法皆正。遍人则傍也。

　　释第四方便调五事。亦得约因缘偈为观行解释调适。身息心三事纵容得所。因是入禅。即是因缘所生法。若三事是有。可论宽急。若三事空寂。何所宽急。是名我说即是空。若三事定有即是性有。性有不可令空。若三事定空是名性空。性空不可令有。今观三事非性有。假说于有。三事非性空。假说于空。假空非空。假有非有。如幻如化。幻化无实。无实故空。虽空而幻。是故言有。如镜中像。见而不可见。不可见而见。若定执有名急。若定执空名宽。今如幻化。不定有则不急。不定空则不宽。遍入非道而通达佛道。是名亦名为假名亦名中道义者。若观三事是性空性有。堕有边观。三事非性空非性有。即堕无边。今中道正观尚不见无性之空有。何况定性之空有。不得定性之空有。即是不急。不得无性之空有。即是不宽。遮此二边。故名为中道。于一一法中悉能施转诸法皆入一法。无有滞碍。是名中道义也。

　　释第五方便行五法者。亦约四偈。欲从欲界入初禅。即是因缘生法也。欲从三界入涅槃。即是我说即是空。欲从空出假。即是亦名为假名。欲从二观为方便入中道者。即是亦名中道义。余四可知。问。从假入空破性。破名以入。今出假亦应出此不。答。菩萨为物。物既宜此。何故不得耶。复次。此五法者如人乘船。欲精进念如篙橧巧。慧如点头。一心如捉[木*(刀/巴)]。经云。直心政前后。方便乃得前。又如鸟飞。用眼视。用翅进。用尾正。尾正是一心。翅进是精进等。眼视是巧慧(云云)。如是等二十五法。亦以自行亦以授人。俱得俱失。自行失者。虽行此方便拘捡身心。心无法味。不得其意。多有退堕。得意者。能以二十五法一一经心。善巧调和方便得所。法味日新。次第增进。化他失者。若能深识前人种种根缘。若保滞有相。心在证得。此应用禅波罗蜜大意章所明中道菩提心相毕竟空寂。并简非显是。遣荡对着。如闇室遇灯。存保自净。若前人修空怀解豁达。平等太过。混无分别。谓此为是。此应用辨诠次章从初世间出世上上分别显示。与经论相应。令无谬滥。不相负贷。犹如贯华。线应有序。若前人心谓禅是一门无所关涉。此应用释名章。以禅之一名遍通诸法。虽复异称殊辨。终不离禅。故禅大如王。言禅皆摄。如派奔趣。朝宗于海。若谓禅但是禅。无所出生。此应用辨禅门章明色息心为行。从此三门出一切法。大小两乘行行慧行三门悉摄。如品物殊类悉依地生。如是等种种对治前人。必使称机。莫令差谬。广引经论。赞美禅度。能如是者。前人必生慕乐。丕夙受道。则应以二十五方便而教授之。又观此人于五盖中何者偏多。若有所偏。善巧方便而为除却。前人既依教受学。发诸禅定。定中妨鄣。此应用内方便而觉悟之。以外方便去盖除欲。净诸遮鄣。故名弃恶。以内方便增长善根。是名功德藂林。复次。持戒布施但破悭防非。不能兼有所治。若修禅者。广伏诸恶方便中所明处。亦广如发禅时众善悉起。善利非一。藂林之名义在于此。是名化他之得也。若不如此。是名为失也。料简内方便。亦得外用。如未得定时。魔事病患起。应以内方便法而用治之。内方便亦得外用者。如得禅定。善入出住调适三事。是名内用外方便也。

　　释第三品内方便者。定内用心。深识得失。若能善巧则禅定增进。若失误乖僻。非但不进亦能坏禅。是故须明内方便。内方便为五。一止门。二验善恶根性。三明安心法。四治病患。五觉魔事。心若静细。能知世间生灭法相。一切善恶即现其中。既识其相。若是善者即安心宿集之。法是恶者。即安心治之。如是修习。设身有疾。即须治疗。使身安道隆。道隆故。道高而魔盛。即当觉识。若能内心善巧防护。此等诸法即是破四魔三障。所以者何。善法根性发即是阴魔。恶根性发即是烦恼魔。病患即是死魔。魔即天子魔。恶根性是烦恼障。善根性及魔事等是业障。病患是报鄣。若能善识魔鄣者。禅定任运开发。安心入定也。

　　第一明止门者。若法眼识病授药。随宜而教。若六度通别教地前圆教五品等位。不得法眼者。皆有差机之失。身子如是。犹有浣衣数息之失。何况余人。今既不识根性。为当前用何法初教众生。今但以止通一切诸禅定。初者为未知根性宜先习止也。问。佛说二为甘露门。可得为初。何意说止。答。初有通别。二甘露是别。止则是通。止是静定通发。宿习之定随其发者。即用为门。又止能通治一切恶。恶是散动。今以止击之。恶强者。前现即随强者而治。加亦破之。即是安心对治。故止通生诸善。通破恶。故为通门之初。今明止为四义。一明止义。二明立止意。三明修止方法。四明证止相。止有何义。止即定义。经说有三种定。谓上中下。下即十大地中心数定也。心数虽多。随所向处皆有此定。故云若无此定。手书异文。口演异言。平地颠倒。以有定则不如此。中定者。即是四禅定法也。若修之相应。挺然不乱。如蛇入筒。筒令蛇直。此法亦尔。然定能令发定。上定者即法性不动定。无有生灭。自性是定。对于生死散动法名法性为定。而此法性亦无定无可定。尚无定之可定。何得有散。以无散无定。名法性为定(云云)。定既有三。今明止亦有三。一守境止。二制心止。三体真止。以有心数随缘随处故。故得有守境随处得论修止。若处处无止。不可得约无止处修止。以有止故得明守境止也。二以有定法故。今明制心止。若无定法将何制心。以有法故。制心一处无事不辨。窃起即止。窃起即止心与定合。束持心任运不散。故得有制心止。三体真止。以有理性不动。无生无灭理故。今得有体真止。体达理性。性自清净。湛然寂绝。无缘无念。缘理入定故言体真止。以此三定义故修此三止。问。此三止与止观三止云何。若是守境制心。但是被随缘方便止耳。以得此随处有定。故能随入一切非道之处无非佛道。颇有一法无不是定取。故言方便止。若是体真止即有二义。不含中之真即通教之体真。含中之真即是别教之体真。若开出中道即离。为息二边分别止同异(云云)。

　　第二明三止大意。何故说此三止。为四悉檀因缘故。若是世界悉檀者。有横有竖。横明世界但说法相。若竖论阶位浅深。即有上中下等差别之相。俱是世界悉檀也。为人者。自有人便宜守不宜制体等。自有人便宜制不宜体守。自有人宜体不宜守制(云云)。对治者。乍将外守境以破烦恼散心。或将内境制心破外守境。或将理性止非内非外破于内境及以外境。此竖明治。自有横明对治。将守境破散动。治穴鼻无钩之失。或将制心破散动。或将缘理破散动。如是不定。此三止各各异相。守境有处可缘。守心但制心而已。体真缘理无心无境。对治不同(云云)。第一义者。自有人守境不得道体真得道。自有体真不得道守境得道。故法句经云。有时佛说生法。于无生法得度。复次。明修止者。一修守境。二修止制心。三修体真。修守境者。系念现前。但取五处。顶上．发际．鼻．齐．足指。余非修止处。偏故非修处故。但此五处皆是暂时摄系。各有所宜。不可剩言是长久好境。若浮心动。应系足指。足指亦是修不净所宜。若心沉昏。应系缘顶上。若修白骨。应须发际。若易悟无常。应须鼻隔。若欲安身治病。应须缘齐。自行修止亦须五处得宜。若欲化他亦应用此。但此五。若久在顶。则身轻心恍。久在发际。自眩心浮。久在足。心沉多睡。各有所患。可意斟酌。守此五境以守其心。令心不散。譬如弥猴锁之于柱。及以五锁不令离柱。守心亦尔。虽复五处移易。不令心散。若猴疲极依柱而眠。眠即梦心。只如是系之不散。心则入定。定则发生种种诸禅定。又譬如未调猴不可教诏。若调善。教化伎能。心亦如是。未被止摄不可为观。既止定已可令入观(云云)。又若宿命修白骨。于发际即相应。别先修不净。即于足指应。若齐下守。名为气海。气出始此。气入趣此。譬如海水。水趣之。湖出之。若观检此气。虽趣无处所。虽出无根源。缘此修止。心道下向。兼能治救病也。修制心止者。向来为外境驰荡。以内境守之。非心内外。何可以境守之。心是灵智之法。烦恼起即制。即制名制心止。譬如调马已可系之于柱但骑之而制调。若前透亦动。后缩亦动。左傍右傍随动随动。动已马方得调。堪可乘御。去住自在。心马亦尔。欻起即制。随其起处即便制之。心若得止。乃可入观。若人不骑此马。不知其性。骑之方觉。人不生禅。不知其心。摄之则知。是故名制心止。制若非住。即须凝心。譬如翔鸟之翅住其细静。令禅得发。前守境止亦如是。若非想余解。亦住其静住。譬如猕猴眠时。勿以杖䇿(云云)。

　　第三体真止。如偈云。息心达本原。故号为沙门。心空无主。无主即是无性。自他性．共性．无因性。若是四性可得有主。今心无此四性。是故无主。故云无明体性本自不生。妄想因缘和合而生。是故约因成相续相待。四句检之不见其性。无故即真。体心即真。即事而真。若有心可制可守。今既无心无性。制何所止。譬如飏炎无实。何所壅遏防止其非。是故体真相如此。又守境制心名为愚夫禅。体真止名为推义禅。缘真如禅名如来禅。四句检实不可得名推义禅。念念入法流名缘真。湛然寂照名如来禅。

　　第四证止者。旧云余禅门。从未到地。的有所发而止。是通发诸禅。通发诸恶。亦无的有所证。而金齿三藏明别有证相。即是五轮。一地。二水。三风。四金沙。五金刚。若因止发地轮禅者。如地遍能生一切。此禅出生既广。不可的用一相制名。总而言之名为地轮。即对未到定也。地虽能生。不得水不生。今水轮禅能润渍遍生一切事禅。故总用水轮为名。即对初禅也。风轮与空相依。如风行空。此风三昧行空无碍。即是伏惑。似于真道风能破坏故。破诸见。成伏道。又能摇动发生成似道故。即对五方便位。若入真道。名金沙轮。对见道。若断思惟尽。名金刚轮。即对无学道。通称轮者。转也。从下趣上。隔凡成圣。是为五轮次第之相也。若约三藏五轮。多从系缘止入地轮。从制心止发水轮。系缘止不发水轮。若发宿习。所不论耳。非是修系缘能发也。又水轮亦不发风轮。从体真止发。此止通发止三轮也。若通教。多从体真止发五轮。修上下自发或是宿习(云云)。约别教者。体中道之止。发前五种轮。止成方便道。入金沙即初地。妙觉名金刚轮。若圆教体中道真。前通别五轮。只风轮方便道是六根净位。若发金沙即是初住。金刚即妙觉。若开善无金刚心。庄严有之。有者无碍道因转即成佛智。仁王云。释迦入寂定金刚三昧。故知果亦金刚。前两教就后心菩萨及佛俱得此名。二乘无碍解脱亦受。若别教初地已去。圆教初住去。因果得受耳。仁王大有家辨之。或后心或七地。或初地或初住。若不将四教往判经文。云何释耶。若真谛三藏诸师说有金刚之惑。为金刚智所破。此或如金刚破难可破。若还白羊角龟甲即碎。此惑亦尔。余智无如之何。得金刚智破(云云)。复次。五轮不明火轮者。火轮立世界时明此为轮。今更不言者。言水火相违是故不也(云云)。复次。三止既发内外诸善。亦发习报。何故尔。譬如毒兽恶贼潜伏人舍。若蹴迫捡授则知是恶物。心亦如是。以止证之。恶心则起。又恶应受报。既今修止。恶业快烦恼悼而起来遮其善。令不成就。责其报也。若不治之。能坏行者。欲知其相云何。报因发时。无有方便却之。有两过。一无入福德无以资发智慧。二取之爱着心妨进禅定。此既报相。暂现即灭。魔知此念。续作相似报相而迷惑之。能令人失心诳惑。入于鬼道。乃至于死。若有方便不取不舍。能增人天大福德。又能助导禅不失正辙也。　习因发者善。无方便却之。亦二过。一却之不能发宿习种种利益。二取之乃一往是善心染着。则从事物[虎*殳]起永妨禅定。若有方便不取不舍。但随喜一切善事及诸习法即足。何必经身造作。以随喜故宿习自开。了了分明。以不须经身故。不妨禅定。则能有所进。分别善不善者。数人通称烦恼为不善根。亦名业。三不善根即是三毒。若通说互得。若别论客客者。是烦恼动身口意成行名业。令习报两因。因禅而起。云何相㒵。若恶境界起苦恼逼身心者。名习报。若起成恶心欲造五逆四重者。是习因起也。能治此两种恶因成方便。即是智德。若翻恶习因为善习因。即成智德大菩提果。若翻恶报因大涅槃果。名为断德。以是义故。名内方便也。

　　次明数息方法。用二十五方便研魔。三事若调。得入粗住细住。若不入者。必于二十五法有不调处。细心研捡。若不调而调之。调竟而数。勿数风喘但数息。从一至十。十过名增。十少名减。若妄数及疑。此是散乱。若能不增不减。十数成就。名一念即。数成名十。十念念成。必得入也。但判根有上中下奢促耳。十念名上中下可知。数但数入。得多失少。入是生息。补养身命。如人服药。出是灭息。如人吐逆。又入息吹火。火温水。水持地。是故身轻利。出息乖上。令身沉重无气力。又入息扶心。心细易得定。出息散乱。乖心不得定。入息能见内事三十六物发特胜。知五阴空。破倒见净理。出息扶外事。见华光象㒵多是魔事。坏入定。入息转细实。欲界且成色界法。为八缘入初禅。出息不成。缘乖禅也。是为数入息门相。如是失相者。数息不得浪数风喘。遂致成腹胀烦满。应舍入数出。此是暂治。非修禅也。是为数出家。得其失如上(云云)。数息得定凡有五分。所谓退分．护分．住分．进分．达分。退分者。或外缘退。或内缘退。外退者。二十五方便中有失。无巧慧防持。自是失定。当历二十五缘以辨相违之相。明其退失也。　内缘退者。于静心内有三障四魔。能坏其定。若静内起好恶相。以不知故而生忧喜。致起动念。即失于禅。是名退分。护分者。善识善恶等相。所谓三障四魔。若业鄣有二。一现起业。业名为作。于定内即有诸有为功德。善业起业惑起塔起寺缘像齐讲无集。种种驰求。如此业起。静散相乖。能坏定也。二者幽冥业相起。所谓过去造业。未得受报。而今修禅受生色界。是故诸业来责其报。令其定坏。不得生色界。故名业鄣。若有此相起。应当思惟。良由过去触犯致此罪失。若不修禅。应次第受禅力能出欲界。业无之何。况有此身。应一心修在定。勿生忧喜。忧喜若生。即坏禅。一期若谢。强者先牵。若不如此。名为内缘故退。属退分。若能如此了别。不失定心。名护分。烦恼鄣亦二种。一现起烦恼相。相起之后乃生烦恼。此名烦恼相起。若现起者即是三毒。毒起当用对治治之。相起者。若见端正女人顺情色来。即是贪欲相现。应修空观不净。其心不动。定法令得。若见无头手足。残缺破塔坏寺佛像狼籍。即是嗔恚相现。尔时当修慈定心。愍哀一切。复当念舍身命报偿罪业。若昏迷闇失境界相来者。即痴相。当用观智照了我身自空。罪福无主。一心入于实际之中。报鄣起亦有二。一现事报。二报鄣相。现事即是疾病悬官忧厄等事。尔时安心耐忍。知不可避。非山非海。心无动乱。定法不立相现者。于未受报前。或虎狼师子县官枷理等相起。即当忍受。作舍身命心。心若成。鄣得转。后不受。譬如巫师度厄尚能禳灾。何况定心受报而不消灭。亦如国法不重害人。若禅中作受报意。业福亦不再至。故八念中有念死。其意在此(云云)。欲分业报三相异者。若见相后。有报事起。属报鄣相。若业相者。但坏禅心。未有报事。恒作心察。心转明利。相起即知。不俟复验。魔鄣者。三魔如三鄣。天子魔当分别。或作种种相㒵。总乱行者。应须觉识。若觉知有贼。贼无能为。入实际中一心不动。则不为害。内有十军等名内魔。种种相名外魔。譬如有疮毒即得入。外由内进。若三鄣尤重。当为魔入鄣中也。外魔有违顺。射破五根。顺名华箭。违直名箭。随五根入。能为恼乱(云云)。由不识内外妨鄣。是名退分。能善识别内外过患。防守定心安隐者。即名护分。因护分故。即得住分。若不护不住者。良由往世不习护故。今若不护。未来无住。为令住故。虽退艰护。后得成任运住分也。进分有三。一横进。二竖进。三横竖顿进。若进发初禅已。进入二禅乃至十二门等者。是竖进。若因数息遂发特胜．不净．背舍等。是横进。或顿横竖一时俱进。或直顿进。或直横顿进。今且约竖进之相。行者从调适得所。从粗住至细住。历欲界至未到定。此定闲静。明穴如月之夜。

　　次觉八触身者。此是发根本禅也。八触者。所谓轻．重．冷．暖．涩．滑．动．庠。轻．动是风大。庠．暖是火大。冷．滑是水大。重．涩是地大。此之八触还是四大也。欲界色界身别揽净妙之色为五根。则有见闻觉知之用。今修禅静细。即发初禅色界净妙之色来触欲界之身。是则八触外来也。又云还是欲界妙色转妙起触。数息转心。心能转火。火能转风。风能转水。水转地故起八触。譬如变麦为面。变面为酒。酒带糠糟。但欲界色无异于色界色。是名触从内出也。如此八触各有体用。暖是火体。庠即是用。轻体动用。冷体滑用。重体涩用。是故为八也。若不断欲界性鄣。八触不起。断故即起。起亦无的次第。随人四大强弱。若风大强。轻动前起。火大强。暖庠初发。余例尔。今且明动触发行相。行者于未到定中。其心澄细。郁然觉其身运运如风发。外人不觉。自知有此。若头发成退分。腰发成住分。足发成进分。发此触时。与支林俱生。今且复十种功德以明其相。所谓空．明．濡心自在．定．喜．乐．解脱．善心．智慧．境界相应。空者。觉身如云影。豁然空寂。胜于未到定时。明者。心地明了。离诸昏闇。𣽈心者。离欲界粗穬𢤱悷刚强。如脑牛皮。随意所用也。定者。其心湛湛无有散乱。喜者。知欲界已来未曾得此喜。猗喜生乐。同欲界受。又因此喜来误心。是故而乐。不同觉观。觉观非受。故不相猗。解脱者。离欲界五盖故。善心者。既离五盖即三善根生。恭敬三宝。乘此浅定尚然。况三宝理不可思议。是名信敬惭愧者。愧于欲界应散。惭于圣贤是名惭愧。既得此功德精进不休。二善根生。故名善心。智慧者。以定静故世智明了。相应者。心与触及诸功德境界相应。分别不谬。无所妄失。略言十。广则无量。唯自明了。是为十功德相也。又约动触论五支者。觉此触故名觉支。分别触中诸功德故名观支。亦是分别此触与欲界触为千万倍异故名为觉观。只在一心而初粗为觉。后细寻为观。譬如推钟一声。初粗末细类此可知。五支皆在一心而判为五支者。例如十心数同时共起而有心王心数之异。今支虽同在一心。何妨有五支。又横论一心具五。竖论取五相成就。故言五支。譬如贫人初开宝藏。宝藏豁然即觉藏开。当此藏开觉之时。具魔乐等令开觉造。初最强故受觉名。次分别七宝是金是银等而受观名。此观亦有觉而观义显后。受觉名分别知已即论于喜。喜有昔所不得而今得之欢。喜少歇而受快乐。喜乐乃但喜强未显后。乐强而喜不动涌。受于乐名。喜乐既足即入一心定体。如人食饱不须更食。又如疲极欲眠不缘五欲。即是一心支。但动触中有十功德五支成就。其相如此。余七触亦具十功五支之相也。但数陌乃同而相㒵各异。譬如人热中过冷水。初头极快。后更得一甘泉复异于前。复更以沙糖石密冷和水。其味复异。又得冷征鱼味复异。冷食虽同味味殊别。又如寒时遇火甚以为快。复得热时食复以为快。热羹热曤热酒等种种热食。热食乃同味味各异。今八触十功五支亦复如是。各各相㒵唯应证者晓了分明。举譬如上。得和大较。但进分八触有横发竖发。竖发者。若发一动触究竟成满。五支具足。后时若坐敛念即入。或有难入。若还发动触五支成就。虽同是动触。动触转深。十功德亦倍上法。禅有多品。品品有异。横进者。若发动触十功五支已。若谢若未谢即发冷触十功五支。若谢未谢复发余触者。是名横发。或顿横竖发可知。若一触不定如此。余例尔。问。未到亦有空。与八触空同耶。答。大概为九品。其实无量。如凡夫诸比丘。目连．身子．佛皆得九品定。而不知上验。欲界定浅。初禅为深。问。初禅八触五支。二禅何意一识。答。初禅色粗是言语法。故有八触分张隔别之异。若入二禅时。呵觉观。受内净喜乐转妙。故品在一识不得分张。他解五支在欲界定第九品中而明觉观。或言在欲界定前。今言若前若后皆不然。何以故。初禅名觉观俱。禅那得在欲界耶。问。何意坐禅人有见相不见相。答。譬如人好梦不好梦。攀为多好梦相。象钝则昏熟不梦。坐禅人想心多取假名。则喜于静心与相相应。若想心不利。虽坐不见相(云云)。问。若五支同在一心中者。八触止在一心不。答。八触是四大法。水火相违。故不得一时。

　　次明八触邪正者。正如前说。邪今当辨。何故。根本即须简邪。根本禅亦名外论禅。如水普润一切种子。如前现者是善种子。定润则发。若过若不及等邪种子。于禅亦发。触中有定。此是定种。空是慧种。明是通种。喜是悦乐种。如是等善法种悉在禅中。故言根本。论云。如囊中有宝。不探现。人人无见者。即此义也。又亦是恶种者。如空太过是恶取空种。明太过即是一切邪通之种。如是等九十六种道并以此为种为本。细搜道理皆约过不及以判其种。为是义故。须约八触以明邪正。又触亦在欲界定中。何以故。譬如服昌蒲将欲得力而瞋大盛。服黄精将得力而欲更与非药。如此粗法被推将尽故庄。今发触亦尔。色界净色将起。故界色身自起动触。触亦冷暖等而无空明五支。此则易判是非。今但通就诸触简邪正。即为三。一约报鄣。二约烦恼鄣。三约魔事。云何报鄣。若有触起。能治身中病。病除身安。身安则道隆。于禅有益。此是报触起。若触起为病。病则妨禅。不得修定。此恶报起。为坏禅触也。故成论云。有风能成雨。有风能坏雨。有觉能成禅。坏禅即此义也。论人云。善巧觉观成禅。不善觉观坏禅。此乃以四支为方便作如此说耳。数人正取此为支。故觉观不坏禅。释论亦然。今明报鄣触。不同二论所诤方便与正成禅坏禅之意。但是欲界报身有触致身损益。故于禅有成坏耳。未是初禅中事(云云)。第二约烦恼明邪相者。若此触起已。五盖等强盛。此是增烦恼触。若此触起已。五盖除者。此是除盖触。若除事鄣五盖。此是欲界定触。若除欲界五盖性。欲界系得绳除。此是初禅触。问。事鄣除是伏。性鄣除是断者。有顶禅那得还生欲耶。答。譬如疟病。虽间日不发。后日即发。间日譬伏事善。得善譬断性。虽复得差。非是永断。明平复疟。世智断性鄣。非无漏断。虽生有顶。还堕三途。如平明复疟也。故大经云。世医所疗治。虽差已复生。即此义也。

　　第三魔邪者。此约初禅十功五支明。若过若不及。随二边有增减之失。名之为邪。若明过则见日月晃朗。或复生于空解。若闇证之禅。明慧空解生时。但明此空法而不能广明法相。若带观发触。明过生触解。则世智辨聪。此师利使之相也。当一一历若过若不及。广明邪相如文。问。初禅那得有邪恶。答。恶入禅中。禅体非恶。恶入禅中能发成一切恶种子。为诸恶之本。又是边境故身在欲界故。故令邪恶得入。又带欲界心入禅。故恶得入。如人开门户。贼随而进。以欲界心中先有此邪气分。是故来入。若初禅不觉此二十种者。但有一种即能坏禅。如二十人伴。一人是贼。十九俱罪。若能于初禅觉识洮练。邪恶既灭。进二禅中无复邪恶之失也。复次十功五支终是二十三心数。略撮要者为五。更细分别为十功德。广论是二十三心数。例如阴入界开合(云云)。今觉观还欲觉观。发喜是受数。乐是猗喜生。乐还是受数。一心是王。故知终是心数中法也。今十种功德中。空是相数。何故尔。欲界想粗相。见森森之存。初禅想妙。见有是空如云如影故。明者只是作意于境。界界分明了。所缘处的的不乱不闇也。𣽈心自在只是念数。念数持忆不失。出入自在。定即定数。喜乐即受数。解脱即解脱数。善心即行。行即思数。慧即慧数。境界相应即是作意于境数。禅既是善。但取通十大地心数。取善心数。除烦恼心数。但约二十三心数以明广略耳。若欣同者。为作心数名说。若欣异者。为作五支十功之名以赴。前人之欲岂可闻其名异而生诤竞(云云)。若进入二禅者。呵初禅觉观为患。恼乱禅心。初禅即谢。二禅即发。云何呵厌。如禅经云。如人大极时欲眠。若有唤呼声。其心大恼乱。云何唤呼。初禅有八触等法。若于一动触发。即有十种功德五支之法。乃至九品进入。即是竖唤呼。若横发诸禅。即是横唤呼。一动触如此。余触亦如是。功德既广。观心缘之亦多。喜乐动心纷纭重叠。以之为恼。得入一心安隐为快。譬如人受五欲。疲极方欲眠寝。而宾容复来。弦管又奏。乃是娱耳欢心。而欲眠为恼。今初禅以觉观为妨。三心乐以之为恼。若最初发触生觉观。此为成一心。次一品觉观起。能妨前一心。横亦如此。品品互相成坏。今呵此觉观。觉观谢。喜乐一心亦随谢。是故初禅名觉观。俱禅通体别体。即此意也。觉观谢已即入中间。单静转寂。名退禅地。如前分别。又入未到。更增一单静空。炅然安隐。此即入海见于平相。发是相已豁发二禅。其心内净炅炅。如明净镜。逾于从来。此是二禅内净发。问。二禅是色法。云何言心内净。答。以其发得四大净妙之色。胜于初禅之色。以此相故。照心即明。故言内净。此净与喜乐一心俱发。故名喜俱。禅净是色净。发此净故。心喜猗。喜生乐。乐息入一心。是为四支。若是初禅四大未妙。水大有别。致有八触横竖等相。不名一识。若入二禅。四大和融。妙而且净。无复八触四大之异。但言一识处。初禅由觉观故喜为粗。二禅以内净故喜故为深妙。此禅但有竖进。无八触横进。不妨更有余禅及无漏之横。是名进发二禅之相。若进登三禅者。此二禅虽善而有喜涌之过。喜即对忧故通。忧随心至有顶。何处不有。别则在欲界。而初禅已断。此二禅断忧而生喜。喜对忧而生。犹为喜心可动。喜失则忧明。识二禅过患。则进发中间至未到单静。次发于乐。此乐是色界净色最极之乐。前禅猗他生乐为粗。此禅不猗他生。遍身受乐。凡夫舍此为难。圣人得能舍。知此是因缘生法无定。凡夫染爱贪味故须舍支。次念支慧支。慧支是善巧防护。此乐但经论出处不同。或前舍。或前慧。此禅难故。故交加前后支相不同。当知为缘各异(云云)。此禅乃是乐俱。而乐坏则苦。故论云。喜乐虽是善。而有忧苦患。薄识过恶则进发四禅。中间未到即发不苦不乐支。亦名舍俱禅。亦名不动支。乃至定念舍等。四支成就(云云)。又此禅虽是不动安快。而是色法。患色如牢狱如疏如甑。呵色缘空。四禅即谢。发中间未到。即发空处空。空广心广。故言缘多即散。尔时舍空缘识。识多则散。舍识缘无识。或言少识。一解云多识则散。故缘少识则定。一解云为缘识故为多。今缘无识。缘无法尘。舍智缘无。名为少识。观有识如壅厕。无识如痴。更有妙定。名为非有想非无想。非有则非有识。非无则非少识。双非有无。故言非想非非想。凡夫谓为非想。佛弟子知其无粗想亦有细想。故佛呵须䟦。汝既除粗。何不除细。呵师不能。何况于汝。故知此定具细想烦恼。约凡为无。佛弟子为有。合而名之。名非有想非无想。凡夫谓为涅槃。佛弟子呵之出界(云云)。

　　问。合中十七定。俱是从浅至深不。答。中间定是退禅地定。乃不深而位居于上。又问。若是定者。俱有喜乐不。答。是边地事。悲心禅故无喜乐。问。无喜应无定。答。虽无事相应之别喜。不妨有通喜。进缘喜境之喜已。伏事故有通喜。乐未断性故无别喜(云云)。类始如四空。依大集亦有通五支而无别异之支林。此但通喜。无别喜也。复次横进者。如四卷禅内广辨十五种禅横发相。不重出。横竖俱发者。义则可解(云云)。进分相如上。次明达分者。达名为道。故道谛四行云。道正行达。亦云道如迹乘故达。只是道以其识。达四禅十二缘第一义之理。称之为达。达有五义。所谓退达．护达．住达．进达．达达。退达者。如人得未到定即退。还发电光见理。见理之慧得通。而未到有失。是名退达。诸论解退义不同。数明苦忍。佛教不退。尔前有退。成论明四念处已不退。何况忍法。若云不退者。真明发时。一受不退分。寂然见谛解起。名真不退。此复二解。数人云。见谛无漏不退。思惟无漏有退。故有退法罗汉沙井之喻。成论人云。思惟无漏岂容有退。但是退分根性人。今得无漏。仍本立名。称为退法人。实非退也。如此等种种解退义(云云)。护达者。本是护分人。由护故达也。住达者亦如是。进达者。或入初禅二禅等。因进故达。达达者。第十六心见谛解起已成初果。而复更达二果三果。乃至超成无学。是为达达。此是约三藏论达达也。若别教者。达生死涅槃不二。即事而真。名之为达。此理转明名为达达。达分既有五义。余四分亦如是。退分五者。若得初禅。退未到。又退欲界。至散心起五逆等。是为退退。本是退分人。今虽如护亦退。故名护退。住此定人得已而失。是名住退。进发诸禅。已而失。故名进退。十六心达理要因于定。而无漏不失。所因之定失。故名达退。护分亦具五义。退分人而今决须防护。良由过去不护不得成住分。今若不护护分不成。是故虽退要须护之。故言退护。退护者是护分根性。今又加护。故名护护。住护者。虽得住。犹须护之。是名住护。进护者。虽住进一禅。亦须方便修于观法。是名进护。达护者。因此护故。又如初果见理。未得诸禅。须方便修习。亦名达护也。住分亦为五。如人得未到地。久久而失。还住欲界定。是名退住。但护得住。是名护住。常在一种品定。是名为住。虽进上定已。复还住向定故。故云住住。进发上禅处处而住。故言进住。因住得无漏见谛。名为达。只住此定。七返生不更发禅。是名达住。进分亦为五义。进得初禅。退还未到。复更进破上地。是名进退。虽有此进。恒得防护。故名护进。在一种定久久而进。是名住进。次第进无间者。名为进进。以进故得无漏。是名达进。亦是发无漏已。能横竖发禅。故言达进。如是五种之义分。各各为五是犹为略。若更广明。只历十二门禅。禅禅之中皆具五分。又历一切禅。亦各各备五分。例此可解(云云)。复次五分又各有两种。一者任运退。二者内外因缘故退。任运护。善巧防持故护。余例有此义(云云)。若任运达者。此所不论。若善巧修达者。今当分别。则为二。先简邪。二明修观。邪者凡有四种。有人无观慧。但闇心调和气息。数一至十。心既静细。证得欲界。或发未到。仍发宿习之见。或一切皆有自性神我之法。住在身中。执此为实。计为涅槃究竟之道。能问能答。非他是已。见心深入。不可移转。此乃有见之法。妄谓为达。实非达也。次有人如是数息证未到定。发宿习。谓一切法空无所有。云何等相性无毫末许法。豁若虚空。神解异人。辨使无滞。竖执所见谓为涅槃。拨他是己。空见深入。佛所不化。此妄谓为达。实非达也。次发亦有亦无见。次发非有非无见。于如是皆妄谓为达。实非达也。如长爪思惟诸法不见性相。不可破坏。如大海水。不得一法入心。如此之见并非深入定见。若非见者。云何如来一言破之。即堕二负处。识其见心。知是苦习。获法眼净。若如此者。何得称之为达耶。又如论力梵志。受雇撰五百明。难最初一问。佛云。为一究竟道。众多究竟道。若一。诸师各各称。若多。理不应尔。于时鹿头归伏。在佛后扇。佛指之曰。汝识此人不。答曰识。佛云。此人得究竟道耶。答云最为第一。佛言。若尔何故扇耶。于是心伏。五百之难从风自靡。当知众多究竟道。乃是诸见妄谓。何关于达。何以故。凡夫外道有见论爱论。自赞毁他。不知自捡。常起苦集而不觉知。故言外道爱着观空智慧故不能发真。是名闇心修禅而发宿习。任运成见。名为邪也。次明修观邪者。有人初学一种解心。谓言诸法若有若无等四句是实。执此为解决定喜。以此为入观方便。因是证定。定心既静。诸见转明。坚执不可舍。我慢自矜高。但知破他之非。不尝觉识心内烦恼。静见决定是谓为达。实非是达。是为四种邪。就发见有两。一但发见心辨说。见心通达。说见无尽。而不得五通。一加得五通。停河在耳。变卤化羊。刀割香涂有如无念。世谓为一切智人。然通非无漏。而见慧生着。着是习。习故苦。终为四圣谛所破。乃可称达。但是发见获通。广读韦陀三种外道耳。佛法以三称解脱谓之(云云)。问。正道外道修空云何异。答。外道恚爱处生毒。真空人不尔。知爱恚从因缘生故不着。不着故无爱恚。爱恚息故名不生不。生即是空。空见人即救之云。我爱恚者是思惟惑。何关空理。无学亦有习。何得以此妨空。又破之即有四句料简。汝所起者乃是新病更起。那得例同圣人。圣人故病即是思惑。六十二见灭即是不起新病。汝以世智强伏故病。故病不发。而于见心更起新病。顺汝见则爱。违汝见则嗔。此二从痴生。陵他为慢。具足八十八乃至八万四千苦习浩然。那得称是思惟。例同圣人。此为大谬。料简四句如止观(云云)。问。何因能忍故病。复起新病。答。外道亦具邪行闻思修。邪三慧。以其邪心推尽不见。现既未发。真妄即为是违顺其所是法。故新病发兴。以其有修慧故。涉事而行。忍力得成。强作平等。佛法亦具正三慧。以正道方便智慧捡见不起。故新病不生。无修慧故。故病犹在(云云)。

　　第二明修达观者为二。初明达分之观。二约信法两行。明观法之相。事如四念处中所明。往彼寻之也。二明两行者为二。即信法两行也。信凭闻而解。法藉思乃生。法行非都不闻。闻少思多。闻多思少(云云)。但判两行之位正在苦忍。以闻即入判为信行。以思即入判为法行。今解远取根性。初之元起。若多发学问。为信行根性。多有禅寂。为法行根性。世世研修。故苦忍之位判其两别而得悟道。但此两行不可令偏。至如法行之人。三乘之初不愚于法。识解有无等相。邪正悉知。若无定者。如风中灯照物不了。若无定名狂智慧。颠智慧。如恶马而不群。虽有观慧不名达也。又初心不识法相。不解道理。闇心修禅。停心数息。设令证未到等禅。与愚夫禅不异。此名为痴。亦非停心．念处之观。既非念处不名似达贤人之位。如世间称贤者。能知天文地理。百家俱达。然后立德修行。仁慈谦让。解行具足。称之曰贤直。尔质朴徒让是愚直。尔怀解唐突造过复是颠狂。解行既偏不称贤士。具足兼举号之曰贤。修道人亦如是。单解称非有非无称为愚痴论。何况上三句。何故尔。痴是无明。汝于四句不识四谛苦习十二因缘诸流诸缚。但用是见法非他之法。而起生死。是事不知名为无明。无明即痴。所以者何。非有非无之法。绝四句百非。湛然清净。汝若证此法者。言行相应。此法治心平等无滞。何得依止此见。是己毁他。是非既生。有无之心即起。双非安在。若人赞之则喜。违之则恚。谓已解。忽他为慢。于此不了是痴。今虽无疑。后当大疑。是为五钝宛然。又复谓此是道行。是道故能有所证。即是戒取。的谓此见为是。是事定。余妄语。岂非见取。执此法边。不取余法边。是为边见。此见偏僻不当道理。是名为邪见。是见依色是身见。如是则五利使具足。此十使约三世。具有八十八使(云云)。此见依色即色阴受。此见即三苦是受阴。想此见像㒵。为此起善恶行。了别此见即是五阴受。即是苦想行。即是有生死见爱。流转浩然。真是不识非有非无之过。岂非愚痴论。非有非无见生过既尔。余三句过一一具此四谛十二缘利钝等使。以不识此过故。皆称为痴。虽作如是见心心解。以不得定故。名为狂颠。名为外道邪僻。不名三乘之初不愚于法。正解之人。问。佛弟子寻教作此念处。何意不成贤人。答。一观无常法不遍。二无七觉调适定慧将息。三于观空智慧生染。为是故不成。今正解人天者。洞识法相。于四见中一。皆识四谛十二缘苦集五阴随心起处。有见生时即识即捡。四念处破于四倒。穷核心路不令一念取着。故言外道是生烦恼处。佛法是灭烦恼处。如此解时。名有为法中得正忆念。三乘之初不愚于法。随有此解亦未解贤。能以念处之观。破六十二见之倒。敛心修定。调和气息。系念修禅。能发未到之定。以定力故解心转明。有定之慧不名颠。有慧之定不名痴。解行既足方称为定。得定故。观心专的。定所分明。名为念处。亦是用数治乱。用慈治瞋等五方便观分明。故名停心。若都无解。直尔闇心。心何由停。故请观音云。眼与色相应。云何摄住。身子答云。地大地无坚相。如是皆入如实之际。达此观心。方能摄住。摄住故名为停心。当知念处停心。洞达五阴不净。存无常等总相别相。观慧明了。尔时名相似。远是初贤之位。若不得念处者。𤏙法不生。不得𤏙乃至亦不得初果。念处成故则生𤏙乃至成无学。是名法行人也。次明信行人。若自思惟了然不解。凭他为说方能得悟。譬如天数数雨。五谷数数熟。以闻法故即了邪正。无爱无迷深识法。见四谛十二缘。心无依猗。能破诸倒。成就念处相似之道。一一如上说。但有从他闻为异耳。若作如此等信行法行两种之修。是有为法中得正忆念。决定能发真似之道。然达本远理。达何等理。凡有四种。论达即四教也。若三藏论达。复有四门。有门作停心念处。观色是不净无常苦。乃至心亦如是。是名有门判贤圣真似。具如阿毗昙。若空门念处。观色是三假因成。等浮虚不实。于众生中亦作三假。不定于定。成生法二圣行。故阿含云。是老死。谁老死。二俱虚妄。以是观行。得成贤圣真似之道也。此如成论所明。亦有亦无门。观五阴因缘所生故。是有缘生。浮虚不定是空。以是为观圣贤真似之道也。此如昆勒所明。非空非有门观义推应有。如大论云。一切实等。广说第一义。第一义即是悟理。悟理从四门入。即是有无等四门之义也。又大论云。为车匿心调。当说离有无经可得道。此即非有非无门得罗汉。不可以此非有非无为大乘中道意也。又成论明离有离无行圣中道。寻此语。只是离断常之有无。指偏真为中道。寄滥大乘也。以不辨佛性。不空涅槃。只是三藏四门。此门通。行者见真理也。问。既破六十二见之有无。那忽以更四门被物。岂不还成有无耶。答。以有无诸见有碍。不能得出离灭道。今将真法破其见心。绝诸有无。百非四句皆遣于诸见中。无复住着。是则无复四执之性。今四悉檀意。赴机利物。假作四门说。令得悟解。若不破性实之法。不名为假说。已破性。无性实四门。假施四门以逗于物。物既得悟。亦无四门之可存也。故大智论云。佛向道人闻说即悟。终不执门为见。同于有无等执也。三藏中论支佛人亦如是。一则观无明老死。无常生灭。念念不住以入真。二则观无明行业因缘相续相待。是老死谁老死。生法二修。浮虚悟入空平等。余二门观相可知。通教明道者。还同用无生灭观门入道。称之为道。昔为钝根今为利根。上推四微折之令空。唯不破邻虚。空门拆此三假虚尘平等而入。二论因是推拆令空。譬如实柱。若烧若破。令此柱无。此是实空有。是为灭色拆空也。通教不尔。观五阴等诸法。虽复四微所成。若假实皆如幻化。故大品云。色如幻化。乃至识如幻化。十喻之意正在于此。故镜像幻人若有若无。无不定无。有不定有。体知本自不生。今亦如灭。虽复幻化森罗万像之有。即此幻有是无。不须得其灭已方知是无。何以故。若异于色。可复灭色取空。今色即是空故不须灭色。故即色是空也。即有是无。此无非定无。何以故。幻无何得定无。即此是有。不须离此无而明有。譬如明镜内净空而现种种之色。即此空是色。不可异于此空而辨色。故大品云。即色是空。非色灭空。空即是色。色即是空。故名体法入空。不同拆法之观也。以根利故。觉色即知。如幻等十喻。若于色生见心。即知此心不自．不他．不共．不无因。乃至受．想．行．识等诸尘对心生。亦不共不无因等。四句检于生。无有生。检无生。无有生。捡亦生亦无生。无有生。捡非生非无生。无有生。具如止观(云云)。即是通教观法也。中论人云。由灭故生。用此为假。向者由生故生。既是自生而被破。今由灭生。岂非他生而不破。云此为假生者。此是他生。问。尚未被破。性义未除。云何为假。今破四性义后。以四悉檀赴机立假也。通教亦四门幻有幻无等。以此四门赴利根引入。此四门融妙。但有名字。不可定执。但此教正为菩萨傍入二乘。故经云。欲得声闻支佛乘者。当学般若。般若即指大品。而大品有共不共。今当料简。自有共般若共二乘说。即是大品。又有共般若不共二乘说。即是大品。教未与时。但用三藏逗诸声闻。声闻尔时不闻通教。自有不共般若共声闻说。即是大品。命转教。自有不共般若不共二乘说。如华严。二乘如聋哑。问。那不共。那得同说。答。即虽不共。为作由藉令至法华。得共如客作人。于长者财乃非己分。而令领知。为后时付家业作梯渐故也。今一一往体如幻之色。观法虚玄。今更约自生他生以晓行者。且数息论之。能安之心及所数之息。皆如镜像。虽有头等六分。头等六分而不可得。即此六分悉是虚无。虽是虚无不可以头为足。世谛道乱也。即无而有。故能数所数俱是幻化。不妨有一至十能数所数之法。犹计此为有。不能体达虚无以为无生者。即当以三假往捡。但是如幻之法尘。对如幻之意根。生如幻之意识。则有如幻从一至十之数者。为当从幻尘生。为当从幻意生。意生即自生。尘即他生。乃至共无因等。若有四生者即有四性。有四性故即是空有。何名为假。亦不成幻。以四句往捡。不得四种之生。即是无性。无性生故即是假生。假生非生。是为性空。性空故即是无生。若言四句捡不得性生。而犹执假生者。今明假生本得性体而立。今既无自性。亦无自性之假名。无他性体。亦无他性之假名。故大品云。是字不在内。即不自生。不在外。即不他。不在中间。即不共。亦不常自有。即不无因。是字不住。不住四性中。亦不不住。亦不在无生无性之中。是故此字无所依猗。以不可得故。但有名字。名字亦空。以名字空故。亦不执是假。以假名不可得故。名为相空。相空故即是真谛空。性空故即是俗谛空。以真俗性相空故名为无生。此即是四句捡幻化因成假观门也。若谓无因成之法者。此即是无法尘对意根生此无尘之计。还以四句捡之。

　　第一虽作如此不得生相。犹谓有如幻念念相续。从一至十如幻之数。即作相续假捡之。若如幻之心。前念不灭而后念续生。此是生生。以前念不灭而生。即为并生。如母生子。若前念灭后念生。即是他生。若前念亦灭亦不灭后念生。即是共生。若离前念灭不灭而生。即是无因生。今以四句捡相续之生不可得。即是无四种性。生即是性空。性空是空俗。无性而说为无生。但是假。名名字字无所依猗。不内不外不中间。不自有。不住不不住。名字不可得故即是相空。相空是空真。真俗之空本无一念之有。何得有前念续后念耶。当知但假名字说。名字亦空。此是捡相续假入无生也。若谓相续不可得而执无相续者。此亦是无尘对意生心耳。还捡此无相续也(云云)。第三虽复捡相续相性不可得。然犹计此无生之心必有待藉。若本无生今何言生。而须捡破此是无生。当知此无生是待生。得无生之名。就此即为相待。四句捡之。若数息之心生。待无生名生者。即是他生。待生者即是自生共无因等(云云)。若有所待。还成性等。何谓无生。四句捡待不可得。即而无待性无性但假。此假名不住亦不住(云云)。若此三假。四句捡幻生不可得。名为伏惑。真明发时名断惑。若三藏柝定色令尽名伏。真发为断。今观不论除尽。但体知而已。无性无相。因是发真。成通教达也。问。若四句皆是性。云何更立四句之教。所以者何。如阿毗昙见有极微之色不破。由是得道。岂非有性。成论三假观生法皆空。拆于极微令空。由是得道。岂非空性。昆勒双教车匿双离(云云)。若大乘明阿黎耶识自性清净心。额珠宝藏即是本有。大涅槃空。迦毗城空。智者见空及与不空。佛性亦色非色。中道实相遮于二边。佛性不空不有。如是等亦是四句。岂非约此为教。若离更无所说。别说只在此四。将不是性耶。答。若计有四句之实。执此为是。此是性义。是故须破。若不破性而言四句者。此是性定。何得称假名。今圣人正观之智。破除四执。无四性可存。前人应以四句得度。即以四句施教。无自故假施于自。无他性故假施于他等(云云)。故大论云。若有见取四句。皆不见第一义。若无四性。以四悉檀假说无咎(云云)。通教亦有缘觉从四门入。故大品云。习应无明空。乃至老死空。无明即空。空即无明体。无明既是空。是为缘觉道理之观(云云)。若别教四门达观相者。若圆教四门达观相。备如止观所明。十种境界。此中应广明。是为于根本禅中发五分禅。略辨如此(云云)。

　　复次发特胜善根者。若初禅根本闇心数息。证欲界定。谓言无身如虚空相。如老人穿针谓针无目。若特胜发初禅时。还于身中而觉八触。觉观喜乐。如年少眼谛还见针眼。若将初禅。特胜禅亦复如是。何故尔。数时闇数。证时闇证。特胜时缘息出入长短遍身。乃至除舍弃灭等。若发欲界已知长短遍身。今发初禅明见三十六物。大肠小肠而见食若谷粟是麻是豆。了了分明。即是特胜发也。或经得初禅已而发特胜者。约明闇可知。若未得初禅而发此有特胜不单发。要凭根本一时共地所有五支。乃是觉于三十六物。观此三十六物。喜今始见。入而生于乐。以一心如是。五支不比前也。如水和沙糖石蜜气味沉重。证者自知(云云)。例前亦应有五支之义类作(云云)。发通明禅相者。既三事通观。所发亦异。特胜是总。通明为别。若初观三事已觉三事通同无碍。或可至欲界空中觉三事通同。若本得初禅。今发此相。自知事别。若未得初禅。今发此定。要附根本同。发即备五支。如大集所明。其相大异觉支者。如心觉大觉。思惟大思惟。如心者如。即无空也。于欲界定中不见身心相名为如心。觉大觉者。似于无漏气分。殆如理空。故言大觉。后去思大思．行遍行亦如是。非但觉身内皮内。亦觉外间五行山河等法。亦觉无漏慧行。故言遍行大行。事在别卷(云云)。余一切禅亦应分别。今不委论(云云)。复次三止非但发诸禅证。亦发诸禅那。如于欲定忽觉气息长短毛孔虚疏。即是发特胜修义。余修例尔。若未经证初禅而发诸法者。终以根本为本法。如数人同谓。修义证者。一时证根本及诸禅也。若闇证者。不别其相。知法者及寻经论。识相宛然。五支悉异(云云)。

　　释验虚实者。虚则是邪。实则是正。邪是偏邪为义。正是从客不堕二边。若世间禅者亦有邪心。若过若不及。二十种名邪。无此名正。若出世间亦有邪正。以前世间之正皆名为邪。堕在常见有为法故。所以名邪见。第一义名之为正。若出世上上禅亦有邪正。世与出世堕在二边。名之为邪。得入中道。名之为正。问。无漏已去。不应为魔所娆。答。大品云。魔虽不娆令还三界。亦娆令失中道。复次若有方便发得正禅。正禅处复增长。设发邪法。即能以正法治之。令终还正。即于邪中具于一切法。邪有四缘。所生亦空亦假亦中。非唯能使邪禅成正。后广通诸法。若无巧方便止能即验之。此但能却邪定显正定。不能于中道具足一切佛法也。复次。发触有若过若不及者。觉已除遣。若久久不遣。即能破坏于禅。或致狂悸悸诸病。假令不成于病。此人所为所作诸行渐当破坏。何故尔。禅是功德藂林。能周正人身口。资成戒行。岂有习禅人身口戒行杂乱。当知是因触邪僻故尔(云云)。问。发四禅皆得有不。答。魑魅魍魉处处皆有。而初禅邻欲界。过患最多。故九十六道唯三道是正。余悉是邪。四禅安免邪也。譬如少男少女常思念欲事。缠绵在心。故精媚所著。行人亦如是。若邪念思想。行其邪道念其法。邪即得入。而狂乱失心者坏禅(云云)。今欲分判九十三种相貌。依彼经中自说诸道之相。来约行者心中所证邪法。若相应者即是其道也。如是一一配奠。令使分明。须识邪假。自能严防。亦使他人警觉。又若以九十三相来验心。但识邪名不识心法。是名有闻无慧。但识邪心不识名。此是有慧无闻。若名法兼俱。心瞻周正。假令发如此等者。必能遣却也。此中应广出证。邪定之人为证(云云)。又约一动触判邪正相余不出者。如五部律种种解释。假有一事非律所载。亦引例为解。大乘义若无文。亦引例为释令。禅门无量邪正不一。但深得初禅触中邪正之意。例通一切。无往不去。故书云。诗三百。一言已蔽诸。所云思无邪也。假令上风正治之。能下判邪倒之失。只是一无邪耳。故瑞应云。得一心者万邪灭矣。能如此善识真伪魔事。万端悉皆灭矣。正有二。一世正见。即是因果之道。如世王治法。大经云。牛中牛相。马中马相。不相混滥。是名世间正见。若出世者。何者是牛。牛无牛相。无牛而计有牛。即是倒惑。非出世正见。今捡牛无牛相。马无马相。故非颠倒。则是出世正见。破六十二见生空。生空既去。法空又遣。念非正见也。今次第禅门从浅至深。明世间正见。次明出世正见。故百论云。福能去。非空能去。福即此义也。又十种正法互相资成。若不尔者。则非正定。如十人同心去相来辨。又根本禅虽无二十邪而发。余禅有一邪。非但坏余禅亦坏根本(云云)。若初发根本有邪。更发余禅。余禅但有正相。而根本邪相亦自退失。邪不干正。如福德人住处。少鬼远去(云云)。将此发宿习之意。广历信行。发四种不同。后历法行四种不同。又魔三乘人各有须行(云云)。约此判贤圣位。如此翻转。出生百千万种不可穷尽。只约一人。或坐不悟。因师即悟。或闇即悟。因坐而悟。如是不同。将此望如来放光。圣说圣嘿。为缘差异。后应何量。又复修事发无漏名发无漏者。或但有退分习。或但守分住进达。今便发。而昔于一种事禅但作事修。是故今但发于事。若昔约事中而缘真者。今修道时。于修法中少许因缘即发无漏也。

　　禅门章(毕)
