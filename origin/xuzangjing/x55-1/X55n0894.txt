卍新纂续藏经第 55 册 No. 0894 八识规矩纂释


　　No. 894-A

　　此规矩纂释者以古解。单用论文。故学者难入。今时有证义．集解。亦互有出入。故学者犹难取裁。今此纂以古补注为主。互取二家及本论释文。融成一贯而参以直解。详略相因递相发明。但专境量。以心所行相已备于百法纂中。故此不重出。颇省繁厌。然字𠚤有本全非己意。妄窃为己见也。此乃侍者广益初入唯识法门。老人教以研穷下手处。使探讨一过便见稳当。若字字经心则见解不谬。故精心参考以备遗忘。非为呈之大方也。

　　天启壬戌夏日七十七翁憨山老人手批

　　No. 894

　　八识规矩颂

　　明　匡山五乳　广益　纂释

　　八识者。一眼识。二耳识。三鼻识。四舌识。五身识。六意识。七末那识。八阿赖耶识。前六从依得名。第七相应立号。第八功能受称。如百法中解。规矩者。初玄奘大师糅成唯识论就。窥基法师乃奘师弟子。因见本论十卷文广义幽。遂请奘师集此要义名集施颂。集诸法义惠施众生。将八个识分为四章。每章作颂一十二句。将五十一心所各派本识位下。有多寡之不同。条然不紊故称规矩。然论虽十卷。其义尽此四十八句包括无遗。可谓最简最要。为一大藏教之关钥。不唯讲者不明难通教纲。即参禅之士若不明此亦不知自心起灭头数。所谓佛法之精髓也。良以一真法界圆明妙心。本无一物了无身心世界之相。又何有根境对待妄想分别之缘影乎。原此心境皆因无明不觉。迷此一真法界。不生不灭真心与生灭和合变为阿赖耶识。依此识变起见．相二分。故见为心。相为境。故缘尘分别好丑取舍者。皆妄识耳。若了心境唯识则分别不生。一心圆明永离诸相矣。今以未悟一心。故须先了唯识心境。则生灭心行当下消亡。一心可入耳。此颂大纲单举八识心王缘境之时。境有好丑故心所从之执取。起憎爱取舍。故作善作恶。善恶为因故感苦乐二报为果。然此八识心王本无善恶。而能造业者乃五十一心所助成心王以造善恶之业。则业力牵引受苦受乐。众生生死之法唯此而已。此中开列八识。各具心所多寡之不同。造业有强弱之不一。分别皎然。使学者究心了知起灭下落。易于调治耳。以众生日用见闻觉知不离心境。其能缘之心具有三量。谓现量．比量．非量。言现量者。现谓显现。量谓量度。以第一念现前明了。不起分别。不带名言。无筹度心。亲得法体。如镜现像。又如见山便知是山。见水便知是水。不假分别。故名现量。言比量者。比拟量度而知其然。如隔墙见角知彼有牛。隔山见烟知彼有火。以同时率尔意识随见随即分别即属比量。以有比度故名比量。言非量者。若心缘境时。于境错谬虚妄分别不能正知。境不称心名为非量。此三量乃能缘之心也。而所缘之境亦有三。谓性境．带质境．独影境。性境者。乃现量所缘。言性者实也。谓根尘实法本是真如妙性。无美无恶。以能缘之心无分别故。境无美恶是为性境。颂云。性境不随心。谓此根尘等相分皆有实种生。不随能缘见分种生。故此性境以实五尘为体。具能所八法成故。带质境者。乃比量所缘。其带质境有真有似。以六七二识各有所缘故。若六识外缘五尘。比度长短方圆美恶等相。属第二念意识分别。故为比量。以此长短等相是带彼外境本质。变带生起。名似带质。以是假故。故云以心缘色似带质。中间相分一头生。谓单从能缘见分起故。独影有二。谓有质．无质。其意识缘五尘过去落谢影子。名有质独影。亦名似带质。若意识缘空华兔角等事。名无质独影。此似带质。并有无质独影皆从能缘见分所变假相分。故曰独影唯从见。此三以第六识见分所变假相分为体故。真带质境者。即以心缘心。故云。以心缘心真带质。中间相分两头生。谓七识缘八识见分为我时。其相分无别种生。一半与第八所缘本质同种生。一半与第七能缘见分同种生。从本质生者即无覆性。从能缘见分生者即有覆性。以两头摄不定。故曰。带质通情。本以能所同一见分所变故。名真带质。此心境之辨也。以心境对待。境有逆顺好丑。则能缘之心依之而起憎爱取舍等。故起惑造业染成善恶二性。所感将来受苦乐二报。故心王则有苦受乐受。若不起善恶属无记性。则平平受。因此受亦有三。所以三界众生上下升沉轮回苦乐不忘者。皆由唯识内习熏变发起心境。由是三量．三境．三性．三受故。不能出离生死。皆心意识之过也。故论云。众生依心意意识转。今唯识宗因凡夫日用。不知苦乐谁作谁受。外道妄立神我。二乘心外取法。故佛说万法唯识。使知唯识则不出自心。以心不见心。无相可取。正是要学者直达自心本无此事耳。今八识颂而称规矩者。只是发明心境。其所作善作恶皆是心所助成。以各具多寡之不一。故力有强弱之　等。此唯识之大纲也。其心所法已见百法。今预列心境。则临文不必繁解。恐碍观心耳。

　　○五识颂

　性境现量通三性

　　此下十二句。颂眼．耳．鼻．舌．身等五转识也。首句先颂五识境量与三性。问。前五转识未转依位。于三量中定属何量。于三境中定属何境。答。前五识量属现量。境属性境。以五识与八同体故。缘境之时单属现量。前五转识乃八识精明之体映在五根门头。了境之用。以初映境时当第一念。未起分别。不带名言。无筹度心。故名现量。所缘之境即属性境。性者实也。即实根尘相分境有实种生。以现量具三义。一现在简过未。二显现简种子。三现有简无体。法护法云。五识唯缘实五尘境。即不缘假相分。故名性境。但任运缘。不作行解。不带名言。得法自相。故名现量。且如眼识缘青黄赤白四般实色时。其实色上长短方圆假色虽不离实色。有眼识但缘青等实色不缘长短假色。长短假色唯意识作长短分别缘。俱舍云。眼色但能了青。不能了是青。意识了青亦能了是青故。又眼识缘青境自相时。得青色之自相。若后念分别意识才作解心。即带名言。便是共相。属比量也。故假智诠不得自相。唯于诸法共相而转。唯五识缘五境时。具四义故。得法自相。一任运。二现量。三不带名言。四唯缘现在境。故名得法自相也。问。五根依何教理证是现量。答。圆觉经云。譬如眼光照了前境。其光圆满得无憎爱。可证五根现量不生分别。其眼光到处无有前后。终不舍怨取亲爱妍憎丑。例如耳根不分毁赞之声。鼻根不避香臭之气。舌根不拣甜苦之味。身根不隔涩滑之触。以率尔心时不分别故。若刹那流入意地。才起寻求。则是同时意识相应而起。便落比量。则染净心生。取舍情起。以五识唯缘现在。不缘过未。但只一度。故云性境现量。言三性者。乃善．恶．无记三性。问。五识现量本无善恶。与八同体无有分别。何与第六通不善性耶。答。此约同时意识而引自类种子。同时而起则三性皆通。此指意识任运而言。非专指五识也。又曰。五六相须。以随念分别时与嗔等恶所俱起。故成不善。问。何为相须。曰。五由六而方生。六由五而明了。前五与六为明了门。六与五为分别依。是相须理。

　眼耳身三二地居

　　此言三界五识行止之地也。三界分为九地。欲界一地。名五趣杂居地。具有八种识。色界四地。谓初禅离生喜乐地。二禅定生喜乐地。三禅离喜妙乐地。四禅舍念清净地。今言二地者。谓色界初禅离生喜乐地也。以欲界五识全具。初禅天人以禅悦为食。不食段食故离舌识。既不受食亦不闻香故亦离鼻识。但有眼．耳．身三识而已。居者止也。谓此三识亦止于初禅。若至二禅定生喜乐地。则眼不见色。耳不闻声。身不知触。以入定中而此三识亦无。故云居止于此耳。

　遍行别境善十一　　中二大八贪嗔痴

　　此颂五识具三十四相应心所也。识论云。恒依心起。与心相应。系属于心。故名心所。如属我物立我所名。心王于所缘唯取总相。心所于彼亦取别相。助成心事得心所名。虽诸心所名义无异。而有六位种类差别。谓遍行有五。别境有五。善有十一。根本惑有六。随惑有二十。不定有四。合五十一。此五识于六位中唯阙不定。言遍行五者。遍。周圆义。行是游履义。缘境义。遍行一位具四一切。谓一切性。即善恶无记三性也。一切地。即三界中九地也。一切时。即过现未来及一刹那时也。一切俱。即八识俱通也。问曰。何以前五具遍行五所耶。答。五八同体。本识具此五法。又能遍一切识。然此五法。心起必有。故前五亦具此耳。别境者。谓别别缘境而得生故。以欲等五法不遍心故。唯遍三性九地。以四境别名为别境也。四境者。谓欲所乐境。所决定境。于惯习境。于所观境。慧则于所观境拣择断疑。是其体用也。问曰。何以前五具别境五心所耶。答。前五任运缘境。率尔同时。俱意识随见随即分别。各引自类种子。各各缘境不同。且如眼根缘色则不同耳根缘声等。以各各不同故。识具此别境五法也。具十一善法者。以五识是性境现量。故具此耳。问曰。五识既是性境现量。如何有根惑三随惑中二大八十染心所耶。答。五识本无染法。缘五识起时。以第六为分别依。第七为染净依。故挟带染法与之俱起也。若小随十法各专有主。故不具耳。以五识任运无矜恃执持之力。故无根惑之见．慢。以了境分明。故无疑与不定。故五识但具三十四耳。

　五识同依净色根

　　此颂五识依根得名也。五识随依色根立名。具有五义。曰依根之识。根所发识。属根之识。助根之识。如根之识言依者。五义之一也。言净色者。拣非浮尘。又言依根择非依境。境但为所缘。无发识用。如根坏时。设若有境。识亦不起。唯根能发。故曰依根。非浮尘者。以彼虚假有损坏故。故名为浮。又无见闻觉知之用。名之为尘。故楞严云。浮尘根眼如蒲桃朵耳。如新卷叶鼻。如双垂瓜舌。如初偃月身。如腰鼓颡是也。以有损坏。故非五识之所依耳。言依净色根者。楞严云。元依一精明。分成六和合。以见精映色。结色成根等。根元目为清净四大。故名净色。以此净色即无明壳也。亦名胜义根。谓于眼等一八净色如净醍醐。有此性故。眼等识生。无即不生。照境发识以成根用。故名胜义。不同浮尘虚假损坏。此无损坏。故亦名胜义。不同浮尘无见闻等。此能觉知。故亦名胜。如眼能见色。耳能闻声。鼻能嗅香。舌能尝味。身能觉触是也。问。净色根毕竟是何物。答。此无见有对色。虽有质碍而非眼所得见。比量所知。非现量得。如何可指。然此识精圆映五门。随浮根之照用。是知浮根则有五而净色唯一。故曰元依一精明耳。

　九缘十八好相邻

　　此颂生识之缘也。有为之法必仗缘生。今生八识之缘大概有九。但各识全阙之不同耳。故曰。眼识九缘生。耳识唯从八。鼻舌身三七。后三五三四。九缘者。一空缘。即根境相离中间无碍。空隙之空也。二明缘。即日月灯等照烛之明也。三根缘。即发识之根也。四境缘。即诸识所缘之境也。五作意缘。即遍行中之作意也。六分别依。即第六识也。七染净依。即第七识也。八根本依。即第八识也。九种子缘。即是诸识各有自类亲种子也。此中九缘。于四缘中三缘所摄。种子即因缘也。境缘即所缘也。余七缘即增上缘也。诸识从缘。唯眼识全具。耳闇亦闻。除明唯从八。鼻舌身三合中取境。暗亦能知。故除空明。若根境中间空隙不相合者。即身不觉触。舌不知味。鼻不知香。故后三五三四者。谓六识具五缘。七识具三缘八识具四缘。六识五缘者。根．境．作意．根本．种子。于空．明之外又除分别。即自体故。不言染净即根缘故。七识三缘者。根本依．作意．种子。不言根境者。谓依彼转缘。彼即根境故。八识四缘者。根．境．作意．种子。不言根本。即自体故。不言染净。即根缘故。无分别者。不缘见分。无分别故。若从头各增一等无间。则眼等即十缘。等无间者。乃各识前念已灭。即开辟处所引后念令生。中间无隔者。即相续心也。前念不去。后念不生。为前念自体占自路故。故识生时须用此缘耳。

　合三离二观尘世

　　此颂五识取境不同也。眼耳二识离中取境。鼻舌身三合中取境。何以知之。曰。知处不知处。异坏根不坏。根别以识从。缘生因缘显。识以从缘义知有离合。谓九缘中空．明二缘是显根离义。眼耳二识既具空缘。是离中知也。若无空缘。境逼附根。不唯无知而且损根。如纤尘入眼即坏其目。大声附耳即使人聋。故曰坏根不坏根别也。鼻舌身三不具空缘。是合中知也。若具空缘。根境远离。香味触尘俱不知故。今三识不具空缘。故香臭入鼻。酸咸上舌。寒热着身。三根宛然分明了境。即知不坏故。又如眼即知色境在何方。耳即知声从何方来。而鼻舌身则不知境之处所。故知来处者表为离知。不知境处者表是合取也。观者即能缘见分。眼等五识及诸心所。尘世者即所缘相分。乃色等五尘也。

　愚者难分识与根

　　此颂小乘不知八识根本种子为生识之缘。以为根．识互生也。净色根行相微细。其与识最易淆滥。故难分别。愚法者谓声闻人。但断烦恼障。未断所知障。故名为愚。何谓难分。曰。由根与识生必同境。五识于境任运现缘。不起分别是现量性境。五根于境亦任运缘随。因境势亦无分别。故说难分。既实难分。根．识何别。曰。五根于境如镜对相。虽有物对。略无作意乐欲念起。故无分别。五识于境如镜现相。虽似像现。亦有随时俱意识乐欲念起。而无计度名言种类。名无分别。是二别义。小乘不知根之与识各有种子．现行。以为根．识互生。根之种现但能导识之种现。谓根为生识之缘则可。谓生识则不可。以识自有能生之种子故。盖识乃心法。即八识之见分。根乃色法。即八识之相分。此色心之不同也。根能照境。识能缘境。此根．识之用不同也。所言难分者。乃论主谓愚者之不能分耳。故世尊为愚心者开心说蕴。为愚色者开色说处。为心色俱愚者俱开说十八界。岂非根．识之实难分耶。如此又何谓难分耶。曰。始自华严至于楞严。演此三科不知几百千过。多闻如阿难尚以心知眼见为言。佛以门能见否诘之。以此观之。则根．识难分可知矣。　有漏章竟。

　变相观空唯后得　　果中犹自不诠真

　　前八句乃有为法。此四句颂五识转。成所作智乃出世无为法也。先颂前五转智必不能亲缘真如义。谓安慧师执前五因中既成无漏变相缘如。以见相二分是遍计性。自证分是依他起性。至佛果位中自证分亲缘真如。以无相见遍计性故。护法师以见．相二分为依他起。六七二识为遍计执。自证分为圆成实。以此为正义。故论主以此二句破之。变谓变带。相谓己相。即能缘心变带起本质家相状之相。而缘名疏所缘缘也。观谓能缘之见分。空乃所缘之真如。以彼执前五因中带相缘如。故曰观空。唯后得者。简非根本。既非本智则不能亲缘真如。果中犹自不诠真者。果中乃佛果位中也。诠者具也。意谓前五转智不唯因中不缘真如。纵在佛果位中亦不能亲缘真如。以五八果上圆。安慧计五识因中成无漏。一错也。又以自证分为依他起。乃依他真如而起者。则所成之智乃依他根本修而后得者。故名后得智。则不能亲缘真如。又计至佛果位自证分缘如。既以自证为依他。若是依他即属后得。后得岂能缘如。又一错也。故此二句乃破异师计耳。三藏释带有二义。一挟带。二变带。然相亦有二义。一体相之相。二相状之相。言挟带者。谓根本智亲挟真如相而缘。则以体相为相也。变带者。谓后得智缘根身器界诸有为法。必带相状变为空体。虽观诸法空。未离空相。此但能外缘诸法。不能亲缘真如故。

　圆明初发成无漏　　三类分身息苦轮

　　此颂五识果上转也。圆明即大圆镜智。以五八果上圆。谓佛果位第八之大圆镜智一开发时。而第五之成所作智倏然现前。故成无漏也。问。前五转智何云第八圆明初发耶。答。以前五根是第八亲相分。能变之第八有漏。而所变之五根亦有漏故。根能发识。根既有漏。识亦有漏。以五八同体故。待第八大圆镜智初现前时。则前五根．五识俱成无漏而即转成成所作智矣。三类分身者。谓一大化身。即千丈卢舍那。为应十地之所现也。二小化身。即丈六金身。为应二乘凡夫之所现也。三随类不定化。谓如来誓愿弘深慈悲普覆。随诸种类有感即应。或现大身满虚空中。或现小身种种不等。以在因中有外作用。故果上成成所作智利乐有情。示现神道种种变化引导众生出生死苦。故云息苦轮也。

　　○六识颂

　三性三量通三境

　　此颂六识三性．三量．三境皆通也。意识缘境。分别最强。所以一切善恶皆以意为先导。意起速疾。意在言前。意善则法正。意恶则境邪。如一气。嘘之即温。吹之即冷。似一水。寒之即结。暖之即融。但依一心随缘转变。故三性．三量．三境但通。五十一心所全具也。以通字贯于上下读之。言三性者。善性则顺益义。顺于正理。益于自他。不善性则违损义。违于正理。损于自他。无记性则于善恶品无所记录故。言三量者。一现量。现谓显现。明证众境。不带名言。无筹度心。亲得法体。故名现量。二比量。比谓比类。以于前境比度方知。故中论云。比量有三。一如本。如先见火有烟。后见烟即知有火。二如残。如炊饭一粒熟。余皆知熟。三共见。如眼见人从东去西。定知彼去。又如日出处则知是东。日落处则知是西。以比类而知故。三非量。谓心．心所于缘境时。错谬分别不称境知。名为非量。言三境者。一性境。即实根．尘及定果色。自有实种生。乃前五与第八所缘。及第六缘诸实色。不带名言。无筹度心。亦名性境。及根本智缘真如时。亦是性境。以现证故。二带质境。有二种。一真带质。即以心缘心。中间相分两头生。挟带本质烁起。乃体相之相。以能所同一见分。故名真带质。二似带质。即以心缘色。中间相分唯从能缘见分一头变带生起。乃相状之相。名似带质。三独影境。有二种。一有质独影。即第六缘五尘落谢影子。以托彼外质变起影相。故名有质。所变相分亦与能缘见分同种生故。名真独影。亦名似带质。二无质独影。即第六识缘空花兔角及过未等所变相分。其相分唯第六同种生。以本无空华等质。故名无质。唯从识变。故名无质独影。问。第六云何通缘三境耶。答。第六明了意识缘前五尘实境时。率尔同时。名为性境。才落意地分别是青是黄。即名似带质。若意识缘五尘过去落谢影子。即名有质独影境。

　三界轮时易可知

　　以第六识造种种业。轮转三界行相显胜。故曰易可知也。

　相应心所五十一

　　此颂六识五十一心所全具也。相应有四义。一时。谓王所同时而起。二依。谓王所同一所依根。三缘。即王所同一所缘境。四行。谓王所三量行相俱同。心所有三义。一恒依心起。要心为依方得起故。二与心相应。谓遍行等恒与心王相应。一类起故。三系属于心。以遍行等看与何心生时便属彼心之作意等故。言五十一者。谓此第六识。六位心所俱相应故。所以能取三界生死。以业力殊胜故也。

　善恶临时别配之

　　此颂第六识与善恶心所随时逐境。遇善则善心所与之相应。遇恶则染心所与之相应。邪正条然不相混滥。但就善恶一念起时则心所齐集。以类相从。故曰分别配之。

　性界受三恒转易　　根随信等总相连

　　此颂第六识于三性．三界．三受之中恒常转变改易。正如善时忽生一恶念。喜时忽生一忧念。改易不定。识论云。此六转识易脱不定。故容与三受相应。皆领违顺。俱非境故。领顺境相。适悦身心说名乐受。领违境相。逼迫身心说名苦受。领俱非境。于身心非逼非悦名不苦不乐受。或名五受。以苦分忧。以乐分喜。故如是三受与五识相应。说名身受。与意识相应。说名心受。若恶念起时。则根本惑与随惑相连而起。若善念起时。信等善法亦相连而起。以此染净诸心所法相连意识。于性．界．受三恒常转易耳。

　动身发语独为最

　　此颂第六识行相最胜。于八识中独此识最强。以具三种思故。一审虑思。谓筹量时无造作故。名审虑思。二决定思。意既决定。有所作故。名决定思。三动发思。动谓动身。发谓发语。动身之思名为身业。发语之思名为语业。思即是业。故动发思为身语业。则前二思为意业也。具此三种思故。造善恶业此识强于诸识耳。

　引满能招业力牵

　　此颂上三业能招引．满二果。牵引八识受生死苦也。引者谓此识能引诸识造业。满者谓此识能引前五满八识异熟果报。故云。一业引一果。多业能圆满也。能招业力牵者。如与善位十一相应则为善业牵之而往人天。与根随染位相应则为恶业牵之而往三途。如影随形故曰牵。然其引业乃能造之思。要是第六意识所起。若其满业能造之思从五识起。然五无执不能造业。虽造满业亦非自能。但由意引方能造作。故五亦具善恶二性。七八二识皆不能造。无记性故。　有漏章竟。

　发起初心欢喜地　　俱生犹自现缠眠

　　此颂六识转妙观察智。初下品转也。以第六识顺生死流。具有分别俱生我．法二执。若逆流还源亦仗此识作我．法二空观。今转识成智从观行位入生空观。至七信位方破分别我执。从八信起作法空观。历三贤位至初地初心方断分别法执。故云。分别二障极喜无。颂言欢喜即初地也。发起者初转智也。以第六识三品转智。初地下品转八地。中品转等觉。上品转初心者。以一地中有三种心。谓入．住．出。初入地时名初心耳。分别二执已破。俱生二执方现。故云现缠眠。缠即现行。眠即种子。以登地时俱生种现未纯伏灭。故云犹自现缠眠耳。

　远行地后纯无漏　　观察圆明照大千

　　此颂第六识中品上品转智义也。远行即第七地。后字即八九十地至等觉位也。谓登八地中品。转智犹未最极。直至等觉后心方为最上品转。故曰圆明。以究竟位中诸漏永尽。无漏随增性净圆明。到此地位六识方得纯净无漏。即转成妙观察智而圆明普照大千之界矣。谓如来善能观察诸法圆融次第。复知众生根性乐欲。以无碍辨才说诸妙法。令其开悟获大安乐。皆妙观察智之用也。

　　○七识颂

　带质有覆通情本　　随缘执我量为非

　　此颂七识境性量也。此识于三境中唯缘真带质境。谓以心缘心。中间相分两头生。以挟带本质己相而起。名真带质。言通情本者。拣前六识乃以心缘色为似带质境也。谓此带质又通七识能缘心。以恒起执故。即情也。又通八识见分是所缘。即本也。本者谓七识依此见分而立。故以此七识缘第八见分为我中间相分。乃体相之相以。七识与八识见分本质交带挟起故名为真。以此相分一半与所缘第八见分同一种生。一半与能缘第七见分同一种生。以八识之见分一半作前七识。即有覆性。一半乃内八识见分体。即无覆性。今七识恒起遍计执。第八见分为自内我。故曰依彼转缘彼。故四性之中唯有覆无记。若无覆无记则属第八识。以非善不善无可记录。故名无记。谓此识虽无善恶而恒与四惑相应盖覆真性故名有覆无记。随缘执我量为非者。此句乃拣量也。若言带质境则属比量所缘。今因与四惑相应。随缘第八见分执之为我。本非是我谬执为我。故名非量。

　八大遍行别境慧　　贪痴我见慢相随

　　此颂七识所具相应心所也。谓大随八。遍行五。别境中之慧。根本惑中贪．痴．见．慢。共十八心所也。问。此识何与八大相应耶。答。若无昏沉应不定有无堪任性。掉举若无应无嚣动。便是善等。非染污位。若染心中无散乱者。应非流荡非染污心。若无失念不正知者。如何能起烦恼现前。若无不信懈怠放逸。如何论说此三心所染心相应。故染污意决定皆与八大随烦恼相应而生。问。此识何与五遍行相应耶。答。此五法遍一切识与诸心等。故七识应具也。问。何与别境中之慧相应耶。答。慧与我见为体性故。故亦宜有。问。何与根惑中之贪．痴．见．慢．四烦恼相应耶。答。一我贪者。谓此识一向贪爱第八见分。执之以为我则耽染爱着不暂舍故。二我痴者。即无明。谓此识不了第八之体本无实我。妄计为实。迷无我理。故名我痴。三我见者。谓不了第八本非是彼之我。而起我见。妄认为我故。四我慢者。由执为我。遂令骄倨自大贡高飞举故。问。根本六中开见成十。此识何独具四耶。答。以有我见故余诸见不生。问。何故此识不与疑．瞋二烦恼相应耶。答。由我见故。审详明决疑无容起。故不与疑相应。由我爱故。深生耽着。瞋不得生。故不与瞋相应。问。何故不与别境四法相应耶。答。谓欲是希望。未遂合事。此识恒与第八和合。缘以为境。更无希望。故不与欲相应。解者。于事尚在未定。起决定解印证持守。此识决定恒执第八为自内我。更无异念不烦印持。故不与胜解相应。念唯记忆过去所习事业。此识恒缘第八现境。不烦记忆。故不与念相应。定唯一意专注境。此识任运。刹那念念别缘。不专不一。故不与定相应也。问。何故此识不与善十一心所相应耶。答。善是净故。此识染污。故不与善相应。问。何故不与十小随相应耶。答。以忿等十法行相粗动。此识审细。故不与相应。又无惭．无愧唯是不善。此识唯无记。故亦不与相应。问。何故不与四不定相应耶。答。恶作是追悔过去所作事业。此识恒缘第八。无有疑悔。故不与恶作相应。睡眠是藉外缘辛苦勤劳。身不自在。心睡昧劣。有时暂现。此识一类内执第八为我。不假外缘。故不与睡眠相应。寻伺者。寻谓寻求。令心匇遽于意言境粗转为性。伺谓伺察。令心匇遽于意言境细转为性。此识唯依内门而转一类执我。不假寻伺。故非七识所具耳。

　恒审思量我相随　　有情日夜镇昏迷

　　此颂七识自性行相皆是思量。故恒相随第八见分执之为我。论云。思量为性相者。双显此识自性行相也。意以思量为自性故。即复用彼为行相故。由斯兼释所立别名。以能恒审思量名末那故。未转依位恒审思量所执我相。已转依位亦恒审思量无我相故。恒之与审于八识中有四句分别。八识恒而非审。谓不执我。无间断故。六识审而非恒。谓执我。有间断故。五识非恒非审。不执我。有间断故。七识亦恒亦审。执我。无间断故。不恒则与八识血脉断矣。不审则与六识血脉断矣。以七识无本位。故护法云。五八无法亦无人。六七二识甚均平。五八无执。六七有执。是均平义。五八一恒一非恒。六七一恒一非恒。亦是均平也。有情日夜镇昏迷者。镇。常也。谓第七识恒常思量审察。一向执我。故令诸有情恒处生死之中。常于长夜昏迷而不自觉者。以七识执我之过也。

　四惑八大相应起　　六转呼为染净依

　　此牒前染所与识相应。故令有情日夜昏迷。障真义智。蔽圣慧眼。其由烦恼为害耳。转者不定义。即三性．三量．三境易脱不定。名为转识。前七皆名转识。唯第八名不转识。第六转识呼第七为染净依者。谓此识有漏。内常执我。故令第六念念成染。由此识无漏。恒思无我。故令第六念念成净。七识为所依。六识为能依。依即根也。是以第六成染成净皆由第七识。故云六转呼为染净依。　有漏章竟。

　极喜初心平等性　　无功用行我恒摧

　　此颂七识下品中品转智义也。凡一地具初中后三心。即入．住．出。故有三品。今谓末那识于初地初心即当转平等性智。以地前六识作生空观。到初地初心即破分别二障。故曰分别二障极喜无。而平等性智方才现前。此乃下品初转也。以俱生二执全未破故。曰六七俱生地地除。故从二地作双空观断俱生二执起。至第七无功用行破藏识方断俱生我执。故云我恒摧。良由第六识入生空观。碍此七识。俱生我执不生。俱生法执犹存。故云单执末那居种位。平等性智不现前。不现前者但未圆满。乃中品转也。故曰第七修道除种现。由第六识入生法二空观故。碍此七识俱生我法二执不起。故云双执末那归种位。平等性智方现前。直至等觉后心。二执方才破净。此智方得圆满。乃上品转也。故曰金刚道后总皆无。言居者居住。归者归藏。问。第七转智何由第六入双空观耶。答。第七乃有覆无记。唯俱生无分别惑。故以无分别于缘境时。唯任运转。无力断惑。故登地时自不能转。由六识断分别二障。转二空智。故第七仗之得初下品转也。至八地无功用道。乃破俱生我执。俱生法执犹存。故云我恒摧。此但我执摧落。乃中品转耳。

　如来现起他受用　　十地菩萨所被机

　　此颂七识上品转智义也。以前初地初心但下品转。俱生我执但伏而未断。俱生法执犹存。至七地无功用行名中品转。但我恒摧。从八地起但伏俱生法执而犹间起。皆非最极。直至如来究竟位中。烦恼．所知二障种现俱尽。平等性智方得圆满。名上品转也。故此智圆时则能现他受用微妙报身。住华藏界。为十地菩萨说大法也。此佛说法。二乘绝分。故言十地菩萨所被机耳。故曰于如来究竟位中转成无漏。则能现前他受用身。即能被之佛。十地菩萨乃所被之机也。报身有二。一自受用。乃自受用广大法乐。与法身同体。唯佛与佛乃能知之。十地菩萨可见者。乃他受用耳。

　　○八识颂

　性唯无覆五遍行

　　此颂八识性与心所也。此识于四性中唯是无覆无记性。问。何以知是无覆无记耶。答。以此识是异熟性故。异熟者。异谓别异。即因果性别。熟谓成熟。此唯属果。因果合说名为异熟。既是异熟。定非善染二性所摄。若此识是善染者。流转还灭应不得成。以非善染故。能随善染而成流转还灭。此约异熟显无记也。此识是善染依而非善染。此若是善。应非染依。此若是染。应非善依。由非善染。故能为善染依。此约善染所依显无记也。此识是所熏性。以非善染而能受善染熏。若是善染应非受熏。若不受熏则应善染。因果皆成断灭。此约所熏显无记也。具上三义。证知第八唯是无覆无记性摄。言无覆者。覆谓染法。有障碍义。有盖蔽义。障碍圣道不得生起。盖蔽真心不得清净。此识无此二义。故名无覆。言无记者。谓善因感可爱之果。恶因感非爱之果。彼二皆有殊胜强盛之体可记可别。此识无此二义。故名无记。如镜体光明。本非青黄。故能现青黄耳。问。此识与几心所相应耶。答。恒与作意．触．受．想．思相应。识论云。阿赖耶识无始时来。乃至未转于一切位。恒与此五心所相应。以是遍行摄故。正是楞伽经中流注生住灭也。问。此识何故不与别境五法相应。答。互相违故。曰如何相违。谓别境之欲希望所好乐事。此识任彼善恶业转无所好乐。故不与欲相应。胜解是印证守持决定之事。此识任运不能印持亦无决定。故不与胜解相应。念是明记过去曾习之事使不忘失。此识昧劣不能明记。故不与念相应。定能令心专注一境无有异缘。此识任运刹那别缘三类。故不与定相应。慧唯简择得．非得事。此识微细昧略不能简择。故不与慧相应。且别境者别别缘境而得生故。此识唯是一类相续。故不与别境相应也。问。此识何故不与善所相应耶。答。此识唯是异熟无记。非善性故。故不与善十一相应。问。此识何不具染所耶。答。此识非恶性故。故不与根．随烦恼相应。问。此识何不具四不定耶。答。恶作等四虽通无记。非一切时常相续。故不与异熟相应。是故第八识唯具遍行五心所耳。

　界地随他业力生

　　此颂第八识本无生死。但随业力而转也。谓由前六所造善恶业力。牵引此识往来于三界九地五趣四生九中受异熟果。为总报主。以为体故。以与前七色心等法为依止故。问。何偏为体。答。具三义故名真异熟。一遍义。谓此识遍三界。简前五识不遍无色界等。二常相续。简第六有间断故。三业招。简第七全无业招。自是有覆。非他业故。具此三义故能为体。言受异熟果者。谓由前六造善恶业。牵引第八受善恶报相续不断。名异熟果。言引业者。引谓牵引。谓业有力能引第八受总报故。满业者。满谓满足。谓满别报。即前六识造善恶业。能满第八善恶二果。以一业引一果。多业能圆满故。第八名总报主。而前六名别报主也。然前转识之无记性者。乃从异熟识起。名异熟生。非真异熟。有间断故。以此第八当体虽无善恶。而被他六识造善恶之业力而牵引于三界九地受生死者。乃前六识之过也。故前六识颂云。引满能招业力牵者。此也。

　二乘不了因迷执　　由此能兴论主诤

　　此颂第八深密义。言二乘者。简非大乘。谓小乘不知者。以世尊一向未曾显说故。二乘人不信有此识。所以不说者。以此识甚深微细。非思量所知。非二乘智慧所觉。在菩萨地尽亦不能尽知。唯佛与佛乃能究尽。故不说耳。故云。陀那微细识。习气成暴流。真非真恐迷。我常不开演。陀那此云执持。此识之体深隐精微。故曰微细识。习气即所持种子。谓识中无始微细生灭念念受熏。以此习种能发现行引生诸趣。于根身器界流转无停。故如暴流。真非真恐迷。言我若说为真。其奈带持种子妄习不除。众生将迷妄为真。未免瀑流漂转。我若说为非真。其奈体即真如。离此无真。众生将弃真为妄。未免向外驰求。由此真与非真二俱难言。是故非时非机故我常不开演。以不令众生堕彼二种之迷故也。以世尊寻常但为小根说六识。建立染净根本。故二乘一向未闻。以浅智难知故不了耳。又云我于凡愚不开演。恐彼分别执为我。故曰因迷执。以小乘不信有此识故。大乘论师引三经四颂四教十理证有此识。故云由此能兴论主诤。引证之义。识论广明。文繁不引。

　浩浩三藏不可穷　　渊深七浪境为风

　　此颂八识体性渊微随缘生识之义也。浩浩者。广大无涯之貌。谓如来藏性海由不思议熏变而为业海。故此识体广大无涯。以具三藏义故名为藏识。三藏者。一能藏。即是能持义。犹如库藏。能藏一切宝贝等物。谓无量劫来所作一切善恶种子。唯此识能藏。此约持种边说。二所藏。即是所依义。犹如库藏是宝贝等所依故。此识是一切善染法所依处。故名所藏。此约受熏边说。又能藏义者。谓根身等法唯此识能含藏故。如像在珠。故曰。欲灭一切法。总在赖耶中。欲觅一切像。总在摩尼内。次所藏义者。谓此识体即以色心等为所藏处。以色心等是此识之相见二分。故如珠在像内。故曰欲觅赖耶识只在色心中。欲觅摩尼珠只在青黄内。所谓能藏自体于诸法中。又能藏诸法于自体内也。三执藏。即坚守不舍义。犹如金银等藏为人坚守。此识为染污末那坚执为自内我。故名执藏。以有此三义故。令积劫因果不失不坏。故云不可穷。此识本是湛渊之心。为四缘等境风鼓动故。生起七识波浪。造种种业。故经云。藏识海常住。境界风所动。洪波鼓冥壑。无有断绝时。故云渊深七浪境为风也。

　受熏持种根身器　　去后来先作主公

　　此颂八识之力用也。言此识既能受熏。复能执持种子根身器界。以是无记性。故能受善染熏。以其体广大。故能持种。又能持根身器界令一期不散坏。为所缘境。以此故能为三界总报主也。故往来六道。死时后去。投胎先来。为众生之命根。故云作主公。依经论而辨此识舍出之处。瑜伽云。善业从下冷。恶业从上冷。二皆至于心。一处同时舍。杂宝藏经云。顶圣眼生天。人心饿鬼腹。旁生膝盖离。地狱脚板出。然经论异者。经明六趣差别。论明善恶两途。其义一也。　有漏章竟。

　不动地前才舍藏　　金刚道后异熟空
　大圆无垢同时发　　普照十方尘刹中

　　此颂八识次第舍名乃至究竟转智之义也。此第八识具三种名。一阿赖耶识。二异熟识。三庵摩罗识。一名阿赖耶识。此云无没。以真如随生死而不失不坏。故云无没。又云藏识。以具三藏义故。谓此识因七识念念执为我故。从无始来长劫相续沉沦生死。别教菩萨从初发心修行。历过三贤登地以去。至第七地破俱生我执。烦恼永断不受彼熏。七识不执我。三藏之名从此才舍。显过最重。故云不动地前才舍藏也。二名异熟识。谓八地以后尚有微细俱生法执及有漏善种。尚引后果。亦从无始至等觉位。名异熟识亦具三义。一变异而熟。因种变异果方熟故。二异时而熟。因灭果生定异时故。三异类而熟。以善恶因至果方熟故。具此三义名异熟识。至金刚道后等觉后心证解脱道。异熟方空。一念顿断最初生相无明。为入妙觉。因亡果丧。此异熟识方断。故云金刚道后异熟空也。三名庵摩罗。此云白净无垢识。谓如来藏清净真心虽在生死。本来无染。返流还净。从证佛果。尽未来际。名无垢识。本如来藏以有鉴机照用无思而应。故亦名识。此识与大圆镜智同时发起。相续执持无漏种故。故云大圆无垢同时发。到此境智相应法身显现。圆明普照十方尘刹。故云普照十方尘刹中也。良由始以一念不觉之无明。迷此一心。遂将真如理体变而为妄相。本有智光变而为妄见。今返妄归真则泯见相而归一心。理智一如方极一心之源。此唯识之极则。乃如来之极果也。

　　八识规矩颂纂(终)

　　No. 894-B 题(二)百法明门八识规矩纂释后

　　余不敏。天黜其形。自信有尊形者存。故夙抱超然之志。在龆龀即闻我　大师法雷起蛰。时则跃然归依。结想有年。往癸丑岁从先人宦游于衡。适礼　大师于灵湖。即蒙摄受。时见虚中益公。其精敏机警知为法器。然未识所志向。及丁巳夏　大师归老匡庐之五乳峰下。余以二亲见背。乃决志依归求出世业。于辛酉春始判然入山。大师怜之。从入室后得闻法要。朝夕与公商确奥义。洞彻言外。余跃然喜也。不唯与之忘形。抑忘心矣。食息靡间。一日见公案头百法规矩纂释。展卷同刘孝廉仲安氏阅之。一读三叹曰。公之精义入神之如此也。心虽不闲于宗。案习闻此论虽老师宿学亦苦于难入。盖以论释论文简义幽。且断章不备。况旧无解。故多面墙。近则本论释有数家。又未参合。于此犹然。故吾此末学所以泣岐也。今公详论文于名相之下。取古今诸疏会通一贯。且得亲闻　大师之心印而折衷之。故文如析薪。义若观火。不劳旁搜曲讨而洞达法相之源。不异三车执笔也。意别数载。何公超悟之蚤而入法之精如此。讵非拔灵根于虚壤者。未易易也。顾予与公大有夙契。愧不能赞其万一。聊述此以纪法缘之始末云。

　　天启二年岁在壬戌之秋七月既望
秣陵遗民方远题于五乳峰下之溪上阁

　　No. 894-C 百法规矩纂释后叙

　　余自降心白业归命佛乘。时抱出尘之志。切喜依教寻源。惟以如来法海汪洋。义天广博。于奢摩他路未能下手。每开卷未尝不望涯而叹也。及询诸尊宿。咸教以先明起信．百法诸论。云此乃一大藏之关键。如欲万里之行始于足下。未有足下之步不移而能之万里者。是知百法规矩乃足下之步也。故曰明得百法可入大乘之门矣。余即简鲁庵补注。见其文约义幽犹然。故吾罕得其要。丙寅秋适匡山虚公来游黄山。锡过白岳。余与家仲兄遇于汶上。首请楞严三观。次及圆觉．起信。而师每发一言。义出常见。酬一难。理彻玄微。所谓狮儿哮吼自与群兽别也。一日于师囊中披得此纂。与仲兄捧览三复。不觉从前滞碍划然已解。百法则详而备。规矩则简而明。使初学之士一见了然。无复泣岐之叹矣。持斯钥而竟探宝藏顿获家珍。岂不快哉。余曰。此希有之法。曷不公诸宇内。师谦而秘之。余坚请。得寿诸梓以广法施。愿诸学者因言得义。了义明心。庶不负虚师亦不负自己。是为叙。

　　旹
崇祯四年岁次辛未花朝

　　天都弟子在新程开裕拜撰并书
