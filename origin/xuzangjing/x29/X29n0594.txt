卍新纂续藏经第 29 册 No. 0594 法华经疏义缵


　　法华经疏义缵目次卷第一序品第一卷第二序品之余卷第三本序品之余(释别序)卷第三末方便品第二卷第四譬喻品第三信解品第四药草喻品第五授记品第六化城喻品第七卷第五化城喻品之余五百弟子品第八授学无学品第九法师品第十宝塔品第十一达多品第十二持品第十三安乐行品第十四涌出品第十五寿量品第十六卷第六分别品第七随喜品第十八法师功德品第十九不轻品第二十神力品第二十一嘱累品第二十二药王品第二十三妙音品第二十四观音品第二十五陀罗尼品第二十六妙庄严品第二十七普贤品第二十八䟦

　　法华经疏义缵目次(终)

　　No. 594

　　天台法华疏义缵卷第一

　　东春沙门　智度　述

　　释此经题五门分别谓名体宗用教相初名者是总体宗用是别虽有体等名为妙故别即总虽是一妙名而具体等三故总即别别别于总总总于别俱名妙法也玄文寄教约行者辨其次第耳序品云以是知今佛欲说法华经是名助发实相义是体雨法雨是宗断三乘疑悔是用此约寻名得体证体须宗了极有用用即断疑此从自行辨次第也神力品寄教者文云如来所有一切诸法是名自在神力是用秘要之藏是体甚深之事是宗此约化他门故用居第二令他得体证体须宗故云寄教也一释名二辨体三明宗四明用五判教。

　　初释名者夫名者原圣建名盖为开深以进始咸令视听俱得见闻寻途趣远而至于极故以名名法施设众生此从俗谛以立名也肇云名无召物之功物无应名之用盖从真谛释也道场观云应物说三三非真实终归其一谓之无上无上是妙引经云是乘微妙清净第一又云寄言谈于象外而其体绝精粗所以称妙光宅云妙者一乘因果法也待昔因果各有三粗今教因果各有三妙已上叙旧讫(云云)次今正解先法次妙此从义便文云我法妙难思若从名便先妙次法今从义便故先解法所言法者有三种一众生法二佛法三心法言众生者经云为令众生开示悟入佛之知见若众生无佛知见何所论开当知佛之知见蕴在众生即众生法妙之文也二佛法妙者如经止止不须说我法妙难思佛法虽多不出权实又云是法甚深妙难见难可了一切众生类无能知佛者即实智妙也及佛诸余法亦无能问者即佛权智妙此二法唯佛究尽是佛法妙也三心法妙者如安乐行云在于空闲处修摄其心又观一切法空如实相等是心法妙也虽有此三只是一法故云心佛及众生是三无差别(略释法竟)。

　　次释妙字者又二初约待绝二妙次约迹本二门各十妙初二妙者一相待妙二绝待妙言相待者待昔半字为粗明今满字为妙他有五对一自行名半双利名满二生空理名半法空理名满三生空智名半法空智名满四烦恼障名半所知障名满五分段名半变易生死名满亦是常无常大小相待为粗妙也文云昔于波罗奈转四谛法轮分别说诸法五众之生灭今复转最妙无上大法轮即是待鹿苑粗为法华妙也二绝待是无分别即边而中无非佛法亡泯清净岂更佛法待于佛法如来法界故出法界外无复有法可相形比待谁为粗形谁为妙能所俱绝文云止止不须说我法妙难思妙悟之时洞知法界无法可论今言绝者约有门明绝也此绝亦绝约空门明绝也是名绝待妙用此二妙妙上三法各具二妙广如玄文(云云)问何意以绝释答只唤妙为绝绝是妙之异名如人称绝能耳又妙是能绝粗是所绝此妙有绝粗之功故举绝以名妙也(释绝待一妙讫)。

　　次释迹本二门各十妙初迹十妙者一境二智三行四位五三法六感应七神通八说法九眷属十利益言境妙者文云唯佛与佛乃能究尽诸法实相诸法是权境实相是实境也言智妙者文云我所得智慧微妙最第一又云以此妙慧求无上道言行妙者文云本从无数佛具足行诸道行此诸道已道场得成果也言位妙者文云天雨四华表住行向地开示悟入乘是宝乘游于四方即是因位直至道场即果位也言三法妙者文云佛自住大乘如其所得法定慧力庄严大乘即真性轨定是资成轨慧是观照轨即三法妙也言感应妙者文云于三七日中思惟如是事又我以佛眼观见六道众生即感应妙也言神通妙者文云今佛世尊入于三昧是不可思议现希有事言说法妙者文云如来能种种分别巧说诸法言辞柔软悦可众心言眷属妙者文云但教化菩萨无声闻弟子言利益妙者文云药王汝见是大众中无量诸天龙王夜叉乾闼婆阿修罗乃至闻妙法华经一偈一句一念随喜者我皆与授记当得阿耨多罗三藐三菩提又云不令有人独得灭度皆以如来灭度而灭度之即利益也广如玄文(已上述门讫)。

　　次本门十者一因二果三国土四感应五神通六说法七眷属八本涅槃九本寿命十本利益彼释有十门今但取引证一门以示其相言因者文云我本行菩萨道时所成寿命今犹未尽即本时行因妙言果妙者文云然善男子我实成佛已来无量无边百千万亿那由他劫即本果妙也言国土者文云我于娑婆世界得三菩提教化示导是诸菩萨又云自从是来我常在此娑婆世界说法教化此之国土非复迹中娑婆即本国土也言感应者文云诸善男子若有众生来至我所我以佛眼观其信等诸根利钝随所应度此即本时照机之智是感应妙言神通妙者文云汝等谛听如来秘密神通之力又中间文云或示己身或示他身等即本神通也言说法者文云阿逸汝当知是诸大菩萨从无数劫来修习佛智慧悉是我所化令发大道心即本说法妙也言眷属妙者文云是诸菩萨身皆金色三十二相无量光明先尽在娑婆世界之下此界虚空中住此等是我弟子我从久远来教化是等众即本眷属妙也言涅槃者文云于是中间我说燃灯佛等又复言其入于涅槃又云今非实灭度而便唱言当取灭度中间既唱涅槃例本亦有涅槃即本涅槃妙也言寿命妙者文云自说名字不同年纪大小年即寿命大小即长短常无常也中间既尔本寿亦然即本寿命妙也言利益者文云以种种方便说微妙法能令众生发欢喜心即中间利益例本亦然(释本门于是讫)。

　　次释莲华者为四一定法譬二引旧释三出经论四正解言定法譬者一云权实难显借喻莲华譬于妙法又七喻文多故以譬标题又解莲华非譬当体得名类如劫初万物无名圣人观理准则作名如蛛罗引丝仿之结网蓬飞独运依而造车浮查泛流依而立舟鸟迹成文依而写字皆法理制事耳今莲华之称非是假喻乃是法华法门清净因果微妙名此法门为莲华即是法华三昧当体之名非譬喻也此二解皆有理今融二意若定是法莲华法则难解故借外莲华为喻若利根即名解理不假譬喻但作莲华之解中下未悟须譬乃知以易解之莲华喻难解之莲华故有三周说法逗上中下约上是法名约中下是譬名三根合论双标法譬如此解者与谁为诤。

　　二引旧解睿师序云未敷名屈摩罗将落名迦摩罗处中盛时名芬陀利远师云芬陀利伽是莲华开发然体逐时迁名随色变故有三名如大经亦云人中莲华芬陀利华二名并题者应有通别之异今取莲华是通芬陀利是别称也道朗云翻为白色或翻为赤色或翻为最香如此皆开盛之义光宅云余华华果不俱譬余经偏明因果此莲华华果必俱譬此经双辨因果(已上引旧讫)。

　　三引经论初引法华论十七名中第十六名妙法莲华论自解此名有二义一出水义以不可尽出离二乘泥浊水故复有义如彼莲华出于泥水喻诸声闻入如来大众中坐如诸菩萨坐莲华上闻说如来无上智慧清净境界证如来密藏故二华开者众生于大乘中其心怯弱不能生信是故开示诸佛如来净妙法身令生信心故今解论意若言众生见净妙法身者此以妙因开发为莲华也若言入如来大众中坐莲华上者此以妙报国土为莲华也何者卢舍那佛处莲华藏海共大菩萨即妙国土为莲华彼论望今十妙乃是行位两妙耳次引大集云怜愍为茎智慧叶三昧为须解脱敷菩萨蜂王食甘露我今敬礼佛莲华若依大集行位因果为莲华菩萨处上即是因华礼佛莲华即是果华故知因果依正悉是莲华之法何须譬显为钝人者不解法性莲华故举世华为喻亦应无妨(已上引经论讫)。

　　四正解云此莲华华果俱多可喻因含万行果圆万德故以为喻又解云莲华粗喻九界十如因果此华妙喻佛界十如因果此从相待得名又解此华喻佛界本迹两门各有三喻言迹三者一华生必有莲而莲不可见喻约实明权意在于实无能知者文云我意难可测无能发问者二华开莲现而须华养莲喻权中有实而不能知今开权显实意在于权三华落莲成喻废三显一唯一佛乘直至道场菩萨有行行见不了了如华开诸佛以不行故见则了了如华落莲成(迹门)又三譬本门者一华必有莲喻迹必有本迹含本意在于本虽在于本佛智难知弥勒不识二华开莲现喻开迹显本意在于迹能令菩萨识佛方便既识迹已还成于本增道损生三华落莲成喻发迹显本既识本已不复迷迹但于法身修道圆满上地(此本门讫)。

　　次释经字者是通名也具存梵音应云萨达磨分陀利修多罗萨翻云妙或云正法护云正罗什云妙正语通漫妙异诸经故翻为妙也达磨翻法分陀利莲华新云奔荼利迦者白莲华也西域呼白莲华为分荼利迦故新经说青黄赤白四色莲华云嗢钵罗华𤘽其陀华钵特摩华奔荼利迦华如次配青黄赤白四色若尔白为众色本喻一乘为三乘本青黄赤三应喻三乘三乘即应体内方便是故不可莲者芙蕖之实华者花也(音呼瓜反)华美也修多罗或云修单那兰多或云修妒路新云素怛览彼方楚夏此土翻译不同或云无翻或云有翻言无翻者彼语多含此语单浅不可以单翻复应留本音而言经者开善云非正翻也此间圣说为经贤说为子史佛经圣说称修多罗菩萨称论既不可翻宜以此代彼故称经也既不可翻而含五义一法本亦云出生二微发亦云显示三涌泉四绳墨五结鬘只作五义不可翻今家又一中作三义一教二行三义本(云云)言教本者金口所说一言为本流出无量言教闻即得道言行本者示人无诤法导达通塞如教修行入清凉池故名行本言义本者寻一句诠于一义寻无量句诠无量义寻诠会入故名义本(释法本三义讫)二微发者佛说言辞巧妙次第诠量初中后善圆满具足如大海水渐渐转深教行义(例上)三含涌泉者从喻为名佛四悉说法文义无尽法流不绝教行义皆如涌泉(云云)四含绳墨者佛以四悉正教行义之绳裁邪见教行义之木(云云)五含结鬘者结教行义如结华鬘令不零落世界悉檀结教不零落为人对治结行不零落第一义结义不零落(五义竟)又云经训常解曰天魔外道不能改坏名为教常真正无杂名行常凝然不动名理常又训法也法可轨为义即教行理皆可轨故不可翻二有翻者亦为五一翻为经经由为义由圣人心口故今亦教等为由(云云)二翻为契契缘契义(云云)三翻法本者即教行理等本(云云)四翻綖贯綖贯持教行理令不零落五翻善语教者教善行善理善(出有翻五义讫)上来初释法字次妙字三莲华字四经字总释名竟。

　　第二显体者前释名总说文义浩漫今须点理正显经体直辨真性非无二轨欲令易解是故直说体者一部之指归众义之都会也非但会之至难亦乃说之不易玄有七门今引初门为显经体又四意一出旧二论体意三正明体四引证言出旧者北地师用一乘为体此语奢漫(云云)又真谛为体此通小大又一因果为体今亦不用因果二法未免事广叙(云云)二明体意者释论云小乘经若有无常无我涅槃三法印即是佛说修之得道无是魔说也大乘经但有一法印谓诸法实相名了义经若无实相是魔说也今取实相为体也三正明体者三轨中真性十界中佛界四谛中无作四谛三谛中第一义谛二谛中真谛广简如玄义(云云)四引证者序品云今佛放光明助发实相义又云诸法实相义已为汝等说又云唯佛与佛乃能究尽诸法实相又云要当说真实又云为说实相印等(已上显体讫)。

　　第三明宗者修行之喉衿显体之要奚如梁柱持屋结网纲维提纲则目动梁安则桷存以喻显法准此可知故知宗是要义广如玄文(云云)有云宗即是体今难云何者宗是因果因果为二体非因果体即不二体二非体不二非宗今正明宗者迹门开佛知见亦明弟子实因实果亦明师权因权果为明弟子实因因正果傍本门师弟亦有因果正明师果果正因傍故总因果为正宗也(云云)。

　　第四明用者用是如来之妙能为此经之胜用如来以权实二智为妙能此经以断疑生信为胜用迹门断权疑生实信为用本门断近疑生远信为用故四章中名是总体宗用三是别开总出别境妙是体前四妙是宗后五妙是用宗中前三唯因位通因果三法唯果故前五妙佛乘因果为宗后五前三能化后二所化能所俱名为用合别入总即体宗用摄入名中俱得称妙也广如玄文(云云)。

　　第五教相者若弘余经不明教相于义无伤若弘法华不明教相者文义有阙但圣意幽隐教法弥难前代法师或祖承名匠或思出袖衿虽阡陌纵横莫知孰是然义不双立理无两有若深存所以复与修多罗合者录而用之无文无义不可信用今依南岳大师心有所证又勘同经论故天台述而从用也文为五余四章不引如玄(云云)今初大意者又四初大意次藏部所摄三翻译时代四教所被机初大意者佛于无名相中假名相说若说余经各赴缘所益未明教意如说华严初逗圆别之机高山先照直明次第不次第修行地上之功德不辨如来说顿之意次说四含增一明人天因果中明真寂深义杂明诸禅定长明破外道不明如来曲巧施小之意次说方等折小弹偏叹大褒圆慈悲行愿事理殊绝不明并对呵责之意次说般若论通则三人同入论别菩萨独进广历阴入染净虚融亦不明共别之意若涅槃在后略斥三修粗点五味亦不委说如来原始要终之意凡此诸经皆是逗会他意令他得益不谈佛意意趣何之今经不尔絓是法门网目大小观法种种规矩皆所不论为前经已说故今经但说如来布教之元始中间取与渐顿适时大事因缘究竟终讫若宿殖纯者初即顿与直明菩萨位行功德言不涉小文云始见我身闻我所说即皆信受入如来慧等(云云)次其不堪者隐其神德以贫所乐法方便附近语令勤作文云我若赞佛乘众生没在苦如此之人应以此法渐入佛慧次既得道已宜须弹斥即如方等以大破小文云苦切责之已示以所系珠次宜兼通半满淘汰如大品遣荡相着会其宗途文云将导众人欲过险道次过此难已定之以父子付之以家业拂之以权迹(解云权是迹门三乘迹是本门之近迹)显之以实本(解云实是迹门一乘本是本门之远本)当知此经唯论如来设教大纲不委细网目(大意讫)。

　　第二藏部所摄者大乘三藏中从开权显实修多罗藏亦从开显十二分教中广分摄亦通十二(如玄文说法妙中说)第三翻译时代如下调达品引前后六译今是什公所译(云云)第四教所被机者会权归实唯一圆教逗佛乘机文云但教化菩萨无声闻弟子(已上五章略示委相广如玄文释经题讫)。

　　初文句者俱舍颂曰名身等所谓想章字总说论曰等取句身文身应知此中名谓作想如说色声香味等想疏释云名谓作想者由于色等立色等名合于色等起色等想名是想因名为作想此是因取果名说名为想诠法相状义与想同故名为想梵云那(去声)摩此云名是归义赴义随趣义谓音声归赴于法趣其自相内有异求表呼专一即归之义由斯呼召能引自体梵云僧若(阿你反)此云想是能取像专执之义或是共契约之义释云诠法相状义与想同者名随义变诠此诠彼种种不同想随境变缘此缘彼相状差别想取色像已而专带色想名诠于色已亦永召色体(云云)梵云钵陀此云迹如一象身有四足迹如一颂总四句成今就义翻名之为句梵云缚迦(去阿反)此云章是诠辨终竟义如说诸行无常等章直言诸行是名非句义未究竟故文云无常方成究竟故云诠义究竟名之为章若尔何故外典章句义别答诠义究竟名之为章诠义之中有广有狭极狭名句广名为章即于章中分其二义一句义二章义句义同章故名为章梵云便善那此云文是能彰显义西方俗呼酱酢盐扇等物为便善那以酱酢盐等能显于味扇能显风故名便善那旧译为味误也以文显故与名句为依(云云)。

　　【记】云名诠自性句诠差别文即是字为二所依释云所言名者诸法之名也一切皆有其名如色声等言自性者即唯诠得共相之自性也如青黄方圆等并称为色即共相也呼召色时表非声等即自性也此是共相之自性若体性之自性者五尘为眼等五识现量所得名体性之自性色等体上之名但呼召时不得体体为身识所得是故名不能诠自性也名召得体唤火之时火应烧口故简体性之自性也言句诠差别者如梵音斫刍两字但言斫唯言刍未有所目若全言斫刍诠于眼体是名分位虽名分位未有句分位更加阿萨利缚此言有漏即眼有漏是句差别又若言色无常简非常色故云句诠差别也言文即是字者文谓文言体即是字依于字义立名句也如俗千文即千字耳如五言诗言即是文故文字言虽三其义一也为二所依者谓此文字为名句所依名句即能依也此二离声无有别体五蕴所摄声是色蕴摄名句文是行蕴收色是实有名等是假今言文句者以句而分经文故云文句从狭得名不言章也若准方便品法师品安乐行品寿量观音等皆有义门并合名章疏等今准余品多分科节故云句又言章者诗云彼都人士出言成章即六国时名彼都也西方呼此为文物国余如记(云云)。

　　次释六难者准下叹法希有四难初二全引次二开传译等四难记中广释今更三门分别一人法释初双佛是人说是法次双传译是法开悟是人三双闻师讲是人一遍记是法二通局释初双佛通通一代故法局局醍醐故次双译通通诸部故开悟局约四依故若所开悟大小法门洞朗何局之有第三双闻讲通通大众故记局唯章安故三优劣释于三双中三只属人佛望大师及章安也佛是妙觉大师初依章安未入位以后后劣于前前余三只中各一只是法初醍醐味故云佛说次传译及一遍记等并皆佛乘即无优劣纵传译通诸部皆佛说也记云广狭恐未稳(思之)有云开闻法为自悟传译二难开能听出闻讲一遍记此各开未可岂闻而不听耶(云云)。

　　言佛出难者约机未熟使佛出难佛自在故岂有难易说是难亦尔言传译此难者有二一传难历涉山海传来此土故云传此难也二译难者王臣敬信国无诸难善二方音始得译梵为汉言也此又二义一是此土二是此经前后六译故云此难也言开悟难者约观行相似初依人开悟佛乘简分真位也言闻讲难者闻开悟讲前后补接才闻一遍故云难也言一遍记难者虽有不听泰先已解梁摄论具明八识今于唯识不听而讲此不为难今章安一遍制立章疏善达五时明显八教故云难也言修补难者问为是义难为是文难设尔何失二俱有过若言义难今了义经依文判义复有何难若是文难文唯开合何名为难答既言二十七听六十九添削四十余年缘差不遂名修补难于传译前加结集难者结集人和王臣敬信无诸魔外亦是难故记云八难也。

　　【疏】添削者添破古人释义及引经论不当欲斥非以显是故名为添削者谓初听未成文体今削文约而义丰故云削也。

　　【疏】共期佛慧者自他名共所求名期觉了名佛简择名慧以实简权以果简因故名佛慧亦名根本智亦名如理智亦名一切种智唯识名根本摄大乘名如理智大论名一切种智皆是佛慧之异名今经名实智即开昔三教智慧为今经佛慧也。

　　又义云阶位者二序各五义名阶位各具四悉也问通序记中通对四释别序何故具通别二对耶答通序五事有通无别各具四释不表四一故通无别别序表四一又通别二释故不同也次义者谓次由述也。

　　【记】释云次通二别者次序唯在通序由述唯在别序。

　　【疏】五事冠于经首次序者冠即是首首即初应云初序今云次者次正说后方有此序名经后序从遗属故名首序从经后故名次序若云众序之首是通途之次耳有云通由述者由阿难问佛述而安之名通由述此则不然不由阿难问故得说此经故不得为此经之由但述阿泥楼䭾遣问不是今经之述故不得云述言二别者由述是别序不通于次若言次正说为次者与光宅逆顺何殊但是通途为次耳故通别二序不合相滥(思之)疏疑念序记云雨兼通于由述望前现瑞生疑现瑞为疑念之由疑念为问由问为答由此即通途之由与光宅逆顺相由何别故今疑念发问答问三序唯局于述故疏云问答释疑述序也又学舍养宫者古谓学舍是养胜人之宫切韵云养老宫言序序者礼记云夏氏时养国老于东庠养庶老于西序尧时谓左序右序并非今意。

　　次品者疏云䟦渠此翻为品二十八品通释一部名也有云三门分别一得名二废立三次第生起初得名云二十八品总有四例一义为名有十五品二义为名有十品三义为名有一品不定为名有二品初一义名中又四例一从法为名有四品方便品信解劝持陀罗尼品二从喻为名有三品譬喻药草喻化城喻品三从人为名有四品法师调达常不轻妙音品四从事为名有四品序品授记涌出嘱累品次二义为名有十品于中三例一从人法为名有八品授学无学人记如来寿量法师功德如来神力药王菩萨本事观音普门妙庄严王本事普贤菩萨劝发品解曰学无学是人记法如来是人寿量法法师人功德法如来人神力法药王人本事法观音人普门法庄严王人本事法普贤人劝发法二能所为名有一品分别功德品分别是能功德是所三唯因为名一品随喜功德是因也(他云通果)第三三义为名一品五百弟子授记品五百是数弟子是人受记是事第四不定为名二品一安乐行二见宝塔安乐是果行即通因果见是能见塔是所见亦通二义即在二义名中若安乐即行见即是现在一义名中故名不定二云废立者调达嘱累观音偈如下对文中辨(云云)第三品次第者今疏随文销释已有次第之意今向文前更重生起凡欲说法必先惊觉群情令其渴仰故先序品序品既讫次辩正宗正宗始指方便是真实故说方便品上根易悟领解述成授记不别开品故寄譬喻品之内明之中根之类虽闻法说由未能解不因晓训无以解生故说譬喻品中根譬领佛譬故有信解品佛以譬述解故有药草喻品堪与当果故有授记品下根之徒殊无忆想必假叮咛之说要资郑重之训说过去结缘之始觉照其心述彼化城非实令归宝所之大故说化城品高名之辈因说即解故领解述成文少寄授记中先陈高名当果之相故五百授记品下位亦归次授学无学人记品三根并悟讫说利已周将使远代同规叹人美法令弘大义故有法师品依法修学若法若人可师可轨故破小执而成大道令权旨已入真宗信学既稀归宗亦鲜多宝现塔分身佛集劝长物信证说不虚故有见宝塔品虽他佛说证信此经未若自尊劝人归仰故现身作国王为重此经于彼怨家作床求法亦显经威广大度龙宫众极多法力速成化龙女以成道故有提婆达多品既现自他俱为保重闻经菩萨皆受教而愿持故有持品末代行法多越轨模今示仪方令易宣畅故有安乐行品八恒菩萨闻妙道以愿持佛时不许明己有弘者遂有六万恒沙菩萨久离毁伤先愿弘宣劝发时会故有从地涌出品已下诸品如疏次第(释品题讫总释品题竟)。

　　第二依文又三初明分节经文二帖释下明销释用义三序下依文解初文二初佛赴下明分节失次卢山下明处中分章初又二初佛赴下明不分次又佛下第二明分初又四初佛散华贯华下是佛不分次集者下是结集不分三论者下是菩萨不分四古讲者下是古师不分初二如文三言论不分者论有三种一破执论中百是(今云通论不分章)二释义论如智论释大品经(今云别论不分章)三集义论如唯识对法等是广集名数释诸经故(亦名通论)此等三论不分节故云申之四古讲者约人师不分如四子注净名刘虬注法华皆亦不分章故云不识起尽(已上不分矣)次又佛下第二明分节又四初佛随义立品是佛分次增一下结集三藏各有分节是结集人分三天亲下明论者分节无著天亲释金刚经天亲论释涅槃经皆有分节四昔河西下是此土人分章有大过之失故总结云若过若不及也言增一至一分者此小乘三藏于中有三初释名次佛说次第三结集次第初言契经者有翻家五名中二名也(如前云云)。

　　【疏】阿含者秦言法归法归盖是万善之渊博弘富温而珍广明宣祸福贤愚之迹割判真伪异济之源历记古今成败之数墟域二仪品物之伦道无不由法无不归譬彼巨海百川所归故目法归为名。

　　言律一分者别有四名一名毗尼二名木叉三曰尸罗四名律言毗尼者梵音此云灭外国说灭凡有三种一涅槃二尼留陀谓四谛中灭谛三曰毗尼问此三何别答若通论之体一名异其由眼目耳若别分之非无差别别相如何涅槃尼留当体立称此二又二所灭不同如涅槃云诸结火灭名为灭度此是尼留陀灭离诸觉观称曰涅槃二通局有异涅槃之灭偏据满处尼留陀灭义通因果是故灭谛灭皆收随别灭说为涅槃通相之灭名尼留陀约对品异名为事别灭静妙离四义通宣名为通灭若论毗尼体非是灭有为行德能有所灭故称为灭有能证得寂灭之果故称为灭问何故戒行名曰毗尼有此两义一者戒行能灭业非故称为灭二能得究竟灭果故说为灭问何故律教得名毗尼答有二义一能诠毗尼二能生行德今从所生故称毗尼二言木叉者此名解脱解脱有二一无为二有为无为解脱直名木叉有为解脱名毗木叉故相续解脱经说涅槃解脱名为木叉五分法身解脱名毗木叉问何故戒行为解脱答有二义一者戒行能无业羁故名为波罗提木叉也二者能得解脱果故称为解脱问何故律教名为解脱答有二义一能诠于解脱行法故名解脱二能生于解脱行德故名解脱三名尸罗者此名清凉亦名戒三业炎火焚行人事等如禁戒能防息故号清凉清凉之名正翻彼也以能防禁故名为戒问何故律教名之为戒答有两义一诠戒故二能生戒故四言律若有二义一就教论二就行辨若就教论诠量名律者就行辨调伏名律毗尼之教诠此律行故称为律。

　　【疏】五部律者昙无德部四分律萨婆多部十诵律弥沙塞部五分律迦叶遗部解脱律(此有戒本)婆粗富罗部律本未来至此依大集分别八十诵者即根本僧祗律部言八十诵者优婆离一夏八十度升堂诵出。

　　言毗昙一分者别有四一名优婆提舍二名毗昙三名摩德勒伽亦名摩多罗迦此正一名传之音异四曰摩夷优波提舍此正名论论诸法也言阿毗昙者此方正翻无比法阿之言无毗言比也昙摩中毗昙最为分别中胜故曰无比言就行者毗昙诠慧慧行最胜故曰无比毗昙之教诠此胜慧故名无比又能生无比之智故曰无比言摩德勒伽此方正翻名行境界辨障行义起行所依名行境界言摩夷者此名行母辨诠行法能生行故为行母与前境界其义相似西域记云健䭾罗国迦腻色迦王以如来涅槃之后第四百年每习佛经日请一僧入堂说法而诸异义部执不同王用深疑无以去惑时胁尊者曰如来去世岁月逾邈弟子部执各据见闻因此感伤谓尊者曰去圣虽远由为有幸敢忘肤鄙绍隆法教随其部执具释三藏乃至远近召集圣哲于是四方辐凑万里争驰七日之中四事供养恐其諠杂白诸僧曰证圣果者住具结者还无学住未者还乃至内穷三藏外达五明者住未者还等得四百九十九人王与罗汉建立伽蓝结集三藏欲作毗婆沙论是时尊者世友户外纳衣诸罗汉曰结业未除诤议乖谬尔宜远迹友曰诸贤于法无疑代佛扬化方集大义欲制正论我虽不敏粗达微言乃至世友曰我顾无学其犹涕唾以至于此世友即掷缕丸空中诸天接缕丸而诣曰方证佛果次补慈氏三界特尊四生攸赖如何于此欲证小果时诸罗汉见此事已谢咎推德请为上座是五百贤圣先造十万颂邬波第铄论(旧云优波提舍讹也)释素怛揽藏(旧云修多罗讹也)次造十万颂毗奈耶毗娑沙论释毗奈耶藏(旧云那耶)后造十万颂阿毗达磨毗婆沙论释阿毗达磨藏(旧云阿毗昙藏也)凡三十万颂六百六十万言备释三藏悬诸千古若准此意但是释佛三藏故知论藏佛说问三藏名通大小乘何故以小为三藏耶答有二意一通大小各三二别小有三藏大无三藏何以得知大智度论龙树释云迦叶阿难于王舍城结集三藏为声闻藏文殊阿难于铁围山集摩诃衍为菩萨藏又法华云不得亲近三藏学者名习少乘为三藏学准验斯文定知小乘备明三藏也(云云)次佛说教次第门一起说次第佛初成道第六七日仙人鹿苑为陈如等转四谛法是故先明修多罗若依大乘第二七日宣说华严若依今经第三七日以为正说如下文(云云)依僧祇律五年已后广制戒律依四分十二年后须提那广制戒律故次第二明毗尼藏如来复毗舍离国因于䟦耆诸比丘等本末因缘为比丘说第五怖畏法所谓杀生乃至饮酒故次第三明毗昙(上次第讫)第三明结集次第经论不同智论中明佛灭后迦叶先命阿难诵修多罗次忧波离诵出毗尼后令阿难诵出毗昙阿育王传次第复异先令阿难诵修多罗第二迦叶自诵毗昙忧波离诵比尼五分律中先忧波离诵出毗尼次令阿难诵出修多罗后令阿难诵毗昙此随传不同耳故知论藏是佛说也。

　　【疏】增一长中杂者言增一者从一增一乃至百法名增一二长者事义广多名长也三中者其义不广不略名中四杂者杂明义类故云杂言人天因果五戒十善为因感无记异熟果言破邪见者破九十五种外道之邪见言深义者断三界惑尽证三无为名深义言禅定者四禅八定也问何故不八禅耶答色界具枝林功德即名禅各有一心支即名为定四空虚无枝林功德即名定不名禅也。

　　【疏】天亲至功德者七种成就解曰具足圆满义次明序中具足七义七义圆满余经无故一序分成就者论云此法门示现二种胜义成就一者一切法门中最胜故二者持一切自在功德成就故如王舍城胜余一切城舍故耆阇崛山胜余山故二众成就与大比丘众下是论云有四种义一数二行三种功德四威仪如法住胜余经故(云云)三如来欲说法时至成就为诸菩萨说大乘经下是先说无量义经具十七名胜余经故四所依说法随顺威仪住成就佛说此经已结跏趺坐下是依止定器众生三种法余经无故解曰定三昧器是器世间众生是众生世间五依止说因成就尔时眉间光下是见能照之境所照等事生希有之心余经无故六大众现前欲闻法成就。

　　尔时弥勒作是念下是虽问一人多人欲闻生希有心余经无故七者文殊师利答成就文殊师利以宿命智现见过去因果相成就以十种事如现前是故能答余经无故解曰十种事者论别释十因成就(云云)七中分二初二通序后五别序。

　　【疏】若过若不及者结前人师不分名不及末代尤烦即名若过。

　　【疏】庐山下次明处中分文又二初诸师次天台初龙师有三节初序正流通初品为序次方便品至校量偈为正宗后尽经名流通次从序至法师品言方便等者明乘方便乘真实次从见塔品竟经为身方便身真实三从方便至安乐行者为因门从涌出讫经是果门今破云乘岂无身身岂无乘因岂无果果岂无因耶又导法师云二十八品分为二文初一品明如来起化由序余二十七品辩其正化序品陈其始由正化明其利益讫至经末皆有益故(此师阙流通将流通益为正不可)稠禅师分三段有二意一者别约会三归一为三初品名序分从方便品至分别功德品校量偈已来为正宗次从阿逸多若有闻佛寿命长远下为流通分二者通就当时闻说悟解为三分第一序品为序分第二尔时世尊至普贤品云三千大千等具普贤道为经正宗正明当时说法晓悟时机第三从佛说是经时讫经为流通分也(此师由［京］南岳云云)关中云此经所明凡有三段一始于序品迄安乐行明三因为一因次从涌出迄嘱累辨三果为一果从药王下讫经明约三人为一人(因果偏云破如前)吉藏亦分三段初品名序从方便讫分别功德半品校量偈来凡有十六品半名正说从偈后尽经名流通就三段各开两章初序二者一证信二发起正说二者从方便至法师明乘方便乘真实次从见宝塔至校量偈末明身方便身真实所以开此二者乘是所乘之法身是能乘人具此二门乘义乃足流通二者始从校量偈至神力品偈为赞叹流通次从嘱累竟劝发明付嘱累流通此与光宅二十四段离合为异光宅二序各五二正各四者嘉祥云前后两段各开四别初文四者一从方便品尽偈是略开三显一动执生疑二从尔时大众竟身子三请第二段动执生疑由疑致请三从尔时世尊讫授学无学人记品七品半经是广开三显一断疑生信段四法师一品是流通段次后经文四段者一从宝塔至安乐行品明法身果是序段二从涌出讫寿量明寿量果广开近显远段三从分别品初至八世界发心是授记段四从佛说是诸菩萨得大法利时七瑞是领解段光宅二正各四与此相应但将迹门四品流通为本门序故不可也庐山印作四段分文一序品为序二从方便讫安乐行明开权显实辩三一不二三从涌出讫功德校量偈来明开近显远辩长短不二四从偈后竟经为流通今疏云有人作四段是也问云何作三段说耶答有六义一圣人说法必有诠序深理化凡须惊耳目率尔而说不起敬心故在经初宜须置序既静心信仰宜闻正宗授法次明正说群生无边慈悲不止欲传末代故有流通二者大智论云诸佛有三时利益一为菩萨时过去利益二成佛时现在益物三灭度后未来益物今序正现在益物流通未来益物三者序说发其信心正说生其智慧故佛法大海信为能入智为能度此二则能自行次令流通即是化他四者先闻如来正说入流凡有二种一者燃灯二者传灯燃灯即是序正传灯即流通五者三世诸佛凡有二种一受前佛付嘱二者付嘱后佛序正即受前佛付嘱流通即付后佛即是绍隆三宝能使不绝六者经唯三分一者前方便是序说二者经体所谓正说三者经用明流通说问序中入定放光雨华动地是说之由渐何名为经答论云泥洹真法宝入有多门经陈受悟不同佛事非一或音声或默然或光明或香饭皆能入道即六尘俱得为经也。

　　【疏】天台等者次今师分文章安对古人称天台也此地上应三台星彼山对之天者颠也颠者顶也台是星名。

　　【疏】华严处处集众者释签云旧经七处八会新译更加普光明殿一会第一摩竭阿兰若会第二摩竭熙连河曲普光明殿会第三忉利天会第四夜摩天会第五兜率天第六他化天第七重会普光明殿第八三会普光明殿第九逝多林会除四天王化乐天即四天并地居三处名七处并三会普光明殿名九会名处处集众也。

　　次帖释文中【记】云况因缘语通者约十法界辨因缘故云始地狱终佛界中间八界即具十界各有感应因缘此十界中机发有渐顿不定三种若从地狱一有历四教机名渐因缘若即悟圆名顿机若浅深前后得悟不同是不定机余九界例然又若历六道四圣入圆者是渐因缘若住一一界而入圆者是顿因缘若随历一一界或二三界即入圆者是不定因缘。

　　【记】云大事四悉者四释互通也大事因缘大事开显大事本迹大事观心即因缘摄四也开显是教即开显大事本迹观心是教中摄四也本迹四者例云本迹大事本迹开显本迹四也观心者开显。

　　本迹等皆互相摄(思之)。

　　【疏】慈善根力者修无缘慈不佳法相及众生相乃至十二因缘七觉八正十力无畏诸佛神通无不皆以慈为根本乃至手出师子调伏醉象举石空中力士惊怖现作庄严降诸外道令狂女又见是己子等并无缘慈力也。

　　【疏】帖释中记云设应虽众不过于慈今云慈悲虽遍不过于应即对众虽多不过于感其名则顺(云云)。

　　【疏】如华严偈者经云譬如贫穷人昼夜数他宝自无半钱分多闻亦如是譬如盲瞽人本习故能𦘕悦彼不自见多闻亦如是譬如聋騃人善奏诸音乐悦彼不自闻多闻亦如是。

　　【疏】四示相中云且约三段等者记云种等三名三段今观文意有二种三段一约三世二约序正流通而为种熟脱此等三种依序等三序等三依三世三于三世中闻序等三成种等三即因缘义也故疏云其间节节作三世九世此举三世次云如是等此举序等三也(思之)。

　　【疏】令种佛道等者问既言因缘即具四悉若有第一义悉即名为脱何名为种耶答准下释结缘众中竖明住前三悉为结缘初住已上入第一义悉为当机即结缘[舄-臼+(血/?)]下种当机为得脱今以横明结缘亦具。

　　四悉故闻第一义亦名为种下皆例然。

　　【疏】示教相记云教家之相名为教相者问教是名。

　　句文如何名相答教即是相谓声上屈曲名句文即名为教教诠于理是理家之相智能说我智是理家之相教宁非理家之相耶应云教即是相持业释也教家之相依主释其义稍疏又记云五味分别之醍醐相此二释烦重失(云云)。

　　【疏】九世者引华严第三十一云佛子有十种三世谓过去说过去过去说未来过去说现在未来说过去未来说现在未来说无尽现在说过去现在说未来现在说平等现在说三世平等彼经为成十句故又璎珞俱翼天子问佛三世皆有诸佛不佛言汝问何等三世过去耶现在耶未来耶故疏三九世是也。

　　【疏】杨叶等者大经第八云善男子云何名婴儿行善男子不能起住来去语言是名婴儿如来亦尔不能起者譬常德如来终不起诸法相谓不起中边诸法之相不能住者喻净德如来不着一切诸法谓生死涅槃也不能来者喻我德如来身行无有动摇不从浅至深动摇彼此不能去者如来已到大般涅槃不能语者喻乐德如来虽为一切众生演说诸法实无所说记判是圆教也又婴儿者名物不一未知正语虽名不一未知正语非不因此而得识物如来亦尔一切众生种类各异所言不同如来方便随而说之亦令一切因而得解记不判所嘱今谓通于四教既云一切众生方类与净名一音随类同又婴儿者能说大字如来亦尔证于大字所谓婆和和者有为婆者无为是名婴儿又和者名为无常婆者名为有常如来说常众生闻已为常法故断于无常是名婴儿记判藏教有为半字无常之教是六度菩萨即和字也又婴儿者不知苦乐昼夜亲疏菩萨亦尔为众生故不见苦乐是泯忧喜无昼夜想是齐明闇于诸众生其心平等故无父母亲疏者是等爱憎记判通教又婴儿者不能造作大小诸事菩萨亦尔不造生死作业是名不作大事大事即五逆也小事者即二乘心菩萨终不退菩萨而作二乘是齐巨细记判别教又婴儿者如彼婴儿啼哭之时父母即杨树黄叶而语之言莫啼莫啼我与金如来亦尔若有众生欲造众恶如来为说三十三天常乐我净端正自资于妙宫殿受五欲乐乃至众生闻如是乐故心生贪乐止不为恶记判人天也彼疏释云杨树喻妄常黄叶喻妄净木牛木马喻妄乐木男木女喻妄我(云云)。

　　第三依文释言序有通别者又二初辨通别次如是下释初又四初标次从如是下列三通序下释四通序为下辨离合初二如文三释中又二初释名次辨通局初言通者亦名证信序阿难禀承佛化欲以所闻传之末代我从佛闻证成可信与传经作末代之由非此经正说之由也名证信序言别序者亦名发起序佛将说经前且显诸灵瑞发起所说与正说为由名发起序问何故二耶答由经二故问经止是一何曾有二答经虽一约时就人故得分二如来所说盖在当时阿难所传传在末代对佛所说名发起对。

　　阿难所传名证信也又如来名经前阿难名经后又证信名遗教佛临灭度遗言教置故言遗教也二通局者通别二序俱名证信齐号发起何者立序之意皆为生信故俱名证信同为发起正从经初号发起若望经后不名发起(云云)言局者阿难小圣惧人轻谤立序之意专为生信如来大圣人皆尊重立序之意多为发起四离合中为三一定句多少二明置序原由三立序所以一多少者关中五句合佛住处为一句释立如是传经者辞也所以经传遐代休音不绝者有由而然也世有符印无开而不通经有五句印其首者亦令斯道无难而不通矣或六者天亲灯论云前三明弟子后三证师说一切修多罗法门皆如是故知有六前三弟子者如是谓弟子之信次句弟子称我闻三明闻法有时次从佛住已下既标于佛故知后三句证师说也或七未见所出(云云)第二置序原由者龙树菩萨集法藏云传者阿难见佛欲入涅槃心没忧海阿泥楼䭾谓阿难曰如来今日即有明日即无所有未了何不请问乃忧愁也即有四问一依何而住二依何修道三恶性依何摈治四一切经初皆安何等佛答依戒而住念处修道用梵檀治皆安如是对之可见问何故但四不多不少答摄义其足但立四句初是明其正行(是戒)次明正解(念处)三明治障之义修行之缘(恶性车匿用梵檀持)四明上三义必依圣教(一切经初皆具如是)第三立序所以即是文中四悉释序所以也智论云如是我闻生信也信受奉行生智也信为能入智为能度信为入法之初基智为究竟之玄术信则所言之理顺顺则师资之道成由信故所说之法皆可顺从由顺从故说听二途师资建立又华严云信为道源功德母(世界)生长无量之善法(为人)断除一切诸起恶(对治)开发显示无上道(第一义)。

　　【疏】此皆因缘和合次第相生因缘是世界和合是为人次第是对治相生是第一义(云云)。

　　【疏】如是者光宅云此是将传所闻前题举一部也如是一部经义亲从佛闻即为我闻作弄胤耳有云呼辙(如记破之)智论云如是者信顺之辞其信者是事如是不信者是事不如是(如疏引)经云如是者感应之端也如以顺机受名是以无非立称众生以无非为感知来以顺机为应故云如是又圣人说法但为显如唯如为是瑶师云如是者将传所闻之言于未闻良由善当其理不失机宜为如是梁武云如是者如斯之言是佛所说故云如是耳三藏云如是有三一就佛三世诸佛共说不异名如以同说故称是二就法诸法实相今古不异名如如如而说称是三就僧阿难与佛不异为如无非曰是(于三宝佛法与今二悉同僧与今藏教释同)。

　　【疏】大论时方者时谓一时方即住处人谓佛及阿难同闻众等三事称于五事所传可信也。

　　【疏】对破外道者今欲简异故标五事在初即具三宝如是我闻是法宝佛是佛宝同闻众是僧宝三宝最吉祥故我经初说阿沤(捡云云)。

　　【记】云兼但至权实远近者权实约四教三权圆实远近约本迹释法华经前体用明本迹无久远本迹(有辞别云云)。

　　【疏】一匙者记云因缘一释为一匙今谓古师所解云一部经义亲从佛闻名如是者如何分八教之别故云众户他不云因缘释也(云云)。

　　【疏】佛明即色是空等者肇论解云若如来者观色空时应一心见色一心见空若一心见色则唯色非空若一心见空则唯空非色然则空色两陈莫定其本也是以经云非色者诚以非色于色不非色于非色若非色于非色若非色者大虚则非色非色何所明若以色于色者则非色不异色非色不异色色即非色故知变即无明无明即变今解色有二种一质碍二非质碍虚空是无碍色余是碍色皆即是空空是无漏故云即色是空。

　　【疏】闻持和合者闻是所闻法体持是能持之人故名和合记解闻持二字唯属能和合二字即通能所恐成曲巧谓和合二义一阿难与时众和合二阿难能持至末世与机和合也。

　　【记】云有人不许灭度后色经至改闻者闻说法声通佛世及灭后若眼见经卷唯在佛灭后若唯名句行蕴所摄不许色声色蕴所摄者经初皆改我闻后于行蕴故一字一声二识不俱名句皆不成就。

　　【疏】我是耳主者即第六识有分别俱生法我二执由第六执我令六识能闻故名为主望四缘名总也唯识具八缘(云云)。

　　【疏】三摩耶是假者胜论外道执六句义于实句中有九法谓地水火风空时方我意九佛法破云离识之外皆是假无有其实体也。

　　【疏】释佛觉中云世出世总别相者约四谛中苦集是世道灭是出世各有总别行相苦谛四行苦行是总余三是别集谛四行集行是总余三是别是世间总别相灭道四行总别亦尔此出世总别也。

　　【疏】老比丘像记云如止观第六记(检)。

　　【疏】圆佛自觉觉他【记】止观华严初住断无明者检小乘立二无知染污无知无明为体者染污有三种断一自性断谓对治道力舍彼得时名之为断二缘缚断谓望他身名缘缚断断缘他身生烦恼故三不生断谓烦恼至不生位毕竟不生故言不染污无知劣慧为体者谓无覆无记劣慧为体通四无记谓异熟威仪工巧通果也言味者诸法资味或苦等味言势者(诸法损等势力)熟者(诸法成就位)德者(德用)数者(一二等数)处者(近远等处)时者(远近等时)同者(相似)异者(差别)解曰法资味者如观行者观苦谛境起苦谛行相得苦味乃至缘道得道味或华药等苦涩等味言势者谓诸法损益者如甘草释毒名益野葛杀人为损言熟者二义一所化根二华果等言德者谓诸法所有作用如根取境刀割物等即习气相应劣慧名不染无知如目连曾为猕猴今爱跳踯迦叶曾为乐人闻鼓笛声不觉起儛袖中弹指魔知娆之化作乐人告迦叶曰我动音乐请尊者儛尊者云我老不能儛与汝唱歌歌曰我不求于阴界入无始时来虚妄法若有求于如是者是人终不得解脱魔闻此已忽然不现有二种断一缘缚断二不生断二乘分断佛全断故。

　　【疏】释住中言三三昧是对治门者入空灭见入无愿灭爱入无相灭无明也。

　　【记】如止观第七记者彼明道品能开三脱三脱开无漏无漏即三明引大论云不净开身念处身念处开四念处四念处开道品道品开三脱三脱开涅槃即无漏故三脱望道品名近虽指此文对治义疏不如前解(思之)言圣住者会正之解名圣圣为人依名住亦可圣是依处故名圣住又圣者正也一理正二事正理则约实事则约世间顺法也言梵住者净行名梵梵为人依名住亦可圣人离次名梵梵所居处名梵住言天住者八禅之法故名为天天为人依名天住亦可圣人是净天天所居处名天住也【记】问若尔今释佛性何以约欲色二界及三果皆非佛住耶答从通趣别谓从广之狭即欲色二界广今王城狭二从胜以摄劣者谓佛所居胜余人天名为胜此从人说名为胜也若从处说欲色即胜于王城。

　　【疏】王舍城者西域记云矩奢揭罗补罗城(唐言上茅宫城)摩揭陀国之正中古先君王之所都多出胜上吉祥香茅崇山四周以为外郭西通峡径北辟山门东西长南北狭周回一百五十余里内城余址周三十余里宫城东北行十四五里至姑栗陀罗矩吒山唐言鹫峰亦谓鹫台旧云耆阇崛山讹也接北山之阳孤标特起既栖鹫鸟又类高台空翠相映浓淡分色如来御世垂五十年多居此山广说妙法其山顶则东西长南北狭临崖西垂有砖精舍高广奇制东辟其户其南崖下有率堵波昔在如来于此说法华精舍言王城者梵音曷罗阇姞利呬城(唐言王城)外郭已坏无复遗堵内城虽毁基趾犹峻周二十余里西面有一门初频婆娑罗王都在此上茅宫城也编户之家频遭火灾一家纵逸四邻罹灾防火不安其居王曰我以不德下民罹患修何德业可以攘之群臣曰大王德化邕穆政教明察细民不谨致此火灾宜制严科以清后犯若有灾起迁之寒林寒林者弃尸之所也既耻陋居当自谨护王曰善宜遍宣令于后王宫中先自失火谓诸臣曰我其迁矣乃命太子监摄留事故自迁焉时吠舍厘王闻频婆娑罗王野处寒林整集戎旅欲袭不虞边候以闻乃建城邑以王先舍于此故称王舍又云王舍等者一是城处二是山处城是华处俗处处则宽广山是野处道处处则狭小所以引处者吉云证成可信异外道故(云云)。

　　【疏】仍说四非常偈者普明王归国依七佛法请百法。

　　师一日二时讲说仁王般若第一偈云。

　劫烧终讫讫坤洞燃　　须弥巨海都为灰扬
　天龙福尽于中雕丧　　二仪尚殒国有何常

　　第二师云。

　识神无形假乘四蛇　　无眼保养以为乐车
　形无常主神无常家　　形神尚离岂有国耶

　　第三师云。

　有本自无因缘成诸　　盛者必衰实者必虚
　众生蠢蠢都如幻居　　声响俱空国土亦如

　　第四师云。

　生老病死轮转无际　　事与愿违忧悲为害
　欲深祸重疮疣无外　　三界皆苦国有何赖

　　【疏】耆阇崛山者此云鹫头山其形似鹫故名佛灭后阿育王见其山头似鹫使人凿之作两翅两足及尾故全如鹫鸟出陆澄地理记又多圣灵所居故名灵鹫亦名鸡足亦云狼迹增一云此山久远同名灵鹫更有余名汝等知不亦名广普亦名白墡亦名仙人山山城相去凡十五里稠疏云其五山者一名鹫头山此山高峻在城南二十五里二名王山在城西南去城百里三名耆阇崛山险峻故得名在城西四十里(释论耆阇名鹫崛名为头)四名崛山在西北去城八十九里五名小香山在城东去城一百五十里未知孰是(云云)问如来说法多以城山为会者何耶答注解云欲明华野两存潜显兼导教流皇屋之下理邈姑射之上此释意初之两句明如来慈悲普广隐显兼化华是城人之所居野是山神之所依如来说法兼化也下之两句约所表皇屋天子所居显处表教迹流行故云教流皇屋之下姑射山名隐处表教下之旨隐故云理邈姑射之上。

　　【疏】天主穴者帝释常居此山也蛇神穴准知。

　　【疏】三阴如鹫者受是领纳在色阴中想取相行造作亦依于色故鹫居山中也。

　　【疏】鹫即聚集者三隐聚集如六度万行即福德庄严也。

　　【疏】像法决疑四见不同者准净名疏四土相望不同一同居二方便三实报四寂光有十种差别相望名竖四教对四土名横宝器喻土体饭色喻土用用有九种一同居自异二同居与方便不同三方便自异四方便与实报不同五实报自异六实报与下品寂光不同七与中品不同八与上品不同九诸土总对寂光不同十诸土非垢寂光非净但明诸土之体故知体无净秽随机不同也今亦尔体用不二即非横非竖。

　　【疏】诸经多尔者从多分说声闻在前若华严唯有菩萨无声闻众若炬楼王经利体经大五浊经等先列菩萨后列声闻从德大小明先后也。

　　【疏】与大比丘众等者释论三义翻摩诃天竺语具足摩诃槃那摩诃名大大有六义一者常义故涅槃云所言大者名之为常譬如有人寿命无量名大丈夫二者广义故涅槃云所言大者其性广博犹如虚空无所不至涅槃亦尔三者多义德别非一故涅槃云譬如大藏多诸珍异涅槃亦尔多有种种妙法珍宝故名为大四者深义渊奥难测故涅槃云大者名为不可思议一切世人若声闻缘觉不能测量涅槃之义故名大五者高义位分高出余人不至故涅槃云譬如高山一切世人不能得上故名为大涅槃亦尔凡夫二乘及诸菩萨不能穷到故为大六者胜义如世间中胜上之人名为大人涅槃亦尔诸法中胜故名为大此六义中摄在三义常义广义大中摄深义高义胜中摄多义又三义与起信中三大同一体大是性净涅槃体穷真性义究法界二相大是圆净涅槃过无不尽德无不备三用大是方便净涅槃妙用广周化现无尽亦十种三义同也(云云)疏中四教释如文今疏三众从所表释他解云有十五众一释种清高众(是多知识)二已圆未满众(是少知识)三承恩出俗众(是佛夷母)四曩结深恩众(耶输)五神功广大众(是菩萨)六战修罗众(帝释)七春护舒晖众(三光四王)八大小自在众(二自在是)九跨握娑婆众(梵王)十翳虚含洒众(八龙)十一清歌雅乐众(四紧)十二胜芳列乐众(四干)十三动山涌海众(修罗)十四吞龙啖毒众(四鸟)十五人中自在众(阇王是事释而无所表是新罗解矣)。

　　【疏】与字云直明两意章安涅槃疏中云比丘与佛同共七一也若依三藏明义丈六佛与诸比丘同鹿苑处同转法轮时同律仪戒同禅定心同无漏知见同涅槃道同有余脱一一皆与佛同故言共也若藏通两教相对明义五同二不同何者体法智慧即色见空非色灭见空此见不同也摩诃衍道非隘路道此道不同当知通佛不与藏比丘二同通比丘不与藏佛二同亦尔两教比丘自相望不同亦然故云直明两意(今疏心见道三种异者恐误禅定心不可异也)若通教佛望比丘七一皆同问通比丘望藏佛五同者鹿苑时应有两教如何玄文云三藏但耶答今从共部方等说也若作别教明义者尊特身佛时处二种望前两教比丘所不能见如为盲设烛何益无目者乎戒心见道解脱五种望前两教比丘不闻如为聋人奏乐何益无耳者乎即不与前两教比丘共也别比丘不与前两教佛共况与前两比丘共耶若圆教佛七一皆是佛之境界唯与圆菩萨住首楞严示为比丘像者不与前三教佛及比丘共也若开显竟成圆共也问疏引法华论四种声闻何耶答为证四教皆有声闻也问阿难是有学残思未尽何名解共耶答既是结集人数从后得罗汉时名共也问二乘之智如盲摸像各各不同何得言一见耶答约后得智则异根本智无差。

　　【疏】道即性念处至韦陀者性念处者观四念境身是不净受是苦心是无常法是无我得无漏理大外道有漏一切智言共念处大神通者前观念处是无漏慧断烦恼障更加灭定除禅中事障名心自在是俱解脱起无漏通故胜外道五通也言缘念处者遍学藏教四门法及五明等论即大四韦陀外道四韦陀者一读诵二祭祀三歌咏四穰灾各四万偈偈有三十二字言五明者一曰声明释诂训字诠目流别二工巧明伎术机关阴阳历数三医方明禁咒闲耶药石针艾四因明考定正邪研核真伪五曰内明究畅五乘因果妙理。

　　【疏】五系者大经四依品中四依菩萨驱逐魔波旬若更来者当以五系系缚于汝章安解云系有二一五尸系二系五处五尸者死狗死马死蛇死人死猪也喻不净观治于爱魔解曰狗如贪蛇如嗔人如慢猪如痴马如疑也言五处者两手两脚及头喻观身阴界入空理治于见魔言头喻我见两手喻边邪二两脚喻二取见也故首楞严中佛令身子观于诸魔来恼之事也见已问佛谁之所作佛言是首楞严三昧之力但有说三昧之处魔欲为障自见五系佛灭后有说三昧处亦复如是疏肇师云净命等之四种异是世界乞食并持戒是为人破恶是对治怖魔是第一义由证理故使魔怖也不同记释云云(此可在五系上)。

　　【疏】十魔者新译华严五十八菩萨有十种魔一阴魔生诸取故二烦恼魔生杂染故三业魔能障碍故四心魔起高慢故五死魔舍生处故六天魔自憍慢故七善根魔恒执取故八三昧魔久耽味故九善知识魔起着心故十菩提心法智魔常不舍故。

　　【疏】九十人三明者如第二经释(云云)。

　　【疏】不依净命者正命也起四邪等名破正命四邪者一方邪谓通国使命二维邪谓医方卜相三仰邪谓仰观星宿四下邪谓种植栽五谷等又五邪一为利故现奇特相二为利故说己功德三为利故卜相吉凶四为利故高声现威令人畏敬五说所得供养以动人心并高流上辈所慎也。

　　【疏】无翻名含三义三义异是世界不生是第一义杀贼是对治应供是为人今获下即约教也不同记(云云)。

　　【疏】后世田中止观第六(检)。

　　【疏】亦是供应者止观引阿含中有譬喻经云昔波罗奈去城五十里山中有比丘居平旦入城乞食中后还山日暮乃至疲极不堪安禅历年如此劳而无获佛化为一道人往至其所而安慰之答曰四大之身去城道远有何乐耶止念毕命而已化沙门曰夫道以戒为本摄心为行贱形贵道朽弃躯命食以支形守意正定内学止观灭意得道养身纵情何得免苦愿诸道人明莫乞食吾当供养一日之粮明日佛送食五人食已即得罗汉食为道缘此之谓也即供应义。

　　【疏】供养此人如供养世尊者止观第二记云即广平实相之理修此理故心有阶降若能修行得全分宝但能读诵得中分宝种种供养得下分宝若人积宝满四天下上至梵天供养于我不如与持经者一食充躯命实相观即当持义故别供养显观功能。

　　【经】皆是阿罗汉者第四叹德论有三释一上上起门二总别相门三摄取事门言上上起者由上句故下句得起或由下句故上句方起非唯一故名上上起门此依论十六句今疏依经五句皆以下释上初约三德叹如疏次约四智释初二句我生已尽次一句梵行已立后二句初句是不受后有次句是所作已办问此四智属何智耶答婆娑云我生已尽属尽智余三属无生智又婆娑云我生已尽是断集智灭尽诸漏名我生已尽初二句梵行已立是道智第三句所作已办是灭智功德成就名所作已办第五句不受后有是断苦智第四句问上明三门相貌如何答上上起门上下相释总别相门有卷舒也摄取事门明句多少故有差别解曰言卷舒者一句为卷十五句为舒言摄取事门者一句摄多句等为多一句摄一句为少。

　　【疏】诸漏者一总释者论云于彼漏随增故说名有漏解曰言随增者一约所缘二约相应言所缘随增者谓诸随眠于此法中随住增长即是随转增湣滞义如衣有润尘垢随住有润田种子增长解曰诸随眠者九十八使也于法中者诸所缘境也随住者如尘住衣增长者如田种子也随转释随住增湣滞释增长也论释相应随增者正理如何随眠于相应法及所缘境有随增义如城邑侧有杂秽聚粪水土等所共令成于此聚中由粪过失令水土等亦成不净由水土等力令粪转增更互相依皆甚可秽污如是相应聚中由烦恼力深心心所烦恼由彼心心所故烦恼势力于此转增更互相依成秽污义此聚相续秽污渐增(释相应也)又如猪犬等居杂秽聚生极耽乐眠戏其中粪秽所涂转增不净复由猪等秽聚渐增(释所缘也引正理具解二随增义也)大乘解者漏是泄失念故堕生死故名为漏又释漏有两义一住义名漏即留住之义令诸有情留住三有生死二流义名漏即流转之义令诸有情流转三有生死又云漏义则宽通其流义住义流义即狭不通住义又流义是宽通其傍顺漏义即狭不通顺流此二释从喻立名此喻六根漏泄烦恼即住生死不顺正流趣向涅槃此住义也虽亦因业住其生死若无烦恼虽有诸业即不受故烦恼为漏非业名漏二列名者一欲漏二有漏三无明漏是(小记有出体离合不记)三得名所从者虽三界一切烦恼应皆名有漏漏于三有有之漏故下界烦恼多缘欲起从胜为名说为欲漏上界诸惑更无别胜得其本名名为有漏无明不以余法为名彰自行相名无明漏此漏非一故名为诸今疏但有列名及总释二门(云云)流扼等者流者溺三恶趣漂人天趣随惑不舍如瀑流从喻为名一欲流准大乘法相欲界四谛谛别贪嗔慢疑并修道贪嗔慢三总十九数及随二十为欲流体二有流者以上二界各五部(四谛修道合为五部)下十四合二十八惑为体以无嗔故二界各八大随及憍色界謟诳亦是此体三见流者三界四谛各五并三界修各身边二见总六十六为体四无明流者三界五部各一无明总有十五为此流体扼亦同之。

　　【疏】结者即二十五有生因者又二初释总名次列九种初总名者烦恼闇惑结缚行人故名为结又能缚心亦名为结亦能结集一切生死故名为结次列九者一爱二嗔三痴四慢五疑六见七取八悭九嫉前七犹是十使五见合为二结余五名为一结更加悭嫉合为九结释曰所言爱者于顺境贪染名爱犹是贪使言嗔结者于违境上乐相名嗔犹是嗔使言痴结者于中容境缘而不了故名痴痴使有二无明一不共二相应今结唯取不共无明九结皆取作意独立强名之为结言慢结者自高名慢言疑结者于正理道犹预不决言见结者身边邪三见颠倒推求故名为结言取结戒见二取取执境界故名结悭结者忌他胜己故名嫉悭等(云云)。

　　【疏】得王三昧破二十五有者二十五三昧名王三昧能破二十五有一无垢破地狱有二不退破畜生有三心乐破饿鬼四欢喜破修罗五日光破弗婆提六月光破瞿耶七热炎破郁单越八如幻破阎浮九不动破四天王十难伏破三十三天十一悦意破炎魔十二青色破兜率十三黄色破化乐十四赤色破他化自在十五白色破初禅十六种种破梵王十七双破二禅十八雷音破三禅十九注雨破四禅二十虚空破无想二十一照镜破那含二十二无碍破空处二十三常破识处二十四乐破不用处二十五我破非想处颂曰。

　无垢不退心　　欢喜日月光　　热如幻不动
　难伏悦青黄　　赤白种种双　　雷雨如虚空
　照无常乐我　　是名二十五

　　【疏】八自在我者大经二十三云何等为八一者能示一身以为多身身数大小如微尘充满世界如来之身实非微尘以自在故现微尘身名为大我二示一尘身满大千界如来之身实不满大千界何以故以无边故名为大我三能以满大千界身轻举飞空过于二十恒沙诸佛世界而无障碍如来之身实无轻重四以自在故而得自在云何自在如来一身安住不动所可示他无量形类各令有心如来有时或造一事而令众生种种成办如来之身常住一土而令他土一切悉见(云云)五根自在云何自在如来一根亦能见色闻声嗅香别味量触知法如来六根亦不见色等(云云)六以自在故得一切法而如来之心亦无得想何以故无所得故若是有者可名为得实无所得云何为得七说自在故如来演说一偈之义经无量劫义亦不尽所谓戒定施慧等如来尔时都不生念我说彼定等(云云)八如来遍满诸处犹如虚空虚空之性不可得见如来亦尔实不可见以自在故令一切见等(云云)。

　　释名二十一尊者有束为九对一舍邪离染对阿若舍邪如来成道最先悟解悟解之先名了本际等迦叶离染不触女人少欲知足故二林水城邑对如优楼迦叶三人依林河城修道故三胜智妙通对身子智慧目连神通四辩高见广对迦旃延论义词高那律天眼广劫宾通二五昔习今成对憍梵波提牛呞昔习离婆多假和合今成六恶习善余对毕陵骂河神名恶习薄拘罗五不死报名善余七返迷割爱对拘絺罗因与佛论名返迷孙陀罗难陀是佛弟名割爱难陀通二八化有谈空对富楼那说法化有情须菩提解空为第一九解深行密对阿难尽持佛教名解深罗睺罗密行名第一。

　　【疏】陈如皆共等者一与上座简异下座二与名者简异无名三与有德简异无德故云皆大也。

　　【疏】父王遣五人追侍者记云三人父亲马星摩男拘利有云拔提摩男十力是叔类拔提与摩男是梵语异本是一人今云拘利太子他云迦叶未知孰是(云云)。

　　【疏】八万诸天远尘离垢者据显露说得小果准智论释秘密法轮得无生忍即是证大故玄云三藏但于显露中不合言大也离垢是初果法眼亦然五人得无生是第四果。

　　【疏】已知等者五人已知证灭谛理地神等已知他已证。

　　【疏】拘邻最初见佛道相者见太子得道之相也初闻太子说四谛法名闻法鼓记云佛如鼓机如槌说四谛法如鼓出声今谓此二陈如见闻佛也次云初服道香下约拘邻自闻法已修证以说即修三十七品名服道香离苦集之臭也初证灭谛名尝甘露初入道流是初登真谛释前甘露故在一切人前也。

　　【记】云镜譬至第五记者彼止观文约三假复推重责自他等不生因成相续相待名自他等四句求生无生四句求灭无灭等(云云)。

　　【疏】若能知道下记云观中三初正明观次既下观成破惑三如是下明准因破果初法喻合今谓有结文非合文(云云)次既知下记分先破见次准因破果者亦恐误破二十身见即破因因破即无果故但成法说次盲下喻亦无合文若云是名观阴下为合文者殊不相当同是结观阴耳(思之)。

　　【疏】别观中镜喻法界者以法界为依持迷是九界悟是发心登地为理地前为事地狱为始妙觉为末自是佛界他是九界皆以果地法界为依持唯识中第八识为所依持为前七识所依复能持于七识种子故名依持第八但名无覆无记自净之识此梨耶生一切法也若法性为依持者既计法性生一切法也(止观破云云)。

　　【疏】观镜团圆者观是能观镜是所观境智俱圆也。

　　【记】云团圆是境者境智俱境俱智亦然。

　　【疏】无生观智云云者记释云阿若权实始终不迷者权在鹿苑实至法华此从内秘以说本是小机初禀权教后方入实鹿苑为始入实为终即法华得记时也。

　　【疏】阿含云阿难持伞盖灯随佛后等欲显其本故也。

　　【记】云诸弟子在大在小若显若晦为主为伴示讷示辨有屈有申厌外欣内背大向小引小入大会偏归圆自因之果皆为众生作种熟脱者解云在鹿苑为小在方等般若示为菩萨则大示声闻得记则显示八部得记则晦三迦叶于礼为主所领弟子为伴富楼那示辨周利示讷方等般若闻大不受是背外现是声闻是向被净名弹示屈为能呵是申示厌外道忻于内教或引小唯藏或会偏前三教或引因是今与先已入十住是也。

　　【记】云况令后代闻名起行者行者感应也禀教识体者是约教意思迹观本是本迹意寻大通时下种子今日得记是脱名广照始末意又解云于一人所于经一句者了经一句为上求境若于一人是可化机五时八教是圣者化仪四教五乘是凡众禀益于禀益人须识名义同异如闻无生一名是同四教无生各别是义异或闻名异义同者如云真如实相实际等名异而义是同言行等理殊者四教行行名殊言随闻成观者如闻一句无生即四观不同言解迹本人法者本中之本是久成本中之迹是大通前各有人法迹中之本王子时迹中之迹大通后至今日迹门前各有人法化事长远是人久成言圣恩难报者如来随逐众生不舍或现己身他身己事他事等言众生难化者退大之后流转五道中间小接今日方闻故云难化会理至难亦尔如此消释诸弟子行行尚恐未了况但翻名而已。

　　【疏】迦叶缘名毕钵罗者健䭾逻国东南八九里有毕钵罗树高百余尺枝叶扶蔬荫影蒙密过去四佛已坐其下今犹现有四佛坐像贤劫之中九百九十六佛皆当坐焉即菩提树也出西域记。

　　【疏】十六大国者出阿含经一央伽二摩竭三迦尸四萨罗五䟦祇六末罗七支提八䟦沙九居楼十槃阇罗十一阿湿波十二婆蹉十三苏罗婆十四乾陀罗十五剑浮沙十六阿梨提。

　　【疏】约教斗薮十二种过者头陀新云杜多此云斗薮律论不同律有随坐不作余食法及一抟食大论则无论有节量食中后不饮酱及次第乞食律中则无又律云纳衣论云粪扫衣律但云乞食常乞食此二名异义同余七俱同下文自列。

　　【疏】空慧为食者观资于境慧即正行诸行为衣者五度为助行于正行上起于助行名行行也行资于理如衣覆身常性下释食处空慧下释食妄想下释衣诸相应下是处第一诸苦行下是衣第一斗薮下是食第一。

　　【疏】圆教中云于一切下是处诸佛下是衣过诸下是食清净即般若也故注云云。

　　【疏】舍利者其母眼似舍利鸟此云鹙鹭即百舌是亦名春莺舍利弗五纳衣者西域法护衣是也。

　　天台法华疏义缵卷第一
卍新纂续藏经第 29 册 No. 0594 法华经疏义缵


　　天台法华疏义缵卷第二

　　东春沙门　智度　述

　　【疏】算数目连者梵云没特伽罗旧云目犍连讹也此云善算有赵达算得甘肴达取箸算曰乡东壁下有酒壶西壁底瓫中有鹿脚何以辞之主人曰吾知善算故试子术耳。

　　【疏】舍利弗才明等者西域记云舍利弗以才明见贵尊者以精鉴延誉才智相比动止必俱结要始终契同去就相与厌俗共求舍家遂师珊阇耶。

　　【疏】佛常上忉利宫西域记云佛升三十三天为母说法后胜君王闻出爱王刻檀像佛乃造紫摩金像。

　　【疏】调达引者大论释教王杀父而为新王我当害佛为新佛为诱王故化为小儿坐王膝上因以唾饴口中从佛索众佛不与之因兹结恨别构五法婆娑云一粪扫衣二常乞食三一坐食四常露坐五不受盐及五味因佛集僧别行法舍罗云谁忍此五事者是毗尼有五百新学无智投筹将住界外伽耶共作羯磨身子目连往到其所彼命善来告舍利弗将众说法我今背病便右胁卧目连现通身子说法将五百从座起去卧起失众而生嗔恨。

　　【疏】帝释与修罗战者长阿含帝释与修罗战胜更造一堂为最胜东西百由旬南北六十由旬堂有百间间有七支露台一一台上有七玉女有使人皆帝释优给衣食庄严之具千世界中此堂无比故名最胜。

　　【疏】如来梵声深远者彼明报佛身相好梵天不见其顶目连不穷其声佛在灵山目连自念欲知佛声所至远近即从座起住须弥顶乃至西方九十恒沙佛土光明幡世界佛号光明王至彼故闻犹如对面彼佛身长四十里乃至目连于彼佛钵缘上经行故彼惊怪佛令现通踊身虚空乃至彼诸菩萨叹未曾有彼佛告言卿大误也假使过恒沙劫行莫知释尊声之远近投心悔过归依释尊叉手说偈唯愿天人尊冀垂力愍念愿显其国土身子闻之阿难白佛佛光远照到已忏悔。

　　【疏】佛求侍者者大论云佛求侍者心在阿难如日照西壁目连观知(云云)。

　　【疏】十四变化者初禅初禅化初禅欲界化二禅三三禅四四禅五皆能自地及下地化不能于上地化也例初禅作(云云)。

　　【疏】依观练熏修十一切者观禅有四一九想二背舍三胜处四十一切处练禅者九次第定熏禅者无漏狭熏即奋迅三昧修禅者即超越三昧十一切者青黄赤白地水火风空识已上广如法界次第及止观(云云)。

　　【疏】迦旃延者昔佛在时有王名婆赖拏端正殊特国中无比乃问群臣国人类有端正如我者不群臣报王有佛弟子号迦旃延端正第一王闻屈请一申供养供养已王与旃延各坐一辇游出城外诸道俗唯看迦旃延不看王面即回驾问旃延言弟子前生修何福业今得为王端正不及尊者愿说其事旃延入定观见所由便白王言勿羞耻过去有一乞人向僧伽蓝巡乞有一比丘见已令扫僧地乞人依命除粪既了与一钱尔时比丘则我身是尔时乞儿则王身是因扫地得端正报取比丘语得为王我内持戒得罗汉果王闻是已舍国付弟出家修道。

　　【疏】约教释者皆云破断常如止观第十云若于观支之中忽发空有等解强于问难破他成己即是三藏破见惑断常若于观支起空幻化有等之解明利邪心取着即通教见若于观支分别或言法性如井中七宝如水酒酪瓶瓶喻其而无水酒酪喻而有水酒酪四微喻中道前空次假后中者别教见若于观支无明即变为明明具一切法若有若无亦有亦无非有非无四句融即破他成己即圆教见皆当教智照令成正观断惑证真故云皆破别教十住用藏通教破外道断常次十行出假破前两教空有断常次十向修中伏出假空断常至初地证中时破三断常即无前后圆人初心即圆伏圆破(云云)。

　　【疏】阿㝹楼䭾中金轮相继等者有人引佛谱云始从民主迄至善思父子相继三十二王自尔之后有十族转轮第一伽㝹乃至懿摩总有八万四千二百一十王并是十族兄弟支胤圣贤递兴懿摩之子名乌头罗乌头罗有子名䟦婆罗䟦婆罗有子名尼休罗尼休罗即生师子颊师子颊有子名净饭今疏从懿摩至净饭四世铁轮者即饭所承从懿摩下四世也文中云庄严即乌头者恐误应云乌头罗又除净饭即成四世铁轮也若取净饭并前乌头即剩二人。

　　【疏】仁贤劫初当宝如来者有云只是贤劫即是二十住劫之初名贤劫当宝佛即拘留孙也今谓劫初无病劫末多病不感佛兴至第六住劫人寿六万岁时拘留孙佛出世不应劫初定有佛出也民主是劫初立人寿八万岁时瞿昙识神同时即不得言与宝佛同时也。

　　【疏】眼食者增一云佛在给孤独为多人说法那律独眠睡佛以偈呵之云何为睡螺蛳蚌蛤类问曰汝畏王贼而出家耶答曰不也厌生老病死故求出家佛言既信心坚固而出家者佛躬说法而眠睡耶即起白佛自今已后形融体烂终不于佛前眠睡因兹达晓不眠睡眼根便失佛言眼以眠为食乃至意以法为食涅槃以不放逸为食劝令寝息那律云不听违愿所以佛令修于天眼发得半头也夫眼是报法既。

　　未得禅但可调停而已若无禅不睡必是鬼也。

　　【疏】佛眼云云者大论云五眼修证之相若至今经皆得五眼故注云云。

　　【疏】祷房星者此方宿二十八西方七奎娄胃昴毕觜参南方七井鬼柳星张翼轸东方七角亢弖房心尾箕北方七斗牛女虚危室壁若西方经云从昂至柳乃至从虚至胃如是递迁一方各七应是地异故星移三座也。

　　【疏】与佛同宿下云云者令辩别圆次不次耳别人初空与化佛同宿次假与报佛同宿后中与法佛同宿所以然者空断见思三十四心佛齐假断尘沙与报佛齐即他受用中断无明与诸佛齐所契是法身能契根本智是受用合为法身若圆人一心三智俱空是自受用俱假是他受用及化身俱中即法身也。

　　【疏】分别十法界根尘者别教望果修因十住即空断六界十行断两教二乘及藏通入空菩萨即八法界半十向修中伏出假菩萨登地证一法界佛断九界也。

　　【疏】后比丘为说法者佛化为老师与其同房示不知房门处问劫宾那门在何处答在南边老师示向北边逐壁倒地劫宾那言门在南何故向北便说偈云。

　身触系时运　　心解长受苦　　身心既无主
　是非知是谁

　　言下得果。

　　【疏】憍梵缘此翻牛呞(诗音)者佛一夏受阿耆至马麦者大论第九问曰佛若神力无量威德何故受九种罪报耶一者梵志女孙陀利谤五百罗汉亦被谤二者旃遮婆罗门女系大杵作腹谤佛三者提婆达推山压佛伤足小指四者迸木㓨脚五者毗楼璃王兴兵杀诸释子佛时头痛六阿耆达多婆罗门请而食马麦七冷风动故脊痛八六年苦行九者入婆罗聚落乞食不得空钵而还又冬至前后八夜寒风索三衣御寒如是等世界小事佛皆受之答佛在人中生受人身不可思议岂受罪报为寒风之所困耶又二种身一法性身二父母生身法性身满十方虚空不受罪报受罪报是生身佛如人中法故受罪无咎。

　　【疏】离越翻星宿者此南方七宿中第四宿名星也或室宿者假和合常作声此三共是一缘言室宿者从空亭得名于空亭中初见小鬼担尸前至大鬼来夺争既不允少鬼指人为证乃自思惟二鬼之力俱能杀人依理枉理俱不免害宁以实答小鬼将来大鬼便嗔拔其手足小鬼取尸补之眼见自身为他食尽名假和合见人即问故云常作声。

　　【记】云毕陵如止观者佛问河神汝见毕陵合掌忏未白佛言具见佛言忏竟无慢有此言者五百世为婆罗性多慢故。

　　【疏】拘絺罗此翻大膝者膝骨粗因以为名是舍利弗舅闻外生被佛化得果怨佛故语佛言我与瞿昙论义我胜还我汝胜还汝即立宗云我不受一切法答佛难我我皆不受佛言汝已堕负汝今现来欲取身子见此为自受为不自受若受宗言一切不受是故违宗若不受汝不合来取身子若取无得胜我又违他顺己为宗汝自不受何得为宗即有两俱不成过若言我宗自许何成俱过即有自语相违过。

　　【疏】难陀者有云牧牛人波斯匿王听往佛所听法即念言我是下人不用余事佛王宫生应不解牧牛法我当问之若解即是一切知人不解即是多和博学人耳智论第二云一牧牛须知毛色不令错入他群喻汝须知邪正勿入外道二知匏刷勿令虫土著身喻汝须常忏悔除诸烦恼三知肥瘦瘦者剩与草豆肥者少着喻汝须知福慧双行四知覆疮痍勿令虫匝喻汝须护六根门勿令外损五知道路勿令落坈堑喻汝须行三乘正路勿行九十五种外邪道六度水知浅深勿令失济喻汝依三宝度于彼岸七知牛不安安置好所喻汝须远离恶友近善知识八知所在见有虫狼喻汝须除其三毒九知放烟熏蚊虻喻汝发菩提心熏邪见虻十知构乳犊子少多取大小取喻汝须知檀越贫富富劝彼施贫少受十一知牛主遍护诸牛不令毁失喻汝常搂六识心王勿令放逸闻佛说此便悟道果与止观引稍别佛说偈云。

　牧牛无放逸　　其主获其福　　六牛经六年
　展转六十牛　　比丘戒成就　　于禅门自在
　六根而寂静　　六年成六通　　闻皆得道果

　　【疏】孙陀至天堂者佛唤还已都将出城令执衣角至香醉山果树下见雌猕猴被火烧竟而无一目问汝见天堂未令上三十三天事交合园见诸采女种种音声有一处有天女无夫问佛佛令问天女女言佛弟难陀持戒生此当为我夫佛问云天女何知孙陀利答天女比孙陀利如孙陀比瞎猕猴以言持戒有如是利乃至问见地狱未答云未佛引至地狱见一地狱卒守空地狱问之答云佛弟难陀为生天故持戒暂在天上后来此受苦闻已愁忧不乐白佛佛为广说胎相发心得罗汉果(云云)。

　　【疏】阿难中云霸其宗社者礼律威仪曰帝者得其华英王者得其根碗霸者得其枝叶故帝道不行不能王王道不行不能霸霸道不行不得守其身宗社者宗庙宗尊也庙貌也尊貌所居社谓后土土者吐也土之所生如口吐物即地神也土地广博不可尽敬故封之为社也稷谓五谷总名即五谷神也是故天子所居左宗庙右社稷。

　　【疏】罗睺罗者什公云修罗蚀月时生故以为名。

　　疏来四大罗汉等者记引宝云经第七佛记十六罗汉者未检经有云一宾度罗䟦随阇二迦诸迦伐蹉三迦䟦梨四名苏频陀五诺矩罗六䟦罗七迦理迦八伐阇罗弗多九戎博迦十半托迦十一罗怙罗十二那伽群十三因揭罗十四伐婆斯十五阿氏多十六住茶半托迦南州人寿十岁时佛法暂灭增百岁十六后出增六万岁正法流行至七万岁时正法永灭即造塔供养至八万岁时独觉灭慈氏方兴自尔已前法住于世并是十六罗汉所持力也。

　　【疏】佛言汝为人说五阴未至十八界未者俱舍颂云。

　聚生门种族　　是蕴处界义

　　论曰诸有为法和合聚义是蕴义十二处是生门义十八界是种族义(云云)言蕰义者梵云塞健陀唐翻为蕴旧言隐覆覆义此翻不正与梵语违梵本应云钵罗婆陀或云淡聚名淡隐释云不然医方明云淡饮非淡隐也或翻为众亦不然若众应云僧伽或云聚亦不然若聚梵云曷罗陀言处者梵云阿野怛那此云处旧云入不应理若言入者应云钵罗吠奢言界者梵云陀都唐翻为界者有译为持恐非理论释义处旧名入非理入是灭义而不得生义今十二处作心心处所生长之处亦作灭没之处故通两义(云云)言种族义者如雄黄等展转相望体类不同故名种族如眼等展转相望体类不同解曰雄黄是雌黄种类不同自类差别与界义等如是眼等展转至体类等者如眼虽有五趣四生皆是眼等族总为眼界问俱舍正理何别答俱舍族是能生义如张父生子是张族正理族是类义如张性虽多举族收皆是张类五趣四生多眼一族亦尔故有别也颂。

　愚根乐三故　　说蕰处界三

　　论曰所化有情有三品故世尊为说蕴等三门论传说至愚色心者以意难知故云传说正理云善逝意趣虽极离知据理推寻似应如是一为愚心所说蕴一色四心所收之论云或愚心所总执为我也二或唯愚色者疏云为愚色说处十全一少分是色一全一少分心所故三为愚色心说十八界十全一少分是色七全心一少分是心所故解曰愚谓迷境即身等见根是根机信等为体乐是乐欲以欲为性或云胜解论根者亦三谓利中钝为利说蕴蕴略说故为中说处处非广略故为钝说界界门广故又众生根性有二一解迟疾分三根别二记难易分三根别各利者略钝者广等(云云)论乐亦三谓乐略中广故对蕴处界三(云云)。

　　【疏】罗睺中十种覆障者文分四悉记中通释今观此文从初塞鼠穴至谤由有子来有五覆属世界义从祖王下为人说法二覆障是生善为人义从既已得道至三界生尽一覆障是对治义从三界生尽愿不能牵下二覆障是第一义。

　　【疏】八种障涅槃者前七障有余第八障无余具二涅槃也一种障生死者应云及无余也非障生死及涅槃者不从障生死及有余得名从障无余得名亦兼障生死也。

　　【疏】观行知识者大品云佛菩萨罗汉是善知识六波罗蜜三十七品是善知识法性实际是善知识解云佛菩萨等威光覆育即外护六度道品是入道之门即同行也法性实际即是谛理诸佛所师境能发智即教授也又各为三如佛威神覆护即外护诸佛圣人亦脱璎珞着蔽垢衣执除粪器和光利物岂非同行诸佛菩萨一音演法开发化导令得解脱即是教授此人具三义亦名僧宝也六度道品亦具三义助道名护助助发正道即外护义如定为助以慧为正正助合故即是同行依此正助不失规矩通入三解脱门即是教授此法门三义亦名法宝也法性亦三义者境是所师冥熏密益即外护义境智相应即是同行义未见理时如盲谛理显时如日智用无僻即教授也此理三义亦名佛宝。

　　【疏】或言闻名为知见形为识等者知其内识其外形故名知识又远者多知而不识近者多识而不知又知者远知有德而不识形愚者近识其形而不知有德此各有所偏今文知者远近皆知皆识故云知识愚者远近皆不知不识也又见形为知见心为识约外名见形约内名见心陈如具历五时所证无生理等皆即名见心余弟子准知。

　　【疏】十八学人九无学者准对法论第十三云说果差别二十七谓随信行随法行见至身证预流向果一来向果不还向果阿罗汉向极七反有家家一间中般生般有行无行上流等十八也成论有信解现般此论则无此有极七有家家一间成论则无(云云)对法自释云信行者谓资粮已具性是钝根随信他教证谛现观言法行者论云资粮已具性是利根取一生解脱分故此定入决择分种解脱分善在正五停心总别相位入决择分者即入暖等四善根也此等根性一生一坐定入见道唯取决择分善根一生者已邻见道最初也言见至者论亦名见到谓钝根者因名信行至果名见至四果皆是也言身证者利根因时名法行果名身证论云身得证八解脱定即不还果于八解脱但得前七不名身证言预流向者住顺决择分乃至未得初果皆名预流预无预道流也言预流果者住见道十六心住名入正性言一来向者谓于修道位中已断五品言一来果者于修道中断六品犹下三品惑共润一生故云一来言不还向者于修道中断欲七八品言不还果者于修道中断欲界第九品言罗汉向者断初禅一品至非想地八品皆名为向言极七有者谓极至七生不至于八为家家也言家家者俱舍论云即预流圣者进断修惑若三缘具转名家家一由断惑断修惑三四品故二由成根得能治彼无漏根故三由受生更受欲有三二生故(云云)应知总有二种家家一天家家谓欲天趣生三二家而证圆寂二人家家谓于人趣生三二家或一州二三等又云应名一来果向断第六品名一来果故婆沙四十六云七生天上人中者依此圆满预流而说人天等受七生然预流人天生别谓天七人六乃至天二人一等即止观引两品家家是也(云云)言一间者即一来果进至至不还向此人或于天上唯受一有得涅槃故间谓间隙或一生间俱舍云断七或八品一生名一间具三缘(云云)与一来果同言中般等者俱舍颂云。

　此中生有行　　无行般涅槃　　上流若杂修
　能往色究竟　　超半超遍没　　余能往有顶
　行无色有四　　住此般涅槃

　　论曰此不还者总说有七且行色界差别有五一中般二生般三有行般四无行般五上流言中般者对法云谓生结已断起结未断惑于中有才起即便圣道现前得尽苦际有云一作业二起业同(云云)言生般者二结俱未断才生色界已即便圣道现前俱舍云谓往色界生已不久便般涅槃已具勤修速进道故(解云得有余般又云无余般此不尔于舍寿时无自在故)言有行般者俱舍云往色界生已长时加行不息由多功用方般涅槃唯有勤修无速进故言无行般者俱舍云谓往色界已经久加行懈怠不多功用便般涅槃阙勤修速进道故言上流者谓于色界地地之中皆受生已乃至最后入无色界究竟于彼无漏圣道现前俱舍云上流者是上行义谓欲界没往色界生未即于中能证圆寂要转生上方般涅槃解曰前四名般上流无者何耶答前四此生定得故名般也上流容有多生故不名般又异生般生般虽生上界即于生处得般无上行义不名上流今此上流故不名般又此上流差别有二由因及果有差别故因差别者此于静虑有杂修无杂修故果差别者色究竟天及有顶天为极处故(解曰开为二也由因果分别为二上流谓乐定乐慧别故言因别者乐慧上流杂修定乐定上流无杂修定由果别者乐慧上流生色究竟不生无色乐定上流生有顶天不生净居既言二天为极处故亦容生下四净居及三无色不尔下净居无色应无得罗汉果耶)又上流者此人根钝于上界中初身不般二身已后方得涅槃名上流(解曰上流有二种一烦恼流二是道流断下烦恼上结渐起名烦恼流道行说名曰道流也)又四种一不定般二一切处般三乐慧乐论义生五净居四乐定乐寂静者生无色界又五阶差熏禅生五净居不者生无色界言五阶者熏禅有下中上上中上上云何熏禅用无漏熏于有漏令有漏定精胜清净熏法如何行者修得四禅定已先熏第四禅入众多无漏心中次入众多有漏心中后入众多无漏心中如是往返渐次略之乃至最后二无漏心二有漏心更二无漏心为熏禅方便道成次后入于一无漏心一有漏心后一无漏名熏禅成于此成中五遍往来初遍初遍名下第二名中第三名上第四上中第五上上熏四禅已三二初等禅悉同(云云)修熏禅已若不退者经生五净居名为生般不名上流若有退者生下天中随身多少后还断结修得四禅还重熏之彼成中一遍休者生少广天亦名无烦两遍休生无热三遍休生善现四遍休生善见五遍休生色究竟尼吒天也问此五为随业异为惑亦异答随业有异润惑不殊同一系地故问此五净居得有生般上流人不答一义云但有生般无上流般为五阶中遂胜受生不先生下后生上故又解亦得本在下天下品熏禅生下天中生彼天已更修胜熏生上天中故有上流(云云)俱舍又云有杂修者往色究竟有三种一全超二半超三遍没论云全超者谓在欲界于四静虑已具杂修遇缘退失上三静虑以初静虑爱味为缘命终已生梵众天处由于先熏习势力复能杂修第四静虑从彼处没生色究竟最初处没生最后天顿越中间是全超义论云半超者随彼渐次生静虑乃至中间能超越一处生色究竟超非全故名半超也论云遍没者彼渐次于一切处皆遍受生后方能生究竟天一切处死故名遍没此五名行色界论行无色者差别有四谓在欲界离色界贪从此命终生于无色四种不同由生般等有差别故有解曰释乐定也差别有四谓生般有行无行上流准此论行色界中有二种别一得杂修生五净居二不得杂修生色界已后生无色行无色者在欲界中离色染已生无色即乐定有二种也一生色界已生于无色二不生色界生于无色并前为七般也一中二生三有行四无行五行色上流六行无色上流七现般若加转生即有八种现般分二即九种(云云)或有十一如成论一现二转世三中四生五行六无行七乐定八乐慧九信解脱十见到十一身证无学九者对法论九种一慧解脱二俱解脱三罗汉果四退法五思法六护法七住法八不动九堪达成论九种一是退相二守相三死相四可进相五住相六不坏相七不退八慧解脱九俱解脱言退法者对法云最钝根者名为退相若淤散若不淤散皆能退故(解曰淤散者谓心缘境等)毗昙本无学地无常方便无顿方便所得可进俱舍云遇缘退所得毗昙退失圣道成论退失三昧(云云)言死相者根虽胜前深厌诸有不能得定不得定故无漏智慧难得现前设得亦失惧得失故求自害故名死相俱舍云思法者谓惧退失恒思自害同言可进相者所得三昧转深增益名可进相毗昙升进同言住相者所得三昧不进不退俱舍云无胜退缘虽不自防亦能不退无胜加行亦不增进言不坏相者所得三昧种种因缘不能败坏名不坏相此人慧利善取三昧名不可坏言不退相者此人最胜所得功德尽无退失名不退相此后二人俱达分定当毗昙中不动人也亦与俱舍堪达不动同慧解脱俱解脱二如文。

　　【疏】庄严双树者涅槃经举六人迦叶阿难舍利弗须菩提阿那律目连在鹿苑为四枯在方等般若为四荣至法华涅槃枯荣不二故如来于二树中间而般涅槃表不二也。

　　【疏】观者下五句释学无学故言不缘等次若就下约观释二千有云千如从理道理俱故千界从义义数齐故此成曲巧文意约百界有千如约百如有千界皆是理具不分理义之殊无烦异解(云云)。

　　【疏】举迹故标本法迹者例前观解二千也前本迹解学无学竟未解二千为本迹故疏云举迹者举二千之迹也标本者标本二千也二千迹即是本家之迹故云即是本迹也。

　　【疏】波阇波提等者摩诃翻大波阇翻爱波提翻道是佛姨母佛亲母生佛七日命终者问但有妇礼尚益寿保安亲诞神仪何以翻令命没答化不一途无非佛事故若通此难有多释一云今子生满七日夫人不见得子在胎受乐及诸天威力护故遂便命终二云夫人寿命唯在七日是故命终何以故昔来常法菩萨幼年出家母见此事其心破裂即便命终三云萨婆多说菩萨母见所生子身体端正世间无比欢喜遍身不能便死。

　　【疏】温良等者敦美润泽名温行不犯物名良和从不逆名恭去奢从物名俭推人后己名让。

　　【疏】鹿野夫人者有云善星菩萨在家时子问若尔何故父王恐失嗣位不许太子出家旧既有子如何不许答善星虽是在家时子非长妇生即第三夫人鹿野生也所以父王不听若准今疏鹿野不生者望不生罗睺云不生耳。

　　【疏】善权曲巧者为实施权为曲引权归实为巧。

　　【疏】今且近论者此本迹总释约八相义初降神圣后降神托胎住胎三相次金姿诞应是出生相三捐王下是出家相兼学世道是得道相四若法轮下至主将功毕是转法轮相五圣主下是涅槃相故法身为本八相为迹也。

　　【疏】十数相扶心王者具四一相一同一刹那时二同一所依根三同一所缘境四同一事业即是行相谓心王缘青等今言相扶即同一时也。

　　【疏】又通大地十者俱舍颂曰。

　心所且有五　　大地法等异

　　论曰诸心所法具有五品何等为五一大地法二大善地法三大烦恼地法四大不善地法五小烦恼地法此则列名也地谓行处若此是彼所行处即说此为彼法地也总释五地名也大法地故名为大地者别释大法地也谓地是心王大法是心数论彼法是何重问也颂曰。

　受想思触欲　　慧念与作意　　胜解三摩地
　遍于一切心

　　论曰传说如是所列十法诸心刹那和合遍有正理云地即是心大法地故名为大地此中若法大地所有名大地法谓遍与一切品类一切心俱合生由此故心非大地法非心俱故准上论文受等十法遍一切心故名为大心王与大为所依故名为大地受等十法与心俱生名大法地法余心与心王不俱生故非大地法婆娑十六云问大地法是何义答大者谓心如是十法是心起处大之地故名为大地大地即法名大地法有说心王名为本体用胜故即大是地故名大地是诸心所所依处故受等十法于诸大地遍可得故名大地(云云)。

　　释菩萨众。

　　【疏】菩提萨埵菩提云道者旧名道士其言最胜世学张李之道张李之道本名槌头及鬼卒后盗取佛法道士之名萨埵云心道即无上中道是所求境心者是能求之心能所合举故云菩提萨埵等新经亦不相违问三乘人皆有菩提何故初二不名大道心众生答欲显三乘优劣义故小乘道劣又非中道故不与大道之名问二乘但云一名菩萨有两称者答二乘但能超凡故立一名大士德逾凡圣故有两称言菩提萨埵简异凡夫者凡夫不能求道故非道心众生言摩诃萨埵简异二乘者二乘虽求于道今约求于大道故名大道心众生也摄大乘论云三义释之具般若故名菩萨具大悲故名摩诃萨具实慧故名菩萨具方便慧名摩诃萨具智慧名菩萨具福德名摩诃萨此即依内德立中道之名也新译云菩提觉义智所求果萨埵有情义悲所度生依弘誓语故名菩萨又觉是所求果萨埵是求菩提之有情又觉是所求果萨埵是勇猛精进不惮长时求菩提故今文云求广博大道是所求果又成就众生是悲所度生从弘誓一义余二则阙又此菩萨约修行说以自利故大智为首以利他故大悲为先。

　　【疏】阿耨此云无上者阿云无耨多罗云上三云正藐云等又三云正菩提云觉即是无上正等觉然经论多说直理名无上菩提体以根本故今此双取佛果理智俱名无上菩提于此二果俱不退转者问不退与不转何别答释弥勒所问经云得自分功德名不退得分外功德为不转又得智慧为不退得福为不转又得般若不退得方便名不转。

　　【疏】六心已前轻毛菩萨者此是璎珞经六住退也龙树云欲怖地前菩萨令速入初地故云退耳其实不退如后释(云云)。

　　【疏】初地名欢喜者瑜伽四十七云以能摄持菩萨义故名地唯识四义一与行所依二能持功德三能生四令长大合此依生长三义为瑜伽能持义也二能持是瑜伽能摄义言十地体者四智是有为无漏从种生故(解曰四智大圆镜智平等性智妙观察智成所作智也)理是所显故名无为总为十地之体即能证所证俱为体也言欢喜者唯识云极喜地初获圣性谓断凡夫性得圣故疏不堕二边是断凡夫性能入中道是得圣故(云云)。

　　【疏】二地名离垢者唯识云初地能离遮犯戒垢第二地全能离微细毁犯故又云初地性戒已成于遮戒犹有毁犯今第二地并皆离故名离垢也疏云离遮诸恶是也。

　　【疏】三地名明地者唯识名发光地论云成就胜定大法总持能发无边妙慧光故(云云)疏云内智明是成就胜定大法总持外说辩是能发无边妙慧光故。

　　【疏】四炎慧地者论云安住最胜菩提分法烧烦恼薪慧炎增故谓第六识内俱生身见等烦恼由得此菩提分法慧故此慧喻如火炎烧第六识俱生我见等诸烦恼薪永灭不行名炎慧地。

　　【疏】五名难胜地者论云真俗两智互违合之相应极难胜故已前诸地真俗别观唯此地中真俗合照照胜前故名极难胜世亲云真即无分别智此二相违合令真俗二境二智同观于一念中真俗双照故云难胜。

　　【疏】六现前地者论云住缘起智引无分别最胜般若令现前故谓观十二因缘有最胜智观无染净名分别此智现前地即是疏云福资种智种智名无分别智也。

　　【疏】七远行地者论云至无相位功用后边出过世间二乘道故解云无相位者从初二劫有相位行至此无功用后边经历时长称远行矣解云地前三贤为一劫初地至六地为二劫是有相位七地是无相又是功用后边世亲云此地于功用得至究竟(即后边义也)谓一切相不能动摇而至无相位也(虽至七地无相由有功用)。

　　【疏】出过一切等者论云出过世间二乘道故者谓于前六地虽求于缘起染净无二相犹有所治细现行执有流转还灭相故未能空中起有缘行者解云流转是十二缘生还灭是十二缘灭但得是空未能空中见有名缘行行也今七地能于空起有故云二智方便出过一切也。

　　【疏】八不动地者论云无分别智任运相续相用烦恼不能动故相谓有相用谓功用即此相用不能动心故名不动解云疏云正智是论无分别智疏云不动是论相用烦恼不能动此第八地伏第七识执是烦恼永灭不行能净无漏无相无间无分别任运相续不同第七地虽至无相然不自在未能任运有加行故犹有烦恼六地有间七地无间八地任运虽同无相有此差殊故疏云以慈熏身等业能应一切是任运义。

　　【疏】九地名善慧者论云成就微妙四无碍解能遍十方善说法故世亲云此慧妙善故名善慧无性云证无碍解此智最胜智即是慧故云善慧(云云)。

　　【疏】十地名法云者论云一大法智如云含众德水二蔽如空遮重名云三充满法身如云注水故十地论云得大法身具足自在法云地如云遍满如王太子而得自在无性云由得一切法智缘一切教不离真如一切法智譬如大云陀罗尼门三摩地门如净水智能藏彼如云含水(云云)又如云覆隐虚空智如彼云覆隐遮障又如大云注清净水充满虚空此智生诸功德充满法身。

　　【疏】阿字门等者有引止观记释云字等者如金刚藏说十地十方说十地能说之人并名金刚藏名为字等同说十地即是语等功德无差名功德等此横望也今谓一字一切字名字等如初住名阿字门四十一位俱名阿字名字等如荼字是妙觉名究竟余四十一位俱名究竟中间亦尔故名字等言语等者皆具四十二音声也言功德等皆具十力四无所畏十八不共名功德等也是约竖故不同也(思之)。

　　【疏】何七地更起声闻支佛之念者唯识论文云七地出过二乘道是也。

　　【疏】云法华论上支下支等者支者分义上支谓总下支是别应知皆得阿耨至菩提不退转是总相余是别相于十示现初云住闻法不退转经云陀罗尼者此云总持总持有二一摄二散摄者持也解云通于定散名摄此即闻持于义理但持不忘即所闻之法能持名之为摄闻即总体是念慧二散者施也有四种一法二义三能得菩萨慧四明神咒施与众生故此中二种初是能持即闻持是后是所持余四种是二示现乐说不退转经云乐说辩才辨才即四辨而乐说是四中之一故一法辨二义辩是教理故三词是诸方音词无滞故四乐说乐说前三故言七辩者一捷辩须言即言无疑塞吃故二迅辩悬河注写不迟讷故三应辩应时应机不增减故四无疏谬辩凡说契经不邪错故五无断尽辩相续连环终无竭故六丰义味辩一一句言多事理故七一切世间最上妙辩具足甚深如雷清彻远闻种种声故解云有五一甚深如雷二清彻远闻三明闻者悦乐四入深敬爱五听者无厌有云乐说辩才者有四义称辨一在眼称明在耳称听在心为智在口为辩此别辨也(下释良医已释记也)又云速疾应机为辩言含文采为才故言辩才三说不退转法轮者经云转不退转法轮轮是所说此不退转法故转有三义一圆满义八正道等毂网辐等皆圆满故解云正见正思惟为毂是根本故语业命为辐依前起故正念精进定为网能摄录余故二不定义佛从见道转至修道从修道后至无学道自得此已后为他说安置圣道于他身中如是展转他得圣已复为他说喻轮不定故名为轮解云有三种处轮即不行一高山二险道三深泥今法亦尔一为众生我慢自矜高是二为愚痴险道故下云着乐痴所盲是三为贪爱深泥故下云以贪爱自蔽是若有此三法轮不转也私云此解义局若有利使凡夫及阐提等岂应转耶三摧坏义蟷螂拒辙轮能摧之圣道在身能摧烦恼摧其未伏能镇已伏如王轮宝等(下释法轮中更释云)四依止善知识不退转经云供养至殖众德本论云善根根是众德之本也有云八万四千诸波罗蜜名众德以为根论云以身心业依色身摄耳故菩萨修行莫过身心今举殊胜色身之业供养诸佛深殖德本摄取己之身心五断一切疑不退如经常为至称叹者由诸菩萨入初住位断事理疑烦恼所知二疑分尽所知是俗中二理之障烦恼是空理障又所知是尘沙无明惑烦恼是见思惑合则二障离故三惑理事唯思及被诸佛常所称叹为者便也被也得也六入事不退转者论云为何等等事说法入彼彼法不退转如经以慈修身论云以大慈悲而修身心经中阙心口论中阙口正法华具三业语虽有阙其意皆含互隐显耳此释所由诸菩萨为何等事外为他说法内入证诸法故引经释以大慈悲而修身心故以慈悲熏身现五道身拔苦与乐慈悲熏口说种种法拔苦与乐慈悲熏意种种方便拔苦与乐显二利行一自利故内证诸法二利他故外为说七入一切智如实境界不退转者此言倒应云入如实境界之一切智不退转即入观照智与下第八别今谓证一切智名为入从能证人名入也境智俱为所入也八依我空法空不退转者如经通达大智俱生分别二我俱空名为我空智俱生分别二法俱空名为法空智第七识有俱生我法二执无分别法我二执第六识有分别俱生法我二执第六与妙观察智相应时断分别我法二执引第七与平等性智相应时断第七俱生我法二执方证二空智果为门所显真理广如唯识(云云)今谓法我二空皆见中道方异别教思之九入如实境界不退转如经到于彼岸故即穷理性名到彼岸。

　　【疏】应作所作至百千众者论云应作所作住持不退转疏阙住持二字经有二句名称普闻至众生故能住持佛法令法不灭众生闻名信向修学能度无数百千众生故名应作所作菩萨所应作谓利益众生也。

　　【疏】论云二者摄取事门者示现诸菩萨住何等清净地中等者论有二释论摄取事门者摄取诸功德事初番释云现诸菩萨住何等清净地中因何等方便何等境界中应作所作故此为总标论地清净者下牒释十三句中应分为三于无上正等觉不退转一句是住何等清净地中次有十句是因何等方便后之二句何境界中应作所作故于牒释中唯解初二句标不释第三何等境界中应作所作地清净者八地已上三地无相行寂静清净故解云八地无相无功用行不为有相功用行所动七地虽能无相而有功用八地无相无相无功用也九地寂静者寂是止也静是默也即法身第九地不为功用所动清净不为烦恼所染是第十地十以无相理名无上正等觉故后三地皆于无相行任运寂静离障清净名不退转非诸垢染有相之所退转故此解由带别教教道别教证道准璎珞经初地三观现前心趣解脱若望于圆应云初住论主寄别故作此释可思(云云)第二因何等方便者有四种一摄取妙法方便任持妙法以乐说力为人说故此摄三句论云任持妙法者经云皆得陀罗尼由得闻持任持妙法令不舍离任自在心持之不忘故名任持论云以乐说辨才故论云为人说者经云转不退转法轮为人说此不退转轮故(已上三句)论二摄取善知识方便以依善知识作所应作故者此摄经三句论以依善知识者经供养无量百千诸佛论作所应作者经于诸佛所殖众德本德本即谓善根是所应作故由此经云常为诸佛之所称叹(已上三句)论三摄取众生方便以不舍众生故此摄一句经以慈修身故以大慈悲熏习身心能不舍一切众生常能拔济论四摄取智方便以教化众生令入彼智故此摄三句经善入佛慧通达大智到于彼岸由自有三智能令众生摄取三智故初智知如实智自利智也今谓与一切同次智事智利他智也今谓与道种智同后彼岸智是真理智实性也今谓一切种智(已上三句)论中唯解初标二句不释何等境界中应作所作故此摄三句经名称普闻无量世界是何等境界如经能度无数百千众生是所应作由菩萨具三智等故名闻远振十方世界中度百千众生即是菩萨所应作故(已上二句)论第二复次下复有摄取等事门不称今经故疏中不用(云云)。

　　菩萨列名中略为四对一已成当成对文殊已成势至等当成二在家出家对弥勒出家䟦陀在家三此界他方对弥勒在此方舍卫国观音他方四主人宾客对导师贤护王城为主宝积毗耶离人为客有人问此中列十八人何故文殊在初答灯明佛因妙光说经释迦因文殊说经既有开说之功故初列也又因文殊释弥勒疑佛得定起说经故初列也河西云文殊游方大士十方法会多为开发之端故偏说也又云文殊具三世佛过去龙种上尊王佛现在摩尼宝积佛未来绍佛位即三世佛也问大品亦王城说何故䟦陀菩萨在初答䟦陀是王城旧人客旧为次常精进者众生有诸苦是故大士恒须拔济故云常精进也无间曰精趣入为进既恒济拔即具四悉(云云)言不休息者从长时以得名经勇施者了毕竟空舍身命财不生怯弱故宝月者以己智慧照显幽夜注云如智慧明清人三毒热恼斯殄如月此解亦浅所清既浅能清岂深月光者以己智光除去郁蒸注云慧能破闇如月之光亦深解之(云云)满月者得无不圆照无不普故也大力者智用无边注云道门克二乘为大功德灭十恶为力注解克二乘为大但成藏教菩萨可灭十恶为力但是大乘耳今解克七方便为大灭五住为力无量者化用无边注云无相之力不以有相量为名越三界者慧逾生灭道跨三有今解慧逾二死生灭道化内外三界䟦陀罗者此云贤守邻极亚圣曰贤行道能固曰守。

　　【疏】弥勒中引国王见象师调象者因见牸象奔逸无禁教王执树枝免于象扑乃责象师象师云欲心盛故非身不调却后三日欲心息已便取其象烧七铁丸使象吞之竟身死方赦其罪诸臣问曰如此欲心谁能调者时有天神感悟象师云佛教能调王闻发心愿作佛至今果获次补释尊也唯见象苦应合言悲今从与乐说引济未免缘者恐误是释迦因地为鹿居处被烧避火涉水有多少兽不能度之以身为桥过他彼岸乃至蹇兔后至才过鹿终西域记云苏䟦陀罗此云善贤是如来最后弟子即昔后度蹇兔是也不合引此同证弥勒(云云)宝积者广积众德注云财法二宝积累兼言导师者善开慧路注云以法引物妙达邪故如海导师善知识险(共同法解)。

　　【疏】正慧不动者以正慧化生不为生死所动。

　　【疏】珍宝心者三德之宝也杂众生界无无色六道无地狱如疏(云云)四众无优婆夷八部无夜叉摩睺罗二王无转轮圣王发起序中皆有。

　　【疏】中阴经亦化无色者经第二云尔时世尊即以神力到悲想非非想天摄中阴众生至非想非非想天佛为说法非想非非想识如是等类皆发无上道正真道意于无余泥洹又三十六亿那由他众生厌患劫寿闻清净法即成道果也无量四众声闻菩萨观世音等并在会中广如彼说问曰中阴众生五阴具足可得闻法无色界天既无耳识云何闻法能发大心答曾欲色中闻大乘法熏成种子今佛说法强缘击发令先熏成大乘种子及法尔功德能意识心上影像相现由此世力能发大心修行得佛也理教既尔此释为正故无识凡夫四蕴分段尚化色身佛边侧泣泪下如雨。

　　【疏】有圣者帝释二地梵王七地故十王中对六欲并色界四禅是十地菩萨也。

　　【疏】先标帝释次列四王者恐误梵作四字即须列梵王色界主也。

　　【疏】果报与形服杂者权人与实人同受果报形服故云杂。

　　【疏】约教释云云者准八番应具四种言因缘者八番异是世界天人众是为人鬼畜众是对治得道是第一义本迹释者得佛道为本示八番及无漏沤和皆是迹观心释无漏是空沤和是假佛道是中即具四释故注云云。

　　【疏】释提桓因等者新云释迦提桓因达罗释迦性也此翻为能提桓天也因达罗帝也正云能天帝俱舍颂(云云)。

　妙高顶八万　　三十三天居　　四角有四峰
　金刚首所在　　中宫名善现　　周万逾缮那
　高一半金城　　杂色地柔软　　中有殊胜殿
　周千逾缮那　　外四苑庄严　　众车粗杂喜

　　论曰三十三天住迷卢顶四顶各八十千与下四边其量无别有说周八千四边各唯二万山顶四角各有一峰其高广量各有五百有药叉神名金刚手于中止住守护诸天于山顶中有宫名善见面二千半周万逾缮那金城量高一逾缮那半乃至天帝所都城也于其城有殊胜殿种种妙宝具足庄严蔽余天宫故名殊胜面二百五十周千逾缮那外四苑庄严是诸天共游戏处一众车苑二粗恶苑三杂林苑四喜林苑为外庄严大城也。

　　【记】及三光四王者俱舍颂云。

　妙高层有四　　相去各十千　　傍出十六千
　八四二千量　　坚手及持鬘　　恒憍大王众
　如次居四级　　亦住余七山

　　论云苏迷卢山有四层级始从水际尽第一层相去十千逾缮那量如是乃至从第三层尽第四层层亦十千量此四层级从妙高山傍出围绕尽其下半最初层级出十六千第二第三第四层级如其次第八四二千有药叉神名为坚手住初层级有名持鬘住第二级有名恒憍住第三级此三皆是四大天王所部天众第四层级四天王及诸眷属共所居止(云云)持双持轴山等七金山上亦有天居是四大王所部村邑是依地住于欲天中此天最广长阿含经化四天王品云须弥山正东千由旬有提头赖吒天王城名坚上纵广六千由旬其城七重众宝严饰须弥山南千由旬有毗楼勒叉天王城名善见须弥山西千由旬有毗留博叉天王城名周罗善见须弥山北千由旬有毗沙门天王有三城一名可畏二名天敬三名众归纵广六十由旬今疏云广二十四万里者是阿含中纵广六千由旬。

　　【疏】名月等者又有本迹观心二释阙因缘约教今三光异是世界各名净并生善各除暗是对治各表本是第一义即本迹摄因缘也观心摄约教准思(云云)。

　　一日光者俱舍颂云。

　日月迷卢半　　五十一五十　　夜半日没中
　日出四州等　　雨际第二月　　后九夜渐增
　寒第四亦然　　夜减昼翻此　　昼夜增腊缚
　行南北路时　　近日自影覆　　故见月轮缺

　　论曰日月众星依何而住依风而住谓诸有情业增上力共引风起绕妙高山空中旋环运持日等令不停坠彼所住去此几逾缮那(解曰日月等去四万逾缮那计六十四万里)持双山顶齐妙高山半日月住量几逾缮那日五十一月五十星最小者唯一俱卢舍其最大者十六逾缮那日轮下面颇胝迦宝火珠所成能热能照月轮下面颇胝迦宝水珠所成能冷能照(云云论云于北州夜半东州日没南州日中西洲日出)日行此州路有差别故令昼夜有减有增从雨际第二月后半第九日夜渐增从寒际第四月后半第九日夜渐减(解曰雨际第二月初即是四月十六日第一月初即三月十六日若八月为雨第二月即此方十月十五日为第一月初若十一月为寒际第四月即此方七月十六日为寒际之初若二月为寒际第四月即十月十六日为寒际知之)昼增减位与此相违(云云)若取此义即秋分已后是夜增春分已后名昼增(云云)即夏至日已去名夜增冬至日已去名昼增也问何故增减答由日行南向北故(云云)婆娑云增位极长十八牟呼栗多减位十二昼夜停等位各有十五(云云)。

　　言昼夜增腊缚者三十腊缚为一须臾一百八十日增至极长一百八十日计番六须臾减亦然论问何故月轮于黑半初白半初位见有缺耶(解曰西方黑月在前白月在后)世施设中作如是释以月宫殿行近日轮月被日轮光所侵照余边发影自覆月轮令于尔时见不圆满若准楼炭经者第五云劫初未有三光众生福力盛风吹火精黄金二宝作日天子城郭七重东西二千里南北高下亦然周围八千里又乱风吹琉璃白银二宝作月天子城郭七重东西一千九百六十里南北高下亦然周围七千八百四十里又乱风吹水精作星天子城郭大风持住右转而行大者周围七百二十里中者四百八十里小者二十里此经与俱舍论不同(解曰经云五十由旬四十里笇成二千里论五十一由旬十六里笇八百一十六里)日行三道故长短夏行北道冬行南道春秋中道月三事故缺减一者角行二者侍臣形服琉璃色在前三者日有六十光明照之故减也又三事故增一月正行故增二十五日处正殿侍臣不当前三日放光月皆不受故满也修下品十善施灯明等而生星宫中亦有男女月宫亦有男女一日一夜当人间五十年身长十里修中品十善并施灯明而生其中日宫有男女寿命与日同知游行修上品十善施灯明等而生其中。

　　【疏】四大天王中阙因缘约教者约本迹释中摄因缘者四王异是世界各领二鬼是为人不令恼人是对治表四德是第一义摄约教者四枯是藏通四荣是别圆故本迹中摄余二也。

　　【疏】忉利天上至二自在者二自在阙因缘及约教本迹摄因缘二天异是世界化五欲是为人二自在是对治表本迹第一义故摄得因缘也观心摄约教入空摄藏通入中摄别圆也。

　　言忉利上有炎摩等者俱舍云已辨三十三天所居外器余有色天众所住器云何颂曰。

　此上有色天　　住依空宫殿

　　论曰前所说三十三天上有色诸天住依空宫殿云何名上有色诸天谓夜摩天都史多天乐变化天他化自在天及梵众天等十六处合有二十二天皆依外器六欲处妙境初二天与人同余四抱执手笑视淫(云云)随彼诸天男女膝上有童男女歘尔化生(云云)颂曰。

　欲生三人天

　　论曰欲生三者谓诸有情乐受现前诸妙欲境彼于如是现前欲境中自在而转谓人趣及下四天有诸有情乐受自化诸妙欲境彼于自化妙欲境中自在而转即第五乐变化天谓诸有情乐受他化诸妙欲境彼于他化妙欲境中自在而转即第六他化自在天问何故人及前四天众合说后天众各别建立答人及前四天烦恼粗后二天烦恼细有说人及四天受自然生境故合为一第五第六独乐受用自他化境故各立一(云云)问身量如何颂曰。

　瞻部洲人量　　三肘半四肘　　东西北洲人
　倍倍增如次

　　论解曰瞻部洲人身多分长三肘半于中少分有长四肘东胜身洲人长八肘西牛货洲人长十六肘北俱卢洲人长三十二肘(解曰肘长一尺八寸准姬周尺南八东丈六西三丈二北六丈四已上身量也寿者南一百二十东二百五十西五百北一千已上寿也故云增如次因者持五戒也南下品东中西上北上上出正法念经也)颂曰。

　欲天俱卢舍　　四分一一增

　　论曰欲界六天最下身量一俱卢舍四分之一如是后后一一分增至第六天一俱卢舍半(四王天身长半里忉利一里夜摩一里半兜率二里化乐二里半他化三里已上身四王五百岁忉利千岁夜摩二千岁兜率四千岁化乐八千岁他化一万六千岁四王一日一夜当人间五十年忉利一日一夜人间百年夜摩一日一夜人间二百年兜率一日一夜人间四百年化乐一日一夜人间八百年他化一日一夜人间一千六百年已上寿修因者四王修中下品十善忉利中中夜摩中上兜率上下化乐上中他化上上四分一一增者人间身分分增从五百岁下约寿倍增也云云)论曰色天身量初梵众天半逾缮那梵辅全一缮那大梵一缮那半小光二缮那故云初四增半半也此上诸天皆增倍倍者谓无量光天倍增二至四缮那光音八缮那小净十六无量净三十二遍净六十四无云一百二十五应云一百二十八减三缮那福生天二百五十广果五百无想亦五百无烦一千无热二千善见四千善现八千色究竟一万六千(解曰从梵众天已上身寿齐等如梵众身长半由旬寿半劫乃至究竟身长一万六千由旬寿命亦一万六千劫也云云)言俱卢舍者此云鸣唤言无云减三者有人云从变异受初修不变异难此似倒也既得难定身寿应加求异理也应言下变异受似乐欲心胜由此造业引寿等胜不变异受引欣心劣由此造业引寿等减问欣心劣何故唯言减三耶(云云)持双已上日月并无彼天云何建立昼夜及光明事依华开合建立昼夜如拘物陀钵特摩华又依鸟鸣静差别或依天众寤寐不同或依自身光明成外光明事(云云)无色四天从下如次寿量二四六八万劫颂云小光上下天大全半为劫者为坏为成为中为大小光已上大全为劫自下诸天大半为劫即由此故说大梵王过梵辅天寿一劫半谓以住坏各二十中劫六十中劫为一劫半故以大半四十中劫为下三天所寿劫量(解曰论中问意云为坏摄四十劫共为坏劫名为一劫为二十成劫为一劫约住劫中一下一上中劫为一劫为约八十中劫为一大劫又解为坏二十中劫为成二十中劫为一上一下中劫为八十大劫)有云并约坏劫火水风等八七火一七水一个风随一一坏顺初禅一劫寿故故七火一水坏二禅顺二禅八劫寿故八七火一七水一风坏三禅顺六十四劫寿故问初禅三天何故不言顺第三天寿一劫半耶二三两禅何故不言第二天寿耶。

　　【经】娑婆等者问摩醯首罗天居色界顶此名大自在有大威德力倾覆世界举世尊之大论华严并云第十地菩萨又毗纽天此云遍净俱舍云居第三禅顶劫初化生水齐中出千叶莲华梵王因华方下生念世界空有八天子忽然化现因有众生八天子是众生之父母梵王是八王子父母毗纽是梵王之父母二天既大何不为主而取初禅梵王耶答远推根本是彼二天今据有言语等也(云云)言娑婆者新云索诃此云堪忍俱舍论云有余师说禅初静虑地宫殿依处等一四洲第二静虑等小千界第三静虑等中千界第四静虑等大千世界有余师说下第三静虑如次量等小中大千第四静虑量无边际故颂曰。

　四大洲日月　　苏迷卢欲天　　梵世各一千
　名一小千界　　此小千千倍　　说名一中千
　此千倍大千　　皆同一成坏

　　此有万万为大千若言百亿即百万为一亿万万为百亿是娑婆世界也恩云世界主是四禅主尸弃初禅主光明二禅主等取三禅也今疏依智论第一卷云娑婆世界主举处以显主梵天出位以简民尸弃标名以立称尸弃翻顶有肉髻似螺故云尸弃又顶上如髻瑜伽正理三十云广善所生故名为梵此梵即大故名大梵由彼护得中间定故最初生故最后没故威德等胜故名大梵大梵所有所化领故名梵众于大梵前行列侍卫故名梵辅大论第九云初禅三天有贵贱者修三品慈不同故也下品为梵众中品为梵辅上品为梵王今文云加修四无量心是也二禅三天者自地天内光明最小故名小光光明转胜数量难测名无量光净光遍照自地处故名极光净今疏云光音三禅天者意地乐受说名为净于自地中此净最劣故名小净转增难测名无量净此净周普故名遍净第四禅中九天下空中天所居之地如云密合故说名云疏名密身身居此地名密身也此上诸天更无云地在无云首故说无云更有异生胜福方得生彼说名福生今疏名无量密亦受福密也异生果中此最殊胜故名广果今文同离欲诸圣无漏道水濯烦恼垢故名为净净身所止故名净居又云或住于此害生死边故名为净净身所止故名净居又无异生杂纯圣所止故名净居烦谓烦杂或谓烦广无烦杂天中此最初故烦广天中以此最劣故说名不烦已善伏除杂修静虑上中品障意乐调伏离诸热恼故名无烦或令下生烦恼名热此初远离得无热名已明上品杂修静虑果得将易彰故名善现杂修定障余品至微至极清彻故名善见更无有处于有色中无能过此名色究竟或此已到众苦所依身最后边名究竟也。

　　【疏】本迹观心自思之者梵翻离欲名清净约本迹者三得本净迹名离欲耳言观心者三观无三惑名离欲观也言梵众是梵民也本为实教净众迹为梵民言观心者一中无量即假观名众也言梵辅者是梵臣也本迹者本是住行向地法身大士名臣迹为辅也观心者三观之行辅三谛之理也言梵王者本住王三昧迹为此名观心者中道双遮双照名自在观也二禅三天者本是三智迹示三光天也观心即三观心即三观为三光耳三禅三天者本三谛理无三惑垢名净迹为此天耳观心者一心三观净于五住名净观也四禅九天言密身者本一身即三身三身即一身名密身迹示此名耳观心者观不可思议假一界即十界十界即一界非一非十名无量密观也言广果者本证无边身名广果迹示此名也观心者中观广博名广理极极名果也言无想者本得中道法性无二边假想迹示此名耳观心者即空故无见思想即假故无尘沙想即中故无无明想一心三观故无次第想约六即明之(云云)言不烦者本实相理自性清净故名不烦迹为此名也观心者三观即中体能双照永离三惑也言不热者本住法界体性清凉迹为此称观心者三观清凉无三惑热也言善见者本得佛眼触境皆理名善见迹为此名也观心一念见三谛名善见也言善现者谛理障云名现例前释(云云)言究竟者本证实际名究竟迹此名观心者以中道观是究竟观也亦六即判故云自思之。

　　【经】八龙者先束四对初二能喜能善对次二八海九头对次二多苦少恼对后二依色依心对凡有四义一为其身最大五不思议中龙为其一智论云小乘法门有五不思议一业力二世间三龙力四坐禅力五佛力今五中之一也二正法念云恶龙助修罗善龙助天今是善龙次天列也婆沙云天将修罗斗时今龙与之斗故知龙助天也故今疏云龙萦身以遏海水是也三调适阴阳于人有恩今疏云常护摩竭是也四外书说文云龙是鳞虫中之长能小能大能幽能明春升天冬入渊广雅云有鳞者为蛟龙有翼者为应龙有角者为虬龙无角者为螭龙娑伽者即咸海龙华严所称者亦云从国立名者此国近仙人而王触悟仙人仙人咒此国令成海此龙居中从本国立名也阿那婆达多者华严云七地为此池龙起大悲云隐覆一切众生经苦法门而得自在于鳞甲中流出诸水日夜无竭济瞻部洲诸有情类摩那斯者此慈心龙华严经云将降雨时先云七日待众事讫然后始雨故名慈心复有诸龙各各自说过去于七佛所曾作俗人或因听法或因舍施等如是因缘后还寺舍有信心人为供养众施种种饮食及四方僧食比丘食已回施于我我饮食云彼业因缘堕三恶道受种种苦余业未尽今生龙中常受热水热风热沙铜汁铁丸入口喉燋腹烂通身穿穴直过堕地唯愿世尊救济我苦佛言此罪难脱汝可受三归至贤劫中最后楼至佛世罪方得灭佛言信心檀越施僧之食水草已上若有私入若与白衣此罪重于阿鼻地狱广如龙王经说(云云)。

　　【疏】十宝山者一雪二香三轲梨罗四仙圣五由乾陀六马耳七尼民陀八斫迦罗九宿慧十须弥一一皆王也。

　　【经】四乾闼婆者乐音(五孝反)梵云末奴此翻为乐谓令人爱乐也今疏乐音(五觉反)若云飒缚罗此云可意音亦名如意梵云健闼缚此云寻香行即非乞求也今文云嗅香以其清净虚餐香为食故云嗅香恩云乐有二类一非丝竹如鼓磬之类二是丝竹箫笋之类鼓磬下者名乐上者名乐音丝竹下者名美上者名美音问二类尽是有声之乐二下品者何不言音故今疏云幢者是无声之乐故不云音自有上下下者名乐上者名美有声之乐下名乐音上名美音。

　　【经】阿修罗者五门分别一翻名二明属诸道摄三辩住处四释名义五得报所由初翻名云无酒神者过去持不饮酒戒报得此身名无酒又毗婆娑云阿之言不修罗云端正彼不端正以男丑女妍今文云亦云不端是弥天云阿云无修罗云质谅以其多谄曲为立此名余其直信恩云彼土正云阿素洛此云非天阿之言非素洛云天彼多谄诈无有天行故名非天第二明诸道摄者一瑜伽佛地论云为天趣摄杂心论云鬼趣摄正法念经鬼畜二趣摄与今文同伽陀经说鬼畜天三趣摄第三辩住处者十地经说修罗五类一极弱者在人间山林中住即今西方山中大有深窟多是非天之宫与今文鬼道摄者居大海边同余四类居海下者与今文畜生道摄者居大海底同言海下者十地经云妙高山北大海之下二万一千由旬有罗睺宫次下二万一千由旬有勇健宫今经婆稚是次下二万一千由旬有华鬘宫今经佉罗骞䭾是次下二万一千由旬有毗摩质多罗宫今经同第四释名义今依经次第婆稚者新云䟦稚迦此云围圆今云被缚者其人是修罗前锋与帝释斗被帝释缚有勇健力于缚得脱故今文云有力为帝释所缚。

　　【疏】本住权实二智至肩胛者准下文在背曰荷在肩曰担非权非实名为荷而权而实名为担故言权实毗摩者或云宝饰用冠其服问修罗何故与帝释战答婆沙云修罗有美女无天甘露帝释有天甘露无美女互相憎嫉故常斗也第五文云昔有婆罗门下是如文。

　　【疏】本观云云者记释恐误今谓是罗睺中自明本观耳应云本证权实二智迹示障持日月也观解者空中如日即假如月言启者玉篇云众口也。

　　【疏】迦楼至啖四者问化生顿尽如灭灯光无有形质何堪食用耶答鸟未飞时暂尔之间能为食用亦有资益也。

　　【疏】韦提希者新云吠提呬弗呾罗吠是胜美提呬云身即东毗提诃之名彼毗提诃男声中呼吠提呬女声中呼弗呾罗是子此是山名亦是彼山中神名从彼乞得因以为名也。

　　【疏】云思惟者善能思量亦云思胜胜余女人故不以父标子者尔前已害其父故不称也阿含经云世王忏悔竟犹堕柏鞠地狱后出成辟支佛涅槃云阇王不值耆婆来月七日当堕地狱而忏悔竟不复更堕所以大小乘经不同者小乘经力劣故重罪微薄犹堕轻地狱大乘经力胜重罪都灭所以不堕问说法华时为造逆未若未造与阿含普超相违彼已入地狱竟又不得为王杀父竟方得为王若造逆竟是业障摄即五浊未除不合闻一乘经即同五千及诸天被移今既在会当知尔时无逆答法华中示为权人害父竟身疮未发故来听经涅槃示为实人经唱灭五逆之罪王已忏悔得无根信也若非实罪云何须忏悔耶又是权行欲显正教能灭重罪显经力胜至彼疮发邪教不能灭也问此经是一实之教何不能灭耶答涅槃正明灭恶用傍明生善知如五千至彼得入是此经正明生善用一毫之善皆得成佛阇王虽作五逆不断善根亦当成佛傍明灭恶如调达得记是具足而言皆具四悉思之可见问涅槃云得无根信普超云柔顺忍如何会通答涅槃据迹明是罪人故得信心若言得顺忍者众生便谓实罪人则不灭也彼经据本故顺忍也又问王造几逆一云杀父杀母杀圣人父是须陀洹果无量寿云是那含四放狂象害佛五破和合僧二言唯具二逆父及圣人耳言世八法不污者亦名八不净一田二宅三奴四婢五牛六马七金八银。

　　【经】云礼佛足等者第二结有五功德增一阿含云一者令身端正二得好音声三生(贵)家四为人恭敬五必定生天有此五利故各礼。

　　义缵卷第二
卍新纂续藏经第 29 册 No. 0594 法华经疏义缵


　　天台法华疏义缵卷第三(本)

　　东春沙门　智度　述

　　　　释别序

　　【记】云且约当教相望者是约法华经通别二相望不同前释通序望一代故彼云通序诸教等。

　　【记】云佛序者别序中五皆由佛也如由佛故众集现瑞由佛故指一说多入定雨华动地放光等皆由佛也疑念发问答问例然故云佛序弟子经前后如前释。

　　【记】云若直就等者约四味论通别也初云通序文通而义通者如是等五文通一代故义通者约当部内如华严二方等四般若三通当部机等不对他部故记云部含诸教也。

　　【记】云亦有义通而意别者义通如前意别者如华严虽义通二教意在顿乳方等义虽通四意在生酥弹斥般若虽通三意在熟酥淘汰故云别在诸味也。

　　次释别序云文别而义别者如方等合盖般若持钵文之与义各在当部故。

　　【记】云事在当经文亦有义别而意通者义别如前意通者通一代皆有别序也故记云通诸教是也次又亦第二重释云通序文通而义别者文通同前义别者如华严但对二教方等对四般若对三鹿苑对一故记云随部对教多少别故是别序文别而义通者文别同前义通亦约当部内如华严二鹿苑一方等四般若三故记云通叙部内教多少是也前意通对一代释今义通对当部内释故有别也不然则成重过(云云)。

　　【记】云华地专表斯典意密未宣者唯表定后一乘因果而众不知故云意密也。

　　【记】疑念双缘过现者从说无量义经竟即入彼定不知定起为说何等故云犹预当也。

　　【疏】因缘一释尚自不明者记云有世界无余三悉名尚自不明今观此文光宅亦无世界释若逆顺生起是世界者即表人一如何释尚自不明故四悉全无名不明也。

　　【记】云雨华表中位中地动总成人一者今恐众喜瑞表人一华地及光总表理一不尔则阙众喜也(思之)直云比丘等四有人云天龙等四等取人鬼意云人中摄得比丘比丘尼等四虽加龙鬼及天而阙菩萨众也又云梵魔是色欲天众沙门婆罗门是人中二众人天其名四众沙门摄得外道及出家人婆罗门摄俗二众梵摄诸天魔是欲主即不摄神畜等也又云圣有二众谓声闻菩萨凡有二众谓客旧二众国王为旧余众是客名四众又云声闻菩萨各有二客旧观音势至是他方大士为客贤护菩萨是王城主人为旧此是菩萨有客旧也声闻中阿那律是迦毗罗人为客王城中声闻为旧也此是小乘有旧客也。

　　【记】云虽有此列不判凡圣逆顺权实说默今昔微着共别兼独施开本迹都无旨归者结缘众是凡影响等三众是圣逆顺者调达严王是逆余者是顺权实者发起影响是权当机通权实结缘唯实说默者发起是说影响是默当机通说默默念发言二领解是也言今昔者发起等四众在昔则通诸部偏圆在今则唯开权显实言微著者能引发起影响从微至着所引当机结缘亦从微至着又前三众为着结缘为微又下种为微熟脱为着言共别者约教发起影响等四能引在昔与诸教共如藏通各有三乘故名共又别圆约多人共化故名共所化机生未转名别言兼独者约部发起等四能引在昔华严方等般若名兼鹿苑名独至今经开显唯圆亦名独也言施开者能引在昔同权名施至今开竟名开言本迹者发起本或古佛法身菩萨迹通五味也。

　　【疏】发起者权谋智鉴知机知时者能发起菩萨有照机权智任运而达不谋而鉴故名权谋鉴亦照也时谓五时机谓四发四发时有前后机有生熟在菩萨怀故云知也引至佛所故云击扬发动能击扬发动是菩萨所击扬发动是是五序谓发动令众集说无量义入定雨华地动众喜放光疑念问答等皆为所发起也成办利益者即四教机五时得益不同皆因发起菩萨今佛定起说经即当机结缘增道损生名成办利益也如大象躄树等者大象喻发起菩萨树喻佛法身躄倒喻起应应身说法令机得益名象子得饱饱不同四教益异今佛定起饱圆机象子也。

　　【记】释又割之令开下约发起二字义兼能所是世界义又击扬发动四字约为人义又击发扬动四字约对治义又扣佛下八字约第一义意今谓佛正在定是发起菩萨击扬非开佛也定后说经方发四益序中得益或过去种熟今于序中得脱皆第一义不应四悉不同(思之)。

　　【经】围绕者周回曰围坐遍称绕进财行为供有摄资行名养明谨曰恭今疏云卑谨曰恭宗仰曰敬今疏云虔礼曰敬敬甚曰尊尊深曰重今疏云至念专注至念是尊专注是重于理谈美曰赞触事论德曰叹四句中初二是身业次一是意业赞叹是口业又围绕者释论云大众围绕则便佛德益尊既尊其人民必受其道故明围绕也其犹诸梵之绕梵王忉利之绕帝释檀林师子坐(思之)。

　　【疏】感应妙中已说者记录彼文句十妙次第长行此土六瑞智妙对眉间第六瑞行妙对入定第二瑞位妙对雨华第三瑞神通妙对地动第四瑞眷属妙对众喜第五瑞即取下偈中严净对境妙香风乘妙是开雨华瑞位妙出境妙及乘境是位始乘是位终故四华瑞摄三妙也感应妙取长行四众疑念序为机见八千为应先光表智此取能应故表感应妙也天鼓是下答问序文表说法妙修行是他土菩萨修勤种种行文表利益妙故通彼此六瑞对十妙也今更道者但此土六瑞对十妙也如疏。

　　【记】释云一家释瑞必有所表是则大事大人作大感动者是放光瑞表感应神通二妙是人一大机大益显于大理者是雨华动地瑞表位境乘三妙是理一须大眷属以辅大会者是众喜瑞表眷属利益说法及智四妙是教一俱感大时大运成就者是入定瑞表行妙即行一不同他对(思之)。

　　【疏】说大乘经者百法疏云万行称之为乘或可真如亦名为乘若万行为乘即持业释亦乘亦大名为大乘若通真如名大乘即依主释大之乘故解曰亦乘亦大者万行名大即是乘体乘是大用即是乘体是大用大体能任持乘之业用将体就用大亦即乘将用就体乘亦即大合此二义名亦乘亦大又云通真如等者大即真如是主义乘属万行是客义依主如万行依真如体名依主释也此释体用不融成别教义(云云)今疏云大因大果合为大乘者即是亦乘亦大也即万行广多名大从因至果名乘故云亦乘亦大也与持业释同若下云十妙释七大者境妙是理名大即乘之体有余六大名乘与依主义同又一家圆教大乘不作六释何者若言依主释今圆教生死即涅槃不可生死为主也若言持业者一即无量无量即一持业不成若言带数释者即一而三即三而一何数之有若言有财释者如云富儿钱宝名富五蕴假者不名富也今取钱宝以名假者名为富儿故云有财释今圆宝法他即是自故无有财若言邻近释者如云念处先能观为念念是念心所明记为性慧是慧心所简择为性二种不同今言念为能观者与慧邻近故若释圆教境智不二念慧相即故无邻近也相违释准知如是六释但是藏别二教中义圆通二教皆不相应(思之)。

　　【疏】善戒七大者与对法论涅槃同彼论云即此乘性由与七种共相应故名为大乘一戒经云法大性谓十二部论云境大性以菩萨缘百千教法为境故二经云心大谓求菩提心论云行大性以求菩提心亘自利利他二行故三经云解大谓解菩萨藏论云智大性了二无我智解菩萨藏故四经云净大谓见道净心论云精进大性即由精进练磨其心入于初地见道令心净故五经云庄严大谓福慧也论云方便善巧大性由具悲智二种悲同经福德智慧有大智故不住生死有大悲故不住涅槃故名方便善巧六经云时大谓三祇行行论云时大性穷生死际尽未来时七经云具足大谓相好论证得大性成就十力四无畏等诸功德故。

　　【疏】基师云者越州法华寺基法师也解云无量义者所谓义空也若是有法则有分限名为有量空义深广称为无量问若尔与第二时大品教何异彼答云前教明空为三乘行本不得为法华序此中明空为大乘行本故得为法华序故疏引大品非法华所指是基师义耳。

　　【疏】指不来秦地者是印法师义吉藏引云印师固执不移云明空无量义经者即是余时说耳非法华中辩无量义经也法华前无量义经正明万善成佛文不来秦地是印师义耳。

　　【疏】印师云无相善有成佛者此经辩无量万善也以现在行无量万善故来世成佛问若说万善成佛与法华何异答此无量义经中覆相明万善成佛不言万善之外无三乘义无量义经但显实未开权故得为序今疏引云彼经不说有三无三有异者即无量万善外不说有三无三若说有三但彼经已显实未开权故得为序老说无三即说法华无异也。

　　【疏】光宅云破三与归一为异故即为序者意谓光宅法华破三无量义万善归一与破三为异故得为序非是异无二无三名异也。

　　【疏】论列十七名者论云此大乘修多罗有十七种名显示甚深功德应知何等显示一名无量义经者成就字义故以此法门说甚深法妙境界故彼甚深法妙境界者诸佛如来最胜境界法故经云甚深无量也二名最胜修多罗者于三藏中最胜妙藏此法门中善成就故解云彼大论四释一云除疑入法经胜谓除声闻疑并异生入法令离苦故乐行中道行律胜发生智慧论胜二云甚三字故经胜与定慧为安立处所律胜今得正见故论胜三云离欲得定生上界故经胜免三恶趣得人天身律胜断无明惑出于三界论胜四云离贪经胜离嗔律胜离痴论胜问唯此四解俱有所长何故今言经为最胜答为于此经会三归一异余经律论故名为胜也故经云于诸经中最在其上三名大方广经者无量大乘门随顺众生根住持成就故解曰理正名方包含名广经云当为如是等广赞一乘道四名教菩萨法者以为教化根熟众生随顺器善成就故经云名妙法莲华教菩萨法也五名佛所护念者以依佛如来有此法也经云我常守护不妄宣说六名一切诸佛秘密法者此法甚深唯如来知故经云如来秘密神通之力七名一切诸佛藏者如来功德三昧之藏在此经故经云如来一切秘密之藏八名一切诸佛秘密处者根未熟者非受法器不授与故经云秘密之藏长夜守护不妄宣说故九名能生一切诸佛经者闻此法门能成诸佛大乘故经云乃至一念随喜我与授记三菩提也十名一切诸佛道场者闻此法门能成诸佛阿耨菩提非余修多罗故经云当知此处即是道场十一名诸佛转法轮者此法门能破一切诸障碍故经云诸佛于此转于法轮十二名一切诸佛坚固舍利者谓诸如来真如法身于此修多罗不败坏故经云当知是处即有如来全身舍利又以佛舍利起七宝塔十三名一切诸佛大巧方便经者依此法门成大菩提已为众生说天人声闻辟支佛等诸佛善法故经云殷勤称叹方便是十四名说一乘者以此法门显示如来阿耨菩提究竟之体彼二乘道非究竟故经云一切诸世尊皆说一乘道是十五为第一义经者以此法门即是诸佛如来法身究竟住处故经云此法华经于诸经中最为第一十六名法华经者有二种义一出水义以不可尽出离小乘经泥浊水故(云云)二者华开义以诸众生于大乘中其心怯弱不能生信是故开示诸佛如来净妙身令成生信故正当此名有解云无量义如出水即约教理此经如开敷即约行果又云各具教理行果若尔彼是出此是会入望今四一由阙人一果是行终复成剩长十七名最胜法门者摄成就故摄成就者摄无量名句字等偈故此十七句中法门句是总余句是别故。

　　【疏】从一义处出无量法至序者此无量义处各有两兼从能生所生之无量是序即别卷经是若会所归能无量即正宗是经之异名若从能生于所之义处是序若会所归能之义处是正宗故两兼。

　　【疏】常等四至住处者即是寂光四德为处也能观是报身智所观是法身境二身皆具常等四俱是能依土即所依能所不二而二立身土名耳言所摄成处者遍法界皆常也所安立处者法界自在也净者遍法界三惑名为净乐者住于法身不住十界色身境名不住身心相故。

　　【疏】前后两文者观经结法华名后准梵网结华严仁王结般若像法决疑结方等遗教结涅槃皆文义同于正经故名结也。

　　【疏】寿量而是无常者于二经中中间说法华迹本二门纵汝说迹门如来近成可云无常而其所说唯有实相岂不是常耶况本门长远之寿宁是无常如寿量品(云云)。

　　【疏】佛所护念者佛所证理是所护念法如来是能护念人昔知机未熟不说所证名之为护恐此众生但取方便故名为念引证云众生根钝不务速说故言护念若取能生为护念是异名若取所生为护念是覆相于昔所生未开为能但得名序若开为能名护念即正宗。

　　【疏】若明文等者记云覆别从通者经家覆法华定之别名从无量义三昧之通号时众谓重入无量义三昧不识是法华三昧故结集人加之以处即是法华异名定也大通智胜说此经已即入静室者问释迦何不入定让罗云结缘耶答记云但罗云通化即共罗云一代五时通共教化众生作种熟脱无有别结之机故也有云佛灭后名通化与大通入定让结何殊不可也。

　　【疏】大通身体至不动者问大通入定与释迦何别答记云若分所入相同时别谓二佛入定皆身心不动名相同释迦说经前大通说经后各各时别也。

　　【疏】问瑞相本论奇异说法入定佛之恒仪何得为瑞者古人与皇不立为瑞但用雨华动地放光三并疑念发问答问为六故今难云何意非瑞也。

　　【记】云文殊引古至一定二义不疑者恐误此是引古入定为序故云何以证今何谓一定证有二义。

　　【疏】旧小大白等者光宅云初二是赤圆华本赤圆华次二是白圆华。

　　【疏】常雨五色华者河西道朗云天华名也中国亦有之其色似赤而黄如青而紫如绿而红。

　　【疏】铜轮种性等者有解云十善菩萨发大心长别三界苦轮海者虽历十千劫终不堕恶道信位中分为上中下三品中下品善于南洲作粟散王上品善铁轮王王南洲也十住名习种性为铜轮王王东南二洲十信即十住中摄十行性种性为银轮王王东南西三洲十向道种性为金轮王王四天下问此四威伏何别答金轮闻名响应银轮遣使方伏铜轮身至始从铁轮兴兵现威始来归化问曰王各何时出等(云云)今谓长别三界是圆教十信不应历十千劫是别教十信耳阙琉璃轮圣种性(云云)问善戒地持瑜伽唯识等经论初性后习仁王璎珞初习后性何耶答善戒等据法尔无漏种子故性种在前次增修习方有新熏故习在后仁王不立法尔唯有新熏故习在前次由修学习已成性在后后近圣道名道种子性璎珞又开六种四如文加金刚心是等觉性解脱道名妙觉性唯大师释菩萨戒疏云性习二性若据位分习种在前性种在后若据行论性习同时故前后不定依体起用先明性种后明习种寻用取体先习后性与证教二道相似就位以论教道在前证道在后据行证教同时故前后不定依体起用先证后教寻用取体先教后证也习种性能生报佛性种能生法佛如唯识云理性行性真如理为理性有四智菩提种子名行性四智者大圆镜智第八识平等性智第七识妙观察智第六识成所作智前五识转八识为四智名行性即是新熏决定性声闻人无行性故不成佛若尔即无报身佛性故不可也解曰唯识中转八识中心所慧为四智耳(云云)。

　　【疏】四轮是别位义者止观第三云三处双流乃设问云璎珞经中列位始终唯初地三观现前道观双流今此何故取通教八地别教初地并圆初住并判双流故彼答借别八地成通教下即借高成下等者等取借别初住成圆教初住高借下成高不得专执璎珞别位定在初地明位委悉不过璎珞所以借之。

　　【疏】名通义圆等者文云我等今日真阿罗汉又云我等今日真是声闻等此名与藏通同而义有异何者彼但杀四住贼无明尚在此杀通别两惑得如来灭度故杀贼义圆又彼是分段不生界外犹生宝性论二乘于无漏界生三种意阴今则分段变易二俱不生不生义圆彼是界内应供非界外应供净名云其供汝者不名福田则应供义偏今则普于其中应受供养则供养义圆故罗汉三义圆也言真声闻者彼但小乘从他闻四谛声偏闻偏今能令一切法界闻一实四谛佛道之声使一切闻声闻义圆故知依义不依语也(云云)。

　　【疏】别义贤圣至玄义者玄第九云三十心虽同有贤圣之义但称为贤伏多断少故十地去为圣伏少断多故又圆十住名贤圣者于别名贤于圆名圣望别十地远故圆人三十心是圣贤者圆者圣于别是贤望别十地近故十地等觉是圣妙觉是圣圣别教十住自是贤望别行向名为贤贤如记(云云)有云别十住是贤于圆名圣故云贤圣别地望圆地名圣圣别信望圆信名贤贤今谓行向自约别教不望圆也(云云)。

　　【疏】大众心喜至胜应者是因缘义内外异是世界问答除疑是对治非常之喜是生善一心观佛是第一义。

　　【经】照东方万八千等【疏】云今明东是方始者既约本迹二门是一乘因果十住如东方余三十位如余三方也言万者表位圆也一住一切住故以万表之八千者表位数也虽一位具一切位但一切即一是十住之位分因分果故八千表之余三方圆缺准之。

　　【经】靡不周遍者吉藏云乘有十义十相表之一有最上义以头表之二有中道义以眉间表之三有显明义以目表之四有无翳义以毫表之五有破暗义以光表之六有不二义以一方表之七有根本义以东方表之八有果乘具足义以万表之九有因乘未具足义以八千表之十说因果理尽义以周遍表之今谓此义虽广于理未尽第一第二但表常德第三第四第五但表净德望今疏阙我乐二德也第六第七但表方始是住义第八第九已是因果义与第十同若尔东方已表因果尽照余方复何所表如疏破不可也(云云)。

　　【疏】若分文属此土等者疏有二意初对古人从尔时至相光是此土第六瑞次照东方下属他土总次若分下第二判从尔时佛下至万八千尽是此土第六相若分属他土从尔时佛放下尽是他土总相故此重分若不尔者何因此文耶言总相者他土六事皆因放光光是能照六是所照所从于能故总名瑞光瑞是一故名为总又通彼此亦为总记中分文此土至周遍他土从下至地狱去是他土今恐违分文疏引古人至尼吒属此土。

　　【疏】不别破但言斟酌由人者意未可若尽取他土六瑞属此土第六者何不取余五耶若尽属他土者何不从照东方已去事尽属他土耶故不可言由人也(思之)今疏云各长短者用左溪分文取东方至尼吒属两事属上此土第六属下他土第一此用古人至尼吒是此土第六相也故记云通长短(云云)。

　　【疏】次光照他下为二初释六瑞次又此彼下明诸佛道同初六瑞四初标次一下列三既有下生起四若此下明所表自觉觉他次道同中又二初略次广(与记不同云云)。

　　【疏】一见六趣者记指他章离合以为四五道七识住者俱舍别正理从别释一一趣名言那落名人迦者为恶人多造恶颠倒堕其中由是那落迦又云或趣近人故名那落造重罪人速往彼故或复迦者是乐异名那者无义落是与义无乐相与名那落迦又是救济义那名不可不可救济名那落迦言傍生者彼趣多分身横住故或彼趣中容有少分非傍行者故解曰分横柱如驴牛等容有竖住如猕猴等为对彼故故云多分也又容少分傍行者两足者竖行如飞鸟四足者傍行如牛马等(云云)言饿鬼者又多希求以自存济言人者谓或多思虑(云云)言天谓尊高神用自在众所祈告故名天言阿素那者鬼趣所摄(云云)。

　　言七识住者论云欲界人天色三静虑无色三天此云七生处是识住体故曰身异及想异身异同一想翻此身想一并无色下三余非有损坏论曰身异想异者经说有色有情如人一分天是第一识住(解曰一分天者欲界天及初静虑除劫初起云云)二有色有情身异想一者如梵众天谓劫初起是第二识住(云云)三有情身一想异者如极光净天是第三识住(云云)四有情身一想一者如遍净天是第四识住下三无色名则如经即三识住是为七(云云)论九有情居颂曰。

　应知兼有顶　　及无想有情　　是九有情居
　余非不乐住

　　论曰前七识住及兼有顶无想有情为九即七识住上加非想及无想天所以九立有情居以乐住故四识住当知四蕴唯自地经云识随色住识随受住识随想住识随行住(云云)颂曰。

　于中有四生　　有情谓卵等　　人傍生具四
　地狱及诸天　　中有唯化生　　鬼通胎化二

　　论曰谓有情类卵生胎生湿生化生是名为四正理论云鬼通非情(此即四界宽四生狭也)趣唯有情然不云遍摄(不摄中有狭于生也)生唯遍摄故复有无非有情名众生故准此有情名有众生无情不名众生旧译有情名众生者两名一准大乘具六界故名众生二具四生生谓生类诸有情中虽余类杂而生类等言生类等者是众生义多生类故如下五浊中及论广说(云云)。

　　【记】云先总明道同至当同乃隐者此现六瑞是今同名隐也后人误改现字作当字耳记释云若所见下作隐当同释即现当二同俱隐(思之)下已当二同误改当作现字今并须除当现二字。

　　【疏】昔善为因今教为缘者指王子所闻法华下种为因中间异方便成熟助之为疏缘今闻法华教为亲缘即得开示悟等为所生法名脱也。

　　【疏】神变者止观第一记引大神变经佛现十八变竟时商主天子白佛言颇有神变更过此耶佛令文殊广说变化文殊白佛如是神变摧伏恶魔亦令菩萨久住于世如是未为殊胜若无名无相无声无字历十八界皆作此说无三脱说三脱乃至身子问天子曰汝闻此神变不怖耶天子曰我即神变云何怖耶文殊言一切善恶动不动皆神变相不动即法性动即事神变故二缘三缘等无非神变。

　　【疏】补处不知尊极者别教补处不知当教妙觉。

　　【疏】就极处亦不知者别教妙觉不知圆妙觉名亦不知也所言亦者同补处不知尊极故名亦也若准权不知实权尚不能知圆初心何况妙觉以别妙觉望圆妙觉故云此就也。

　　【经】云是佛光明神通之相者光明是别举一妙觉瑞神通是总举六瑞也。

　　【经】国界庄严者此但犹光照故名庄严非净土也偈者旧云偈梵文略也应知偈陀梵讹也思之今从正音宜云伽陀唐言颂颂者三十二言注云彼之赞偈犹此之咏歌歌者颂威德之形容赞偈者赞至理之体相梵语伽陀翻为颂颂美也歌也颂中文句极美丽故歌颂之故此祇颂进诠体义劣于名句退为所依不及声文于百法不别建立然以声上屈曲为体即名句文更无别性又云偈有二种一室路迦二法句初有五相一处中句二初句三后句四短句五长句一处中者若八字生名处中句不长不短故三十二字生于四句如是四句成室路迦经论文章多依此数(解曰若八字生至短者言诸行至灭法此是八字不越八字至十二字名为不长句不越此八至前四字名为不短云云)二初句者若六字已上名初句(解曰六字已上直至第七来名初句如处世界如莲华六字句因净修广如青莲七字句到八字属中句非初句也)三后句者二十六字以下生名后句(解曰颂二十五字句有二十四字句乃至有九字句皆是后句若到八是处中句非后句也)四短句者若灭六字生名短句(解曰如言能作及俱有有字已前若依前解直至能字皆是短句依第二解意无一字句至二字来皆短句也言一字句者有文有名有句三法同起言净言谛三字句也)如诗云风(一字句)吹我红华入紫宇(七字句)五长句者从二十七字已上不限多少也问今四字为句应是短句何名处中答梵语八字翻此为四也如菩提达磨各两字此翻为觉法二字之例言三十二字者梵语一句八字四句成三十二也莫问长行与偈但三十二字便是室路伽也法句偈要以四句备足然后为偈莫问四言乃至七言必须四句故涅槃云四句为偈是也又伽陀谓孤起二路伽谓颂长行。

　　【疏】说法入定能导于人者如云定慧力庄严以此度众生也众生是能趣之人等者经云生死所趣生死是总通惑业苦三道故所趣是别即六趣果故作此释者生死是因谓三道所趣是果谓六趣又云所趣果体即生死道能趣是果烦恼假者有情故注释云善恶业缘即能趣因受报好丑即所趣果善恶业缘者由善为异熟因即五戒十善等会等烦恼为因缘受三恶丑总报果故也。

　　【疏】从又睹至经典等者八千界名诸佛圣主师子四句分别一是圣非主如三乘人二是主非圣如诸国主三是主是圣四非圣非主如凡夫今是第三句也能诠一乘之教名经典所诠之理名微妙顿说纯大名第一八音诠辩而无杂闻名其声清净巧顺机宜名柔软都无二乘名教菩萨能诠无谬名梵音梵即清也唯说法界名深法界容融名为妙赴机不差故云令人乐闻万八千主伴齐说名各于世界说离邪曲故云正法理显无隐名为照明从之为名故云佛法理实有别菩萨也逗彼二机名开悟众生文阙示入彼广有住行向地故也又云佛悟不浊曰清佛悟不间为净佛悟至利为柔离刚为软。

　　【经】恒沙者问经何故多以恒沙为喻答有五义释之一由沙多二为世人共为福水入洗永灭罪投死生天三虽经劫坏名字常存四佛多近此宣说妙法五众人共委故多以喻初出池四方四十里长八十里阔四十中二十快十里长一肘凿无至砂处有八万殊故细如面以为喻也。

　　【经】或有行施等者先有见他土并行六度行总释名唯识问云何名波罗蜜答梵语此云到彼岸谓到菩提理涅槃岸也所到义同故总名波罗蜜次别释名释第一施者三谓财无畏法财资他身无畏益心法利善根资益于他故名为施三俱利他也若望自报后感大财即此施度具合六种财唯摄施无畏摄戒忍法摄后三对法论云施度是财余四无畏法总摄六般若论云檀度摄六即此义也施谓无贪所起三业以为性也(解曰约行出体即无贪及相应思所及三业利他为体也)。

　　【经】云金银等者七宝一金说文云有五色黄为其长久埋不变百练不轻述曰金字者此是像形字谓土能生金此字少今左右置两土明金在中是像形也又以与今同声即形声中摄也言五色者即青黄赤白黑赤是赤铜白银青是铅锡黄是金黑即铁也二银是白金三珊瑚红色石脂似树形四真珠即赤珠佛地论云赤虫所出或珠体赤名赤真珠五摩尼者如意神珠既阙琉璃便开珠二六砗磲梵云牟婆洛揭拉婆青白间色七码瑙梵云谟萨罗揭婆谟萨罗此云杵揭婆此云藏述曰此形似杵藏在石即石胎是或言坚实故也色如码瑙从彼作码瑙字是宝类字从玉石类字从石。

　　【经】金刚诸珍者一金刚二诸珍帝青大青之类述曰帝释有宝名曰帝青大梵王有宝名曰大青此宝第一非余所见在梵王帝释顶上也三奴古者罪人没官入贱为奴四婢女之卑称五车今舆辐之总名夏后氏时奚仲所造又音居曰古者车如居言行所以居人也今曰车车舍是也言行者所居如舍六乘者(食证反)广雅云乘驾也谓可乘者也周礼云驾为乘乘载也七宝饰辇者(力辰反)说文挽车也在车前引之古卿大夫所乘自汉已后天子乘之故今天子皇后所乘车曰辇以宝饰舆(余据与居二反)说文车舆也又云有轮曰车无轮曰舆舆众也载也举也。

　　【经】云驷者(相二反)说文驷一乘也谓四马驷也言栏者钩栏也亦遮也又槛也纵曰槛横曰楯(音食尸时召二反伺也)言华盖者(故爪反)作此俗释黄帝与蚩尤战于涿鹿之野有五色云气金枝玉叶止于帝上有华葩(披巴切)之形因而作华美之盖也(音呼菰切)西域暑热人多持盖以华饰之名华盖言轩者(虚言切)说文云车也又云檐宇之末曰轩安车也曲辀轓(上室求切下甫烦切)述曰车辕曰辀车箱曰轓即辕车也或作幰(虚偃反)布帐车上御热名幰施有五相颂曰。

　志心及信心　　随时自手施　　如法行舍物
　是名施五种

　　不受亦有五相颂云。

　不净乱众生　　恼害众生物　　及坏净心者
　皆不应施与

　　【疏】约比丘论持戒者第二戒有三谓摄律仪摄善法饶益有情对法云律仪是任持身心不造诸恶故摄善法戒是菩提因任持是彼因故饶益戒是大悲任持故释名防护安住离过失名之为戒法戒轨度复名律仪谓法律仪谓仪戒故云法戒轨度名律仪也体者对法亦以三乘为体瑜伽四十二云律仪七众别解脱在家出家为体此唯身语二业言善法体有谓诸菩萨受律仪后一切为大菩提即三业积集善法为体言饶益体者亦以三业为体今经云往诣佛所问无上道是善法戒便舍乐土等是饶益有情戒剃除等是律仪戒次分别圆教也(云云)。

　　【经】云被者(敷罢反方言披散也)今亦𪭶着之义正言而被法服者(皮义反)服用被带之义。

　　【疏】如五王经者昔有五王相问各陈所好一园林华果一好妇人善色一好车马兵甲一好田猎游戏有一大王次第为说过患华果即有雕零枯折妇女即有恩爱别离车马有斗战相杀田猎乖伤慈悲不如厌老死求常涅槃四王闻之皆诣佛所出家修道。

　　【疏】问忍者疏中三忍谓生苦行第一唯识云亦有三忍一耐怨害二安受苦三谛察法若不耐怨便舍于彼不名为忍以能忍故不舍有情解曰是耐怨忍于逼迫境能安受故解曰是安受忍审谛察法即无生忍解曰是谛察法以观于法违顺无二以无瞋精进审慧三及身口意业为体耐怨害是今文生忍安受苦是今文苦行忍谛察法是今文第一忍也无瞋释耐怨精进释安受审慧释谛察。

　　【疏】问精进者唯识云精进有三谓被甲摄善利乐被甲即势力恶境不能屈伏摄善谓自利不退利乐即饶益无倦若经中五句云有势有勤有勇坚猛不舍善轨此论被甲摄初有势句第二摄善余四句尽以名体宽故第三句是利他前二是自利此论精进具二利约二利为六度故若摄大乘有五种一被甲二加行三无怯四不退转五无喜是与经相摄并自利无利他言体者俱以勤及所起三业为性今经望唯识但有被甲摄善二精进故云勇猛乃至思惟佛道但自利阙化他无利乐也望摄大乘五精进并摄在自利也。

　　【疏】离欲者第五问禅定唯有三种者谓安住引发办事安住现法乐引发于六通饶益于有情能办他事变海水为苏酪以济饥乏用等持为体对法初云无厌倦任持即安住义二诸所思事成满任持谓先未得通常思所得令能引发故云成满三办事者御众业任持由定观机随诸行门摄御令成益故言静虑者虑是心虑静此劳虑名之为定名功德聚林言安住者是禅体引发办事是禅用言等持为体者即三摩地此约在定唯是定数别境一名为体今经云又见离欲常处空闲是安住义深修禅定得五神通是引发义经云安禅赞佛是饶益义疏云有感则形是饶益也。

　　【疏】复见佛子智深等者第六智有三谓一生空二法空三无分别智及俱生生空无分别智此唯根本智为第六体者是决择烦恼以释为性璎珞经云照有照空及照中道根本后得二智今经前自行智是根本智后化他智是后得也。

　　【疏】八魔者藏教四魔是烦恼若佛坐道场破烦恼魔得菩提道证法性身破阴死二魔于道树下得不动三昧破天子魔通教八人见地破烦恼魔六地破阴死魔八地得不动三昧破天子魔别教先破界内同前界外四魔从无常无我无乐无净四也。

　　【疏】华严思益者华严第十五云又有光明名能舍此光觉悟烦恼众生令知财宝悉非常恒乐惠施心无著又放光明名除热此光能觉毁禁者普使受持清净戒发心愿证无师道又放光明名忍严此光觉悟瞋恚者令彼除瞋离我慢常乐忍辱柔和法又放光明名勇猛此光觉悟懒惰者令彼常于三宝中恭敬供养无疲厌又放光明名寂静此光能觉乱意者令其远离贪恚痴心不动摇而止定又放光明名慧严此光觉悟愚迷者令其证谛能解缘起诸根智慧悉通达总有四十二光法问如经(云云)。

　　【疏】圆击梵轮法鼓者圆音一演名圆击清净之轮与他人名为梵轮轮转也即理之教名为法鼓说法之声如鼓出声即初住化他名击法鼓。

　　【疏】未尝睡眠者成论云身心昏重因睡摄心离觉名眠大乘以一切住着昏暗皆名睡眠菩萨心无染著名未尝睡眠不动而游故曰经行也。

　　【疏】净如宝珠者三义名净第十戒是究竟中道戒一珠内外无瑕喻中道戒无见思尘沙二惑名无外瑕无无明惑名无内瑕即是中道清净也若约三业身口名外意业名内二珠圆无缺喻中道戒于二边微尘不犯也三珠可宝重喻中道戒于二边为尊崇也。

　　【疏】十戒玄义者谓不缺不穿不杂道共无著智所赞自在随定具足如菩萨疏(云云)。

　　【疏】住忍一问忍者得少谓多名增上慢自特聪明富贵道德名誉而打骂恶骂是口业捶打是身业必有瞋恚之心兼其意业忍三业之恶众离戏笑谓分别戏论笑谓谈谑皆掉悔盖言一心除乱却贪盖者贪谓于有具染着为性能障无贪生苦为业谓由爱力取蕴生故述曰有谓后有即异熟果通三有故具有者即烦恼业及器世间并中道有异熟因故名有具足有受用亦得具名于此二境常起于贪名为染着故名为乱一心在定而不起贪是却贪盖也俱舍云五盖唯在欲障根本禅今别圆菩萨弃真谛边五盖俗谛边五盖中道从初地至等觉节节亦五盖圆教圆弃五盖准思之。

　　【经】栴檀者赤谓牛头栴檀黑是紫檀之类白是白檀也。

　　【疏】冷然下云云者意令分别六度光中所见六之十离合不同唯识第七方便善巧有二谓回向拔济摄论云谓前六度所集善根共诸有情回求无上菩提即方便善巧回向拔济义也无性云不舍生死求涅槃由大悲故不舍生死由大智故求涅槃第八愿者有二谓求菩提乐利他愿即是自利利他第九力者有二谓思摄修习即思择诸法而修习故第十智者有二谓受用法乐熟成有情由前六度成立妙智受用法乐后由第十成足前六能正了知此施等上饶益有情后五皆择法为体根本后得智故第六根本后四后得问何故说十不增不减耶答谓十地中除障故问有处唯六何耶答除六相违障故说六也谓对治恼贪破惑瞋恚懈怠散乱愚痴故说六也又施感大财戒获大体忍招一眷属精进得不退定报心端慧感明智故言六矣如经下文释及唯识论(云云)。

　　【经】珠交露幔者露谓不覆幔谓覆。

　　【经】如天树王者如涅槃二十七遍喻始自黄叶终至开敷遍喻佛弟子初始出家乃至得果。

　　【经】云三十三天有波利质多树其根入地深五百由旬枝叶四布五十由旬叶熟则黄诸天见已复生欢喜是叶不久必当堕落其叶既落复生欢喜是枝不久必当变色复生欢喜是色不久必当生疱见已复喜是疱不久必当生[口*(隹/乃)]见已复喜是[口*(隹/乃)]不久必当开敷开敷时香气周遍五十由旬光明远照八十由旬诸天尔时夏三月中在下受乐我诸弟子亦复如此其叶黄者喻念欲舍家叶落喻剃发色变喻白四羯磨生疱喻发菩提心[口*(隹/乃)]喻十住菩萨见性开敷喻得菩提香气喻十方无量众生受禁戒光明喻如来名号周遍夏三月者喻三三昧诸天受乐喻诸佛在大涅槃常乐我净。

　　【疏】伏难者左溪云文殊内心潜构名伏彰言拒之名难弥勒释难着在经文故云彰言初偈释大众不疑难次偈释待佛定起决疑难三偈释微共筹量难四偈释既解伏答难。

　　【疏】是时文殊师利是结集语从弥勒下至演大法义是惟忖答惟忖中文二初语弥勒下至大士是标章次善男子下是正惟忖即知非经家语也有云尔时文殊者经家标能问人语弥勒者对质疑之人也及诸大士弥勒已下八万之流也善男子者声闻四众天龙八部众也。

　　【疏】光宅以初后两句法说乃至今明法说不用者准光宅不用中间三句譬说亦不用为三譬亦对因果二门故彼解云雨法润二乘枯槁则生长一乘之解通因果二门吹螺以改号譬改三乘之号击鼓戒兵使其齐一譬明一实之理解曰吹螺改三乘之号是因明即开方便门击鼓明一实之理则显真实又亦因门吹螺是改近之号击鼓是显远之理并是果门今但取譬不取所对法也故云其法说不用问说大法与演大法义何别答吉云前是能诠教计后是所诠理法不用此解。

　　【疏】欲说大法至演大法义者论云大义因成就八句示现何等为八记引四对一破恶进善对二开权显实对三得智证真对四说法利生对言破恶者欲说大法句破声闻等新旧二疑云今会中疑王子时发心欲疑即断今若说此大法之事故言欲说大法言进善者雨大法雨句论云已断疑者增长纯熟智慧身故言开权者击大法鼓句问与法雨何别答法雨句二乘发大心智当作佛悔修少行今此句执唯一乘无别二乘故有异也言显实者不断大法鼓句论云谓菩萨密境界声闻密境界密是微密二乘不知权实故今开一实与声闻记故言为说二密境界言得智者建大法幢句论云上上清净义故谓即菩提智也体无漏故名清净出过因因德及二乘故名上上高显如幢也言证真者燃大法炬句有二义一破闇喻除烦恼二显照真理故言说法者吹大法螺句佛说身子成佛尚说三乘言利生者演大法义句演谓流演圣道至所化机也不次者不断大法句居于第七今当第四者击大法鼓为声闻不断大法鼓为菩萨声闻回心即成菩萨故对开权即显实也问既无显实句此经应不会既无得智证真此经应无智无真耶(云云)。

　　【疏】云此广答此土他土之问惟忖中有演大法义即表放光亦通他土略曾见中有放光瑞亦通此土广曾中于今同中具有二土六瑞记中何得惟忖答此略曾答彼广曾三同唯表此耶答惟忖中第五句虽通他土从今佛之言且答于此略曾中放光虽通于此既言放斯光已即说大法今佛未说故知答他土问也广曾见中具明彼此六瑞即则知双答二土问也记云三同表此者恐误也标章云广曾见双答此彼土。

　　【疏】云此分明定答他土问者即三同双表于此思之。

　　【疏】欲令众生咸得闻知者记云收无量归一是指欲说大法句指下开示悟入是雨大法雨句今观文意欲令众生是欲说大法句收无量归一是雨法雨句即知惟忖五句初句总次四句别同下开示等但是合前总别耳故云一切世间难信之法也(思之)。

　　【经】如过去无量无边阿僧祇劫者法华论云不可思议不可称不可量者示现过彼阿僧祇劫不可得故梵云阿僧企耶此云无数不可思议者过情计之境不可称者过言议境不可量非算数境今经云无量者过算分喻分无过者过时分不可思议者过情计分即同般若过四分也言阿僧祇劫者有十类劫者一日月等劫二增减劫三二十劫四四十劫五六十劫六八十劫谓火灾劫七水灾劫八风灾劫九阿僧祇劫十贤劫也。

　　【经】日月灯明者注解曰圣人无名借义以立称仁者见之谓之仁智者见之谓之智将显上根照之为日中根照之为月下根照之为灯问三根所显不同皆显日等是何智耶又日阳而动譬方便慧月阴而静喻实慧二慧益物如世灯明二慧益物何名灯耶答自行权实其力增盛如日月也化他随机用三教法其力则微如灯也。

　　【经】如来应供十号者准瑜伽八十三解十号一如来二应供三正等觉四明行圆满五善逝六世间解七无上丈夫调御士八天人师九佛十薄伽梵璎珞乃至第十佛世尊合为一号智论第十佛号世尊是十号外总号也由具十号故名世尊开合虽殊大意不失也。

　　【记】云故知应号即法号者止观法界即见应身十号与法界等名为法身十号也乘无二智来契正境故名如来以无二理遍入诸法名应供了不二智智体无偏名正遍知不二之智无非法界名明行足不二之智常冥三德名善逝三种世间皆与理同名世间解三惑即三菩提名无上士达九界皆佛界名调御丈夫契法界理为三教人天之师名人天师觉法界理名佛法界为三世间所宗名世尊以法报为真身起真为应身号皆遍法界应号即法号。

　　【疏】大乘七善者初时节善如文二义善者文为四初牒经其义深远是二对教即顿教了义之理是三解释二乘不测其边是四结名是义善是言不测边者释远也不测底者释深也法界非横而横故名远非竖而竖故言深二乘在座如聋等名不测也言深者竖不得其底能绝四句深横不得其边超百非称远又心行灭为深言语断为远注云除馈不究曰深绵不可及曰远三其语巧妙者一是牒经二即对教三会理下释会理直说释巧字悦菩萨心释妙字四即顿下结又四句自有言虽巧妙而义浅近自义深远言则粗拙自有俱无自佛法俱有四纯一无杂者文为三一牒经二不与下释三即是下结言不杂者能明一道不杂五乘成论称独佛有故今约部无二乘名不杂也理和曰纯不一为一五具足者亦四准知言界内外者别圆二教顿理具界内外诸法名为满字教圆理满故云圆满善也六清白者亦四准前二边者约偏计性五住为二边秽约依他性真俗二谛为二边瑕从证道说别教三谛亦融故故云调柔善七梵行之相者文有三一牒经二对教三释云无缘慈者从理故慈理无垢染名之为梵普益一切名之为行以冥显二利众生为相也又解梵名涅槃行即万行行到涅槃梵之行故显彰为相又教是梵行之缘缘中说果故云梵行之相也。

　　【经】令得一切等者记三释第三云傍正具举等者前文明鹿苑具举三乘二乘为正菩萨是傍佛初成道即却指因时行行故菩萨是傍。

　　【记】云忽至三万岂无表者即表一念十界百如百界千如千界万如此是众生世间处一千五阴一千国土各有万如即成三万皆佛界为实胜九界为权权中有实即九界中有佛界实中有权即佛界中有九界重重无尽且佛三万为表权实具足若言一万八千为表者万数圆表果满八千数缺表因而未满如一位一切位开即示悟入以万数表之一切位即一位俱名十住以千表之开九界权即佛界实名开若佛界有九界名示佛界与九界不二名悟不二而二名入亦不出权实法也若菩萨八万为表者八正道中一一皆具十界权实十有百百有千界界有十如即万如八正即八万亦权实具足若亦二万为表表权实满者千界万如千如万界亦佛佛为实满九界为权。

　　【经】又同一姓至堕者此土无音以当之所以引古以证今列均名而同姓者明其佛弘多其道弥一也即是诸佛道同义也。

　　【经】各领四天下者有云四种一相继二应绍三轮王命长等释伏难云既言劫减佛出劫增轮王出何得弥勒耨佉同所也答耨佉人寿八万时生以寿长故至劫减人寿六万时弥勒出世犹得相见四约彼是报佛引八王子入八地若尔何名同引耶(云云)。

　　【疏】又若述昔答者记云隐昔显今者隐昔时菩萨问亦隐昔时菩萨答显今文殊自述己见非传他答也。

　　【疏】或言因文殊至不便者此是瑶师破古人云不便非大师言不便也从今不是破耳。

　　【疏】又取药王为例者观此文犹是瑶师引注家为例注经云如来从三昧起因妙光今者昔因妙光今因药王药王不列同从妙光序八百弟子者须以显弥勒经求名之缘以标文殊凡决疑之寄耳即是瑶师许注家名亦故云可尔但有门徒有无名小不类大师难云公抗佛语破注及瑶师。

　　【疏】若述昔答至费词者答问一序总是费词无劳惟忖等答也。

　　【疏】是时下说法同中记云非正宗意者前无量义但属其序表正宗而已今教菩萨法佛所护念即具四一也名无量义是妙法异名表妙是教一菩萨是人所证理一念所是三乘方便之行即表行一。

　　【经】六十至食顷者有解众生识上变化长短五对分别一勤惰对如世间勤时即短懒惰即长无性摄论云愚修虽少时怠疑已久智虽无量勤勇谓须臾二苦乐对如重病苦时即厌时长欢喜恣逸即厌时短三欣厌对如听法人乐法心重即觉时短不乐听者即觉时长四迷悟对如梦中长时事业睡觉之后只是一时五神力非力对由佛转易其心于多时谓如食顷若如此五释者四皆是情谓之长短后一是佛神力所为。

　　【记】生公岂实然者岂实经六十劫况匠真一之门者言妙理也匠是如来真一是一乘门是教。

　　【记】有人四句者圆镜疏用中论句长不自长亦不从他长不共不无因是故说无长短亦不自短亦不从他短不共不无因是故说无短非长即六十小劫是食顷非短即食顷是六十劫此非听修观。

　　【经】入无余者真应合说息应归真名入。

　　【经】时有德至佛陀者多陀如来阿罗诃应供义三正义藐等义又三正义佛陀觉义即是如来应供正觉初三号为对三德谓断德恩德智德故不说号有云净身者累无不尽为净德无不圆称身西方如来是人应供是断正遍知是智人具智断故说三号。

　　【疏】执者未惊者记引方等斥夺者方等陀罗尼经云汝等声闻何不发心作佛汝等即是斥言。

　　【记】处处说故不重论者声闻文殊引昔授菩萨记今佛定起亦是菩萨记已前处处皆见不惊。

　　【疏】生非生者记又迹难测下约释迦本理不约文殊文殊昔灭而非灭今弟子故释迦今生非实生生有本也。

　　【记】实位补处辅应化者谓圆人实位示作权三教补处辅佛故云从权前云此依权道者此是前三教当教实人修至补处以圆形之名为权也此权即前三教之实非圆示权之权今是圆人示作三教之权众次当说下释决定答问记中前今见表此与本无异表彼者此土有六瑞何无放光彼土有六瑞何故全无答放光是应既云如来即是应摄他土六者准发问中他土六瑞以佛为本既云佛所护念佛为六瑞所依故亦摄五也。

　　【经】供养人中尊者第一偈及此句云人中尊后颂出定云天人所奉尊何耶答当以入定时所奉音未彰出定之后奉音将教故轻重不同奉音未彰者未说法华故轻也出定奉音是说法华故重也。

　　【经】琉璃颇梨色者问灯明所照颇梨色释迦放光地作黄金色不同何耶答当由感者微有轻重感轻颇梨色重者黄金色或表中道光自在故最后天中天者有多种轮王是人中天三界诸天是天中天初果已上为净天初地已上第一义天佛为究竟义天最后天中天也。

　　天台法华义缵卷第三(本)

　　天台法华义缵卷第三(末)

　　方便品

　　报恩经云菩萨舍身为方便梵云沤和拘舍罗沤和称为方便舍罗名胜智净名经入酒肆等为方便今文云方者法也此从法体也便者用也依体起用名便也依三教体起三教用圆教体起圆教用故云法有方圆等也。

　　【疏】若智诣于矩等者从佛自行权智照于权理名诣于矩矩是方智是便便是用摄用从体体即法法矩也从善用下约化他善用偏法释方字逗会众生释便字化他若智诣于规下准前思释(云云)。

　　【疏】譬如偏举等者偏指喻方字偏处喻便字偏法合指字目智合处字宜用法释上指字用以下释上处字也总举准前可知。

　　【疏】宜将秘释方妙以释便者圆人在昔虽知诸法皆实不为三教权人说故名秘异三教权名妙即隐秘与第三释不同(云云)。

　　【疏】如经至离着出三界者法华论解诸着谓三界若依报正报欲色等广如彼释。

　　【记】云三界无别者二种三界分段变易名为不同二十五有同名三界故云无别余如记(云云)。

　　【疏】又方便门者取下料简文意故云能诠若从佛一时所说即以一音演说法众生随类各得解亦不可辨其前后今从化仪故云方便进趣之义也。

　　【疏】从能显得名者记云三皆入实故为门者应简别教初地已上证道同圆故也若在昔三教利根或顿入圆或历教入藏入通通入别别入圆亦名三皆入实故为门也(思之)。

　　【疏】又方者秘也者记云今开其偏门即圆所记语隐后人恐不识偏是前方法释门是前第二释开偏即圆开初当也开门即所开第二当也圆所无别俱是秘妙也。

　　【疏】故知名同其义大异者记云名体若同若异者方便名方便体昔是异体今是同体开竟即同未开名异约机故异佛智无别。

　　【疏】世人下记云岂大师带偏情等其如理何者谓道理理非实理理道从同名方便也其如文何者佛从定起即叹诸佛二智二智之后即叹诸法实相权实二境岂佛叹昔权智境耶其如行何者即法华三昧发闻持陀罗尼定慧行也其如证何者十信六根位也。

　　【记】云从佛内解以说者此秘妙名通前二释但是隐秘从佛内解从昔至今俱成显露故不须更明第三释(云云)。

　　【记】云故相破言至体者如五百声闻八千菩萨皆被弹斥即是以圆破偏之相也。

　　【记】云横竖间杂者华严二教相望为横鹿苑显密相望为横方等般若准知五时前后名竖言简杂者大中有小鹿苑小中密入为大故云简杂。

　　【记】引嘉祥三种法轮殊乖禀承者大师华严为顿鹿苑至般若三昧为渐他立华严为根本三昧为枝条大师立法华出顿渐外他立法华为摄末归本。

　　【记】云大师三昧为枝条者大师不言枝条但名渐耳从人得渐名谓声闻在鹿苑得果名酪方等弹斥如转酪成生苏至般若洮汰如熟苏名三味为渐也彼部有圆不名为渐何得尽判为枝条故破云其亦以醍醐为归本若摄圆归华严即名摄本归本若摄三教归华严即名摄枝归枝部近成不名本故广如记破(云云)后摄归本本非始者根本是前枝条在后摄枝归本本却始成法华是本本却非始华严始成本却枝言会本归本者方等般若中圆名本会入法华之本言会枝归枝者若一味名枝末二味中圆亦名枝末会入法华即是会枝归枝圆既是同枝则俱枝本则俱本华严例然。

　　【疏】乃至半满四宗者菩提流支鹿苑为半般若至涅槃名满四宗者一因缘宗即阿毗昙六因四缘二假名宗指成论三假三诳相不真宗指大品三论四常宗指涅槃华严广破如维摩玄(云云)。

　　【疏】又大乘至十种等者经云尔时菩萨名曰智胜从座而起合掌白佛欲问一事唯愿听许佛告智胜恣汝所问当为汝说尔时智胜白佛所言方便何等为菩萨方便乃至当为汝说善思念之智胜菩萨受教而听一者善男子行方便菩萨以一抟食给于一切众生(云云)二者见行施之人生随喜心(云云)三者若见十方世界中有华树及种种香愿以供养诸佛(云云)四者若见十方世界众生受乐报见已作是念愿一切众生得一切智乐(云云)五者若礼一佛恭敬供养尊重赞叹作如是念一切如来同一法界一法身五分亦尔乃至即是礼拜供养恭敬尊重赞叹一切诸佛(云云)六者若钝根者不应自轻乃至若能通利一四句偈应作是念若能一四句义即知一佛法一切佛法皆摄在此一偈中(云云)七者若生贫穷家是菩萨乃至乞食若得一抟持用施僧若施一人不以为愧应作是念如佛所说心增广大殊以财施我财施虽少以一切智心愿是善根成一切智念令诸众生悉得宝手犹如如来(云云)八者若见声闻缘觉多得利养尊重赞叹是菩萨自以二缘慰喻其心何等为二所谓因菩萨故有诸如来因如来故有声闻缘觉如是思惟二乘之人虽得利益我犹胜彼彼所食者是我之物云何于中而生希望(云云)九者行施之时具六波罗蜜互相收摄广如经说(云云)十者有持恶知识教菩萨言汝何用久处生死可于此身早入涅槃菩萨知已即应离之我如是大庄严教化一切众生是人为我作诸留难若我不在生死中者何能教化一切众生(云云)彼经无一二等语今义推可不见移二乘作佛之文应是第八方便中云因如来故有声闻缘觉也(云云)。

　　【疏】遥观等者准文意应云一切权余三句皆权故云何所不摄即是遥观一切实余三句皆实故云玄览一切亦权亦实余三句皆亦权亦实故云旷荡具权实故名旷荡也一切非权非实余三句皆非权非实故云高明彻其源底故云高也况论旨趣者不出十双因果体用为旨趣也言尚自如此者直列四句之名故云尚自如此遥观下四句即是结四句功用故云为若此记释从义对文恐未稳(思之)。

　　【记】云摄令可识只是三智照三谛境被三种机者一切智是一空一切空四句皆空照真谛境被六界机成二乘及入空菩萨道种智是一假一切假四句皆假照俗谛境坚被二乘入空菩萨机成出假菩萨横被十界机一切种智是一中一切中四句皆中照第一义谛被九界机入佛界机一念具故名机遍是人一也一念三智三门等是法遍是教一一念三谛是理遍是理一一念十界因果九界皆此佛故名事遍是行一故记云皆一切是也言内由三德三身者四句只是三德一实一切实般若德一权一切权解脱德三四二句是法身德体用照故一切亦权亦实寂故一切非权非实是三德也言三身者应身故一切权报身故一切实法身故一切亦权亦实一切非权非实迷故名三道三因三识悟故名三德三身三菩提三涅槃三大乘三宝等收无不尽(云云)言外用横竖显密者得五时施化各有横竖显密释(云云)。

　　【记】云随立随摄随破随亡者如云一权一切权余三句摄在权句内名随摄也随立一句时即余三皆随此句立也言随破者是一实一切实余三句皆随此句实也一句既空余三皆空故名亡也文穷远教曰遥观者穷法华之中即识十方三世诸佛之本迹也言开施出没等者会三句入一句名开于一句出三句为施出没亦尔俱用四句名行摄三归一如藏若行若解若自若他无非三谛故云揽等(云云)。

　　【记】云法性不违诸法者法性若与诸法异可得相违今诸法即是法性与谁相违即一权一切权句也法性不受诸法者即一空一切空是一切实句例前法性不住诸法者亦例前即是一切亦权亦实句法性不入诸法即是一切非权非实句例前言一一名字者一一名中皆具四句三谛一一心法者法即是境心是能缘亦皆具四句三谛三谛即法性一心中具一句积多句成偈偈皆具四句乃至依正等例然言若本若末体理无殊者本是一念法性末是三世间约事有本末约理无本末但以意解不烦多释(云云)。

　　【记】如此解释至单浅只独者记意释权实十双若无前五双因则单浅只独若无后五双果则单浅只独纵多列法相权实大小难分非谓行解不俱名单权实非深名浅偏好定慧名只一空名独与记大不相应请有眼者观之。

　　【记】不同世人教为因者慈恩立也亦不同他三四者光宅三三为权四一是实他云三是缚脱四是因果恐非也(云云)。

　　【疏】能用至顿等者生起后五双第六体用一双中一只。

　　【记】云是所用余四双皆对能用得名者准下渐顿中云今明起用用渐等者故知用属能用下四双属所用也若用望体用是应身体是法身用即是所若望渐顿等四用即是能应身说顿等故(思之)。

　　【疏】事是心意识等者唯识云集起以解心第八识名心集诸种子起现行故缘虑以解心八识总名心各各缘虑当识相见分境故思量以解意第七独名意恒审思量第八见分为内我故等无间以解意八识总名意各有前念灭后念生为无间缘故了别以解识前六独名识谓眼等六识能了声等境名了别识六境分明了故了别以解识别是差别八识总名识第八缘自相见二分第七缘第八见分第六缘第八相见带影像相前五缘第八相分皆能了别别境广如论(云云)今言净不净业者第七执第八见分为我痴我爱我见我慢是俱生我执是有覆无记不造业第六具有分别俱生二种法我二执造总别二业前五识唯有贪嗔痴俱生法我亦不造业若言不净皆是偏计性名为不净八识皆是依他性第八识体是异熟无覆无记名为净不造业第六缘三乘教无漏等熏成种子名净业前七是能熏第八为所熏熏无漏名净业熏有漏名不净业不净等是偏计性净业是无漏依性八识能所熏俱是种子是有漏依他性总名权也圆成性即实也故摄唯识中三性但是今经权实一双也。

　　【疏】教行权实者记云表行之教自分者四十二位深浅不同名自分诠行教小别者望诠理教名小别皆无进趣也。

　　【疏】种种牙者譬自行种种渐顿不同化他之机亦渐顿不同。

　　疏修因证果至俱有渐顿者自行因果一双因从七方便来入圆果名渐从初发心至初住名为顿也从体起用渐顿部中有实有权故记云义兼也。

　　【疏】渐自不合等者记云藏通不废小故亦不合顿者三教菩萨不入实故今谓非不废小亦未废大非菩萨独不入实小亦入故不可偏说(思之)。

　　【疏】通别益者记云前渐顿中有半半在渐初今半通后者谓前局在渐初鹿苑今通取鹿苑方等故通后也。

　　【疏】三悉是世间者谓前三教四味皆是三悉摄以望法华第一义故若约当分即不同也。

　　【疏】诸法寂灭理者记云真俗二理俱不可说者如云世间相常住即俗理不可说实相即真理不可说皆不二故。

　　【疏】又种种因缘而求佛道者记今昔因缘种种是昔即七方便之因缘而求佛道即是今教之因缘。

　　【疏】一切事理境智至权实者有二种一智慧二智慧门论云有二甚深一证甚深谓智慧二阿含甚深谓智慧门梵云阿笈摩此云教亦云传谓传他佛之教也论解智慧者谓一切种一切智智义故解谓一切智人之智名一切智智体通性相名一切种即佛果位涅槃菩提者今谓一切种者准大品是一切种智一切种智一种即所证也言一切智智者一切智是人第二智是智人所证智故云智智也言体通性相者谓所证体通涅槃菩提二果涅槃是性菩提是相今谓涅槃菩提皆有权实如云涅槃有三性净圆净是实方便净是权三菩提亦尔权是智慧门摄故应简之次解一切智者是无分别智即根本智重言智者是后得智义之言境也今谓后得是权应在智慧门摄不应将释实智也又智慧有五摄一切法尽名一切种一智慧性真如是今谓此是智体耳二智相谓根本后得是今谓根本是实后得是权三智伴尘沙万德十力四无畏是今谓亦是权智耳四智因即能诠教及万行是今谓亦是权五智境谓如是相等今谓境通权实二境此师虽言摄一切法尽于今十双中但摄事理教行因果三双余全阙何名尽耶言三双者智性是理智相是事智伴是果智因是教行智境通事理故摄三双耳今文引云一切事等者事是义甚深无上甚深理是体甚深境是依止甚深智是内证甚深故皆云实也。

　　【疏】如来知见以具足证开合者记云方便证开具足证合恐误准皆释三智五眼前二智四眼证开一切种智佛眼证合故云皆已也。

　　【记】云自行既具利他必然者自利具权实化他亦具权实也。

　　【疏】诸佛以大事证利益者记云大事从别别必会通者谓如来虽为大事出世众生不堪故于一乘分别说三三通者四味两教二乘三教菩萨故名曾通。

　　【疏】引论五甚深者一义甚深差别义故二体甚深自体性故三内证甚深正智内知余智不得故四依止甚深法界法性诸佛本故五无上甚深体最胜故谓大菩提即是所证无上正等正觉果也义深是真如之用体深是真如本性内证深是重显正智内真如故依止深重显真如耳无上深总而言之只是智性智相耳初一二四是智性三五是智相即实智相述曰义甚深即差别义者谓真如中含种种名差别义者如云寂灭实际法身断德实相法界法性不虚妄性不思议等一体三宝约义种种故云义深言体深者谓彼真如与一切法为所依体名为甚深言内证者虽能证所证俱名甚深今取所证不取能证也言依止者真如为迷悟依迷如故生死流转悟如故得证涅槃今取悟依非迷依也言无上者通菩提涅槃对前说为无上若因果相对菩提是因涅槃是果即简菩提也论名慧门者其门甚深亦有二义一体妙二难了体妙者论引经云其智慧门难见难觉难知难解难入具具彼五难言难见者二乘不知故一由所诠义深故其门难见二由智体深故其门难觉三由智内证故其门难知四由智依止深故其门难解五智无上深故其门难入以教五难配智慧五种甚深今疏意初住智深故难解十地深是难入难见等三大师不对望记中对住前三慧恐不然(云云)。

　　【疏】名智慧门乃至理教权实者论云示现有八种经文唯有六句一受持读诵甚深经从佛曾亲近下是二修行甚深经从尽行下是三果行甚深经从勇猛下是四增长功德心甚深经从名称普门下是五快妙事心甚深经从成就下是六无上甚深论加难解法者如来能智七入甚深者经从随宜所说意趣难解是八者不共声闻支佛所作住持甚深论加一切声闻支佛不知故成八句显能诠教名甚深也言第一句显佛经无数劫供养诸佛于彼佛所受持读诵此法门故所以甚深第二句者尽行诸佛无量道法者修行甚深今文合为修行甚深者受持读诵即是福慧二利故故合为一若准下文云外值多佛禀承至要是智深次句是叹实智无量若对权实即是教实第三句勇猛精进果行甚深者果谓果决精纯勇悍堪耐劳倦所作皆成名为果决或由精进所作皆成今获胜果名是甚深前解唯行次解由行感果第四句名称普闻者增长功德心甚深由名远振凡圣普闻勖励己身勤加修行自功德心喜加增长或他令增长若准下释经是释权智若准智双中即是行权若准论意四句尽是释教若准经意前二句是有教行初教后行次二句初行后教故今合为教行权实也。

　　【疏】引论解成就至体用权实者论释云第五成就甚深未曾有法者快妙事心甚深由所成法是未曾有快妙胜事能成之心亦为快妙快妙心说故教难知述曰所成之理具足万德名快妙事能成之心说彼妙事名快妙心说也准体用权实所能成之心此即用名快妙事准下文是结实取所成之理准论犹是教故云说也意趣难解等为无上甚深入甚深者论第六句难解法者如来能知无上甚深由极难解法如来能知故此法门得成无上或难解法体即无上唯佛能知故是甚深也第七句随宜所说至解者入甚深入甚深者名字章句立难得故佛自住持入解此意不同外道等入有二义一难入佛自解故二随宜所说令他入法故意趣难解名为甚深此二句准下文但是结权称适根机意非方便故云难解望此文是体取所入故随宜是用取化他故第八句一切声闻至不知者玄赞不共声闻支佛所作住持甚深解云不同二乘所作外利所作内利住持故成甚深也经无此文初叹德一切声闻支佛不能知有此句也。

　　【疏】论解善从成佛至权实同者经云舍利弗吾从成佛已来种种因缘种种譬喻述曰上叹所证所说法胜妙下叹如来能证能说法师胜妙依论牒经次下应云何以故舍利弗诸佛如来自在说因成就故舍利弗如来成就种种方便种种知见种种念观种种言词(如论云云)论初自释云如来成就四种功德故能化度众生一往成就谓种种方便从兜率天退乃至灭故能往十方起难思化八相等二教化成就谓种种知见示现染净诸因故由具知见于化身中能示现有一切染因集能招苦一切净因道能证灭等(云云)三功德毕竟成就谓种种念观以说彼法成就因缘如法相应故言相应者契会证义四说成就谓种种言词以四辩等(云云)故今文往成就对因果权实。

　　【疏】引论解无数方便至意同者疏云教化成就即论中第二成就说法成就即论中第三成就。

　　【疏】渐顿意同者总取教化说法通属如来施渐顿化也说法成就即论中第三功德毕竟成就是故论云。

　　复次种种念观也论解往成就云复有义种种方便者示现外道邪法种种过失诸佛正法种种功德故如经舍利弗吾从成佛已来广演言教无数方便引导众生等既言示现外等即是教化成就又释无数方便更有四番一方便者令入善法故二断诸疑故三令入增上胜智故四依四摄法摄众生令得解脱故此四句释中回邪入正进善破恶自入胜智令他解脱也次第配之乃至令离诸着如论广解(云云)。

　　【疏】引论解如来方便至深入无际等者是论中第三教化成就第三功德毕竟成就论第二解云复次种种知见者自身成就不可思议境界不与声闻菩萨同故如经舍利弗如来知见方便到于彼岸故到彼岸者胜余一切诸菩萨故论第三句云复次种种念观者如经舍利弗如来知见广大深远无障无碍无畏等今疏合此二成就但名为利也。

　　【疏】引论种种分别悦可众心至是益也者是论第四说成就论有七种一者种种成就者如经舍利弗诸佛如来深入无际成就一切未曾有法故述曰论从经中深入无际下是种种成就论云二者言语成就得五种美妙音说法如经如来种种分别巧说诸法至悦可众心今疏合为益也即利益意同论云三者相成就四者堪成就今疏合为四悉可化不可化也论名相成就者论云有法器众生心已满足故名相成就又二种一当机二结缘舍利弗当机增上慢结缘当机者忻乐妙法唱止现相令其邀请为结缘嘿者不乐广闻在座未去唱止现相令其起去故名相成就四堪成就者论堪成就者为可化众生皆知如来成就希有功德堪能说法故述曰舍利弗根熟名可化也。

　　【疏】引唯佛与佛至无量福成就者第五句论名无量种成就今文云福恐误说不可尽佛智具知此实相体穷源底故名为究竟不但成就有为万德无为万德佛亦究尽故言无量种成就说不可尽。

　　【疏】云诸佛能知至自证成就者是第六觉体成就经中实相一句是谓如来藏法身之体性不变故即觉体成就如来堪能知一切法佛自证得故名自证成就。

　　【疏】能随顺众生者第七随顺众生意为说修行法成就如来能说一切法故此经所言谓诸法如是相等是第五六七总为事理权实前二是理后一是事。

　　【疏】五结权实者记云百六十者自他合中分为二十由自边没十权他边没十实离成两二十合但成十双权实也问权实有何所以答十双从第三句立即是体内权实今对四教各有十双即成四教各有随他随自随自他三语及有能通所通非能非所通即成教教中有方法是随他语约门义是随自他意语秘妙义是自意语十双各为三语亦然别结四教相对为三语亦然结四句亦尔一切权是方法一切实是秘妙一切亦权亦实是门义一切非权非实但是第三句体若摄三之两亦即三之两亦是体内方便若不尔者即是前方法及门非今品意故有此结文来(思之)。

　　【疏】各理教等者证理起教从合出开皆名化他也。

　　【疏】又三藏三十下记解云前是教别而法有总别记语隐今解前约四教不同名教别各有十双通对自他等三又各别对自他等三名法有总别今是教总而法别者藏教唯他圆唯自通别共为自他进退三释总此四教相对名教总也而法别者圆自不通他藏唯他不通自通别两教唯自他不通单自单他名法别也。

　　【疏】通别六十种自他者记云初重以通别为自他仍是别相自他者通教有共不共别教有教证二道虽是一教有自有他状似总别自他今则不尔自一向同圆他一向同藏故云乃是别相自他也。

　　【疏】并酪明苏者在方等中证小果名酪即座被弹成生苏。

　　【疏】若从佛迹等者此对单本是秘妙单迹是方法自他相对即是门义故云从如来用方便次从引入者是自他语文自行者非单自行也既云行者从修方便即是引权入实皆至今经成体内也问何不言四句是方便品耶答四句即是自行等三依前摄三之两亦无劳别结也。

　　【记】引有人方便以何为体者有云引唯识后五波罗蜜后得智为体也故恩疏云唯识说后五也有解四唯识不作此说引溜州云是对法论十波罗蜜中后四唯后得摄第六波罗蜜唯根本智若五波罗蜜即通本后故与彼疏不同。

　　【疏】如来入定无能惊悟者简二乘也二乘入定惊之方出如身子入定被伏害鬼等打目连闻象王入水声等方出定也。

　　【疏】四悉至自在者佛入三昧是世界动不动异故二如实智观者生理善故三从三昧起者对破余人非禅不智故四现如来得自在者证第一义理出入自在具四悉故云自在具四悉。

　　【疏】无量中云光宅者前云旧人是光宅义故云梁代不识等。

　　疏绝叹之由文为二者此中文句疏阙应云文为二初绝叹之由二止下正绝叹初文二初明绝叹之由次取要下是绝叹之境二正绝叹中又二初正绝叹次释绝叹之意。

　　【疏】云佛地四等者谓慈悲喜舍也言无量者有三一缘无量境缘法界有情起此四故二起无量行遍法界行此四故三感无量果得大梵福成如来故言行相者法界有情总为三类一无乐者与乐名慈无嗔为体二有苦者拔苦名悲不害为体三有乐者助喜名喜不嫉善根为体又于第一起离痴想第二起离嗔想第三起离贫想又慈有三众生法缘无缘言众生者缘一切有情作得乐想言法缘者缘二乘人无漏法想言无缘者缘真如离分别想余三无量准知今是佛地一中具三是谛境众生俗谛法缘真谛无缘中道第一义谛。

　　【疏】修得最上法故不可说者记释云修得之言通于境智行位自他局在于果者境智行位四妙修得家因境是法身德智是般若德行是解脱德初照三德是位始照极是位终终是果故感应神通说法妙为自眷属利益二妙是所化为他故通十妙唯局在果名修得也。

　　【疏】甚深境界者记云通于凡圣始终逆顺局在于佛者凡是六道圣是声闻缘觉菩萨佛即十法界始是四圣初心终是四圣果位逆是四趣顺是人天虽并是此理境名通意在即九界权是佛界实故名局也问前局在果与局在佛何殊答前从证说此从佛界性若论修性虽殊体本无别。

　　【疏】诸法下释甚深境界记云此是法华之理本者理境为一乘之本诸教之端首者于一乘道分别说三一乘是七方便等之端首释义之关键者若释权实之义即用此理为关节及为门之键也众生之依止者十界众生依止此理发心之凭伏者此理即无作四谛上求道灭下化苦集故云凭仗权谋之用体者性理本具三千证此理故能遍十方界无谋而化故云体也迷悟之根源者迷是六道悟谓四圣用理为根本源始也果德之理本者果三德用此理性三千为本也一化之周穷者佛出世一化用理为周遍穷极五时之终卒者皆不离此理如微尘具大千经卷故此十意皆以理为体故名不思议境今谓十意烦重众生依止与迷悟同权谋与果德无别一化与五时亦同譬如大地一能生种种牙何但十意耶(云云)直云对者破恩相对而释也。

　　【疏】若照九界下记释若自即九界为佛界若他即佛界为九界若因即一念若果即证妙觉皆不离一念心理也言一中无量者此有九双例上权实一双说权实既不可作定说直不可作定一定多说一即十故十即一故非一非十而一而十名不可作也八双例思因中具十界如是果报故不可作因说果说十如有因故言善说具六道恶故恶说十如具四圣故空说一中有无量故有说一念不可得故凡说有四圣故圣说圣中有凡故渐次说一念具故顿说次第起故开说十十互具故合说十界不同故心说具十界法故法说十如皆一心故依说有正报故正说具依故二千是正一千是依既同一念不可偏说。

　　【记】云惑果事迷因理者讲华严人只见经中十方相作尘刹容融皆言不可说不可说不知因中理性本有此事理若本无一念三千依正不二证理但言不思议或言果德相门谓是真如之相果理既尔因理如何因若不具即是本无今有不异无常若言须弥入芥名业用门由无漏业即有此用亦是本无今有理不具故今大师意由理具故有此不思议用体俱常真性轨为体方便随缘轨为用体用不二(思之)。

　　【疏】所以一中无量者亦十界耳凡夫是六道二乘是藏通菩萨是三教即是九界如来洞览是佛界下。

　　【疏】约位释中言通善恶等者此理随缘故在恶不沈者是不变故常随缘而不变常不变而随缘也(思之)。

　　【疏】长行二佛化缘异者诸佛与释迦名为人异二佛权实法各叹名法异也颂中二佛合者但世雄名人合不语二智合法在人名法合也又二佛二智不分是法合故云示二智理同也。

　　【疏】二上开叹等者与前约化缘异释相似言法别者诸佛权实法与释迦权实异名法别故长行须开若权实各叹亦名为开今言总者约二佛不分名总约人法不分亦名总故云合也。

　　【疏】如如意珠者止观记解不思议境云珠状如芥粟有大功能称意丰俭降雨穰穰不添不尽乃至具于净妙五欲七宝琳琅非内蓄非外入不谋前后不择多少不作粗妙盖是色法尚能如此况心神灵妙宁不具一切法耶故名不思议境记中广释不思议心介尔三千一多自在离四句合非内外体非纵横合不前后任运施化合于不谋称机设逗名合不择若应若机并非权实合不作粗妙触缘斯应合称意丰俭益物不穷合降雨穰穰穰穰福也。

　　【经】云欲思佛实智者此七方便法者于七人为实名佛实智不达是权名莫能知少分。

　　【经】不知是义所趣者有三一疑教二疑人三自疑言疑教者今昔互相疑也昔说三乘所得同今说大小异昔说大小真实同今说大是实小是权由为四句分别一未知昔非今是二未知昔是今非三今昔俱非四今昔俱是故云而今不知是义所趣也今疏云自疑所得三乘皆权何曾云大是实耶(云云)二疑人所说之教既违能说之人即魔也三自疑如身子云我今自于智疑惑不能了等问上具动三乘之执生三乘之疑佛云示以三乘教下文菩萨闻是法疑网皆已除今何故唯云二乘生疑耶答吉责光宅有偏行六度菩萨足二乘为三者难云何不明菩萨疑耶乃至以此推之无六度菩萨故慈恩会二用吉藏义耳吉尚不知三教菩萨是权宁知其实耶又云菩萨疑网者非是执昔究竟今闻方便生疑但如来昔何故说三今但说一生疑耳若尔菩萨未闻法华经何故名未善行菩萨道耶破(云云)。

　　【经】慧日大圣尊者有二义一能灭五住之暗二能显一实之理名为慧日言圣尊者于三种中尊五通仙二乘菩萨于三中佛最为大故云大圣尊。

　　【经】皆当惊疑者法华论总一经始终有五种一者损惊怖谓执小乘涅槃究竟谤大乘涅槃以损于大名损惊怖二多事惊怖大乘人闻佛道时长行广起取小乘果心也三颠倒惊怖即是外道计有我我所闻此经人法二无我而生惊怖四者悔惊怖以身子悔证小乘即此悔心名惊怖五者诳惊怖谓增上慢人作是念云何佛诳我等耶名惊怖此五摄大小凡圣内外事尽。

　　【经】将坠大坑者有三义第一谤法邪见坑二谤法业坑此二为因三无间地狱此一为果。

　　【经】诸根猛利者信等五根以去尘为猛忘照曰利。

　　【经】智慧明了者解法于外曰明无惑于内曰了。

　　【经】心能敬信者崇向曰敬不疑曰信。

　　【经】止止者长行单止表将说之情偈中重止更申骇物之说轻重其言耳。

　　【疏】第四记略摄般若者单言般若名略始自色心终至种智名广记中间至佛道者准种熟脱中云皆用异方便而成熟之非谓佛为成熟也。

　　【疏】偏执乖经者准记云光宅执今经犹有实声闻故故但教化菩萨今谓光宅指今昔教皆有实行声闻开善今昔皆是权声闻何者准正解云若从长者则无客作贱人即今昔俱无实行也若从穷子即贱人即昔有今无也如何今经开竟犹有穷子耶准光宅意见法华论四种声闻故执有实也。

　　【疏】五复次下判大乘声闻记云不同他释于大乘中自立声闻他见涅槃经四依菩萨名四果及通教十地有声闻即谓依大乘声闻今谓四依并弘大小寄小结果非纯小人不名大乘声闻也。

　　【疏】譬如三刀下云记引止观信法回转至六十四番信行根信教听闻法门坐禅思惟(二根也)听多思少即法资信听少思多即信资法亦名相资(二根)或信转为法法转为信此名回转(二根)信根修定慧各四悉檀为一八法行亦然相资各一八回转各一八回转又相资各一八成六十四番也彼从法行此经从信行故指彼文也。

　　【记】云横指法身本者初住分得法身又起八相应身二身皆在初住故名横也。

　　【记】自他无破者意明因缘和合方能破也故单自单他及无因皆不能破四句求破皆不可得。

　　【记】一往斥之如止观第三者不云时处故名一往声闻尚自发心菩萨因何取小故云斥之二乘知常二义一约十六王子曾闻大故知二但鹿苑知四念处约小名知无此二知所有归戒亦不具足故斥漫引也。

　　【记】矛楯如止观记者兵器也矛长二丈建兵车后楯是傍碑如楚有卖矛及楯有来买矛者语买者言此矛坏千楯有来买楯语买者言此楯坏千矛买矛楯者语言还以汝矛坏汝楯如阿卖者无答自语相违。

　　【记】引大经至二十三双俱云不解我意者约小乘教在昔及留逗后缘皆言不得成佛故记云须云不成也若至法华开权显实其不在此会汝当为宣说虽生灭度之想而于彼土得闻是经故记云在今须云必成。

　　【记】以大小教开与不开并通三世者开在法华不在昔及未来小在昔及未来大在法华即大小开不开名并对三世论也。

　　【记】云亡权执实斯𠍴犹薄者今经开竟而知指昔是权既不识机但言皆实不虚其过犹薄也。

　　【记】小部不同灼然易殄者于二十三双中有小乘部中不同或轻说重或重说轻但是机异故云易殄他云小论不成者误(思之)。

　　【记】为护物机不护缘觉者若护缘觉则令住不移者不禀教故与禀教机相违故如来不为缘觉是以徒之。

　　【疏】云谛听是诫许者大论云听者端视法如饥渴一心入于语义中踊跃闻法心悲喜如是之人可为说谛谓审谛若不诫彼群情令其审听恐心不定慧解不生故诫审听。

　　【疏】谛听是闻慧等者闻谓耳闻思谓思惟修谓等持闻等能成是因慧是所成是果又三慧约界分别者婆沙云闻通欲色有耳闻故非在无色无耳闻故思惟欲界是不定界若欲修时堕思中故非色非无色二种定界彼若思时随修中故修通上二界是定地故非在欲界不定地故如下药草品。

　　【疏】五浊障多名罪重者五浊如下释有解罪重者可毁可责可怖可厌之义若因若果可毁厌故皆名为罪今亦尔五浊是可毁等烦恼见二浊是因余三是果。

　　【疏】有如此失者谓障执慢三失也言障者三障也一烦恼障依唯识论百二十八及彼等流谓见道一百一十三二欲界四谛各十上二界各除嗔有七十二修道欲界有六谓贪嗔痴慢疑身见上二界各除嗔合十总百二十八能障涅槃名烦恼障及彼等流谓二十随烦恼二业障者依萨遮尼乾子经有五逆一破塔坏寺焚烧经像盗用三宝物二谤三乘法言非圣法障碍留难隐蔽覆藏三于一切出家人所有无持破等戒打骂诃责说其过失禁在牢狱或脱袈裟大集经云说一破戒比丘过失出万亿佛身血四杀父母罗汉出佛身血破僧等五起大邪见谤无因果总名逆业障摄三报障者三恶八难能障圣道名报障或法障等(云云)言执者谓我执法执二种我执者谓虚妄执我我所故有二种一俱生二分别俱生通第六七二识中有修道方断种在第八分别者即分别执心而习成种唯第六识有见道方除法执亦俱生分别如唯识(云云)言慢者恃己陵他高举为相瑜伽论说慢有七种一慢二过慢三慢过慢四我慢五增上慢六卑慢七邪慢初慢者谓于劣计己胜或于等计己等过慢者谓于等计己胜或于胜计己等慢过慢者谓于胜计己胜我慢者恃所执我高举为相增上慢者己实少德谓己多德卑慢者谓他多分胜己计己少分劣邪慢者己全无德谓己有德今增上慢即是第五实少德谓己多德故名慢也。

　　【疏】枝叶未去如来三止者谓一止表二相一表当机乐闻止其现相俟其三请即大师云表三周说是也二止表不乐闻者结缘之众俟其起去故大师云三止为枝叶未去是也。

　　【疏】如喜根者大论文中释巧度拙度拙是声闻巧是菩萨文殊白佛言过去无量劫有佛号师子音王佛及众生寿十万亿那由他岁以三乘化人宝树常出不生不灭之音闻者得道及至佛涅槃后树无音声有二比丘一名喜根二名胜意喜根说实相乃云淫怒痴相即解脱相闻者得无生忍胜意头陀多生分别因见喜根弟子说实相法不达其理违心起谤归精舍集众摈弃喜根喜根知其当受大苦强为说七十余偈等(云云)胜意身陷入地狱百万岁最后因此发菩提心虽后出家诸根暗钝故为远因也。

　　【记】云华严十种大心者一化众生二为灭苦三为与乐四灭无明五与众生发佛智六为供养如来七欲随佛教令佛欢喜八为欲现佛身九欲入佛智十欲显现无畏力故。

　　【疏】受旨如文者谓受如来之意故云旨也唯者(愈水反)敬诺之词也然者从顺之称愿乐者是求解之意欲闻者是乐听之心。

　　【疏】久不说者问佛成正觉四辩俱圆何缘鹿苑不为说耶答如疏云为人不堪故问方等般若座共闻何故复云而不为说答如疏云时未至故问法华之前可言未至如来定起已略开权何名未至答如疏云五千未去故。

　　【疏】引释论父王欲多闻者谓父王闻太子众多名而已无厌如佛若一太子有众多异名即喻一佛乘亦众异名或实相法性真如第一义实际等若太子一名但重重而说无厌者即如佛说一大事名初标者一大事因缘故次重牒云何为一大事因缘故结云是为以一事等故云一名重重而说无厌足也义即可齐(思之)。

　　【疏】引论云一无上义除一切智更无余事者今文阙下智字上智是佛名一切智下智是法即一切种智人法双举名为智智若从所证所见即是真如今从能证人与智故云一切智智。

　　【疏】云论言次第者此是疏家解论文论无此文也。

　　【疏】开者即十住初破等者即初发心住位言发心者三种心发名发心也所言住者住三德涅槃名住也所言三者一缘因善心发二了因慧心发三正因理心发言缘因者众生无量劫来所有低头合掌弹指散华发菩提心慈悲誓愿布施持戒忍辱精进禅定等一切善根一时开发一心具足万行诸波罗蜜也二了因慧心发者众生无量劫闻大乘乃至一句一偈受持读诵解说书写观行修习所有智慧一时开发成真无漏也三正因理心发者众生无始已来佛性真心常为无明之所隐覆缘了慧自力破无明闇豁然圆显也此三心开发除瑶显住三德也即法身般若解脱三德不纵不横如世伊字名秘密藏真实心发是法身了因心发是般若缘因心发是解脱行人以不住法住此三心即是住三德秘密之藏故云发心住也若住三德即是住不思议解脱亦是住大乘亦以不住法住般若中亦名住首楞三昧已上住三德亦名住法性实相如如来藏中道第一义谛法界毕竟空已上住真身大慈大悲十力四无畏十八不共法四无碍智神通四摄诸波罗蜜一切三昧陀罗尼门已上住应身举要言之即是住真应二身一切佛法也故华严经云初发心时便成正觉了达诸法真实之性所有间法不由他悟是菩萨成就十种智力究竟离虚妄无染如虚空清净妙法身湛然应一切故名为开示悟入例然。

　　【疏】菩萨璎珞至世者记引华严十种三世读者但云刹说众生说皆为能说所被者谁彼谓众生身中毗卢遮那能为佛身中众生说法佛身中众生听众生身中佛说法遮那既遍尘体亦遍尘即遮那故名尘说他不了此故云所被者谁今意刹说尘说佛说众生说刹为佛身中众生说佛为刹中众生说尘互亦然望众生亦然并是遮那同一体故凡中具圣圣中具凡依中具正正中具依百界千如三千世间皆在一念故能互说互听(云云)。

　　【经】舍利弗是诸佛下是总文也记云三世佛章各明教行后总明人理准此应先开章先别次总所以不开者下总文中无开权之总者今谓不然三世佛显实文具明四一今三世佛章各有教行则无人理故后总明人理则无教行以后望前名总别也今三世佛章各有权文后更明权此权对前更无差别故不例也(云云)。

　　【疏】五浊者释名云浊者滓秽义如食滓秽下恶可污名之为浊五是别名浊是总称五皆浊故若劫增时三灾渐轻若劫减时三灾渐渐向劣出体者他云劫浊三小灾起名浊色蕴四尘为体此相应体也述曰唯饥疾二色蕴中触尘为体兼造业即通四尘除声与法或五蕴及不相应中时为体也述曰五蕴为体者此眷属体总五蕴为体具三灾起时有苦器饥触疾触即是触尘皆是色蕴领纳此三灾苦是受蕴取三灾种种相是想蕴三灾是不相应行是行蕴了别三灾是识蕴言饥馑劫起者俱舍云业道增寿减至十三灾现刀疾饥如次七日月年止者释云从诸有情起虚诳语诸恶业道后后转增由恶业增故此州人寿量渐减乃至十岁小三灾现故诸灾患二法为本一耽美食二性懒惰此小三灾于中劫末起十岁时人为非法贪心相续增盛不止为诸恶友瞙蔽其心嗔毒增长相见便起猛利害心随手所执皆成利刀互相杀害是为刀兵劫又中劫末十岁时人由有如前诸过失故非人吐毒疾疫流行遇便命终难可救疗是为疾病劫又中劫末十岁时人亦具如前诸过失相天龙忿责不降甘雨由是世间多遭饥馑既无支贮多分命终由饥馑故便有聚集白骨运筹有二聚集一人谓彼时人由极饥羸众聚集而死二种子聚集为益后人辍其所食置于小箧拟为种子白骨亦二一彼时人命终未久白骨便现二彼时人饥馑所逼聚集白骨煎汁饮之运筹亦二一由粮少行筹食之谓一家中从长至幼随筹至日得少粗食二谓以筹挑故场盖得少谷粒多用水煎分共饮之以济其命是为饥馑劫又教云若人有能一昼夜持不杀戒决定不逢刀兵劫起若能以一呵梨勒丸起殷净心施众众僧决定不逢疾病劫若有能以一抟之食起殷净心奉众僧决定不逢饥馑劫刀兵劫起极唯七日至此便止人寿渐增东西二洲有似灾起谓嗔增盛身力羸劣数如饥渴北州总无也。

　　【疏】众生至报者烦恼及见二浊及五蕴为体二浊是因果报是果揽此因果假立众生有云第八识名有情及五蕴为体烦恼见二浊大意与今同命浊体者连持色身为体于色心上假立命根以色心为体也有云第八名言种子由业种子所引功能差别功德是种子义命根为体故有异也。

　　【疏】十六知见者大智论中二初列次释初列云一我二众生三寿者四命者五生者六养育七众数八人九作者十使作者十一起者十二使起者十三受者十四使受者十五智者十六见者次释云我者于阴入界等法中无明不了若即若离中妄计有我我所之实乃至俱生分别等名之为我(云云)。

　　【疏】见浊中记引本劫本见六十二者长阿含十三云佛告善念梵志此本末见不出六十二也本劫本见一十八末劫末见四十四合六十二也言十八者有四四句及根本二初四句者一见二十劫成败二见四十劫三见八十劫四捷疾智说(二句皆云神及世间常)第二四句者一我及世间半常半无常二计由戏笑三计失意生四捷疾智说(广如初句)第三四句者一神及世间有边二无边三上下有边四方无边四捷疾智说(广如初句此三四句初皆云或有沙门婆罗门以种种方便定慧观见二十劫等)第四四句者一我不知不见善恶有报无报耶二我不知不见有他世无他世耶三我不知不见何者善何者恶耶四愚痴暗钝随他问答(此四句头皆云异问异答)根本二句者一定意知众生未来无因缘而有二者捷疾智说次末劫末见四十四句者初四四句中第一有想四句一我此终后生有色有想二生无色有想三生亦有色亦无色有想四非有色非无色有想(广如初句)第二四句者以有边无边对有想作四句第三四句者以有乐无乐对有想作四句第四四句者一有想二若干想三少想四无量想第二有二四句初四句者以有色无色对无想作四句(准初四句唯以无想替有想)次四句者以有边等对无想(改无想替有想)第三有二四句初四句者有色无色对非有想非无想为四次四句有边无边对非有想非无想为四句此两二四并前合三十二句复有断见七句一从父母生终归磨灭二欲界断灭三色界断灭四空处五识处六不用处七非想非非想处(明七名断灭论也)次常见有五计一切众生现在涅槃一计五欲自恣涅槃二初禅三二禅四三禅五四禅合十二句并前三十二句合四十四句不离单四见也与百法七断灭论五现涅槃论同已上释我见(云云)言众生者于阴入界等法和合中妄计有我生故名众生言寿者于阴入界等法中妄计有我受一期果报寿有长短故云寿者言命者于阴入界等法中妄计我命根成就连持不断故名命者言生者于阴入界等法中妄计我能起众事如父生子名生亦计我来人中受生故名生者言养育者于阴入界中妄计我能养育于他故名养育亦计我从生已来为父母养育名养育也言众数者于阴入界等法中妄计我有名色五众十二入十八界等诸因缘是众法有数故名众数言人者于阴入界等法中妄计我是行人异于非行之人故名为人亦计我生人道异于余道故名为人言作者于阴入界等法中妄计我有身力手足能有所作故名作者使作者于阴入界等法中妄计我能役他故名使作者起者于阴入界等法中妄计我能造后世罪福业故名起者言使起者于阴入界等法中妄计我能令他起后世罪福业故名使起者言受者于阴入界等法中妄计我当后身受罪福果报故名受者使受者于阴入界等法中妄计我令他受苦乐果报故名使受者言知者于阴入界法中妄计我有五根能知五尘故名知者言见者于阴入界等法中妄计我有眼故见一切色亦计我能起邪见我起正见是名见者。

　　【疏】众生浊相中经云众生垢重者有云六垢染污身心点染不净名垢增强难破名重一害二恨三恼四谄正诳六憍于有情所乐为损恼名害由忿为先结怨不舍已追往恶解现远缘心便恨戾名恨多发嚣暴凶鄙粗言蛆螫名恼此三以嗔为体为纲胃他过或藏己失或取他意矫说异仪险曲名谄为获利已言矫现有德诡诈名诳谓憍诳者心怀异谋多现不实邪命事故今谓具足见思不惟此六。

　　【经】悭贪嫉妒者即烦恼浊耽着已得财法不能慧舍秘吝名悭于诸未得有及有具希念名贪悭虽即贪已得未得染着别故分二门也言嫉等者殉自名利不耐他荣妒忌忧戚名嫉戚虽即妒缘他正法体名称嫉缘他荣乐名称妒说文云害贤曰嫉害色曰妒。

　　【经】成就诸不善根者贪嫉三由具二义立不善根一是根本烦恼能生他故简诸随惑二遍六识前五识唯俱生贪等三故余惑并无故云余慢见疑非不善根唯意有故第六识遍有由具二义立以名根者生出义不说见命二浊者劫浊命由三小灾命多短故命谓众生摄命随彼众生连持有命故见烦恼浊摄可然既云诸不善根摄一切烦恼也。

　　【疏】身尚无量者记云乃以大乘密而斥之者非是秘密之密只唤实人已得说竟证得常身随物所宜待后佛出未取入灭故记破云定无将此身至无上菩提也权人因无常果常故即因果不同过(云云)。

　　【疏】现起希望名念者希望名欲对现境起念是明记对过去起明记往事忆持不忘名念若言希望名念法相滥也记恐误(云云)。

　　【疏】若我遇下引中含云劫初光音天下者俱舍所言成劫谓从风起乃至地狱始有情生谓此世间灾所坏已二十中劫唯有空虚过此长时次应复有住等二十成劫便至一切有情业增上力空中渐有微细风生是器世间将成前相风渐增盛成立如前所说风轮水轮等然初成立大梵王宫乃至夜摩天宫后起风轮等是谓成立外器世间初一有情极光净没旧云光音生大梵处为大梵王后诸有情亦从彼没有生梵辅有生梵众有生他化自在渐渐下生乃至人趣北西东南四洲后生饿鬼傍生地狱法尔后坏必最初成(云云)故疏云众共生世是也。

　　【疏】受阴身七等者俱舍颂云。

　最初羯剌蓝　　次生頞部昙　　从此生闭尸
　闭尸生健南　　次钵罗奢佉　　后发毛爪等
　及色根形相　　渐次而转增

　　解云谓母胎中分位有五一羯剌蓝位者此云和合或云染或云凝滑二頞部昙此云疱如疱起也三闭尸位者此云耎肉四健南位者此云坚肉五钵罗奢佉位者此云支节后发毛爪等乃至根形相满位是第五位也若止观引入胎经三十八七日最后风力所转头向产门申臂而出此疏又不同(云云)。

　　释六十二见云或如大品所说者大品云譬如我见摄六十二见我则为见为六十二见本文云一异为本此经有无为本此三本亦不相违何者由计有我故生诸见则我见为本以有本故若计我与阴一异故以一异为本若我与阴一阴灭我灭便起断见我与阴异则阴灭我存故起常见断常即是有无故云有无为本有无即边见也边见为六十二本我见为边见本言六十二见者大品佛母开十四难为六十二见言十四难者一神及世间常无常等四二神及世间边无边等四三死后如去不如去等四合十二及身与神一身与神异为十四难也约五阴作之一阴有常等四五阴成二十边等约五阴亦二十如去等四亦二十合成六十将一异为本成六十二又释即色是我等四句五阴成二十三世成六十用欲断常为本成六十二见有十六个为即阴四十六为离阴又云一阴上计有无二见五阴成十三世各十成三十凡夫有三十见圣人五阴亦三十见合六十涅槃非世摄但涅槃是有是无合六十二也(云云)问五见摄六十二见不答我见为六十二本邪见拨无而六十二计有故不摄邪见见取以六十二见为第一戒取以六十二为道则四见非六十二摄六十二属边见。

　　【疏】大经下者记引止观第五彼文多释今引证文云阐提人有修恶性善摄人无善根人有修善性阐提人无二人俱有性德佛性二人俱无不退性即圆四句也。

　　【记】若从所趣至有所资者前从小理入大理大理为所资今开人天为缘因亦以大理为所资故云并也能资三乘望人天深浅不同今开虽案位胜进理更无别。

　　【记】云不可存法去人者有二意一不可存能趣人天之法初住去人天之人在于住前约胜进释二不可闻五戒十善是散善之法开成缘因去人即令住于人天之位即案位释也。

　　【经】木榓者形似白檀微有香气。

　　【疏】解童子戏记云若未开顷则往已成非今他解破句往已为一句今若为一句义虽不失销记不去(有限观之)今唯记前云凡云昔者皆具二义一往在昔闻权二昔已曾开乃至下去诸乘一一皆然今记云若未开顷则往是昔开权已成非今者是昔已开(思之)。

　　【疏】造像为天业记引如佛升忉利夫制诸弟子不令知处二王忆佛因成大患大臣白王造像供养优填王以栴檀香造波斯匿王以紫磨金造像各高五尺初召工人与其重宝偿价无能作者毗首羯磨化为人来为王造像下斧之声上至忉利闻者解脱出阿含经西域记云出爱等主(云云)。

　　【经】箫笛琴箜篌琵琶铙铜钹礼记云干戚羽毛谓之乐干戚者武乐也古人作儛左手执干干者楯也右手执戚戚钺斧也则有雄武之势言执羽毛者文乐也古人作文舞右手执白枝枝头着毛左手执鸟羽则有儒美之势又云八音克谐谓之乐者八音谓金石丝竹匏土革木克能也谐和也故汉书云皇帝使伶伦氏大夏之西昆仑之北伐竹以制十二管六律六吕表凤之鸣音声谐和故名为乐伶伦本像龙凤有离散合阴阳顺四时也如筝有十三筝法者像一年兼十二月也箜篌二十四弦像二十四气也琵琶本长三尺五寸像五行二月像二曜四弦四时也琴箜篌像龙凤身故琴有凤翅龙[齒*不]等如箫银如凤翅笙如凤尾其长笛本像龙声马融长笛赋云龙鸣水中不见已截竹吹之声相似言铙者古时军法十人立一长执铙以惊众。

　　【疏】云露盘者恐灵字误为露字䟦字声误为盘声应云灵䟦即铜䟦也问经何以世乐供养耶答邪淫乐损坏净心不可施人真正之乐谐德长善故可供养。

　　【疏】知法常无性等者实相无自他共无因四执应破云实相不自不他不共不无因故名性空若执空犹名为相实相无彼空相名为相空如树计水土种子因缘生是性计无自他等性是性空犹见树身此是假有四句求假树不得如前不自他等推之即是空相令无此树空相名为相空二空俱时更无异体唯有实相实相无性相无相相故名无相也。

　　(记)如止观第五不思议境者一念三千为不思议境此三千不自不他不共不无因生是名性空有此空相亦名为有今四句求空不可得如云此空不自不他不共不无因求空不可得名为相空即一念二空俱时广如彼释(云云)。

　　【疏】世间相常住者比量云世间是有法定常住故(宗)以真如为位故(因)同喻云如正觉云以真如为位正觉相常众生亦真如为位同正觉相常若一常一不常即一有真一不有真之过若尔世间相违现见世间众生非是佛故若有此难应立量云众生是有法定是佛故(宗中因)因云以真如为位故喻云如正觉正觉真如为位正觉名佛众生真如为位同正觉名佛故。

　　【经】云心佛及众生是三无差别若差别难者从事以论。

　　【疏】正因不即六法缘了不离六法者记云互举一边应云六法与正因不即不离六法与缘因不即不离六法与了因不即不离此是总对六法也别对三因者色是了因受想行神我四法是缘四识是正因今俱属性得正因故云不即不离等修德缘了对六法者修德缘因对性德六法虽俱三因名为缘修德了因对性六法亦尔俱名了故记云缘了与六法亦复如是章安释众生佛性不即等者正因非阴非我非阴故非法非我故非人非人故非了非阴故非缘名不即六法也了因不离者不离神我即众生是不离人空也缘因不离者不离五阴是不离法空故总云不离六法也正因总对与前不别缘了别对与前不同亦是离合耳佛从初心观生法二空修三佛性也记中受想与色为了因恐误(云云)。

　　言大经摸象喻者止观云如来性品云譬如有王令一大臣牵一白象示诸盲人众盲各各以手触象王问众盲象为何类其触牙者言象如莱茯根其触耳者言象如箕其触鼻者言象如杵其触尾者言象如绳触脚如臼触脊如床触腹如瓮次合喻云或有说言色是佛性受想行识及神我亦复如是各执俱非故今不即不离(云云)与止观通别二对不同者大经三德彼文一德皆具四德为通分五阴及神我对四德为别彼作德名此辩佛种故从因称一德有四德即是一德有三因三因对六法即是一德具六法如法身具四德正因识阴是常德了因色阴是净德缘因具二德受阴是乐德想行及神我是我德具六法三因准知虽有三因俱是正因摄也余德各具四德对三因亦然。

　　【疏】开合者于别譬中五浊名开而不合第二寝大施小及第三等赐不云开者今家于光宅二段合故不云开也五浊光宅不云开也今开耳。

　　【疏】皆名佛眼云云者华严有十眼一肉眼一切色二天眼见死此生彼三慧眼见诸众诸根差别四法眼见一切法第一义五佛眼见佛十力六智眼分别了知一切种子七明眼见一切佛光明八出死眼见涅槃法九无碍眼见一切法无有障碍十普眼谓见法界平等法门此十眼中初是肉眼粗天细远近故第二天眼第三慧眼属法眼摄第四法眼属慧眼摄第八慧眼摄第五六七九四眼是法眼摄第十是佛眼摄(云云)。

　　【经】云如𤛆牛爱尾者世间𤛆由自爱尾藏身护尾人贪其尾遂杀其身众生亦尔贪着五欲以自藏身遂以贪爱而自蔽后变为蔽所因坠恶道有本云自蔽蔽掩障也准前可知。

　　【经】观树亦经行者记云止观第二者彼引三千威仪经云经行有五处一闲处二户前三讲堂前四塔下五阁下四分律云经行有五益一堪远行二能思惟三少病四消食五得定久住。

　　【疏】初转法轮至定者婆沙云有五处定谓生处出家处成道说法处灭度处三世诸佛常出此处说法故处定问何以得知处定答佛未出时轮王将兵欲从此道过空中告曰此是古佛说法处王须避之故知说法处不定余皆定也故疏云又除是也。

　　【疏】旧云思理教者初七思理深二七思教妙三七合思理教无机不得又云诫劝等初七思劝门二七思诫门三七合思诫劝二门无机。

　　【疏】泥梨者秦言无有新翻无间有四种一受报无间造五逆者受生报故二寿命无间一增一减劫不中夭故三身形无间入此狱已弥满中故四受苦无间不同余凉风时间故。

　　【经】即趣至柰者说法处也波罗柰梵语此云鹿林昔王以林施故云鹿林婆沙云仙人园昔有仙人在此处住为为名有云波罗柰是通处鹿林是别处迦毗罗国正是天地之中诸国皆四方也波罗柰在迦毗罗之西九百六十里佛转法轮处在波罗柰相去二十里树名香净问初陈如得道四人何位答婆沙云住四善根位问八万诸天是何天答正法念云是炎魔夫问论云八万天得无生忍此云法眼何耶答小乘法眼净即小乘无生忍今大师意是大乘无生忍是不定教故。

　　【疏】首陀会者智论第二云第四禅天也。

　　【经】云为说佛慧故者若从说应云是教一若从能照应云行一今从教所诠行所谓边名理也。

　　【疏】既闻诸佛叹劝者善哉释迦文是叹随诸一切是劝。

　　【经】诸佛与世难等者一佛出难如贤劫千佛今第九住劫已四佛出后第十劫弥勒佛出至第十五劫有九百九十四佛出故云难也有解云初约分齐谓两个住成坏空劫总一百十劫为一贤劫也第二名字所以者谓此劫初成之时有千叶莲华忽现于世光明赫赫照诸天宫是时天寻光来至见此道华叶上一一皆有贤圣共相谓曰当来必有千贤出现以成佛果故名贤劫第二佛出时菩萨者前八十劫中二十成二十住二十坏二十空于二十住劫中第六住劫人寿六万岁时有一佛出名拘留孙第七住劫人寿四万岁时有一佛出名拘那含牟尼第八住劫人寿二万岁时有一佛出名迦叶第九住劫人寿百岁时有一佛出名释迦第十住劫人寿八万岁时有一佛出名曰弥勒第十五劫有九百九十四佛一时同出世通前有九百九十九佛出世从此已后至二十住劫无佛出便即坏劫经二十空二十成后二十劫住此劫中有一佛出名曰楼至独住八十劫通前满一千佛也其说法难者迦叶佛出住世寿七日不说法及今佛四十余年方说法华言闻法难者常处八难叵与相逢言能听难者虽得相遇只闻小法而不忻大故能听难。

　　天台法华疏义缵卷第三(末)
卍新纂续藏经第 29 册 No. 0594 法华经疏义缵


　　天台法华疏义缵卷第四

　　东春沙门　智度　述

　　譬喻品

　　【记】有云大九者出圆镜疏凡言有云者皆是圆镜疏延秀法师释也。

　　【记】若今若昔者四悉中皆对今昔昔三车今一车。

　　【记】多门者八万四千法门法门皆有譬亦圆镜耳。

　　【记】前广下明来意中云机虽无已还待不已悲智者恐倒应云中下二周机于上周不悟于前名已佛智未息更为中下二周作动树举扇喻其教理是佛不已故疏云使其悟解是也此之教理于上根名显于中下名隐理教本无隐显约机有隐显耳虽单言教理亦具人行二也。

　　【记】断证既同略无形斥者通教三乘名断证同唯斥二乘不言菩萨者断证既同理亦同斥今文略耳问三藏菩萨既未同证何不云斥答同二乘四善根位未断惑故所以亦略。

　　【记】未穷余香者虽知华严与法华为广略未穷法华会三乘开远本之余香也。

　　【疏】释三喜中文皆有悔初身喜感徼伤叹悔失知即失大生悔二口喜中是我等咎者悔我取小若不取小而无有过即是恶前所作名悔第三释意喜中悔不待说所因也言疑者唯从于小文云何如来以小乘法而见济度是也今谓经云断诸疑悔不唯于小生疑也。

　　【疏】内疑外鄙者外见佛不思议身及菩萨不思议事鄙而不受经见诸菩萨受记作佛者疏云方等中记云通大小经一从般若至法华前皆授菩萨记二阿含经记弥勒作佛身子见此生悔也。

　　【疏】常独处约能处为名若从所住应名为处(去声早)明昔疑也前明在会之时今明独处之日每作是念正出所疑也言同入法性者问身子何处入法性答有三处一遇頞鞞闻空法故云息心达本源本源即法性也二身子得初果已闻长爪论议得罗汉也三得罗汉已历方等大品皆闻三乘同得法性但法名同大小有异不自省过而疑佛遍。

　　【经】初闻佛法者问佛初度五人转四谛何故言身子为初闻耶答非是五人之初但是初闻頞鞞所说耳问疑悔通今昔不答疑通今昔悔但据昔昔失大故悔今明不失无悔也疑通今昔者以理教相疑理既唯一教不应三今昔雨教相疑破(云云)。

　　【经】金色三十二下二行明失自德果有两偈为果者初偈小乘生法二身次偈举佛大乘生法二身引智论云小乘中生身不说八十种好法身不说十八不共法今以大小为类明身子俱失也。

　　又云初举三十二相为外德十力为内德略叹佛内外二德次八十种好为外十八不共为内是广叹佛内外。

　　【疏】又世人等者记引如香积菩萨更学双流者维摩经云上方世界过四十二恒沙佛土有国名众香皆以香作楼阁经行香地等佛名号香积其国香气比于十方最为第一彼土无声闻支佛名唯有清净大菩萨众彼土如来无文字说但以众香令诸人天得入律行乃至功德皆悉具足彼土九百万亿菩萨因见净名遣化菩萨至取香饭俱随到此供养释迦及维摩诘闻说此土五道诸难愚人生处刚强难化心如猿猴说于十恶等彼诸菩萨叹未曾有加习化道及空观门名双流行。

　　【经】偈云初闻佛所说者谓初闻略开三显一动执生疑时也将非魔作佛者心既生疑意中密谓佛是魔也魔之为性有性有而言无无而言有一而言三三而言一今开三是方便昔说三是真实与魔说同问新疑类与旧疑何异他答旧就正生疑新就邪正合生疑旧就正生疑者昔理教俱是佛说而用理教互疑故名正中生疑也今邪正合生疑者身子谓三乘教是佛说今一乘教是魔生死外有涅槃演三教皆生死中即涅槃也。

　　【经】其心安如海者谓如山之安如海之旷心神既同山海则知非魔故疑断也。

　　【经】闻佛柔软音者下三句结口喜梵音圆唱名为柔软竖辙三谛名深横周法界名远横竖不二名微妙无明不染名清净即说一乘微妙之理也。

　　【经】我定当作佛者颂前今日乃知真是佛子文结身成也为天人所敬者是颂前从法化生由内无疑惑外为天人所敬即结意成转无上法轮是颂从佛口生结口成也得佛法分总结证初住分也。

　　【记】云所成感报作用所成是我定当作佛感报是为天人所敬作用是转无上法轮也。

　　【经】华光者有云目睹雨华放光耳闻法华智光若尔余人亦睹光闻法何不名华光耶答身子从最初得名余人后悟别受异名例阿若无生余人不尔注云众宝所因曰华万品皆照曰光。

　　【经】国名离垢者有云然土未曾净土秽由众生心有净秽故净秽耳身子昔无凡夫之秽心今悟一乘复离二乘之垢既双离二垢得佛之时土名离垢(已上土名)其土平正是土体离高下称平非小大斜名正无秽恶为清净有众宝为严饰安稳下明人物离刀兵劫故安稳离饥饿劫故为丰乐离疾疫劫故为炽盛琉璃为地者别明地庄严有八交道别明道庄严从广之狭初总明土次别明地后别明道。

　　【经】以本愿故说三乘法者释迦浊世说三为除浊故彼土无浊但愿说三问何愿耶答身子于三乘中悟一乘学释迦说三乘也劫名大宝者不以珠玉为珍用哲为宝也。

　　【经】彼诸菩萨至国者初有十德一下地难思德文云彼诸菩萨至非佛智力无能知者是二瑞华承足德即七净华是三大心久发德此诸菩萨下是四内行无瑕德于无量下是五外为佛叹德恒为下是六恒求实慧德如文七神通外化德具大神通是八义教遍通德善知一切诸法之门是九性纯无曲德质直无伪是十心坚不退德志念坚固是不为烦恼所动名坚固也大意不出发愿及修定慧行也。

　　【经】云佛寿十二小劫众生八小劫者问娑婆何以佛寿短众生命长离垢何以故佛寿长众生命短耶答娑婆众生感得秽土当由生灭之惑既重叩圣之机不浓故佛寿短众生寿长离垢众生感得净土必由存亡之心既薄恋道之情弥厚故人命促佛寿延应迹之终夭乃由众生之厚薄耳。

　　【经】华足安行者众实所因为华万行皆满为足品物不差为安众化流通为行又云彼土菩萨行时宝华承足故曰华足梵本云牛王天竺贵牛故以为喻此土不贵牛故改为安行。

　　【疏】婆伽婆者龙树释一能破烦恼二有功德三巧分别四好名声大论第二云婆伽言德婆言有是名有德是第二又婆伽名分别婆名为巧巧分别诸法总相别相故是第三又婆伽名声婆名有无有得名声如佛者是第四又婆伽名破婆名为能能破淫怒痴故称为婆伽婆也是第一。

　　【经】最大法轮者如玄文第二云通约诸经明待半论满如净名云始坐佛树力降魔得甘露灭觉道成即对昔半明满也般若云于阎浮提见第二法轮转亦待鹿苑为第一对般若为第二也涅槃法华并云昔于波罗柰初转法轮今于𤘽尸城转法轮今经如文总于昔望当部为半满也。

　　【疏】未愈云云者具释诸土如同居有见思方便土有尘沙实报土有无明权人皆示同彼有疾有愈也且一往敌对耳若竖论者同居有见思尘沙无明三病方便有二除见思实报有一除见思尘沙唯无明也上品寂光明佛所居故无疾也。

　　【记】获记云云下遣见腾于此是譬周四段及下周四段故云皆约譬是譬周四段及因缘四段皆约因缘耳非谓阙领解述成故注云云。

　　尔时舍利弗白佛下第二周初自述有无二见有无是断常边见等取邪见见取戒取又等余钝使。

　　【疏】若国邑等者有云若国邑聚落者所言若字杂心云若是其事也又若者如也如其而说之也封疆墟域为国邑引释论云一佛所王凡有四处初谓一世界二明世界海三明世界种四一世界所度之分言一世界者百亿日月等名一大千如是十方各一恒沙大千名一佛世界也言世界海者如是一佛世界数如一恒河沙名世界海言世界种者如是世界海数如十方恒沙名一世界种言世界所度之分者如是世界种十方无量名世界所度之分总此四种合为一佛王化之城国是其大喻世界分域也邑是其次拟世界种落是墟畔之远拟世界海聚是村位之近拟一世界今谓此四初一是同居次三是实报由阙方便土故不用也言聚落者广雅云聚落居也聚众也人所聚居落亦庭院也言人呼县为邑内村伍聚外墟畔为落今言邻闾为聚落者总外墟畔为聚落也。

　　【记】云横竖相带者如同居中具余三土横即带竖不二而二同居之外别有方便等三寂光唯极此则名竖遍于三土皆即寂光即是竖中带横名二而不二。

　　【记】左辅等如止观第七记检(云云)。

　　【疏】左貂右插者应劭汉官仪曰侍中金蝉左貂金取竖刚百陶不耗蝉高居食洁貂内劲悍而外温润宋文帝元嘉中王昙首殿置仁等并为侍中仕亲密置仁帝接膝共语貂拂帝帽帝手拨貂置案上语讫还复手插之。

　　【经】德有内外等者初标德业谓叹德业是次释又二初释德次僮下释业初德又二初标内外次释释又二初略释次广释初略云内则至赀财是也次广释又二初内次外初内者先释其年云年高博达今古释经中年字谓世间长者年既深远博识坟典古今史籍喻佛智德权实二智若事若理事则三千理则空中无不了知名智德次释衰迈云根志纯熟者根志释衰纯熟释迈迈远也谓朽遇远归寂灭也喻佛断德涅槃理性清净也次从财富下释外德又二初总次别如文。

　　【经】多诸人众至中者三界含识品数滋繁故云多诸人众唯识云五趣种子名言所熏业招各异类别名五随其所应各为有友善恶业种者谓名种子即五蕴种子五趣不殊由善恶业所招令异故五道别也言五百者有云十种业道之所招感名五百谓十业道中各有自他教他赞励庆慰少分多分全分少时多时及与寿尽各别老十修作资感立五百名此等诸种处本识内名住宅中由此种子以为故五趣轮回众苦不息今谓三途因者十恶业招一业为本余九助之成十余九各尔即成一百若破戒业是地狱百无惭是畜生百悭贪是饿鬼百人天修罗从三品十善互严各百非谓教化等问但举五百即是何故言一二耶答一对天二对人堪受化故别举耳三途受化事少故通对之故云乃至百越修罗故名乃至言止住者总即五趣别亦是四十居止八狱与鬼畜为十四州六欲为十色界十六处无色四处合四十也。

　　【经】堂阁至倾危者有云喻五蕰堂朽故者色蕰身根为主如堂诸根依附身如阁生灭名朽朽烂也墙壁颓落者譬想蕴外却为墙内捍为壁外变相像如墙内变为像如壁虚而不实远自迁谢名颓落解云外变若山河大地及与众生见净生贪见秽生厌内变为像者缘内身生贪生厌是也柱根腐败者譬行蕰行蕰中有四类法命根是最胜身之主故又是不相应行法如舍之柱朽故名腐败也又云舍之所立为柱之所驻果报所存以命之所持命将欲终报身将坏如柱根败堂舍将倾也梁栋倾危者栋者竖杖梁者横譬内熟受为本如栋外增上果受为末如梁梁栋依柱有如受依命根业故有临将崩落故名倾危维持一身必在于心识纲维一屋必假于梁栋今疏意者初墙壁四大次观解中用譬皮肉无色一界约小乘异部有色大乘有定果色皆可为皮肉故通三界若尔能烧既遍三界所烧宁局欲色耶今墙壁喻四大外诸院为墙内别障为壁喻四大皮为外肉为内成于身色也今准大乘能烧所烧尚至等觉微细之惑岂唯欲色二界无色无所烧耶又今文虽阙受想二蕴若譬三蕰亦顺蕴之次第四大是色蕰命根是行蕴意识是识蕰故以三句喻其三蕴既有识蕰心王必有心所五蕴亦足又今意者四大是色及命识三是初托胎时暖识命三种子故以此对三也有云堂阁者公集之舍为堂舍而重累称阁三界果报是众生具有而同聚其中譬之如堂三界果报高下不同如舍之重累喻之如阁此约所依三界如堂能依果报三界重累如阁此约依正二报释也。

　　【记】引有人具依正二报者难云如人及地居天正不称依如人死去依报不灭若唯识依报是第八识相分正报灭时依报亦灭相分不离见分心故今依小乘不灭耳欲界空居及色无色界并地狱界鬼界等依报土皆随正报而有可云相摄人既不尔如何相摄今解约唯识相分不离心即是摄也故今文并从正报(云云)。

　　【疏】周匝下明能烧之火者有人问云常有三界常有众苦亦常有火宅常有火燃何故前明火宅后明火起耶他答云具通别二义通论三界普论变息受众苦二者别论贪会三根者曰禀化苦有暂息之义佛既去世还起烦恼故前明宅后辩火起问知以此譬具通别二义耶答初列五百人次明三十子五百是通三十子是别又云此经令一切众生离凡夫地后离二乘地故说三界过患令勿贪着是离凡夫地后明诸子出门求车不得便赐大车令离二乘地也今谓火宅本为中根法说不悟佛为作譬广明火宅五趣轮回举五百人以譬轮回之所本是正因之子复是生机之处苦出火宅以离凡夫之地得出分段今令离二乘地得出变易故等赐大车也非是令一切众生离凡夫地傍为有之。

　　言周匝至四生者三门分别一辩相二通局三宽狭一辩相中言四生者胎卵湿化也言胎者今人等禀托精气而受报者名胎生卵生者如诸鸟等依卵㲉而生化生者如诸天等无所依托无而忽起名化生问若无依托云何得生答如地论释依业生生相如向说次就五趣辩通局者四生中化生一种全摄二趣及三少分全摄二者诸天地狱一向化生三少分者人鬼及畜生少分有之如劫初时人鬼及畜一切化生今时多无故曰少分胎生一种人鬼及畜少分有之余趣无卵湿二生唯在人畜余趣皆无人中卵生如毗舍佉母其由卵中有三十二儿如是等类是卵生人人湿生者如顶生王过去有王名善住顶生肉胞十月满足中生一儿因字顶生如是等类湿生人也畜生道中卵湿可知次辩宽狭者如杂心问为生摄趣为趣摄生论自释云四生摄趣非趣摄生何故一切五趣不出四生故生摄五道中阴皆是化生五趣不摄是故五趣不摄四生也故俱舍云人傍生具四等如下随喜释(云云)。

　　【经】若十二十或至三十者有云若十是菩萨出华严贤首品问子有定数何故云或耶答有三义一或开二乘或合为小乘开合不定二就昔三乘根性不定大品六千菩萨退罗汉迦叶本是缘觉值佛成声闻三昔虽三乘根性终成菩萨故云或也。

　　【疏】欻然譬本无今有者引涅槃一句彼经四处出之第九释菩萨品差别无差别理事相对十五梵行品明得即无得无得即得约修因证果之得二十五师子吼品明有不定有无不定无约真俗相对二十六破定性明无性今初释本无今有本有今无等者烦恼即真如于烦恼边名本无于真如边名本有本无即带本有今从无烦恼边名本无也言今有者即真如为烦恼于烦恼边名今有于真如边名今无今有亦即带今无今从有烦恼边名今有也故烦恼即本无今有真如即本有今无真如即烦恼即真如三世有法无有是处也将此释经差别无差别者差别本是真如于差别边是本无于真如边是本有今从差别本是真如故于差别名本无也言今有者迷无差别为差别于无差是无边于差别是有边今从迷起差别故名今有也故结云差别即本无今有无差别即本有今无差即无差无差即差三世有法无有是处余皆准此。

　　【记】地论师云常法体用者章安难云本隐今显者真如体昔在无明故云隐令无明既成真如故云显显名常用隐名常体今若显已亦应更成无明故云显已后没。

　　【记】云应言烦恼无始体即菩提故名无终者若云别说者烦恼是本者故名无始今日断之故名有终菩萨初证是有始尽未来际不灭是无终今相即说离菩提无烦恼故烦恼是菩提之无始离烦恼无菩提故菩提是烦恼之无终生死涅槃例然即常住之法也。

　　【记】云引章安五解初三谛者应云真俗是本无今有中道是本有今无真俗即中中即真俗名三世有法无有是处余四释例然思之判释不称经文初二句相即故不可也(思之)。

　　【疏】身受心法即宅等者准俱舍论四念住前有五停心位颂云。

　为通治四贪　　且辨观骨锁　　广至海复略
　名初习业位　　除足至头半　　名为已熟修
　系心在眉间　　名超作意位

　　论曰修不净观正为治贪然贪差别略有四种一显色贪二形色贪三妙触贪四供奉贪缘青瘀等修不净观治第一贪缘食等修不净观治第二贪缘虫蛆等修不净观治第三贪缘尸不动修不净观治第四贪若缘骨锁修不净观通能治如是四贪以骨锁中无四贪境者解曰此明治四种贪等缘青瘀境翻美妙青等缘被豺狼等食翻端正相故缘虫蛆翻美妙触缘尸不动翻供奉事等此四不净观各治一种(释治四贪讫)若观骨锁能治四贪见骨锁时时无妙显色及形色妙触妙威仪等(释颂一句云且辨观骨锁)初观骨锁乃至海际从海际复至一人名初习业位次观自身从足至头半皆见自骨名已熟修位次系心在眉间发八色光明名超作意位(云云)颂曰。

　入修要二门　　不净观息念　　贪寻增上者
　如次第应修

　　论曰能正入修略说二要门也入修要门有多种故诸有情类行别众多故入修门亦有多种一广即众多次有五种谓多贪不净多嗔慈悲多痴缘起着我六界寻伺持息然从多分最略二门一不净观二持息念故唯此二名曰要门不净治贪持息治寻从多分说各能治一正理论云就近治门说不净观能治贪病非不治余息念治寻应知亦尔故颂云贪寻增上者从强而说不净治贪记引颂别释论又略所言贪下释颂不净观三字数息等下释颂数息二字(思之)论如是已说入修二门由此二门心便得定心得定已复何所修下三颂明四念住也前两颂别相念住故一颂偈总明想念住初两颂明别相者颂曰。

　依已修成止　　为观修念住　　以自相共相
　观身受心法　　自性闻等慧　　余相杂所缘
　说次第随生　　治倒故唯四

　　论曰依已修成满胜奢摩他为毗钵舍那修四念住者此总释念住意奢摩翻止毗钵翻观正理云已修成止以为所依为观速成修四念住非不得定者能如实见故详此论意释五停心观为心敬勤修于止。

　　尔时假想观骨锁等一相住心名为止四念住观取身受心法差别之相又于身中而取种种差别之相除其四倒生如实见故名观论如何修四念住耶问也论谓以自共相观身受心法身受心法各别自性名为自相一切有为皆非常性一切有漏皆苦性及一切法空非我性名为共相正理释云以自相共相观身受心法谓修观者慧心一境以自相于身境中一一别观修四念住分别此法与所余法有差别义名观自相分别此法与所余法无差别义名观共相且身念住观自相者谓观察身内十处自性各别从眼至触一一皆有处自相故如是于彼各别中有正智生名观自相此自相观得成满时有道色起尔时方立自相种性身念住名此亦遍知彼法自相由此各别有正智生非于诸境中总生一智(云云)次身念住观共相者谓观察身一一处相虽有差别而身相同又于尔时观十一切处俱是色相无有差别谓皆不越大种所造于彼一类法中有正智生名观共相此相观得成满时有道色起尔时方立共相种性身念住名此亦遍知彼法共相由此总有一正智生非诸境中各生一智(言道色者是定境也)论身自性者大种造色受心自性如名自显法自性者除三余法者此出身受心法自性也(云云)又云于身计净贪为自性受计乐我取为自性于心计常边见一分为自性于法计我萨迦耶见为自性除此四已余或为等流也解曰正理以自相共相观身等四至一一别观者自相别观共相别观初身念住自共别者先观色境与余十色别乃至无表亦余十别观此十一相各不同名自相别观次观彼十一种色总用色碍以为其相名共相别观又次观身非领纳等与受等三体相各异名自相别观又次观身与余受等总总用无常以为其相名共相别观受心法三各有自共二相广如俱舍记(云云)颂总相杂所缘者论云四中三种唯名不杂缘第四所缘通杂不杂若唯观法名不杂缘若于身等二三或四总而观察名为杂缘解曰或二合缘有六句或三合缘有四句或四合缘有一句总十一句从不杂缘法念住后无间引起杂缘念住论生复何缘次第者问次第也论随境粗者应先观故或诸贪欲于身处转故四念住观身在初然贪于身由欣乐受欣乐于受由心不调心之不调由惑未断故观受等如是次第解曰于四中色粗先观于后三中受粗先观于后二中心粗先观法最细故所以后观问五蕴次第相行为粗心为细何故念住想等为细心即细为粗答想行为法念住虽粗兼涅槃法极微细故粗细合论法念故在后说(云云)颂曰治倒故唯四者论曰此四念住如次治彼净乐常我四种颠倒唯有四不增不减。

　　【记】望大论至姿态者一色欲二形貌欲三言语欲四细滑欲五姿态欲六人想欲此显形二是彼色欲摄此妙触是形貌细滑二摄此供奉是言语音声摄阙恣态人想(云云)。

　　【记】大小应法须释出之者悲小应鹿苑拔苦慈兴法华大悲应而与其乐。

　　【经】或当堕落者问佛知彼谤大乘即定堕落何言或耶答昔二万佛所闻大乘竟今日起恶乐着三界佛初成道即拟大乘大机未熟闻必生谤谤即堕苦初不为说现无谤过摄以小乘且除其着后方说大得入一乘必无堕三途义堕与不堕不定名之为或初后皆大中间趣小根根性不定复名为或。

　　【疏】五浊火烧五蕴舍者问五浊能烧火者见浊烦恼浊可名能烧众生命劫三浊与五蕴无别何名能烧答众生是假名命是色心上假立劫亦是假立故十四不相应中一命根二异生性三时此三为假能烧通于假实所烧唯实也又能烧五浊通于内外所烧不浊蕴唯在于内又能烧之火通于因果所烧之舍唯在于果又能烧之火通于二性烦恼见浊是不善性余三是无记性所烧五蕴唯是无记性故有别也。

　　【经】此舍已烧至害者问既言已烧复云无令为害者何耶答为说怖事是五浊火着此五浊与五阴舍合名为已烧耽着未久一乘善根未为火害故今诫云无令为害也。

　　【经】具告等者问昔日为告为未告耶若已告者已说一乘竟如何第一经云我宁不说法今何以言具告耶答云欲说一乘教皆是心念拟宜而救不得所以息化实未告也故云诫门拟宜等。

　　【疏】不识八苦者谓生苦老苦病苦死苦爱别离苦怨憎会苦求不得苦五盛阴苦释此八苦有三门分别一释名二辩相三对三苦共相收摄初释名者一生苦者报分始起谓之为生生时有苦就时立称故名生苦衰变名老老时有苦就时为目名为老苦四大增损谓之为病病时有苦就时彰名阴坏名死死时有苦亦就时立目爱别离者所念分张名爱别离缘离生恼就缘立称怨憎会者所苦强集名怨憎会因生恼亦就缘立称求不得者所悕不称名求不得因求生恼亦就缘立称五盛阴苦者五阴炽盛名五盛阴阴盛是苦就体立称亦可盛者受义五阴盛受前七苦应言五盛阴苦也次辩相何者生苦如五王经说始从识支乃至出胎名之为生涅槃经中生通始终不同经分为五一者初出所谓识支报始名初初起名出二者至终谓名色支色心具足对前说终三者增长谓前名色增为六入四者出胎五者种类谓出胎后乃至老死于中连连刹那新起名之为生何者老苦如涅槃经中释有二义一者终身所谓发白形枯色变名老二名念念老始从识支乃至老死连连迁变名之为老始终念念始终为二一者增长谓从识支乃至盛年念念迁变二者灭坏年衰已后念念老也何者病苦如涅槃中释两义一者身病所谓四大增损不调及余客病二者心病所谓欢忻忧恐怖愚痴等也何者死苦如涅槃中说死有三一者放逸死谓谤大乘方等经典二破戒死谓犯三世诸佛禁戒三者坏命死谓身尽命终经分二一命尽死二外缘死命尽中经说有三一者命尽而福不尽正报虽灭依报犹存二者福尽而命不尽依报虽亡正报犹存此亦通名命尽死也三者福命俱尽依正俱灭外缘死中经谓有三一者自害二者害他三者俱害何者是爱别离苦所别有二一内二外内者是亲戚眷属外谓资产何者怨憎会苦怨憎有二一内谓恶道报二外谓刀杖等缘何者求不得苦有二一因二果因中有二一者恶法求离不得二者善法欲求不得果亦有二一苦事求离不得二乐事求欲不得苦事有二一内二外三途苦报求离不得名内刀杖等缘名外乐中有二一内二外人天乐果求欲不得名内五尘妙境求欲不得名外何者五盛阴苦如涅槃说通摄前七为五盛阴苦三对三苦相摄者八中前七别配三苦后一总摄三苦就前七有通有别即坏即苦即行即苦义通前七生老病死苦苦所收若缘老失状色病失强力死失寿命而致恼害坏苦所摄爱别离者坏苦所收怨憎会中有两三涂苦报刀杖外缘而强集会苦苦所收涉求之行而强现前行苦所摄求不得中义具三苦于恶求离不得苦苦所收于善求合不得坏苦所摄涉求行心求离不得即行苦也五盛阴具前八苦。

　　【经】而告之言等者希有之言即是叹也难得之语即是劝也汝若不取等者若不依我劝出火宅取三果车复必为渴火所烧而生忧悔。

　　【经】种种珍玩奇异之物者三方便法于小乘为珍玩于一乘为奇异注云三车为珍玩人天为奇异。

　　【经】如此种种羊车等者三乘之下亦说人天戒善果报不同故云种种菩萨化世声闻从师并居人间之类故譬羊缘觉进不化世退不从师喻之如鹿以表山林又羊性迟钝譬声闻鹿性劲疾譬缘觉牛强壮譬菩萨又羊形小譬小乘鹿处中譬中乘牛形大譬菩萨。

　　【疏】从尔时至适子所愿等者称悦忻心名为适愿既云闻父所说故是闻所生慧也心各勇锐者勇进也锐利也三乘不同故名为各思心动虑者释思所生慧前方便也勇锐是初虑互相推排者推谓观四谛理十六行相初践四圣谛迹故名为排邪正未决名互相者如观苦谛境苦无常无我不净名为正常乐我净名为邪于此未审或不净排净或净排不净名为互相由观未熟故三谛准知(云云)。

　　【疏】观三十二谛等者记指释签广明今略知大意有三品忍下品具观八谛下各四行相初观欲界苦次观上两界苦乃至欲界道次上两界道上下各十六名三十二谛观次中忍二十四周减行七周减缘各三行名减行各一行但名为缘减复七谛名减缘八谛下各三行相名减行皆从退向前减也至欲界苦谛下二刹那心观一缘一行名中忍满文云缩观是也次一刹那心观一缘一行名上忍满余如签释(云云)。

　　【疏】上法说中先机发次障除佛喜无畏者经云志求佛道者是大机发也次说障除佛喜者障若未除不免火难佛即生忧起于怖畏诸子障断至法华会说佛慧时佛生欢喜而无所畏故佛欢喜显子障除也今譬中先免难者经云无复障碍是先免难欢喜踊跃是子欢喜各白父言下即是索车约经文相两处前后若约于人必先障除后机发也。

　　【疏】无索小者此师意云今法华中言愿赐我等三种宝车是索小果此师不知在鹿苑时已得果竟非昔未得今日索也只由略开权时斥方便今虽索小意求于大故云大乘机发也。

　　【疏】四二乘果门外者正使是烦恼障断烦恼障尽得小果佛果在习气无知门外者习气是正使之余习无知者尘沙障于俗谛三昧理不了名为无知。

　　【疏】今当为尔至圆教菩萨是者此四教菩萨各得一句具足而论一教菩萨各具四句谓索不索亦索亦不索非索非不索也藏教四者一三祇百劫位名不断二三十四心位名断三双取名亦断亦不断四除前相约理名非断非不断此四对昔皆不索是一句在今皆索是二句今昔相对名亦索亦不索是三句除前相约理名非索非不索是四句即成十六句也通教四断者一干慧性地名不断二八人至八地名断三菩萨地侵习未尽名亦断亦不断四除前相约理名非断非不断此四在昔名不索在今名索今昔双取名亦索亦不索除前相约理名非索非不索成四四十六句也别教四断者一十信名不断二十住入空名断三十行出假断尘沙未断无明名亦断亦不断四十回向修中十地证中名非断非不断此四对昔名不索对今名索双取名亦索亦不索除前相约理名非索非不索成十六句圆教四断者一名字位是不断二观行位名断三相似位名亦断亦不断四十住已上名非断非不断此四对一不索约性得二索约修得三亦索亦不索双取四非索非不索除前相约理即成十六句圆人约当教进后位名索也若藏历四教索成四个十六句通有三别有二圆有一或渐入或顿入或不定入此四教菩萨通五时鹿苑密余显露以论故云宏纲大统也二乘在昔密入亦有顿渐不定思之。

　　【疏】世人执等者记云并由不说佛菩萨乘离合初后至不会者谓鹿苑中因名菩萨果名佛乘故云初合方等已去名为后离即演门三教菩萨也问圆乘云一乘大乘上乘菩萨乘佛乘有何同异答名异体同所对别故若对三乘故名一乘文云从一佛乘分别说三是也对小名大乘通四教菩萨对中下名上乘对佛名菩萨乘对因名佛乘皆通四教今简前三唯圆不会也。

　　【疏】华严第八云下等者记云初三从应第二从机恐误观文皆从机说如云下劣厌没者是机钝根利等皆从机也。

　　【疏】三解脱法出声闻乘等者出是因义谓从因至果名出也又云声闻乘相者即行行之相也。

　　【疏】光宅取尽无生二智为体者俱舍云尽无生智二相何别颂曰。

　智于四圣谛　　知我已知等　　不应更知等
　如次尽无生

　　论曰如来论说云何尽智谓无学位若正见知我已知苦我已断集我已证灭我已修道由此所有智见明觉解慧光观是名尽智解曰此总别智之异名决断名智推求名见离闇名明悟理名觉了达名解择法名慧光谓照观谓察此即名异其体一也论云佛无生智谓正见知我已知苦不应更知乃至我已修道不应更修乃至名无生智正理云谓非择灭有无生故此智得生智托无生名无生智(云云)若单取无生智则通大乘今言尽等唯局于小不可为体又因不含万德故而独言果耶。

　　【疏】果正因傍者若从亲修因正果傍今从慕果行因故云果正耳。

　　【疏】若内因断结等者问有为能断断即断结断结得名乘外果已证极何得名乘摄答有为藉理体能运得名乘真如是乘性亦得名乘摄问佛果既运息运息不名乘如何至果时犹得名乘摄答至果虽运息自行达到得名乘化他尽未来令他增进名乘摄。

　　【疏】云运入无余者般若云我皆令入无余涅槃即令众生入无余也又大经云安置诸子秘密藏中皆是其例问定性声闻入无余自证许可名乘摄利他门中永入灭如何亦得名乘摄答大乘二利俱名运是故化他得名乘彼无化他之能运为是自行种类名乘摄。

　　【记】云三车容上下者是圆镜疏释二乘宅内名上车至宅外不见名下车如记(云云)。

　　【疏】第二车等者法华前车虽等而子不等犹子不等令车不等若至今经车子俱等也言佛性同者若法华前约理镕融无时不得等何待今日若约机说法华前教未言性等今日开会教行人理皆名等也。

　　【疏】以法等故者约五乘七方便皆圆融法界无不平等止观云观念念心无非法性实相名等。

　　【经】云其车高广者此四字正明车体是性德三因高广不二是正因不二而二即非高而高是了因非广而广是缘因即三而一是性德三因也若对修德但总名正因也即是车体众宝下是修德缘因有大白牛是修德了因若明体与具度别应从众宝下点今文合者缘因与正因俱因是所导白牛是能导故今点开则修性各三合则修二性一故合为大车也。

　　【疏】广叙车等者有人取后得智为车体根本智为白牛不说现为车体若取理与下宝所无别故不取也即用根本无分别智为能导后得智为所导今谓作此解者与光宅尽智无生智为车体何异故为章安所破。

　　【疏】譬如来知见深远者实相非知非见而知见法界横周十界故广广远也竖彻三谛之源即三而一故深深高也。

　　【疏】众宝庄校至四辩者譬万行修饰止观譬无量道品名众宝是万行异名耳。

　　【疏】四辨下化者四辨如记释今明意者谓从初凡心时修此四辩至初住位时即能下化众生。

　　【疏】真实万善者此约果时名真实为在因时用无缘慈熏法性至分果初住时即能布施化也止观云道品所摄十力无畏十八不共之法不与他共名珍奇严饰。

　　【疏】四弘坚固大慈者四弘即四无量心慈无量即众生无边誓愿度是苦谛悲无量即烦恼誓愿断是集谛喜无量即是法门无数誓愿学是道谛舍无量即是平等舍慈悲之心即是佛道誓愿成是灭谛如下妙庄严品释(云云)。

　　【记】四摄者谓布施爱语利行同事(云云)。

　　【记】指止观云道品调适即无作道谛七觉也除觉分者除身口之粗达粗言及软语也舍觉分者圆舍十界依正达九界皆佛界名舍定觉分者即照而寂精进觉分者三业念念趣三德也择觉分者择是慧性简权入实喜觉分者喜于自行化他皆得入实念觉分者明记为性不为惑染。

　　【疏】七觉者取定慧庄严车体也。

　　【疏】观练熏修者此约正助合行也由因时修三观心为正行未能相应即因观练等禅助之令速入理三观理心融彼事禅俱成实相名曰合行止观云诸禅三昧起六神通名重敷今疏阙神通通是定用故不说。

　　【记】丹枕至即三而一者喻中动静相即实体与用亦复如是者体是静用是动如云自因之果是动法性无动是静而动故云而到是法身德也万行是动无作是静于正行时而达理故名无作也即解脱德众智是动莫观是静用处达体名为莫观即般若德止观云四门归宗体息诸行名丹枕。

　　【疏】白是色本者是修德了因名修德般若与本净了因合故云相应止观譬四念处破八倒之黑名白牛。

　　【疏】体具万德者谓性德了因体非前车体也。

　　【疏】又念处下约无作四谛也念处境是苦谛苦即有因即集谛四正勤至五力是无作道谛七觉八正是无作灭谛若准余文三十七品总是道谛今无作四谛一中具四故且对之(云云)。

　　【疏】仆从等者仆使之人从在后傧在前侍卫左右此约助道法门也两教二乘为从三教菩萨为傧众魔乐生死为左外道乐诸见为右皆是扶车法门正助不二权即实也余如记释(云云)。

　　【记】粗点十观者其车高广即不思议境张设幰盖是发心内枕是安心风即破遍外枕通塞白牛即道品仆从即助开游四方是次位位中具安忍离法爱也。

　　【疏】一切法趣等者记指止观第二引云大品中始自色心终至种智并明趣也大论释云云何菩萨为世间趣故发菩提心菩萨为众生说色趣空乃至种智为众生故说色非趣非不趣乃至种智故解曰能趣色为假所趣空为真非趣非不趣为中若余文一切法趣色能所皆假色尚不可得能所皆空云何当有趣非趣正显中道前能所为开次总能所为合也。

　　【疏】于一佛乘分别说三者有二意一是少分二是全分若执三为究竟即是少分若约如来本意是如来藏法即是全分也。

　　【疏】若富而非子是子而贫者应具四句一父富非子谓华严方等般若中圆佛名父富前三教机名非子二父贫非子者前三教佛父贫对圆教机名非子三父贫而是子者三教佛对当教机名父贫而是子也四父富而是子者今经圆佛名父富开三教机是圆人名是子故等也。

　　【疏】所以至释两等者记云恐误但财况子耳准左溪文句云心等子等则是心等由财富故其心则等不言误也言一国者以寂光望同居也寂光遍益十界三因之子犹尚不尽况同居中昔日结缘了因二乘众生也。

　　【经】舍利至虚妄不者问也众皆疑云始则许三终遂不与似若虚言初不许一后即赐大岂非虚妄问何故许而不与不许而与答权言接引故许理本无三故不与初若许大机缘不受无由出宅故不许也大机既发称佛本心是故与也。

　　【疏】第三叹述者经云善哉善哉是叹如汝所言是述。

　　【疏】得无生智名自在者我见苦已不复更见乃至我修道已不复更修作是念时无漏智慧见非觉也尽智名无系者苦我已知集我已断乃至道已修名为尽智。

　　【经】求一切智等者有云观空智三乘同有今谓不尔是如来果地一切智也佛智者他云观有事智唯佛独成由自觉生此二智故名自然智不从他闻名无师智今谓从佛果说名佛智智从理说名自然果极名无师。

　　偈经其宅久故者有云竖论识蕴无始念念生灭名久故今云三界者从所变说三界及有情皆是第八识相分相不离心心外无境心无始故三界无始故云无始为久也非近变趣名非今所造为故无常卑鄙名顿蔽者即第八识能变所变念念无常非常是住法名卑鄙非渐灭故名顿蔽也堂舍高危者有云色蕴无常高必易倾危必不安今文二释一约正报二约依报即是因缘观心二义今约正报即是色蕴念念相续故高无常故危二约依报土不免堕落者举依取正有情虽生上界寿尽还堕三途生上故高还堕故危柱根摧朽者有云行蕴今云命根即是行蕴摄念念迁谢故名摧朽摧折朽坏也言支持者由过去行业未谢命即连持不断业谢故命即断绝如世柱根由基陛故基陛若毁柱根即坏梁㨂倾斜者有云受蕴无常既失正受何可安哉今云意识维持一身由于意识为主纲维一屋由于梁栋居先梁栋无柱而不存譬意识无命根而不住。

　　【疏】印师三十六物者发毛爪齿眵泪涕唾垢汗大小便皮肤面肉与骨髓肪膏脑膜筋脉连脾肾心肺并淡脓肝胆胃胞肚肱。

　　【疏】因缘观心两释者记云从命根已下皆属观心者恐文不然文皆有二释故如命支持是因缘亦云两足是观心梁栋二释初是因缘次是观心墙壁二释亦然周障二释三十六物是因缘今家释是观心思之。

　　【疏】禽兽喻五钝在前鬼神喻五利在后与入道不同何耶答众生有二种使一钝使粗属爱魔利使细属见魔故爱前见后今佛法正道缘理断结于见道中有二种人钝人用无常苦二行相入见道故先断爱利人用空无我二行相入见道故先断见也故不同也。

　　【疏】八鸟譬八慢者盛壮憍是对我慢性憍是大慢富憍是过慢自在憍是邪慢寿憍是增上慢聪明憍是憍慢行善憍是卑慢色憍亦是过慢同前富憍故俱舍等七慢同也言雕者此鸟有力能取獐鹿如势人能取人财言鸱者鸱鸟力强诸鸟不犯如人盛壮无敢以欺言枭者自贵其身反食其母如人未贵反害贫儿言鹫者昼食死尸夜归山宿自在往来适悦于常如人有自在力愚智并欺言乌者此鸟寿长故俗云千年老鸿也如人长寿从少至老无有衰横故以生憍言鹊者于鹊鸣行人至除凶示吉皆是鹊怀如人聪明博学今古而生憍也言鸠者性虽是贪而不敢食如人齐菜而生于憍故喻其善言鸽者姓好淫爱堕此鸽身如人身端互相爱惜。

　　【经】搏撮者搏击打也撮持取也手击曰打也言撮者手少取也释名撮卒也谓暂卒取之玉篇云四圭曰撮谓三指取也手把作𢸥(子活反)非今所用揸者释名揸叉也谓五指俱往叉取玉篇五指投擎也。

　　【经】啀龇嗥吠者聚唇露齿名啀龇出声大吼名嗥吠啀(五佳反)犬斗也龇(士佳反)齿不正也又嗥者玉篇咆鸣也经魑魅者(上刃知切下美秘切)说文玉篇老精物也通俗文山泽精谓之魑魅谓山神曰魑泽神曰魅魍魉者通俗文云木石变怪名魍魉春秋及玉篇云水神也。

　　【经】孚者(抏夫反)信也即母伏卵时侧听闻卵中[唶-日+月](子猎反)声母即啄卵破子即得出若不啄穿子即闷死有此之应谓之信也玉篇姥(莫古切)伏也即是老母伏养名孚通俗文孚(疋附切)卵化曰孚广雅云孚生也方言鸡伏卵未孚生苍颉玉篇云乳者谓养子也言产生者产亦生也。

　　【疏】从自类因者俱舍颂曰。

　同类因相似　　自部地前生　　道展转九地
　唯等胜为果

　　论曰同类因者谓相似法与相似法为同类因论疏云谓相似法与相似法为同类因者准此论文若是与相似法为因名同类因似相同类之因名同类因(云云)论善五蕴与善五蕴展转相望为同类因染污与染污无记与无记五蕴应知亦尔疏云此中染言通其不善有覆无记以三十二法互为因故言无记者谓唯无覆无记法(云云)自部地前生者部五部即见所断乃至修所断也言地谓九地即欲界为一地四静虑四无色为八此中见苦所断法还与见苦所断法为同类因非余乃至修所断还与修所断为同类因又二欲界地还与欲界初静虑与初乃至有顶与有顶为同类因(云云)然唯得与等胜为因非为劣因加行生故且如已生苦法智忍还与未来苦法智忍为同类因是名为等又即此忍复与从苦法智至无生智为同类因是名为胜(云云)。

　　【经】鸠槃荼鬼者喻戒取戒取有二一善法戒取二恶法戒取执十善为因名善法戒执鸡狗等为因名恶法戒取故疏云初十善次云外道也。

　　【经】蹲踞者有云重执随顺诸见戒生不缘余法如踞土埵踞者垂足实坐倚也埵山土聚隅也述曰外道执断常见如平地更于其上执戒禁取如土埵问戒禁何别答持鸡狗等戒名戒如性戒也裸形自饿等名戒禁如遮戒也此戒禁缘诸见起犹如土埵等言一尺二尺者若单执戒为胜因生取名离地一尺双执顺戒禁为缘因生取名二尺又或执为胜如一尺者述曰令戒禁为缘缘余戒故名一尺也更执为因如二尺者述曰得五现涅槃果(五现涅槃如前六十二见中)戒取心须具二不然邪见所收今解如疏具善恶二戒故也(云云)。

　　【疏】谤无因果者执恶禁戒非因为因谤无五戒十善有漏之因如捉狗两足横计非想为解脱名果拨无有漏人天之果如以脚加颈望拨世间因果似邪见断见自执非因非果为因果是戒取见及常见集本得果下释所拨因果五戒十善之因本得人天之果如捉狗足及不朴失声是喻有漏之因声即喻果利见拨者外道执自戒取名利见拨有漏苦因不得有漏苦果名捉狗两足扑令失声也若不作此解便同邪见(云云)次观解者有三初解两句次又云下广释第二句加第三句次又云下重释第二第三句兼第四句初解疏云修六行观伏贪者外道六行始观之时六行俱观修成之时于上各观一行不具观六六行名为等智以近分有漏定离昏沉掉举名之为等厌下欣上目之为智此六行是近分定不得言别起近分别生六行然六行通佛弟子外道共修俱名等智六中前三无间道断故云厌下苦粗障后三解脱道证故云攀上静妙离问佛弟子既修等智何故六行不名为暖答良以厌下欣上有漏等智伏惑而非见道方便不名为暖暖等善根三界皆厌无欣生处以增背有故又观谛理故不同也又问六行生上色界得根本定不答若利根人身在欲界六行伏惑即引得根本定若钝根人有不染无知以为定障于欲更作意断定障始得耳又问生上界得彼定时为是有漏为无漏耶答通漏无漏若有漏定入亦有漏若得无漏者入即无漏出定即有漏也贪欲为狗觉观心为两足数息观止觉观心如捉两足不净观伏贪欲如扑狗贪欲因既被伏果必不生如不能声第二释第二句扑如前能生禅定等者由伏欲界贪即能发色界诸定于欲界贪更不复起如扑令失声以能生显所不生故也第三释一往制心者最初用不净观名一往未能得伏名未失声不净观常在贪境无有间念名常系在缘如脚加颈者脚喻不净观颈喻贪欲观在于境如脚如颈也贪不得起方是失声。

　　【疏】身见竖入者俱生我见通于三世故云竖也计我自在者计我为主为宰主有自在宰有割断是分别起我轻拒贤善崇重暴恶故云不修善等即是轻拒贤善裸形无耻即是崇重暴恶名惭愧无明覆闭名为黑。

　　【经】四面一时者有云生老病死等为四面与八苦中四能烧火同故今但为四念处起四倒五浊八苦也问四倒可然五浊八苦如何答于身受等计我是我见计断常是边见拨无出世因果是邪见持鸡狗戒是戒取妄计非想为涅槃是见取即是见浊于身受等起贪嗔痴等是烦恼浊计有众生为实是众生浊有连持命是命浊四在时中名劫浊由此五浊今身受心法念念无常故名为火八苦者即于别等有生老病死爱别离怨憎会五盛阴八苦所煎今身等四念念无常故云火也问八苦前后何名一时答身受等四俱生老等故名一时也。

　　【经】爆声震裂者疏不释栋梁椽柱者前意识及脊骨为栋梁筋骨及支节为椽命根及两足为柱故此不释也初解约死苦命根断四大离名爆裂次解病苦名为爆死苦名裂也。

　　【疏】非想亦有八苦等者言心生异念者谓欲界身修无色界悲想地定即心异缘无所有处乃至空处等名为异缘念只是缘耳言念念不住者谓相续至后名老苦又八六四二长时名老苦言行心扰扰者得彼定由被十通心所动乱行人名为妨是行阴摄故名行心文欠一苦谓别离即失彼定名别离也。

　　【经】毒害火等者毒害譬见思火灾譬四倒八苦故云非一。

　　【经】在门外立者一将行之时将入宅救子又立者不行之缘譬佛待机方入生死度物而不他行也又立者诸子背化流转生死如来众德久立也又立者不安之貌圣人虽复息迹世外欲应生死乐习系安也此诸解不及疏中(云云)。

　　【疏】先因等者约理释中因无明故而有戏论无明是界外惑戏论是界内见思惑无明是疏因见思是亲因即感分段生死苦名入宅也。

　　【经】此苦难处者有云利钝恼他况大火者即四倒八苦也谓因苦尚难处况果苦耶今疏意无无漏定慧如饥渴因有漏定生上二界细苦尚自难况遭欲界五浊大火苦耶。

　　【经】益我愁恼者如来本拟无缘大悲教化众生今但用法缘众生缘教化故益我愁也。

　　【疏】行具一切法名藏者低头弹指小善皆是法界具一切法此善难见如地中藏六根具一切法示人易信如库也。

　　【经】生育等者令发菩提心为生发修菩萨行为育记云中间方便化为育育养也。

　　【经】以众宝物至车者说如来万德作大乘之名故云以众宝物造诸大车问三乘是方便可名造一乘是本有云何名造答三乘本来无方便说三故名造今大乘本性具众德今约修亦名造也二义异又据理而论者三一本来无假说三一者皆是言诠即无名相中假名相说俱名造此就果车说之若就因车者以由用也藉三乘善根之宝以成今唯一之解故以众宝物而造作之此二解者前约假名次约言诠其义无别前约理三一本无此虽有异俱是性德理乘之体今言造者不同他解本有性德三一显修德三一性具众德名众宝依性起修名为造随其本习各得大乘故名为诸约本习示佛乘故名为大。

　　【经】上妙细氎者他有二义一用遮垢二用严饰一乘亦二义一能忘世禅之著名遮垢二即具一切三昧名严饰此解犹未出小乘遮垢之言应具五住方显一乘之用耳今是无缘大慈以覆一切名严饰譬禅自在一行三昧定散无碍故名上妙微密叵知名细积功方证如积华用功成氎具诸功德聚林名价直千亿自性无昏闇名鲜白离三惑垢名净洁。

　　【经】安处林野者无生死喧动称寂然闲居智德森繁如林箫然放旷譬如四野如来居之恬静名安处此解亦未知无何生死之喧今大师意无二边之喧名寂即无二死也(思之)。

　　【经】其中众生子者有引光宅学士和阇梨云凡夫识能更生识所生之识即是己儿故名为子得无漏竟识不复生成论师云众生从无明识窟流来为佛所爱念故名为子有云子有二义一与佛同源众生本性清净如涅槃皆一味故二诸佛复此众生本无六道谓计为六道以慈念之故称为子此之四释但得正因子义阙缘了二子故不可(云云)。

　　【经】具足三明者宿命知过去天眼知未来漏尽知现在除愚故称明也余三天耳他心神境不除三际愚故不称明也问俱舍云五识唯缘现天眼何得缘未来耶答与第六意识同时起即缘未来为第六缘三世境故。

　　【疏】略不合知子先心者既用三车拟宜即知子先心竟故不颂也。

　　【疏】去取终成二文者长行开譬有四一免难二索车三等赐四欢喜名取合譬但合免难及等赐不合索车及欢喜名去颂中颂譬具颂四义名取颂合譬但颂等赐及欢喜不颂余二名去故长行与偈终成有二文也。

　　【疏】今合又略等者一开譬等赐文中一标等心文云各赐诸子是二标等车文云等一大车是三广大车文云其车高广下是四释有车之由文云所以者何是大长者财富下是五广等心文云而作是念我财物无极不应以下是六释广心所以者何以我此物已下是今颂中对长行又前后长行中初合标等心文云是诸众生脱三界者悉与是次合等车文云诸佛禅定解脱等娱乐之具是颂中第一标等车第二标等心故前后也又颂合大车长行云皆是一相一种圣所称叹能生净妙第一之乐今颂云是乘微妙等者一微妙颂上妙字二清净颂上净字三第一字颂上第一字四于诸世间为无有上颂上皆是一相一种圣所称叹言无上者法身过世间故余例释之次无量颂有车之由者上合譬文在第一文云如来。

　　尔时便作是念我有无量无边智慧力无畏等诸佛法藏即是释有车之由今颂在第四读者应知。

　　【经】又舍利弗下疏释云行人可通不可通章先引恶数不应为五种人说又二初偈三人一憍慢如五千之徒二懈怠三计我见次偈二人一浅识博学世俗人二深着五欲人(初三小乘后二大乘)已上五人经云闻不能解亦勿为说。

　　【经】若人不信下第二明五人名起恶谤者一毁谤是口业二颦蹙是身业三疑惑是意业四毁法人从若佛在世下是第五谤人从见有读诵下是于四法师一读二诵三书四受持名为经者者是人故云谤人于读等四人而生轻贱憎恶嫉妒结恨也。

　　【经】其人命终下第三明五人获恶果又二初明得果次告舍利弗下二行结初又二初明堕恶次如斯下明不得值佛初又三初地狱次畜生三贱人次明不值佛又三初明不值佛次明后堕恶道三明复得为人今疏总云获恶果报是也次结如文问上来皆言莫为说似若无慈何名菩萨答有三意一闻必起谤无益有损故不可说即是慈也二者从果识因谤即致苦可不慎哉三者谤既有重罪信必有深福即劝信也初三报从重至轻上品地狱中品畜生下品人间受苦言地狱者他立一章今不要经云须弥山下有一百三十六地狱如下随喜品说(云云)问何故谤经入无间耶答一乘是极乐经谤极妙法故感极苦处也问何故法华令谤者受苦耶答夫罪福从于理生顺理万恶永消违理众苦并集故佛说法华示人罪福耳。

　　【经】具足一劫者小劫也。

　　【经】云若狗等者堕下贱兽中有四种一若狗野干二若作馲驼三有作野干四更受蟒身初谤极法及以尊人故堕在贱兽报二谤平等大慧之经故受愚兽报三佛有权实二教执权而破实故得一目报四谤法毁人之时心生嗔恚故受蛇身报。

　　【经】为诸童子至掷者信经之人扶理利他谤则乖理损他损他故还得损报故有打掷也。

　　【经】其形长大者嗔大法故受大苦身报不对闻法故受聋病报愚痴谤经故受于愚騃报不受行法故受无足报多令众生不信故受为诸小虫之所唼食报。

　　【经】若得为人第三明余报智论云谤法人非悭贪业故不生饿鬼中愚痴谤故得暗钝报亦谤智慧经故得暗钝报憍慢心谤故得矬陋报谤微妙法故得丑陋报谤开方便门法故得𤼣躄报谤正直经故得背伛报。

　　【经】贫穷下贱为人所使者经备万德为富贵谤富贵经故得贫贱报乘于一乘而游四方得大自在今谤自在经故得不自在报故云为人所使此经能破凡夫二乘菩萨之病下经云若人有病病即消灭谤无病经得多病报。

　　【经】若修医道者即顺方治病今谤顺理法故得违理报。

　　【经】常处下第二重明三品罪以生人中谤法余业续更受毁经故堕地狱余如文。

　　信解品

　　有云同异有八一生信处异身子从疑生信四十余年怀疑故云欲以问世尊为失等中下根人从执生信四十余年执小究竟执破生信今谓不然经云尔时大众中至于千二百阿罗汉皆言动执生疑不合偏执也二广略异身子述解则略中根陈悟则广记云此不尔但是文异义同故身子云将非魔等及述五佛章等岂是略耶三远近异者身子近序现世迦叶远陈往昔现世但从鹿苑至法华往昔从华严讫一乘之说记云身子序我本着邪见时亦过道树故不异也四通别异者身子自一身迦叶通四人记破云文异意同身子云我等不预又我等同入我等待又我不解四度言等叙失既然序得宁唯身子四众八部即其人也五有无异者上无譬说今则有之此亦不可上有昙华但傍正耳六多少异上序三乘今述五乘此亦不尔上四部中亦有人天也七欢喜异者身子昔忧今喜迦叶昔不怀忧但今非意所求忽得大宝故喜今谓不然方等经中迦叶自悲败种泣动大千宁于法说而得无忧耶八约人异上根一人中根四人下根无数者今谓根虽不同开示等无别亦如四众八部上亦不少。

　　【记】绮绶圭璋者朝服带也圭是炎头玉也璋是方玉也。

　　【疏】善吉独称慧命者问何故于四人中在初耶有答云或可当时超席善吉在初或可善吉有转教之功故故初列也今释如疏。

　　【经】偏袒者注云偏袒右肩名未起之时正被袈裟外国依律不着正背及偏袖衣著者得吉罗罪。

　　【疏】僧首不求者执腊高而秀晚学不弃小而避所嫌自固全迷于一乘说彼乃存于三教故不求也。

　　【经】但念空无相无作者唯念小乘三空门也一空摄二行谓苦谛下空无我行观苦也二无相摄四行谓灭谛四行灭静妙离观涅槃无相也三无作即是无愿摄余十行谓苦下二苦无常集下四集因生缘道下四道如行出观诸有为一切无愿也此通有漏无漏三三慧所摄。

　　【疏】相失譬近领火宅等者问略颂长行权实即是释迦施渐顿化正是当机如何对父子相失答上文云今我亦如是即释迦昔日王子既背王子名之为失安稳对不安稳子住不安稳处等名为相失也众生即六道乃至知性欲等并是失也。

　　【疏】大经观方者记云不修故没者即退大也入已没者未断见思为没发自度心为出入已即度者譬观或名入已或是佛性名即彼岸云即度也行有浅深故名烦恼为贼有远近依初弘誓故安浅处有云空观为浅恐误思之。

　　【经】遇向本国者不期而会名遇法华三昧经云反源尽欲令人还故乡故乡名无为号字清净室佛答婆罗门云般若郡本际县超入城绝勿里萨婆若树下止。

　　【疏】中止者此中有傍正人法因果傍有通别正唯有圆人是臣佐法是金银等因是三教初心果是三教之果。

　　【记】家本养性者喻也无缘慈悲为家养法身自利利他之性居方便土中法身为慈悲熏之欲垂迹取同居土中子圆机也。

　　【记】但彼对胜应其义不成者五人界内熏劣应出界即见胜应通别菩萨界内见胜应出界亦只见胜应其义不成准小例大通别菩萨界外亦应更见圆胜应也故云岂应守旧(思之)。

　　【经】商估贾客者此中估贾两字同作估音上估税之估切韵云估市税也又云此估云贾如书云既我得贾客不是侬商功估也说文云行贩曰商玉篇云坐贩为贾贾亦举下反贾亦训买又贾者固也固物以待宾来求其利也喻舍那禀教之人他方菩萨禀教还他方教化如行贩此间菩萨禀教于此间教化如坐贩禀教非一故云众多(思之)。

　　【疏】或华着身者如观众生品天女散华至菩萨悉皆堕落至大弟子便着不堕时舍利弗神力去华不能令去故天女呵云勿谓此华为不如法仁者自生分别想耳若能于佛法出家有所分别为不如法观诸菩萨华不著者已断一切分别想故故知身子具于别惑名为分别华着身也。

　　【疏】拜座者即不思议品新发意菩萨及大弟子虽复念座皆不能升维摩诘云为须弥灯王如来作礼乃可得坐也。

　　【疏】弃钵者弟子品中时须菩提入维摩诘舍从其乞食时维摩诘取其钵盛满饭以敬田难之须菩提若能于食等者于法亦等于法等者于食亦等不断淫怒痴亦不与俱乃至非圣人非不圣人虽成就一切法而离诸法相乃可取食次将悲田难之为未见中实理平等义非敬田不合受食既非敬田具足界外无明烦恼一体三宝未显一德三德莫知与外道六师等无差别岂悲田若其伏是悲田亦而与食故云若须菩提不见佛不闻法彼外道六师是汝之师彼师所堕汝亦随堕乃至入于邪见不到彼岸谤于佛毁于法不入众数终不得灭度汝若如是乃可取食时须菩提既是小圣闻彼大法悲敬两呵口讷心醉遂乃忙然不识以何言不知以何答便置钵欲出其舍故云弃钵。

　　【记】以现说当等佛居法身地名以现说降世后名当诸子背大后名生受付财之化名熟今日四大弟子领佛此意也。

　　【记】四见父等者始是过去受之时末是降世说鹿苑化故云始末也。

　　【疏】宝机承足者二足喻定慧宝机喻一理依理起定慧如机承足修定慧皆约理如足依机言无生定慧者即理之定慧也即照而寂故一谛而三谛即寂而照故一境而三境以理对慧即一观而三观以理对定即一心而三止(云云)。

　　【记】问四大弟子至纳法既重者一既闻法譬二周二又闻方等般若诸菩萨不思议事皆名重也言验先见非真者既见如来不思议身说不思议法等验前见鹿苑垢衣不是真实也。

　　【疏】遣傍人者文引华严四菩萨者引此为例耳初出世拟遣菩萨说法华如华严遣四菩萨亦不受也。

　　【疏】净名至惑著者彼香积佛品身子心念日时欲至当于何食而闻法乎若欲食者且待须臾当令汝得未曾有食时维摩诘即入三昧令诸大众见上界分过四十二恒河沙佛土有国名众香佛号香积与诸菩萨方共坐食问诸菩萨谁能致彼佛饭诸菩萨等咸皆默时维摩诘不起于座居众会前化作菩萨相好光明威德殊胜令往上方问讯彼气力安不愿得世尊所食之余于娑婆世界施作佛事等无令起惑著者身香是胜妙五尘即别惑恐彼生着故令摄之。

　　【记】不论净土至十七句者净名云宝积当知直心至来生其国有二别一横明十七句谓一直心二深心三大乘心此三从解得名四施五戒六忍七进八禅九智此六从修行明净土因十四无量心十一四摄十二方便十三三十七品十四回向十五说除八难十六自守戒行十七十善(已上横讫)言竖者有十三句谓随其直心则能发行随其发行则得深心随其深心则意调伏随意调伏则如说行随如说行则能回向随其回向则有方便随其方便则成就众生随成就众生则佛土净随佛土净则说法净随说法净则智慧净随智慧净则其心净随其心净则一切功德(已上竖讫)。

　　【疏】信力故不欺者信谓信教故不欺禀教修行故不怠由念力故不违其教故不嗔由定力故决知禀教获利故无恨由慧力故知法无私受故不怨又欺怠是身恶嗔恨是意恶怨言是口恶离三之过故。

　　【记】若得初果至名之为死者止观二释一约七方便名与死等四果俱名为死二约初三果名与死等罗汉名为正死。

　　【记】是从般若至余亦不易者记结十六意也恐人不悟更略释之一同味易知(云云)二约理名别者法华名实相涅槃名佛性三约机者此如大获谓三周受记彼如捃拾谓五千起去及人天被移四约法彼存藏通别名权此正直舍方便名实五论带律仪者彼扶五篇七聚明常此经开方便门示真实相六语证彼兼小果者十仙外道皆得罗汉此经证唯开示悟入七受益彼无广记者彼但有五万五千无迹本二门授记此经则有八说时长短者彼是一日一夜此经八年九谈常过未者此经五百尘点明过常未来但云常住不灭彼明未常经云云何得长寿等十论辩此如大阵谓迹门一代声闻尽破本门三世垂迹尽破名大阵彼但破阐提及五千名余傥十一现瑞别者彼面门是口表说教流至未来此眉间表中道会权归实之理十二破执难易者二乘难破如此经阐提易破如彼十三领解近远者彼观现在经文中事名近此探领至法身时齐教至鹿苑时名远十四述成不等者彼四教及外道等解其常住故云善哉善哉此述唯解于圆十五用治生死者此治败种名死彼治有性阐提名生十六付有下有此者此经付下方涌出彼但付此土通。

　　【记】子体父以大而比小者子信父疏云于三藏中得涅槃是不虚今为菩萨说大宁为虚妄故云以大比小也佛知此等下是父信子言无违者初受小化虽乖父心因小入大故名无违文云见思已断是初乖闻大必不谤是后闻法华名无违也。

　　【记】傍论授记者如善财寻善知识云于佛处发菩提也得授记并是傍也。

　　【经】字某者注云众生本名真如也我名某甲者即我是实际实际与真如无二即众生与佛无别也故大品云众生即性空佛亦即性空众生如即佛如佛如众生如无二无别也今谓此但约理而失事若从理说理无处所若从事者初发心时闻法结缘定有处所经中间略故言某也偈者问何故长行初敕善吉今辨迦叶说偈耶答善吉迦叶各有一能善吉有转教之功迦叶有持法之用以二人前后互出问大品不令迦叶转教今偈何故云佛敕我等说最上道答异口同音迦叶说偈即是善吉说也注云须菩提发譬举其始迦叶说偈理其终既同解递唱明德齐行等。

　　【疏】十恩中初三恩是应身谓约慈悲室故次四恩是法身着如来衣故约所覆也后三是报身如来座故约能座也亦是三德异名又初三是因时荫益众生次四是果时荫益后三是如来自行满起化他用也若从能对室等三即名大恩初双标恩次双释恩深若从所对即差别恩也。

　　药草喻品

　　论七治中一颠倒功德者修五戒十善名颠倒谓是究竟不信佛果名上慢具九十八使名烦恼炽然一声闻人谓与如来等者昔在鹿苑谓与如来皆是罗汉故涅槃云大罗汉佛与迦叶等五人是也三大乘上慢人谓无二乘者论意于前法譬二周会二归一上慢人便谓无二乘故说两譬润三草二木即是有也有人云此品是出生经今家释皆开方便无更出生若尔火宅亦云是名羊车等应亦出生四实无涅槃者小乘执有余无余二种涅槃是极今说是化不名为极故云治也五不求大乘以虚妄者小乘解脱名虚妄但脱界内见思未脱果外无明名未得一切解脱故说内衣里有无价宝珠为治六有大乘人取非大乘者谓取非为是故今说佛果开权显实之珠方是大乘为治七无功德人者见佛常在而生憍慢永不修道名无功德佛留经教名曰医师治有人依法华论明此品来意云火宅譬破凡夫病穷子譬破二乘病云雨譬破菩萨病为菩萨问上说唯有一乘便谓毕竟无三乘方便得实失权存体亡用然识权即实达用即监体既不识权亦不悟实为治此病故说草木差别也今问此是述成二乘何关菩萨之病(云云)又药草者药是草木中治之通称草形木之别名药草即通别俱举木即一向不言者何答木少草多废少从多也。

　　【记】引嘉祥云不知同者一二乘不知圆归一地一雨名不知同二不知异。

　　【记】言通意别者三草二木通名药草故名言通别在中草故云意别言别意通者疏云无漏众中即是言别通三草二木名为意通。

　　【疏】补养等是对治还年等是第一义饵之下是对治变体下是第一义譬诸下是对治开悟下是第一义。

　　【疏】嘉著称微者嘉在初缘时着在今得记时满称微终称始俱是佛乘因果故也。

　　【记】观心如玄文等者即空摄中草及小树即假摄小上二草及大树小上二草是赖缘假大树是施权假即中摄一地一雨也又止观第十者四教药各能治见惑之病观各不同见惑无别亦三观为四教摄三草二木及地雨思之(云云)。

　　【疏】咸令世间皆知见者且对譬大雨所沾故云世间若从一大圆法雨沾润七方便者即出间皆得见也。

　　【疏】又三世利下记云迦叶或同者十方四大弟子我与迦叶同或别者余四果或与迦叶别。

　　【疏】初心望后心者初住心亦应尽知今言不知者且让佛位故云未穷。

　　【记】云一者善体者体是实相善是七方便总名为善别言但在人天名善从二乘至别菩萨应言法体无漏法故今言若善若法皆是实相故喜即体言俱存者七方便法本是体内如三百由旬即是宝所之路故云俱存。

　　【疏】此圆教实说者对别教菩萨别人以法性之无明生一切法今圆人以无明之法性生一切法故名实也。

　　【疏】此三法不相离者揽五阴色心为众生名理如揽山川为世界草木依山川如揽集因成异熟五阴果因通善恶果是无记五乘集因是修德缘了人天是缘三乘是了依阴界阴界入是性德缘了识色二阴了三阴是缘此之修性皆依性德正因之理如山川草木皆依世界故云不相离也又假名生空喻正因五阴法空喻了因草木喻缘因故不相离也。

　　【疏】三达者此与小乘异罗汉人但宿命知过去八万劫天眼知未来八万劫漏尽知现在三千今三世尽知无量故不同也。

　　【疏】知道者知权实之法开道对身业者谓能开十界之化以一身无量身故云开也说道者谓说五味之法也。

　　【疏】合凡开圣者问人天是有漏二乘是无漏何故合有漏在无漏中耶答不从漏无漏名合取三藏教明世间布施持戒禅定即是人天之教并是正因缘所生善法故合在藏数中圣也如言阿含明人天因果也此中大小相对有三句一开大合小如五善根二开小合大如五乘三大小俱开如四藏若凡圣相对有四句一开凡合圣如五善根二开圣合凡如四藏三凡圣俱开如五乘四凡圣俱合如三乘。

　　【疏】如来一音说此三法者问双中经文唯约相释疏中何得言双释耶答疏取上标云如来说法一相一味即冠于下即是说三种相之教为一味也。

　　【疏】缘生中道之行者喻如来发心前如水上波发心已后亦如水上波退大已后亦如水上波水喻理性中道未发心波与退后波喻染缘发已后波喻净缘缘虽染净中道常寂举体为用即水为清浊波全用即体二波俱是水举水为波时水性未曾坏故以波是水故全波为水时波性亦不失以水是波故若云相即不相是相即无不是不是无相即不得六根意途自(云云)。

　　【疏】无生死相者问与下释解脱等三何别答此中但释经中一相即是中道实相离生死因果俗谛边名为解脱离真谛边名无涅槃中道亦无彼无相故云无相亦无相即中道无生死涅槃二边有相亦无无相故云灭相虽有三相但是实相能离三种故结云唯一实相也下文即是对三道是三德皆是约修辨相离合有殊二处大意无别。

　　【疏】二边业缚者分段俗边为有漏业缚变易真边是无漏业缚中道无二边缚名解脱相言离二边无所著者谓界内涅槃集为一边界外涅槃集为一边名二边无所著中道离之名为离相灭相者中道双无因果二灭之相名为灭相言句句例作差无差者解脱句所离边是差别界内外故能离是无差别差别同一坚性是权中有实若知无差即差是识实中有权离相灭相二句准说。

　　【疏】发心毕竟二不别者若唯识资粮位初十信心名发心果位名毕竟今意从圆一回心入大初住发心与妙觉不别证道同故初住但分证名前难二从未回心前无始已来己心与毕竟无别理性始终圆故即理发名未回心前也。

　　【疏】念何事下释三慧者婆娑四十二云闻所成慧于一切时依名了义思所成慧有时依名了义有时不依名了义修所成慧于一切时不依名了义故俱舍二十二云将趣见谛道应住戒勤修闻思修所成谓名俱义境论曰诸有发心将趣见谛应先必住清净尸罗尸罗即戒学如是住戒勤修依闻所成慧起思所成慧依思所成慧起修所成慧若闻所成慧唯缘名为境未能舍文而观义故思所成慧缘名及义为境有时因闻引义有时由义引闻未全文而观义故若修所成慧唯缘义境已得舍文而观义故若准瑜伽深密等三慧者初依听闻以文为先而观义者名为闻慧次依思择以义为义而观文者名为思慧次依于思择于文义证解明了名为修慧此在因位七地已前一体义分有三体别在佛无闻思唯有修慧唯此是菩萨辩三慧也又云三慧体者别境慧摄通种及理又婆娑四十云欲界有闻思无修慧是不定地非离染地故色界有闻修无色唯有修是定是修离染地故若欲思时即堕修中故无思慧也无色无闻慧者无耳根故俱舍论云生得慧与身俱生用生得慧闻教已因有慧生闻教后慧方名闻慧若准般若论广多习读多释义理是闻慧若少读少解是生得慧两宗小别。

　　【疏】以何法至因缘者言三慧取境者牒前第二体是能取三慧第一境是取五乘法也言闻法下正释因缘。

　　【经】云以何法念等者法是五乘所闻所思所修教法也念是能闻思修等三慧体也能所并是因言闻法者假佛说佛说五乘为缘或闻法为因能所念为缘从强互说。

　　【疏】又三慧至合故者慧是能念境是所念俱为能生因所生三慧现行是所生法为缘亲辩自体名因缘不从互说(云云)。

　　【疏】复宗称述者谓约如来身广开权显实而迦叶未知今闻开显竟迦叶即尽知故云复宗又由迦叶未暇领于余人则为如来所责非谓求闻如来广开显前而不知也。

　　【疏】若究其根荣者根因于地而生荣因一雨茂也。

　　【疏】释疑者疑云无量功德既不能领齐己所证岂应实耶答云未及等者未闻广显前虽不及佛然于己证领实不虚岂闻广显竟而不知耶。

　　【疏】引发下根者非谓引下根令成中根但令下根人见生希慕心耳。

　　【疏】凡夫反复者谓法华前处处能入本迷真起妄未断烦恼今于三道能反生三德复本归真缘于二乘故云奇也二乘断尽回心则难。

　　【疏】佛述至叹十恩者问十恩之中坐座恩对法华是无差别何得总言是差别耶答若约能化衣室座三本无差别今从所化机说故云十恩皆差别也能化即大恩也。

　　【疏】百谷等者释名云谷者续也杨泉物理论云梁者黍稷之总名稻者粳糯之总名菽者众豆之总名此三各二十合为六十蔬果之实助谷各二十是为百谷周易百谷丽于地是也又五谷者一房谷谓麻是二甲谷甲豆是三角谷角豆是四芭谷谓稻麦是五穗谷谓粟是言苗稼者说文云草生田曰苗苍颉篇云禾之未秀曰苗苗而不秀是也禾之实曰稼茎即为禾又云在野为稼。

　　【疏】初一行总明受润者经文言一切众生及诸地者不出七方便各各之地故总云诸也。

　　【疏】有云内凡为小树者唯有漏故初地至七地为大树者有功用故八地已上无功用故但成别义有云初地至六为小树者三昧乐意生身故七地去为大树者约觉法自性意生身故亦是别义或可初地见道二地至六地修道合为小树七地已上无学道为大树也。

　　【经】或处人天者或表不定非唯局人天之民人天之王亦是小草故云或也。

　　【疏】大品有法者菩萨诸行未息名有法是因也无法者菩萨证理行息无法即极也。

　　授记品

　　【记】云破方便之近记者在昔教中三教菩萨当教佛果记名近二乘记得罗汉果名近今经记者为破近记故二破始记着心者如上根中根正记人断烦恼尽者即无著心若八部上中二根者未断烦恼得记生着故须破也三为显衍门记无记相者正是今经名衍虽有劫国而无记相也。

　　【疏】迟速记者涅槃经云迟者以其人闻速得佛心生轻贱故与迟记若闻道长远便生退者为此人故授以速记又乐久住世化物授迟记厌生死欲早成佛与速记有云劫国长远名迟者恐不然(云云)。

　　【疏】但记男不记女者约大乘方便经上卷云佛告阿难汝今谛听以何缘故众尊王菩萨与此女人同一床坐乃至劝彼女人发菩提心记彼女人于此命终得转女身当成男子于将来世九十九劫供养诸佛具足佛法得成为佛号无烦恼如来故知他经亦记女人今言不记者无记龙女之文耳。

　　【疏】发心记者诸凡夫始发心即闻三周说法得记者是现前者如诸声闻人是无生者证初住已上人是。

　　【疏】璎珞第九八种记者彼经第八今云第九恐误也彼经第八无著品云尔时众会一切众生见如来授明观菩萨决乃至有觉知者不觉知者有八因缘云何为八善男子善女人得如来决当成无上平等正觉一切众生无能知者是诸如来授众生决己身自觉余人不知复次明观若男女等在大众中为如来所见授决余人尽见己不觉知复次明观乃至汝当成佛己知受决余人亦见复次明观乃至授决自不觉知余人亦不知佛复告明观善男子等在大众中受决然此受决之人乃至未行不近如来近如来者自谓受我决是谓如来授众生决远者觉知近者不觉解曰近者自谓受记如来实不与记名近不觉复次明观乃至近如来者便自觉知今日如来而授我决远如来者便自觉知今日如来而授我决远如来者复自称说如来今日授我等决为此众生未应受决解曰远者亦是自谓如来实不能记名远不觉复次明观乃至近者不觉远亦不知是谓如来授众生决佛复告明观乃至近者亦觉远者亦知是谓如来八因缘法授众生决此前八种如疏先列是也次尔时世尊告四众等下经自释前八种记也。

　　经云汝等颇见明观菩萨受记莂乎对曰非也世尊佛复告强姓子若有菩萨摩诃萨受如来决初发道心受莂不同今此明观菩萨受如来决己自觉知余人不觉如此等人未获如来四无所畏发心自誓未广及众生亦复未得善权方便是故受决己自觉知余人不觉佛复告乃至受如来决众人尽见自不觉知如此等人发意弘普广及众生得四无畏发心广大有善权方便教化众生是故受决(解曰菩萨以增悲故自未取证名自不觉知能化生故他人尽见)。

　　佛复告乃至受如来决己身自知余者亦见如此等人在七住地分别空观不计众生有染着想初发道心不生此念我后成佛度尔所众生不度尔所众生心如虚空不可俎坏以获如来四无所畏得空观三昧善权方便是故受决(解曰七住地者住是能依地是所依义当通教第七地也犹证空故名不可坏从空出假名善权方便此从菩萨从二乘也)。

　　佛复告乃至受如来决己身不觉余者不知如斯等人未在七住不退转地虽有善权方便信乐三尊供养承事诸佛然未得如来无著之行未能净佛国土教化众生是故受决(解曰未在不退地者未证第七地未得位不退由信乐承事诸佛故得受记未得无著之行名己不觉言无著行者证空行也未净佛土名余者未知)。

　　佛复告乃至受如来决远者得决近者不得如此等人弥勒身是何以此善男女等诸根具足不舍如来无著之行(解云准前列中在于未行名为远者云云)。

　　佛复告乃至受如来决近者觉知远者不见亦非众会所能测度如此等人在菩萨位未能演说贤圣之行今师子膺菩萨是也众相具足不舍法本于无想法中不坏法性是故受决亦非众会所能测度(解云不舍法本名为近觉未能演说贤圣之行名为远不觉)。

　　佛复告乃至近者亦知远者亦见此等人众行具足不思议无量佛事超生死海渐至无为何以故此善男女等诸根具足不舍如来无著之行遍游十方无量世界作不思议显佛神德今柔顺菩萨是也(解曰诸根具者信进念定慧也超生死海名为近觉遍游十方名为远觉)。

　　佛复告乃至近者不知远者不见如此等人众行未具未得善权方便虽复去离五欲之中未能备悉如来法藏今等行菩萨是也(解曰众行未具名近不觉未得善权名远不觉犹离五欲故堪受记也)此璎珞皆论菩萨今经亦尽具之。

　　【疏】如佛语蔽魔者亦是璎珞文彼蔽魔波旬云释提桓因是我部内何以得记而我不得耶佛语蔽魔弥勒当与汝记又法华论明此六种受记一者舍利弗等五人众所知识名号不同故与别记二者富楼那等五百人千二百人等同一名故俱时与记三学无学等俱同一号非众所知识故一时与记四与提婆达多记示现如来无怨恶故五与比丘尼及诸天龙女记示现女人在家出家修菩萨行皆证佛果此如来自与记故。

　　【疏】云或佛记者是所记之人亦名发心现前无生等六常不轻菩萨与四众记示现众生有佛性故如疏正因等记又四句一同时得记成佛有前后五百罗汉是二同时得记同时成佛如学无学二千人是三前后得记前后成佛四大声闻是四前后得记同时成佛阙此一句。

　　【疏】见佛性见佛法者三佛性至初住时名见佛性开一切法皆是佛法名见佛法也。

　　【经】记迦叶章长行中行因有三句一奉觐诸佛者是亲觐佛因也二供养下三业种福因三广宣下明弘经种智因。

　　【经】云坑者虚也堑也坎者陷也堆者聚土也阜者陵也。

　　【经】虽有魔皆护佛法者问既云护佛法何以称魔答魔佛未曾有二乖故为魔如故为佛既是净土魔即是佛也但顺秽土故有魔佛之名耳偈中初颂行因又二初一行半标与记次二行半颂行因又三初一行颂亲观佛次从为佛智下一行颂三业供养修福三从修习下半行颂弘法种智也。

　　【疏】云三弟子中复二一请记二与记初请中又二意初长行明请之威仪言悚栗者自谓所解大乘未蒙别记恐所解非实畏堕增上慢故悚栗也悚谓悚惧悚谓战栗次一行颂正请上半叹佛故云大雄等下半请故云哀愍次若知下二行半名开譬者问二譬何别答前甘露譬但譬中周现记音起后大王譬譬于今昔次我等下二行半合譬文但合譬耳言饥国等者在小乘涅槃名为国无常住三德名为饥昔无求大之心今不期而会名为忽遇初周说法名大王膳我未蒙记名怀疑惧复未有行名未敢食今蒙记名得王教即修一乘名为敢食次合譬中初一行合饥国次半行合忽遇大王膳一句次半行合前心犹下两句次半行合前若复得王教下两句次记善吉中三百万亿那由他者天竺数以百万为阿由他千万为那由他。

　　【经】名相者有云无形可名无体可相非名非相故曰名相者一切皆然何但名相但是通方耳。

　　【经】劫名有宝等者云劫内七贤圣大士故曰有宝国中是贤圣所出故云宝生有云空理为宝偈中十二行初一行诫听次十一行颂长行就长行中有七一行因第三行云当供无数下是也二得果第二行云我弟子及第三行云最后是次得果三其佛下一行颂国净四佛于其中下三行半颂众数五其佛说法下二行颂说法长行中其佛常处下是六其佛下半行颂佛寿七正法下一行是法住久近授迦旃延中经云以金银至塔庙者注云夫珍砾由心轻重在行黍稷非馨明德惟馨故一香之气变成四柱宝台一钵之施重于百车珍货凡殊丽供养之名峻极宏壮之目心以状物非贵物而贵心行者也宜取诸供养以义忘财报之名此但得理而忘事恐未全然。

　　【经】过是已后至作佛者注云夫以成佛之远近住世之修夭皆以遂通为义耳在感而不在应不宜就佛行求情横起滞释此解胜思。

　　【经】当得至阎浮者梵语不同瞻部那提是树名在此州无热池岸侧有经云此州北岸近树下有紫金光映蔽日月注云阎浮树生那提河际此河出真金万国所重以无上宝而吐奇光犹此佛居至理而含极智故供养以立名。

　　【经】如来至欢喜者注云地或异宝树亦珠珍者盖互名以表国土之净无丽而不尽未必由义殊故名差。

　　【经】无四恶道者注云此既不叙劫名国号而云无四恶道但有天人当知前无四趣与此佛同此佛劫名与前佛等亦互表存没。

　　【经】多摩罗䟦栴檀香者有云多是性义阿摩罗是无垢义声势合故遂略去阿字䟦陀罗是贤义略但云䟦栴檀香是唐音即是性无垢贤栴檀香佛烦恼轻微名性无垢仁德如香可重多贤注云多摩罗䟦香草也栴檀木香也前取树事阿金之耀今譬草上木香之气。

　　【经】各起塔庙者注云前二记直供养诸佛后二记兼崇造塔庙此亦互举相显非前佛功玄后觉业浅所以供养不同。

　　【经】劫名喜满国名意乐者注云劫内喜心所期宿因皆满国中意业所招脱苦受乐故劫以满为名国以乐为称。

　　化城喻品

　　【疏】化城喻者若望前譬喻品彼题名从通而意别有三车一车长者火宅故名为通信解品有齐教领探领复名为通譬喻意在大车信解意在付财故云意别化城喻题别而意亦别今唯说圆得名故也文云以权智至教为化者本无二乘方便说二名无而歘有有无异故是世界义依教修行得入内外凡位是生善义至见修二道所断见思名对治义所证涅槃是第一义准疏文意化唯从佛三悉从机记中所明机应各四。

　　【疏】领解述成得记前后者如五百弟子品得记在前领解在后经云我等应得如来智慧而便自以小智为足学无学品世尊慧灯明下一行是领解此并领解在后也富楼那述成在前者经云佛告诸比丘汝等见是富楼那弥多罗尼子不。

　　【疏】一出所见等经有五意一从初至劫明时节二尔时明佛名号三其国下明国名四劫名下明劫名五诸比丘下正明久远但言所见事者不出佛及时节国劫等言国名好成者注云国中众中皆指佛好以立业然后封坛得成故曰好成劫名大相者劫内万品皆修开士之业并有大人之相故曰大相所以明佛久远者一为示声闻根钝退大已后经尔许时时犹住小果二示生死长远声闻曾发大心尚流浪生死凡夫未发宁免轮回三示如来能知久远犹如今日二乘不知自鄙欣慕四为将明十劫坐道场及入定八万四千劫故须长寿小乘闻说不合生疑五为本门密开寿量由此五意所见久远也。

　　【经】云地种至墨者种音(之龙反)即是种类谓三千世界种类不同也。

　　【疏】云三结者如今经云我以如来知见力故观彼久远犹若今日者佛地论云佛智有三一第一义清净智谓断惑空智二一切智知有法也略知四法一者知一切时谓三世也二知一切界谓世界及众生界三知一切事谓有为无为事也四知一切种智谓世出世因果种别也三无碍智亦是有智于上四法欲知则知而无有碍今谓与智论三智同初是一切智次是道种智具知四法后是一切种智犹无碍故皆入中道今文如来知见者知是道种智也见是法眼也问经前云佛灭度来甚大久远后文何故云观彼久远犹若今日答有二意一显知见之力见昔事分明如现在所见知见无异故犹若今日非谓远劫成近如今日也二谓如来密意显于寿量故迹中远劫近也有人问释迦修行不越三祇何故尘劫极多彼时犹为王子答意趣有四一平等二别时三别义四众生意乐述曰庄严摄论广释有三门一立意二出体三释初意者以此四种决了如来秘密言教令生开悟故对法云由此意趣故方广中一切如来所有秘密应决了二体性者皆以如来后智为体由缘一切差别义理为利众生安立处故云无性云远观于他欲作摄受名为意趣摄受之意趣名为意趣三正释者先总后别言总者思量名意趣谓理趣思量理趣故名意趣有财释也趣谓其境意是相应智用斯二法以得名故四别释者一平等意趣此约佛身身功德等悉皆相似名为平等据斯相似言过去佛即是我等身非实佛即定是此故楞伽经大慧菩萨白佛言世尊我是过去一切诸佛佛言以四等故一字平等过去及我同名佛故二语平等谓三世佛皆有六十四种美妙梵音言语说法我亦同彼三身平等我及诸佛法身色身相好庄严无异无别四法平等我及诸佛皆得三十七菩提分法十力无畏诸功德故作此四种唱言我是拘留孙等又无性释云谓一切佛由资粮等并相似故作如是言彼即是我然非昔时毗钵尸佛即今释迦问本以意趣决诸秘密即如实言彼佛即是我身有何秘密复如何决答胜观释迦本非一体经言彼佛即是我身道理有乖故云秘密谈佛意趣据平等理言彼是我以会相违余三准此二别时意趣者言虽说此意在他时言说与意时分有异故名别时故无性释云谓观懈怠不能于法精进勤学者故说是言若诵多实如来名者便得涅槃若唯发愿便得往生极乐世界此意长养先时善根如世间说但由一钱而得于千意云最初一钱是彼后时得千之因于一因中说千之果法亦如是问持名愿往何秘密耶答持名发愿皆是其因后时方得决定菩萨往生净土经依今因说于当果言特名等即是决定生安乐因故名秘密今以别时意趣通之故无妨也虽即持经决定意本在后时方得三别义意趣者虽谈此义意主别义言说与意义有不同名别义意故摄论云若己逢事尔所殑(渠京反河名)伽沙等佛所于大乘法身能解其义无性释云谓证相大乘法义与教相大乘法义其有差别由此故言于河沙佛所方能解义意云解义有二一证理之时名为解义即证相大乘在初地已上菩萨所证二听法闻思之时亦名解义即教相大乘在十信前凡夫得闻圣凡阶位而有不同故言差别问言逢多佛方能解义何秘密耶答据教中义解实非难言逢多佛方能悟解岂非秘密故以别义意趣通之佛虽说于教相中义本意在彼所证之义事多佛方能解之故涅槃经云初依菩萨供五恒河沙佛方解十六分之少分四补特伽罗意乐意趣者虽于一法赞毁不同为对所作意乐故尔若众生意乐意趣故摄论云谓如一补特伽罗先赞布施后还毁呰如前布施尸罗亦尔无性释云先为悭贪赞叹布施后为着乐毁呰布施故为令修胜善故赞毁戒等准施可知问此赞毁教何名秘密答于施中闻赞而后毁定岂非是自语相违故是秘密观所化器意乐不同对彼而说故不相违今此答中依于平等意趣说余佛事即是我身身平等故意谓但是相似名平等非谓唯一佛也(云云)。

　　【疏】其本坐道场者问何名道场答有二种一法身道场二应身道场法身者谓三菩提果果名道万行名场净名经说由万行故能成菩提道是故因行为果道之场也应身道场者摩竭提界元吉树下起道之处称为道场问若因行为道场者如何净名经云一切智等为道圣人所践为场有四句一道而非场无上果是二场而非道即树而非道即树下起道之处是三亦场亦道如前说谓果道是四非道非场泯上三句归乎寂忘言绝虑。

　　【经】智积者平等大慧皆以积聚故也。

　　【经】涕(他礼反)目出泪曰涕无声出泪曰泣言诸母者爱结未断是故涕泣道缘已会而随送之。

　　【经】到已头面礼足者是三业供养以偈颂曰下是口业称叹有四句一敬而不叹二叹而不敬三亦敬亦叹四非叹非敬今是第三句也。

　　【经】其佛未出家下言一坐十小劫者华严十种坐一转轮坐与十善故二四天王坐欲于一切世界教化正法行自在故三帝释坐于一切众生行自在故四梵王坐自心他心得自在故五师子坐分别演说甚深义故六正法坐欲明总持法力故七坚固三昧坐究竟大菩提故八大慈坐令恶心者悉皆欢喜故九大悲坐能忍一切诸烦恼故十金刚坐降伏众魔诸外道故今是坚固金刚耳。

　　【经】静然安不动者身得定也憺怕者心定也(徒监反)说文安也静也玉篇云憺音(徒敢也)静安也今依上反读之。

　　【经】众生常苦恼者是苦谛音冥是集谛尽道是道谛解脱是灭谛。

　　【经】百福自庄严者十善一善五心下中上上中上上始心有五终心有五一善有十十善即百也。

　　【经】世尊知众生至行业者有云所念即欲乐胜解二所行道遍趣行三智慧力即根胜劣四宿命即宿住力五业智自业智力其欲乐即所念修福即自业今准所请大小法轮故知众生深心所念不离先小后大为念也念准思之。

　　【经】佛告诸比丘下疏分为二一威光照动文有三意初动地次其国下放光三又其国下明二瑞所至所以动地者偈释云为觉悟群生故言放光者一表智炬将晖故身光先曜如来采彩菩萨舒晖二欲灭众生暗故三为召有缘令知佛出故言别明二瑞所至者前二为利益余众今的召集梵王。

　　【经】尔时东方下十方梵请所以明梵请者十六王子为近众请今列十方梵王明远众请举初后中间例知又十二明人请今辩天请人天是受道之器故又十六是内眷属请天明外眷属请有此不同今谓王子请顿诸梵请渐故不同也。

　　【经】绕百千匝者形者心所运华者实之所因形绕千匝以心不违宗华散如山表深行方积。

　　【疏】五三业供养者经从即时诸梵天王下有二初长行次偈颂长行明财供养次偈明法供养又前是身业供养后是口业供养又前是供养后是称叹长行有二菩萨辩恭敬即以天华下明供养初华表欲行因次奉宫殿表欲来果就供养中而散佛上是正报供养菩提树是依报又前表人尊后表处重奉宫殿舍身之所极欲求初之所宅偈如文。

　　【经】圣主天中王者七方便圣人之主六道人天之王。

　　【经】迦陵频伽声者鸟名驎凤五灵之中此鸟有清音施响响发则众禽遐赴譬如来有极智妙法法唱则万法争欢。

　　【疏】文请法经尔时诸梵天下是前供养祈福今请法求慧前叹佛福田今叹佛为施主又前是自行今请法明利他。

　　【经】默然许之者注云泥洹以默然为违此经默然为顺两默不殊而违顺硕反通者或云光明上下以标其相或云颜色舒叙以示其机或云成道之初自宣威号则人天之供不言而为顺化周之后广唱灭谢则道俗众献亦不言为违两默虽同而亦唱义殊故违顺之旨以此而求也。

　　【经】善哉见诸佛等者上方梵说偈称叹有十行半偈开为二初八行半叹佛次两行请受供养就初八行半叹中又二初二行叹佛慈悲德(所偈叹慈次偈叹慈)次六行半叹佛难值又二初四行半明昔不值佛次佛为下两行明自庆今得值佛初又二初三行半明起爱众生不值佛次住于下一行明起见众生不值佛问东南梵云一百八十劫空过无有佛南方云过百三十劫此文云于昔无量劫何故三处不同耶答由机有利钝惑有厚薄之异非佛道有难易之殊上根一百三十劫方得见佛中根一百八十劫下根无量劫也。

　　【经】失乐及乐想者乐者形事所得乐想是心神所游形事既恼心神亦苦故曰失乐及乐想也又云乐是乐具想即乐受于生死中无有实乐故称想也。

　　【疏】三转至对见谛思惟无学者有二初二小乘次大乘初又二初见道次通三道初见道者俱舍论二十四说所说沙门性亦名婆罗门亦名为梵轮真梵所转故于中唯见道说名为法轮由速等似轮或具辐等故即于此中唯依见道世尊有处说名法轮有速等相见道似彼故名法轮谓见谛道速疾行故有取舍故降未伏镇已伏故上下转故具此五相似世间轮释曰初举颂略标次即于此下依标略释初举颂标中二颂又二初颂释轮具名后颂叙轮处所初颂异名者然法轮名虽即无量今且叙三种一沙门性二婆罗门三名梵轮虽有三名体唯是一初二约所断立名言沙门性者谓是道中欲界四谛为四上二界各有四谛合为四上下各四即成八谛于此八中作八忍八智其八忍是无间道八智是解脱道此无间等息烦恼竟故名沙门言婆罗门者此云净行净行及前沙门虽说所转之法推功归本说为能转即是如来真实梵王为能转也故名梵轮二依标略解中云世尊有处说法轮者即杂集俱舍皆说见道名为法轮有五种相一速疾行故者即十五刹那一入观己所有分别烦恼总皆断尽不同修道入已还出断惑容预故言似彼二取舍者谓舍前谛取后谛也即是舍苦境等取集等是三降未伏者谓由见道能断未断所未降者皆悉降故四镇已伏者谓已见断者更不复生悉已断之亦不生退五上下转者谓先断下界苦集灭道烦恼已次断上界苦集灭道亦复如是以上二界类下断之故言上下转也显宗论云如圣王轮取前舍后见道亦尔舍苦等境取集等此意显示见四谛理必不俱时如圣轮降未伏故尊者妙音作如是说如世间轮有轮等故八圣道支似彼名轮谓正见正思惟正勤正念似世间轮正语正业正命似毂正定以辋故名法轮问曰何以得知法轮唯是见道答憍陈如等见道生时说名已转故唯见道也。

　　次通三道名法轮者有四意一总斥前非二别申正义三引证四诸部同异初总斥者天亲依经部宗破萨婆多云三转行相非唯见道如何别说唯于见道立法轮名次别申正义又二一叙正义云唯应三转十二行所有法门名为法轮可应道理二释名者云何名转由此法门于他相续见道生时已至转初故名已转言相续者身也往身中四圣道转又云或诸圣道下天亲再释通三道故名法轮于所化生身中转故总取见修无学三道名为法轮以此圣道令所化生次第入故又大乘云一名梵轮如来应供是梵僧语彼所转故名为梵轮二名法轮可轨可持义故又有四义一圆满义具毂轮辋故二摧坏义未断烦恼皆能摧故三镇过义已伏烦恼令势远故四不定义从自见至自修从自修至无学从无学起言教化等(云云)前言已至转初者天亲云非但我自取三道婆沙本意亦总说一切圣道皆名法轮也问曰有宗还说三道何故前云唯见道名法轮耶答若据有宗三道俱名法轮前唯见道者从初立名以见道是三道之初耳三引证者见道唯名法轮非萨婆多正义也杂心亦叙不正义云牟尼说见道速疾名法轮俱舍正义云或说诸圣道皆是法轮显宗亦云毗婆沙本意总说一切圣道皆名法轮以三说转三道摄故即是正义四诸部同异者成论说初转生闻慧在本五停心位第二转生思慧在总别相念位第三转生修慧在四善根位或除四善根取外凡三位如次对之为顺解脱今善故亦无十二行相唯作一空行也故疏云为生三慧是成论文言眼智明觉者一云照境分别名眼对治无知名智对治无明名明对治非觉名觉又云眼者照烛谛故智者了别谛故明者见明白故觉者觉察谛故问见道名法轮可有十二行修与无学名法轮如何得有十二行耶答见道断惑上下八谛各各别断则有十二行修与无学但作九无间九解脱通断三界惑既非别断唯有法忍智即无类忍类智故阙十二行也。

　　【疏】三根三道者婆沙大论云有三根上中下为三转又初转生未知欲知根次转生知根后转生知已根又对见修无学三道也若依大乘明法轮体者有四一通明轮体二别明轮体三简异小乘四遮外难初轮体者择法觉支正见正智是法轮体者谓此法轮若在见道即七觉支中克取择法觉支为体若在修道即成八正道中克取正见为体若在无学道中即以十智中克取正智为体问何故不取七觉支中余六八圣道中余七十智余九耶答能断惑者方名法轮此之三种体是慧性亲能断惑故得名体余六七九但是助断非为正断故不取之问何名十智答世法类苦集灭道他尽生为十也此小乘十耳大乘无十智大乘转八识成四智耳又云大乘有十智一通二别言通者七觉支八正道皆通见修无学三道唯无学道有十智不通见修二道也二别者七觉在见道八正在修道十智在无学道即大乘通别相也若小乘中通者与大乘同别者八正道在见道七觉在修道十智在无学道今大乘通别体者意在于此若准四教但在藏别则阙通圆法轮体也二明法轮体中正见等二为轮毂者体是定故问何故前言体唯正见今总取八为轮体耶答前约克体此约相从眷属谓正见是体思惟是用前举其体不取其用据实此二体总是慧既有慧简择除恶取善方能持戒故有正语等三次第而起戒既清净定次现前故正念等三次第而起念能住持勤能遍䇿定能专一故此三种体皆是定分也三简异者问何因八正道配毂辐辋大小不同耶答小乘定中以戒为本定慧方生即正语等三体是其义为轮毂也故遗教经云依因此戒得生诸禅定及灭苦智慧尸罗不清净三昧不现前大乘中先有慧简择是非方能持戒戒既清净定方现前故六度中前五不得智慧不成其度菩萨发心先学般若也四遮难中问大乘八正道在修道位何因今说通三道耶答八正道支通于三道约通相说若不尔者世尊既是无学应无八正道支佛既具有本知八正通三道有此中意说大乘见道唯一刹那时节既促未能进修所以不立夫道通因趣向之义进修相显言在修位据实而言通于三道若约别相唯在修道也问八圣道小乘别修在见道大乘别在修道何耶答小乘见道十五刹那时节稍长故在见道大乘唯一刹那时节极促故在修道。

　　二法轮因者于五位中前前与后后为因后后是前前之果言五位者唯识云一资粮是十信二加行是四善根位三通达是初地位四修习是初地二地已上位五无学究竟是佛位如资粮与加行为因加行是资粮之果乃至无学位亦尔问前之四位可名为因第五无学位何名为因答无学身中有菩提涅槃二种即菩提为因涅槃为果菩提名有上涅槃名无上故又无学具有眼智明觉后一是果前三为因诸经论中说佛教法名法轮者即上经云今乃复转无上最大法轮前为后因名果为因者即见道为修道因修道为无学因望前为果望后为因。

　　第二释名言梵增语者如来有梵得故名为梵言增语者法性离言为众生故于无言处强增名相说名梵增语也又增是胜义梵是寂静义色界诸天亦名为梵如来是二梵中胜故名增语佛得应供之名梵天不尔。

　　第三轮相者所缘境者即涅槃为所缘境又云所知四谛能知四智四智者菩萨入彼真见道中即初地分别烦恼一百一十二悉皆断尽亲证无漏二空真如即此能证二空理理之智名为法眼此眼为总能观三世四谛之境即缘过去四谛之时此能缘智名之为智缘未来四谛之时此能缘智名之为明缘现在四谛之时能缘智名之为觉初一是总后三是别总别合论故云眼智明觉此说智总名法眼者为异二乘也谓眼智明觉四法同时执于四谛别起四智者谓明于四谛之上一一别起法忍法智类忍类智也由真如见道唯一刹那者释无别起四所由也大乘见道总有四种一无间道二解脱道三真见道四相见道初二道约所断惑后二道约能证智就能证智中真见道一刹那顷唯证真如若相见道证此真如后重起一智更缘前境见道中一刹那顷虽有四断一一谛下分别烦恼尽共证一真如名为法眼同缘三世名智明觉小乘上下别观于见道中先断欲界四谛下分别烦恼尽证四无为上下各四成八无为即八忍八智中唯取八智所证名无为也是上下别观义大乘一刹那便断四谛惑证一无为故不同也。

　　天台法华疏义缵卷第四
卍新纂续藏经第 29 册 No. 0594 法华经疏义缵


　　天台法华疏义缵卷第五

　　东春沙门　智度　述

　　　　化城喻品(末)

　　【经】谓是苦是苦集等者此叙昔小乘四谛理也夫教是能诠理是所诠故因理设教依教显理即理非教即教非理离理无教离教无理故思益经云菩提中无文字文字中无菩提离菩提无文字离文字无菩提以离菩提无文字故约理而施教以离文字无菩提故即教能显理是故教为能诠理为所诠也玄中从四谛至一谛今且消经故引四谛又为四种一生灭二无生三无量四无作问何处经论出此四谛答若散论诸经赴缘处处有文今依涅槃经慧圣行品欲为五味譬本是以次第分别四种四谛胜鬘亦有四种之文所谓有作有量无作无量四谛但涅槃胜鬘明无量四谛诠次不同义意少异如后辩。

　　今初生灭四谛者即是因缘生灭以明谛理于中先释名者又二一总二别初总者四是数义谛是实义唯圣所知名四圣谛二别又二先列次释初列者一苦二集三灭四道次释言苦者逼切为义无常四相逼切己心故名为苦审实不虚名谛所言集者招聚为义烦恼业合能招聚生死苦果故名集所言灭者灭无为义无有子果二缚故名为灭言道者能通为义戒定慧能通至涅槃故名道谛义皆如前此是生灭四谛也故涅槃云声闻有苦有苦谛乃至有道谛也问道灭二谛圣人修因得果可言审实苦集是虚妄何名审实答凡夫虚妄因果是世间实道灭因果是出世间实世与出世因果皆悉审实不可浑滥婆沙七十七云若法是苦(苦谛)是苦因(集谛)是苦尽(灭谛)是苦对治(道谛)世尊立为谛虚空非择灭(谓虚空无为非择灭无为)非苦非苦因非苦尽非苦对治是故世尊不立为谛婆沙七十七问有四行相观生死果何故此果名苦谛不名非常等耶复次苦相不苦唯有漏法是苦非余故名苦谛非常等三是余共相谓非常等相三谛皆有空非我相遍一切法故不名非常谛也问有四行相观生死因何故此因但名集谛复次集相但于有漏法有招集生死非无漏故因生缘相无漏亦有圣道亦有因生缘故集不共故立以谛名(解曰除遍行异熟二因余四因名因义圣道起位故名生义随应四缘故名缘义)问有四行相观于涅槃何故涅槃唯名灭谛不名静等三种谛耶复次灭名不共故立谛名灭名唯显究竟灭故静名滥定妙离滥道故不名为静妙离谛(解云妙离滥道者称扬圣道名妙不属三界圣道名离也)问有四行相观于圣道何故圣道但名道谛不名如等三种谛耶复次名道唯显趣涅槃路故立谛名如滥正理行通通有漏出涅槃故此不名如行出谛(解云如滥理者有漏中有称理事不邪伪边皆名为如)广如俱舍(云云)。

　　二明无生四谛者如思益云知苦无生名苦圣谛知集无和合相名集圣谛以不二相观名道圣谛法本不生今则无灭是灭圣谛四法名字事相是同而谛义有异即三藏教生灭为谛今明通教不生不灭真空之理为谛亦名四真谛故涅槃云菩萨解苦无苦是故无苦而有真谛解集无集是故无集而有真谛有灭有真有真故名四真谛也三乘共观得第一义证二种涅槃亦是胜鬘有量四谛也问若是三乘同学涅槃何故解灭谛中明常乐我净耶答若方等般若所明无生真谛三乘共见而二乘通教菩萨不见佛性不明灭谛是常住四德也至涅槃经为三乘人同说佛性故无生四真谛通于别圆二教灭谛即具四德故异方等大品经中通教意在此也。

　　三明无量四谛者如大涅槃说知诸阴苦名苦谛分别诸阴有无量相悉是诸苦是名无量苦谛无量集灭道(云云)如是四谛之理涅槃经云悉非二乘所知皆是别教所诠理也问此无量四圣谛是何等四谛无量耶答今明四教所诠菩萨学道种智并得论无量四谛但此无量四谛的属别教也问涅槃四谛无量相何得定知是别教无量四谛耶答曰若不明佛性而说无量即是前二教所诠无量也若明佛性说无量者则任运自成后两教所明无量也若圆教亦名无量四谛者即无作实谛异名也。

　　四明无作四谛者如涅槃者明约一实谛而辨四谛即是无作四谛观四得实故名四实谛涅槃云所言苦者为无常相是可断相是为实谛如来之性非苦非无常非可断相是故称实虚空佛性亦复如是无作集灭道谛在下具引出经涅槃此文即无作三谛也即是无作四实文也胜鬘经无作四谛即无作一实结成涅槃不云无作皆同一实结成四谛义既相开今合两经立名故云无作四圣谛也。

　　问二处经文为同为异答有无量四圣谛虽依藏识非是无作有无量四圣谛亦依藏识即是无作所以者何若约无明恒沙四法事释论无量即是别教所诠无量若作法性明四谛无量即圆教所诠无量无量即无作也涅槃经答迦叶明无量四谛即别教所诠也若答文殊明四谛即是明无作四实谛问曰胜鬘明无量四谛何故在无作四谛后答胜鬘经云无作说无量但依义有三种一依果说因无量即是无作之因二明依理说义无作之理不可思量无量义也三依体说用无量即是无作之假量也若解三义次无作后说无量四谛不足疑也广释如四教本说今此经四谛即昔生灭四谛开权显实即是无作也十二因缘及四谛开显等如玄境妙(云云)。

　　【经】十二有支广释如玄文及唯识疏(云云)。

　　【疏】摄大乘至凡夫六度者前四度凡夫有禅慧二度则无但取心所定慧为六度也言彼岸者离四趣也。

　　【疏】尔时王子皆以童子等者有云四岁已上称童子即表菩萨修童真行又幼而悟道则众所归伏言出家者欲通化道俗在家不得化出家人又欲引道八万亿人出家耳言沙弥者此云息慈息诸恶行慈表菩萨为物又前智积举智慧门今沙弥明功德门。

　　【疏】问如上尘数至长短者记云实教有长短者若准实教中实法实人实时此三唯短实理成道必定速故若约权教根有利钝有短有长故准问意罗汉经多时节罗汉尚尔实教成道岂不更长故云何易何谐答意者实教之人闻长则不入实如来知机故为说短权教人者若闻佛道易得则生轻慢之想故权说长生善对治准说亦尔若入第一义必无长短由未入者权实异耳若准说记意实教亦有长短此从证后随机能示故有长短。

　　【经】是时十六菩萨沙弥者注云入禅旷劫沙弥之名不改有义存焉理玄妙故云积劫神力实不逾升日月灯明实六十劫时会但谓如食顷大通智胜示八万劫四众但知见一日王子称号不迁或以兹乎。

　　【经】云阿閦者此曰无动明照不失寂故曰无动须弥顶者拟器有之上故以顶为名师子音者化有降伏众邪之说自行有无畏之心故曰师子音师子相者好有无畏之容故曰师子相虚空住者法性等于虚空不以起灭推移故曰虚空住常灭者注云应不卒谢故曰常灭有云恒寂生死今谓生见无生名为常灭帝相者道无衰变又云得大自在言梵相者净彰品物又云能生众圣言弥陀者云无量寿慧命长故言度一切世间苦恼者永超众苦贪乏言多摩等者穷卉木之声体神通之照须弥相者众德庄严岿若崇山言云自在者应身顺感随机缘以起灭如云气无碍住风景以卷舒言自在王者回朔亘天为众云之长言坏一切怖畏者以实智之威解万品之惧言释迦牟尼者能寂三业生死器烦证寂照理故于娑婆国土至菩提者现成道于忍土欲以道业所感不由土之净秽也又云十六王子现十方及举名号而阙无上下岂复十六数少位序不同哉盖欲开上方以使利根之进下方以拟钝根之升既德以位数叙缺位以劝德。

　　【疏】大经一意者五人至发心处但是今经宝所义阙化城义故云一意非谓对彼三意中之一也何以知然故下释云非此中意当知是对今经辩异名一意耳则失今经化城一意也(记释未稳)。

　　【记】云若挫若引者经八万劫是挫到菩提心是引。

　　【疏】药树者此取别教菩萨畏惧三界二乘故也。

　　【疏】福智二边者凡夫为福二乘为智凡夫不能自行二乘不能化他。

　　【疏】大品云菩萨度凡圣二地者三界是三百凡地二乘为第四第五百是圣地菩萨过之问从凡夫三界障下是难谁所立答记中云是今家杂列今谓是古人义耳故下结云人师及经论异出如前当知总非今家义也。

　　【疏】大品明至二乘合为一百者此古人前立二乘于此经为第四第五百故引大品辩于离合又引大品明菩萨度凡圣二地者此古人前立五百中无菩萨人故云度二地也未明二乘至宝所者此古人通大品合二乘为一百之所以也为大品不言二乘是权但合为第四百也既未论化城至宝所者难也大品既不立二乘为化城亦不立菩萨为宝所耶答大品下是古人答也初言已显实至不明化城者约菩萨已显实约二乘是阙化城之意也此答合二乘为四百也次下文下释法华离二乘为五百也为止息故云度三百者释前三界为三百也汝所住地至出二百者释前二乘离为第四第五百也若得佛慧即过二乘第四第五百故云文既分明等又引二乘六义同十义异者亦是古师引证前大品及法华离合也六义同故大品合为第四百十义别故法华离为第四第五百也若不尔者此文何设。

　　【疏】火宅三车下古人引火宅难今五百也火宅三车有菩萨今文五百无菩萨何耶故云今为二百即二乘为第四第五百也三根下古人答也言佛道长远者释过五百有菩萨也故言二百须离佛乘非障者古师意云佛乘即是菩萨既非二乘家障二乘是菩萨家障所以五百中不明菩萨也。

　　【疏】何故约凡开三等者此古人释前立五百也此引进下古人答也。

　　【疏】问二百是二乘下亦古人问也问意云菩萨若无难火宅三百不应求车出菩萨若难四百五百对二乘何不名为菩萨障故云何不为二百障也记中所明皆约今师恐未稳(云云)。

　　【疏】又明二乘六义同十义别者云六同者一出同谓出三界故二智同依大品经同一切智依小乘谓尽无生智三断同同断见思惑今文云断正使是四涅槃同同得有余故五见同同见四谛理故今文云同得一切智是六知同谓同知过去未来八万劫事故今文第六同名小乘有异也。

　　言十别者一者根有利钝异修因长短声闻极疾三生极迟六十劫缘觉极疾四生极迟百劫故今文云六百者六是声闻钝根百是缘觉钝根二者时异声闻与佛同时缘觉与佛异时故文云从师独悟三者有悲异声闻如獐但免自身是故无悲缘觉如鹿得出围回頋念子则有少悲今文云羊者恐误四者福德厚薄异声闻身或有相或无相缘觉身必有相但有具足不具足耳今文有相等是五者有印无印异声闻手中无四谛印字缘觉手中有十二因缘印字今文观有广略是六者利益浅深异声闻说法能令人得七贤七圣缘觉说法不能令得暖法顶法乃至罗汉所以然者声闻与佛同世众生福德利根故闻说法得圣果缘觉出无佛世众生薄福钝根故故闻说法不能深悟亦不堪多说今文能说得四果是七出处异声闻出于人间缘觉隐处居林今文在佛世不在佛世是若不尔者与前从师独悟同失八渐顿异声闻渐得四果缘觉顿得一果也九现通说法异声闻多为人说法缘觉多为人现通假令说法唯说一偈十者境界异声闻天眼依智度论及杂心以二千世界为境界缘觉天眼以三千世界为境界今文阙第十异。

　　【疏】五下分法结者准杂心论释九断知中问曰那含但断欲界贪欲嗔恚二种结自余身见戒取疑三结先已断除云何成五结尽处断知答身见戒取疑等虽先断除此处集故合为一断舍前别得总为一得名集断知集处有二谓那含果及罗汉果问余处何故不集唯此二处答论云得果及度界方名集断知那含罗汉是得果及度界故俱舍云总集断故即此义也问何故此二得果及度界答彼那含五下结尽罗汉人五上分结尽故此二处得果度界须斯二果非度界色爱尽处是度界非得果余非得果亦非度界是故不集言三见者身见摄边见戒取摄见取疑摄邪见言五上分者掉慢无明色染无色染色染是色界贪无色染是无色界贪也即是贪使无明痴使慢是慢使掉即是缠故十使门中三是使性掉戏是缠性此五是上二界烦恼名上结也问十使何不言五见及嗔等耶答五见见道中断嗔是欲界断睡随余使故不说也此与杂心相违彼亦言总集断故(云云)问曰罗汉断除掉缠说名上结阿那含人断无惭愧恼悭嫉忿覆悔睡等缠何不名下结答齐择应名下结今那含断过众多简本异末故就十使中说五下结即缠垢别论罗汉人断过使少故随使缠说五上结问前说那含人断五下结中身见戒取疑须陀断尽摄前从后通为那含所断五下结今罗汉何不摄前从后合断十结但云断五答曰五下结中初之三种分别论之须陀所断以实细论亦有那含亲断之义故得摄前从后那含所断五结其五下分无有罗汉亲断之义是故不得摄之从后之断十结是义云何五下结中初之三种三处亲断一次第人亲断三结成须陀洹二超越人是人凡时断除欲结至六品尽后入见道断除三结至第十六道比智时即成斯陀故经说斯陀含人断除三结薄贪恚痴第三超越阿那含人亲断三结成阿那含是人凡时断除欲结至九品尽后入见道断除三结至第十六道比智时即成那含以有此义故经中说阿那含人断五下结无有断除五下结尽即成罗汉是故不说罗汉之人断十结矣。

　　【疏】初业至成别人者别教初知但中常住次第修学先学藏教四门故同别也。

　　【疏】难云云者问汝云城静等者所入可名静能入岂名静耶车能运是动所至岂不静耶难有无者长者惊入火宅许子三车子乘教车出宅亦是有而无隔城虽界外能通之道既是界内还为隔城亦是无难三一者所入俱一能入并三广如记(云云)。

　　【疏】化城正为退大等者意云明三车与城论有无也从退大说城是无从发轸学小城是有也上二周从发轸学小说车是有从退大说车是无也。

　　【疏】车为说法作譬者文云吾为汝等造作此车故名为说亦名神通如记(云云)。

　　【疏】为色作譬者例上应云见而不闻如城。

　　【疏】照城为三如来藏者教行理本是如来藏法也。

　　【疏】不的去取者前三后一皆去三存一具足而言皆具四一今药草喻但约差别等说即具四一故无去取也如云一地是理一一雨是教一七方便是人一总成实人也兼得行一。

　　【疏】通前通后者将差无差之名通则教行人及后理一并有差无差也。

　　【疏】今初一行颂威光动耀者经云震动于一切摄得威光故不说也。

　　【疏】上懈退有三者上譬云中路懈退即无大机二不欲见佛不欲闻法合上白导师言我等疲极而复怖畏是不受诫劝三便作是念合上不能复进前路犹远今欲退还即是息化今文云不颂第一无大机也经云而白导师言是颂第二不受诫劝我等今顿乏于此欲退还是颂上不能复进息化意也唯有二意故云不颂第一记又不颂第三者恐误思之。

　　【疏】八解为浴池者池能除热八解能除内外色解脱具如法界次第中说。

　　【疏】善法圆足者具四德也直善者观一理也隍者堑也。

　　【经】垓(古来反)数也风俗通曰十千曰万十万曰亿十亿曰兆十兆曰京十京曰垓由大数也即前长行六百万亿那由他那由他垓也。

　　五百弟子品

　　【疏】宿世至显实者问此显实何故在前后耶答下根人至此自知是权但先领实故实在前。

　　【疏】神通是权者三世益物神通是过去世即是中间退大小摄权作化城名神通也。

　　【疏】庆诸实行者问富楼那何不自喜而庆余人耶答富楼那久已证竟不动欢喜但庆诸同辈实行声闻新得知见故喜也。

　　【疏】不求发迹言则不嫌者问上求发迹复何嫌答本是菩萨久已曾解今言我解复有何奇为避此嫌故不发迹也下嘿念反此思之。

　　【疏】若约上中则于下不便者问于前二周发迹有何不便答前若发迹皆是菩萨下根声闻望岸自绝不敢进修故云不便又彼若有本我亦应有本虚不应不解故未取悟亦是不便。

　　【疏】具足功德至迹起五味者问文中只对四味从酪至醍醐如何言五味耶答文例四味结意兼在外道即对华严在座全生如乳味故云五味如身子云我本着邪见即其类也。

　　【疏】护持助宣至生苏味者问助宣对酪正法对方等者助宣之言应通一代正法之称尽令对邪如何今局对二味耶答今从大小相望小邪大正故助宣表小正法表大耳。

　　【疏】亦于七佛至例前者经云而皆护持通于三世故云皆也问三世佛中唯举未来者何耶答七佛五味已如过去九十亿中说竟现在释迦正助五味故但总云助宣佛法唯未来佛未有文故今重云亦于未来等也护持助宣例前半字诸佛之法例前佛之正法对方等部教化无量至众生例前又于诸佛至百千众生对般若部但前广此略大意则同令立下例前又化无量下文同。

　　【经】无恶道女人者如妙喜国虽有须弥亦名净土今此无须弥诸天依空而住如安养国也。

　　【经】云其诸声闻算数等者例安养国有三教则是通教声闻若藏教者或独在山林不至方等不闻十方佛名此人定不生西方若在方等又同听同闻有净土者即生西方若异闻者自成藏教亦不生西方又方便位人回心入大及十恶者生彼须用通教三乘法若得罗汉者自生界外不生彼土如初果人七反任运出界若至法华复成菩萨。

　　【疏】惭愧忍辱者崇重一乘之教能生了因之智故名为惭愧拒暴恶不生嗔等名愧是外衣也信此一乘起希望心名为信乐是内衣也。

　　【经】云迦留陀夷者此云黑光又云迦留此翻为时陀夷此翻为起引十八部疏云迦留云黑陀夷云上谓悉达在宫时师名也优陀夷此云出现周陀此云蛇奴又翻为不乐又云小路莎伽陀正云娑婆竭多此云善来本名恶来。

　　【经】亲友者礼记云僚友称其悌执友称其仁郑玄云僚友同官执友同志今二乘机大乘心发与彼王子是其同志名亲友也又云应化之理为爱如亲为益如友众生虽暗尚质同素丝有分趣染义到友家。

　　【经】醉酒而卧者疏大机暂发等者得闻此经一乘教故无明伏者内心微解一乘理故以无明至迷失者释醉卧也无明起故迷所闻教名为醉也以失解故名为卧也故云还复迷失问至友家为王子设酒后醉卧为本醉耶答准玄文云耽无明酒故是本醉也疏云无明暂伏是也有云中道无相教为酒说处为家滞教为醉迷理为卧大乘中道之解为宝珠理中之极名无价今不取教为醉如疏(云云)问唯据一醉即是系珠云何至醉卧时始系耶答两譬实是一时而前后说者饮酒膳取初有微解时后则皆昏迷解隐迷中终不朽失故知系珠虽有二譬同一时也又云酒珠通喻解教二义圆解圆教俱名为珠圆解及教俱陶神养性同名为酒今不用酒喻教(云云)。

　　【经】譬如贫穷下是颂醉酒譬中三意初至舍去是系珠时卧一句是第二醉卧不觉是人既以起下第三起行从与珠下是颂第二亲友觉悟譬中三意初至之已是第一呵责次示下一句是示殊第三贫人下劝贸我等亦如是下颂上合譬上合有二各合二从初至上愿是颂合系珠譬次我等下二句颂合醉卧不觉第三得少下二句颂起行从今佛下颂第二亲友觉悟中三意初二句是呵责次二句是示珠后一行是劝[卯/貝]。

　　【经】具设诸肴膳者注云六度为一乘之肴慈悲为六度之膳有云教法为膳菩提心为珠今谓闻经之时即实而权名为肴膳助体内真实名为珠也非谓妙经会中有体外三教为肴膳也。

　　授学无学品

　　【疏】授学无学中初约断惑释次约胜见释。

　　【疏】昔方等中记菩萨者经云不闻诸大菩萨得如是记今何故云方等中记耶答此正是方等中八千菩萨在彼不闻发心即得与记如此声闻皆经无量劫行方得记耳故不闻菩萨即发心与记也经中授二千人记初志心观佛是默请无发言者问阿难罗云得记中皆先果次行因何故与前诸声闻皆先行因后得果不同耶答前后不同应无别意如二千偈颂中亦先颂得果次行因长行中亦先因次得果故知前后无在。

　　【经】山海慧自在通王者多闻之报即实而权之慧高如山也即权而实之慧深如海也权实即非权非实而权而实名自在通王。

　　【经】名常立胜幡者众邪外道永不杂厕故曰常立胜幡。

　　【经】劫名妙音者一乘之响周被大千故曰妙音遍满。

　　【经】其佛寿命至正法者受记之中阿难罗云寿命劫数最长者明道足不入修天之数出世乃由群生之感夫世为侍者则津通必授世为佛子则渴仰亦远缘深所以住世久感浓所以应最修故开品先记不与二千同例。

　　【经】云空王佛所者有师解云(吉藏疏)即是毕竟空发菩提心以毕竟空为本释迦发心已后勤集毕竟空得成佛。

　　阿难多闻即是毕竟多闻护持毕竟空法师弟同起毕竟空故与记空中之极唯佛所行故称为王也若尔一切众生皆有毕竟空理与佛同故不得记而阿难毕竟空即得记耶如维摩破(云云)又云多闻至精进者以多闻为学则所虑者广以精进为行必所念每专欲明虑广则会极迟念专故成道能疾。

　　【经】阿难面于至本愿是经家叙证从尔时下至佛法是彼自陈。

　　【经】蹈七宝华者(徒倒反)玉篇云践也履行也释名云蹈道也以足践之如道。

　　【经】云其意柔软寂然清净者即是知诸法寂灭相也意冥实相名柔软寂然无明分除名清净专注求记名一心观佛。

　　【经】名曰宝相者先有大士出世而后应身托生以宝人为相故曰宝相。

　　法师品

　　龙树受持分二信力故受念力故持则受从其初持从其后久久不失乃名为持。

　　【疏】念力故持者通视余四皆须于念明诵不忘也问念与不忘何别答常诵在口名为不忘念但忆持未必常诵故有别也虽有通别皆由念故。

　　【疏】束三为二者问自他但是能化所化其法如何答用前五法为自他耳如前五法中余四自行解说是化他束为四中身意誓愿三为自行口业为化他束三中亦尔若判通别自他俱自俱他为通也。

　　【疏】今经合受持者领纳故受受即任持但是一义耳望大论名合也。

　　【疏】宣传者问大论有何所以开解说为二耶答说能宣传不能著述解谓解释著述其文故为二也记引天王般若十种中书写自读忆持广说自诵此五同今经也供养流传谛听思惟修行此五今经无也记中将别摄今恐通摄何者供养通五师流传传五种法师谛听通四法师除书写思惟修行二种皆通五人故不可别对也(思之)。

　　【疏】五法自行者问解说是化他如何自行耶答菩萨化功归己即是自行也。

　　【疏】前弟子位者第一恒闻经不谤第二恒闻生信第三恒始读诵并熙连是弟子位余如记(云云)。

　　【疏】书写身业者自书为无上菩提即属身业若教人书亦属口业摄。

　　【疏】五法至福德门者但有受持等未有其解即是缘因故名福德门若了因者闻此经解权实即非权非实之理方名了因即智慧庄严也。

　　【疏】皆顺佛教者顺开权显实之教也。

　　【疏】忘我为本者观毕竟空理人法二我俱生分别心皆不生故名忘我不同俱舍论但用无漏空理忘界内人我也。

　　【疏】又束为一如来行至意者记云具室等三名通者今谓通三谛故如云人天是众生慈涅槃是法缘慈常住是无缘慈即三谛慈也。

　　【疏】柔和忘一切丑者三谛上惑也四住是真谛上惑无知俗谛无明中道名三谛上惑也空座亡一切相例知故名通也下别释中慈室等各一谛相故名别也不然两文相似也(思之)。

　　【疏】慈悲胜二乘者圆菩萨化他胜藏通二乘自行柔和胜凡夫者凡夫摄六趣并外道粗鐄刚强故以柔和胜彼空座是圆毕竟空胜三教偏空若从圆说皆胜九界即相待说若从绝待意则不然余皆准此(云云)。

　　【疏】胜怨为勇者圆人是胜为七方便之怨勤修此胜故今从别对即胜二乘入空也。

　　【疏】慈悲破天魔者由慈悲故至菩提树下能破天子魔今是无漏慈破界内外赤色三昧未究竟名破天子魔也赤色三昧是能破天子魔是所破能破从所破得名故云破天子魔耳言未究竟者二十五三昧一一皆未达实相未名王三昧故用界外王三昧破界内小乘二十五三昧名究竟也柔和破阴魔者忍辱衣覆苦依身即成法身故破界内外阴魔也烦恼魔死魔准说(云云)慈悲故能问有两重者意显衣室座三皆具定慧二严问答但属慧慧必有定故也。

　　【疏】慈忍能种等者解脱法身二德实体如种立资也般若德破相法身解脱究竟不可得如耘等也。

　　【疏】慈悲至诤者无缘普被名无隔与室义同法身遍一切处名无碍与忍衣同般若毕竟空不违于物名无诤如空生得无诤三昧与空座同各互相收皆依体起用故云何所隔等(云云)。

　　【疏】出三谛者超越次第三谛即圆三慈依圆三谛起故名为胜超出次第之表复名为幢慈以上覆下与幢俱高故与室同也包含普摄者包含名大遍一切处名普具一切法名摄即法身体为忍衣所覆同也王三昧者依理立定名之为王不违诸法名为无诤与空座同也。

　　【疏】引经云一切善至根本者涅槃云我今欲以一法赞所谓慈心游世间故证室同忍辱下证衣同无相下证空座同疏对恐误(思之)。

　　【疏】若论圆行至不可尽云者复有一行是如来行所谓大乘大般涅槃即三德三身三般若三菩提三涅槃三宝三乘此之七三皆从证果若从迷说三道三因三识等了迷解悟摄末归本唯一三德涅槃而已若三德涅槃为不思议境故云常观涅槃行道行道即具十法成乘一观不思议境二发菩提心三巧安止观四破法遍五识通塞六调停道品七对治助开八识次位九安忍十离法爱以十境互发四三昧为修行之缘广如止观故云无尽(云云)。

　　【疏】又事理合等者一约苦果是苦谛二约结业是集谛故名事三约谛理是道灭二谛故名理道是有为无漏灭是无为无漏故总名理也。

　　【疏】又约理者理是所迷迷真故受苦迷俗故沈空迷中故成智障者前堕苦是真智障次沈空是俗智障二谛互得名为智障今皆不见中道复名中道障三谛是所迷堕苦是真谛能迷沈空是俗谛能迷二智是中道能迷慈悲和忍空座三是能拔故对三谛起慈等三拔此三迷故对三门也。

　　【疏】前三周下明来意亦是结前生后从初至记竟是结前此下五品是生后又二初总明五品来意次法师下别明五品来意。

　　【疏】未必全然者但有一分是初心有退如第四安乐行中梦作国王亦是深位也。

　　【疏】见声闻畏惮至摈辱者外凡菩萨欲此土弘经见持品八千声闻得记者从座而起乃至是娑婆国中人多弊恶怀憎上慢是也菩萨摈出者八十万亿那由他诸菩萨恐怖恶世中我等当广说乃至恶口而颦蹙等是见此生退佛说安乐行摄退也。

　　【疏】不虑危苦者闻安乐行已自行无畏摈辱之虑化他无愿力弱之危得进后位无退没之苦故说安乐行也。

　　【疏】且证等者多宝来证译迦所说真实分身助开宝塔非是正为化主故云且也。

　　【疏】法既如此人亦然者随喜法未必有人随喜人人必有法能随喜心称彼人法功德方大也。

　　【疏】即横而竖者初随喜品望第五品名竖若望品初凡夫亦名为竖初心具一切心一切法名横心是智法是境也。

　　【疏】自舍清净业报者记云愿兼于业者问既云舍业何故言兼业耶答兼三界业以愿扶业故云兼也舍清净业者修清净业即生界外起神通应来入此生死今未证法身名为舍业若证法身即能起应若证无漏即能神通应生本处有身若通业愿生本处则无身也如玄(云云)。

　　【疏】有慧无闻等者如止观第一引第二法师偈云广学多闻有智慧讷口拙言无巧便不能显发法宝藏譬如无雷而小雨披偈意者说法譬雷闻慧譬雨若单四句初云有慧无多闻是不知实相譬如大暗中有目无所见疏中用此句法借彼句譬共成一意乃以智行如雨闻说如雷。

　　【疏】上明以法为师等者上荷担约法即持经人为非权非实等法之所担故名法为师也今此持经人随所至方为一切人之师故云为物也。

　　【经】从复告下约已今当此经第一者流通五品此初品中与一代比决为上为妙后四品但于当品内释不望一代比决也以初例后故不重明。

　　【疏】不可分布妄授者问安乐行中何故有所难问者但以大乘法答今不妄授耶答彼为安乐行人不知他机但为说大今准譬喻品中无智人中莫说此经故有异也。

　　【疏】未说五乘作佛者举总取别但未说三乘人耳。

　　【疏】如来在世犹多怨嫉者问佛在世时许多怨嫉佛灭度后说此经时何故亦多留难耶答云如俗言良药苦口此经废五乘异执立一极之玄宗故斥凡呵圣排大破小铭天魔为毒虫说外道为恶鬼贬执小为贫贱挫菩萨为新学故天魔恶闻外道逆耳二乘惊怪菩萨怯行如此之徒悉为留难多怨嫉言岂虚哉故天魔属钝使恶鬼属利使耳既云菩萨怯行故知三乘俱会(云云)。

　　疏上文云如来庄严者理非定慧定慧严理法身非缘了缘了庄严法身。

　　【疏】善根根固者一毫之善皆趣无上菩提故名难动。

　　【疏】又信力等者约能信法毕竟空约能空如来智约能照此并约能信对慈毕竟空对座如来智对衣是寂灭忍故前三德约所故云又也。

　　【疏】机感名头者头首也权实种子初发萌时即是头义。

　　【疏】夫佛生处至塔者止观第七记云约十二因缘束为三德作大车观具用此文四法一生处二得道处俱是法身德三转法轮是般若德四入涅槃处是解脱德三德秘藏佛住其中即是塔义言化身八相者一兜率下生二托胎三出胎四出家五降魔六成道七转法轮八入涅槃。

　　【疏】法身生处者性德实相为修德法身之所生处也。

　　【疏】法轮正体者前诸教皆属方便故法华名正体也。

　　【疏】涅槃窟者此经三德秘藏安置诸子在此藏中。

　　【记】云巧拙止观第六记者大小相对小乘藏教名拙由灭色证真故大乘名巧衍门三教俱名巧故今经开权显实唯圆教名巧前三教俱名拙也约相对说若约绝待即拙是巧(云云)。

　　【记】道前真如至即真之缘了者二义一约真之缘了约正因名真起修德缘了是体外以未证也二即真之缘了者是体内也就位分之住前闻一句是了一弹指是缘虽具三因属缘因位摄如下释诸子饮毒中明(云云)。

　　【疏】如老病两健扶之者老是四住病是无明故藉方便实慧二健能破也。

　　【疏】还是破方便者光宅既云废昔闻名当知此师不云身教是方便义同于破。

　　【疏】昔不言至掩者问前引华严方便是门今何故言昔掩耶答作门义如前所引昔亦名门通当教故但不能通实教于实闭名闭耳昔不言三是方便三外别有实不为实作门名为掩今说三是方便三外无别实即为实作门名为开前是体外今是体内。

　　【疏】昔不说一是实者不于当教圆人说名非实还从前三未说三是一实实不为三作门故名掩今说一是实者实外无三故。

　　【疏】实相二义者准前方便亦应对今昔辩初当体在昔虽虚通不能令三乘入实相于方便名门掩在今通摄一切故名开二能通方便者在昔不言从一开三一于三名掩今说一以开三一于三名开准前对方便中一实为今昔说。

　　【疏】同体为法身者慈悲所依耳能坐为般若者约能观智法身是所观境和合起用是解脱。

　　【经】遣化人者问遣化人与遣四众何别答化人不可见如空中声等四众可见故有异也。

　　宝塔品

　　有释(吉藏疏)此品凡有三说第一河西道朗云从此者是第二段明乘果次光宅云此品由属前章为证上不虚次印师明此品具兼二义一证上二开后寿量言开后者此经初后二分略有十事不同一化主异初分释迦为化主后分有分身及多宝今谓不然多宝但为证前起后分身但为开塔不得为化主也二净秽异初分是秽土说后分是净土说今谓后分从嘱累出塔后亦秽土说三说处异初分灵山是有后分经能化所化并升虚空是无今谓处虽有二化主无别四徒众异说初分经三周授记声闻菩萨众小说后分经地涌众多今谓地涌自是久远眷属非释迦今世所化五时节异初分经时节短后分经时节长此亦不可本迹虽殊不思议一六请主异初分声闻后分弥勒此亦不然若言弥勒应从地涌出品弥勒生疑不应从此言弥勒请也(云云)七说法异初分说是所乘之法始则华严讫灵山之集今说能乘之人辩身权身实则逸多不识其始弥勒莫测其终今谓一经无有偏说前何无身后何无说(云云)八利益异初说乘权实但今声闻回小入大于十信浅益后说身权实今无数种甚深之利今谓声闻回心不由十信开示悟入直至道场何名为浅至本门中即增道损生两处获益对谁言异言十二种甚深者下分别功德品从无生忍至八世界发有十二番也九瑞相异前品但明三瑞但至万八千土后分广明八瑞现瑞处广一一方四百万亿那由他国土此亦不可前有此土他土各有六瑞而但云三说法入定众喜皆异于昔从一出多等何谓非瑞又前六瑞具表二门四一后之八瑞亦表二门圆解故不可也十功德异前略叹持经之善后广辩格量之福此亦违不思议一(云云)又云此品去属后分经开为二第一法身果第二明寿量果引河西云宝塔明法身常住理无在没寿量明如来寿量等等同入太虚嘉祥许云古人深见经旨分二章也今疏破云分文太早何名深见(云云)。

　　【疏】七宝塔者佛体所居为塔众珍成造为宝。

　　【疏】种种宝等者记云止观摄法中说者彼云一理摄一切理一切惑一切智一切位一切行一切教互相收摄亦尔思之。

　　【经】五千栏楯者表法身五阴五阴具百界千如即成五千善内持如楯外遮如栏故喻总持也有人对六根未稳(云云)。

　　【疏】多宝表法佛者昔灭今现是非生现生虽现犹灭表非灭现灭即表法身遍一切处如遍十方证经也。

　　【记】云多宝久灭今出证经生不生者意谓与下灭非灭相似也应云虽出证经是生久已灭度是不生也往昔灭度是灭犹现全身是不灭也(思之)。

　　【疏】有人此品下十一品是神通等者疏中十一字误应云七品从此品至分别功德品有七品经是神通轮从随喜品已去是说法轮记恐误(云云)。

　　【经】有大誓愿至证明者释论第七云诸佛无人请便入涅槃如法华多宝无人请故便入涅槃留化佛身入七宝塔证说法华经一时出现亦如须扇多佛弟子未熟便入涅槃而此经云菩萨时有誓愿者无妨因地缘事发愿正化众生见无大机不闻此经故更发愿为作证明也问释迦何故指净土佛为分身耶答净土佛身清净微妙尚是应而非真则显释迦秽土之身弥是迹而非本所以但集净土分身之佛问何以得知二佛俱非真实以显法身非净非秽虚空之身乃为真佛耶答睿师传罗什云分身明其不实则知二佛非真不二为实故知说多宝之愿欲显不二之本不一之迹所以集分身耳。

　　【经】大乐以如来神力故至愿见佛身者有云前欲见多宝即欲识多宝法身无生灭应身有生灭。

　　【经】佛大乐说至愿见分身者明欲见分身即欲识释迦本一而迹多云此品始末不出此二义今谓大乐说欲见多宝虽多塔而现一塔显表释迦迹门会多而归一密表本门开迹而显本大乐说欲见分身者显表释迦迹门从一而施三密表本门从一本而垂多迹。

　　【记】云今佛一身而集多身密表迹用之非一迹门节节施化节节分身今显集一节分身余多节节分身全并不说故名为密若尔迹门成不了说何时更开此密耶(思之)。

　　【记】云古佛多塔但示一塔显表实理之不二者谓若表迹门可言其显若表本门应言其密须熟思之(云云)。

　　【疏】尔时佛放白毫者有解云上显乘权实初分经今表身权实后分经昔二权覆两实喻同垢暗今俱废二权双开两实义既明显故俱以白毫表之故云放白毫光也问指何为昔答法华前为昔者般若遍身放光梵网即口放光何暗之有又于此分文须破(云云)。

　　【经】云一光者有云初明所乘之法不二今辩能乘之身唯一故俱放一光也法之与人俱是中道故俱放眉间光也前非无身后非无法又本门未至不合将迹门流通四品为后分经也如前破(云云)。

　　【经】尔时十方诸佛下明佛欲来之意言欲见释迦及多宝者由十方佛集得二义一开释迦体一迹多二开多宝真身常住应身生灭。

　　【经】娑婆世界即清净等者释论第十云如人请贵客则庄严处所家主则庄严一家国主则庄严一国轮王四天下梵王三界法王则庄严十方也。

　　【经】是时诸佛各将一大菩萨者凡下有二义法身之果无二法身之国亦一也又一侍者者欲遣信开塔之用表诸佛云集欲开一法身用故将一人来也。

　　【经】到宝树下者表树王法身义也。

　　【经】坐师子座者欲显法身不畏众生起于疑怖同前今我喜无畏也。

　　【经】右指者谓手之便易即是方便智力用说教化物事便也。

　　【经】诸善男子各谛思惟下举难持又二初一行诫劝经云诸善男子各谛思惟是诫此为难事宜发誓愿是劝也次诸经下十二行正举难持以劝流通一者五行明广说难二假使下二行明书难三若以大地下两行明读难四假使下两行有云诵难今观此文亦是说难前说为多人今说为一人亦难五若持下三行问义难六若人说法下三行有云明问难今谓持难故云若能奉持也问现世人持经者多何得有此六种难耶答为有六种人不信法华一贪着五欲人二外道执着诸见人三小乘执权迷实人四为执此经谓无常闻法华是常不信人五执近迷本人六有所得心执此经决定是闻无二无三生信人故有九未难有六难也。

　　达多品

　　新云提婆天也达多授也斛饭王子从天乞得天授与之故云天授。

　　【疏】其破僧等者大论云教王害父以为新王我当害佛以为新佛乃至从佛索众佛呵之曰痴人无知我尚不以众付身子目连况汝痴人食人涕唾因此恨佛别构五法诱佛徒众婆沙云一粪扫衣二常乞食三一座食四常露坐五不受盐及五味与正理论不同(云云)佛在王舍有因缘集僧调达从座起行五法舍罗云忍此五事者是毗尼时有五百新学无智提筹阿难从座而起谁忍此五事非法非毗尼调达语五百不须佛僧便将往伽耶自共作羯磨时诸比丘以此五事白佛佛言痴人消灭善心在于泥梨一劫不救我不见彼有少善心如毛发许身子目连往观乃至说法现通将五百归(云云)。

　　【疏】因缘者昔为释迦师今释迦弟子师弟异是世界昔教令善无量众生生善破恶入真等今复造逆令无量人不敢作逆当获善果是世界无量人善心生是为人即破头作逆之心是对治修善证理是第一义经果蓏者有核曰果无核曰蓏又木实曰果草实曰蓏。

　　【疏】束十善为六者问不杀等名檀者十恶尽舍何不总名檀独言杀等四耶答一往属对耳若通方而言应知所问不两舌者不传他语耳不绮者细语耳不贪者是散耳(云云)。

　　【疏】一对治等者如净名布施摄悭贪持戒摄毁禁忍辱摄嗔恚精进摄懈怠禅定摄乱意智慧摄愚痴也。

　　【疏】调根知法界者由意识知法界名法座知法界能知即般若。

　　【疏】禅报至破烦恼者此约菩提树下无漏二满故云断惑。

　　【疏】身心不动至进者不见能行精进之身及能行之心二俱不散名不动作此观者名精进也不乱不味者于散不乱于定不昧皆空如幻也愚智幻化即空亦然。

　　【疏】得无缠心者戒为解脱即无缠或所缠于心也。

　　【疏】行慈境界者禅是慈境界慈依于禅今行此禅即是行慈境也。

　　【疏】无悔热者由得禅故心无禅悔及无热恼守护诸根者六根不染六尘也得无食喜者禅悦为食不用段食故喜也离爱欲界贪也修禅不空者依定起通也解脱魔罗者离欲界第六天魔缚也安住佛境者望果修禅也解脱成熟者次第断三惑也。

　　【疏】般若十利者荡前五度着故云不取等不离身心精进者不于身心偏起名不离必须俱时精进起增上慈即无缘也。

　　【疏】云后受人天得涅槃乐者人天近果涅槃究竟果前后例尔。

　　【疏】若修身至慧者六度初四修身第五修心第六修慧无著论云资生无畏法檀是资生尸忍精进是无畏禅慧是法若行坐者约四仪观第一义舍二边名舍攀缘无起二边心名不犯于中道境喻不起有无心名无疮疣疮是损患喻无疣是垤患喻有不舍中道名不舍于离于二边见中道也于事不放逸于九界见佛界也于诸法体性无生约五阴十八界例皆了第一义(云云)。

　　【疏】阴舍是檀者一念十界阴名檀于阴不起怨想者不起前三教之观名怨想也不炽然者不于佛界阴更造九界阴因而受当阴名不炽然也。

　　【疏】于界舍名檀者舍九法界中十八界也不为九界扰浊名尸。

　　【疏】于界舍因缘者九法界中各有十八界根尘识三因缘和合则有取境等今但观理泯彼因缘故名舍也。

　　【疏】如幻想者用二十五三昧中如幻三昧观之名幻想也。

　　【疏】别教种智为相本者地前教道约缘修种智为因藏教约福德亦前三教总约修得圆人发得别人登地亦发得从教道说且言修得十住婆沙第八云足安住不动名足安立相是今文足平如奁底者镜匣平也三苍云镜器方底也千辐轮者手足掌中千辐轮具足明了如印文现。

　　【疏】圆直身者身长七肘不曲故名圆直大相。

　　【疏】合缦及柔软者犹如鹅王𦘕文明了如真金观缕故名手足缦网相柔软相者如兜罗树绵名为软相绵从出如柳絮类即睹罗树名。

　　【疏】鹿膞肠者佣(土凶反谓均直)膞渐粗如伊泥延鹿腨故名鹿膞相经十力者十住第十云如是十力者力名扶助气势不可穷尽无能阻坏虽有十名而实一智缘十事故名为十力佛智缘一切事应有无量力以此十力足度众生故但十耳。

　　【经】云时天王下至不退者此经文狭彼化具足五时教云罗汉乃至无生忍等即初后二味也唯初后例中亦应有余三味。

　　【经】闻妙法华经至十方佛前者此经亦有生西方及弥勒宫并随众生愿耳。

　　【经】女身五障者超日三昧经说上度比丘谓慧施曰不可女身得成佛道有三事障五事碍故云何为三谓在家从父母出嫁从夫制夫死从子制亦同俗书三从之义言五碍者一不得作梵天奉清净行无有垢行修四等心善遵四禅乃升梵天淫恣无度乃为女人二不得作帝释者勇猛少欲乃作帝释杂恶多态乃为女人三不得作魔王者十善具足尊敬三宝奉事父母谦顺专侍乃作魔王轻慢不顺毁失正教乃为女人四不得作轮王行菩萨道慈愍群萌供养三尊先圣师父乃作轮王主四天下俱行十善尊崇道德为轮王无有净行乃为女人五不得作佛者行菩萨心愍念一切乃至证无生忍乃得成佛女人无此事故。

　　持品

　　【记】引宾头卢知七年失国者四分律云拘睒弥国忧陀延王是宾头卢亲厚知识王朝晡常往问讯受恶人语贱人见王不起王乃报言明且更往若故不起当夺其命如言而往宾头卢念言王恶心来我若不起当断我命误王堕狱我今若起失七年位作是念思惟以轻易重宁使失国即起迎送王乃问之今何故起答起与不起悉皆为王王问何为我耶具述前意王问几日当失答却后七日王便还国修治城堑贮备军仪至第七日云沙门语虚与诸采女入恒水乘船游戏时尉神国七年不雨婆罗殊提王往摩竭国诣瓶沙王王求出水珠不获却还闻彼水中忧陀延王采女娱乐密放白象入水引之忧陀延王谓为野象善其调法诵术弹琴向前取之为彼得便锁脚还国经于七年等(云云)北齐少林寺稠禅师为齐王所重亲躬所居为护王寿不起迎送王密怨心明当重试若故不起当断其命预知其念便起迎送王亦问之答起与不起悉皆为王王问知已克时而卒未闻此例不合不起(云云)。

　　【疏】偈有二十行至不细分者初十七行忍衣为二初一行总标发誓弘经次十六行别着忍衣恶世弘经于中又二初有诸下五行正明忍恶次而作下二行起恶初五行中第一一偈忍三业恶是外恶是外恶人次恶世下一偈是上慢出家人第三或有阿练下三偈即是出家处摄一切恶人次而作如是下第二正明起恶又二初明起谤次浊劫下明谤所以初又二第一明恶言谤第二作善言谤初又三初两行是私处毁法谤人毁法即是外道论议谤人即是邪人次常在大众下两行向公处毁法谤人第三我等敬佛下半行明菩萨能忍问初既云外道论议后何得云自作此经典答初云说外道是外道十八经复无此说故是自作此经典但非内教理同外道也次为斯下第二作善言谤又为二初半行明起谤次半行明能忍言为斯所轻言汝等皆是佛者小乘人谓学大乘人明诸法本寂灭无有二相便作是言若众生与佛无二相者汝即是佛故名轻言次浊劫恶世下五行半第二释毁谤所以恶人所以毁谤者凡有二义一者外魔来入身中令其毁谤有三行文是二者内愚痴故不知小乘是方便执以谤大有二行半文是已上并忍衣讫余二如疏(云云)。

　　安乐行品

　　【疏】安乐行者有二解一安乐即行二安乐之行安乐是果行即是因果之因也。

　　【记】云修得随时赴物者修得三德对性明修性则通迷通悟通圣通凡通因通果通开显及不开显如前释方便品中三谛在凡不下在圣不高等是也若约修得随名赴物即有十种三法如金光明玄释其名虽变其体无殊故名室等三喻破十三(云云)言释迦在空座也者从所处空表座也入塔衣者从能入说生身入灭佛塔即是忍衣命弘经室者处处说法即拔苦与乐故名为室又多宝衣者从所覆边说所覆是法身能覆是忍衣以所显能名为衣也释迦座者从能生表座能生表智属报身也分身室者从调伏众生名为解脱故属应身也余皆准此(云云)。

　　【记】云于中为五等者准诸品应先释名次依文释义今五中初一是释名后四是释义。

　　【疏】着如来至安者此与前异前是修得定慧严修得法身为衣今是性德法身着修得忍衣故名安也入如来室至心乐者离二死也。

　　【记】云病儿室果者玄文从忍为病儿取能忍对衣也。

　　【经】住忍辱地者忍辱是能行之行地是所依实相之境忍行依地住通能所故也。

　　【疏】而不卒者依俗谛恒沙三昧理者名安乐。

　　【疏】又法门者文有标释结初是标次安名下释三即法门也是结就释中又二初安名下列次不动下释如文(云云)。

　　【疏】观诸至相者能导之智导之万行至实相故名为进也。

　　【疏】彼明至树者大经第十云复次善男子如我昔日所说偈云。

　一切江河必有回曲　　一切藂林必言树木
　一切女人必怀谄曲　　一切自在必受安乐

　　尔时文殊师利而说偈言。

　非一切河必有回曲　　非一切林悉名树木
　非一切女必怀谄曲　　一切自在不必受乐

　　佛所说偈其义有余乃至其洲有河端直不曲喻如绳墨直入西海又金银琉璃宝树亦得名林又亦有女人喜持禁戒功德成就有大慈悲又乃至梵释诸天虽得自在悉是无常皆是有余(云云)。

　　【疏】修行长行等者上列中名方法今释中云修行者依法起行故上名方法今名修行名异意同。

　　【疏】云内凡初名行处者从别教释三十心名内凡取十向后心近初地名近处也指前品者法师品近阿耨菩提为证也。

　　【疏】真俗假实明二空者真俗约境假实约智或对小乘二忍俱是生忍大乘中道第一义即是法忍虽依真俗立生忍名生即法故故云皆见中道。

　　【疏】初后悉休息者初五品位时用行行息入六根乃至等觉行息入妙觉皆与理合故名息非都不行也。

　　【疏】云何名下释近处中皆云助观者记云行处是正行近处即助行正助合行也今恐不尔皆云助观观是正行前行处中有止观慈悲三行谓止行即行不行是体真止观行即非行非不行即息二边止慈悲行即不行行是方便随缘止总名为止今近处中亦例有三总名为观故上直已下对三义是言附戒者约远处中身业止观二行为行近二也次约近处中以慈悲行为行近二也次约非远非近处中以观行为行近二也虽广略有殊只是三止三观三慈悲导身业耳总是正行附戒等三以为助也(思之)。

　　【疏】一豪势等者凡离十缘一离国王谓离慢缘二离邪人谓离邪见缘始行之人未能邪正等观故不应近注云未能天地一指万物一焉故云不应近言路伽耶陁者有云翻为世间之行正法华云赞序歌音逆路伽耶陀者此云逆世间行正法华云结偶习俗也三离凶险戏缘谓散乱故那罗者此翻为力注云文身约术等是以彩𦘕身使班也四旃陀者离恶业缘旃陀此云可畏亦云恶罪者下性人也五二乘者离小乘缘始行人菩萨大照未圆恐容染小法故令音形宜隔行止勿共或时来者随宜说法无所希求者若有机感者即为说法不为名利六远欲想者离染爱缘五岁已还名小女不许嫁为处女以未出门故名处女又立志不嫁为处女七远不男者谓离无节造缘十诵律云七法第一云一生不能男二半月不能男三妒不能男四精不能男五病不能男又天刑都变半天者天性不能俱舍云生也二刑者被刑俱舍云剧截是三都者俱舍云妒谓自他是四变者女变为男由不能也五半者半月能男有半月不能男八远危害缘者经云不独入他家是也九远讥嫌缘者经云若为女人说法能生他爱是十远离畜养缘者经云不乐畜年少弟子是。

　　【疏】无名者试言中道复具空假试言空假体复是中试言具三体唯是一试言是一体必具三试双言三一体常非三一试言非三非一而常照三一试言是体而常起用用复常寂故不可名名之他解名不能名者唯只得空何异小乘(云云)。

　　【疏】云从惑因缘生生死者有漏业为因烦恼为缘感得五道异熟苦果名生死即是所生法言解因缘生涅槃者有无漏机为因如来说教为缘得无漏果名涅槃是所生法。

　　【记】颠倒是说由者下文云从颠倒生故说即是说由由颠倒有二边是故得脱二边也。

　　【记】云不必须云颠倒者上说二边之教皆成不思议三谛之教故云妙教但在后文不同前由也。

　　【记】云机语通者机通九界二边语局但在空假理实空假亦通九界。

　　【记】云无所离合者不同因缘离二境次释合为一颠倒为一是二边境第三是三谛境今常乐一句无所离合也。

　　【疏】不转即空空者圆空空别空空通空空藏空空外道断见空。

　　【疏】颂中略不次第者阙第十畜养名略初应入下十四行为三初半行双标行近次常离下十二行半释行近三是则下一行结近也就第二释中常离下三句是第一离豪势凶险一句是第三离凶险戏旃陀一句是第四离杀者外道梵志一句是第二离邪人法亦不亲近下两行是第五离二乘深着五欲下三行一句是第六离欲想及诸不男下三句是第七离不男亦莫下五句是重明离杀者炫卖下二句是重明离欲想皆勿亲近一句是结卖肉色二也凶险下二句是重明前凶险耳诸淫女下二句重明前离欲想耳莫独下一行是第九离机嫌入里下一行是第八离危害故云不次。

　　【疏】亦是人空行处者前行处文住忍辱地柔和善顺而不卒暴心亦不惊是人空生忍今近处离十恼乱亦是人空生忍故云亦也。

　　【疏】取意即兼近处三意者常好坐禅在于闲处修摄其心名三意由近处三意即外能离十恼乱也。

　　【经】畋(徒见反又绝见反)取禽兽也把手也非今所用渔(语居反)亦捕也。

　　【经】魁(苦回反)师也脍(古外反)割也。

　　【经】里者五家为邻五邻为里又畋猎渔捕者杀陆为畋猎杀水为渔杀空为捕。

　　【疏】卫世师者此云无胜以六谛为宗一陀骠谛此云主谛谓地水火风空时万我意九为万物所依故云主谛唯识云实句也二求那谛此云依谛谓色声香味触数量一异离合好丑苦乐憎爱等依前九法故名依谛唯识云德句也三羯摩谛此云作谛谓俯仰屈申往来迟速等唯识云业句四三摩若谛此云总相谛谓总万法为大有于实德业三非无之义即是有句五毗尸沙谛此云别相谛谓森罗万像各各不同唯识云同异句六摩婆夜谛此云不与谓尘成瓶不相妨碍唯识云和合句(云云)。

　　【疏】云迦毗罗乃至二十五谛者旧云迦毗罗讹也僧佉此云数论即慧能数度诸法故名为数从数起论故名数论又数能生论亦名数论即上古有仙名迦毗罗此云黄赤今文黄头头色赤也仙人从色受名因坐定中悟二十五谛义乃至后变为青石广如因明(云云)言二十五者一自性亦名三德萨埵剌阇答摩亦名冥谛二十五谛未转变时冥伏在中也言自性者亦名与二十五谛为自性也远师云彼得五通见八万劫八万劫外不见即言不应无性应有冥性从此生实觉知次从此后起中阴中我心从此我心生二种法一色法有二十一谓五尘五大五知根五作业根谓手脚口男女大小遗根及心平等根为二十一二心法有三谓染粗黑亦云勇粗闇即贪嗔痴三爱生心于母生爱于父生嗔嗔覆不了为痴也第二十五是我从五微生五大者从色尘生火大火大生眼根眼根还见色声尘生空大空大生耳根耳根还闻声香尘生地大地大生鼻根鼻根还闻香味尘生水大水大生舌根舌根还别味触尘生风大风大生身根身根还觉触此据强说亦五尘俱生五大五大俱生五根言心平等者是内心五大齐成故名平等又俱分别五尘名平等也此出增减经(云云)。

　　【疏】事成外仪等者事成是标近处理成标行处次菩萨入静下双释人无我释外仪法无我释内心。

　　【疏】或令大小俱失如先在鹿苑及方等中在小乘方便位人若被毁者即失小果及法华中大益故云俱失。

　　【经】不生怨嫌心者问口安乐行如何言心耶答先剪意地防于口。

　　【经】云以是方便至佛道者长行上不说方便人法之过偈中由不说过可得以方便教渐入于圆抑引互现耳故云约行善也。

　　【疏】若内无过如长行说者此偈约不颂长行但是通指长行内心不说他人等四耳嫉是嗔垢者随前根本烦恼也俱舍云忿覆悭嫉恼等是(云云)百法云殉自名利不耐他荣故名为嫉谄者矫设异仪曲顺物情名谄诳者现有德诈邪命不实名诳。

　　【疏】知机可责至义者若知有圆机责令速进既不知机令五品位人被呵便退若十信已上虽闻责而且不退故云容也。

　　【经】虚空诸天为听法故者次明天护问天上自有经卷何故来人间听法耶答智论云佛不说天上有经卷今有者忉利兜率二处有之诸天来者人有三事胜天一能断欲二强记三精进天有二事劣人一欲天着五欲二色无色天着禅味故不及人所以来人间听法也又菩萨天欲弘法利人故来听法也又欲逐诸恶鬼及增益法师身心二力故来听法也今谓不尔但乘戒俱急者即来三品缓者不来不闻人天胜劣如通序中释(云云)。

　　【疏】从文殊等者第二叹经云于无量国中乃至名字不可得闻者一者小乘国中所不闻二者无缘国中不得闻三者不作闻相不作句相无相者相如此之闻无量国中甚难闻也。

　　【疏】轮王譬如来等者问流通法说何须更譬耶答有二意一通为法说可解二别为始行弘经人未曾闻譬说故于流通中更为作譬也。

　　【疏】所破八万四千之寇盗者相传云真谛解分十随眠而为十一一各有九随眠为方便一一具十即成一百一百各有前分后分并本成三百量本一百就前后二百中一一以九随眠为方便并本二百合成二千兼本一百为二千一百约多贪多嗔思觉愚痴着我五品品有二千一百成一万五百已起有一万五百未起有一万五百合二万一千又以三毒等分四各有二万一千合成八万四千此与正理不同又依贤劫经三百五十度门各有六波罗蜜成二千一百对四大六衰各有二千一百成二万一千贪嗔痴等分各有二万一千合成八万四千与正理亦不同(云云)。

　　【疏】能破八万四千之官兵者俱舍云牟尼说法蕰数有八十千也问八万法蕰合有几亿颂答此间算法有上中下下者十万曰亿中者百万曰亿上者万万曰亿若依智度论千万曰亿若此方则十万为一亿一法蕰有六十颂十法蕴有六万颂是则万法蕴有六百亿颂八万法蕴有四十八百亿颂问智论唯有四十万颂何故此说过多答毗昙据佛在时法未灭没故多智论据佛灭后故少如法藏传云尚那灭度七百七千本生经一万阿鼻昙八万清净毗尼皆灭此即证也。

　　【经】得法国者法界国也。

　　【经】如来亦大欢喜者界外四魔。

　　【疏】其中细开云云者颂不与珠譬中但颂上三譬如强力二句颂上威势次兵战一句颂上第四有功欢喜次赏赐下二行一句颂上第五随功赏阙余三义次颂与珠譬具颂上二初如有勇下二句颂上第一有大功者心甚欢喜次王解下二句颂上第二以此难信下与珠譬次颂合譬中初颂合不与珠但有二义初如来下二句颂上合中如来亦复如是即譬中初轮王义次忍辱下三行颂上合中以法教化已下文即譬中第五随功赏赐义次颂合与珠中具二初既知二句颂上合有大勋次末后下二行半颂上合与珠上长行合与珠中有提譬帖合云如彼强力之王等今颂中亦有如王解髻等二句是也上长行从文殊下至今乃与之是颂中末后乃为下半行是也颂此经为尊下二句是长行中从文殊下至最在其上是也颂中从我常下二句是长行中长夜至宣说文是也颂今正是时下二句是长行中从始于今日已下文是也故注云云又细开者从既知众生是人一兼行一说是法华是教一不妄开示是理一。

　　【经】说种种法者体外方便以方便是体内也。

　　【疏】今初读是经至转现报者有人问现身读经人忧恼疾病云何言常无忧恼耶答有四意一众生有二种业一定业二不定业不定可转定不可转二云转重为轻故读经人横罹殃咎三不能如说行四众生无量罪渐得微薄今疏意转现报也不简定不定尽能转也经力如此今有不转者受持心薄耳又常无忧恼者是除心病疏云除苦受之报是也又无病痛者除其身病疏云即报转是也若准药王品此经阎浮提人病之良药者如来能破众生三种病也一凡夫谓六道二声闻谓两教二乘三菩萨即三教菩萨即破九界权病故云正直舍方便但说无上道。

　　【经】若于梦中下疏分为六初五段从十信至十地梦入因位故四言偈颂之第六梦成果位故五言偈颂之智论有五梦一热气多故梦二冷气多故梦三风气多四闻见多五天神与梦今疏又是所更闻见是第四梦及诸患是热冷风三患是诸患梦也摄四为二共五梦为七天神梦与非人同问僧祇律明五梦一实梦二不实梦三明了梦四梦中梦五前想后梦是不实何得见初发心乃至成佛耶答喻一念佛心是十界如芥子容须弥不相妨碍也无情尚尔况心佛微妙一念不具一切三世诸法耶言梦见初发心至成佛无量诸事者皆比其觉时反观只是一念眠心心譬自性清净心眠法覆心譬于无明也无量梦神者譬恒沙无知烦恼覆一切恒沙佛法也梦事不实善恶忧喜譬见思惑覆真空理也故知一念理心能具一切也。

　　【疏】障净现生后者现是六根生是初住后是妙觉。

　　【疏】成就贪嗔者过去所成烦恼今生断尽沙门义。

　　【疏】非愿智境者非神通愿力及宿命智力。

　　【疏】佛起现前者佛觉常现前也。

　　涌出品

　　【记】云冥显如来迹不可量者地涌菩萨冥妙之用显于如来三世之迹不可测量也。

　　【疏】四悉者此中随事生善心必三世得益皆理善破理恶久证第一义为四悉与释列众中诸弟子四悉异彼前三悉属事第一义属理言四方者但是灵山四方非远处也东安云此下三品是正说文中第二段明长短不二前第一段明三一不二此并法无定相以一为三或说三为一第二段明人无定相或以长为短或以短为长非是圣人别有体通近远直是法性自尔又破光宅云若言此中长寿是真短寿是应者亦应净土是真秽土为应若言即秽土是净土何不即短为长耶唯此破意光宅不将本迹虽殊不思议一也即以三品为三段初一品说寿量之缘起今谓缘起是本门序段不应全一品为序第二品正明寿量第三品明闻寿命之益今谓益中有授法身记及领解作此分文不同近代判属流通此与印师初分后分二门同今家但言本迹二门则收各有身说(云云)。

　　【疏】十一品半至云云者记解恐误今言云云者准下文分为二一三品半明弘经福重流通二八品明嘱累流通各有三段如下分文故言云云不关东西等今释记者于十六品半中迹门五品法师举法余四品举人引今是持品安乐品引往是宝塔达多品(已上迹门意云云)问若尔此明本门流通不令迹门共说思之东妙音西观音显是声闻得八相记密是不轻菩萨授四众正因记总身是妙音观音别身是各现三十三身逆是调达严王顺是声闻菩萨往佛是云雷音等今佛是释迦自微如弹指是缘因自着如闻品得无生忍得法华三昧等现益亦如闻品当益即指未来畜益如龙鸟人益如四众男益如现童男女益如童女及龙女等亲益如罗云耶输疏益如余众事益如缘因理益如正因又事益得前三悉理益第一义悉虽有此义注云云意理则不然如前(云云)。

　　【记】于前四悉但世界为人者召下方虽有四悉望卷初释但有二悉上下方异是世界专在涌出品为人兼后寿量品即召本属示现在众令生现善即为人益未断疑无对治未显远无第一义也(云云)。

　　【疏】法性之渊底者即境也玄宗之极地者因果为宗即初观为因观竟为果故名为宗皆冥法性不二之理名为极地玄者妙也。

　　【疏】以不住法住密藏者所住是性德四德能住是修得四德者记释云本有四德为所依修得四德为能依能所并为能依身者身为能依是修所依是性虽有修性俱属于能是能依身也所依土亦有修性性四德土是所依修四德土是能依虽有修性俱属所依土也依正不二身土一如故大师云一法二义耳(云云)。

　　【记】引华严云重重相入等者即约理相入约事虽互相入皆有事等十方尘刹皆有善财普贤法慧功德林金刚幢金刚藏等名相入事等名相入等说等者皆具四十二位容融之法也。

　　【记】十方法界唯一佛者此是问他宗也今家释三身只是一身一即三故一遍即三遍体用不相离故如寿量品(云云)。

　　【记】亦许他佛者问他宗法界之内唯一释迦主伴为亦许他佛十方主伴耶答并有主伴如此方主十方伴十方主此方伴主中主主中伴伴中主伴中伴皆互相通(云云)。

　　【记】于此已前亦曾有迹者谓于法华前亦有本时所化弟子随如来迹中施化但未曾说耳言虽但显本者虽下方涌出是本未至寿量者名为未彰。

　　【经】况将五万者欲亦弟子多而师少尚有六万恒沙况弟子少而师多此益数转多矣。

　　【记】则显无机至于长见短者恐误。

　　【记】云执者即长而见短今言无机是执者何故云不能于长见短耶应云无机者不能于短见长耳(思之)。

　　【疏】初标四导师者一名上行在空有之表即中道行二名无边行者逾断常之际问与前空有何别耶今云遍法界起名无边行言净行者出三惑之外言安立行者理遍故安智圆故立自行理智故称安化他理智故称立有云上行表我无边表常净行表净安立表乐若具说者一一人皆四德。

　　【疏】问如来安乐至少恼者问讯能化人也言少病少恼者凡有三句一者无病无恼二者多病多恼三者少病少恼三句之中但问一句不问无病恼者众生未得免疾佛何由得无病耶不问多病者众生若都不受一乘之化可言病恼多耳已受化易故不问其多但言少也问病恼何别答问讯身为少病问讯心为少恼若从所化说者众生结使垢尽如来少恼众生苦尽如来少病。

　　【记】故且抑其一分者明其于短见长望于狭见广名为一分。

　　【记】逗机未足合亦不周者如别教证道虽与圆同名之为合未开地前三贤名为不周犹存别地前及余六方便名权未开近显远者名迹未逗余六方便名未足。

　　【记】二顿不别者恐误华严从说名顿法华从开名顿开不开异约理是同(思之)。

　　【记】远近二由者地涌为生疑故现为寿量之近由如来为显长故召寿量之远由故云远近二由也。

　　【疏】第二正说为二初诫许次正说初又二长行偈颂长行又二初诫次许初诫又二初先述赞次诫次许又二初标果智次开化故知文不次也。

　　【疏】先述赞者善哉是赞乃能问下是述。

　　【疏】次三颂三世者经昔所未闻法者过去今皆是现在当得闻是未来记云一行半恐误(云云)。

　　【疏】初五行半颂双答者初四行颂答师中兼颂释师中智断初二行颂修智德。

　　【经】从常行下一行颂释中证断德次从如是诸子下一行颂释中证智德次一行半颂答处中亦兼释答中权智初志念下二句颂上释中常乐深智等次种种妙法下二句颂释中亦常乐于诸佛之法。

　　【疏】白佛下腾疑更请又二初腾疑次今日下是更请疏阙此开(云云)。

　　【疏】初二颂开譬又三初譬如下二句是颂长行譬如有人色美等是次示人百岁下一行一句颂长行指百岁人等是三举世下一句颂长行是事难信是。

　　【疏】后世尊亦如是下颂合譬亦三者恐误长行合但二无第三合结也。

　　【疏】我等从佛闻下第三三行者此中文句应言第二颂请答文不开颂合譬也就颂请答文文三初我等从佛闻一句颂第一佛语次于此下颂合除我等疑三愿佛下二行半颂除未来弟子疑兼请答意中六义亦在其中故注云云。

　　寿量品

　　昔有数人乘船连风余伴并溺死唯一人凭物独济夜梦云汝所以偏得脱者曾听法华寿量品故也。

　　【疏】睿师序云分身明其不异者有云不实耳谓分身欲显丈六非实身多宝欲显法身不灭记云预表双林不灭应即法故。

　　【疏】河西云明法身真化不异者谓宝塔品明法身常住理无存没寿量明如来寿量等同大虚。

　　【疏】非存亡之数等者法身非应生之存入灭之亡名数也修夭类知修践极之照者增念佛三昧也缘佛久远之本广迹之化无量无边即增其三昧诸菩萨心修此三昧名为践也见法身非量而量名为极。

　　【疏】澄神至本者此古人但见迹中法身为本若性德法身众生共有不知修得法身之处三身具足澄神三身俱名为本今日三身俱名为迹何得唯言法身为本耶若会归为乘始者会归竟无始尽未来故无终也未曾为始者权本是实亦无始终。

　　【疏】问近成是方便下有五问初方便是难次若尔下四是例一例近二例会三例道同四例义坏(思之)。

　　【疏】释品如来者记云先通次别今谓是初略释如来寿量次如来义下是广释如来寿量(思之)。

　　【疏】诸菩萨至发愿说寿者余家将此例释迦尘点是权菩萨既愿未来说寿当知释迦酬愿而说非是实成今不尔释迦文证此寿即实菩萨但于初住分得妙觉本下迹高开近显远只即归初住长寿之说此即是权释迦不尔如向所说。

　　【疏】先以报为本者诸文皆云从法身起应今何以从报耶若言法身遍一切处何不能应耶答从果地所证法身能契智满方有起用从观证为本也。

　　【疏】诠量诸命者问寿命何别答正理论云寿命无别俱舍论义释则异命是活义存义住义未死即名为命寿是定义期义限义今约三身寿命释之(思之)。

　　【疏】金刚前有量者问初住之寿尚不可尽如何十地仍有量耶答若证理边实如所问今从惑未尽边仍受变易生死故名有量。

　　【疏】无常者无凡夫生灭倒故谓凡夫执着生灭为常今无此常也。

　　【疏】一身即三身者记释名通三身皆四句义通者名下之义三身互通如云应身非常非无常义与法身无别问应身双非及双存句许可义通第二常句第三无常句既是应同如何得名义通耶答由法报二身中如虚空出过二乘之常无凡夫倒之无常即能应同常无常也故止观云若言应身直应身者非应身也当知应即余二身也言理通者三身同一理也法通者三身皆有四句法也(云云)。

　　【疏】诚是忠诚等者初始行者令信深悟者令解又钝根者信利根者解又今说法法身唯佛证解除佛已还皆是信解也如来诚谛之语者出所信解也佛心实为诚故云忠诚寿量实为谛故云谛是审实也言三劝信准释论第一百卷云为尊重法故殷勤至三又受法者有三根故三说。

　　【疏】破近显远等者玄第九卷释用十义中例迹十义云一破三显一二废三显一三开三显一四会三显一五住一显一六住三显一七住非三非一显一八覆三显一九住三用一十住一用三述曰三是权一是实对本门将迹替三将本替实为十双本也。

　　【记】云望往日寿至望自身者以释迦今望往日值迦叶为菩萨时名竖以今自身佛望久成佛为横经云自从是来我常在此娑婆教化名竖亦于余处教化名横。

　　【疏】性行合空者合毕竟空理相应也。

　　【疏】值燃灯至他身者记云燃灯是他身恐误文云是说己身也即说己身值燃灯佛也灯明是说他身耳。

　　【疏】缘中亦有世间等者记云通别二教三虚一实问通教与藏三乘是同证理亦同何得云第一义是实耶答从利根菩萨摄入后教第一义实是通教菩萨有利根即同别教登地藏通二乘昔于三味亦有密入亦应云三虚一实也今从显露边藏通两教二乘并是三实一虚通菩萨钝三实一虚利三虚一实别教地前三虚登地一实但云通利也。

　　【疏】约圆顿至一实一虚者记云五千起去于本迹二门名俱虚者意谓不全既闻略开显已成结缘众于四悉中又有三悉之益亦应云三悉为实第一义虚不应于迹门全名虚也(思之)。

　　【疏】此中六句显应身等者经从如来如实下是第一句无有生死下第二句亦无在世下第三句非实至非异第四句不如下第五句如斯下第六句权智六句例然记中初二三句合第四句离恐不称论文(思之)问应云三谛之智何故云权实二智耶答舍别从通二通四教三局别圆若从开说唯圆二三不二(思之)。

　　【疏】例如非生非死结句为生是生是死结句为死记解生是生死有边死是涅槃无边判云疏错今谓不然疏但随结成偏句不必要局双非是无双照是有(思之)。

　　【记】云一一悉中有四悉者准玄文释世界四者释论云阴入隔别是世界因缘和合故有人是为人正世界破邪世界是对治闻正世界得悟理是第一义为人四者杂业因缘得杂触杂受即世界于一事中或听即为人不听即对治无人得触得受即第一义对治四者药病异是世界所治之人是为人能治之药是对治实性中无能治所治即第一义第一义四者四句皆实不同即世界佛得理善即为人第一义遍一切境即对治言语道断即第一义一悉具四即具足句今皆非之即中道。

　　【疏】法身至应同等先同起灭后引归非起之果。

　　【疏】况复果耶者举因况果名为复倍有云法华论释经云今犹未尽论云未满者以众生未尽故佛本愿未满谓菩提未满也。

　　言复倍者则是不可说不可说也欲显如来寿出数量表是故为常问未来何故称倍耶答过去有二种一者无始二者有始为六通三乘不见有始故言无始而非无初证法身是故有始凡夫三乘不见其终于初一证法身则毕竟无灭具此二义故称倍也此释约理即无始终约事即有始终不名一倍不如举因况果(云云)。

　　【疏】若言照寂等者照体寂故名灭从体起照故名生记引璎珞经照寂为等觉者恐误等觉犹有一品无明应云从寂起照妙觉断尽应云照体归寂。

　　【记】止观第七者圆四正勤不次而次先明已生善恶次明未生善恶皆先灭恶次生善故四念处勤观粗惑浮疏细惑沉隐故分已生未生之别今三观观念处真谛先成名已生善见思即灭名灭已生恶假中观成名未生善生尘沙无明惑灭名未生恶不起。

　　【记】但除现计者除阴上计常等四常等四名为现计故云可知。

　　【经】云譬如良医者疏云三达五眼为八术涅槃疏解云晓八术为明也一治身二治眼三治胎四治小儿五治疮六治毒七治邪八知星内合佛知八正道能治八倒病释曰既是第十医即无作八正亦兼破前三教二边八倒也又解通达常无常等二边双照即八术也。

　　【经】聪慧明达者在心为智慧在耳为聪在目为明达时慧譬一切种智聪譬六通达五眼今疏聪达总对五眼也。

　　【疏】十二部教文理者文是其方理是其药识教知理称为明练即十二分教诠于理也。

　　【疏】多子息者昔曾受化弟子故名为子受化之流更后转化受转化入名之为息。

　　【疏】以有事缘远至他国者明过去世众生但受渐化不得久住故往他方名为他国言事缘者此土感尽他土机生佛化余缘望彼为近此土感息名之为远又息此应彼名之为远。

　　【经】诸子于后者众生起惑譬于后饮他毒药者以正观为自习观既弱还起爱见外道邪教名之为他今疏着三界邪师之法是也心起爱见名之为饮能害慧命称之为毒或因种熟名为药不别邪正名为闷乱流浪六道名宛转于地顺化得理名升高违化堕生死苦名为地又心受苦名闷身受苦名宛转于地也。

　　【经】还来归家者昔缘尽故去今机熟佛来入生死名为家。

　　【疏】失先所种三乘者先种大乘后起贪着三界故失大也中间闻小未入不退位即起五欲故失小也总言失三乘耳(云云)。

　　【疏】见闻佛出皆有喜敬者经云欢喜是意业恭敬跪拜即身业问讯即口业也。

　　【经】善安稳归者智论云从安稳道来故名如来今云安稳归即是来也无机则去有机则来名之为善往来无障故名安稳先去今来故名为归。

　　【经】我等愚痴至服毒药者言愚痴者大小机发同述昔过也烦恼迷醉失其本意名为误服禀受邪法名之为毒有漏心断名之为药如六行断惑名有漏药药有二种一有漏二无漏合是有漏名为毒药诸佛说教灭爱见惑名见救疗昔曾禀教生解是一往化中途背化失解是随逐化今日请说令得本解名赐寿命即毕竟化问遥见为是机论为是现事答具二义约机亦得现事如疏梵王请等是也。

　　【疏】此戒定慧即八正道者正见生正语防口正思惟生正业防身正精进生正命此防意总属于戒正定是定正慧正念通三学故八正道。

　　【疏】如优婆者善知机宜应以食悟教服乳酪应以信悟教令上树等(云云)。

　　【经】常在灵山者吉云此章释疑故来有二义一者时众疑云现见大火乾坤洞然如来之身岂常存乎答土有净秽秽土被烧净土不灭迹身现灭法身常存二云此经始末四种权实一乘权实二身权实三寿权实四土权实此四是经之大意望今家本迹各十妙大有所阙乘是行妙身是体用妙此迹门二妙由阙于八寿权实是寿命妙土权实是国土妙此二是本门亦阙于八妙如何为经之大意耶请贤者思之(云云)。

　　【经】众生所游乐者(一乐耶各反纵赏也二五教反游恣胜所可生欣乐)。

　　天台法华疏义缵卷第五
卍新纂续藏经第 29 册 No. 0594 法华经疏义缵


　　天台法华疏义缵卷第六

　　东春沙门　智度　述

　　释分别品

　　【疏】功德者所分别言分别者是能分别能所义一故故先明功德次释分别耳。

　　【疏】法力者由此法有气力如一随喜即得多功德等修行力者依教修行即有胜益持力者法师品取五种人法也神力品名说力者即释迦出长舌至梵世证前说法皆不虚也妙音现种种身为他说法此即是苦行事现功德者净藏二子宿习法华能令父王回邪入正名功德胜力也。

　　【经】云佛说至大法利者经家叙此中亦有弥勒同供养为领解作前弄引耳更于后文独出弥勒为请之首。

　　【疏】南师从偈后者光宅分文也故东安云次弥勒下第二章说解佛寿命人功德也彼问云若依光宅此文属流通分如何不同得耶答光宅寻文不细所以不同非苟欲令异何以言之此品内旨明信解寿命人功德未通论弘宣一部法华不可以混通也。

　　【疏】今释一念至挂碍者随所闻处是信豁尔是解随语入是信无碍是解信一切法是信是皆佛法是解即一切法是佛法是实句也又信不隔下是一切法是权句也又不得佛法不得一切法是双非权实句也而见一切法亦见佛法双照权实句也此四句是三谛即实是真谛不隔是权俗谛双非双照是中道第一义谛也体故双非用故双照故覆疏云即一而三是俗谛即三而一是真谛欠一句云即非三非一而三而一是中道第一义谛也下二释准思(云云)。

　　【疏】东西等者东喻一切皆佛法西喻佛法不隔一切法南喻不得佛法不得一切法北喻而见一切法亦见佛法非道四准思。

　　【经】闻佛说寿命至忍者问闻说寿命云何得无生忍耶答今明此说佛法身绝四句离百非故与前无有生死若退若出乃至发生中道观故得无生忍与闻佛寿命无始无终亦是中道久证长远高本广迹生非高非广中道正观得无生忍同也此从证中道理得长远寿也问此经但明佛寿无生灭无始终何处说众生亦无生灭无始终耶答寿量云如来如实知见三界之相乃至非如非异即是法身亦令众生悟此法身即是众生无生灭也。

　　【经】云若人求佛慧于八十万亿者是时节长行五波罗蜜者即是行广若尔如何一念信解是时短不言五度是行狭不为格量耶答钝根菩萨次第行学虽知佛慧果位方阶望果修因故云多劫约未闻法华说校量也今一念者约利根菩萨闻寿量即超前功德也问但言五度不言般若何耶答若信解佛寿此心即是正慧般若照佛法身无始终故但是所校非能校也若方便般若应云六度今恐蓝所校故言五度耳胜鬘经校量六度是权也。

　　【记】引婆沙十六字者非无始来恒成就彼未舍必起彼断尽故。

　　【经】殡(敷宾反)纷(孚云反)玉篇殡纷者飞也。

　　【疏】别六心退者旧云法才王子六心中退即云十住第六心难者云十住之性地以不改为义云何退作二乘一答云性是不改不改作一阐提不妨退大向小大师云终是难通止观师云是十信中六心退耳比释论及金刚论师皆作此解即是仰习十心中六心耳七心已上永离二乘尔时设为利弘经不无轻漏而度物心不失恒有菩萨之名前又引大论云怖地前耳(云云)。

　　【疏】五品者灭后五品外凡位一初随喜品者若人宿殖深厚或值善知识或从经卷圆闻三谛妙理一法一切法一切法一法非一非一切不可思议起于圆信一心具三千世间如一微尘中有大千经卷欲开此心而修圆行圆行者一行一切行略言为十谓识一念平等具足不可思议(是境)伤已昏沉慈及一切(是发心)又知此心寂照(是安心)用照心破一切法即空假中(破遍)又识一心有诸心若通若塞(通塞)能于此心具足道品向菩提路(道品)又解此心正助之法实相心为正前三教心为助(对治)识己及凡圣心(次位)安心不动不堕是住顶名堕不退不散(安忍)识一心无量功德不生染着(离法爱)十心成就名十乘观法广如止观(云云)二读诵品者闻信始生善须将养涉事纷动令道牙破唯得内修理观外读诵大乘闻有助义之力内外相藉圆信转明十心坚固如日光照见种种色也三说法者内观转强外资又明圆解在怀弘誓熏动更加说法如实衍布但以大乘法答设以方便修令悟大随说法净则助智慧净开导前人是得道全因缘化功归己十心三倍转明四兼行六度上来前熟观心未遑涉事今正观稍明即傍兼利物能以少施与虚空等使一切法趣檀檀为法界事相虽少运怀甚大理观为正事行为傍故言兼行事福资理则十心弥盛五正行六度圆观稍熟事理欲融事不妨理理不隔事具行六度权实二智究了通达治生产业皆与实相不相违背具足解释佛之知见而于正观如火益薪力用光猛(已上外凡语)若入内凡十信圆闻圆信修于圆行善巧增益五倍深明因此得入圆位善修平等法界即入信心善修慈愍即入念心善修寂照即入进心善修破法即入慧心善修通塞即入定心善修道品即入不退心善修正助即入回向心善修凡圣即入护心善修不动即入戒心善修无著即入愿心是名圆教铁轮位也第二圣位十住十行十回向十地等觉妙觉位位十乘观法至妙觉时转名十大如菩萨戒疏(云云)。

　　【记】开遮轻重等者如大乘开怀生于小则遮两舌赞毁小轻大重小教时犯渐制大乘一时顿制小教遇缘有舍大乘毕命无舍在大说戒依菩萨律仪在小随小小忏五篇不等大忏四十八轻对首是同受大通七众八部受小局人道具缘(云云)鸟鼠人者出百喻经即蝙蝠是言鼠又飞言鸟又潜喻出家人言俗身着袈裟言道心口耽于滋味。

　　【经】住调柔地者柔顺忍也。

　　【经】其诸无量劫行道者此昔别教菩萨也。

　　【经】赞叹菩萨者别教菩萨也。

　　【经】复能清净下五度者指前说法并是法施。

　　【经】多罗树者声论云梵音多罗馥力多罗此云重馥力此云树树高七尺叶似芭蕉。

　　随喜品

　　【疏】随顺事理者本迹二理俱名理迹中一代施化名为事本中三世益物名事又本迹各权实名事理如迹中不思议三谛俗谛名事真中二谛名理无二约本体无别约差别相本中准知。

　　【疏】深远深远一深远是本理一深远是本时长远益物之事。

　　【疏】佛今说此者我随佛所说故名为随我得闻此者庆我得闻名之为喜故也。

　　【经】云六趣四生至多足者一六趣二四生三有形无形四有想无想五有足无足一六趣者一天趣正理论三界义者若界有色而无定者是名欲界若界有色亦有定者是名色界若界无色而有定者是无色界(余五趣可知云云)二四生(此记广辨不写)三有形无形摄四生三生是有形化生是无形四有想等三种摄者谓有想无想非有想非无想三界除无想天及非想余名有想非想天名无想非非想天名非有想非无想五无足有足门摄一无足如曲蟮等二足如人天鸟等四足如牛马等多足如班拱等如是等下结众生数也。

　　【疏】外听法入文为四一自往取其诣听法得乘天宫等报若就听法边远报者福则无边趣于佛果报故今从近果有三品若下品动足得乘象马报中品得乘七宝辈舆上品得乘天宫二分座者但取座义边故得三王之报若就听法义边福亦无尽亦三品心得三王报三劝他者正取劝人听法华义得四种报一善友报与陀罗尼菩萨共生一处故二得智慧报经云利根智慧故三得端正果报经云百千万世终不喑哑得离丑陋等四劝人听经世世常得见佛闻法信受教诲经云世世所生下是四具听修行者其福最胜报不可说(云云)。

　　【疏】圆教小七大七者内典博要第五卷引出曜经禅接息心小七大七日大七有七七四十九日小七有七日故今借此为数。

　　【疏】前谓初品之初为因者有二种一若将五品为六根位亦以初品之初五十人为因若五品为六根前位亦用初品之初为因二取劝人听经为因具此二因得入五品六根也。

　　【经】云胗(居忍反)唇上疮谓之胗喎(口蛙反)䐔(方显反)䏲(浊黎反)窊(于菰反)凹也邪下也。

　　法师功德品

　　【经】颂耳根偈从一切比丘众下明四法界此比丘是二乘。

　　【疏】大经云虽有肉眼至根自在者佛眼故清净牒大品具五眼故牒论能盈至胜根用牒正法华名根自在牒涅槃记云亦应云互具牒涅槃文无者略今云非略(思之)。

　　【经】云弥楼山者此云高山又云光山须弥此云安明亦云妙高山。

　　【经】云鼻根章遥闻香者问小乘人有三说一者婆沙云三根合中知谓鼻舌身三根离中知谓眼耳意杂心云二根离中知意根不当离合成论云眼但离而不合鼻舌身合而不离耳根亦离亦合闻外声为离闻耳鸣声为合意根非离非合今何故言鼻根遥闻香耶答旧释云任根常用则如上三释今假经力故鼻能遥闻问毗昙云上界无香味今云何闻梵身香答梵世有细香小乘人力劣不能知故言无香大士利根无尘不察故云闻梵天香问成论云金刚无香味何得云地中众伏藏闻香知所在答有云论言无者无有粗香今有细香有人云此着体物故云香金之实体则无香此皆不然大士根利知有香也。

　　【经】须曼那华香者此云妙意华阇提华者此云生华亦云实华末利华此云鬘华此华堪作鬘瞻卜华者正瞻云薄迦此云黄华树亦云金色华波罗罗华者此云重生华(重字平声)多摩罗䟦香此云贸无垢华多伽罗者亦云伽楼智论云本香树波利质多罗者波利此云护质多罗云种种亦云圆生树香拘鞞陀罗此云大游戏。

　　不轻品

　　【疏】初是因缘者外敬不轻境者记云世界义今准下文云是理一即第一义也不轻行令人生信是为人口宣教是对治禀教断惑故人作不轻目是世界准集众叙表人一是世界也头记不同(云云)。

　　【疏】比丘临命终不轻菩萨于最初威音王佛像法中闻法得初随喜位临终重闻威音王佛说得六根清净位。

　　【疏】牛皮等者彼明损道有相之福如龙须牛皮戒定慧三如身如体有相心修如缚如系受人天果报如入水向日今借喻执四句皆性计与有相心同大论云夫利养者如龙须绳缚身入水初损戒皮次损定肉后损慧骨四执亦尔。

　　神力品

　　八品通名付属流通者若从别名药王下五品是化他普贤是自行今通付属自行化他故也。

　　【疏】二通身至照十方者问前照东方已表入实今照十方更何所表答文云令初因增至佛慧即表五方分身亦尔复表五方故十方也。

　　【疏】謦咳等者謦咳是标名将语之状是辩意亦是下述相也四十余年下至是故謦咳者通表迹本二门之教举昔四十余年迹本实教表获申舒今日大事已竟故云通畅即通表二门之教一也记中分从欲以下文表本意此恐不然但是表流通文耳故云法付菩萨等思之。

　　【疏】遥散诸物是行一者散华是檀行也。

　　【经】说此功德不能尽者说名体宗用不能尽也。

　　嘱累品

　　【经】三菩提法者法是实相菩提是果果必有因因果是宗宗依实相体。

　　【疏】助申佛慧者正助合行也如云治生产业皆与实相不相违背而众生不信即应为说皆是无常幻化次第三谛三教皆不可得众生若信即指向三教法皆是实相故是流通正助合行之相也。

　　【疏】答证正已故闭者问若言正已应在分别功德品中若流通已应在经末何得于此言证正已答今言已者从佛说故嘱累已前亲是佛事名之为正药王已下皆菩萨发誓弘经是菩萨事耳。

　　【经】无诸悭吝者记引悭有五种一住处二家三施四称叹五法法又有七如记。

　　【疏】从说是语至得法自行化他不同是世界故喜又说人清净即生善是为人故喜闻清净法破昔不闻是对治获证是第一义。

　　药王品

　　【疏】观经下至药王具四悉初名星光是世界闻佛慧是第一义上药供僧是为人治身心病是对治又此文下至喜见是世界从顿舍至两臂为生死众生善根是为人轻生重法是对治命殒道存是第一义。

　　【疏】唯愿得大法是理一大得弘宣是教一大愿众生是人一获大饶益是行一。

　　【经】即时入是三昧者若约如来四威仪常应在定今从化仪故云入也。

　　【疏】一修行得法者苦行名修行得法名一切色身三昧也。

　　【经】一箭道者百二十步也。

　　【记】云投严赴火者雪山童子是投严药王是赴火不滥外道也胜热者华严云善财南行有聚落名伊沙那有婆罗门名曰胜热修于苦行四面火聚犹如大山中有力山高峻无极登彼山上投身火中善财见之云我先已发菩提心婆罗门言汝若能尔诸菩萨行悉皆清净善财言人身难得乃至受如法教得正命难此非魔耶诸梵空中散华供养告善财言勿疑圣者今此圣者得金刚炎三昧光明法门广度众生善财闻已于婆罗门起真实相投身未至得善住三昧触火得寂静三昧婆罗门言以解脱火烧诸众生见惑无余必不退转获益欢喜亦如尼干广为严炽呵斥过患赞叹如来因生正信并由解力。

　　【记】云两众如何者若有小法事大乘僧即集若有大法华须遮小乘听戒是二体者大乘以心为体小乘作戒以色为体无作非色非心为体大乘体遍法界发小乘但遍三界发大则摄小小不摄大取益从何者师虽大乘弟子受小不得为授于大令他从何取益也。

　　【经】复生日月净明德佛国者与前生国及二处王家同问既能化生何故唯生此国耶答有宿命智力故生本国王家耳亦由四悉檀机故尔。

　　【经】即服诸香至毕力迦者此二香什公云龙鬼国方有人中所无故不翻也曾有人翻毕力迦为偈(云云)。

　　【经】八百千万亿至閦婆等者俱舍论第十二卷说数有六十忘失余八以十渐积至第十六名矜羯罗第十七名大矜羯罗第十八名频䟦罗第十九名大频䟦罗第二十名阿刍婆第二十一名大阿刍婆此总三种即是第十六十八二十数也有云此文有三数一者八百千万亿盖是此土之数二从百转增至亿那由他已上皆外国数名即从转增故有那由他不应如前释而言八者总贯于百乃至阿閦婆也谓三僧祇之类也注经云此是外国数名如此土兆载之类也甄迦罗等者正法华云何作频婆罗云摸式阿閦婆云不动也。

　　【经】云我今当供养下通三业如云即时入是三昧下是意业次从三昧起而自念言下是身业次从即为其父不是口业。

　　【经】能燃手一指供养者问与地持论十种供养药王品具几耶答十种供养者一身经云烧身是二支提经云起八万四千塔是三现前经云尔时彼佛至八十亿恒沙世界是四不现前经云三千大千七宝世界是五自作经云能燃手一指等是六他作经云诸天妓乐等是七财物经云七宝满三千世界是八胜心经云胜以国城妻子是九无染经云能令离一切苦是十至处经云必当取草坐道场是解曰支提者依僧祇判有舍利名塔婆无舍利名支提明了论翻为净处言现前者而见佛及支提云不在现前者不见佛及支提五自作六他作约人分别自能作得大功德教他得大大功德七财物者有三一资具谓衣食二教具谓华香三庄严具谓一切宝物八胜心谓殊胜心有三一专精解心善解施设种种供养二能净心信佛德重三回向心谓求佛心设供养九无深就行离过有二心一心无染离一切过二财无染离非法财十至处道行顺果名至处通佛果是所至处已行是能至也。

　　【经】闻药王品不受女身者问余品犹应受耶答闻诸品皆不受但约事相似故寄此品言之如名多贪爱己身今菩萨烧身破着情故不生染爱故舍女身。

　　【经】涅槃时到灭尽时至者涅槃与灭尽其训莫殊所以重说欲以涅槃明常灭尽表去迹去本常故也。

　　【经】高三世界者在生有八万四千法门行于三界故起八万四千塔高三世界也。

　　【经】即于八万四千塔燃百福臂者此用弘誓力加于神通故一一塔前皆有一臂耳言八万四千塔者表八万四千法门也百福者十善互严名有百善言七万二千岁者表六根互用一根是一念心具十界十界各具十成百法界界十如成一千一根有千余五根用成六千具足定慧二心成一万二千余五根亦然成七万二千法门也烧身一千二百岁者表十二因缘各具十界界具百如十二因缘成一千二百皆毕竟不可得故云尽也。

　　【经】尔时诸菩萨至阿修罗者前云彼土无女人至修罗今言有者是权人耳。

　　【经】十宝山者一雪山集一切药二者香山集一切香三轲梨罗山集一切华四仙圣山集于一切五通五游乾陀山集于夜叉六马耳山集于妙果七尼民陀山集一切龙八斫迦罗山集诸大力九宿慧山集诸修罗十须弥山集诸天子。

　　【经】得菩萨神通至眼根净者此约初住已上真位眼根耳问若证初地见百佛世界圆人初住亦然今经何故云见七百万二千亿那由他耶答异别教故不言百佛为护佛位故不言十方理实初住亦见十方具约机论故云七百耳。

　　【经】此经别为阎浮提人病之良药者问观音菩萨拔苦与乐尚名为药何处缘如来唯局阎浮为良药耶答佛实普益无有彼此但机有冥显此阎浮提是显十方是冥故亦偏说耳。

　　【经】不老不死者有依智论未断百八烦恼名为病闻经断故名消灭不复起六十二见名不老不失慧命名不死又持经得好颜色名不老得近慧命名不死今解如疏。

　　【经】此人不久取草者既言草座知是劣应三藏佛成道相也。

　　【经】破诸魔者界外四魔。

　　妙音品

　　【记】云此从自行者问五品皆属化他此品如何自行耶答从自修说从因至果名自行果上起用名化他此是分果起用也。

　　【疏】昔音乐者准药王闻佛慧故发愿今亦于云雷佛所闻法奉妓发愿求菩提今得法音游化也今昔异故是世界自随游化闻者生善即为人对治第一义如记(云云)。

　　【疏】他经者借他绝释耳既有放不放彼此弘不弘异且约差别为言若约实相释即无彼此弘不弘放不放之别此妙音品准例上药王亦应有本事药王既是施药得名妙音亦从舍妓立号同是昔事也不轻之行亦尔又准观音名下有普门者五品皆然如常不轻既见一切皆云我不轻汝即是普义药王品既云救一切众生身心两病亦是普义妙音品普现色身三昧陀罗尼总持严王品弘愿皆是普义余如记(云云)。

　　【经】净华宿王智者教无三乘之垢华含一极之实如者年为寿慧周八极故曰净华宿王智。

　　【经】妙幢者从譬为名夫军陈建幢必是主所居处譬无生法忍是菩萨德行之主超过七方便上名为妙幢余三昧并无生忍异名耳二法华者一实之定开权三昧功德如华三净德者三德无三惑之垢名净德四宿王戏者宿谓星宿王谓自在从喻为名法华理定寂而能照如星光照物于寂照中而无障碍故如王戏也五无缘者谓无生忍定无二边攀缘故名无缘即无缘慈定不缘而缘遍缘三谛只一法界也六智印者照故名智寂故名印智于理如印不差如随国有印得入无印不得入菩萨得三昧印入实相国也七解一切众生语言者无生忍定中具十界言音也不异佛音之实八集一切功德者此定能具诸德也九清净者无散障故十神通游戏者能超过法界通八相成佛故十一慧炬者炬能照闇定能破惑即寂而照故十二庄严王者实相法身是王定慧为能严也十三净光明者照无相名为净光入是三昧能令众生心得清净故十四净藏者如来藏无染故十五不共者不与七方便共故从未开权说不与近迹共故从未开迹说十六日旋者如日照四天下名旋譬从假入空旋空入假旋空假入中即寂而照照而常寂也。

　　【经】甄叔迦宝者云是赤色上宝此土所无故相承不译注云鹦鹉此宝似鹦鹉[口*(隹/乃)]而赤色也。

　　【经】化作八万四千莲华者知释迦所说当以莲华为名总八万四千法门故乘光入定化作此莲华亦作八万四千也有云为令此土起尊敬心一表为座二表八万四千法藏皆入一乘。

　　【经】白银者表八万四千法藏皆明白也。

　　【经】多宝为现相者谓释迦随俗礼推贤让长多宝佛成既久故释迦以让之净华宿王至问讯者示同俗人之仪也问何故不言无病无恼等耶答有心身必有病恼若病恼过多则万事斯废今言少者无甚妨害也。

　　【经】云那罗延者真谛云此翻生本梵王是众生之祖故云生本罗什云名那罗延端正而猛健也俱舍云持大千世界风轮名那罗延那罗延应云力也。

　　【经】多罗树似此土宗卢树一树高七仞一仞七尺也。

　　【经】天大将军者即梵辅也。

　　【经】尔时华德者明妙音弘经前明其人此明弘法又前明其果今明往因即显妙音二世之事又两双问答初尔时下一问等论妙音神力二从尔时华德白佛下第二问答论妙音三昧神力是智慧三昧是禅定又神力是果三昧是因前果后因故也。

　　【疏】初问种何善根者是问因问善根与功德何别答善根就始功德据终故分二问就佛答中又二第一答因问次华德汝但见下答神力果问就答初问又六一明种善根之佛二国名下是种善根之处三劫名下是种善根之时四妙音下正种善根五以是因缘下明善根果结酬其问六华德下结会古今(已上六文问答初问讫)次华德是妙音下第二答修行功德问(如文)。

　　【疏】从华德下至示三十四凡身四圣人身者第二广答神力问又二初叹妙音于此土弘法次叹妙音十方通法二又各三初三者一总标经云华德汝但见下至经典是二或现梵王下广释三华德妙音下结叹就第二广释中为五一现天身二现人身三现八部身四救八难五于后宫变为女人初天有三对一梵王帝释对即欲色之初也二大小自在对是欲色界之末也三欲色大臣对将军是色界初禅梵辅是梵王臣毗沙门是欲界帝释臣(已上三对讫)二现人身有两对初一双现人君身次或现长者下明现人臣身又四类初四豪势身次四道俗身次四现妇女身后二现童男女(已上三类讫)三现八部身(如文)四诸地狱下叹救八难不言说经者一是苦重二是障深故但明救济准请观音亦有如观音品(云云)五乃至于王下变为女身(已上五类广释竟)第三是妙音总结又二初叹于所化有益次于神通下叹能化无损第二从是菩萨下叹妙音于十方弘经亦三一总叹二别叹三结叹此三门各二初二者初至所知前结一土益次于十方下叹十方弘经第二别叹又二初若应下叹在世身次乃至下叹非灭现灭身第三华德下总结又二初神通结现身次智慧结说法也上一土化中广说现凡夫十方化中略现圣者此欲明凡圣广略互现也又前凡身中五类今圣身中亦五身又上明一土今在十方又上示凡身今示圣身土从狭至广身从凡至圣皆胜劣为次也文上明弘通法华故明一乘若众生不信则说五乘示道如嘱累品云若不信此法于余深法中示教利喜也准下品释故(云云)。

　　【经】云并供养听法华经者解云会三归一开近显远是法华经此事先说即是法华意何故今言欲听经耶故知深鉴之者无非一乘只此往来更相问答即是法华更无别法若其不悟只会三显远亦非法华故下文云说是来往品时四万二千天子得无生法忍良由达来往相毕竟不生不灭不来不往得无生忍也当知往来即是一乘所以闻说往来皆得悟道问无生法忍与普现色身及法华三昧有何差别答无生法忍心无依倚犹如虚空纵任自在能处处现身名普现色身能随宜方便说三乘道无所系着开一乘门是法华三昧皆实相之异名耳。

　　【疏】体一用异者同实相体起定慧用三昧是定陀罗尼是慧也。

　　【疏】舌根清净名陀罗尼者舌能说法即是慧性故也。

　　观音品

　　有云外国名阿利耶婆卢吉低税此翻观世音有三名一名观世音二名观世意三名观世身初是口业次是意业三是身业故立三名此是今家三业为机义耳又善男子者华严称佛子余经称善男子有绍继之能名字有刚干之能称男外利内冥清升感乐名善也今解法界圆融像无所像真如清净化无所化虽无像而像无化而化故无在无不在化应九道之身有不乖寂入不二之旨是以三业致请蒙脱苦害四弘为誓使沾上乐故娑婆受无畏之名宝藏佛所禀观音之目已成种觉号正法明次当补处称为普光功德本迹若此宁可测知方便随机辄举一名耳言观世音者西土正音阿利耶婆娄吉低轮此言观世音或此文阙利字卢娄输税梵语轻重耳能所圆融有无兼畅照穷正性察其本末故称为观言世音者是所观之境万像流动隔别不同类音殊唱俱蒙离苦菩萨弘慈一时普救皆令解脱故曰观世音此即境智双举能所合标经者由义文理表发织成行者之文章故称曰经普门者普是遍义门是能通用一实相开十普门无所障碍故称普门品是类义如前(云云)。

　　【疏】有通有别者通者人法合明别者人法各辩何故尔缘有利钝说有广略今通为四一列名二次第三解释四料简一列名者疏云十双至智断(云云)者至理清净无名无相非法非人过诸数量非一二三但妙理虚通无名相中相说故称人法一慈悲二福慧三真应四药珠五冥显六权实七本迹八缘了九智断十。

　　二次第者一观二教观则收初中后心因果圆满教则说括渐顿小大诸经初观释人法为初者欲明观行必有其人人必禀法故居初意例人法为九双之首为依经故经云以是因缘名观世音即辨人也后云方便之力普门示现即论法也二慈悲者良由观音实相普门达非人非法实相之理一切众生亦复如是此理圆具足无有缺减云何众生理具情迷颠倒苦恼既观是已即起慈悲拔苦与乐故次明慈悲也若就言说便先慈次悲亦是就菩萨本怀本欲与乐次拔其苦也若从用便初拔苦后与乐就行亦先脱苦后与乐今从前义为次第也三福慧者初人法相成此据其信次慈悲与拔此明其愿今欲满此愿必须修行修行不出福慧慧即般若福即五度互相资导以行显愿事理圆足就言说为便先福后慧若为化他先以慧利如其不堪方示福德又资故先福导故先慧四真应者若智慧转明则契于法性法性即实相名法身即从真起应只由福慧开发故次第四也若就方便化物先应后真今从前义五明药珠二身者先明真应直语证得未涉利人今明两身俱能益物真身破取相喻如药应身对万机类于殊就两字次第与慈悲同六明冥显者前明二身道理显益今办彼缘得为冥益或得显益故二身后明七明权实者前缘得益何意不同良由权巧无方赴机允当不失其宜二智之力故此为次也先权后实就浅深为次先实后权随物为次就佛本竟先为一大事众生不堪后以权度八明本迹者虽后益物权实之巧而有优降必是上中下智本迹之殊权实略而具横今细判高下若本高权实之迹则妙故总略之后明细妙之能非本无以垂迹故先明本非迹无以显本故先应迹九明了因缘因者上来从人故至真应是自行次第二药树至本迹是化他次第此乃顺论未是却计根源今原其性德种子若观智之人悲心誓愿智慧庄严显出报身皆是了因种若普门之法慈心誓愿福德庄严显出应身皆是缘因种子故次第九也十智断者前明缘了却对因源今是顺论究竟始了因终则菩提大智始缘因终则涅槃断德若入涅槃众行休息故居第十也二明约教次第文广不录(云云)。

　　第三解释【疏】观世音者人至多种下是释也人有多种者人即假名所成之人也法有多种者法五阴能成之法此人法通凡圣若色等五阴是彼法揽成生死之人戒定慧解脱解脱知见是出世法揽成出世圣人故大论云众生无上者佛是法无上者涅槃是虽通凡圣不无差别上中下恶为三途上中下善为三善道若更细论百千万品圣人之亦复不同若三藏有门观众生人我如龟毛兔角毕竟不可得但有五阴之法此即人空法不空观此无常生灭不住发生暖顶等位揽方便法成以道贤人若发真成圣生方便有余土揽法性色识等成彼土行人空等三门准之若摩诃衍中明人法者亦不言人空法不空亦不言体有假用但观假名阴入等性本自空故大品云色性如我性我性如色性始从初心终于后心常观人法俱空(通教)故大论云菩萨常观涅槃行道以观人空即了因种子观法空是缘因种子言人空者论云众生无上者佛是佛是觉觉是慧始觉人空终观法空故观人空是了因也言法空者大论云法无上者涅槃是以生死阴断涅槃阴与大经云因灭是色获得常色受想行识亦复如是揽此法成无上众生号之为佛以观人法二空即具三种佛性(云云别教)大经云众生佛性不即六法不离六法不即者正因佛性非阴故非我非阴故非法非我故非人如方便品引(云云圆教)。

　　二释慈悲者【疏】大悲拔苦下是悲名愍伤慈名爱念愍拔苦念与乐菩萨若但起慈悲心不牢固故须发弘誓加持使坚譬如工匠造物节㿍虽复相应若无胶漆则有零落誓愿如胶菩萨亦复如是悲心愍伤拔于世间苦集因果兴两誓愿所谓众生无边誓愿度烦恼无量誓愿断此两从大悲起以慈爱故欲以道灭与出世因果之乐兴两誓愿所谓法门无量誓愿知无上佛道誓愿成此两誓愿从大慈起但前明人法凡圣不同今辨慈悲大小之异四教约四四谛为境起拔苦与乐文广(云云)。

　　三释福慧者【疏】智慧庄严是亦名定慧定名静处慧名观䇿大论云定处慧䇿寂照之智无幽不朗如明镜高台福德禅定纯厚资发如明烧净油亦称为目足备得入清凉池池即涅槃涅槃称为二种庄严庄严法身释前问答从慧后问答从福十双例然此定慧自有多种四教(云云)。

　　四释真应者【疏】观冥境下是真名不伪不动应名称适根缘集藏名身若契实相不伪不动之理即能称机而应譬如揽镜像对即形此之真应不得相离今经前问答明于真身寂而不动法界大益观音从真身得名后问答明随机广利出没多端普门示现是从应身得名。

　　五释药树王身如意珠者【疏】药树王遍体愈病是药王疗治苦患出奈女经珠是如意之宝广历诸教明治病得宝今约圆教明者华严云有上药树其根深入枝叶四布根茎枝叶皆能愈病闻香触身无不得益菩萨亦尔大悲熏身形声利物名大药王身又如如意珠能雨大千珍宝随意而出不穷不尽菩萨大慈熏身与众生乐名如意珠王身前后问答约六即(云云)。

　　六释冥显两益者【疏】云冥作益下是冥是冥密显是彰露大圣恒以二益利安一切而众生及以下地日用不知譬如日月照世盲虽不见实荷深恩(云云)。

　　七释权实者【疏】随自意照实智是权是暂用实非暂用略言权实则有三种一自行论权实自观中道为实二观为权二就化他论权实他根性不同或说权为实或说实为权不可定判三自他合明权实者若自观三谛有权有实皆名为实化他随缘亦有权有实皆名为权用三义历四教及前后问答(云云)。

　　八本迹者【疏】不动本际是本名实得迹名应现若通途作本迹者世智凡夫大意难测乃至别教本迹若圆教无始发心初破无明所得法身名之为本垂形百亿高下不定称之为迹若一往判真应多用上地为真为本下地为应为迹地地转作此判真本唯据于高应迹唯指于下此义不可也今细明本迹则与真应异本实得始在道场及在初住所得法身即是其本迹为上地之佛及依上地菩萨悉名为迹不可上地高为本始得初住目之为迹所以者何实不得上地上地非本实得下地下地非迹六即及前问答是本后问答是迹(云云)。

　　九释缘了者【疏】根本是了因种子是了是显发缘是资助资助于了显发法身了者即是般若观智亦慧行正道智慧庄严缘者即是解脱行行助道福德庄严大论云一人能耘一人能种种喻于缘耘喻于了此一科不明六即但就性德本有之义前后问答(云云)。

　　十释智断者【疏】智德如十四夜是通途意智即有为功德满亦名一切种智亦名圆净涅槃言有为功德者即是因时智慧有照用修成之义故称有为因虽无常而果是常将因来名果故言有为功德满断即无为功德满亦名解脱亦名方便净涅槃言无为者若小乘但取烦恼灭无为断此乃无体之断也大乘是有体之断不取灭无为断但取随取调伏众生处恶不能染纵横自在无有累缚名为断德指此名无为功德故净名云不断痴爱起诸明脱又诸见不动而修三十七道品爱见为缚亦名如来种乃至五无间也皆生解脱无所染碍名为一切解脱即是断德无为也寂而常照即智德也小乘灰身灭智既其无身将何入生死而论调伏无碍无染灭智何所寂照(云云)此如智断圆极故法身显著即三种佛性义圆也法身满足即非因非果正因满故隐名如来藏显名法身虽非是因而名为正因虽非是果而名为法身大经云非因非果名佛性者即是此正因佛性也又云是因非果名佛性者此据性德缘了皆为因也又云是果非因名佛性者此据修德缘了皆满了转名般若缘转名解脱亦名菩提果亦名大涅槃果果皆称为果也佛性通于因果不纵不横性德时三不纵不横果满时名三德智德既满湛然常照随机即应一时解脱断德既满处处调伏皆令得度前问答是智后问答是断令观音分满受名也。

　　问此十义名字出余经那得用释此品答大乘通义众经共用若不许此者佛性出涅槃五住二死出胜鬘诸师那得混用通经耶此品在文虽无十名总将二问答帖十义意宛然可解今更别点句句来证十义者如文云以何因缘名观世音据人名也后文云普门示现是明法也大威神方多所饶益即慈也愍四众即悲也欲知智在说十九说法即智慧一时礼拜至福德之利即福德也自在之业即法身也于一切得自在智契此为业寿量久修业所得证身也威神之力巍巍如是巍巍是满足之名即真身也普门示现自在神通之力即应身也游诸国土度脱众生即药树王身也于怖畏急难之中能施无畏即如意珠王身福不唐捐即冥益也三十三身即显益现佛身即实智现余身权智观音是本余身是迹又威神力是本方便力是迹闻是观世音名者若有闻是品者证了因功德不少即证缘因即时观其音声观即是智皆得解脱种种调伏众生八万四千发心是利益即断也。

　　四料简者问人对观音法对普门方等有普门法王子标人名此义云何答应作四句分别一人非法二法非人三人即法四法即人今明普门是法何得有法无人彼明普门是人何得但人无法此人法互举耳。

　　料简慈悲问若大悲拔苦苦除即是得乐大悲与乐乐至即是拔苦何意两句答通论如此别则不然譬如拔罪于狱未施五尘身虽免病根情未娱此但拔苦未名与乐为从别义名显一边故别说耳(云云)料简福慧者问观音对智称之拔苦普门对福见之得乐何也答智是光明正治闇惑惑是生死苦恼若治闇惑之苦岂不用智解之光故智慧人名拔苦法是门门名能通通至涅槃安乐处初习乐因后证乐果故对普门与乐也问福慧相须本不相离定无慧名痴定慧无定名狂慧故二相资二轮平等湛能运载也若尔何意智拔苦福与乐耶答应四句一自有福是智二自有智是福三自有福非智四自有智非福大小乘皆四句小四句者六度菩萨分地为七分此世智不能断惑故属福摄即名此福是智故此智是福不断惑故若声闻人智慧能断惑非是福德如饿罗汉也若福非世智亦非出世智如白象也大乘四句别教地前三十心行行为福慧行为智此慧不能破无明还属福德摄二此福是智慧方便治取相故地前皆名福德地上皆名智慧此智非福此福非智即三四二句也(云云)今普门明福慧者福即是慧慧即是福福慧不二非禅不智非智不禅(云云)。

　　料简真应者亦四句之殊非真非应应而非真真而非应亦真亦应若非真非应就理可解凡夫不见理故非真无用故非应亦可解应而非真外道五通亦得论应而非真真而非应者二乘断结见真灰身灭智不能起应亦真亦应者此别显中道为真即真而论其应真应不二而二故言真应耳(云云)。

　　料简药珠二身药有差病拔苦之功亦有全身增命致宝之用经云若全身命便为已得玩好之具如意珠王非但雨宝亦能满除病大施太子海得珠还治父母眼故知通具二义若从别据除患譬药证药况珠耳。

　　料简冥显两益者凡有三十六句料简权实二智依前问答实智照真而众生得脱依后问答权智照假而众生得度度为度权亦度于实脱为脱真亦脱于假答有四句或因真智脱权七难消除二求愿满或因真智脱实三毒得离或因权智得度于实三十三身得度是也或因权智得度于权怖畏急难中得无畏是也或二俱脱或二俱不脱今依文互出一边前脱权后脱实。

　　料简本迹通论俱拔苦与乐别论寿量云闻佛寿无量得清净果报是本得乐也请观音云游戏地狱大悲代受苦此是迹拔苦也非本无以垂迹非迹无以显本前问答是明迹之本后问答是明本之迹问与真应云何同异答真应就一世横辩本迹约三世竖论。

　　料简缘了者问缘既有性得善亦有性得恶不若具阐提与佛断何等善恶答阐提断修善尽但有性善在佛断修恶尽但有性恶问性德之善恶何不可断答性之善恶但是善恶法门性不可改历三世有谁能毁不可断坏喻如魔虽烧经何能令性善法门尽纵令佛烧恶谱亦不能令恶法门尽如秦焚典岂能令善恶断尽耶问阐提不断性善还令修善起佛不断性恶还令修恶起耶答阐提不达性善故还为修善染修善起时治诸恶佛虽不断性恶而能达于恶以达恶故于恶得自在不为恶所染修恶不得起故佛永无恶用恶为法门广度众生也地人云阐提断修善尽为梨耶识所熏更起善梨耶是无记无明善恶种子依持阐提不断无记故还生善佛断无记无明尽无所可熏故恶不生若恶化物用神通耳问佛地断恶尽神通以恶化物者此是作意方能起恶如尽诸色像非是任运如明镜不动色像自形与外道通何异今谓阐提不断性得善遇缘善发佛亦不断性恶机缘所激慈力所薰入阿鼻同一切恶事化众生以名性恶故名不断无复修恶名不常若修性俱尽是则染不得为不断不常阐提亦尔佛达恶际即是实际能以五逆相而得解脱行非道通佛道阐提染不违为异也。

　　料简智断者此是一法异名不得相离如人一体何故从智拔苦从断与乐然而慧解之心称智无缚碍身称断如人被缚运力属智萧然累外属断今经文言说不得一时故互举智断得此十义意解一千从义不可尽(思之)。

　　【疏】别论五只者一观二世三音四普五门若从名字为便先明观智次辨世境之音若从义便先明世境次辨观智如先有境可得论观若未有境何所可观喻如镜鼓后方映击今从名便先观后境也言观有多种者一次第观二一心三观(不次第如璎珞)一心三观者若观心具有性得三谛性得三观及一切法无前无后无有次第一念具足十法界法千种性相因缘生法即空假中无量无边法一心悉具足不次第也。

　　【疏】世间为三谓五阴众生国土既有实法即有假人假实正成即有依报故明三种世间也世是隔别即十法界之世亦是十种五阴十种假名十种依报隔别不同故名世间是间差三十种间隔差别不相谬乱故名为间(云云)。

　　【疏】音者机也者十法界口业之机也问众生各有三业何意但观音答通论皆得常念恭敬得离三毒即观世音礼拜供养二求愿满即是观世身今依释论其义即圆何以故出入息是身行觉观是口行更为心行心觉故尚具三业何况发音成而不备三业耶但举一观即备三应但举一音即备三机而凡情谓声强智利逐物标名圆义往推悉皆具足。

　　【疏】普者一通途二历别今从历别门(云云)至理非数赴缘利物或作一二之名或至无量广略宜然今存中道十义也列名如疏(云云)此十门皆约修行福德庄严前五章是自行次三章是化他后二章结前两意自行中前四是修因后一是明果修因又二初二是愿后二是行也总生起者菩萨见一切苦恼众生起大慈悲此心虽不即是菩提心能发生菩提心喻如地水虽非种子能令牙生大悲亦尔次誓愿者若但慈悲喜多退堕鱼子庵罗华菩萨初发心三事因时多谓并慈悲喜及其成熟少不足言故须起誓愿要期制持此心即菩提坚固次明修行者若但发愿于他未益如无财物势力权谋不拔难菩萨亦尔须福得财神通力智慧谋乃可化导大经云先定动后以慧拔修行填愿次断惑者成论人无碍道伏解脱道断若然者修行是伏道为因断惑是解脱道为果毗昙明无碍道一念即断那得容与七觉而有伏惑之义以方便道伏无碍道断解脱道证释论云无碍道中行名菩萨解脱道中行名佛此究竟为语佛证三菩提名解脱道也若然者修行是方便断惑是无碍道入法门是解脱道取此自行次第也次神通者若欲化他示三密神通是示色身方便示意同情说法是示口随其类音此是化他次第也供养诸佛结自行非但以华香四事是供养随顺修行是法供养于供养中最大大经云汝随我语即供养佛禀教而行是结自行也成就众生是结化他菩萨四威仪中尚不忘众生何况入诸法门净佛国土皆为饶益一切众故一向化他(已上生起讫)。

　　【疏】始自人等下二解释门初释者若缘众生众生差别假名不同因果苦乐有异尚不得入法缘之慈那得名普若诸法无人无我无众生从假以入空尚不得诸假名何况是普若无缘慈者不缘二十五有假名不缘二乘涅槃之法不缘此二边虽无所缘而能双照空假约此起慈名无缘慈慈通三谛之为普也别释者若众生缘慈者观十界众生假名各十千种性相冥伏在心具释十如(云云)二法缘者观十界性相等悉皆虚空如幻化皆不可得三无缘慈者观十界性相等假名假则非假十界如幻空则非空非空非假遮此二边无住无著名为中道三谛具足名之为普通至中道故名为门。

　　【疏】弘誓普者言约四谛者若见苦谛逼迫是毒辛酸像此起誓故言未度令度若见集谛颠倒流转迷惑系缚生死法然甚可哀伤故言未解今解清净之道众生不识行此道者能出生死至安乐地欲示众生立于此道故言未安令安灭烦恼处名为涅槃子果缚断获二涅槃约此起誓故云未得涅槃令得涅槃生死因难识苦果易知故先果后因涅槃理妙须方便善故先因后果如此四意但一往耳只迷心起业业感果欲识果源知果由集制心息业则生死轮环烦恼调伏名之为道修行不懈苦忍真明发子果俱断证尽无生名之为灭虽有四别终是一念更无异缘四谛既尔弘誓亦然三修行普者先约次第五行次不次第五行故名普如玄(云云)四断惑普者从假入空止断四住从空出假止断尘沙不名为普空假不二正观中道根本既倾枝条自去如覆大地草木自破故名断惑普五入法门普若入王三昧一切悉入其中喻如王来必有营从营从复有营从王三昧亦如是所谓三谛三昧名入法门普六神通普者圆教菩萨缘十法界境发通遍见十界而无障碍故名普七方便普者进行方便是道前方便起用方便是道后方便今是道后圆菩萨二谛为方便收得一切方便入中道已双照二谛二谛神通遍十方界于法身无损减道前道后皆名为普八说法普者二乘小菩萨说法不能一时遍答众声又殊方异类不能令其俱解今圆人一音演法随类得解以一妙音遍十方界故名说法普九供养佛普者一事二理华严云不为供养一佛一国土微尘佛乃至为供养不可说不可说佛能不起灭定现诸威仪安禅合掌赞诸法王以身命财一切供具周至十方譬如云雨供养佛也理解者圆智正观之心名觉觉是佛义万行功德熏修此智此智名一切种智净名云以一食施一切故云普也十成就众生普者喻萤火灯烛星月为益盖微日光照世一切卉木藂林遍令生长华果成就外道如萤二乘如灯浊通教如星别教如月今圆教圣人慈慧饶润冥显两益而无限量故名普也言凿井等者伯益造井货狄造舟容成造历岐伯造医蒙恬造笔蔡伦造纸私就普门品中搜十普之义证成之者若观音愍诸四众受璎珞者诸是不一之名愍是悲伤之义此即慈悲普有慈悲任运有弘誓普以种种形游诸国土度脱众生即是净佛国土岂非修行普自既无缚能解他缚自无毒令他离毒普门示现是入法门普方便力是方便普神通力是神通普而为说法是说法普多所饶益即成就众生普分作二分奉二如来即供养诸佛普如是义悉出经文故引为证也问观音利物广大如此为已成佛犹是菩萨答本地难知而经有两说如观音受记经明观音势至得如幻三昧周旋往返十方化物者昔于金光师子游戏如来国土王名威德化生二子左名宝意即是观音右名宝尚即大势至往问佛何供养胜佛言当发菩提心从如来初发菩提心次阿弥陀佛后当成正觉观音名普光功德山王势至名善住功德宝王又如来藏经亦云观音文殊皆未成佛若观音三昧经云先已成佛号正法明如来释迦为彼佛作苦行弟子二文相乖此言云何乃是四悉化物不可求实也又观音经部党甚多或请观世音观音授记观音三昧观音忏悔大悲雄猛观世音等不同今所弘者是千五百三十言法华之一品而别传者是昙摩罗谶法师亦号伊波勒菩萨游戏葱岭来至河西河西王沮渠蒙逊归命正法兼有患告法师法师云观音与此土有缘乃令诵念患苦即除因是别传一品流通部外也问文云方便之力种种不同说亦应异何得是圆教相答就能说之人为圆弘法华教遍逗法界之机机虽不同不可令能秉法人随机而偏例如佛于一乘分别说三岂可令佛是声闻缘觉耶又问能说人圆于教亦圆行人机异此人禀何教耶若禀偏教与鹿苑人同若禀圆教机亦应一答昔鹿苑佛未发本显迹不会三归一人法未圆所禀方便不得称圆今经已开权显实虽示种种身本迹不思议一虽说种种法为开圆道于义无咎问上文云正直舍方便此中那以用方便答上正显体故言其舍此中论用故言示现体用不思议一也。

　　第二释经【疏】问答两番者初问答明观音树王冥益等义后问答明普门珠王显益等义就前问答为二一问二答就问又四一时节二标人三敬机四正问初尔时者尔言即也谓即说妙音弘经竟次说观音弘经(世界)。

　　【疏】说东方生善等者谓大众已闻妙音弘经欢喜已竟宜闻观音发心生善之时(为人)。

　　【疏】说东方等者或可时众疑贬于妙音若为利益上来说法破众疑情已竟时众有疑观音之德正破此疑之时(对治)。

　　【疏】说东方得道等者谓时众机在妙音闻即得道如二土菩萨得道已竟八万四千悟理之时须闻观音(第一义)。

　　【疏】二标人者即是无尽意也非尽非不尽为对小乘明尽智无生智灭色取空之尽故名无尽问云何无尽答空不可尽假不可尽中不可尽故云无尽大品云即色是空非色灭空空故无尽(证空)又大集释无尽意东方过十恒河沙国微尘世界国名不眴佛号普现纯诸菩萨无二乘名但修念佛三昧不然不灭不生不出心行平等犹如虚空是为念佛即见佛时即具六度得无生忍所谓不取色即檀除即尸观色尽即羼观色寂灭即毗梨不行色即禅不戏论色即般若乃至一切诸法因缘果报无尽喻如虚空不可穷尽为一切智发菩提心岂可尽乎乃至凡八十无尽悉能含受一切佛法从是得名名尽也又净名云何谓为尽谓尽有为何为无尽不住无为华严有十无尽法门如此等经就假名分别一切诸法因缘果报以明无尽意(已上证假也)。

　　【疏】净名云夫无尽者谓非尽非不尽者经云法若尽若不尽皆无尽无尽即空空财无有尽与不尽故知非尽非无尽是无尽义又大品经一切法趣意是趣不过意为法界意则非尽无尽始如是无尽例如非常非无常又大品云痴如虚空不可尽乃至老死如虚空不可尽也色不可尽乃至识不可尽如此等经皆约中道之理无尽(已上证中)即通达三谛之法亦名无尽心智识色受想行等不可说不可说故名无尽言菩萨者(云云)即从座起者三敬义也文三一起二袒三合掌一起者礼云请益即起请业起菩萨于佛具此二义观解云菩萨常远离行故云起亦是契诸法空空即是座于此空无所染着故起(约真)又菩萨安于空理理本无起愍众生故承机利益故云起(约假)又中道非起非不起而能起能不起无起之起起即实相亦起众生实相故言起(约中)二偏袒右肩者外国以袒为敬露右者示执奉为便表弟子事师充役之义是故以袒为敬也此方以袒为慢然须贾先生肉袒谢张录露两脾也此方亦不一向是慢张录是范睢(出后语)观解覆露表空假二谛又表权实二智实不可说如覆左表有冥益于化他便露右表有显益也三合掌者此方以捧手为恭外国合掌为敬手本二边今合为一表不敢散诞专至一心心心相当故以此表敬也观解云权实不合而今得合若众生性理显圣人亦息化归真权实不二合表于反本还源入非权非实事理契合故云合掌言向佛者万善之因向万德之果也亦是行人分证权实合向于究竟权实合故云向佛也(已上三段经家)。

　　【疏】兴问者第四发问也下有两番问答初番问观音后番问普门前问为三一称叹二标所问人三正问初称叹大经云汝具二庄严能问是义我是具二庄严能答是义今无尽意具二庄严欲显观音二种庄严咨发如来如来究竟具二庄严当答此义释论云问有多种不解问试问赴机问今是赴机问(释经中而作是言也)世尊者正称叹也世间出世间之尊应具释十号准释论(云云)二标所问人谓观世音菩萨具如前释(云云)三正问以何因缘者因缘甚多略言境智因缘若就众生则以善恶两机为因圣人灵智慈悲为缘若就圣人观智慈悲为因众生机感为缘以是因缘名观世音(已上问竟)。

　　第二答如疏列(云云)初总又二一明机二明应就机又四一标人数二明遭苦三闻名四称号今疏阙称号言数者十法界机实自无量而言百千万亿者此乃通途商略业同者如一地狱界大略是同其间优降复有何量地狱如一地狱复有千万亿品格之殊一一品格复有百千万亿罪人是人罪业正同所以同受一品罪若将此意广历饿鬼畜生修罗天人皆亦如是故知此数是标同业之意也所以举多数明百千万亿种业遭苦称名一时有机一时能应皆得解脱何况一人一业一机独来而不能救此举境机多以释观深应大也二明遭苦疏受诸苦恼是也此语成上义上百千是业同此言诸苦恼一业苦恼是一业者凡有百千万亿故知有诸众生百千万亿上明数同下明业别用此意历十法界百机之徒不可说不可说也今言苦恼正是现遭苦厄也此苦由于结业果多故因亦多此即总答文略而意广遍该十界不止人道而已后别答中文广而意狭别举人间七难而已故名总答也三闻名者经云闻是观世音是也上明遭苦次明生善善恶合为机此即明文也闻有四闻闻等是也(云云)若能通达四种闻义即闻慧心无所依无住无著即是思慧一心称名即是修慧此文虽近三慧意显四称名者经云一心称名是也称名有二一事二理若用心存念念相续余心不问故名事一心称名者或可略称如此文或广称如下文南无归命之辞皆是事一心言理一心者达此心自他共无因不可得无心无念空慧相应此乃无心知声相空呼向不能实能称所称皆不可得是名无称是理一心称名(上四机竟)。

　　二应者又二先明应次明解脱经云观世音至观其音声是应也应有多种三教应应不一时圆教一时圆应机众厄急应速一时即闻即称是机速即闻即应是应速次明皆得解脱者蒙应得益也皆者非但显于多机众益亦显于圆遍之应问十界众生无量云何一时令得解脱答喻如父母念子心重多智多财具大势力众子在难即能拔之菩萨亦尔无缘慈悲熏权实二智深圣财无量神力大十界虽多应有余裕又毒龙罪报尚能以一眼遍视之皆死何况菩萨种智圆明耶又如磁石亦类明镜(云云)问一心称名皆得解脱今现称唱累年不蒙寸敩何耶答经云一心称名有事一理一二途无取何能感圣譬如临镜背视对谷闭口何能致影向耶第二别答列如疏有人次第三种机者口显居前音成由意意后成身也通论口机亦明三种苦但先除果苦次除因苦次满愿与乐问此中明拔苦那忽与乐答少分与乐欲引摄之也问何意不与因乐答因非引摄故不与又其文在后为说法是与乐因也问悲门既少分与乐慈门应少分拔苦答前悲全拔苦已竟后但与乐无苦可拔何论少分有人解七难为两双一只火水无识为一双鬼非类为一只王贼是类为一双鬼开去来王论报重故成七难也言次第者火水无识为难则重鬼虽有识非类为次王贼有识是类故轻然鬼王相间初以鬼比王王轻则鬼重又以王比鬼王重鬼轻此二相似故间出有云风足为八难有人弹之文云皆得解脱罗刹之难不云风也今明圣人赴机何必如此赴机拔苦何得与乐间之今作次第者先入国随俗赴口机为初意冥身显以为次也若寻经意一时观其音声皆得解脱不言次第那得作次第解耶他既作七难次第今还复作对之耳入火即有燋身绝命之忧最为卒重故居初水标沉浮小缓于火罗刹虽暴如经云有五百罗刹女妻五百飘人生子受乐时节犹长然后顿食此复缓于水王难非即得即剥研罪虚实实刑虚散不同于鬼一概并食故。

　　复次罗刹也鬼来取者无的所取所衰乃逢害挑脱可勉不同王法定判生死故复次三难也枷锁节身不遍失命但有禁固之苦小缓于鬼怨贼觅宝轮宝即毕若能卑辞善巧方便即可勉脱此一往次第耳至如凶贼忽发与火之烧何异问诸难甚众何意取七耶答此有所表人以六种成身还以六种自害如人共七难同住复以七为难令通用七难等来表六种也火水风即表身内三种也刀杖枷锁表地种也鬼贼王等表识种也三千大千世界表空种也云何空得名难如人身内有空四大围之识于中住何异大千世界围地水火风王鬼贼等于中住耶空为难空是来难之由如人身体坚实外病不侵身若虚疏众疾逼恼又如人家宅无垣墙盗贼则进能来难故空亦成难识种是难者心识邪计横起爱见毁灭法身慧命如王鬼贼劫夺财宝断伤寿命故识种是难所以不多取者正表此也假令多取诸难亦表此六耳如下偈(云云)。

　　【疏】于一难中例为三番等者上总云受诸苦恼未判诸相今别答故举火水等别相也初火难云若有持者口为诵持心为秉持秉持为理不失虽非口持觉观亦得是口行故通属口业机摄言若有设有复有皆是不定挑脱之辞余皆难起方称名此中前持名而遭难此或是前后互出耳今谓火难卒暴须预忆持忆持必无此难设脱有者皆是放舍所持背善从恶称之为设如慈童女至意修孝不遭火轮违母绝发受地狱苦行人持名本不应遭难缘差忽忘设入大火若能忆先所持即得免难火难既重机亦须深故先持后脱(思之)。

　　【疏】一果报火等者火有多种一果报火二业火三烦恼火初果报者从地狱有上至初禅皆有火难如火灾至初禅下阿鼻狱八万四千内外洞彻上下交炎饿鬼支节烟起举体燋然畜生燠煮汤炭修罗亦有火难人中焚烧现见若至劫尽须弥洞然诸天宫殿皆都尽初禅已下无免火灾凡十六有众生百千万亿诸业苦恼持是观世音名者火不能烧岂止阎浮提人作解耶言十六有者四洲四恶趣六欲并梵王及初禅是十六也。

　　【疏】恶业火至非想等者随有改恶修善之处若五戒十善多为恶业所难故经云烧诸善根无过嗔恚虽生有顶头上火燃金光明云忧愁盛火今来烧我能破善业退上堕下皆名为火若能称名得离恶业故请观音云破梵行人作十恶业荡除秽浊令得清净由斯菩萨威神之力也。

　　【疏】烦恼火至等觉者若声闻人厌恶生死见三界因果犹如火宅四倒结业烟炎俱起轮转堕落为火所烧等若称观音机成感应乘羊车造出火宅入无余解脱也次支佛次六度次通教次别教次圆教次变易土钝根人次明变易土利根人凡十番行人修道之时并为五住烦恼惑火之所烧害各修方便方便未成火难恒逼称观音名方便即成便得解脱一一法门细作机感之义(云云)问菩萨住何法门而能如是答住别圆两观慈悲而能十番垂应所以者何初别菩萨元初发菩提心见果报火烧诸众生即起慈悲誓当度脱受持禁戒亦起慈悲救诸业火修无漏观白骨流光发火光三昧火胜处火灭一切处皆起慈悲灭众生烦恼火又观诸火悉是因缘所生法体之即空又从火空观火即假又观火中实相如是次第节节皆有慈悲誓当利物随有机感即能垂应若事火起称名求救即对本时果上慈悲拔苦与乐恶业火起即用持戒定修中慈悲烦恼火起即用无漏入空假中等慈悲节节相关若众生机竞起一时牵感慈悲遍应皆解脱也次明圆菩萨修观所起慈悲者但观一切诸法入火字门于一火门虽无分别识一切果报火业火烦恼火等明了通达无缘慈悲遍覆一切是为火法门入王三昧若法界火起菩萨以本地誓愿普应众生如磁石等虽无分别而分别说者以十六王三昧救果报火用二十五三昧救修因火二十五三昧通救二乘火通教六度别圆等入空烦恼火还用二十五三昧救别教出假火还用二十五三昧圆救圆教人入中烦恼火虽应入诸火不为诸火所烧常途释七难止解救人中苦失二十四有及变易止得如幻三昧失二十四三昧广大之用也第二水难者初释文为三一遭水是苦二称名是善三得浅处是应问何意言为大水所漂答小水不成难或戏故入水不成难欲论其难故云大水所漂火不言小者小火亦重能断命故若故入若不故入入则害命此举其难重难重既救何况其轻是故言其入也水不言入水言其大者水论其浅即成应也火犹小在未成应次观释者一果报水至二禅二恶业水通三界三烦恼水通大小乘果报如地狱镬汤沸尿屎咸海灰河流漂没溺饿鬼道中亦有填河塞海畜生淹没冲波致患阿修罗亦有水难人中可知水灾至二禅泛漾无漼是时若不称名尚不致浅处何况永免耶二恶业水者诸恶破坏善业者悉名恶业波浪爱欲因缘之所毁坏[澍-士+上]入三恶道中忘失正念放舍浮囊见思罗刹退善入恶者即是水漂河必洪涛巨浪耶若能一心称名即得浅处三明烦恼水者经云大河烦恼漂飘大象缘觉爱欲之水增长二十五有稠林老水波荡恼乱我心暴风巨浪有河洄复没溺众生无明所盲不能出涅槃彼岸何由可证二乘修三十七品之机运手动足截有生死险岸若发见谛三果为浅处无学为彼岸支佛侵习为浅处通教正习尽为彼岸别教断四住为浅处断无明为彼岸圆六根为浅处入初住为彼岸变易分分是浅处究竟无明尽方称彼岸又初果勉见流三果勉欲流四果勉有流乃至圆教方勉无明流菩萨所以遍应水难皆是本修别圆二观慈悲成王三昧例火难中初别次圆菩萨修行别观时见众生漂果报水起誓极济修戒定时以善治恶于禅定水光三昧水胜处水一切处水皆起慈悲以善改恶又从假入空发真无漏从空出假达水因缘入水中道见水实相节节法门寂而常照对事慈悲拔果报水戒定救恶业水三观救烦恼水一切一时皆解脱(云云)修圆观法门无缘慈悲遍应一切者观水字门十界趣是趣不过水尚不可得云何当有趣非趣十界趣水即俗谛水尚不可得即真谛云何当有趣非趣双非即显中道第一义谛如是观水字十界三谛之法即趣无缘慈悲遍熏三谛十法界众生故能圆应例火十七三昧救果报水二十五三昧救恶业水以二十五三昧救二乘通别圆入空有流等水二十五救别出假二十五救圆入中例前(云云)。

　　第三罗刹难者初文为二一明难二结名难为五一举数二明遇难之由三遭苦四明机五明应一人数者但举百千总数不定判多少明入海求珍结伴无定虽无定数终不可独往故举百千也七宝是正宝珠是似宝又如意珠宝最上言等者等上等下楼炭云巨海有七种似宝一百二十种真珠宝二入海者贤愚经云田殖百倍商估千倍士官万倍入海者还得无量倍故入海也三假使黑风者遭风是难由引下文证今若开风为正难下文云皆得解脱罗刹之难此不独是罗刹难也由正无在今言由者何但由风由风随难由入海遭风由求宝入海由贪求珍展转相由风交难切故风是堕难之由言黑风者旧云风无色吹黑沙故耳有人弹云沙中无船水中无沙非是吹黑沙乃是吹黑云耳今例此难水中无云云中无船何得弹砂而取黑云风能吹黑云风何意不能吹黑砂请观音云黑风洄波仁王般若云有六色风黑赤青天地火也罗刹是食人鬼人尸若臭能咒养之令鲜复有啖精气鬼又人心中有七渧甜水和养精神鬼啖一渧令头痛三渧闷绝七渧尽即死四其中一人称名余人悉得脱者同舟忧戚休否是共虽口不同唱心助觅福故俱获济是均若后值贼则闻声者陆路随心多不并决须称号令使齐与水难为异。

　　【经】以是因缘二结名三从是故汝等去劝供养也佛答前问先总后别末劝受持而众生仰荷冥益但可持名秉字而已是故前开三段始终开合于义相称解曰三段者一总答二别答三劝持名答是也佛答后问前别后总末劝供养众生既荷显益见色闻声故劝供养此则开文始终相称而总别前后者互举耳问后劝供养受旨奉璎珞前劝持名何得无耶答嘿念持名故不彰文供养事显须脱璎珞也又叹成冥显义前是显机更持名默念即成冥机后是冥机更供养即成显机令二义具足问亦应更成二应耶答二机既具必知有应故不更说初欢供养二奉旨初又二先称美功德经云是故汝等至能施无畏是也二是故此下出供养之意意者正由能施众生无畏从德受名众生于畏得脱为作此名德既无量名亦应多不可说不可说也二奉旨供养中为六一奉命二不受三重奉四佛劝五受六结一云众宝珠璎珞者或云珠或云众宝珠此翻译减长耳言众宝者众宝问珠共为严饰也若依璎珞经从初住铜宝璎珞乃至等觉摩尼宝璎珞今无尽意位高那忽止直百千两金答此略言百民万姓也实不啻堪此也私问此一经四处云珠龙女献珠价直三千世界王解髻珠既对大功其价亦多亲友示珠当可如意无所乏短此文只言百千两金何不同耶喻既不同理应有别(云云)若观解者将事表理何得一向事解耶颈者表中道一实之理以众多无著法门庄严实相如璎珞在颈解者表菩萨为常舍行故一切愿行功德乃至佛智菩提涅槃亦无住无著无依无倚故言解也大集云戒定慧陀罗尼为璎珞庄严法身百千是十万也表一地有万功德即千万言法施者旧云如法施重法施求法施学法施皆名法施无尽意重法故施也今明如法施也正以财通于法名财即是法财即是因缘生法即空假中三谛一心一切具足于法平等于财亦等如此施者名法施也二不肯受者事解无尽意奉命供养我未奉命那忽辄受亦是事须逊让观解者不受三昧广大之功用无所受也三重白愍我者或可请上愍下或可地位相齐故相愍或可我为四众故施仁愍四众故受以无所受而受诸受四佛劝愍者即是愍一切众生及四众也正以菩萨为物故受五受二分者表事理二因奉二佛者将二因趣二果也理圆即法佛事圆即报佛二佛表二果六无尽下结。

　　偈云雷鼓掣电者有云西域呼为云声掣雷此方解云阴阳激辉释名云掣引也雷殄也谓乍见即殄灭又电者郑玄注礼记云阳为两阴举[刀/(刀*刀)/貝]之疑而为电今释如药草喻言五音者妙音与乐观音拔苦梵音深净潮音应时胜音出世今对之初二音对后慈悲二观次二音对初真净二观后胜音对后广大观于五观中初二是入空次一是入中故云广大后二是入假故云慈悲言妙音者音即是机妙音是中道机观音是俗谛机梵音是真谛机潮音是喻三种机有念必应如潮不过浪也言胜彼世间音者此三谛机即是出世胜人天世间机也第三从持地去叹闻品功德文云闻是观世音者闻上冥益一段问答也文云普门品者是闻显益一段问答也。

　　【经】自在业者若凡夫业为受所润有漏因缘不得自住观音为调伏十界示此三业慈力润随感受生不为烦恼所累故云自在业中道于二谛中得自在无等等者佛是极地故言无等发求佛心故言等等于佛也。

　　陀罗尼品

　　【记】云总用总持总破总安者对四悉也。

　　【经】罗刹至鬼子母者此十一女鬼偏有威力众鬼所从而能教顺佛教随喜大法故亦仰钦弘经之人奉诵拥护之咒夺人精气者如前观音释人心有七渧甜水(云云)。

　　【疏】索先陀婆等者一名四实行索给马食索给盐饮索给水洗索奉器智臣喻菩萨群下喻凡夫。

　　【记】引注云幽显协赞者药王等是显神咒等是幽协合也。

　　【经】阿梨树枝者义净三藏翻云头破作七分犹如兰香叶即是兰香蕱头皆七片即也。

　　妙庄严品

　　初四悉中初世界文有九意初举昔佛以标四人次于法华下明四人殷重秘教三叹云下明四人为静散相乖四于是下明四人舍散求静为衣粮所碍五其一人下四人中能供者精勤所供者获果六其一人下四人中能供者获世果所供者共仪化邪七妇者下结会古今八所以下明流通之益九说四圣下结品名也。

　　【疏】显二至四弘者经慈悲喜舍是四无量心但成三义大经云忧毕叉忧毕叉名舍舍慈悲二边非慈非悲不二之舍故义但成三也言喜者从乐生喜初欲与乐众生苦重不能得乐则无所可喜若拔苦竟即能得乐还遂本怀故乐后加喜也喜对法门誓愿舍对佛道誓愿问禅支中初禅觉观喜乐一心五支何意喜前乐后答禅支从粗入细故喜前乐后今此为度他得乐故乐前喜后也记前释大车中对弘竟(云云)。

　　【疏】十八变可具释之者经有十六阙二应云于地灭忽然在空即成十八有人云左右出水火为四即成数长(云云)。

　　【经】得法眼净者度无极集经云有求声闻乘心开意解有求菩萨乘得法眼净又庄严论云见道所断烦恼菩萨尔时远尘离垢得法眼净准彼知今经是大乘开显法眼非小乘也。

　　普贤品

　　法华论云此品是第四护法流通故下文云我今以神通力守护是经于佛灭后广说流布令不断绝即其证也言普贤者外国云三曼多此云普䟦陀罗云贤也梵音异与疏不同耳。

　　【疏】又是行愿得名者华严七处九会普贤文殊既是始入法界品流通之分此二菩萨世相传云究竟普贤行满足文殊愿普贤显其行圆文殊明其愿满此是偏说今是具明故云行愿得名也普贤者有云三义一者法身遍一切处总摄三佛法身皆是普贤法身如华严云普贤身相犹如虚空依于如如不依佛国普贤既遍法界即九界众生皆在普贤身内非但身内亦即是普贤身皆绝四离百故二应身(平声)即报身与法身相应也普贤遍净土中为大菩萨作佛事三应身普遍一切秽土成佛即三身二土教门徒众皆普也。

　　天台法华疏义缵卷六(终)

　　智度禅师法华义缵尝行于世者有二本也是皆不精是正舛差固多读者憾焉乃者有印生又镂乎版令予点校于其疑者盖阙如也按智度者荆溪之神足也惜乎其释门正统佛祖统纪而有名无传因不知其人虽不知其人且见其书颇知其心知心愈于知人也。

　　戊戌之秋九月沙门元政书于深草草庐。
