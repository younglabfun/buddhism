卍新纂续藏经第 29 册 No. 0599 法华经文句纂要


　　No. 599-A 法华文句纂要序

　　原夫如来于法身地寂照群机。大悲熏心。诞神演法。一乘顿圆。非华严无以捷其始。五味渐熟。非法华无以畅其终。是以佛日东升。高山大士。先蒙其照。慧轮当午。幽谷微善。咸沐其光。三周一雨而机自低昂。九喻一乘而缘见同异。

　　(三周者。一为上根法说。二为中根譬说。三为下根宿世因缘说。九喻者。一莲华喻为总。总譬本迹两门妙法也。二八喻为别。八喻者一火宅喻。喻三界不安隐。二穷子喻。喻小乘无大乘功德法财。三药草喻。喻有漏诸善。皆能除恶。而无漏之善为最。四化城喻。喻二乘真空涅槃。防见思之非。御生死之敌。五衣珠喻。喻王子结缘。下一乘了因之种。六凿井。喻。喻菩萨但习法华前诸衍经。如见干土。去水尚远。若闻解此经。如见湿泥。近实相水也。七髻珠喻。喻中道实相。极果所宗。以上七喻。皆喻迹门开权显实也。八医子喻。喻大医王。遍疗一切众生之病。唯此一喻。喻本门开迹显本也。大意谓三周皆一实相之法。而三种机宜。自见低昂耳。九喻皆喻一乘之理。而缘见同异。二者皆在机。在缘而法无差别也)。

　　(○七喻之说。出法华论。前不举莲华。后不说凿井。但用中间七喻。作七对治。荆溪谓一二得经旨。余于理似不成。今依经补足九喻。宁违论。不可违经也)其施权也。诱其入实。其垂迹也。令其达本。本中之本。始于无始威音(释见寿量品)。迹中之本。起于不轻菩萨。迹本本迹。互现无涯。极界尘而寿量莫穷。竭墨点而时分无尽(墨点见化城品)。本迹之道既明。开显之意斯了。且一期大法。罄智海以敷扬。两门流通。极多品而劝赞。良以众生本来是佛。秪为不觉不知。欲令一念回机。不啻再四叮嘱。一偈一句。尽入授记之中。三德三轨。妙修说法之行(三德者。法身。解脱。般若。乃佛之极果也。三轨者。弘法之轨则也。法师品云。入如来室。着如来衣。坐如来座。如来室者。一切众生中大慈悲心是。如求衣者。柔和忍辱心是。如来座者。一切法空是。安住是中。以不懈怠心。为诸菩萨四众。广说是法华经。注云。入如来室。修同体慈。即法身德。着如来衣。修寂灭忍。即解脱德。坐如来座。能坐所坐。毕竟空寂。即般若德。即一而三。即三而一。是弘法之三轨也)。故宝塔品云。圣主世尊。虽久灭度。在宝塔中。尚为法来。诸人云何。不勤为法。盖此经王(法师品颂云。决了声闻法。是诸经之王)。乃一化之大本。五时之极唱。受持。读诵。为人解说。如说修行。究竟成佛。智士得之。自庆自幸而已矣。宁复有加于此者乎。

　　天台智者大师。灵岳亲承。大苏妙悟。得法华三昧。发旋陀罗尼。照了法华。若高辉之临幽谷。达诸法相。若长风之游太虚。于是九旬谈妙。以释经题。次释章句。以解文义。复着摩诃止观。以明妙行。盖大师以佛之心。印己之心。以己法华。释佛之法华。如空合空。了无缝隙。似水投水。殊无异味。师之前。法门钜匠。释此经者凡数家。皆各名世。及师言一出。如杲日丽天。而众景失曜矣。后代亦有不明师之言。得佛之心者。往往别为注释。不无一二新得。无过枝末小节。其犹捧土益仞。究竟无所加损。余少年行脚。尝历讲肆。亲炙诸硕德。而于台贤性相之旨。粗得其纲领。后入禅。专事参究。而诸教乘。束置高阁。又十载。及罢参后。再取当年所习教法读之。方知原是自家祖翁田地。契券分明。不爽毫发。自是以来。复加钻研。首事华严。日与毗卢老人。文殊普贤。眉毛撕结。未尝暂离。至年六十有四。始纂华严疏论要语。注于经文之下。成一百二十卷。刊行于世。时年已七十矣。弹指间。不觉八旬之年又至。因思法华一部。乃成未了之业。释今不为。得无孤负此生乎。乃请文句及记。从头温习。即于是年岁次甲戌冬十月朔日发笔。但纂大师释经正义。令人开示悟入者录之。其正义已足。而滔滔雄辩。纵横发挥者。略录其要。不能具录。又破古处。长篇累牍。实当时之药石。乃今日之弁髦。则不须录。其经前所立科段。繁者略汰之。阙者备补之。又理之精深。文之简奥者。则引荆溪记文略释之。又有义之未发。愚之鄙见者。则僭补一二。盖务逗适机宜。以似同见同行而已。乃命名曰法华文句纂要。但老眼昏华。精力弗迨。不无舛误。幸高德垂览。不吝指示。以便改正。共相流通。实所望也。是为序。

　　康熙乙亥冬复月长至日私淑比丘道霈拜书

　　法华经文句纂要品目卷第一序品第一卷第二方便品第二卷第三譬喻品第三卷第四信解品第四药草喻品第五授记品第六卷第五化城喻品第七五百弟子授记品第八授学无学人记品第九法师品第十见宝塔品第十一卷第六提婆达多品第十二持品第十三安乐行品第十四从地涌出品第十五如来寿量品第十六卷第七分别功德品第十七随喜功德品第十八法师功德品第十九常不轻菩萨品第二十如来神力品第二十一嘱累品第二十二药王菩萨本事品第二十三妙音菩萨品第二十四观世音菩萨普门品第二十五陀罗尼品第二十六妙庄严王本事品第二十七普贤菩萨劝发品第二十八

　　法华经文句纂要品目(终)

　　No. 599

　　妙法莲华经文句纂要卷第一

　　隋章安尊者　灌顶　结集

　　陈隋天台　智者大师　说

　　唐荆溪尊者　湛然　述记

　　闽鼓山私淑比丘道霈纂要

　　△经前有三段。

　　初略释五重玄义。

　　妙法莲华经

　　智者大师。将释此经。先于经前。立五重玄义。申明首题。发扬一经大旨。所谓九旬谈妙是也。言五重者。谓名体宗用教相也。因名诠体。因体会宗。依宗有用。仍须教相。区以别之。令权实有归。粗妙无爽。此经以法喻为名。实相为体。一乘因果为宗。断疑生信为用。醍醐为教相。

　　一法喻为名者。夫妙名不可思议也。所言法者。十界十如权实之法也。此法即妙。此妙即法。无二无别。故言妙也。所谓妙名一举。待绝并彰。相待论判。出前三教四时之上。绝待论开。开前三教四时。俱成一实也。

　　莲华者喻。喻权实法也。莲譬于实。华譬于权。良以妙法难解。假喻易彰。况意乃多。略拟本迹。合成六喻也。

　　初迹门三喻。一为莲故华。譬为实施权。经云。知第一寂灭。以方便力故。虽示种种道。其实为佛乘。二华开莲现。譬开权显实。经云。开方便门。示真实相。三华落莲成。譬废权立实。经云。正直舍方便。但说无上道也。

　　次本门三喻。一为莲故华。莲譬于本。华喻于迹。从本垂迹。迹依于本。经云。我实成佛以来。久远若斯。但教化众生。作如是说。我少出家。得三菩提。二华开莲现。譬开迹显本。经云。一切世间。皆谓今始得道。我成佛以来。无量无边那由他劫。三华落莲成。譬废迹立本。经云。诸佛如来。法皆如是。为度众生。皆实不虚。

　　是以先标妙法。次喻莲华。荡化城之执教。废草庵之滞情。开方便之权门。示真实之妙理。会众善之小行。归广大之一乘。上中下根。皆与记莂(结迹门意)。

　　又发伽耶之权巧。显本地之幽微。增道损生。位邻大觉。一期化导。事理俱圆。莲华之譬。意在斯矣(结本门意)。

　　经者。西国称修多罗。此云契经。谓契理契机也。具贯摄善法四义。谓贯穿所应说义。摄受所化众生。三世不易。千圣同遵也(一释名竟)。

　　二实相为体者。一切诸法。不出法性。正指实相以为正体也。故寿量品云。不如三界见于三界。非如非异。若三界人。见三界为异。二乘人。见三界为如。菩萨见三界。亦如亦异。佛见三界。非如非异。双照如异。今取佛所见为实相正体也。体化他之权实。即是自行之权实。如垢衣内身。实是长者。体自行化他之权实。即是自行之权实。如衣内系珠。即无价宝也。自行之权即自行之实。知一切世间治生产业。皆与实相不相违背。一色一香。无非中道。况自行之权而非实耶(二辨体竟)。

　　三者一乘因果为宗。宗者。要也。云何为要。无量众善。言因则摄。无量证得。言果则摄。如提纲维。无目而不动。牵衣一角(谓戒衣也)。无缕而不来。故言宗要。

　　然诸因果。善须明识。尚不取别教因果。况余因果。诸经明佛往昔所行因果。咸是方便。非今经宗要。取意为言。因穷久远之实修。果穷久远之实证。如此之因。竖高七种方便。横包十法界法。初修此实相之行。名为佛因。道场所证。名为佛果。但可以智知。不可言具。略举如此因果。以为宗要耳(三明宗竟)。

　　四断疑生信为用。用者力用也。三种权实二智。皆是力用。于力用中更分别。自行二智照理。理周名为力。二种化他二智鉴机。机遍名为用。秪自行二智。即是化他二智。化他二智。即是自行二智。照理即鉴机。鉴机即照理。如萨婆悉达。弯祖王弓满。名为力。中七铁鼓。贯一铁围山。洞地。彻水轮。名为用。诸方便教。力用微弱。如凡人弓箭。何者。昔机禀化他二智。照理不遍。生信不深。除疑不尽。今机禀自行二智。极佛境界。起法界信。增圆妙道。断根本惑。损变易生。非但生身。及生身得忍两种菩萨俱益。法身。法身后心。两种菩萨亦俱益。化功广大。利润弘深。盖兹经之力用也(四论用竟)。

　　五醍醐为教相。教者。圣人被下之言也。相者。分别同异也。云何分别。如日初出。先照高山。厚植善根。感斯顿说。顿说本不为小。小虽在座。如聋如哑。良由小不堪大。亦是大隔于小。此即华严。约法被机。机得大益。名顿教相。约说次第。名从牛出乳味相。次照幽谷。浅行偏明。当分渐解。此如三藏。三藏本不为大。大虽在座。多跢婆和。小所不识。此乃小隔于大。大隐于小。约法被机。名渐教相。约说次第。名酪味相。

　　次照平地。影临万水。逐器方圆。随波动静。示一佛土。令净秽不同。示现一身。巨细各异。一音说法。随类各解。恐畏欢喜。厌离断疑。神力不共。故见有净秽。闻有褒贬。嗅有薝卜不薝卜。华有着身不着身。慧有若干不若干。此如净名方等。约法被机。犹是渐教。约说次第。生酥味相。

　　复有义。大人蒙其光用。婴儿丧其睛明。夜游者伏匿。作务者兴成。故文云。但为菩萨说其实事。而不为我说斯真要。虽三人俱学。二乘取证。具如大品。若约法被机。犹是渐教。约说次第。名熟酥味相。

　　复有义。日光普照。高下悉均平。土圭测影。不缩不盈。若低头。若小音。若散乱。若微善。皆成佛道。不令有人独得灭度。皆以如来灭度而灭度之。具如今经。若约法被机。名渐圆教。约说次第。醍醐味相。

　　当知华严之譬。与涅槃义同。三子三田三马等譬。皆先菩萨。次及二乘。后则阐提。圣凡平等。

　　(三子三田三马等譬者。涅槃迦叶菩萨白佛。如来怜愍一切众生。不调能调。未脱能脱。善星是佛菩萨时子。断欲界结。证得四禅。如来何故说是一阐提。地狱劫住。不可治人。何不先为演说正法。后为菩萨。若不能救善星比丘。云何得名大慈悲。有大方便。佛言。善男子。譬如有人。唯有三子。一者有信顺心。恭敬父母。利根智慧。于世间事。悉能了知。其第二子。无信顺心。不敬父母。利根智慧。于世间事。能悉了知。其第三子。不敬父母。无信顺心。钝根无智。父母教告。应先教谁。迦叶白佛。应先初。次及第二。后及第三。而彼二子。虽无信顺恭敬之心。以慈念故。次复教之。如来亦尔。其三子者。先譬菩萨。次譬声闻。后譬阐提。如修多罗中微细之义。我先已为诸菩萨说。浅近之义。为声闻说。世间之义。为阐提说。今虽无益。作后世因。善男子。譬如三田。一者渠流便易。无诸沙卤。瓦石棘刺。种一得百。二者虽无沙卤。瓦石棘刺。渠流险难。收实减半。三者渠流险难。多诸沙卤。种一得一。又有三马。一者调壮大力。二者不调大力。三者羸老。王若行时。先乘何马。合譬如前。善男子。如大师子。若杀香象。则尽其力。乃至杀兔。亦尽其力。如来亦尔。为诸菩萨。及一阐提。功用无二。故今文中。初说华严。先为菩萨。次在鹿苑。为声闻。方等已后。大小普被。乃至涅槃。名为平等。故涅槃云。功用无二。经文虽列多种三譬。譬意不别。重引来耳。日光无私。高者先照。后及平地。涅槃亦尔。佛智无偏。大机先被。后及阐提。通前后说。故云平等)。

　　问。既以五味分别。那同称渐。答。约渐。得明五味耳。又若小不闻大。大一向是顿。若大不用小。小一向是渐。若以大破小。是渐顿并陈。若带小明大。是渐顿相资。若会小归大。是渐顿泯合。故无量义云。渐顿二法。三道四果不合。今时则合。即此义也。问。云何相资。答。小闻于大。耻小而慕大。是为顿资渐。佛命善吉转教。大益菩萨。是为渐资顿。如前分别。但约显露明渐顿五味之相。

　　若论不定。义则不然。虽高山顿说。不动寂场而游化鹿苑。虽说四谛生灭。而不妨不生不灭。虽为菩萨说佛境界。而有二乘智断。虽五人证果。不妨八万诸天获无生忍。当知即顿而渐。即渐而顿。大经云。或时说深。或时说浅。应问即遮。应遮即问。一时一说一念之中。备有不定。不同旧义。专判一部。味味中悉如此。此乃显露不定。秘密不定。其义不然。如来于法。得最自在。若智若机。若时若处。三密四门。无妨无碍。此座说顿。十方说渐说不定。顿座不闻十方。十方不闻顿座。或十方说顿说不定。此座说渐。各各不相知闻。于此是显。于彼是密。或为一人说顿。或为多人说渐说不定。或为一人说渐。为多人说顿。各各不相知。互为显密。

　　或一座默。十方说。十方默。一座说。或俱默俱说。各各不相知。互为显密。虽复如此。未尽如来于法自在之力。但可智知。不可言辨。虽复甚多。亦不出渐顿不定秘密。

　　今法华是显露。非秘密。是渐顿。非渐渐。是合。非不合。是醍醐。非四味。是定。非不定。如此分别。此经与众经相异也。

　　又异者。余教当机益物。不说如来施化之意。此经明佛设教元始。巧为众生。作渐顿不定显密种子。中间以渐顿五味。调伏长养而成熟之。又以顿渐五味而度脱之。并脱。并熟。并种。番番不息。大势威猛。三世益物。具如信解品中说。与余经异也。

　　又众经咸云。道树师。实智始满。起道树。始施权智。今经明师之权智。在道树前。久久已满。诸经明二乘弟子。不得入实智。亦不能施权智。今经明弟子入实甚久。亦先解行。权。

　　又众经尚不论道树之前。师之与弟。近近权实。况复远远。

　　今经明道树之前。权实长远。补处数世界不知。况其尘数。经云。昔所未曾说。今皆当得闻。殷勤称叹。良有以也。当知此经。异诸教也。

　　上来所明五时五味。及顿等化仪四教。然后出藏通别圆化法四教。化仪。乃如来一代化物之仪式。如世药方。化法。乃化物之方法。如世用药。详如玄义。略如四教仪。此但提其纲要云尔。

　　(五明教竟)。

　　(初五重玄义竟)。

　　△次明翻译弘传之师。

　　姚秦三藏法师鸠摩罗什译

　　师中天竺国人。父鸠摩罗琰。家世相国。弃荣出游。龟兹王以女妻之。生师。名鸠摩罗什。此云童寿。师生而神灵。七岁随母入寺。见大铁钵。即取顶戴。俄念此钵甚钜。我何能顶。即不胜重。将压焉。遂悟万法唯心。博学强记。人莫能及。以冲龄高德。故云童寿。出家博通三藏。龟兹王以金师子座处之。

　　符坚据秦。见异星现于西域。太史奏。当有大德智人。入辅中国。遣将吕光伐龟兹。迎罗什。中途闻坚为姚苌所害。苌欲迎之不果。苌亡。子姚兴立。迎师入关。奉为国师。

　　师阅旧经。译多参差。不与梵本相应。乃集沙门。生肇融睿等八百余人。于逍遥园。新译经论。凡三百九十余部。并畅神源。发挥幽致。姚秦弘始五年。四月二十三日。译大品竟。至八年夏。于草堂寺译此妙法莲华经。命僧睿讲之。睿开为九辙。世不传。

　　师将终。集众曰。愿所宣译。传之后世。咸共流通。今于众前。发诚实誓。若所传无谬。当使焚身之后。舌不焦烂。以弘始十一年八月二十日。卒于长安。阇维。薪尽形灭。舌根俨然不坏。如红莲华色。南山感应传云。师位证三贤。七佛以来译经之师也。译者。翻字翻音。易梵语为华言也。其钜功茂德。详本传。

　　陈隋国师天台智者大师传

　　天台智者大师。讳智顗。字德安。姓陈氏。世为颖川人。晋朝避乱。止于荆州之华容。父讳起祖。梁元帝时。为散骑常侍。封益阳侯。母徐氏。梦香烟五彩。萦回入怀。遂觉体重。诞灵之夕。神光发屋。旦有二僧过门曰。此儿道德所钟。必当出家证果。言毕而隐。师眉分八彩。目耀重瞳。有古帝者之相。父母每藏护之。不令人见。在襁褓中。卧即合掌。坐即面西。七岁喜往伽蓝。蒙僧授普门品一遍成诵。师于佛前。誓为沙门。夜梦瑞像。舒金色手。从牕而入。三摩其顶。由是深厌家狱。每求出家。二亲不许。乃刻旃檀像。披藏寻经。当拜时。恍焉如梦。见高山顶。有僧举手招之。须臾伸臂。接至山麓。入伽蓝。见所造像在焉。即悲泣自陈。愿学得三世佛法。对千部论师。说之无碍。用报四恩。僧复指像谓曰。汝当居此。汝当终此。是年父母。相继倾丧。年十八。即辞兄。依本郡果愿寺舅氏法绪出家。二十进具。初从慧旷学律。兼通方等。复诣大贤山。诵法华。无量义。普贤观。历涉二旬。诵通三部。进修方等。胜相现前。见道场广博庄严。而诸经像。纵横纷错。身在高座。足蹑绳床。口诵法华。手正经像。既精通经律。常乐禅悦。怏怏湘东。无足可问。

　　陈文帝天嘉元年。时思大禅师。止光州大苏山。即往顶拜。思一见。即曰。昔日灵山同听法华。宿缘所追。今复来矣。即示以普贤道场四安乐行。昏晓苦倒。如教研心。切柏为香。柏尽继之以栗。卷帘进月。月没继之以松。经二七日。诵经至药王本事品。是真精进。是名真法供养如来。身心豁然。寂而入定。亲见灵山一会俨然未散。照了法华。若高辉之临幽谷。达诸法相。如长风之避太虚。将证白师。南岳更为开演。凡自心所悟。及从师咨受。四夜加进。功逾百年。南岳叹曰。非汝莫证。非我莫识。所入定者。法华三昧前方便。所发持者。初旋陀罗尼也。纵令文字之师。千群万众。寻汝之辩。不可穷矣。当于说法人中。最为第一。南岳手持如意。临席赞之曰。可谓法付法臣。法王无事矣。复谓师曰。吾久羡南岳。恨法无所委。汝既得其门。当传灯化物。莫作最后断佛种人也。

　　师既奉训。不获从往南岳。以陈光大元年。同法喜等二十七人。初至金陵。朝野钦风。咸来请益。仪同沈君理。请居瓦官寺。开法华经题。帝停朝一日。敕群臣同往。听法禀戒。一夏开释大义。金陵诸大法匠。咸趋座下。尽北面之敬。九旬谈妙。即此时也。

　　师止瓦官凡八载。大注法雨。举国倾心。乃谢遣门人曰。吾初年共坐者四十人。皆得法。次百余人。得法者不满十人。其后徒众转多。得法转少。吾闻天台幽胜。昔人见称。将息缘兹岭。以展平生之志。夏四月。宣帝敕留训物。徐陵泣劝勿往。师勉留度夏。秋九月。遂入天台。此山先是神僧定光。庵居三十载。师至一见。即曰。颇忆招手相引时否。师即悟礼像之征。夜闻空中钟磬之声。光曰。此犍椎集僧。得住之相。此处金地。吾已居。北山银地。汝宜居焉。即佛陇也。乃于此创立伽蓝。植松引流。宛若昔梦。一日见神僧谓之曰。能制敌胜怨。乃可为勇。复为说法。师问曰。大圣所说。是何法门。当云何学。云何弘宣。答曰。此名一实谛。学之以般若。宣之以大悲。从今以后。自行兼人。吾皆影响。

　　九年二月。帝下诏曰。禅师佛法雄杰。时匠所宗。训兼道俗。国之望也。宜割始丰县调(天台在六朝时。县名始丰。调去声。税赋也)。以充众费。蠲两户民。用给薪水。十年。左仆射徐陵。以禅师创寺启于朝。赐号修禅。

　　天台濒海。民业渔捕。师以身衣劝人。赎[竺-二+(一/(尸@邑))]一所。为放生之池。时临海内史计诩。请讲金光明经。渔者闻法。皆好生去杀。舍江溪[竺-二+(一/(尸@邑))]梁六十三所。三百余里。俱成法池。诩后还都。坐事被萦。临当伏法。遥想禅师。冀垂一救。夜梦群鱼巨亿。吐沫相濡。明旦有诏。特原诩罪。至德元年(陈少主)。敕国子祭酒徐孝克。树碑为铭。以颂功德。三年正月。前后三遣使。诏请至金陵。弘宣大法。师辞以疾。更敕州郡为之劝请曰。主上虚己思敬。愿师一往。若一言有益。则四生永赖。师不获已而起。既至。暂安置灵曜。四月诏赴太极殿。开大智度论题。及仁王般若经题。还寺就讲。时百高座居左(诸高座法师也)。五等在右(五爵。公侯伯予男也)。慧旷。慧辩。皆奉敕问难。天子临莚听法。百僚莫不尽敬。祯明元年。于光宅讲法华。时章安预次(文句题注。二十七岁。听受金陵。六十九岁。于丹丘添削)。

　　二年正月。隋伐陈。国破。江南皆归于隋。师以时丧乱。遂杖䇿荆湘。隋开皇十年正月。文帝下诏曰。皇帝敬问光宅禅师。朕于佛教。敬信惟重。往者周武毁弃佛法。朕曾发心立愿。必许护持。及受命于天。遂即兴复。师已离世网。修己化人。必希奖进僧伦。用光大道十一年。晋王(杨广)遣使奉迎。师曰。我与晋王。深有缘契。即束装顺流。不日而至。王设千僧斋。制疏请授菩萨戒。师曰。王纡遒佛戒。宜立法名总持。王赞师曰。大师传佛心灯。宜称智者。授戒毕。即欲西上。王固请留。师不允。王命有司。具装发遣。

　　师往衡山。营建功德。酬师恩也。十二月。师至荆州。旋乡。将建福庭。以答地德。乃于当阳山创立精舍。道俗禀戒听法者。五千余人。初至当阳。望沮漳山色。堆蓝积翠。欲卜清溪以为道场。意嫌迫隘。遂上金龙池北百余步。有一大树。婆娑偃盖。中虚如庵。乃于其处。趺坐入定。一夕云开月明。见二人。仪从如王。长者美髯而丰厚。少者冠帽而秀发。前致敬曰。予即关羽。汉末纷乱。九州瓜裂。曹操不仁。孙权自保。予义臣蜀汉。期复帝室。时事相违。有志不遂。死有余烈。故王此山。大德圣师。何枉神足。师曰。欲于此建立道场。以报生身之德耳。神曰。愿哀悯我愚。特垂摄受。此去一舍。山如覆船。其土深厚。弟子当兴子平。建寺化供。护持佛法。愿师安禅七日。以须其成。师期满出定。见湫潭千丈。化为平址。栋字焕丽。巧夺人目。神运鬼工。其速若此。师领众入居。昼夜演法。一日神启师曰。弟子获闻大法。更愿禀戒。永为菩提根本。师即秉炉焚香。授神皈戒讫。神欢喜信受。再拜腾空而去。于是神之威德。昭布千里。远近瞻祷。莫不肃敬。晋王启奏。当阳造寺。事出神心。理生望表。宜赐嘉名。帝可其请。赐名玉泉。

　　师将还天台。晋王留居栖霞。庶获咨决。师坚辞。王不敢留。遂行。吴越之民。扫巷以迎。沿道令牧。幡华交接。至会稽寓古寺。一夕皎月映床。独坐说法。如人问难。侍者智晞。明旦启曰。未审夜来见何因缘。师曰。吾初梦大风忽起。吹坏宝塔。次见梵僧谓我曰。机缘如薪。照用如火。傍助如风。三事备矣。化道乃行。华顶之夜。许相影响。机用将尽。傍助亦息。故相告耳。此死相现也。吾忆少时之梦。当终此地。所以每欲归山。吾终后。当藏尸于西南峰。累石为龛。植松覆坎。立二白塔。使见者发菩提心。次日启行。至石城。乃称有疾。谓智越曰。吾终期在此。不须前进。石城是天台西门。大佛是当来灵像处所既好。宜最后用心。衣钵道具。一分奉弥勒。一分充羯磨。语已。右胁西向而卧。专念弥陀观音。及般若名讫。令侍者唱二部经名。唱法华名竟。曰。法门父母。慧解由生。本迹旷大。微妙难测。四十余年。蕴之知谁。唯独自明了。余人所不能见。辍斤绝弦。于此日矣。唱无量寿经竟。曰。四十八愿。庄严净土。华池宝树。易往无人。火车相现。能改悔称名。尚得往生。况戒慧熏修。行道力故。实不唐捐。弟子智朗请曰。不审师入何位。没此何生。谁可宗仰。师曰。汝等懒种善根。问他功德。如盲问乳。告实何益。吾今当为破除汝疑。吾不领众。必净六根。为他损己。只登五品耳。吾诸师友。侍从观音。皆来迎我。波罗提木又。是汝之师。吾常说四种三昧。是汝明导。我与汝等。因法相遇。以法为亲。传通佛灯。是为眷属。又诫维那曰。人命将终。闻钟磬声。增其正念惟长惟久。气尽为期。云何身冷。方乃声磬耶。示诲大众讫乃唱三宝名。如入三昧。实开皇十七年。十一月二十四日。未时也。春秋六十。僧夏四十。安坐在外。经历十日。道俗奔赴。哭泣绕拜。如丧考妣。将舁龛归佛陇。连雨不休。弟子等咒愿。乞加神力。才举灵龛。应时开霁。乃于寺西南峰起塔奉藏。从先嘱也。

　　传法弟子三十二人。得法自行者。不可称数。造寺三十六所。栖霞。灵岩。天台。玉泉。天下四绝。造大藏经十五处。旃檀金铜画像八十万躯。度僧一万四千。师三十年唯着一纳。冬夏不易。凡所受施。一果一缕。悉以入众。凡所弘通。不畜章疏。安无碍辩。契理符文。有大机感。乃亲著述。

　　炀帝大业元年。十一月二十四日。值师忌辰。遣通事舍人卢正方入山。度四十九僧。设千僧斋。启师灵塔视之。开龛不见遗体。唯空座虚帐而已。使者反命。帝乃谓群臣曰。智者是朕之师。先多灵异。朕仁寿元年。令张干威往视龛室。法身端坐。如入禅定。今卢正方往。则灵体不见。唯空座而已。至人得道非虚。真不可思议也。

　　隋章安尊者灌顶传

　　师讳灌顶。字章安。临海章安人。以地目人。尊之也。始生三月。能随母称三宝名。七岁入摄静寺依慧拯为驱乌。日记万言。二十进具。天纵慧解。一闻不忘陈至德初(陈后主)。谒智者于修禅。禀受教观。研绎既久。顿蒙印可。因为侍者。随所住处。所说法门。即能领受。佛法大海水。流入阿难心。师受法智者。亦若是也。

　　祯明元年。随智者止金陵光宅。听讲法华(文句云。年二十七。听爱金陵)。隋开皇十三年夏。受玄义于江陵。十四年夏。受圆顿止观于玉泉。凡大师平日讲说。悉为结集。大小部帙。百有余卷。传之百世。师之力也。

　　炀帝大业十年。着涅槃玄义二卷。疏二十卷。时隋末兵兴。寇盗群起。师自序云。推度圣文。凡历五载。何年不见兵火。何月不见干戈。菜食水斋。冰床雪被。其劳苦有若此。疏成。烈火焚之不爇。晚年于会稽称心精舍讲说法华。时人赞之。有跨朗笼基。起云迈印之语。郡中有嘉祥吉藏。先曾疏解法华。闻师之说。废讲散众。投足请业。深悔前作之妄。

　　唐贞观六年八月七日。终于国清。寿七十二。腊五十二。初示疾。有异香。临终命弟子曰。弥勒经说。世尊入灭。多爇名香。其烟如云。汝今可多焚香。吾将去矣。因委曲遗诫。辞理甚切。忽起合掌。称净土佛菩萨名。奄然而化。

　　先是贞观元年。同学智晞临终曰。吾生兜率。见师智者。左右宝座行列。皆悉有人。唯一座空。彼天人曰。却后六年。顶法师来升此座。计岁论期。审晞不谬。是月九日。窆于寺之南山。

　　师居摄静寺讲涅槃经。群盗突至。见寺门旌旗耀日。神兵执仗。皆长丈余。贼众惊奔溃散。师每诵经晏坐。常有天华飘坠其侧。

　　所著有八教大意。智者别传。各一卷。观心论疏二卷。国清百录五卷。真观法师传。南岳记。各一卷。吴越王请谥总持尊者。

　　唐荆溪尊者湛然传

　　师讳湛然。号荆溪。姓戚氏。世居晋陵荆溪。时人尊其道。因以为号。家世习儒。故幼学夙成。在儿童中。超然有迈俗之志。年十七(睿宗景云二年生。玄宗十五年。当十七岁)。访道淅石。遇金华方岩。授以止观之法。开元十八年。始从学左溪(时年二十)。溪与之语。知为法器。一日梦披僧服。掖二轮。游大河中。觉而白溪。溪曰。嘻。岂当以止观二法。度众生于生死之渊乎。遂以。处士服。受教观之道。天宝七年。始解缝掖。着僧伽黎(时年三十八岁)。寻诣会稽一律师。博究律部。久之演止观于吴门。左溪既没。师挈密藏。独运东南。一日谓门弟子曰。道之难行也。我知之矣。古之人。静以观其复。动以应其物。二俱不住。乃蹈乎大方。今之人。或荡于空。或胶于有。自病病人。道用不振。将欲取正。舍余谁归。于是大启妙法。旁罗万行。尽摄诸相。入于无间。即文字以达观。导语嘿以还源。乃祖述所传。着为记文。凡数十万言。一家三大部之旨。皆为之钞释。玄义有释签。文句有记。摩诃止观有辅行。其著述甚多。具本传。天台章安之道。至师而大备。天宝大历间。朝廷三诏。皆辞以疾。师始居兰陵。尝与江淮名僧四十人。同礼五台。有不空三藏门人含光。白师曰。顷从吾师不空游天竺。见梵僧云。闻大唐有天台教迹。可以识偏圆。简邪正。明止观。可能译之至西土耶。师闻之叹曰。可谓中国失法。求之四维(中国谓夫竺四维谓震旦)晚归台岭。大布而衣。一床以居。以身诲人。耆年不倦。大兵大饥之际。学者愈蕃。瞻望堂室。以为依怙。建中三年二月五日。示疾于佛陇。语门人曰。道无方。性无体。生欤死欤。其旨一贯。吾归骨此山。报尽今夕。要与汝等谈道而诀。夫一念无相谓之空。无法不备谓之假。不一不异谓之中。在凡为三因。在圣为三德。热炷。则初后同相。涉海。则浅深一流。自利利人。在此而已。汝其志之。言讫。隐凡而化。寿七十二。夏四十三。门人奉全身塔于智者茔域之西南隅。吴越王请谥圆通尊者。

　　(翻译弘传师竟)。

　　△后总判三分大科。

　　仰惟我佛。赴众机缘。作散华贯华两说。结集者。按说传之。论者。依经申之。皆不节目。古讲师但敷弘义理。不分章段。如什师释维摩经例也。若纯用此意。后生始不识起尽。天亲作法华经论。以七功德分序品。五示现分方便品。其余品。各有处分。昔河西凭。江东瑶。取此意节目经文。自是渐烦。光宅转细。重氛翳于太清。三光为之戢耀。问津者所不贵。昙鸾云。细科烟飏。杂砺尘飞。盖若过若不及。斯乃人情兰菊。各擅其美。后生不应是非诤竞。无三益。丧一道。三益者。世界等三悉檀也。一道者。第一义悉檀也。唯序正流通三分。弥天高判。今古同遵。此经一部。二十八品。

　　智者大师。依之分文。初品为序。方便品。讫分别功德十九行偈。凡十五品半名正。从偈后尽经。凡十一品半。名流通。又一时分为二。从序品。至安乐行十四品。约迹门开权显实。从涌出。讫经十四品。约本门开迹显本。本迹各序正流通。迹门初品为序。方便。讫授学无学人记八品为正。法师。讫安乐行五品为流通。本门涌出。讫弥勒已问斯事。佛今答之。半品名序。佛告阿逸多下。讫分别功德品十九行偈。名为正。偈后尽经。十一品半为流通。前三段乃合两门为正宗。其后又分迹本两门各三分者。正明二门开显权实本迹之旨。令脉络分明。知起尽也。今依此消文。一经云何二序。答。华严处处集众。阿含篇篇如是。大品前后付嘱。皆不乖。一部两序何妨。今本门不安五义者。以本门非次首也。迹门但单流通。谓有劝持。无嘱累。以说法未竟故也。有无之意云尔。

　　(总判三分大科竟)。

　　(经前三段竟)。

　　△先申品目。次释经文。

　　今初。

　　妙法莲华经序品第一

　　经题略如前释。今释品题。序品者。序义有三。谓次。由。述。如是等五事。冠于经首。次序也。放光六瑞。起发之端。由序也。问答释疑。正说弄引。叙述也。具此三义。故称为序。品者。梵语䟦渠。此翻为品。义类同者。聚在一处。故名品也。或佛自唱品。如梵网心地。或结集所置。如大论所述。或译人添足。如罗什译摩诃般若成九十品。今药王本事品。是佛唱。妙音观音等。是结集家。译人未闻。诸品之始。故言第一。

　　△次释经文二。初明四释。一因缘。二约教。三本迹。四观心。始从如是。终于而退。皆以四意消文。而今略书。或三二一。贵在得意。不烦笔墨。问。若略则一。若广匪四。所以云何。答。广则令智退。略则意不周。我今处中说。令义易明了。

　　因缘者。亦名感应。众生无机。虽近不见。慈善根力。感而自通。感应道交。故用因缘释。四悉意也。

　　约教者。应机设教。自有权实浅深不同。今经开前四味。同归醍醐。令见月亡指。故用约教释也。

　　本迹者。久成为本。近成为迹。中间本迹。展转相望。今唯论开今日之迹。显初成之本。故用本迹释也。

　　观心者。夫寻迹迹广。徒自疲劳。寻本本高。高不可极。如数他宝。自无半钱。但观己心之高广。扣无穷之圣应。机成致感。逮得己利。故用观心释也。

　　然前四教。各有观心法门。开显之后。同归圆乘。其大旨即不思议境。所谓介尔一念之心。三千具足。即空假中。更有各具互具之义。以趣举一法。即法界之大都。互具各具。互融互摄。参而不杂。离而不分。一多自在。不相留碍。故辅行云。学者纵知内心具三千(各具义也)。不知我心遍彼三千。彼彼三千。互遍亦尔(互具义也。彼彼者。一彼彼佛。一彼彼生。心佛众生。皆有各具互具之义)。如帝网珠。交彻融摄。重重无尽也。然此一念所以能尔者。以全性起修。全修即性。故四明云。法界圆融不思议体。作我一念之心。亦复举体作生(九界也)。作佛(佛界也)。作依(器世间也)。作正(五蕴世间也)。摩诃止观一部。具诠此理。此段节要。学者不可不留心。是为法华三昧也(初明四释义竟)。

　　△二正释经。大科序正流通三分。初序品为序分。释序分。有通有别。从如是去。至却坐一面。是通序。以诸经通有如是等五事故。从尔时世尊去。至品尽。是别序。以别序一经故。今初通序二。一如是等四事。二闻持之众。

　　今初。

　　如是。我闻。一时。佛住王舍城耆阇崛山中。

　　四事中。一如是者。举所闻之法体。二我闻者。能持之人。三一时者。闻持和合。非异时也。四佛者。时从佛闻也。王城耆山者。闻持之所也。下文与大比丘等。第五闻持之众。故云五事。冠经首也。诸经皆尔。故云通序。

　　○四释中。一因缘释如是者。三世佛经初。皆安如是诸佛道同。不与世诤。世界悉檀也。大论云。举时方。令人生信者。为人悉檀也。又对破外道阿欧二字。不如不是。对治悉檀也(阿无欧有。一切外经。以二字为首。以其所计。此二为本。部内所明。不出所计)。又如是者。信顺之辞。信则所闻之理会。顺则师资之道成。即第一义悉檀也。

　　二约教释者。诸经不同。如是亦异。不应一匙。开于众户。又佛阿难二文不异为如。能诠诠所诠为是。今阿难传佛何等文。诠何等是。不可以渐文传顿是。以偏文诠圆是。传诠若谬。则文不如。文不如则理不是。此义难明。须加详审。若云佛明俗有文字。真无文字。阿难传佛俗谛文字。与佛说不异。故名如。因此俗文。会真谛理。故名为是。此则三藏经初明如是也。

　　若云佛明即色是空。空即是色。色空空色。无二无别。空色不异为如。即事而真为是。阿难传佛文不异为如。能诠即所诠为是。此则通教经初明如是也。

　　若云佛明生死是有边。涅槃是无边。出生死有边。入涅槃无边。出涅槃无边。入于中道。阿难传此出有入无。出无入中。与佛说不异为如。从浅至深。无非曰是。此则别教经初如是也。

　　若云佛明生死即涅槃。亦即中道。况复涅槃。宁非中道。真如。法界。实性。实际。遍一切处无非佛法。阿难传此。与佛说不异。故名为如。如如不动。故名为是。是则圆经初如是也。

　　三约本迹释如是者。三世十方。横竖皆尔。过去远远。现在漫漫。未来永永。皆悉如是。何处是本。何处是迹。且约释尊最初成道经初如是者。本也。中间作佛说经。今日所说经初如是者。皆迹也。又阿难所传如是者。迹也。佛所说如是者。本也。又师弟通达如是。非始今日。亦非中间者。本也。而中间。而今日者。迹也。

　　四观心释者。观前悉檀教迹等诸如是义。悉是行人一念心中因缘生法。即空假中。圆融三观。圆教如是也(四番释如是竟)。

　　○因缘释我闻者。大论云。耳根不坏。声在可闻处。作心欲闻。众缘和合。故言我闻。问。应言耳闻。那云我闻。答。我是耳主。举我摄众缘。此世界释也。阿难登座称我闻。大众皆悲号。适见如来。今称我闻。又文殊结集。先唱题。次称如是我闻。时众悲号。二并生恋慕善。此为人释也。

　　阿难身与佛相似。短佛仅三指(一指二寸)。众疑释尊重出。或他方佛来。或阿难成佛。今唱我闻。三疑皆遣。此对治释也。阿难学人。随俗称我闻。第一义中。无我无闻。即第一义也。次约教者。释论明凡夫三种称我。谓我见。我慢。及世流布名字我。学人无我见。但二种。无学并无我慢。但一种。今阿难闻法时。是学人。无我见。能伏我慢。但随世名字。称我无咎。此用三藏意释我也。十住毗婆沙云。四句称我。皆堕邪见。佛正法中。无我谁闻。此用通教意也。大经云。阿难多闻士。知我无我而不二。双分别我无我。此用别教意也(不二是登地。双照是地前)。又阿难知我无我而不二。方便为侍者。传持如来无碍智慧。以自在音声。传权传实。有何不可。此用圆教释我也。又正法念经。明三阿难。阿难陀。此云欢喜。持小乘藏。阿难䟦陀。此云欢喜贤。受持杂藏。阿难娑伽。此云欢喜海。持佛藏。阿含经有典藏阿难。持菩萨藏。盖指一人具四德。传持四法门。其义自显。

　　三本迹者。若未会入。可言阿难随世名我。若发迹显本。空王佛所。同时发心。方便示为传法之人。何所不能。

　　四观心者。观因缘所生法。即空即假即中。即空者。我无我也。即假者。分别我与无我也。即中者。真妙我也(四番释我竟)。

　　○次释闻。一因缘者。阿难佛得道夜生。侍佛仅二十余年。未侍佛时。应是不闻。大论云。阿难集法时。自云。佛初转法轮。我尔时不见。如是展转闻。当知不悉闻也。展转从他。自他别故。闻不闻异。未闻者乐欲。已得闻者生喜。即世界悉也。旧解云。阿难得佛觉三昧力。自能闻。即为人悉。报恩经云。阿难求四愿。所未闻经。愿佛重说。又云。佛口密为说也。胎经云。佛从金棺出金臂。重为阿难现入胎之相。未闻诸经皆闻。即对治悉。以闻治不闻也。此经云。阿难得记。即忆本愿。持先佛法。皆如今也。即第一义悉。

　　二约教者。欢喜阿难。面如净满月。眼若青莲华。亲承佛旨。如仰完器。传以化人。如泻异瓶。此传闻闻法也。欢喜贤。住学地。得空无相愿。眼耳鼻舌诸根不漏。传持闻不闻法也。典藏阿难。多所含受。如大云持雨。此传持不闻闻法也。阿难海是多闻士。自然能解了。是常与无常。若知如来常不说法。是名菩萨具足多闻。佛法大海水。流入阿难心。此传持不闻不闻法也。今经是海阿难。持不闻不闻之妙法。

　　三本迹者。如上四闻。皆迹引。而本地不可思议。以本事高难量故。本理深难思故。本迹化莫测故。

　　四观心释者。一念因观缘法。是观闻闻。观空。是观闻不闻。观假。是观不闻闻。观中。是观不闻不闻。一念观者。妙观也(四番释闻竟)。

　　○因缘释一时者。肇法师云。法王启运。嘉会之时。此世界悉也。论云迦罗。是实时。示内弟子时食。时着衣者。为人也。三摩耶。是假时。破外道邪见者。对治也。若时与道合者。第一义也。约教者。若见谛已上。无学已下。名下一时。若三人同入第一义。名中一时。若登地已上。名上一时。若初住已上。名上上一时。今经是上上一时也。

　　本迹者。前诸一时。迹也。久远实得之一时。本也。

　　观心者。观心先空次假后中。次第观心也。观心即空即假即中。圆妙观心也。此之粗妙。各有观与境合。名为一时。相即观者。乃今经观也(四番释一时竟)。

　　○一因缘释佛者。劫初无病。劫尽多病。长寿时乐。短寿时苦。东天下富而寿。西天下多珠宝。多牛羊。北天下无我所。无臣属。如此时处。不感佛出。八万岁时。乃至百岁时。南天下未见果而修因。故佛出其地。此世界释也。日若不出。池中未生生已等华。翳死无疑。佛若出世。则有刹利。婆罗门。居士。四天王。乃至有顶。此就为人释也。三乘根性。感佛出世。余不能感。善断有顶种。永度生死流。此就对治说也。佛于法性。无动无出。能令众生。感见动出。而于如来实无动出。此就第一义说也。

　　次约教者。佛名觉者。知者。于道场树下。三十四心。断正使习气(三十四心者。辅行引大论云。下八地诸惑。因时未断。至树下时。乃以九地九品思惑。通名为九。以九无碍。九解脱。合为十八。见道中八忍八智。合为十六心。总合成三十四心声闻见思。前后各断。支佛虽见思顿断。习犹未尽。故皆不得论三十四心。三藏菩萨。至树王下。正习俱尽。方得论也)。知觉世间出世间。总相别相。觉世即苦集。觉出世即道灭。亦能觉他。身长丈六。寿八十老比丘像。即三藏佛自觉觉他。带比丘像。现尊特身。一念相应。断余残习者。即通佛自觉觉他。单现尊特相。坐莲华台。受佛职者。即别佛自觉觉他。隐前三相。唯示不可思议。如虚空相。即圆佛自觉觉他。故像法决疑经云。或见如来丈六之身(藏)。或见大身小身(通)。或见坐莲华台。为千百亿释迦说心地法门(别)。或见身同虚空。遍于法界。无有分别(图)。即此义也(科注云。今经正彰开显。开前三教果头之佛。即是圆教法身之佛。故三十二相。相相无边。即是尊特。亦即法身。所以龙女赞云。微妙净法身。具相三十二)。三本迹者。一佛为本。三佛三迹(此寄本中体用)。中间示现。数数唱生唱灭。皆是迹也。唯本地四佛。皆是本也(迹中体用俱迹。本中体用俱本)。四观心释者。观因缘所生心。先空次假后中。皆偏觉也。观心即空即假即中。是圆觉也(四番释佛竟)。

　　○一因缘释住者。能住住所住。所住即忍土王城。能住即四威仪住世未灭。此世界也。又住者。往十善道。住四禅中。此为人也。又住者。住三三昧。即对治也。又住者。住首楞严。即第一义也。

　　次约教者。三藏佛。从析门发真无漏。住有余无余涅槃。通佛。从体门发真无漏。住有余无余涅槃。别佛。从次第门。入住秘密藏。圆佛。从不次第门。入住秘密藏。前三佛住。能所皆粗。后一佛住。能所皆妙。今经是圆佛。住于妙住也。

　　三本迹者。三藏佛。应涅槃。慈悲垂迹。生身住世。通佛。誓愿慈悲。扶余习度众生。作佛事。别圆佛。皆慈悲熏法性。愍众生故。垂应法界。当知四佛。住本佛住。以慈悲故。住于忍土王城。威仪住世。是名迹住。

　　四观心者。观住于境。或住无常境。即空即假即中等境。以无住法。住于境中。故名为住(无住之言。通于四教。粗智谓住。于理实无。若在圆中。便成绝待四番释住竟)。

　　○一因缘释王舍城者。天竺称罗阅祗伽罗。罗阅祗。此云王舍。伽罗此云城。国名摩伽陀。此云不害。有罪者。送入阴林中。无刑杀法也。亦名摩竭提。此云天罗。开国王名。以王名国也。耆阇崛山。此翻灵鹫。前佛后佛。皆居此山。若佛灭后。罗汉住。法灭。支佛住。无支佛。鬼神住。

　　次约教者。像法决疑经云。一切大众。所见不同。或见娑罗林地。悉是土沙。草木石壁。或见七宝清净庄严。或见此林是三世诸佛所游行处。或见此林。即是不可思议诸佛真实法体。例知此义。四见不同。所住既然。能住亦尔。

　　三本迹者。本住三德大涅槃山。迹居灵鹫。又本迹各有灵鹫。寿量云。常在灵鹫山本也。示现出没。迹也。

　　四观心释山者。若观色阴无知。如山。识阴如灵。三阴如鹫。观此灵鹫无常。即析观也。观此灵鹫即空。体观也。观灵即智性了因。智慧庄严也。鹫即聚集缘因。福德庄严也。山即法性正因。不动三法。名秘密藏。自住其中。亦用度人。下文云。佛自住大乘。即别圆二观也(四番释佛住王舍城等竟)。

　　○中者。佛无住住中道。升中天。中日降中国。中夜灭。皆表中道。今处山中。说中道也(一释如是等四事竟)。

　　△二释第五闻持之众二。初列众。二总结。列众三。初声闻众。二菩萨众。三天龙等众。诸经多尔。旧云。有事有义。事者。逐形迹亲疏。声闻形出俗网。迹近如来。证经为亲。故前列。天人形乘服异。迹非侍奉。证经为疏。故后列。菩萨形不检节。迹无定处。既不同俗。复异于僧。故居中。义者。声闻欣涅槃。天人着生死。各有所偏。菩萨不欣不着。居中求宗。故在两间。释论意亦尔。今初声闻众二。初比丘众。二比丘尼众。初又二。初多知识。二少知识。初又三。一举类明数。二明位叹德。三列名总结。

　　今初。

　　与大比丘众。万二千人俱。

　　与大比丘众。是举其气类。万二千人。是明其大数。与者共义。释论以七一解共。谓一时。一处(世界悉)。一戒(为人)。一心。一见(对治)。一道。一解脱(第一义)。

　　○大者。梵语摩诃。此言大。亦言多。亦言胜。器量尊重。为天王等大人所敬。故言大。升出九十五种之上。故言胜。遍知内外经书。故言多。又数至一万二千。故言多。又直就中。观心性广博。犹若虚空。故名大。双遮二边。入寂灭海。故名胜。双照二谛。多所含融。一心一切心。故名多也。

　　○比丘。秦言乞士。破烦恼。能持戒。怖魔等。天竺一名。含此四义。秦无以翻。故存本称。怖魔者。魔乐生死。此人出家。复化余人。俱离三界。乖于魔意魔用力制。翻被五缚。但愁惧而已。故言怖魔。破恶者。出家人。必破身口七恶。故言破恶。乞士者。在家三种如法养命。一田。二商。三仕。出家人。佛不许此。唯乞自济。身安道存。福利檀越。故名乞士。三义相成。即比丘义也。初受戒。修定修慧。已有破恶怖魔乞士三义。非独后心。依经家。皆叹后心比丘耳。

　　○众者。梵语僧伽。此翻和合众。一人二人三人。皆不名僧。四人以上。乃名为僧。事和无别众。法和无别理。佛常与千二百五十人俱。诸经或多少不定。今经云万二千者。本是一万二千菩萨。迹为万二千声闻也。观心者。观十二入。一入具十法界。界界具十界。即百界。一界十如。即千如。一入具千如。十二入。即万二千法门也。

　　△二明位叹德。

　　皆是阿罗汉(至)尽诸有结心得自在。

　　阿罗汉。是明位。诸漏下。是叹德也。阿罗汉。或言无翻。而含三义。一无生义。不受后有故。二杀贼义。断尽见思故。三应供义。堪为福田故。此藏通二教意耳。若别圆者。非但杀贼。亦杀不贼。不贼者。涅槃是。是亦须破。是杀贼义(言不贼者。犹从二乘得名。若于圆别。尚名为贼。是故须破)。不生于生。亦不生不生。无漏是不生(取无为证。生于界外。不生是生。故不令生)。非但应供。亦是供应(供彼所应。名为供应。如佛化为道人。送供于阿兰若比丘等)。观心者。空观是般若。假观是解脱。中观是法身。又从假入空观。乃至中道观。杀无明贼。不生二边心。供养此人。如供养世尊。方等经云。供佛及文殊。不如施行方等者一食充躯。此经云。毁赞佛。罪福犹轻。毁赞持经者。罪福甚重。何以故。佛无食想。久离八风。不为损益。施持经者。全肉身。续报命。生法身。增慧命。故有益。毁之。忧恼退悔。若失好时。则不可救。故大损也。

　　○诸漏已尽无复烦恼两句。叹杀贼德。漏即三漏也。逮得己利句。叹应供德。三界因果。皆名为他。智断功德。皆名己利。己利具足。故成应供。尽诸有结心得自在两句。叹不生德。诸有。即二十五有生处。结。即二十五有生因。心自在。则慧必自在。定慧具足。乃俱解脱人也。

　　△三列名总结。

　　其名曰阿若憍陈如(至)大阿罗汉等。

　　先列名。略举二十一尊者。佛诸弟子。皆备众行。而隐其圆能。各从一德标名。欲引偏好故耳。

　　憍陈如。姓也。此翻火器。婆罗门种。其先事火。从此命族。增一阿含云。我佛法中。宽仁博识。初受法味者。憍陈如为第一(世界悉檀)。夫巨夜长寝。无人能觉。日光未出。明星前现。憍陈如初得无生智。譬若明星。在众明之始。一切人智明。无前陈如。最先破暗。莫过明星。一切人暗灭。无前陈如。故名阿若(对治悉檀)。太子入山学道。父王遣五人追侍。二是母党。三是父党。二人以欲为净。三人以苦行为净。太子苦行时。二人舍去。太子舍苦行。受饮食酥油暖水。三人又舍去。太子得道。先为五人说四谛。陈如最初称解。故名阿若(第一义悉)。僭补注曰。首楞严经云。时憍陈如。起立白佛。我今长老。于大众中。独得解名。因悟客尘二字成果。世尊。譬如行客。投寄旅亭。或宿或食。宿食事毕。俶装前途。不遑安住。若实主人。自无攸往。如是思惟。不住名客。住名主人。以不住者。名为客义。又如新霁。清晹升天。光入隙中。发明空中诸有尘相。尘质摇动。虚空寂然。如是思惟。澄寂名空。摇动名尘。以摇动者。名为尘义佛言如是(客。尘。主空。即四谛也。客苦。尘集。主道。空灭也)。昔智者大师。望西礼拜。求见楞严而不得。故出于此。

　　摩诃迦叶。此翻大龟氏。亦翻光波。亦翻饮光。名毕钵罗。妇名婆陀。其家大富。千倍胜瓶沙王。十六大国。无以为邻。畏胜王得罪。减一耕犁。但用九百九十九双牛金犁。又经云。其家有氎。最下品者。直百千两金。以钉钉入地七尺。氎不穿破。如本不异。付法藏言。毗婆尸佛灭后。塔像金色缺坏。时有贫女。丐得金珠。倩匠为薄。金师欢喜。治莹佛毕。立誓为无姻夫妇。九十一劫。人中天上。身恒金色。心恒受乐。故诸天请结集时赞言。耆年欲恚慢已除。其形譬如紫金柱。上下端严妙无比。目明清净如莲华。舍家业。及金色妇出家。身披无价宝衣。截为僧伽黎。四叠。奉佛为座。如是三舍。世无伦匹。

　　佛授粪扫大衣。此衣是大圣大衣。又大粗重。故迦叶云。我受佛衣。师想。塔想。未曾头枕。况以覆卧。增一阿含云。佛法中行十二头陀难行苦行。大迦叶第一。梵语头陀。此云抖擞。以抖擞十二种过。一者在阿兰若处。离愦闹过。二者常行乞食。离僧中食。及受请过。三次第乞食。离拣择过。四者受一食法。离多求过。五者节量食。离贪味过。六者中后不饮果蜜等浆。离求欲过。七者粪扫衣。离好衣过。八者但三衣。离增减过。九者冢间住。离常乐倒计过。十者树下止。离怖畏过。十一者露地坐。离贪树过。十二者常坐不卧。离烦恼贼过。具如十二头陀经广明。五是住处法。五是食法。二是衣法。

　　佛临涅槃。付以正法眼藏。嘱其传持。毋令断绝。为西天第一祖。又传金缕僧伽黎。法付阿难毕。乃持此衣入鸡足山入定。俟慈氏下生。

　　优楼频螺。此翻木瓜林。

　　○那提。此翻河。亦翻江。

　　○伽耶。此翻城。兄弟三人。并是事火外道。因缘出瑞应经。及诸部律。约教者。如增一阿含云。优楼频螺能将护四众。供给四事。令无所乏。最为第一。那提。心意寂然。降伏诸结。精进第一。伽耶。观了诸法。都无所著。善能教化第一。是为酪中教意。若转入生酥。即应耻小慕大。例则可知。若转入熟酥。即应委业领教。若转入醍醐。如此经中得记作佛也。

　　舍利弗。此翻身子。亦名珠子。名优波提舍。彰父德也。此翻论义。智慧第一。年十六。究尽阎浮提典籍。无事不闲。十六大国。论义无双。五天竺地。最为第一。师事沙然梵志。沙然道术。身子皆得。一日见頞䫌比丘。威仪庠序。因问师法。頞䫌答云。诸法从缘生。是故说因缘。是法缘及尽。我师如是说。一闻即得须陀洹果。来至佛所。七日遍达佛法渊海。又云。十五日后。得阿罗汉。为罗云和尚。憍梵作师。声闻众中。右面弟子。

　　调达破僧。引五百比丘去。身子往化五百归。中阿含云。身子是四众所生母。目连是所养母身子问满慈。贤名何等。梵行人云何称汝。答。我父名满。我母名慈。梵行人称我为满慈子。身子称嗟。善哉贤者满慈子。为如来弟子。智辩聪明决定。安隐无畏。逮大辩才。得甘露幢。于甘露自作证。值汝者得大饶益。诸梵行人。应萦衣顶戴。

　　满慈问身子。贤者何名。梵行人云何称。答。我父字优波提舍。我母名舍利。故称我为舍利子。满慈子嗟曰。今与佛等弟子共论而不知。兴第二世尊共论而不知。兴法将共论而不知。兴转法轮复转弟子共论而不知。若我知尊者。不能答一句。况复深论。善哉善哉。为如来弟子。乃至萦衣顶戴。

　　佛说一句。身子以一为本。七日七夜作师子吼。更出异句异味。使无穷尽。况佛多说。而身子智辩。宁可尽耶。

　　约教者。若三藏智慧。即是无学十智。断结证真。辅佛扬化。释论称为右面大将也。通教智慧者。如般若中自说。所以为摩诃萨。谓我见。众生见。佛见。菩提见。转法轮见。破如此等见。故名摩诃萨。此慧异初教也。若从元初。但闻牛食忍草。即出醍醐。若能服者。众病皆除。一切诸药。悉入其中。为修此行。即是圆教智慧也。

　　本迹者。本住实相。智度为母。从境生智慧。境即是身。智慧即是子。悲愍众生。迹为五味身子。欲转烦恼恶血。令成善乳。示为外道智慧。作大论师。欲烹乳为酪。示三藏智慧。为第二世尊。欲引酪为生酥。讷大现小。受净名之屈。欲引生酥为熟酥。安慰饶益同梵行者。于般若领教。欲引熟酥为醍醐。于法华初悟得记。斯皆迹中外现。而本地内秘。其实久矣。

　　观心者。一心三观。摄得一切智慧。观心即空故。摄得酪智慧。观心即假故。摄得两酥智慧。及世智慧。观心即中故。摄得醍醐智慧。是名观心中一慧一切慧。一切慧一慧。非一慧非一切慧。

　　大目犍连。姓也。翻赞诵。文殊问经。翻莱茯根。真谛云。勿伽罗。此翻胡豆。二物古仙所嗜。因以命族。释论云。舍利弗。才明见贵。目犍连。豪爽取重。智艺相比。德行互同。增一阿含云。我弟子中。神通轻举。飞到十方者。大目连第一。释论四十一。称左面弟子。

　　外道师徒五百。用咒移山。经一月日。簸峨已动。目连念言。此山若移。多所损害。即于山顶虚空中结跏。山还不动。外道相谓。我法山动。计日必移。云何安固。还若于初。必是沙门使尔。自知力弱。归心佛道。令无量人。正法出家也。

　　耆域。此翻固活。生忉利天。目连弟子病。乘通往问。值诸天出园游戏。耆域乘车不下。

　　但合掌而已。目连驻之。域即云。诸天受乐忽遽。不暇相看。尊者欲何所求。具说来意。答云。断食为要。目连放之。车乃得前。

　　帝释与修罗战胜。造得胜堂。七宝楼观。庄严奇特。梁柱支节。皆容一綖。不相着而能相持。天福之妙力能如此。目连飞往。帝释将目连看堂。诸天女皆羞见目连。悉隐逃不出。目连念帝释着乐。不修道本。即变化烧得胜堂。赫然崩坏。仍为帝释广说无常。帝释欢喜。后堂俨然。无灰烟色。

　　往昔曾助辟支佛剃头。浣染。缝袈裟。发愿得神通。本迹者。本住真际首楞严定。能于一念。遍应十方。种种示现。施作佛事。以慈悲故。迹为五味神通。引令入极。

　　观心者。观于一心。倏有一切心。观一切心。倏无诸心。心非有无。通至实相。

　　摩诃迦旃延。此翻为文饰。应言扇绳。亦好肩。皆从姓为名。僧一阿含云。善分别义。敷演道教者。迦旃延最为第一。

　　如长阿含云。有外道。执断见。谓无他世。凡有十番问答。外道言。无有他世。答言。若无他世。则无明日。又问我见人死不还。云何说其受苦。故知无他世。答云。如罪人被驻。宁得归不。又问。若生天。何故不归。故知无他世。答云。如人堕厕得出。宁肯更入厕不。又天上一日。当此百年。生彼三五日。未遑归心。设有归者。而汝已化。宁得知之。又问我镬煮罪人。密盖其上。伺之不见神出。故知无他世。答云。汝昼眠时。傍人在边。见汝神出否。又问。我剥死人皮。脔肉碎骨。求神不得。故知无他世。答云。如小儿析薪。寸寸分裂。求火宁有可得不。又问。我秤死人更重。若神去应轻。若无神去。则无他世。答云。如火与铁合。铁则轻。铁失火则重。人生有神则轻。死失神则重。又问。我见临死人。反转求神不得。故知无他世。答云。如人反转。求于贝声。宁得声耶。又问。汝虽重重破。我执此甚久。而不能舍。答云。如人采稆。初见麻取麻。次舍麻取麻皮。次舍麻皮取缕。次舍缕取布。次舍布取绢。次舍绢取银。次舍银取金。舍劣取胜。云何不能舍。又问。非但我如是说。诸人亦如是说。云何谓我非。答云。两商人逢鬼。鬼为人像。语言。前路丰米足草。载之何为。一商人便弃前路。人牛皆饥。遂为鬼所啖。一商人云。若得新米草。可弃故米草。人牛皆不为鬼所食。诸人妄说。如鬼诳言。汝不纳我言。如弃故米草。今既得新。何不弃故。又问。我不能舍。劝我则瞋。答曰。汝如养猪人。路上遇粪。头擎将还。在路逢雨。汗下污头。傍人令弃。倒更瞋他。谓汝不养猪。故令我弃。反瞋劝者。如是番番析破。广演诸义。外道便伏。而赞叹言。尊者前说明日。而我已解。欲闻智辩。故番番执难。善哉妙说。迦旃延善论义相。亦复如是。律中云。善能教化归戒。令屠受夜戒。淫者受昼戒。后受报时。各于昼夜见前乐相(云云)。约教者。依无常苦空无我。破断常见等。是初教论义。依空无所有不可得。破断常见等。是通教论义。依总持四辩。观机照假。以药逗病。破断常见等。是别教论义。依实相毕竟不有不无。破断常见等。是圆教论义。

　　阿耨楼䭾。亦云阿那律。亦阿泥卢豆。皆梵音奢切耳。此翻无贫。亦如意。佛之堂弟。贤愚经云。弗沙佛末法。时世饥馑。有支佛名利吒。行乞。空钵无获。有一贫人。见而悲悼。白言胜士。能受稗不。即以所啖奉之。食已。作十八变。后更采稗。有兔跳抱其背。变为死人。无伴得脱。待闇还家。委地即成金人。拔指随生。用脚更出。取之无尽。恶人恶王。欲来夺之。但见死尸。而其所睹。纯是金宝。九十一劫。果报充足。故号无贫。出家已后。随所至处。人见欢喜。欲有所须。如己家无异。阿那律精进。七日七夜。眼睫不交。眠是眼食。既七日不眠。眼则丧睛。失肉眼已。佛令求天眼。系心在缘。四大净色。半头而发。彻障内外。明暗悉睹。对梵王曰。吾见释迦大千世界。如睹掌果。增一云。我佛法中。天眼彻视者。阿那律比丘第一。

　　约教者。依世禅发天眼。凡夫外道也。依无漏事禅发天眼。三藏意。依体法无漏慧发诸行。依诸行发天眼。通教意。依散善发肉眼。依禅发天眼。依真发慧眼。依俗发法眼。依中发佛眼。别教意。依实相发天眼。天眼即佛眼。圆教意。

　　劫宾那。此翻房宿。父母祷房星感子。故用房星以名生身也。是比丘初出家。未见佛。始向佛所。夜值雨。寄宿陶师房中。以草为座。晚又一比丘随后而来。亦寄宿。前比丘即推草与之。在地而坐。中夜相问。欲何所之。答见佛。后比丘即为说法。豁然得道。后比丘即佛也。辞在阿含。可捡取。共佛房宿。得见法身。从得道处为名。故言劫宾那。毗沙门持盖。随宾那后。毗沙门是宿主。主既侍奉。星宿亦然。此比丘善占星宿。明识图象。从解得名。名劫宾那。增一阿含云。我佛法中。善知星宿日月者。劫宾那比丘第一。

　　约教者。析破根尘之舍。同佛栖真谛之房。三藏意。体达根尘之舍即空。是共如来同宿真谛之房。通教意。分别十法界根尘房舍。悉得见佛。别教意。于一根尘房舍。即见一切房舍。见一切佛。圆教意。

　　憍梵波提。此翻牛呞。无量寿经。称牛王。增一云。牛迹。昔五百世曾为牛王。牛若食后。恒事虚哨。余报未夷。唼唼常嚼。时人称为牛呞。乐在天上。不乐人间者。牛迹比丘第一。又云。人但观形。不知有德。若笑罗汉即得罪。避人笑故。常居天上。天知有德。不笑其形。故居天也。

　　佛灭度后。迦叶集千大罗汉。遣下座僧使。追憍梵。憍梵问佛及和尚。答言皆灭。即言。佛出我出。佛住我住。佛灭我灭。憍梵般提稽首礼。妙众第一大德僧。闻佛灭度我随去。如大象去象子随。

　　约教者。住天园是示善。有牛嚼是示恶。三藏意也以牛嚼身得道。示恶非恶。居天园而牛嚼。示善非善通教意也。示界内外善恶者。别教意。示善恶实相者。圆教意。

　　离婆多。亦云离越。此翻星宿。或室宿。或假和合。文殊问经。称常作声。父母从星宿乞子。既其感获。因星作名。虽得出家。犹随本字。假和合者。释论云。空亭中宿。见二鬼争尸。告其分判。设依理枉理。俱不免害。故随实而答。大鬼拔其手足。小鬼取尸补之。食竟。拭口而去。常作声者。其疑此事。若我本身。眼见拔去。若是他身。复随我行住。疑惑犹豫。逢人即问。汝见我身不。故言常作声。众僧云。此人易度。语云。汝身本是他遗体。非己有也。即得道。增一云。坐禅入定。心不倒乱者。离越比丘第一。

　　约教者。析破五阴非我所有。三藏意。体达五阴本非我有。通教意。分别十法界五阴皆非我有。别教意。达五阴非我有。非他有。见阴实相。圆教意。

　　观心者。观心念佛。见十方佛多。如夜观星。

　　毕陵伽婆蹉。此翻余习。五百世为婆罗门。余习犹高。过恒水。咄。小婢驻流。恒神为之两派。神往诉佛。佛令忏悔。即合手。小婢莫瞋。大众笑之。忏而更骂。佛言。本习如此。实无高心。增一云。树下苦坐。不避风雨者。婆蹉比丘第一。

　　约教者。灭慢故无慢。三藏意。即慢无慢通意。分别十法界高下。别意。八自在我。具足佛法。圆意。

　　薄拘罗者。此翻善容。或伟形。或大肥盛。色貌端正。故言善容也。年一百六十岁。无病无夭。有五不死报。后母置熬槃。釜中。水中。鱼食。刀破。皆不死。昔持不杀戒故。九十一劫。命不中夭。昔施僧一诃梨勒果。故身常无病。能持一戒。四戒庄严。坚持不犯。不避水火。余人虽持五戒。多毁犯也。身乐寂静。独处闲居。不乐众中。眼不乐玄黄等色。耳不乐闻世间之声。鼻不嗅世间香。舌不曾为人说一两句话。意常在禅定。不散乱。

　　阿育王礼诸罗汉塔。次至其塔而说偈言。虽自练无明。于世少利益。供二十贝子。增一云。施一钱。而贝子从塔飞出。来着王足。诸臣惊怪。闲静少欲。乃至其塔。犹有是力。故增一云。寿命极长。终不中夭。常乐闲居。不处众中。拘罗第一。

　　约教者。灭喧入真。三藏寂静。即喧而真。通教寂静。离二边入中。别寂静。即边而中。圆寂静。观心者。心性中道。即空即假即中。常乐我净观也。

　　摩诃拘絺罗。此翻大膝。舍利弗母舅。由来论胜姊。姊孕。论则不胜。知所怀者智。寄辩尚尔。何况出胎。即弃家。往南天竺。读十八经。时人笑之。累世难通。一生非冀。喟然叹曰。在家为姊所胜。出路为他所轻。誓读不休。无暇剪爪。时人呼为长爪梵志。

　　学讫还家。问甥所在。人云。为佛弟子。即大憍慢。我甥八岁。声震五竺。彼沙门者。有何道术。诱我姊子。径往佛所。思惟良久。不得一法入心。语佛言。一切法不忍。忍即安义。此言一切法。我皆能破。使不得安。故言一切法不忍。佛问。汝见是忍不。此堕两负处。若我见忍。前已云一切不忍。若我见不忍。无以胜佛。即低头得法眼净。身子扇佛。闻舅论。得阿罗汉果。增一云。得四辩才。触难能答。拘絺罗第一。南方天王。毗留匐叉。常来随侍。

　　观心者。观心即空即定。即假即慧。以严其心。

　　难陀。亦云放牛难陀。此翻善欢喜。亦翻欣乐。有言是律中䟦难陀。大论云。频婆娑罗王。请佛及比丘僧。三月安居。语放牛人。令近处住。令日日送乳酪酥等。终竟三月。王甚怜之。令其见佛。其乃与诸同辈议云。曾闻一切智人。即净饭王子。彼生在王宫。颇知放牛事不。乃入竹园。端坐问佛。佛为说十一事等。具如止观第二记。因发心出家。成无学果。从本为名。故言放牛。言善欢喜者。从初慕道为名。

　　约教者。事欢喜。理无欢喜。三藏意。即事欢喜。是理欢喜。通教意。欢喜地。即别教。欢喜住。即圆教。

　　孙陀罗难陀。孙陀罗。此翻好爱。亦翻端正。难陀如前。种姓如那律中说。四月九日生。短佛四指。容仪挺特。与世殊异。若入众中。有不识者。谓言佛来。弥沙塞律云。摩竭有裸形外道。大聪明。国人号为智者。见者。共身子论议结舌。善心生。欲于佛法出家。见难陀。色貌姝伟。叹云。短小比丘。智慧难概。况堂堂者乎。求出家。难陀即度之。

　　约教者。俗谛有法喜。真谛无喜。三藏意。即俗喜是真喜。通教意。从通法喜。有俗法喜。中法喜。别教意。即通喜具一切法喜。圆教意。

　　富楼那。增一云。我父名满。我母名慈。诸梵行人。呼我为满慈子。此从父母两缘得名。故云满慈子。是人善知内外经书。靡所不知。就知满故。复名满。善能广说。分别义理。满愿子最第一。下文云。于说法人中。最为第一。第一者。说满字也。

　　欲还本国利益。佛言。彼国弊恶。汝云何。答。我当修忍。若毁辱我。我当自幸。不得拳殴。拳殴时。自幸不得木杖。木杖时自幸不得刀刃。刀刃时。自幸离五阴毒器。是为行忍满。故名满。七车喻经中说。为大智舍利弗所称叹。一切梵行人。皆当萦衣。顶戴于汝。若见汝者。得大利益。是为叹满。故名满。

　　约教者。殷勤析法。所作已办。三藏愿满。体达即空。于空法得证。通教愿满。法眼具足。别教愿满。住秘密藏。圆教愿满。

　　本迹者。本愿久满。迹为说法第一。示众生知识也。观心。如止观中。人行理等善知识观(人是佛。菩萨。罗汉。行是六度道品。理是法性实际)。

　　须菩提。此翻空生。生时家中仓库筐箧器皿。一切皆空。问占者。占者言吉。因空而生。字曰空生。亦云善吉。常乐游止闲林石窟寂静之处。所修行业。以空为本。常入空定。住无诤三昧。将护众生。不令起碍。嫌行即住。嫌住即行。约教者。灭色空智生。藏教意。体色空智生。通教意。从有智生空智。从空智生俗智。从俗智生中智。别教意。空生即有智。亦即俗智。中智。圆教意。

　　阿难。此云欢喜。或无染。净饭王冀太子为金轮。霸其宗社。忽弃国捐王。忧恼殆绝。魔来诳之。汝子已死。王哭云。阿夷语既虚。瑞相亦无验。复有天来云。汝子成佛。王疑未决。须臾信报。昨夜天地大动。太子成佛。王大欢喜。白饭王奏云生儿。举国欣欣。因名欢喜。是为父母作字。

　　阿难端正。人见皆悦。中阿含云。四众若闻阿难所说。若多若少。无不欢喜。欲发问时。先为謦欬。大众皆欢喜。四众若观其默。行住坐卧。指撝处分。进止动转。皆欢喜。

　　阿难腊月八日。佛成道日生。侍佛得二十五年。推此。佛年五十五。阿难年二十五。佛时求侍。五百请为。如前说。众劝阿难。阿难顺从。五百皆欢喜。目连腾阿难三愿。佛言。预知讥嫌。求不受故衣食。欲自利益。求出入无时。佛印而许。佛言。阿难胜过去侍。过去侍闻说乃解。今佛未发言。阿难已解如来意。须是不须是。皆悉能知。故以法付阿难。如来欢喜。四天王各奉佛钵。佛累而按。合成一钵。四缘宛然。而此钵大重。阿难欢喜。荷持无倦。

　　中阿含第七云。阿难侍佛二十五年。所闻八十千犍度。皆诵不遗。不重问一句。念力欢喜。

　　阿难随佛入天人龙宫。见天人龙女。心无染着。虽未尽残思。而不能染。一切天人龙神。无不欢喜。

　　佛灭度后。坐师子床。迦叶大众赞曰。面如净满月。眼若青莲华。佛法大海水。流入阿难心。自誓坐入涅槃。住恐离车有怨。进恐阇王有怨。于恒河中。入风奋迅三昧。分身为四分。一与天。一与龙。一毗舍离。一阿阇世。

　　阿育王礼阿难塔。奉千万两金。偈叹曰。能摄持法身。法灯故法住。念盛佛智海。故设上供养。念持多所闻。口出微妙语。世尊所赞叹。天人之所爱。

　　增一云。知时明物。所至无疑。所忆不忘。多闻广达。堪任奉持。阿难第一。

　　约教者。欢喜阿难。三藏也。贤阿难。通也。典藏阿难。别也。海阿难。圆也。

　　罗睺罗。此言覆障。太子求出家。父王不许。殷勤不已。王言。汝若有子。听汝出家。菩萨指妃腹。却后六年。汝当生男。在胎六年。故言覆障。真谛三藏云。罗睺。本名修罗。能手障日月。翻此。应言障月。佛言。我法如月。此儿障我。不即出家。世世障我。我世世能舍。故言覆障。佛出家后。耶输有娠。诸释咸瞋。何因有此。欲治欲杀。恶声盈路。宝女劬毗罗。证之小差。因焚火坑。发大誓愿。我若为非。子母俱灭。若真遗体。天当为证。因抱子投坑。坑变为池。莲华捧体。王及国人。始复不疑。后佛还国。耶输令罗睺奉佛欢喜丸。罗云以幼稚之年。于大众中。迳持上佛。耶输以此息谤。谤由有子。故言覆障。祖王欢喜。虽失其子而获其孙。为金轮。吾亦何恨。想其长大。冀神宝至。而佛索令出家。父王不许。耶输将上高楼。目连飞空来取。佛度出家。付舍利弗为弟子。既出家已。王位亦失。故言覆障。

　　后时修道。殷勤不获。以问佛。佛言。汝为人说五阴未。答言未。当为他说。说竟。又问。汝说十二入未。说十八界未。说法是得道之门。若欲得道。当为他说法。因广说法竟。然后得道既。已得道。见爱皆除。三界生尽。

　　佛敕四大罗汉不得灭度。待我法灭尽。由是住世。于今未得入无余涅槃。

　　二总结云。如是众所知识者。或言知秪是识。或言闻名为知。见形为识。见形为知。见心为识。本迹者。本为众生作满字知识。迹为半字知识(上来多知识众竟)。

　　△二少知识。

　　复有学无学二千人。

　　次列少知识众。有学无学二千人者。但举位明数。而不叹德。亦不列名。呼此为少知识众耳。圣与凡绝交。亦不分别多识少识。特以希高慕远者。以多识引之。藏名隐德退让者。以少识引之。随顺众生。故有若干。不可以多少之迹失其本。学无学者。三藏中十八种学人。九种无学人。通教五地皆名学。六地名无学。又通教九地名为学。佛地为无学。别圆中。或就功用无功用。或就具足未具足。明学无学(三藏十八种学人等者。具如止观第六记。通教学无学位。两节判者。前约二乘。后约菩萨。又前约三乘共位。后约独菩萨。约别圆中亦两节判者。前云功用无功用。即约地住前后。次具不具。即等觉妙觉。初入无功用。亦得名为无学。但是分得。故更约具足)。本迹者。本法身大士。居满字学无学位。众生应以半字学无学人。庄严双树也。观中道。不缘二边。中间即是无学。能如是观。是名为学。若就观门明数者。观一心具十法界十如。界如互论。即具二千。

　　(僭补曰。界如互论者。以界论如。则有百界千如。以如论界。则有万如千界。是谓界如互论。以足二千之数也)。

　　(初比丘众竟)。

　　△二比丘尼众。

　　摩诃波阇波提比丘尼(至)亦与眷属俱。

　　波阇波提。此翻大爱道。亦云憍昙弥。此翻众主。尼者。天竺女人通名也。本住智度法门。迹为千佛之母。生育导师。大报恩经云。佛姨母憍昙弥。求于佛法中出家。佛不听许。心怀怅恨。忧悲苦恼。即出祇洹。悲泪满目。阿难见之。乃白佛言。憍昙弥母人者。乳哺养育如来色身。至今得佛。母人于如来有大恩分。如来尚许一切人入佛法中。况于母人而不听许。佛言。若听女人入佛法。正法当渐微渐减于五百岁。故不听许。阿难重白佛言。过去诸佛。皆具四众。而世尊独不具耶。佛告阿难。若憍昙弥爱乐佛法。能修八敬之法。听入佛法。憍昙弥闻是语已。心大欢喜。如来即为宣说八敬之法。憍昙弥言。世尊。愿不有虑。当令奉行。假使丧失身命。亦不退失。(八敬法者。一尼百岁礼初夏比丘足。二不得骂谤比丘。三不得举比丘过。四从僧受具戒。五有过从僧忏六半月从僧请教诫。七依僧三月安居。八夏讫。从僧自恣)又以大悲熏心。请云。未来恶世之中。有善女人。信乐佛法者。惟愿听许。入佛法中。佛言善哉。若有女人。护持佛法。渐次修学。戒施多闻。及诸善法者。皆悉听许。

　　观释者。中观广博名大。无缘慈名爱。中理虚通名道。大即自行。爱即化他。如以爱故受生。慈故涉有。道即通自行化他也。六千者。数也。观门者。观六根清净。各具千功德。虽眼鼻身各八百。耳舌意各千二百。以多足少。数满六千。亦是观行意也。

　　○罗睺罗母耶输陀罗者。以子标母。此翻华色。亦曰名闻。温良恭俭。德齐太子。然在家为菩萨之妻。天人知识。出家为尼众之主。位居无学。岂是无名闻众耶。十二游经出三夫人。第一瞿夷。二耶输。三鹿野。未曾有。及瑞应。皆云罗睺是瞿夷子。涅槃。及法华。皆云是耶输子。二义云何通。或可彼经举大母。此处举所生。释论云。瞿毗陀。是宝女不孕。即是瞿夷。此翻明女。故知定是耶输子也。

　　本迹者。妻则齐也。岂有博地。为太子妻。故知本住寂定微妙法喜。迹为佛妻。悲华云。宝藏佛所。誓愿为妻耳。

　　上来当分。各明本迹观心。更有总论。显善权曲巧。明观行精微。兹不具录。乐多闻者。宜自捡之(初声闻众竟)。

　　△二菩萨众者。释论云。菩萨为出家在家四众摄。何故别列。答。有菩萨堕四众中。有四众不堕菩萨中。为其不发心作佛故。今别列同发心求作佛者。名菩萨众。文为三。初气类大数。二明位叹德。三列名总结。

　　今初。

　　菩萨摩诃萨八万人。

　　气类者。即是菩萨摩诃萨也。若具存应言菩提萨埵。摩诃萨埵。什师嫌烦。略提埵二字。菩提。此言道。萨埵。此言心。摩诃。此言大。此诸人等。皆求广博大道。又成熟众生故。道心大道心之气类也。

　　菩萨多种。谓偏通别圆。如释论引迦旃延子。明六度齐限而满者。此欲调血众生为乳也。若大品。明有菩萨发心。与萨婆若相应者。此欲调乳入酪也。若大品。明有菩萨发心。游戏神通。净佛国土。又如净名中得不思议解脱者。皆能变身登座而复受屈被诃者。此欲调酪为生熟酥也。若大品。明有菩萨发心。即坐道树。成正觉。转法轮。度众生者。此是调酥为醍醐也。故下文云。菩萨闻是法。疑网皆已除。又云。若菩萨不闻法华。非善行菩萨道。若闻此经。即善行菩萨道。又涅槃云。菩萨不闻涅槃。常有希望。若闻涅槃。希望都息。故略有四种也。

　　本迹者。本地难测。或居等觉。或齐法王。如善财入法界。见文殊色像无边。法门深远。本邻诸佛。迹辅释迦为菩萨。普现色身三昧力。散影垂容。以口轮不思议化。随宜广说。可以智知。不可以言辩也(或齐法王者。如文殊本是龙种上尊王佛。余并准知)所以迹引四味。归乎一实。譬如锤鍖。器诸淳朴(譬中云。槌砧者。化主为槌。辅者为砧。乃至互为。皆为成器。本为古质为淳朴。今以未治为淳朴。令其成器。故名为器。淳朴不一。故名为诸)。成醍醐已。一期化息。然其本地。究竟成就。岂是今日。始入大乘。亦非寂灭道场。高山先照。若顿若渐。皆迹所为耳。观解者。中道观心。双照二谛名大。通至菩提果名道。破五住尘劳。名成众生。八万人者。数也。余经集众甚多。此经何少。或是语其大数。或譬王论密事。不可率土同谋。观心者。约八正道。一道观十善。一善具百界千如。十善具千界万如。是一万众。一道既尔。余七道亦然。共成八万。是为观心不思议也。

　　△二明位叹德。

　　皆于阿耨多罗三藐三菩提(至)能度无数百千众生。

　　皆于阿耨三菩提不退转者。明位也。阿耨菩提。此云无上正等正觉。不退转者。地师云。十住是证不退。十行是位不退。十回向是行不退。十地是念不退。此是别教义。不会此经。今所不用。璎珞云。初地三观现前。心心寂灭。自然流入。此亦别教不退。今亦不用。若华严。明初住得如来一身无量身。具三不退。此圆教不退。此是一实事。今用此判位也。本迹者。本地寂灭。尚非十地。况是初住。尚非初住不退。况复别通。别通之位。宜释余经列众。圆教之位。正在今经。诸经论师。既不识迹。安能知本。所叹既谬。毁在其中。还成增减两谤。何谓叹德。

　　观心者。三观即三不退。又一心三观。即一心三不退。旧云。皆得陀罗尼。始是叹德。今取不退转。即具两意。成上属明位。起后属叹德。叹德作十二句。分为四意。初三句叹现德。次三句叹往行。次四句叹内体。后两句叹外名。四意不同。而德居于初。故称叹德。今以十三句作横竖消文。一竖约十地义便。二横约初住义便。

　　○不退转者。成前即是明位。起后即是叹德。以对初地。初地名欢喜。喜其不退堕二边。入中道。获三不退。故知叹初欢喜地也。

　　○皆得陀罗尼。叹二地。二地名离垢。亦名离达。离遮诸恶。达持众善。即陀罗尼义。故知叹离垢地也。

　　○乐说辩才。叹三地。三地名明地。内智明。外说辩。欲知智在说。说有种种。乐说最胜。故知叹第三明地也。

　　○转不退转法轮。叹四地。四地名𦦨。𦦨能破暗。又能焦炷。转法轮。自害己惑如焦炷。破迷他如除暗。故知叹第四𦦨地也。

　　○供养百千诸佛。叹五地。五地名难胜地。此地得深禅定。用神通力。难胜难及。于一念顷。遍至十方。供养诸佛。故知叹第五地也。

　　○于诸佛所。植众德本。叹六地。六地名现前。由得禅。能供养诸佛。福资种智。种智现前。智是德本。如植种于地故知叹第六地也。

　　○常为诸佛之所称叹。叹第七远行地。此地二智方便。出过一切。广修利益。称会佛心。故知叹第七地也。

　　○以慈修身。叹第八不动地。正智不动。不出三界。但以慈熏身。应入五道。熏口为说法。熏心为设方便。正法华具熏三业。故知叹第八地也。

　　○善入佛慧。叹第九地。九地名善慧。深入实际。妙彻本源。此名义最合。故知叹第九地。也。

　　○通达大智。叹第十地。十地名法云。法身如虚空。禅定如大云。智慧如大雨。善入佛法名慧。巧用佛法名智。互举耳。

　　○到于彼岸。叹十地内德。到三谛之彼岸。因中说果。又到在不久也。

　　○名称普闻叹十地外德。由内德深广。致令声名普闻。内外相称。若开等觉位者。此二句拟之。

　　○能度百千众生者。余地度人。或一界至九界。不名能度。十地胜前。故称能度。诸地悉具众功德。而今出没释者。为人情好异故。依十地名便故。又竖义易解故。作此一途消文耳。

　　○次横叹者。直约初住说之。余位位例可解。

　　初发心住。一发一切发。出过二边。革凡超圣。入于中道。其心寂灭。念念流入萨婆若海。故言得不退转。

　　初住遮离取相无知无明等障。持达般若解脱法身等德。故言得陀罗尼。

　　十信似解。尚能以一音遍满三千界。何况初住真解口密功德。故言乐说辩才。

　　初住能分身百世界作佛。论其实处。无量无边。以能作佛。说法教化。故言能转不退法轮。

　　初住得不思议神力。遍能承事法界诸佛。故言供养百千诸佛。

　　初住得实相本。能植众德也。

　　初住开佛知见。知见己法与诸佛同。故为佛之所称叹。

　　初住无缘慈。普现色身。遍应法界。故言以慈修身。

　　初住入秘密藏。故言善入佛慧。

　　初住一心三智。无能障碍。故云通达大智。

　　初住事理分究竟。故言到于彼岸。

　　初住圆德真实。与名相称。故言名称普闻诸佛世界。

　　初住能为十法界而作依止。安立救护。故言能度百千众生。

　　初住更有无量无边不可思议种种功德。略言十三句耳。

　　二住去。乃至等觉。亦复如是。故大品云。初阿字门。具四十一字功德。后荼亦具诸字功德。中间亦尔。字等。语等。功德亦等。

　　问。此中叹断惑德。三藏不断惑。可不被叹。迹为通别。何不叹德。答。今经正明圆人。不叹方便耳。

　　△三列名总结。

　　其名曰文殊师利(至)如是等菩萨摩诃萨八万人俱。

　　列名者。大士大名。或从法门。或从行德。或从本愿。虽是一名。备无量义。今依经依观。销十八菩萨名。

　　○文殊师利。此云妙德。大经云。了了见佛性。犹如妙德等。无行经云。满殊尸利。普超云。濡首。思益云。虽说诸法而不起法相。不起非法相。故名妙德。悲华云。愿我行菩萨道。所化众生。皆于十方先成正觉。令我天眼。悉皆见之。我之国土。皆一生菩萨。悉令从我劝发道心。我行菩萨道。无有齐限。宝藏佛言。汝作功德。甚深甚深。愿取妙土。今故号汝名文殊师利。在北方欢喜世界作佛。号欢喜藏摩尼宝积佛。今犹现在。闻名灭四重罪。为菩萨像。影响释迦耳。观心性理。三德秘密。不纵不横。故名妙德。

　　○观世音者。无量寿经。梵语廅娄亘。思益云。若众生见者。即时毕定得于菩提。称名者。得免众苦。故名观音。悲华云。若有众生受苦。称我名者。念我者。为我天耳天眼所见闻。不得免苦。不取正觉。宝藏佛云。汝观一切众生。生大悲心。今当字汝。为观世音。此下文自释名(下文指普门品)。观心释者。三智名观。三谛名世。三观是语本。故名音。

　　○得大势者。无量寿经梵语摩诃那钵。思益云。我投足之处。震动三千大千世界。及魔宫殿。故名大势至。悲华云。愿我世界。如观世音。等无有异。宝藏佛言。由汝愿取大千世界故。今当字汝。为大势至。观心释者。三止为足。投三谛地。动十法界。一切见爱所住之处。皆悉倾动。

　　○常精进者。大宝积云。是菩萨为一众生。经无量劫。随逐不舍。犹不受化。无一念弃舍。以身心俱进故。

　　○不休息者。思益云。恒河沙劫。为一日夜。是三十日为月。十二月为岁。过百千万亿劫。得值一佛。如是值恒河沙佛。行诸梵行。修习功德。然后授记。心不休息。故名不休息。观心者。观空不住空。出假不住假。而入中不住中。双照二谛。名不休息。

　　○宝掌者。普超云。被上德铠。乃至佛。无能沮败。今是大乘。若于梦中。不志二乘。常以实心。诸通慧心。为人讲宣。于诸珍宝。心无所贪惜。故名宝掌。观心者。不思议三谛。名之为宝。一心三观。名之为掌。以此观掌。执此谛宝。自利利他。故云宝掌。

　　○药王者。悲华云。愿贤劫一千四佛初成道。我皆供养。诸佛入灭。我皆起塔。劫尽苦恼。我皆救护。刀兵疾疫。作大医王。然后作佛。宝藏佛言。今当字汝为火净。药王在后作佛。即楼至如来(火净者。从烧身立名。文中且以世治。表出世治)。

　　○勇施者。出世法宝。遍施众生。而无疲厌。故名勇施。

　　○宝月者。所证三谛。可尊如宝。能证三智。圆照如月。故名宝月。

　　○月光者。圆妙三智。能除昏烦热恼。犹如月光。清凉破暗。故名月光。

　　○满月者。三智圆明。无有缺减。犹如满月。故名满月。

　　○大力者。智境冥合。有大力用。故名大力。

　　○无量力者。以大力用。遍应众缘。遍拔众苦。故名无量力。

　　○越三界者。以一心三观。超越分段变易二种生死。故名越三界也。(勇施至越三界。此七位菩萨。文句未检经。阙疑未释。今依科注。引补注。略释于此)。

　　○跋陀婆罗者。此言善守。亦云贤守。思益云。若众生闻名者。毕定得三菩提。故名善守。观解者。中道正观。于诸善中。最为上首。故言善守。

　　○弥勒者。此云慈氏。思益云。若众生见者。即得慈心三昧。故名慈氏。贤愚云。国王见象师调象。即慈心生。从是得名慈氏。悲华云。发愿于刀火劫中。拥护众生。观解者。中道正观。即是无缘大慈。慈善根力。令诸心数。皆入同体大慈法中。离诸不善。故名慈氏。又云。慈乃姓也。名阿逸多。此翻无胜。下文(云云)。

　　○宝积者。积聚一心三智之宝。

　　○导师者。思益云。于堕邪道众生生大悲心。令入正道。不求恩报。故名导师。观解者。三观妙智。导一切行。不坠二边。皆入正观。故名导师。

　　○如是下。是结数也(二菩萨众竟)。

　　△三天龙等众八。一欲界天众。

　　尔时释提桓因(至)与其眷属三万天子俱。

　　释提桓因因陀罗者。或云栴提罗。此翻能作。作忉利天主。忉利。此翻三十三。四面各八城。就喜见城。合三十三。共居须弥顶。须弥。此翻安明。四宝所成。高广三百三十六万里。此是欲天之主故前列。杂阿含四十云。有一比丘问佛。何故名释提桓因。答本为人时。行于顿施。堪能作主。故名释提桓因。何故名富兰陀罗。本为人时。数数行施故。何故名摩伽婆。本为人时名故。何故名娑婆罗。本为人时。此衣布施故。何故名憍尸迦。本为人时姓故。何故名舍脂钵底。舍脂是妇。钵底是夫。何故名千眼。本为人时聪明。于一时坐。思千种义。观察称量。故名千眼。何故名因提利。为三十二天主。璎珞第三云。天帝名拘翼。

　　教门者。阿含中。帝释是阿那含。般若明十方难问般若者。皆名释提桓因。别圆中明释提桓因。得首楞严三昧。内证不同。过贤劫二千二十四劫作佛。号无著世尊。

　　本迹者。十住行向即三十。十地为一。等觉为二。妙觉为主。同栖第一义天。共服实相甘露即本也。居须弥顶。迹也。

　　观心解者。自行十善。劝他。随喜。此三十善。皆空皆假皆中。即是三十三观门也(共服甘露者。大经第六四依品云。如三十三天。有妙甘露不死之药。譬初住已上理同也)。

　　○明月等三天子是内臣。如卿相。

　　或云是三光天子。明月是宝吉祥月天子。大势至应作。普香是明星天子。虚空藏应作。宝光是宝意日天子。观世音应作。此即本迹释也。

　　观解者。三观即三智。三智即三光。从三谛生三智。谛即天。智即子(明月等本迹。并出正法华)。

　　○四大天王者。帝释外臣。如武将也。居四宝山。高半须弥。广二十四万里。东提头赖吒。此云持国。亦言安民。居黄金山。领二鬼。犍闼婆。富单那。南毗留勒叉。此云增长。亦云免离。居琉璃山。领二鬼。薜荔多。鸠槃茶。西毗留博叉。此云非好报。亦云恶眼。亦云杂语。居白银山。领二鬼。毒龙。毗舍阇。北毗沙门。此云种种闻。亦云多闻。居水精山。领二鬼。罗刹。夜叉。各领二鬼。不令恼人。故称护世。

　　本迹者。本为常乐我净四王。护持佛法。不令外人取其枝叶。斫截破坏。常王护东方常无常双树。乐王护南方乐无乐双树。我王护西方我无我双树。净王护北方净不净双树。枝干喻常。华喻于我。果喻于乐。茂叶喻净。护此华果。常能利益一切众生故。迹为四王而护世也。

　　观解者。观四谛智。即是四王。一谛下除爱见二惑。即是护八爱见也。

　　次忉利上有𦦨摩。此翻善时。大论云妙善。去忉利三百三十六万里。善时上有兜率陀。此翻妙足。去𦦨摩如前地远。而不列者。略耳。何者。下天钝。上天着乐。尚知来集。况不着不钝而不来耶。

　　○自在即第五。大自在即第六。自化五欲。他化五欲(云云)。有人言。是色界顶大自在。此不应超至彼也。观心者。入空是自在观。入中是大自在观。

　　△二色界天众。

　　娑婆世界主梵天王(至)与其眷属万二千天子俱。

　　娑婆。此翻忍。其土众生。安于十恶。不肯出离。从人名土。故称为忍。悲华经云。云何名娑婆。是诸众生忍受三毒。及诸烦恼。故名忍土。亦名杂。杂九道共居。

　　○梵者。此翻离欲。除下地系。上升色界。故名离欲。亦称高净。

　　○尸弃者。此翻为顶髻。又外国唤火为树提尸弃。此王本修火光定。破欲界惑。从德立名。然经标梵王。复举尸弃。似如两人。依释论。正以尸弃为王。今经举位显名。恐目一人耳。住禅中间。内有觉观。外有言说。得主领为王。单修禅为梵民。加四无量心为王也。初禅有梵众。梵辅。大梵。今举王摄诸也。

　　○光明者。二禅也。此有少光。无量光。光音。

　　○三禅有少净。无量净。遍净。

　　○四禅有密身。亦无挂碍。无量密。亦受福。密果。亦广果。无想密。亦无想。又有五那含。不烦。不热。善见。善现。及色究竟。亦大自在。即摩醯首罗。经文存略不具。但等。等此诸天也。例有教门。本迹观心。思之。

　　△三龙众。

　　有八龙王(至)各与若干百千眷属俱。

　　难陀名欢喜。䟦名善。兄弟常护摩竭提。雨泽以时。国无饥年。瓶沙王年为一会。百姓闻皆欢喜。从此得名。即目连所降者也。居海中。本迹解者。本住欢喜地。迹居海间。观解者。三观即中道生法喜也。

　　○娑伽罗。从居海受名。华严所称。旧云。因国得名。本住智度大海。迹处沧溟。

　　○和修吉。此云多头。亦云宝称。居于水中。本住普现色身三昧。迹示多头也。颧者。入假之颧。分别无量法门也。

　　○德叉迦。此云现毒。亦云多舌。或云雨舌。本住乐说无碍辩法门。迹示多舌。

　　○阿那婆达多。从池得名。此云无热。长阿含十八云。雪山顶有池。名阿耨达。池中有五住堂。从池为名。龙王常处其中。阎浮提诸龙有三患。一热风热沙着身。烧皮肉及骨髓。以为苦恼。二恶风暴起。吹其宫殿。失宝饰衣等。龙身自现。以为苦恼。三诸龙娱乐时。金翅鸟入宫。搏撮始生龙子食之。怖惧热恼。此池无三患。若鸟起心欲往。即便命终。故名无热恼池也。本住清凉常乐我净。迹处凉池。观者。三观妙慧。净五住之烦唼。免二死之热沙。

　　○摩那斯。此云大身。或大意。大力等。修罗排海。淹喜见城。此龙萦身。以遏海水。本住无边身法门。迹为大体。观者。中道正观。其性广博。

　　○优钵罗。此云黛色莲华池。龙依住。从池得名。本住法华三昧。迹居此池。观者。三观即是修因。因即莲华也。正法念经云。龙为诸天保境。修罗兴兵。前与龙斗。故知为天所管也。

　　△四紧那罗众。

　　有四紧那罗王(至)各与若干百千眷属俱。

　　亦云真陀罗。此云疑神。似人而有一角。故号人非人。天帝法乐神。居十宝山。身有异相。即上奏乐。

　　佛时说法。诸天弦歌。般遮于瑟而颂法门。旧云。法紧奏四谛。妙紧奏十二因缘。大紧奏六度。持紧总奏前三。今言奏四教法门也。本住不可思议。不起灭定。安禅合掌。以千万偈。赞诸法王。迹寄弦管。歌咏十力。

　　观者。观音声即空即假即中。随顺三谛。即是赞佛也。

　　△五乾闼婆众。

　　有四乾闼婆王(至)各与若干百千眷属俱。

　　乾闼婆。此云嗅香。以香为食。亦云香阴。其身出香。此是天帝俗乐之神也。乐者。幢倒伎也。乐音者。鼓节弦管也。美者。幢倒中胜品者。美音者。弦管中胜者也(幢。谓缘幢。即竿木也。倒。谓掷倒等也)。

　　△六阿修罗众。

　　有四阿修罗王(至)各与若干百千眷属俱。

　　阿修罗者。此云无酒。四天下采华。酝于大海。鱼龙业力。其味不变。瞋妒誓断。故言无酒神。亦云不端。弥天安师云质谅。质谅。直信也。此神谄曲。不与名相称。有二种。鬼道摄者。居大海边。畜生道摄者。居大海底。

　　○婆稚者。此云被缚。或云五处被缚。或云五恶物系颈不得脱。故云被缚。亦云有缚。为帝释所缚。本能五系系魔外道。迹为此像耳。正法华云。最胜。观者。以三观智。缚五住惑。入实际中。

　　○佉罗骞䭾。此云广肩胛。亦云恶阴。涌海水者。正本云。宝锦。本住权实二智。慈荷众生故。迹为广肩胛。观者。三观能鼓覆五住生死大海也(正本者。正法华耳)。

　　○毗摩质多。此云净心。亦云种种疑。波海水出声。名毗摩质多。即舍脂父也。观佛三昧云。光音天生此地。地使有欲。入海洗不净。堕泥变为卵。八千岁生一女。千头少一。二十四手。此女戏于水。水精入身。八千岁生一男。二十四头。千手少一。海水波音。名为毗摩质多。索乾闼婆女生舍脂。帝释业力。令其父居七宝殿。纳为妻。后谗其父。遂交兵。脚波海水。手攻喜见。帝释以般若咒力。不能为害。正本云。燕居。本者。色心本净。迹为此名。观者。正观中道。即是净心。

　　○罗睺罗。此云障持。障持日月者也。是畜生种。身长八万四千由旬。口广千由旬。宝珠严身。观天女天园林。若四天下人孝养父母。供养沙门者。诸天有威力。上空雨刀。若不尔。诸天入宫不出。又日放光照其眼。不能得见。举手掌障日。世人咸言日蚀。掩月亦如是。或作大声。世人言天兽吼。怖日月时。倍大其身。气呵日月。日月失光。来诉佛。佛告罗睺。莫吞日月。罗睺支节战动。身流白汗。即放日月。日月力。众生力。佛力。众因缘故。不能为害。昔有婆罗门。聪明广施。四千车载食。于旷野施。有一佛塔。恶人所烧。即以四千车载水。灭火救塔。欢喜发愿。愿得大身。欲界第一。既无正信。好斗爱战。喜施故生光明城。作罗睺罗修罗王也。正本云。吸气。本观云云(本观云云者。本住第一义天。而迹示非天。观者。一心三观。即空即假即中。常住寂光。而示非天之天)。

　　△七迦楼罗王。

　　有四迦楼罗王(至)各与若干百千眷属俱。

　　迦楼罗。此云金翅。翅翮金色。居四天下大树上。两翅相去三百三十六万里。有人言。庄子呼为鹏。鹏行众鸟翼之。亦称为凤凰。私谓凤不践生草。啖竹实。栖乳桐。金翅啖龙。云何是类。

　　○大威德者。威胜群辈。又威摄诸龙也。正本云。具足。

　　○大身者。大群辈也。

　　○大满者。龙恒充满己意也。

　　○如意者。颈有此珠也。正本云。不可动。迦楼鸟有神力。雄化为天子。雌变为天女。化己住处有宝宫。亦有百珠。而报须食龙。胎能啖胎。不能啖三。卵能啖二。湿能啖三。化能啖四。观佛三昧经云。正音迦楼。一日山东啖一龙王。五百小龙。三方亦尔。周而复始。寿八千年。临终失势。欲啖龙子。龙母嘇[口*熬]之。不得食即瞋。从金刚山。透海穿地轮过。不能过风轮。风弹之。从故孔涌到金刚山。如是七返。还山顶命终。肉裂火起。将烧宝山。难陀雨雨灭之。肉烂。以冲风轮亦七返。堕山上。成如意珠。龙得之。即为王。人王亦有感此珠者。

　　△八人众。

　　韦提希子阿阇世王。与若干百千眷属俱。

　　韦提希。母也。翻思惟。频婆娑罗。此翻模实。父也。阿阇世。云未生怨。大经云。阿阇名不生。世名怨。以不生佛性故。则烦恼怨生。烦恼怨生故。不见佛性。不生烦恼。即见佛性。又阿阇名不生。世名世法。以世八法所不污(八风)。故名阿阇世。此是本义也。普超经云。阿阇世。从文殊忏悔。得柔顺忍。命终入宾吒罗地狱。即入即出。生上方佛土。得无生忍。弥勒出时。复来此界。名不动菩萨。后当作佛。号净界如来。其迹既尔。本岂可量。

　　观解者。贪爱母。无明父。害此故称逆。逆即顺也。行于非道。通达佛道。

　　问。佛在人中说法。列人众何少。答。文略不载。人实不少。文云。及诸小王。转轮圣王等。无量义中。列四轮王。国王国臣。国民士女。其众则广。

　　问。天人龙鬼。皆见佛闻法。地狱一道。无色一界。何意不列。答。此义今当辩。夫诸道升沉。由戒有持毁。见佛不见佛。由乘有缓急。然持戒有粗细。故报有优劣。持乘有大小。见佛有权实。且略判戒乘。各为三品。依涅槃一句。开为四句释之。其义则显。

　　一戒乘俱急。二戒缓乘急。三戒急乘缓。四戒乘俱缓。若通论戒乘。一切善法。一切观慧。皆得称戒。亦皆是乘。人天五乘。即是其义。道共等戒。悉是通意也。今就别判。三归。五戒。十善。八斋。出家律仪。乃至定共。能防身口。遮恶道果。得人天报者。名之为戒。若闻经生解。观智推寻。四谛。十二缘。六度。生灭。无生灭等智。能破烦恼。运出三界者。名之为乘。故大品云。有相之善。不动不出。无相之善。能动能出。即此义也。

　　若戒乘俱急者。持下品戒戒急。报在人中。持小乘乘急。以人中身。于三藏教时。见佛闻法。持中乘乘急。以人报身。于通教大乘。乃至带方便诸大乘经时。见佛闻法。持上乘乘急。以人报身。于华严法华等教。及诸教中圆。见佛闻法。预列为同闻众者是也。

　　若持中品戒急。报在欲界天。持小乘乘急。以欲界天身。于三藏时。见佛闻法。余如上说。

　　若持上品戒急。加修禅定。报在色无色天等。持小乘乘急。以色无色天身。于三藏中。见佛闻法。余如上说。释第一句竟。

　　若戒缓乘急者。三品戒皆缓报堕三途。持小乘乘急。以三途身。于三藏中。见佛闻法。余如上说。释第二句竟。

　　若戒急乘缓者。三戒急故。受欲界人天。及色无色天身。三乘缓故。佛虽出世。说三乘法。爱着乐报。耽荒五欲。不见佛。不闻法。舍卫三亿家。及诸不见闻者。三界着乐诸天等。是也。释第三句竟。

　　若戒乘俱缓者。受三途报。不见佛不闻法也。释第四句竟。

　　此文不列地狱者。以其戒缓。苦重报隔。上乘又缓。不能于法华见佛闻法。余经有列者。余乘急耳。

　　又不列无色天者。上戒急故。受天身。着定味。上乘缓故。不能于法华见佛闻法。余经有列者。有余乘急耳。

　　若得此意。一一勘天龙八部。皆识本缘缓急。来不来义悉可解。将此勘己观行。三世因果。朗然可识。

　　△二总结众集。

　　各礼佛足。退坐一面。

　　各礼佛足者。总结众集也(通序已竟)。

　　△尔时世尊下讫品。名别序。别序本经也。文为五。一众集。二现瑞。三疑念。四发问。五答问。此五序序正中四一。众集叙人一。现瑞叙理一。疑念叙行一。问答叙教一。此则因缘释也。约教者。此序序正。非三藏。非通。非别。乃是序于圆正耳。约本迹者。若以序序寿量中本地四一者。此义自可知。不复记(此序显表迹四。密表本四。久成不逾此四故也。久近虽殊。四一理等)。观心可解。云云(观心云云者。以皆表一。理观易彰。一心三谛。理一也。一心三观。行一也。作是观者。人一也。能诠观境教一也。约六即位。位位四一。于念念中。念念四一。一色一香。无非四一。如此观行。真法华三昧也)今初众集序。

　　尔时世尊。四众围绕。供养恭敬。尊重赞叹。

　　上二句。是众集威仪。下二句。是众集供养。尔时者。即众云集时也。四众者。旧云。出家在家各二。合为四众。此名局意不周。今约一众。更开为四。谓发起众。当机众。影响众。结缘众。发起者。权谋智鉴。知机知时。击扬发动。成办利益。如大象躄树。使象子得饱。所谓发起令集。发起瑞相。乃至发起问答等。皆名发起众(举喻者。大权象王。躄法身树。至起应地。演一乘之实唱。饱抄行之机缘)。当机者。宿植德本。缘合时熟。如痈欲溃。不起于座。闻即得道。此名当机众。影响者。古往诸佛。法身菩萨。隐其圆极。匡辅法王。如众星绕月。虽无为作。而有巨益。此名影响众(影响众者。然化主形声。必资伴以影响。方令发起。击动事遂。如响之应声。影之随形)。结缘者。力无引导击动之能。德非伏物镇严之用。而过去根浅。覆漏污杂。三慧不生。现世虽见佛闻法。无四悉檀益。但作未来得度因缘。此名结缘众(覆漏等者。覆字入声。无闻慧故。如器现覆。无思慧故。如器已漏。无修慧故。如器污杂。如器虽仰而全。以污杂故。为用者弃。故总结云。三慧不生。现世等者。现虽得闻。而不名慧。闻慧尚无。思修安有。此即五千起去之流。虽无三慧。然纳种在性。得为系珠。故知亦无观行位中世界益也。故云无四悉檀益。准此分位。四悉俱得。名为当机。故五品已来。世界益也。六根已来。为人对治益也。初住已来。第一义益。是故下文随喜品末。尚成当机。一句一偈。结缘众耳。然闻略说。则有过于一句一偈。是则不论闻之多寡。但未入品。俱名结缘。故五品前。无复三慧四悉益也)。比丘众既尔。余三众亦然。合十六众。类如大通智胜佛时。王子覆讲。即彼时发起众。闻法得道。即彼时当机众。闻法未度。而世世相值。于今有住声闻地者。即彼时结缘众。彼佛世时。尚有四四十六众。今佛道同。宁得无耶。此是圆教十六众。约三教。亦例可知。本迹可解。(本迹可解者。若且约体用。则本住尊极。或深位法身。迹为四教一十六众)观心者。研境作观。在名字位中。即成结缘众。入观行相似位。即成当机众。入分真位。即成发起影响众。围绕者。佛初出世。人未知法。净居天人。化为人像。到已右旋。旋已敬礼。礼已。却坐听法。因于天敬。人以为楷。此因缘解也。围绕者。行旋威仪也。表四门机动。俱见圆理。以圆对偏。例有四义。即教门解也。又佛身周匝。相好庄严。四旋瞻仰。增念佛定。即观心解也。若观佛色身。得见法身。即本迹解(约观解者。三教观行犹如行旋。皆成圆观。即如念佛。三身一身也)。供养者。通三业。皆是供养。别论。卑谨虔礼名恭敬。至念专注名尊重。发言称美名赞叹。施其依报名供养。此中文略。具辨应如无量义经。广说天厨天香天钵等。即是供养。大庄严菩萨。及八万大士。合掌叉手。即是恭敬。一心瞻仰。即是尊重。说七言偈。即是赞叹。今论众集。指彼文者。彼经众集说法竟。俨然不散。即彼座席。仍说法华。故知三业供养。不得有异。用彼广。释此略。于义无咎。(第一众集序竟)。

　　△第二现瑞序。文云。今相如本瑞。瑞秪是相耳。分二。初此土六瑞。二他土六瑞。初中六。初说法瑞。二入定瑞。三雨华瑞。四地动瑞。五众喜瑞。六放光瑞。

　　今初。

　　为诸菩萨。说大乘经。名无量义。教菩萨法。佛所护念。

　　说大乘经者。善戒经有七大。一法大。谓十二部毗佛略也(毗佛略。方等也)。二心大。谓求于菩提也。三解大。谓解菩萨藏也。四净大。谓见道净心。五庄严大。谓禅德智慧也。六时大。谓三僧祗行行也。七具足大。谓以相好自严。得菩提也。六是因大。七是果大。大因大果。合为大乘经也。无量义者。法华论列十七种。皆法华之异名。无量义。即法华之一名也。今申论意。佛直说此名而入此定。故得为序。大品。金光明。涅槃。皆先唱名于序。无妨。今经文殊引古佛。亦名无量义。又云。当说大乘经。名妙法莲华。此亦序中唱名。与论意同也。今按彼经。释无量义者。从一法生。其一法者。所谓无相。无相不相。名为实相。从此实相。生无量法。所谓二法。三道。四果。今释此文。无相者。无生死相也。不相者。不涅槃相也。涅槃亦无。故言不相无相。指中道为实相也。二法。即顿渐。顿谓华严。顿中一切法也。渐谓三藏。方等。般若。一切法也。三道。即三乘。四果。即罗汉支佛菩萨佛。此等诸法。名为无量。实相为义处。从一义处。出无量法。从无量法。入一义处作序。譬如算师。从一算。下诸算。除诸算。归一算。由下故除。下为除序。从一派诸。收诸归一。开为合序。亦复如是。如此消释。不违彼经论。亦与此经合。教菩萨法者。无量义处。用教菩萨也。义处。即谛理也。下文普令一切众。亦同得此道。又云。若我遇众生。尽教以佛道。即此意焉。佛所护念者。无量义处。是佛自所证得。是故如来之所护念。下文云。佛自住大乘也。虽欲开示。众生根钝。久默斯要。不务速说。故言护念。

　　△二入定瑞。

　　佛说此经已(至)身心不动。

　　佛说经已。入无量义处三昧者。慧定相成。非禅不智须先入定。非智不禅。故先说法。即智而定。即定而智。先后入出。无有隔碍。疑者云。若未说无量义。而入斯定。说此经已。何故入定。答。先入此定。后说此经。常途可解。说此经竟。而更入者。是为法华作序耳。何者。若不先开。则后无所合。先入开定。为合定作序。称为瑞相。即此义焉。身心不动者。与所缘之处相应也。身之本源。湛若虚空。心之理性。毕竟常寂。大通智胜。身体及手足。静然安不动。其心常憺怕。未曾有散乱。身若金刚。不可动转。心若虚空。无有分别。问。瑞相本论奇异。说法入定佛之恒仪。何得为瑞。答。说法虽竟。时众不散。肃有所待。故知前之说法。举众来集。待于后闻。此事奇特。与常说异。何意非瑞。虽入开定。意在合定。与常入定有异。何意非瑞相耶。又文殊引古佛六瑞。皆有此事。若昔非瑞相。何以证今。今古同然。岂可以凡情而非之耶。

　　△三雨华瑞。

　　是时天雨曼陀罗华(至)及诸大众。

　　四华。旧翻白。大白。赤。大赤。戒翻适意。大适意。柔软。大柔软。今言雨华。明其昔因非佛因。三藏中因。是二乘因。通中因。是共因。别因。是菩萨因。皆非佛因。今天雨华。报其当获佛因。佛因者。即四轮因也。小白。表铜轮习种性。十住开佛知见也。大白。表银轮性种性。十行示佛知见也。小赤。表金轮道种性。十回向悟佛知见也。大赤。表琉璃轮圣种性。十地入佛知见也。四轮皆同是因。是因由中而生。故从天而雨。由是因位。故以华表之。但因有趣果之义。故而散佛上。如此因果。谁当感克。秪是此会时众。故言及诸大众也。下文殊释疑。次大法蠡等四句。又正说中开示悟入。又与大车中游于四方。节节相承。皆是位义。故知华表因位也。问。四轮是别位义。那得释圆位耶。答。名通义圆。尚无所失。况名别义圆。而不得耶(问答中意者。借别显圆。言借别者。圆非无位。借于次第高下。以显不次平等耳。此之借义。请后学在心。以此宗学者。或时亦迷璎珞四轮。是借别义。若论圆位。六即亦足。何须更列四十二耶。以分真位长。故借别位。分其品秩。譬虚空体一。而飞者浅深。玄文尚用名通义圆。况名别义圆耶)。

　　△四地动瑞。

　　普佛世界。六种震动。

　　释地六种动。表圆家六番破无明。无明盘礴。未曾侵毁。方将破坏。故动地以表之。无明若转。即变为明。故普佛世界。六种震动也。六种。表住行向地等妙六番也。优婆塞清净行经云。菩萨生时动地。示此生已尽。无复烦恼。一切众生应得道者。烦恼将灭故动。即此义也。本迹解者。如文殊释疑。引古佛为答。密得此意。即是识本。非谓他佛昔现斯瑞。而我世尊本亦斯瑞。非今一反也。观行者。动六根也。地相坚固。如六根冰执。未曾入大乘之道。动难动之地。表净未净之根。东涌西没者。东方青主肝。肝主眼。西方白主肺。肺主鼻。此表眼根功德生。鼻根烦恼互灭。鼻根功德生。眼中颂恼互灭。余方涌没。表余根生灭。亦复如是。六动者。动。起。涌。震。吼。觉。一一中又有三。谓动。遍动。等遍动。直动为动。四天下动为遍动。大千动为等遍动。余五亦如是。合十八种动。此即表净十八界也(言表根者。眼鼻已表于东西。耳舌理对于南北。中央心也。四方身也。身具四根。心遍缘四。故以心对身。而为涌没。谓中涌边没。边涌中没。可表六根。及十二入也。复有六动者。义兼十八。于六中。前三是形。后三是声。形实声虚。六根亦似。摇𩗺不安名动。自下升高名起。𡑝垄凹凸名涌。六方出没亦名涌。隐隐有声名震。评磕发响名吼。令物觉悟名觉)。

　　△五众喜瑞。

　　尔时会中比丘比丘尼(至)一心观佛。

　　次明大众心喜瑞者。众见雨华地动。知甘露将降。欣跃内充。表大机当发。感于胜应。问。喜怒人之常情。何得为瑞。答。天华悦眼。地动震心。大经云。动时能令众生心动。华地是外瑞。心喜是内瑞。非常之喜。昔虽曾有。而不为喜所动。一心观佛。何得非瑞。若言欢喜动阴心者。人天义也。若喜动真谛无漏心者。藏通义也。若喜动即假心者。别义也。喜动实相心者。圆义也。

　　△六放光瑞。

　　尔时佛放眉间白毫相光(至)上至阿迦尼吒天。

　　放光。表应机设教。破惑除疑。白毫具种种功德。观佛海三昧经云。佛初生时。牵长五尺。苦行时。长一丈四尺。得佛时。长一丈五尺。其毫。中表俱空。如白琉璃筒。内外清净。从初发心。中间行行种种相貌。乃至入涅槃。一切功德。皆现毫中。毫在二眉之间。即表中道常也。其相柔软表乐。卷舒自在表我。白即表净。放光破闇。表中道生智慧光。照此土他土。表自觉觉他。复次二乘。虽达二谛。不知中道。如有二眉。而无白毫。别教虽知三谛。不能毫中具一切法。当知从初至后。法界中事。悉现毫内者。即表圆教之意。

　　○会义云。复次众经。明放光不一。华严经现相品。齿间放光。出颂集众。是表欲说法。又眉间放光。从足下入。是表以极果而为真因。普贤三昧品。毛孔放光。颂赞普贤。是表普贤行遍。光明觉品。放两足轮光。是表十信法门。须弥山顶品。放两足指光。是表十住。夜摩宫品。放两足上光。是表十行。兜率宫品。放两膝轮光。是表十回向。十地品。放眉间光。是表十地。正证中道。次第而放。故云兼别。如来出现品。放白毫相光。入妙德顶。是令问圆妙佛法。放口光入普贤口。是令说圆妙佛法。入法界品。放白毫相光。令诸菩萨普见法界佛事。是欲令其安住师子颦申三昧。大品般若经。从足下千辐轮相。乃至顶髻。一一各放六万亿光明。是以身轮表般若遍。大涅槃经。面门放光。是表佛口密。说于秘藏。今经白毫放光。正表中道实相。故文殊云。今佛放光明。助发实相义。又光照此土他土十法界事。正表十法界。无非一实相印所印。约教者。丈六佛放光。三藏义。带劣胜应身放光。通教义。尊特身放光。别教义。即丈六是毗卢遮那法身放光。圆教义。龙女赞云。微妙净法身。具相三十二。正属开显圆也。东方者。诸方之始。表十住是始位。迹门说法。令生身菩萨朗然见理。入于圆住。开佛知见。举初即知中后。故云靡不周遍。当知诸方亦然。诸位亦然。若本门说法。四方佛集。即表法身菩萨增道损生。四位增长也。万八千世界者。如华严所照。动以刹尘数计。此何其少。特表十八界。各具百界千如。为万八千。此等无非佛慧境界耳。弥勒问云。放一净光。照无量国。当知方不局东。数不止于万八千也明矣。夫光照东方。因光得见他土六瑞。所谓六趣众生。诸佛说法。三乘修得。涅槃起塔等。如此十界。若相若性。若体若力若作。若因若缘。若果若报。从本至末。炳然齐现于一光中。横该无际。竖彻始终。如镜中像。如水中月。言有不有。言空不空。光外无土。土外无光。所谓空等。假等。中等。上根利智。正可向此处顿了同体权实。非权非实。为未了者。更作三周巧说耳。昔人云。一光东照。妙体全彰。庶几得之。阿鼻。此云无间。最在世界之下。阿迦尼吒。此云色究竟。最在世界之上。无不尽于光中显现也(初此土六瑞竟)。

　　△二他土六瑞。即是此土第六放光瑞中所见境界。为令易解。兼欲引同。故分为六。初见六趣瑞。二见诸佛瑞。是上圣下凡一双。三闻说法瑞。四见四众得道瑞。是人法一双。五见菩萨行行瑞。六见诸佛涅槃瑞。是始终一双。既有可化众生。即有能化之佛。有佛即有说法。说法即有弟子。弟子即是行始。行始必致终也。又此土六瑞。总表众生当获自觉。彼土六瑞。总表众生当获觉他。又此彼六瑞。表此彼诸佛道同。今前五瑞。是现彼土已与此同。第六瑞。是现此土当与彼同也。

　　今初见六趣瑞。

　　于此世界。尽见彼土。六趣众生。

　　时会大众。即于此界。尽见彼土六趣众生。与此土同。无别异也。

　　△二见诸佛瑞。

　　又见彼土。现在诸佛。

　　此见彼土诸佛。为五浊故。出现于世。与此土释迦佛出世意同。

　　△三闻说法瑞。

　　及闻诸佛所说经法。

　　此闻彼佛。初从无相一法。非顿而顿。演大华严。与此土释迦佛说华严经意同。

　　△四见四众得道瑞。

　　并见彼诸比丘比丘尼(至)诸修行得道者。

　　此见彼佛非渐而渐。为钝根人说三藏法。四众依之。得出世四果辟支佛道。与此土释迦佛说三藏教意同。

　　△五见菩萨行行瑞。

　　复见诸菩萨摩诃萨(至)行菩萨道。

　　此见彼佛。非渐而渐。为大乘人。说方等般若诸大乘经。与此土释迦佛说二酥教意同。昔种四教善根为因。今禀四教法门为缘。四教各有信解以为能感。修行四教。复各四门。故云种种相貌。

　　△六见诸佛涅槃瑞。

　　复见诸佛般涅槃者(至)起七宝塔。

　　此见彼佛施化事毕。收无量法还归一法。示灭息化。乃至起塔而作佛事。是则始从出世。终于像法。一代所作权实利益。光照彼土。炳然在目。以彼例此。前五既同。今一岂别。当知释迦从初成道。于一无相法出无量法。非顿而顿。非渐而渐。其事已竟。今日必当收无量法。还入一法。开权显实。唱言入灭。与彼土同也。复次种种因缘者。昔善为因。今教为缘。又别说者。正是三藏之后。明共不共般若为因。助道戒定慧等为缘。约三人。即有种种因缘。又就共不共人。种种因缘。种种相貌者。共不共各四门。一一门复有无量相貌。五百比丘各说身因。即其义也。不共四门。亦如是。故知因缘相貌。还入一因一缘一相一貌。当知此土亦与彼同(二现瑞序竟)。

　　△第三疑念序。文为二。一弥勒疑念。二大众疑念。

　　今初。

　　尔时弥勒菩萨作是念(至)我今当问。

　　文中弥勒有三念。一正念六瑞。二念问谁。三念文殊。文殊念起。第二念除。唯初念在。但成一疑也。神变者。神内也。变外也。神名天心。即是天然内慧。变名变动。即是六瑞外彰。首楞严云。佛住不二法。能作神通。法王法力。超盖一切。弥勒迹示不测外变。亦不知内慧。故兴念至此。

　　△二大众疑念。

　　尔时比丘。比丘尼(至)今当问谁。

　　文中众有两念。一正念六瑞。二念问谁。或问曰。文殊弥勒。德位相亚。何故一问一答。答夫机有在无。位虽齐等。宾主异宜。圣人承机。非问者不能答也(因缘)。法门有权实。权补处须问。实者须答(约教)。又迹有久近。近问。久答(本迹)。又名有便易。弥勒名慈。慈为众生应须问。文殊名妙德。德应须答(观解)。此即四种消文意(三疑念序竟)。

　　△四发问序二。初长行。二偈颂。初中二。初经家述。

　　尔时弥勒菩萨(至)及诸天龙鬼神等众会之心。

　　△二正发问。

　　而问文殊师利言(至)悉见彼佛国界庄严。

　　△二偈颂二。初颂上问。二颂请答。何意有偈颂耶。龙树毗婆沙云。一随国土。天竺有散华贯华之说。如此间序后铭也。二随乐欲不同。有乐散说。有乐章句。三随生解不同。或于散说得解。或于章句得解。四随利钝。利者一闻即悟。钝者再说方悟。又表佛殷勤重说。又为众集前后。故有偈也。偈有六十二行。文为两。初五十四行颂上问。后八行请答。就问为两。前四行问此土。后五十行问他土。

　　今初。

　　于是弥勒菩萨。欲重宣此义。以偈问曰。

　　文殊师利(至)得未曾有。

　　长行总问此土六瑞。偈中长有香风地净。无说法入定。观文谓言盈缩。寻义不然。说法是慧性。入定是天心。由天心慧性。能作动地放光。举末即能知本。故缩非缩也(但举放光动地之末。则知说法入定之本。若无定慧。安能现变)。他不见此意。谓弥勒不问两事。便不以为瑞。今反难之。若弥勒不问。文殊何故而答。又问。指何处为问。今指长行总问是也。若更显其别问。秪导师两字是也。良以说法入定。能导于人。既称导师。即是问说法入定也。是故非缩。

　　他云风由檀林故香。地加之严净。盈长两事。今谓非盈。风本无香。而香为奇特。故以成瑞。夫天华至妙。岂有色而无香。此表因运至果。如华有香风。华既集地。地则严净。因若趣果。果则严净。金光明云。聚集功德。庄严佛身。故以二事。显成四华。盈非盈也(以果上二事。显因功也。由华有香。非独风耳。由香风故。其地必净。言二事者。谓功德。法身。功德因也。法身果也。由至果故。成就二义。一至果。二果净。由因至果。故令果净。次二句地动瑞。次一行众喜。虽不依前次第。六瑞宛足)。

　　△二问他土六瑞为六。初问六趣众生。二问见彼佛。及闻说法。三问他土四众。四结前开后。五问他土修菩萨行。六问他土供养舍利。即是问佛涅槃。

　　今初三行问六趣众生。

　　眉间光明(至)于此悉见。

　　验此颂。知上文光照东方。是总照他土意也。此颂颂上总问。六趣众生。是能趣之人。生死。是所趣之处。善恶业缘是趣因。好丑是趣果也。

　　△二四行。问见彼佛说顿教。

　　又睹诸佛(至)开悟众生。

　　此广明说法之相。谓说顿教。逗大根性。圣主师子。即如此土现卢舍那像也。演说经法微妙第一者。即如此土先照高山。演华严教也。教诸菩萨者。即如此土七处等会。无声闻人也。照明佛法开悟众生者。即如此土始见佛身。入如来慧也。

　　△三三行。问他土说三乘。

　　若人遭苦(至)为说净道。

　　若人遭苦者。设声闻乘也。此颂具明四谛。在文分明。若人遭苦而造恶业。苦不得尽。底下众生是也。若人遭苦而造善业。苦亦不尽。厌下攀上。如难陀为欲故持戒等是也。若人遭苦。于外道法中求解脱。增见长非者。苦亦不尽。若人遭苦厌集。复厌依果。感佛说涅槃者。此人能尽诸苦际也。他土亦设此乘也。

　　若人有福下一行。是说中乘也。若供养佛少。遭苦致恼。若供佛多。虽遭苦而福。故云声闻三生种福。支佛百劫种福。形彼声闻。故言有福。志求胜法者。声闻厌苦而修行。支佛求道故修行。深求缘起胜妙之理。即是他土说中乘也。

　　若有佛子下。是说六度大乘也。真慈悲能绍佛种。故言佛子。修于六度。故言种种行。上求。故言无上慧。六度中无六弊。如药中无病。故言净道。非究竟也。

　　又声闻苦谛为观门。缘觉集谛为门。六度菩萨道谛为门。故言净道。

　　△四一行半结前开后。

　　文殊师利(至)今当略说。

　　见闻若斯。即是结前。如是众多。即是开后。

　　△五问他方修菩萨行。正与此土方等般若诸大乘教意同。文分为三。初总问。二次第问。三杂问。次第拟同此土渐教。杂问拟同此土不定教也。

　　今初一行总问。

　　我见彼土。恒沙菩萨。种种因缘。而求佛道。

　　总问中经云。恒沙者。阿耨达池。四面各出一河。东银牛口。出殑伽河。南金象口。出信度河。西琉璃马口。出缚刍河。北颇胝迦师子口。出徙多河。各绕池一匝。流入四海。于中殑伽。沙细而多。外人所计以为福河。入洗灭罪。佛亦顺俗。故常指之。又佛说法。多近此河。故以为喻。此下六度。但略指大体。若依二味。具出其相。具如止观第二第七记所引。问。既云方等般若。亦应具有两教二乘。何得总问唯求佛道。答。实如所问。但避繁文。还同鹿苑。故略不说。

　　△二次第问为六。初问施。二问戒。三问忍。四问进。五问禅。六问慧。

　　今初六行问施。

　　或有行施(至)求佛智慧。

　　珍宝奴婢。贵贱共能此施。驷马宝车。豪侠者所施。驷马者。四疋共乘。故云驷也。妻子等。是外身。身肉等。是内身。舍头目。即舍命。而不言法施者。让后般若也。又约身命财。与生死后际等。得不坏常住。即是法施。故不别说也。

　　△二两行问戒。

　　文殊师利(至)而被法服。

　　约比丘论持戒者。在家施易戒难。出家施难戒易。故约比丘明戒。此中引五王经云云(五王经者。此是一卷小经经云。昔有五王。邻国无兢。互为亲友。有一大王。名曰普安。习菩萨行。以余四王。邪见炽盛。普安愍之。呼来殿上。七日七夜。娱乐受乐。四王曰。国事众多。请退还家。大王自送。并命左右而随送之。至于半道而问之言。各何所乐。一云。愿春阳之日。游戏原野。一云。愿常作王。种种严饰。人民侍从。道路倾目。一云。愿得好妇儿。端正无双。一云。愿父母常在。多有兄弟。美食音乐。共相娱乐。各各说已。回白大王。王何所愿。答。我先说卿所愿不常。若乐春游。冬则雕朽。若乐为王。福尽相伐。若乐妇儿。一朝疾病。受苦无量。若乐父母常在等。一旦有事。为他所执。四王又问。大王如何所乐。答言。我所乐者。不生不灭。不苦不乐。不饥不渴。不寒不热。存亡自在。四王问曰。如此之乐。何处有耶。何处有师。大王曰。吾师号佛。近在祗洹。诸王欢喜。各诣佛所。却坐一面。白佛自责。佛说八苦。王及侍从。百千万人。得须陀洹。舍国入道)。

　　△三一行问忍。

　　或见菩萨。而作比丘。独处间静。乐诵经典。

　　忍有三种。间林邃谷。恶人恶兽。忍耐无瞋。即生忍。自节守志。即苦行忍。为求佛道。即第一义忍。又而作比丘。即苦行忍。独处间静。即生忍。乐诵经典。即第一义忍。

　　△四一行问精进。

　　又见菩萨。勇猛精进。入于深山。思惟佛道。

　　夫深山可畏。非窳怯者可居。勇进者能安之傍若无物。思惟实相。念念不休。进求佛道也(窳者。如瓜。在穴病也)。

　　△五二行问禅。

　　又见离欲(至)赞诸法王。

　　前一行。问修根本禅。后一行。问修出世上上禅。通途皆得有根本之修也。离欲者。若离欲得五通。通教定也。又根本本离欲。背舍亦修不净等离欲。别教兼离二乘欲。中道又离顺道法爱欲。深修禅定者。发初禅一品。此定未深。乃至九品。传传为深。又背舍。九定。八胜。十一切入等。传传为深。此定转变自在。能发诸通。凡夫但五通。二乘具六通。别教菩萨让佛。分有无漏。亦但称五通也。圆教初后皆具六通。安禅万偈下。第二一行。明上上禅。此是别圆之禅。静散不相妨。不起灭定。现诸威仪。如修罗琴。不抚而韵。无缘无念。有感则形。故能安禅赞佛也。

　　△六三行问慧。

　　复见菩萨(至)而击法鼓。

　　智深者。慧穷理本也。志固者。誓愿广大也。此即二种庄严。能问能持也。定慧具足者。二乘定多。菩萨慧多。佛则等。又空观定多。假观慧多。中观则等。无量喻。即是种种方便。助显第一义也。破魔兵者。空观破四魔。假观次第破八魔。中观圆破八魔十魔。击鼓者。初发心住。便成正觉。百佛世界作佛。圆击梵轮法鼓(二次第问竟)。

　　△三杂问为七。初问禅。二问进。三问戒。四问忍。五更问禅。六问施。七问慧。

　　今初二行问禅。

　　又见菩萨(至)令入佛道。

　　初一偈问入舍禅。即是自行。次一偈问入悲禅。即是化他。菩萨入定放光。种种利益。具出华严思益。

　　△二一行问进。

　　又见佛子。未尝睡眠。经行林中。勤求佛道。

　　此如般舟念佛等法门也。般舟。此云佛立。九十日中常行。不坐不卧。除睡为最。部在方等。亦通四教今云勤求佛道。拣两二乘。

　　△三一行问戒。

　　又见具戒。威仪无缺。净如宝珠。以求佛道。

　　威仪无缺。即是初不缺戒。净如宝珠。即是第十究竟戒。中间可解。十戒如玄义中说(无缺。乃至究竟。此十戒名。出大论。具如止观玄文)。

　　△四一行半问忍。

　　又见佛子(至)以求佛道。

　　力者。阿含云。力有六种。小儿啼为力。女人嗔为力。国王憍为力。罗汉进为力。诸佛悲为力。比丘忍为力。

　　△五二行更问禅。

　　又见菩萨(至)以求佛道。

　　离戏笑。是却掉悔盖。离痴眷属。即除嗔盖。近智者。除疑盖。一心除乱。是却贪盖。摄念山林。除睡盖(如宝积经迦叶云。有四法。急走舍离百由旬外。一利养。二恶友。三恶众。四同住多戏笑。或嗔斗等)。

　　△六五行问施。

　　或见菩萨(至)求无上道。

　　前三行。正具四事。初行二事。谓饮食汤药。次行衣服。次行卧具房舍。诸教之中。或复桥梁。义井。园林。浴池。今无桥等。

　　△七三行问慧。

　　或有菩萨(至)求无上道。

　　初一行。不可说而说般若。二一行。不可观而观般若。三一行。言语道断。心行处灭。即是说不可说观不可观而论般若也(五问他土修菩萨行竟)。

　　△六有七行。明佛灭后。以舍利起塔者。正颂上他土佛出五浊。从无相一法。开渐顿教。故有二法。三道。种种行类。相貌不同。如上所见也。今见他土佛般涅槃。佛子慕德。为树坟塔。即表无量。悉归入一。一出无量。前相已表。无量归一。正是入于涅槃。就文为六。初一行。总标佛灭起塔。第二一行明塔数。第三一行明塔量。第四一行明塔相。第五一行明供养。第六两行结。如文。

　　文殊师利(至)其华开敷。

　　塔婆。此云方坟。又云殿堂。如此土灵宇。崇台峻阶。承露干云。长表净域。归心上圣耳。树王者。即波利质多。正供舍利。傍严佛国土(树王者。即忉利天波利质多罗树。具如释签引大经文)。

　　(初颂上问竟)。

　　△二颂请答二。初举疑述请。二释四伏难。

　　今初三行举疑述请。

　　佛放一光(至)愿决众疑。

　　白毫为本故先举。次及诸事。故言种种。又诸佛为本。即总摄他土余五瑞也。

　　△二五行四伏难。

　　四众欣仰(至)为说何等。

　　言伏难者。文殊内心构难。不肯时答。其意有三。一此瑞希奇。不可仓卒轻尔有判。二智众如海。谦光推高。三靳固前却。生众渴仰。故以伏难。潜而拒之。弥勒彰灼释难。意亦有三。一瑞大故疑大。若不为释。忧兕在怀。妨闻正说。二众海乃多。机在仁者。三阖众瞻仁。故知注诚殷重。所以彰言释难。请令时答。

　　初伏难者。因正请生。请云。佛子文殊。愿决众疑。文殊仍此。起初伏难。汝云众疑。众未曾疑。若疑应问。众既不疑。我何所决。弥勒即以第一偈释云。四众欣仰。瞻仁及我。及我。欲令我问。瞻仁。欲得仁答。文殊因此起第二难。众同有疑。不易可答。待佛出定。然后决疑。弥勒即用第二偈释。若有疑住怀。忧兕不泰。应以时答。复知如来何时起定。故言佛子时答。决疑令喜(言时答者。催促之词。令其即答)。

　　文殊因此起第三难。我与仁者。同居学地。欲测佛意。微共筹量。独令我答。于理不可。弥勒即以第三偈释。我亦微心下思。踌躇两楹。为说妙法。为当授记。故言佛坐道场。所得妙法。为欲说此。为当授记。

　　文殊因此起第四难。若如汝说。即是释疑。何烦我答。弥勒即以第四偈释。安得以我犹豫之心而判大事。故言示诸佛土。此非小缘。文殊伏难既穷。谦光亦止。

　　后一偈结请答也。

　　此四伏难。光宅受于次师。次师受于江北钊师。既是先贤文外巧思。今用之(四发问序竟)。

　　△第五答问序。有长偈颂。长行文为四。一惟忖答。二略曾见答。三广曾见答。四分明判答。夫以下测上。止可冈像卜度。惟昔俦今。不可顿决。所以初从仿佛。次引略见。略见未周。更引广见。以多证一。尔乃分判。惟忖答。答上此土问。略曾见答。答上他土问。广曾见答。双答此土他土问。判当答。双判此土他土问也。

　　今初惟忖答。

　　尔时文殊师利(至)演大法义。

　　惟者。思惟也。忖者。忖量。惟今如昔。忖昔如今。然文殊古佛。岂应不知。迹示思惟也。欲说大法者。答说法瑞。雨大法雨。答雨华瑞。吹大法蠡。答大众心喜瑞。击大法鼓。答地动瑞。演大法义。答放光瑞。

　　欲说大法者。惟昔诸佛。说无量义后。则开权显实。收无量归一。忖于今佛。既说法已。亦应开权显实。会无量以归一。一者。即大法也。

　　雨大法雨者。惟昔诸佛。天雨四华之后。普入圆因。住行向地。忖于今佛。雨华之后。皆成佛因。住行向地。故言雨大法雨也。

　　吹大法蠡者。惟昔四众。见瑞欢喜。得未曾有。障除机动。即改人教行理。忖今众喜。亦应障除机动。改人教行理。所改既深。故言吹大法蠡也。

　　击大法鼓者。惟昔地动已后。即有六番破无明贼。忖于今佛。地动已后。亦应六番破无明惑。声教极妙。故言击大法鼓。

　　演大法义者。惟昔诸佛。放白毫光后。说法华。彼此道同。忖于今佛放光已后。广明五佛道同。既是佛道。故言演大法义(故以一光。俱照彼此。此表释迦。彼表四佛)。

　　如是五句。悉是惟昔判今。忖今类昔。会文附义。唯少入定一瑞。而雨华动地放光等。皆由入定故尔。意则兼具。无劳疑也。阙此一条。故称略答耳。

　　今更别解。初一句总。后四句别。总者。大法是也。别者。雨吹击演。开示悟入是也。如天非小大。非赤白。而雨赤白之华。如第一义。非开示悟入。见此理时。即证开示悟入。譬如种子。得雨萌开。今闻大法雨。润法性种。破无明糠。开于十住佛知见也。譬如吹蠡。知是改号。今之与先。已得十住。今从十住闻法。更改入十行。示佛知见也。譬如击鼓。知是诫兵。今之与先。已在十行。今从十行闻法。诫入回向。悟佛知见也。演之言布。横阔竖深。乃是演义。今之与先。已在十向。今从十回向。入于十地。入佛知见。穷源尽边。深广备足也。惟昔六瑞已后。即开示悟入。忖今瑞后。亦应如是(一惟忖答竟)。

　　△二略举曾见以答。

　　诸善男子。我于过去诸佛(至)故现斯瑞。

　　初以己智惟忖。今以略曾。小分明于前。举此答他土问也。此土五瑞。不通他土。唯放光一瑞。遍照东方。略曾见答。专答放光。故如是答他土之问也。今见如昔。昔秪如今。欲令众生咸得闻知者。即闻思两慧。亦信法两行。收无量归一。改三乘教理。六番破无明等。诸佛道同。开示悟入佛之知见。故言一切世间难信之法也(二略曾见答竟)。

　　△三广举曾见以答。即双答此土他土问也。弥勒因光。横见东方以为问。文殊引昔。竖见多佛以为答。正显十方三世诸佛道同。文为三。初引一佛同。次引二万佛同。三引最后佛同。初中三。初时节。二标名。三说法。

　　今初时节同。

　　诸善男子。如过去无量无边不可思议阿僧祇劫。

　　△二标名同。

　　尔时有佛。号日月灯明(至)天人师佛世尊。

　　标名同者。通号与今佛可同。别名云何同。此当以缘别义同为释。何者。日是慧。月是定。定慧是自行德。灯明是化他德。能仁。能定慧。能自他。又日月灯是三智。今佛亦三智。随缘称别。义则不殊。故言名同。

　　△三说法同。

　　演说正法(至)成一切种智。

　　说法同者。昔佛先顿后渐。与今佛初顿后渐同也。演说正法。初中后善者。即是顿教也。夫七善之语。乃通大小。寻文是大乘七善。初中后善者。即是顿教序正流通。名为时节善。其义深远。即是顿教了义之理。二乘不测其边底。故言深远。是名义善。其语巧妙。即是顿教八音所吐。会理直说。悦菩萨心。即顿教之文。名为语善。纯一无杂。不与二乘共。即是顿教独一善。具足者。具明界内界外满字之法。即是顿教圆满善。清白。无二边瑕秽。即是顿教调柔善。师云行善。梵行之相者。梵即顿教无缘慈善。(次说法同中。即五时同也。如华严四谛品云。文殊告诸菩萨。四圣谛。此娑婆。及十方世界。一一各有四百万亿十千名号。大集亦尔。故知诸大乘经。多为辨异。唯有今经。特为显同。非但今佛与他佛法同。亦乃己他。皆入一味。故下文云。因缘譬喻。皆至种智)又初中后善。解者不同。今且依一途。若小乘。以戒定慧为三善。大乘以初中后心为三善。金光明云。前心如来。不可思议。中心如来。种种庄严。后心如来。不可破坏。此亦三善之意也。文殊引古佛顿教七善。与今佛顿说七善同。亦与他土初顿说同。所以用此为答者。酬上弥勒据光横问他土佛云。圣主师子。演说经法。微妙第一。文殊竖引昔。举此为答。即是初佛说顿法同也。为求声闻人。说应四谛法者。即是古佛次顿之后。开渐教法同也。上问若人遭苦。为说涅槃。今引古佛亦开此渐。以答斯问也。为求辟支佛。说应十二因缘法。答上若人有福。志求胜法之问也。为诸菩萨。说应六波罗蜜。答上佛子修种种行之问也。皆引古佛开渐教同也。广引曾见佛答他土之问也。

　　令得三菩提成一切种智者。此明古佛开顿渐后。即显实之说。始终究竟。此答弥勒见他土佛般涅槃。涅槃后起塔之问也。

　　若引古佛说法。至六波罗蜜者。明今佛已与昔同。

　　从令得三菩提去。明今佛当与昔同(今佛当与昔同者。今分别三同相状。今佛正在于定。故以法华为当。古佛已说法华。故以三皆在昔。所以古佛六瑞。及以尔前四味。而为今同已同。唯说法华。名为当同。古师不以六瑞而为今同。具如下破)。

　　△次引二万佛同。

　　次复有佛。亦名日月灯明(至)所可说法。初中后善。

　　初引一佛。备举顿渐说法同。中举二万佛。但举说顿同。故言初中后善也。后引一佛。但举开渐同。所以然者。指前一佛。则后二可知。而不引二万之前佛者。正为名字说法皆同。据义为便耳。姓颇罗堕者。此翻捷疾。亦云利根。亦云满语也。

　　△三引最后佛同又三。初曾见事与今已同。二曾见事与今今同。三曾见事与今当同。曾谓昔之所更。已谓谢在过去。曾之与已。俱谢俱更。今取久远者为曾。小近者为已。取六瑞等为今。取佛出定去为当也。第一从其最后佛有八子者。是曾与已同。

　　其最后佛。未出家时(至)已于千万佛所。植诸善本。

　　昔佛八子。今佛一子。数虽不等。并出同居之土。土有见思。俱示有子。有子事同。一八赴缘。别有所表。一子总表一道清净。八子表八正道。数异。有子义同也。又昔佛子出家。发大乘意。今佛子住小乘果。此云何同。昔化道已竟。显本事彰。故言发大乘意。今未发迹。犹言罗汉。至下文发本。即是菩萨。其义则同。

　　△二曾见事与今今同二。初现瑞同。二疑念同。初又二。初此土六瑞同。二他土六瑞同。

　　今初。

　　是时日月灯明佛(至)靡不周遍。

　　△二他土六瑞同。

　　如今所见。是诸佛土。

　　昔佛他土六瑞。总云如今所见。则知昔佛他土六瑞。亦与今同(初现瑞同竟)。

　　△二疑念同。

　　弥勒当知(至)欲知此光所为因缘。

　　昔明别序。既有现瑞怀疑二序同。而无集众发问答问三序者。义推则有。既言说法。知必集众。既道怀疑。知应有问。若问必答。例二必兼。得三序同也。又若述昔答。则不俟文殊费辞。既不言答。亦不出问。其义可解。

　　△三曾见事与今当同五。初因人说法同。二时节同。三唱灭同。四授记同。五灭后通经同。

　　今初。

　　时有菩萨。名曰妙光(至)教菩萨法。佛所护念。

　　昔佛定起。因妙光菩萨说经。今佛定起。因声闻身子说经。此云何同。昔因妙光。今因身子。正是所因人同。昔佛八子。师于妙光。如来起定。对告妙光。又付托妙光。今佛子罗云。亦师身子。佛从定起。亦对告身子。迹门竟。又付托身子。今古孱齐。疑者言。妙光是菩萨。身子是声闻。云何是同。昔事已彰。谭为菩萨。今事未发。道是声闻。比及发迹。身子是大菩萨。非同何谓。昔妙光垂迹。何必不作声闻。特是文殊巧说。方便隐显耳。

　　△二时节同。

　　六十小劫。不起于座(至)而生懈倦。

　　时节同者。如下文云。五十小劫。谓如半日。即是同也(僭补曰。时会听众。符文会理。亡身心相。观行相应。六十小劫。谓如食顷。佛境现前也。既至出观。只一座席耳)。

　　△三唱灭同。

　　日月灯明佛(至)当入无余涅槃。

　　昔说法华。即唱入灭。亦如迦叶佛。今佛说宝塔品中。明如来不久。当入涅槃。化道已足。唱灭事齐也。

　　△四授记同。

　　时有菩萨名曰德藏(至)多陀阿伽度(如来)。阿罗诃(应供)。三藐三佛陀(正遍知。如来十号。三号摄足)。

　　昔授德藏菩萨记。今经授声闻记。岂得是同。昔事已成。故言授菩萨记。然正是会三归一。声闻得记也。若说昔授声闻记者。佛从定起。更何所论。文殊巧谭。故不发迹耳。

　　△五灭后通经同三。初正明入灭。二明灭后通经利益。三结会古今。

　　今初。

　　佛授记已。便于中夜。入无余涅槃。

　　△二明灭后通经利益。

　　佛灭度后(至)恭敬供养尊重赞叹。

　　通经者。出其人。即妙光也。久近。即八十小劫也。所化之众。即八子八百也。结会古今。即求名妙德等也。所化之人。八子行成。久已得佛。八百之一方成。今住补处。所以引此八子八百者。近则释疑。密开寿量。释疑者。或谓弥勒补处为大。文殊非补处为小。小不应答。大不应问。故举八百。宜应有问。妙光昔亲对佛。先复为师。故释疑非谬。密开寿量者。八子最小。佛号然灯。然灯是定光。妙光是释迦九世祖师。孙今成佛。师祖为弟子。师弟无定。将密显生非生。灭非灭之意。问。弥勒昔见诸佛。曾闻法华。何故疑问。答。时众宜应。须扣发耳(僭补曰。释疑非谬者。弥勒八百之一。宜应有问。文殊八百之师。宜应有答。由迷本疑迹。故为释疑不谬也。妙光九代祖师。于释迦会中。影响法化者。明师弟更互。本无定性。密表今日伽耶生非生。昔日伽耶灭非灭。故云密开寿量)。

　　△三结会古今。

　　弥勒当知(至)求名菩萨汝身是也。

　　(三广曾见答竟)。

　　△四分明判答。

　　今见此瑞(至)教菩萨法佛所护念。

　　今昔六瑞既同。惟忖决定不谬。略曾广曾。皆决定也。当说大乘。决定前说法瑞也。名妙法莲华。决定前。雨华瑞也。教菩萨法。决定前众喜瑞也。佛所护念。决定前地动瑞也。兼入定瑞悉在其中。有人作已同当同。不作今同。寻文云。今见此瑞。与本无异。此正语于今。云何唤六瑞作已。据此文为今。故作三同之释也(四分明判答竟)。

　　△二偈颂二。初颂广举曾见以答。二颂分明判答。初中二。初颂一佛同。二颂最后佛同。不颂惟忖及略举。但颂广举。就广举中。但颂初后而略中间。足可显义。不俟繁文。

　　今初二行颂一佛同。

　　尔时文殊师利。于大众中。欲重宣此义而说偈言。

　　我念过去世(至)令入佛智慧。

　　此颂上时节名号。及说法等同也。

　　△二颂最后佛同为三。初颂曾见事与今已同。二颂曾见事与今现同。三颂曾见事与今当同。

　　今初一行。颂曾见事与今已同。

　　佛未出家时。所生八王子。见大圣出家。亦随修梵行。

　　△二颂曾见事与今现同。又二。初颂现瑞同。二颂疑念同。初又二。初颂此土六瑞同。二颂他土六瑞同。

　　今初四行颂此土六瑞同。

　　时佛说大乘(至)现诸希有事。

　　偈长出天鼓自鸣。表无问自说也。现诸希有事者。即总颂诸瑞也。

　　△二颂他土六瑞同。长行但云。如今所见。是诸佛土。其文则略。此颂广也。文为五。初三行。颂见六趣众生。及诸佛土。次一行半。颂见佛同。第三两句。颂闻佛说顿教七善法同也。第四三行。颂见声闻等三乘。即是昔佛开渐教法同也。第五二行。颂见菩萨种种因缘。即是颂开方等般若教同。

　　今初如文。

　　此光照东方(至)各供养其佛。

　　△第二一行半颂见佛同。

　　又见诸如来(至)内现真金像。

　　自然成佛道者。方便道。则加心修习。发真道。即是自然。任运与理合也。约四教可知(四机既遍于诸趣。四佛遍赴于物机。是故四教。各有真道)。问。发真自然者。何须诸佛说法。答。如舡顺流。若遇风加棹。疾有所至。风喻见佛闻法。棹喻修行。例如初果。任运七生。若值佛加修。或一生二生。得至无学。自然成佛道。是报身。琉璃。是法身本净。金像。是应物现形。

　　△第三两句颂顿教同。

　　世尊在大众。敷演深法义。

　　此将法约人。法既深玄。当知必运大机。开顿教也。此颂上纯一无杂七善之文。

　　△第四三行颂渐教同。

　　一一诸佛土(至)斯由佛光照。

　　此即将人约法。人既二乘。必知说三藏教也。即上为声闻人。说应四谛等也。虽不颂出缘觉兼摄在中。行施忍辱等。等于四度耳。此一行。颂上六度大乘也。

　　△第五两行。颂上见他土菩萨与二酥同。

　　又见诸菩萨(至)说法求佛道。

　　但颂上见他土菩萨种种因缘。信解相貌。略不答上起塔也。上不见他土法华相故。此后见起塔。今答出法华相故。起塔入灭。事在后答也。

　　△第二一行半颂疑念同。

　　尔时四部众(至)是事何因缘。

　　(二曾见事与今现同竟)。

　　△三颂曾见事与今当同五。初颂因人说法。二颂时节。三颂唱灭。四颂授记。五颂灭后通经。

　　今初两行三句颂因人说法。

　　天人所奉尊(至)说是法华经。

　　因人同者。经云从三昧起。即赞妙光。赞后方始说经。说是法华经即此一句。颂上说法同。

　　△二一行一句颂时节。

　　满六十小劫(至)悉皆能受持。

　　六十小劫。约不思议延促劫智也。妙光皆悉受持昔佛法者。亦如身子。受佛付嘱也。

　　△三三行颂唱灭。

　　佛说是法华(至)亿劫时一遇。

　　就此文有唱灭。有嘱累。嘱累如遗教也。

　　△四三行半颂授记。

　　世尊诸子等(至)亦度无量众。

　　文中有悲泣。如涅槃。有慰谕。亦如遗教。其得度者。悉皆得度。未度者。作得度因缘。例如今佛。将付弥勒也。

　　△五颂灭后通经又三。初颂示灭供养精进。二颂灭后通经利益。三颂结会古今。

　　今初二行颂示灭。

　　佛此夜灭度(至)以求无上道。

　　如薪尽火灭者。小乘佛以果报身为薪。智慧为火。慧依报身。身灭智亡。大乘佛以机为薪。逗应为火。众生机尽。应形亦灭。倍加精进者。应以灭度度者也(僭补曰。倍复加精进半偈。其二众久发大心。后因见佛灭度而倍加精进。求无上道。故疏云。应以灭度度者是也)。

　　△二九行颂灭后通经利益。

　　是妙光法师(至)其数无有量。

　　△三一行颂结会古今。

　　彼佛灭度后。懈怠者汝是。妙光法师者。今则我身是。

　　(初颂广举曾见以答竟)。

　　△二颂分明判答三。初颂说法华经。二颂教菩萨法。三颂佛所护念。

　　今初一行颂说经。

　　我见灯明佛。本光瑞如此。以是知今佛。欲说法华经。

　　(僭补曰。本光者。灵光独耀。实相妙光也)。

　　△二二行颂教菩萨法。

　　今相如本瑞(至)充足求道者。

　　颂云。佛当雨法雨等。颂上教菩萨法。故知上之六句。但明欲说之由。诫众令生渴慕耳。

　　△三一行颂佛所护念。

　　诸求三乘人。若有疑悔者。佛当为除断。令尽无有余。

　　又前弥勒释四伏难。令文殊必定有答。此中末后四偈。是文殊断四伏疑。使弥勒莫复更问。

　　初第一疑。因文殊广引先佛曾说法华。故弥勒潜疑欲问。诸佛赴缘。人时各异。古佛虽名法华。今佛何必如此。文殊即以第一偈断云。我见灯明佛。本光瑞如此。以是知今佛。欲说法华经。此断其疑名之问也。弥勒因此又疑。自有名同义同。自有名同义异。此名何所显召。文殊即以第二偈断云。今相如本瑞。是诸佛方便。今佛放光明。助发实相义。此是断其疑体之问。

　　弥勒因此又疑。实相无相。何人会之。文殊即以第三偈断云。诸人今当知。合掌一心待。佛当雨法雨。充足求道者。此断其疑宗之问。

　　弥勒因此又疑。佛雨法雨。止洽菩萨。亦润二乘。文殊即以第四偈断云。诸求三乘人。若有疑悔者。佛当为除断。令尽无有余。此即断其疑用之问。

　　弥勒联翩构疑。文殊频烦为断。既事穷理尽。即得之于怀。可谓善于问答。具二庄严。

　　光宅但知述于钊师。释四种伏难。使文殊必答。显弥勒之美。不见文殊释四伏疑。令弥勒不问。抑妙德之能。此义出自天台。非传他疏。

　　(序品已竟)。

　　妙法莲华经文句纂要卷第一
卍新纂续藏经第 29 册 No. 0599 法华经文句纂要


　　妙法莲华经文句纂要卷第二

　　隋章安尊者　灌顶　结集

　　陈隋天台　智者大师　说

　　唐荆溪尊者　湛然　述记

　　闽鼓山私淑比丘道霈纂要

　　△先申品目次释经文。

　　今初。

　　妙法莲华经方便品第二

　　方者法也。便者用也。法有方圆。用有差会(虽俱法用。以偏望圆。偏差圆。会。会虽胜差。然会已非差。用亦成妙)三权是矩是方。一实是规是圆。若智诣于矩。则善用偏法逗会众生。若智诣于规。则善用圆法逗会众生。譬如偏举一指以目偏处。是举偏法以目智。宜用法以释方。将用以释便。若总举指以目圆处。宜将秘以释方。妙以释便也(用偏法。如以一指。偏目一方。若用圆法。如以五指。遍示诸方)。举偏法释方便。盖随众生欲。非佛本怀。如经。令离诸着。出三界苦。是故如来殷勤。称叹方便。

　　(僭补曰。以三权对一实共论。以未开故。秪论于权。是体外方便。非今品意)。

　　又方便者门也。门名能通。通于所通(如世之门。本为能通。三皆入实。故名为门)。方便权略。皆是弄引。为真实作门。真实得显。功由方便。从能显得名。故以门释方便。如经。开方便门。示真实相。此义但是入实之门。非今品意。

　　又方者秘也。便者妙也(于昔成秘。彼秘被开。于今成妙)。妙达于方。即是真秘(达即是开。用妙之便。以开秘方。妙外无法。故云即是)。点内衣里无价之珠。与王顶上唯有一珠。无二无别。指客作人。是长者子。亦无二无别(众生身中有昔种缘。名为衣珠。自退已来。于彼醉客偏门。尚为偏门之名。何况圆所。若不开之。三权未显。如衣覆珠。今经开之。与果智一。作人亦尔。思之可知)。如斯之言。是秘是妙。如经。唯我知是相。十方佛亦然。止止不须说。我法妙难思。故以秘释方。以妙释便。正是今品之意。故言方便品也。

　　○初番释者。是体外方便。化物之权。随他意语。次释亦是体外方便。自行化他之权。亦是随自他意语。后释是同体方便。即是自行权。随自意语。

　　(初释者。自有三文。简初文者。三教一向名他名权。权隔实故。释次文者。以三教之他。与圆自对辨。释第三文者。三俱体内。无非真实。但名为自。自外无他。他即自也)。

　　又初释方便。非能入。非所入。次释方便。是能入。非所入。后释方便。是所入。非能入。故知名同。其义大异。

　　世人多不见此意。浪释方便品。

　　(释初文者。且指三教。但是法用。尚非能通。况是所通。是故三教。非能非所。故三方便。悉皆为粗。释次意者。门是三教。得是能通。不云三教即是圆。故非所通。既其不即。故犹是粗。释第三文者。亦开前二。初非能非所。次则能通。并开成所。所中善巧。名为方便。故妙方便。异于方法。及能通门。故知下结斥)。

　　故正法华。名善权品。权即方便。无二无别。低头举手。皆成佛道。方便善权。皆真实也。当知今品。乃是如来方便。摄一切法。如空包色。若海纳流。岂可以一枝一派。释法界之大都耶。

　　今明权实。先作四句。谓一切法皆权。一切法皆实。一切法亦权亦实。一切法非权非实。一切法权者。如文云。诸法如是相性体力本末等。介尔有言。皆是权也。

　　一切法实者。如文。如来巧说诸法。悦可众心。众心以入实为悦。又诸法从本来。常自寂灭相。又云。如来所说。皆悉到于一切智地。又云。皆实不虚。又大经四句。皆不可说也。

　　一切法亦权亦实者。如文所谓诸法如实相。是双明一切亦权亦实。例如不净观。亦实亦虚。云云(不净下引例。假想故虚。治欲故实。秪此一观。是实是虚。何妨一法。亦权亦实)。

　　一切法非权非实者。文云非如非异。又云。亦复不行上中下法。有为无为。实不实法。非虚非实。如实相也。

　　若一切法皆权。何所不破。纵令百千种师。一一师作百千种说。无不是权。如来有所说。尚复是权。况复人师。宁得非权。如前所出。悉皆权也。

　　若一切法皆实者。何所不破。唯此一事实。余二则非真。但一究竟道。宁得众多究竟道耶。

　　若一切法亦权亦实者。复何所不破。一切悉有权有实。那得自是一途。一一法中。皆有权实。不得一向权。一向实也。

　　若一切法非权非实。复何所不破。何复纷纭。强生建立。佛虽能于此不可说法。方便能说。而众生不堪。若发轸单说此法取众生者。即不能得也。故言不可说不可说也。

　　且置此事。以自行权实。共别教权实。共取众生者。大机利者直得。钝者曲得。小机利钝俱不得。盖华严意也。

　　复置此事。单用三藏权实取众生者。大机利钝者密得。显不得(佛初成道。第二转法轮。陈如一人证初果。八万诸天证无生法忍。二乘不知。故云密得)。小机利钝者。但保于证。取亦不得。盖三藏意也。

　　复置是事。合用四种权实共取众生者。大机利钝者曲直俱得。小机利钝者保证。俱不得。盖方等意也。

　　复置是事。舍三藏权实。用三种权实共取众生者。大机利钝俱得。小机利钝保证。俱不得。盖般若意也。

　　复置是事。舍三种权实。单用圆教自行权实取众生者。大小机利钝俱得。盖法华意也。如来智慧。靡所不达。明照时宜。用与可否。故释品云。方者。诸方法也。便者。善巧用也。巧用方法取众生皆得。是故殷勤。称叹方便(此约前四时三种法用。不能至实。故但成于初义释品。若至法华。纵名法用。亦成秘妙之法用也。即可以用释今经品。则方法之名。昔日通四。今无复三)。

　　又华严论教。但是满字。论时。但是乳。论法。是一自行。一化他。若对人。但是菩萨。二乘聋哑。若依今经文。未曾向人说如此事。

　　约三藏者。若论教。唯是半字。若论法。是一种化他。若论时。即是酪。若依今文。住立门外。着弊垢衣。执除粪器。二乘人耳。

　　约方等。若论教。对半论满。若论时。并酪明酥。若论法。有三种化他。一种自行。若依今文。心相体信。入出无难。

　　约般若。若论教。带半论满。若依时。挟生而熟。若依法。则有二种化他。一种自行。若依今文。出内取与。皆使令知。

　　约法华论教。废半论满。若论时。纯是醍醐。若论法。唯有自行。若依今文。开权显实。此实我子。我之所生。我实是父。付以家业。授记作佛。前教不说者。今皆发之。正直舍方便。但说无上道。故是自行之权。故言方便品(僭补曰。经前品旨。文句有略解。广解。料拣等。此但撮其要。不能具录。智力有余者。宜自捡之)。

　　△二正释经文。从此品下。讫分别功德品十九行偈。或至偈后现在四信弟子文尽。凡十五品半。是正说分。若作两正说。从此下。讫授学无学人记。凡八品。是迹门正说。今且逐近。就迹门正说八品中。初方便品。更为两。一略开三显一。二广开三显一。

　　○略更为二。初略开三显一。二腾疑致请。略中有长行。有偈颂。长行中又为二。一寄言叹二智。二绝言叹二智。若不措言。则无能知者。虽复称扬。言不能尽。寄言为二。一叹诸佛权实。二叹释迦权实。诸佛道同。是故俱叹。上光照他土。弥勒横问。文殊引古。大众竖闻。正表于此。故发轸定起。即明诸佛道同也。就叹诸佛文为三。一双叹。二双释。三双结。就双叹中。先经家提起。次正叹。

　　今初。

　　尔时世尊。从三昧安详而起。告舍利弗。

　　尔时者。文殊问答已竟。佛从定起之时也。佛常在定。何故言起。此有所示。往古诸佛说此经时。必前入无量义。即入法华。今佛亦尔。此示世界悉檀。哀从定起。冥真达俗。二俱审谛。说必不谬。增长物信。此示为人悉檀。哀从定起。佛寂而常照。尚须入定。方乃说法。况复散心。妄有所说。此是对治悉檀。哀从定起。入定缘理。安心实相。出定令他。安心实相。此是第一义悉檀。哀从定起。安此四法。故言安详而起也。

　　告舍利弗者。小乘中智慧第一。将欲因其破小智。显大智。开权显实。此乃经家提起之文。法华论云。佛入甚深三昧。正念不动。如实智观。从三昧而起。现如来得自在力故。如来入定。无能惊忤故。论与今义相应。第一义悉檀。出过世间。故无能惊忤。四悉檀无障碍。故得自在。

　　跏趺坐者。古往微尘恒沙诸佛。及弟子。尽行此法故。又跏趺起恶觉。尚生他敬心。况入深境界而不适悦天人耶。又非世受用法。不与外道共。能破魔军烦恼故。又能生三种菩提道故也(三种菩提者。一性净菩提。二离垢净菩提。三究竟菩提)。

　　△次正叹二智中二。先叹实。

　　诸佛智慧甚深无量。

　　实者。诸佛智慧也。非三种化他权实。故言诸佛。显自行之实。故言智慧。此智慧体。即一心三智。甚深无量者。即称叹之辞也。明佛实智。竖彻如理之底。故言甚深。横穷法界之边。故言无量。譬如根深则条茂。源远则流长。实智既然。权智例尔。

　　△次叹权。

　　其智慧门。难解难入。一切声闻辟支佛所不能知。

　　权智者。盖是自行道前方便。有进趣之力。故名为门(等觉已下是道前)。从门入到道中(妙觉道中)。道中称实。道前谓权也(此约四十二位因果。论权实也)。难解难入者。叹权之辞也。不谋而了。无方大用。七种方便。不能测度。十住始解。十地为入。举初与后。中间难示难悟可知。而别举声闻缘觉所不能知者。执重。故别破之耳。法身本意。元以自行权实拟之。无机逃走。故言不知。华严顿照。聋哑瞽聩。故言不知。方等弹斥。保住草庵。故言不知。般若转教。无心悕取一䬸之意。故言不知。今大机启发。放光动地。彼此今古。诸佛道同。由怀疑惑。故言不知。利根菩萨。节节能知。钝同二乘。是亦不知也。又方便智慧为门。得入方便智。即是三教。各各四门。齐教入证也。自有佛智为门。得入佛智慧。如上说圆因。称方便品。即是自行观智为门。即今经所叹。其智慧门。圆教四门。即其一也(圆教四门者。具如止观。即教智行理。言即其一者。谓智慧为门也)。自有实为门。入方便智。双照二谛。即其义也(以实为门。入方便智。双照二谛者。即此经开显之后。从体起用。即权即实也)。

　　△二双释诸佛二智。

　　所以者何佛曾亲近(至)名称普闻。

　　佛曾亲近。至尽行道法。是释诸佛实智。良由外值佛多。禀承至要。故实智甚深。良由内行纯厚。尽行道法。故实智无量。无量。则释横广。甚深。则释竖高也。

　　勇猛精进二句。是释诸佛权智。其智慧门。难解难入。良由勇猛精进。能入难入之门。既入门已。泽被无疆。物钦胜德。故名称普闻。

　　亦可分句。勇猛精进能入法门。即释权智深。名称普闻。即释权智广。观权文。无深广之语。例实智。此义则成(例实智此义则成者。以即实之权。权即实也)。

　　△三双结诸佛二智。

　　成就甚深未曾有法。随宜所说。意趣难解。

　　称理究竟。故言成就。到彼岸底。故言甚深。此结成实智也。称机适会。故言随宜。非七方便所知。故言难解。此结成权智也。

　　有时解成就甚深未曾有法。结自行权实。随宜所说意趣难解。结化他权实(叹诸佛权实二智竟)。

　　△二叹释迦权实二智。文亦为三。初双叹。次双释。后双结。

　　今初。

　　舍利弗吾从成佛已来(至)引导众生令离诸着。

　　吾从成佛已来。叹实智。若实智不圆。佛道不成。既云成佛。一成一切成。即是叹实智也。

　　种种因缘下。是叹权智。四十余年。以三种化他权实。逗会众生。故言种种因缘也。譬喻者。小乘中以芭蕉水沫为譬。大乘中以干城镜幻等譬。依诸论者。以小乘譬乳。大乘譬醍醐也。广演者。能于一法。出无量义也。无数方便者。即七种方便也。引导众生令离诸著者。说散十善。离三途着。说净十善。离欲界着。说三藏。离见思着。说菩萨法。离涅槃着。说佛法。离顺道法爱着。

　　△次双释二智。

　　所以者何。如来方便。知见波罗蜜。皆已具足。

　　如来半句。即是释实智。从真如实相中来而得成佛道。故名如来。即释成实智也。

　　方便。即是释权智。由于方便善巧。故能种种因缘。

　　知见波罗蜜者。即是双举权实知见也。一切种智名实知。佛眼名实见。道种智名权知。法眼名权见。悉到事理边底。故名波罗蜜。

　　皆已具足者。权实悉究竟也。若不作双释之意。那忽言皆已。皆已者。双释意显也。

　　△三双结二智。

　　舍利弗如来知见(至)成就一切未曾有法。

　　如来知见。如前说。广大明横。深远明竖。如此实智。非横非竖。寄言往叹。论其横竖。照无限极。如函大盖大也。

　　无量无碍下。即是结权智也。自行之权。道前方便。约诸法门。故知是结权智明矣。实智无若干也。无量。即佛地四等也。无碍。即佛地四辩也。能于一辞一义。旋出无量。乐说不穷。比别通菩萨。如甲上土方地。力。即十力。畏。即四无所畏。禅。尽禅之实相。定。即首楞严定。三昧。即王三昧。深入无际者。结成竖深。成就一切未曾有法。结成横广(一寄言叹竟)。

　　△二绝言叹三。

　　初举绝叹之由。

　　舍利弗。如来能种种分别(至)悦可众心。

　　如来能种种分别巧说诸法者。即举权也。

　　言辞柔软悦可众心者。举实也。何以得知。上见他土说顿云。其声清净。出柔软音。下身子领解云。闻佛柔软音。深远甚微妙。据前后两文。知是举实智也。

　　前叹中。前实后权。今何意前权后实。明前欲寄言。故从实而舒权。今欲绝言。须卷权归实耳。

　　△次指绝言之境。

　　舍利弗。取要言之。无量无边未曾有法。佛悉成就。

　　取要言之。是指实境。要者。莫过于实也。无量无边未曾有法。是指权境。

　　又举要是创指之端。无量无边。是指权。未曾有法。是指实。言此二法。佛悉成就。修道得故。此那可说。若单明一事。不应言悉。既双指权实。其意明矣。

　　△三正绝言叹为二。

　　初绝言叹。

　　止。舍利弗。不须复说。

　　明此法深寂。言语道断。体不可说。故止而叹之。设慈悲为说。闻不能解。伤其善根。是故止也。

　　△二释止叹之意为两。一就佛是无上人。成就修得无上法故。不可说。

　　所以者何(至)唯佛与佛乃能究尽。

　　就佛成就下。明上人权实横满不可说。从唯佛与佛下。明上人权实竖深不可说。

　　成就对不成就。乃至难解对不难解。即是横明成就修道得故。故不可说。

　　唯佛与佛乃能究尽者。初中分获。未尽其源。如十四夜月。光用未普。独佛与佛。究竟边底。如十五夜月。体无不圆。光无不遍。如此竖深。修道得故。故不可说。

　　△次明甚深境界不可思议故不可说。有二。初一句略标权实章。如文。

　　诸法实相。

　　(僭补曰。诸法实相一句两向。向前。即属前科。唯佛与佛。乃能究尽诸法实相也。向下。即是标权实章门。所谓诸法如是相等十如之文。释此一句也)。

　　△次十句广释权实相。

　　所谓诸法如是相(至)如是本末究竟等。

　　今作四番释。一约十法界。二约佛法界。三约离合。四约位。经云诸法。故用十法界释也。经云佛所成就第一希有之法。故用佛法界释也。经云止止不须说。我法妙难思。故用离合释也。经云唯佛与佛乃能究尽。故用位释也。

　　一约十法界者。四圣六凡。是为十界。世出世间。数不出十。一一界中。虽复多派。不出十如。十如者。谓如是相性体力作因缘果报本末究竟等。三涂。表苦为相。定恶聚为性。摧折色心为体。登刀入镬为力。起十恶为作。有漏恶业为因。恶爱取等为缘。恶习为果。三恶趣为报。本末皆痴为等。三善道。表乐为相。定善聚为性。升出色心为体。乐受为力。起五戒十善为作。白业为因。善爱取为缘。善习为果。人天趣为报。初后相在为等。二乘界。表涅槃为相。解脱为性。五分为体。无系为力。道品为作。无漏慧行为因。修出世善法为缘。四果为果。方便土为报。前后相在为等。菩萨佛界者。缘因为相。了因为性。正因为体。四弘为力。六度万行为作。智慧庄严为因。福德庄严为缘。三菩提为果。大涅槃为报。圆融无碍为等。又如地狱界。当地自具相性本末。亦具畜生界相性本末。乃至具佛法界相性本末。无有缺减。阿毗昙毗婆沙第七云。地狱道。成就他化天法。即是其例。余九法界亦如是。当知一一界。皆有九界十如。若照自位九界十如。皆名为权。照其自位佛界十如。名之为实。一中具无量。无量中具一。所以名不可思议。

　　(言自位者。虽明十界。界界各十。且照当界。以九为权。以一为实。故须结云。一中无量。一界具十。一一十如。若自若他。若因若果。在一心故。故云无量中一。一中无量。不可以一说。不可以多说。不可以权说。不可以实说。因果。善恶。空有。大小。凡圣。渐顿。开合。心法。依正。一多自在。一切诸法悉皆如是。是知谭法界者。未穷斯妙。致使惑果事而迷因理)。

　　(○僭补曰。若照自位九界为权。佛界为实者。心佛众生。三无差别。各具三千法门。但佛法太高。众生法太广。为易修观故。但观心法三千。故云自位也)。

　　须知一中无量。凡夫虽具。绝理情迷。二乘虽具。舍离求脱。菩萨虽具。照则不周。名不了了。如来洞览。横竖具足。

　　(先重立境云。一中无量。凡夫绝理等者。自鄙无分。故云绝理。随想异见。故云情迷。既绝且迷。徒具何益。二乘等者。即二教二乘。烦恼即真。舍而不观。避空求空。反资小脱。菩萨等者。藏通照六。别照次第。故云不周。皆迷己界。不达佛界。不了了言。尚该十地。故今应指别地及因。横竖具足者。一中无量为横。无量即一为竖。多一相即。故云具足)。

　　唯独自明了。余人所不见。不可宣示。止止绝言。其在此耳。

　　二约佛法界释者。佛界非相非不相。而名如是相。指万善缘因。故下文云。众宝庄校。即其义也。佛界非性非不性。而名如是性。指智慧了因。故下文云。有大白牛也。佛界非体非不体。而名如是体。指实相正因。故下文云。其车高广也。佛界非力非不力。而名为力。指菩提道心。慈善根力等。故下文云。又于其上。张设幰盖也。佛界非作非不作。而名如是作。指任运无功用道。故下文云。其疾如风也。佛界非因非不因。而名如是因。指四十一位。故下文云。乘是宝乘。游于四方也。佛界非缘非不缘。而名如是缘。指一切助菩提道。故下文云。又多仆从。而侍卫之。佛界非果非不果。而名如是果。指妙觉朗然。圆因所克。故下文云。直至道场也。佛界非报非不报。而名如是报。指大般涅槃。故下文云。得无量无漏。清净之果报也。佛界非本非末。而言本末。本即佛相。末即佛报。是自行权也。佛界非等。非不等。而名究竟等。指于实相。故标章云实相。是自行之实也。即实而权。故言本末。即权而实。故言为等(问。此中佛界。与前十中佛界何别。答。前则在迷在因。通悟通果。今乃唯果。不通因迷。故一一法。皆用双非。非相非不相。虽出双非。意存三谛。下九准知。乃至本末究竟等也。如是方名究竟佛乘。是故皆以大车文结。此则于今品文。是佛果家之诸法实相。于彼譬说。即至道场之庄严大车。于彼宿世。即极果佛之开权宝渚。于彼本门。即久成佛之所契妙法。若正宗可识。岂迷流通。一句一偈之言。弥可信也。三德三轨之说。皎若目前。若得此意。广演于八年。不出乎一念。经五十小劫。讵动于刹那。例知一代逗机。居于心性。十方佛事。宛然瞩目。法界根性。览而易通。随宜所说。咸指藏理)。此是如来自行权实。最为无上无上相。乃至无上果报。横广竖深。而无有上。故标章云。诸法实相也。例亦应言诸法实性。实体。实力。乃至应言实究竟等。但略举一而蔽诸耳。如来遍照。横竖悉周。如观掌果。只为凡夫如双盲。二乘如眇目。菩萨夜视朦胧不晓。不可得说。止止绝言。其意在此耳。

　　三约离合者。若佛心中所观十界十如。皆无上相。乃至无上果报。唯是一佛法界。如海总万流。千车一辙。此即自行权实。若随他意。则有九法界十如相性等。即是化他权实。化他虽复有实。皆束为权。自行虽复有权皆束为实。此即自行化他权实。随他则开。随自则合。横竖周照。开合自在。虽开无量。无量而一。虽合为一。一而无量。虽无量一。而非一非无量。虽非一非无量。而一而无量。唯佛与佛。乃能究尽。凡夫则诽谤不信。二乘则迷闷不受。菩萨则尘杌未明。为此义故。止止绝言。

　　四约位者。如是相者。一切众生皆有实相。本自有之。乃是如来藏之相貌也。如是性。即是性德智慧。第一义空也。如是体。即是中道法性之理也。是为三德。通十法界。位位皆有。

　　若研此三德。入于十信位。则名如是力。如是作。入四十一地。名如是因。如是缘。若至佛地。名如是果。如是报。

　　初三名本。后三名末。初后同是三德。故言究竟等。

　　初位三德。通恶通善。通贤通圣。通小通大。通始通极。虽在恶而不沉。虽在善而不升。虽在贤而不下。虽在圣而不高。虽在小而不窄。虽在大而不宽。虽在始而非新。虽在极而非故。故是不可思议。不可得说。止止绝言耳。

　　复次三德究竟等者。十界相性。权实开合。差别若干。以平等大慧。如实观之。究竟皆等。

　　若迷此境。即有六界相性。名为世谛。若解此境。即有二乘相性。名为真谛。达此非迷非解。即有菩萨佛界性相。中道第一义谛。若以此慧等于俗谛。俗谛非迷。等于真谛。真谛非解。非解非迷。双非迷解。但名平等。若双照者。权即是实。实即是权。虽二而不二。亦名究竟等也。

　　○又权实不二之境。七种方便。不能以不二智。等不二境。唯有诸佛。以不二智。等不二境。故言究竟等。

　　○又今大乘机动。不明九界性相。直说一切性相。悉入佛界性相。昔教不说。谓昔不与今等。今教说。知昔与今等。故言究竟等。

　　○初约惑解等。次约人等。后约教等。说此甚广。记者不能委悉耳。

　　南岳读此文。皆云如。故呼为十如也。天台依义读文。凡有三转。一云是相如。是性如。乃至是报如。二云如是相。如是性。乃至如是报。三云相如是。性如是。乃至报如是。若皆称为如者。如名不异。即空义也。若作如是相等。点空相性。名字施设。即假义也。若作相如是等。如于中道实相之是。即是中义也。分别令易解。故明空假中。得意为言。空即假中。约如明空。一空一切空。点如明相。一假一切假。就是论中。一中一切中。非一二三。而一二三。不纵不横。名为实相。此之十如。乃十界上因果之法。一法界具十如是。十法界具百如是。又一法界具九法界。则百法界。千如是。九界为权。佛界为实。细论各具权实。然此权实。不可思议。乃是三世诸佛二智所依之境。何法不收。此境发智。何智不发。故荆溪云。的指妙境。出自法华。正指此也(初叹二佛二智长行竟)。

　　△次偈颂。有二十一行为两。初十七行半。颂长行叹二智。后三行半。颂略开三显一。动执生疑。

　　前又二。初四行颂寄言叹。后十三行半。颂绝言叹。夫偈颂长行。互有广略者。令义易显耳。长行二佛权实各叹。表化缘异故。颂中二佛合叹。示二智理同故。

　　初寄言中又二。初两行合颂二佛二智。后二行。合颂二佛释叹结叹等也。

　　今初。

　　尔时世尊。欲重宣此义而说偈言。

　　世雄不可量(至)无能测量者。

　　初世雄不可量一句。合颂上二佛实智。

　　次诸天下三句拣人。

　　次佛力无所畏下一偈。合颂上二佛权智也。力无畏等。颂诸功德是颂权智。余法者。即指化他之权。是实智之余助耳。正颂上种种因缘(云云)。言颂开合者。此有三异。一上举人。又标法。故云诸佛智慧。今但颂人。将人以美法。故云世雄。二者。上开叹。今合叹。以法别故须开。以人总故须合。三者。上云一切二乘不知。今言一切众生类不知。

　　△后二行。合颂二佛释叹结叹之意也。

　　本从无数佛(至)我已悉知见。

　　本从无数佛。具足行诸道。颂上诸佛释叹。佛曾亲近百千诸佛。尽行道法之文也。

　　甚深微妙法。颂上结叹实。成就甚深未曾有法也。

　　难见难可了。颂上结叹权。意趣难解也。

　　于无量亿劫。行此诸道已。颂上释迦释叹知见波罗蜜。皆已得具足。上二句举因具足。次道场得成果一句。举果具足。

　　我已悉知见一句。颂上结释迦二智。如来知见广大之文也。(初四行颂寄言叹竟)。

　　△第二有十三行半。颂上绝言。文为五。初半行如是大果报。即颂不思议境。

　　如是大果报。种种性相义。

　　但举初后。中间略可知。义字。兼颂究竟等也。大与种种。如玄义中说(但举初后者。仍先举后二。却举初二。故先云大果报。次云性相义也。义字等者。义谓义理。秪一究竟之言。有三谛三观义理也。大与种种等者。具如玄文)。

　　△第二半行。追颂取要言之佛悉成就也。

　　我及十方佛。乃能知是事。

　　△第三半行。追颂上止不须说也。

　　是法不可示。言辞相寂灭。

　　实相非方所。故不可示。非言语道。故云言辞相寂灭。

　　△第四颂举不知之人。有十行半。文为八。初半偈总拣不入者。即七方便也。

　　诸余众生类。无有能得解。

　　△次二句。拣能入者。即圆教十信。故云信力坚固者。

　　除诸菩萨众。信力坚固者。

　　(僭补曰。七方便。借藏教七贤位。名法华七方便。一两教二乘。二两教菩萨。三别教十信。四十住。五十行。六十回向。七圆五品是也。问。圆十信。未证法身。何以非方便。答。此品初。佛从定起。即叹二佛二智。无有知者。今偈云。诸余众生类。无有能得解。除诸菩萨众。信力坚固者。即圆教十信。故言信力坚固者。长行唯佛与佛知。颂中明十信知。互举耳。据此偈。佛金口亲许圆十信知。岂可雷同前三教。判入方便耶。以信邻初住。即断惑证真故也。华严经云。一切世界诸群生。少有欲求声闻乘。求独觉者转复少。趣大乘者甚难遇。趣大乘者犹为易。能信此法倍甚难。法华举七方便。与圆十信较量。华严举三乘。与圆十信较量。皆许十信能信此法。其义一揆。可互相印证也)。

　　△三一行半。拣二乘不知。

　　诸佛弟子众(至)其力所不堪。

　　△四一行。举身子不知。

　　假使满世间。皆如舍利弗。尽思共度量。不能测佛智。

　　△五一行半。举诸大弟子。

　　正使满十方(至)亦复不能知。

　　△六二行举支佛。

　　辟支佛利智(至)莫能知少分。

　　△七二行半。举发心菩萨不入。

　　新发意菩萨(至)不能知佛智。

　　发心语通。或可六度菩萨。三僧祗未断惑。名为发心。或可指上人天中。自摄得六度。而发心之语。别拟通别等发心也。

　　△八一行。拣不退菩萨亦不知也。

　　不退诸菩萨。其数如恒沙。一心共思求。亦复不能知。

　　通教不退。断界内惑。是故不知。别教地前。亦有证位不退。行不退等。亦所不知也(第四八段竟)。

　　△第五一行半。颂上难解法。佛能知实相境。

　　又告舍利弗(至)十方佛亦然。

　　无漏不思议者。颂上结要。举权实所止之境也。甚深微妙法一句。颂上第一希有难解之法。我今已具得三句。颂上唯佛与佛乃能究尽也。明诸佛道同。同皆究竟。故云唯我知是相。十方佛亦然。释不思议者。如如意珠。无毫厘之有。能雨众宝。实相不生。能生般若也。

　　(第二十三行半。颂绝言叹竟)。

　　(初十七行半颂长行竟)。

　　△后三行半。颂略开三显一。文二。初略开三显一。二腾疑致请。就略开显为二。初行半。颂诸佛显实。次颂释迦开三。互明一边耳今初。

　　舍利弗当知(至)要当说真实。

　　诸佛语无异者。此论诸佛化道是同。次两句劝信。后两句世尊法久后。要当说真实。即显实也。动昔之执。生今之疑。将非魔作佛。正由闻此语也。佛既如实语劝信。何事翻疑。为防因疑起谤者。故须劝信耳。

　　△次颂释迦开三。文为三。初一行正明开三。

　　告诸声闻众。及求缘觉乘。我令脱苦缚。逮得涅槃者。

　　将明二乘之非。故言逮得涅槃者。

　　又解。我令脱苦缚。逮得涅槃。即拟六度菩萨乘。何以知之。修六度行。即免四趣缚。未能入灭度。三僧祗百劫。乃得涅槃。逮之言。远乃及耳。

　　又六度行。前度他。故言我令脱苦缚。后取无漏。故言逮得涅槃。此义推之。知是六度乘也。

　　又以数推之。下句云。佛以方便力。示以三乘教。若不指此。将何为三。不应重数二乘为三乘也。

　　△次半行。正明三乘是方便。

　　佛以方便力。示以三乘教。

　　△次两句出立三之意。

　　众生处处着。引之令得出。

　　意是权引。离诸苦故。非为真实。但是方便门耳(初略开显竟)。

　　△二腾疑致请。由闻三是方便。故执动疑生(是诸声闻。闻三乘是方便。所以疑于方便。又闻要当说真实。所以疑于真实)。文为二。一叙疑。二正请决。叙疑又二。一经家叙。二正生疑。初二。先叙千二百疑。

　　尔时大众中有诸声闻(至)千二百人。

　　△次叙四众疑。

　　及发声闻辟支佛心比丘。比丘尼。优婆塞。优婆夷。

　　上云三乘皆是方便。叙疑但在二乘者。以其执重疑深。故偏举。若至下陈疑中。即云求佛诸菩萨。大数有八万。亦皆有疑。故知三乘佥疑。偏举二乘耳。

　　△二正生疑二。一疑佛二智。

　　各作是念(至)一切声闻辟支佛所不能及。

　　从何故殷勤称叹方便。即是总疑权实二智。从而作是言。佛所得法甚深者。是疑实智。有所言说。意趣难知下。是疑权智。以闻诸佛语无异。要当说真实。从此生疑。何者。佛昔说三乘智慧。同证不差。但余习有尽不尽耳。今忽称叹如来二智。非我所及。是故疑佛二智也。

　　△二疑己所得。

　　佛说一解脱义(至)而今不知是义所趣。

　　从佛说一解脱义。我等亦得此法下。此是自疑所得三乘圣道。是真出要。我修此理。亦到涅槃。而今忽言皆是方便。未知何者真实。故言不知是义所趣。此从上斥三为方便。而生是疑(一叙疑竟)。

　　△二正请决。文有三请二止。就前为三止。佛预知三周得益。前后不俱。故三抑。俟其三请也。

　　就初请为二。一长行。二偈颂。长行为二。一陈疑。

　　尔时舍利弗知四众心疑(至)今者四众咸皆有疑。

　　△二正请。

　　惟愿世尊。敷演斯事(至)甚深微妙难解之法。

　　△二偈颂中。有十一行偈。文为六。初二句颂疑实智。

　　尔时舍利弗。欲重宣此义。而说偈言。

　　慧日大圣尊。久乃说是法。

　　△第二三行。颂疑权智。

　　自说得如是(至)诸佛之所得。

　　△第三三行。明三乘四众有疑。

　　无漏诸罗汉(至)愿佛为解说。

　　初一行。上句明罗汉。次句明菩萨。既云涅槃。何以言菩萨。上云逮得涅槃者。此中称及。及者。此菩萨自求涅槃。又以及他。故异二乘。知是菩萨。后二行明缘觉。出家二众。及八部等。皆中乘之机也。

　　△第四一行半。明身子疑。

　　于诸声闻众(至)为是所行道。

　　△第五一行。明佛子疑。

　　佛口所生子。合掌瞻仰待。愿出微妙音。时为如实说。

　　△第六二行。总明同疑请也。

　　诸天龙神等(至)欲闻具足道。

　　夫偈颂长行。可以意推。如其非颂。即是长出。于义非急者。不能烦文分擘。故略耳。

　　△次明二止。恐惊疑故。

　　尔时佛告舍利弗(至)一切世间诸天及人皆当惊疑。

　　△二舍利弗腾宿根利。是故更请。

　　舍利弗重白佛言(至)而说偈言。

　　法王无上尊。惟说愿勿虑。是会无量众。有能敬信者。

　　△次佛三止之。护上慢故。

　　佛复止舍利弗(至)重说偈言。

　　止止不须说。我法妙难思。诸增上慢者。闻必不敬信。

　　△三身子述慧益多。牒疑三请。有二。初长行。

　　尔时舍利弗重白佛言(至)长夜安隐多所饶益。

　　△次偈颂。

　　尔时舍利弗。欲重宣此义而说偈言。

　　无上两足尊(至)则生大欢喜。

　　(一略开三显一腾疑致请竟)。

　　△二广开三显一。断疑生信。有三周。共八品。一从此文。至第二卷。尽回向佛道偈止。为上根法说周。二从尔时舍利弗。我今无复疑悔下。乃至授记。凡四品。为中根譬说周。三化城喻等三品。为下根因缘说周。亦名理事行。问。三周为三根人。云何一周。通有三说。若尔。一说应具三根。答。法说非止逗上中之上。又有中下。从正略傍。故言逗上耳。余二周亦如是(答意者。许各具三根。法说自被法说中三。余二亦尔。但说三根。摄九即足。从正略旁者。上根中上根为正。中下是旁。亦应云。具论有三。且言上耳。若逗上根。上三俱被。但上根为多为正。中下是略是旁。中下三根。为正为旁。亦复如是)。夫众生心神不定。遇恶缘。转利为钝。遇善缘。转钝为利。先世值佛闻法。自有转下中为上。俱于法说得悟。自有转下为中。闻譬说得解。下者不转。三周乃了。如此转根。譬三刀斫木。利一。中二。钝者三下。利钝之名不失。木断之处是同(譬者。刀如根。木如惑。执者如机。佛令其斫。受教如闻法。运斫如用观。木断如证。曾磨如转。遇磨不同。故有利钝)。问。三根入初住。有利钝不。答。真修体显。则无差降。问。若尔。初住已上。更起缘修。有优劣不。答。此同位人。无复胜负。真修体融。宁得有异耶。

　　问。经中多明菩萨为上根。缘觉中根。声闻下根。若言菩萨上根。应并在法说中得悟。缘觉并在譬说中得解。声闻并在于因缘中得悟耶。然经中一往。判出三根。至于悟解。义未必然。今经但见声闻得解。不见支佛者。支佛是中根。既值佛出世。入声闻数。随根得悟。故不别标缘觉耳。故身子请偈云。其求缘觉者。比丘比丘尼。依此文。即知缘觉入四众中摄也。又法师品云。比丘比丘尼。优婆塞优婆夷。求声闻者。求支佛者。岂无缘觉得解耶。旧云。菩萨是上根。不必皆利。从多为上。而执心易转。原其域怀求佛。但执过三百已。即求近果。此疑易悟。三根菩萨。同在法说得解。上者或在略说。中者或在广说之初。下者与身子齐。今明菩萨语通。但使发大心。悉是菩萨。何必并是利根。及身子尚少。岂得初周之初。已并得悟。若尔。流通寿量。何意有诸菩萨。节节得悟无生忍者。发菩提心者。旧云。寿量中悟。皆是法身。增道损生。今言不尔。有六百八十万亿那由他恒河沙人。得无生法忍。此人始得此忍。当知寿量之前。未是法身。故知菩萨得悟。不可局在初周之初也。

　　问。菩萨得悟。通于始终。二乘得悟。亦应至后。答。三周定父子天性已竟。则皆名菩萨。设在后悟。同名菩萨悟也。

　　问。若三乘同悟。何意但见声闻领解。其二则无。答今明无佛出世。名独觉。闻佛说十二因缘法。名缘觉。既入声闻数中。得悟领解。皆不别出。大意可见。身子迦叶等。悉是中乘根性。故声闻领解。兼得缘觉。无劳别出也。又四众中。有发缘觉心者。其人得悟。即不一也。信解品云。密遣二人。追捉将还。即是其义。菩萨不领解者。声闻之教。不明得佛。今经开其归大之路。自恐解谬。故对佛述解菩萨不尔。故无领解。又其意有二。一菩萨本意求佛。设有异执而执轻。终归取佛。无有不得之虑。今闻三周之说。但是正其观慧。故不须领解。二菩萨悟大。处处有文。二乘作佛。始自今教。逐要流传。故略菩萨领解。梵文或有。汉略不书耳。

　　问。若同皆领解。何故声闻得记。不见缘觉菩萨受记。此亦三意。一者。昔明二乘入正位。不能发心。何由得记。今既悟大。欣斯别决。故为记劫国也。菩萨发心求佛。行成自满。故不欣急求佛。亦不促授。又前教处处授菩萨记。此是恒说。逐要传译。如前云云。

　　(僭补曰。逐要传译。如前云云者。即此三意中第一意。为声闻授劫国记。即是逐要。菩萨授记。乃是恒说。非此所急。况迹门流通。调达龙女皆授记。何云不授。即如次所引)二菩萨亦有别记。调达龙女。岂非记耶。又法师品云。求声闻者。求辟支佛者。求佛道者。如是等类。咸于佛前。闻法华经。我皆与授记。当得三菩提。此岂非皆记耶。三二乘昔来未曾得八相记。故记其劫国。菩萨先已曾记。故不重明耳。浅近之记。初住已得。非菩萨所欣。菩萨所期。乃是圆极妙觉远记耳。故寿量品中。始从发心。讫一生得。妙因斯满。极果顿圆。此乃授法身记莂。何谓无记耶。

　　问。若小悟大。应同授法身记。那得授八相记耶。答八相是应记。既得应记。知必有本。欲使物知闻。共结来缘。故与应记耳。又此二乘。若闻寿量。即同损生。得法身记也。

　　又明待时不待时。尔前不悟。必待法华悟者。名为待时。法华前教已解者。名不待时。何故尔。佛有显密二说。若显说为论。法华之前。二乘未悟大道。要须五味调熟。会在法华。故云。说时未至故。今正是其时。决定说大乘。此即待时也。若密教为论。未必具待五味。在法华方会。尔前密有入者。故名不待时。此乃大判时不时。若就三周。亦是待时不待时。迹本二门。亦是待时。不侍时。致有前后悟入。即此意也(僭补曰。应在三周前后得记者。是待时也。不在三周之数。前后密得者。是不待时也。又迹门是待时。本门是不待时也)。

　　问。有一种根性。非密非显。二时不摄者。应是失时。永不得悟耶。答。余经或谓此为失时。今经不尔。此人虽于密显两时不悟。虽生灭度之想。而于彼土。得闻是经。故无失时。乃是待彼土之时耳。问。五千起去。应是失时。答。此等应以如来灭度后。弘经人受益也。

　　问。身子初周。为四众三根请。譬周为中下请。云何言佛各为三根人。三周说法耶。答。此语不便。请则普请。说亦普说。但上根智利。闻法得悟。中根处中。闻譬得悟。下根居下。闻三得悟。汝当随义。云何随语。

　　问。宿世是过去事。法譬是当现事不。答。经无文。义推应尔。引三归一。三望一。一则是当。举事为譬。譬即是现。准后望前。应如所问。

　　(僭补曰。三周差别之义。文句有十种料拣。广大精微。无疑不破。此但略撮其要。以便好略之机。不能具录。有志乐多闻者。宜自捡之)。

　　△初周法说。文为五。一从殷勤三请下。讫卷。正是法说。二从第二卷初。讫偈颂。是身子领解。三从吾今于天人下。讫佛所护念。是佛述成。四从汝于来世。讫宜应自欣庆。是与授记。五从四众。讫尽回向佛道。是四众欢喜。今初法说。有长行偈颂。长行为三。一许。二受旨。三正说。许文为三。一顺许。二诫许。三拣许。

　　今初。

　　尔时世尊。告舍利弗。汝已殷勤三请。岂得不说。

　　△二诫许。

　　汝今谛听。善思念之。吾当为汝分别解说。

　　谛听是闻慧。善思是思慧。念之是修慧。大经明四善法。为大涅槃因。一善知识如来也。余者可解(大经四善法者。德王品释十功德中云。一者亲近善友。二者听闻正法。三者思惟其义。四者如说修行。唯此四法。是涅槃因。若言苦行是涅槃因。无有是处)。

　　△三拣众许。

　　说此语时(至)汝今善听当为汝说。

　　五千在座。故如来三止。今将许说。威神遣去。故名拣众。五浊障多名罪重。执小翳大名根深。未得谓得。名上慢。未得三果。未证无学。有如此失者。谓障执。慢。三种之失也。而不制止者。上闻开三显一。言略义隐。犹未生谤。足作系珠因缘。去则有益。若闻广开三显一。乖情起谤。住则有损。是故不制止也。此众无复枝叶者。枝叶细末。不任器用。此等执方便之方便(方便之方便者。四果是方便。更于暖顶妄计为极。是执方便之方便也)。于大非器。大品云。攀拊枝叶。弃于根本。是人为不黠。即是此义也。退亦佳矣者。既以小自翳。复妨他大光。今退无谤法之愆。复无障他之过。故云佳矣。上枝叶未去。如来三止。贞实愿闻。故身子三请。师弟鉴机。非徒靳固也。

　　问。佛大慈悲。何不神力使其住而不闻。如华严中聋哑。何不增状毒鼓。如喜根胜意。答。各有所以。华严末席。始开于渐。未破小执。故在座而隔。今诸佛法久后。要当说真实。正欲灭化城。破草庵。宜须拣遣。若去住俱谤。宜如喜根强说。今去则有益。那忽令住。住则有损。那忽不遣。喜根以慈故强说。如来以悲故发遣。问。五千在座。即不蒙益。去有何益。答。此非当机。是结缘人耳。已如上说。昔大通佛时。亦有无量众生。心生疑惑。世世与师俱生。今皆得度。此人亦尔。说大经时。万五千亿人。于是经中。不生信心。是人于未来。亦当得信。例此。益在不久。金光明中。时阎浮提有二种人。亦斯例意。

　　○汝今善听。即结许也。

　　(毒鼓者。大经云。譬如有人。以毒涂鼓。于大众中。击令出声。闻者皆死。鼓者。平等法身。毒者。无缘慈悲。打者。发起众也。闻者。当机众也。死者。无明破也。今世惑破近死。正当当机人也。来世惑破远死。此五千等。虽非当机。亦聊作系珠因缘耳。金光明第七云。二种人者。一者深信大乘方等。二者毁訾。不生信乐不生信乐者。亦得结缘。故引为例)。

　　(○喜根胜意者。诸法无行经云。尔时文殊师利言。世尊。师子吼鼓音王如来灭度之后。尔时有菩萨比丘。名曰喜根。时为法师。质直端正。不坏威仪。不舍世法。尔时众生。普皆利根。乐闻深论。其喜根法师。于众人前。不称赞少欲知足。细行独处。但教众人诸法实相。所谓一切法性。即是贪欲之性。贪欲性。即是诸法性。嗔恚性。即是诸法性。愚痴性。即是诸法性。其喜根法师。以是方便。教化众生。众生所行。皆是一相。各不相是非。所行之道。心无嗔痴。以无嗔痴因缘故。逮得法忍。于佛法中。决定不坏。世尊。尔时复有比丘法师。行菩萨道。名曰胜意。其胜意比丘。护持禁戒。得四禅四无色定。行十二头陀。世尊。是胜意比丘。有诸弟子。其心轻动。乐见他过。世尊。后于一时。胜意菩萨。入聚落乞食。误至喜根弟子家。见舍主居士子。即到其所。敷座而坐。为居士子。称赞少欲知足细行。说无利语过。赞叹远众。乐独行者。又于居士子前。复说喜根法师过失。是比丘不实。以邪见道。教化众生。是杂行者。说淫欲无障碍。嗔恚无障碍。愚痴无障碍。一切诸法。皆无障碍。是居士子。利根。得无生法忍。即语胜意比丘。大德。汝知贪欲。为是何法。胜意言。居士。我知贪欲。是烦恼。居士子言。大德。是烦恼。为在内。在外耶。胜意比丘言。不在内。不在外。大德。若贪欲不在内。不在外。不在东西南北。四维上下十方。即是无生。若无生者。云何说若垢若净。尔时胜意比丘。瞋恚不喜。从座起去。作如是言。是喜根比丘。以妄语法。多惑众人。是人以不学入音声法门故。闻佛音声则喜。闻外道音声则瞋。于梵行音声则喜。于非梵行音声则瞋。以不学入音声法门故。乃至尔时喜根菩萨。于众僧前。说是诸偈云。贪欲是涅槃。恚痴亦如是。如此三事中。有无量佛道。若有人分别。贪欲瞋恚痴。是人去佛远。譬如天与地。菩提与贪欲。是一而非二。皆入一法门。平等无有异。凡夫闻怖畏。去佛道甚远。贪欲不生灭。不能令心恼。若人有我心。及有得见者。是人为贪欲。将入于地狱。贪欲之实性。即是佛法性。佛法之实性。亦是贪欲性。是二法一相。所谓是无相。若能如是知。则为世间导。乃至说是诸偈法时。三万诸天子。得无生法忍。万八千人。漏尽解脱。即时地裂。胜意比丘。堕大地狱。以是业障罪因缘故。百千亿那由他劫。于大地狱。受诸苦毒。从地狱出。七十四万世。常被诽谤。若干百千劫。乃至不闻佛之名字。自是已后。还得值佛。出家学道。而无志乐。于六十二万世。常返道入俗。亦以业障余罪故。于若干百千世。诸根闇钝。世尊。尔时喜根法师。于今东方过十万亿佛土。有国名宝庄严。于中得阿耨多罗三藐三菩提。号曰胜光明威德王如来。应供。正遍知。今现在彼。其胜意比丘。今我身是。世尊。我未入如是法相门时。受如是苦。分别苦。颠倒苦。是故若发菩萨心者。若发小乘心者。不欲起如是业障罪不欲受如是苦恼者。不应拒逆佛法。无有处所。可生瞋痴。佛告文殊师利。汝闻是诸偈。得何等利。世尊。我毕是业障罪已。闻是偈因缘故。所在生处。利根智慧。得深法忍。巧说深法。文殊师利。为谁力故。能忆如是无量阿僧祇劫罪业因缘。世尊。诸菩萨有所念。有所说。有所思惟。皆是佛之神力。所以者何。一切诸法。皆从佛出故)。

　　(僭补曰。按诸法无行经。喜根胜意二菩萨所说之法。胜意是藏教事六度菩萨。断烦恼而证菩提。喜根是一乘圆教大菩萨。以三毒之性。即诸法实性。一相无相。是诸法实相。胜意以著相故谤喜根。即是谤法华经。是法住法位。世间相常住。亦是谤治世语言。资生业等。皆与实相不相违背。亦是谤十法界十如因果权实之法。本末究竟。皆与实相等。以谤大法故。生身陷地狱。从地狱出。复得人身。又若干劫。受诸罪报。谤法之罪。经有明文。所谓谤斯经故。获罪如是。读之。令人心悸毛竖。所以佛称种智。修假多闻。虽学三乘权教。依之修证。而一乘大法。不可不学。所谓自行权。本为实也。凡业是经者。喜根所说之法。当深究研穷。而即之于心。胜意著相谤法。前车既覆。后之来者。宜痛诫也)。

　　△第二受旨。

　　舍利弗言。唯然世尊。愿乐欲闻。

　　如文(一许二受旨竟)。

　　△第三正法说。文为二。一明四佛章。广上诸佛权实。二明释迦章。广上释迦权实。上句逗少。是文略。总云诸佛。是人略。但开三显一。是义略。此中章句多。是文广。明五佛。是人广。明六番。是义广。六者。一叹法希有。二说无虚妄。三开方便。四示真实。五为五浊施权。六拣伪敦实。叹法。令生尊重。说无虚谬。止其诽谤。开方便。使莫执小。示真实。使其悟大。举五浊。示必施三。拣伪。要显真实。于五佛章中。一一应备六义。而前后互出不具足者。盖如来巧说。使略而无阙。诣而不烦文耳。初四佛章二。一总明诸佛。二列三世。总章应具六。今但四。一叹法。二无虚妄。三开方便。四示真实。阙二义者。指后文也。

　　今初。

　　佛告舍利弗(至)如优昙钵华时一现耳。

　　叹法中。法譬双叹。时乃说之者。诸佛同出五浊。必前施三。如今世尊。四十余年。始显真实。久久稀疏。故言时乃说之。久不说者。为人不堪故。时未至故。五千未遣故。今人已堪。时已至。五千已去。决定说大乘。故言时乃说之。优昙华者。此言灵瑞。三千年一现。现则金轮王出。表三乘调熟已后。方说妙法。授法王记。又隔跨酪生酥熟酥三味已后。乃说醍醐。观心者。观心即中名为瑞。此观通一切法至实相名为灵(法譬双叹者。法喻莲华。此云优昙者。乃是优昙莲华。非寻常莲华也)。

　　△第二劝信无虚妄法。

　　舍利弗。汝等当信佛之所说。言不虚妄。

　　不虚妄者。此理至深。理与昔异。此言至妙。言与昔反。此行至普。行与昔乖。此人至胜。胜于昔劣。还指客作四种之粗。而今皆妙。恐物生谤。故劝信也。信无虚妄人。说无虚妄法。

　　△第三施方便文三。谓标。释。结。

　　今初。

　　舍利弗。诸佛随宜说法。意趣难解。

　　初明佛道随三种机宜说方便。故言随宜。而佛意在实。物莫能解。故言意趣难解也。

　　△二释。

　　所以者何。我以无数方便(至)演说诸法。

　　释者。举今佛之权能。释诸佛之方便。巧慧同故。借此释彼。云我以无数方便。谓诸佛施权。亦如我也。

　　△三是法非思量三句。有两义。或作结施权。谓佛意难知。唯佛与佛能了。禀教者谓三。诸佛知一耳。或作显实。即是次文。

　　△第四显真实。文为五。一标胜人法。二标出世意。三重征起。四正显实。五总结。

　　今初。

　　是法非思量分别之所能解。唯有诸佛。乃能知之。

　　标人法者。举无分别法。唯是佛所知佛以无分别智。解知无分别法。即是显实法也。

　　△二标出世意。

　　所以者何。诸佛世尊。唯以一大事因缘故。出现于世。

　　出世意者。为两。初总。次分字。总者。诸佛觉如实之相。乘此实道。出应于世。只令众生。得此实相。唯为此事。出现于世。曾无他事。除诸法实相。余皆名魔事。分字释者。一。则一实相也。非五非三。非七非九。故言一也。其性广博。博五三七九。故名为大。诸佛出世之仪式。故名为事。众生有此机感佛。故名为因。佛乘机而应。故名为缘。是为出世之本意。而今说三者。为一弄引耳。如人欲取。先当与之。虽说种种道。其实为一乘。即此义也。

　　△三重征起。

　　舍利弗。云何名诸佛世尊(至)出现于世。

　　重示者。将欲分别。更重提起。为解释之端。又此大事。佛所尊重。如释论中明。父王欲多闻太子名。数数说之。无有厌足。云云(如释论等者。文初适云。诸佛大事今复征。云何名诸佛大事等者。佛所尊重。故数言之。故引为例。云云者。论更有文。亦云如王好施。所生太子。名数数与等一标胜人法。二标出世意。三重征起竟)。

　　△四正显实。为令众生开示悟入佛之知见也。法华论有四义。一者无上义。除一切智。更无余事。如经。开佛知见。为令众生得清净故。出现于世。二同义。声闻。辟支佛。佛性法身平等故。如经。欲示众生佛知见故。出现于世。三不知义。谓二乘人。不知究竟唯一佛乘故。如经。欲悟佛知见故。出现于世。四为令证不退转地。现与无量智业故。如经。欲令众生入佛知见故。出现于世。论言次第。初开佛知见为无上。次示三乘同有佛性法身。虽明佛智无上。但恐佛独有。故第二明三乘同有。虽三乘同有。而二乘不悟。示其令悟。虽悟而不得不退。故第四令得不退。今师作四解。不乖论。论句句释。今一句作四释。论明证不退转地。今作四位释。论知如来能证实。今作四智释。论明同义。今作观心释。论明不知究竟处。今作四门释。今为显实。无量法皆一也。一色一香。无非中道。此义可知。玄义中十妙。则是十种一也。十妙者。一境妙。境即理境也。谓十如是等境。心佛众生。三无差别。不可思议。经云。唯佛与佛。乃能究尽诸法实相。所谓诸法如是相等是也。二智妙。智即全境所发之智也。以境妙故。智亦随妙。函盖相应。不可思议。经云。我所得智慧。微妙最第一是也。三行妙。行即所修之行也。以智妙故。智导于行。行亦随妙。不可思议。经云。行此诸道已。道场得成果是也。四位妙位即修行所历之位次也。谓十住。十行。十回向。十地等诸位。以行妙故。所证之位亦妙。不可思议。经云。乘是宝乘。游于四方是也。五三法妙。三法。即真性。观照。资成之三法也。真性是理。观照是慧。资成是定。此之三法。是佛所证。不可思议。经云。佛自住大乘。如其所得法。定慧力庄严是也。六感应妙。感即众生。应即佛也。谓众生能以圆机感佛。佛即以妙应应之。如水不上升。月不下降。而一月普现众水。不可思议。经云。一切众生。皆是吾子是也。七神通妙天心名神。慧性名通。天然慧性。彻照无碍。名为神通。谓如来无谋之应。善权方便。称适机宜。变现自在。不可思议。经云。今佛世尊。入于三昧。是不可思议。现希有事是也。八说法妙。谓说大小乘偏圆之法。咸令众生悟入佛之知见。一音宣演。不可思议。经云。如来能种种分别。巧说诸法。言辞柔软。悦可众心是也。九眷属妙。谓佛出世。十方诸大菩萨。皆来赞辅。或以神通而来生者。或以宿愿而来生者。或以应现而来生者。皆名眷属。俱不可思议。经云。但教化菩萨。无声闻弟子是也。十利益妙。谓佛说法。一切众生。咸得开悟本性。入佛知见。犹如时雨普洽。大地蒙益。不可思议。经云。现在未来。若闻一句一偈。我皆与授阿耨多罗三藐三菩提记是也。佛为一事。依经。且作四一消文。一者理一。二人一。三行一。四教一。理一有二。一正释。二结成。

　　今初。

　　诸佛世尊(至)欲令众生入佛知见道故出现于世。

　　理一复为四意。一约四位。二约四智。三约四门。四约观心。

　　一四位者。谛境不可知见。约于智眼。乃能知见。二智四眼。不能知见。唯一切种智。佛眼。则能知见。经云。为令众生。开佛知见。不论佛果。自知自见。若偏语佛果。即失众生。若语众生。则无佛知见故。不可偏取。三教行人。虽是众生。未有佛眼佛智故。不能知见实相。圆教四位。亦是众生。又分得佛眼佛智。则众生义成。知见义亦成。故寄此四位。以释理一。如瑞相中。天雨四华。表万善同归。得入四位。乘四位华。以趣佛果。故约位显理也。开者。即是十住。初破无明。开如来藏。见实相理。何者。性德之理。而为通别两惑之所染着。难可了知(通惑谓见思。别惑谓无明。通别两惑。同在一念)。初心能圆信圆受圆伏。而未能断。不名为开(随喜之前。初心圆信。名字位也。圆受。五品位也。圆伏。六根位也。将此凡心。即为伏断。故云能也)。内加观行。外藉法雨。助破通别惑藏。显出真修性。知见朗然开发。如日出暗灭。眼目有用。故名为开。缘修破惑。故名使得清净(问。若入初住。方名开者。当知此经。凡夫绝分。何故论文云为凡夫。答。四释之中。约智约位唯圣方开。约观约门。乃通名字。况为令之语。令凡入圣。结缘之益。准此可知。所以四释。方显今意。不妨高位。不弃凡夫)。仁王云。入理般若名为住(入理之言。义通深浅。从初立称。故且云住)。住于十住小白华位也。

　　示者。惑障既除。知见体显。体备万德。显示分明。故名为示。即是十行大白位也。

　　悟者。障除体显。法界行明。事理融通。更无二趣。摄大乘师云。如理智。如量智。今理量不二。故名为悟。即十回向小赤位也。

　　入者。事理既融。自在无碍。自在流注。任运从阿到茶。入萨婆若海。如摄大乘师云。如理如量。通达自在。如量知见。能持众德。如理知见。能遮众惑(于释悟入。并引摄大乘者。借别成圆故。释悟中云。理量不二。释入中云。理量自在。当知别中无此事也。若尔。前释住中。引仁王云。入理名住者。准例借别。亦可十住如理。十行如量。量即理故名住。理即量故名行)。即是十地大赤位也。

　　然圆道妙位。一位之中。即具四十一地功德。秪开。即具示悟入等。更非异心。但如理知见。无有分别浅深之相。欲显如量知见故。分别四位耳。发心毕竟二不别。如是二心前心难。既云难易。即知初心与毕竟心。应有明晦浅深之别。犹如月体。初后俱圆。而有朔望之殊(先开中云朔望者。朔。明也。谓月初明。望。谓相望。即圆满时。日月相望。月非朔望。寄于朔望。则有亏盈)。四位知见。皆明照实相。而说开入之异耳。

　　二约四智者。今欲以圆教四智。对于四位。不如般若中通教释也。

　　(僭补曰。四智之名。出般若通教。通于三教。今归一实。则三教俱圆。以示无浅深故引用也)一道慧。见道实性。实性中得开佛知见也。二道种慧。知十法界。诸道种别解惑之相。一一皆示佛知见也。三一切智。知一切法。一相寂灭。即悟佛知见也。四一切种智。知一切法。一相。寂灭相。种种行类相貌皆识。即入佛知见也(初文者。慧因智果。各具别圆。因果之上。各加种者。故得别名。各加一切。故受果称。所谓因该果海。果彻因源是也)。又道慧如理名开。道种慧如量名示。一切智。理量不二称悟。一切种智。理量双照为入。此亦约实理无浅深中。而浅深分别也。

　　三约圆教四门横释四句者。空门。一空一切空。即开佛知见也。有门。一有一切有。即示佛知见也。亦空亦有门。一切亦空亦有。即悟佛知见也。非空非有门。一切非空非有。即入佛知见也。能通则四。所通则一。开示悟入。是能通之门。所知所见。是所通之理也。

　　四约观心释者。观于心性三谛之理。不可思议。此观明净。名为开。虽不可思议。而能分别空假中心。宛然无滥。名为示。空假中心。即三而一。即一而三。名为悟。空假中心。非空假中。而齐照空假中。名为入。是为一心三观。而分开示悟入之殊也。

　　所以四种释者。见理由位。位立由智。智发由门。门通由观。观故则门通。门通故智成。智成故位立。位立故见理。见理故。名为理一也。

　　△二结成。

　　舍利弗。是为诸佛以一大事因缘故出现于世。

　　如文(初理一竟)。

　　△二明人一。

　　佛告舍利弗。诸佛如来。但教化菩萨。

　　就昔方便。谓教化三乘。理实而言。但化菩萨。如彼穷子。自谓客作贱人。长者所观。实为己子。即是人一也。

　　△三明行一。

　　诸有所作。常为一事。唯以佛之知见。示悟众生。

　　三乘众行。名之为诸。为圆故诸。即是一事。此行何所至到。唯趣佛之知见。即是行一也。

　　△四明教一。

　　舍利弗。如来但以一佛乘故(至)无有余乘若二若三。

　　圆顿之教。名一佛乘。故序品云。说大乘经。即是教义也。自别教已去。皆名有余之说。即不了义。非佛一乘。今言但以一佛乘者。纯说佛法之圆教乘也。无余乘者。无别教带方便有余之说。无二者。无般若中之带二。无三者。无方等中所对之三也。如此二三皆无。况三藏中三耶(四正显实竟)。

　　△五总结。

　　舍利弗。一切十方诸佛。法亦如是。

　　如文(初总明诸佛章竟)。

　　△次三世佛章。各明教一行一。后总论人一理一。在文可见。若当章自作四一者亦得。而不及总文显也。菩萨璎珞经第十三。明九世佛。过去三世佛。现未亦尔。未来过去佛者。古佛慈悲。入未来作种种形度众生者是。未来现在佛者。当受未来记者是。未来未来佛者。当佛转次受记者是。过去准此可知。现在现在佛者。当化主者是。现在未来佛。次补者是。现在过去佛。古佛垂迹者是。

　　△一过去诸佛章又二。初开权。

　　舍利弗过去诸佛(至)而为众生演说诸法。

　　以无量无数方便者。明开权也。

　　△次显实。

　　是法皆为一佛乘故(至)究竟皆得一切种智。

　　是法皆为一佛乘故。明显实也。例上一佛乘。即是教一。从诸佛闻法。法被众生。兼得人一。究竟皆得一切种智。种智所知。即是理一。能知即是行一。虽不次第。四一兼足也。

　　△二未来佛章开显如文。

　　舍利弗未来诸佛(至)究竟皆得一切种智。

　　△三现在佛章。正是化主。又三。初标佛出之意。

　　舍利弗现在十方(至)安乐众生。

　　如诸佛章中。唯以一大事因缘。出现于世。此亦如是。唯为饶益安乐众生。而出于世也。

　　△次开权。

　　是诸佛亦以无量无数方便(至)而为众生演说诸法。

　　△三显实。

　　是法皆为一佛乘故(至)欲令众生入佛之知见故。

　　舍利下。总显人理也(现在佛章。从初即量开权显实。经舍利弗是诸佛下。即当总文。故前料简中云。三世佛章。各明教行。后总明人理。若尔。何不秪合著现佛章中为四一文。而用为总耶。以经文初自云。舍利弗。是诸佛等。故知是总)。

　　(一明四佛章竟)。

　　△第二广释迦章。于六义中。无叹法希有。但有五。一开权。二显实。三为五浊施方便。四拣伪敦实。五无虚妄。

　　今初。

　　舍利弗我今复如是(至)方便力而为说法。

　　我今亦如是。我即释迦现在。先三后一。如四佛不异。故言亦复如是。知诸众生有种种欲者。即是五乘根性欲。过去名根。现在名欲。未来名性。深心所著者。即是根也。方便者。即随宜开三乘权法也。

　　△二显实。

　　舍利弗。如此皆为一佛乘。一切种智故。

　　佛乘是教一。一切是行一。种智所知是理一。

　　△第三为五浊故施权。有二。先标意。

　　舍利弗。十方世界中。尚无二乘。何况有三。

　　将举五浊。先标其意。上已说诸佛开权显实。未明隐实施权。其妙法清净。湛一如空。尚无带二带三之权。况有单三单五之权。秪为五浊障重。实不得宣须施单五单三之权。亦施带二带三之权。故言于一佛乘。分别说三。分别说于带二带三之三。及单五单三之三。

　　△次释五浊之相有三。初唱数列名。

　　舍利弗。诸佛出于五浊恶世(至)见浊命浊。

　　△二明体相。

　　如是。

　　如是者。明体相也。体者。劫浊无别体。劫是长时。刹那是短时。但约四浊。立此假名。文云。劫浊乱时。即此义也。众生浊亦无别体。揽见慢果报上立此假名。文云。众生垢重。即此义也。烦恼浊。指五钝使为体。见浊指五利使为体。命浊。指连持色心为体。

　　○相者。四浊增剧。聚在此时。瞋恚增剧。刀兵起。贪欲增剧。饥饿起。愚痴增剧。疾疫起。三灾起故。烦恼倍隆。诸见转炽。粗弊色心。恶名秽称。摧年减寿。众浊交凑。如水奔昏。风波鼓努。鱼龙搅挠。无一憀赖。时使之然。如劫初光音天堕地。地使有欲。如忉利天入粗涩园。园生斗心。是名劫浊相(如水奔昏。谓水浊也。光音等者。世界初成时。此天初下。即第二禅初天。初下人间。身有光明。犹能飞行。无男女根。无所食啖。如是乃至食林藤。地肤。至粳米等。男女根生。具如俱舍劫章中明。地是恶缘。从缘而说。故云使然。如忉利等者。亦是举例。更显地生欲恶故也。帝释城外有四园苑。谓众车粗。杂。喜。诸天欲战。从粗涩园出诸战具。须车。出车苑。若欢喜园。入中生喜。欲界生欲。亦复如是)。烦恼浊者。贪海纳流。未曾饱足。瞋蚖吸毒。挠诸世间。痴暗顽嚚。过于漆墨。慢高下视。陵忽无度。疑网无信。不可告实。是为烦恼浊相。

　　见浊者。无人谓有人。有道谓无道。十六知见。六十二等。犹如罗网。又似稠林。缠缚屈曲。不能得出。是见浊相。

　　众生浊者。揽于色心。立一主宰。譬如黐胶。无物不着。流宕六道。处处受生。如贫如短。名长名富。是为众生浊相。

　　命浊者。朝生暮殒。昼出夕没。波转烟回。瞬息不住。是命浊相。浊相众多。不能具说。次第者。烦恼见为根本。从此二浊。成于众生。从众生有连持命。此四经时。谓为劫浊也。

　　料拣者。问。五浊若障大。华严中未除浊而闻法者。何也。答。此应四句分别。一大乘根利障重。以根利故。重障不能障。此土华严。初闻大乘者是也。二根利障轻。三根钝障轻。他方净土。闻大乘者是也。四根钝障重。如此土身子等。除浊方闻大乘者是也。问。五浊障小不。答。此就小乘。应四句分别。小乘根利遮轻。障不能障。身子是也。根利遮重。障亦不能障。央掘是也。根钝遮轻。亦不为障。槃特是也。根钝遮重此则成障。不闻小乘。不得度者是。

　　(央堀魔罗。此云一切世间现。婆罗门子。母䟦陀罗。幼失父。年十二。色力人相具足。慧辨聪明。师摩尼䟦陀罗婆罗门。通达四毗陀经。时师暂受王请。留世间现守舍。婆罗门妇。年少端正。于世间现。生爱染心。前执其衣。世间现言。仁今便是我之母。如何尊处。而行非法。内怀愧悚。舍衣远避。其妇怀惭。以绳自缢。足未离地。摩尼䟦陀罗。事毕还家。见妇自悬。以刀截绳。高声大叫。谁为此事。时妇答言。是世间现。欲行非法。强见凌逼。作如是事。䟦陀先知此人。有大功德。思惟是已。语世间现。汝是恶人。毁辱所尊。汝今非复真婆罗门。当杀千人。可得除罪。世间现奉命。即杀千人。还礼师足。师复告言。更当杀千人。一人一指作鬘。冠首而还。然后得成婆罗门。央掘即杀千人指少一。见母。即欲杀母。世尊现其前。舍母欲杀佛。佛示现避去。世间现说偈云。住住大沙门。白净王太子。我是央掘魔。今当税一指。世尊答偈云。住住央掘魔。输汝慧剑税。我住无生际。而汝不觉知。乃至世尊向央掘说偈言。汝来央掘魔。出家受三皈。央掘说偈答言。此乘是大乘。说名无碍智。是故我今日。归依于如来。乃至世尊叹言。善哉央掘。善来比丘。即成沙门。威仪具足。如旧比丘。尔时十方诸佛。遣大菩萨曰。今释迦牟尼佛。与大法将战。降大师子。度无量众。乃至央掘问佛。如来言。我住无生际。住解脱地。云何而复住此娑婆世界。愿说因缘。佛告央掘。汝当与文殊师利俱。往十方各过恒河沙世界。一一界中诸佛。问如是义。犹如雁王。从此而去。彼一一佛。皆答言。释迦牟尼佛。即是我身。汝还。当为汝说。央掘与文殊师利。即还本国。具述上事。请佛为答。佛即告言。央掘魔罗。涅槃无生际。即是如来。如来即是涅槃无生际。云云。此经有四卷。刘宋求那䟦陀罗译。但录其大概耳)。

　　(○槃特比丘。无多闻性。佛令诵苕帚二字。诵帚忘苕。诵苕忘帚。一日连诵出曰苕帚。豁然心开。证阿罗汉果)。

　　问。自有不在华严。不在三藏。而得闻大闻小乘者。何也。答。此就四教。教教中作四门分别。根利遮轻者。闻非空非有门入也。根利遮重者。闻亦空亦有门入也。根钝遮轻者。闻空门入也。根钝遮重者。闻有门入也。两教四门。约小乘分别。两教四门。约大乘分别。细推可解。

　　若论因果。则二因三果(二因。谓烦恼及见。余三是果。义兼依正)。论人法。一人四法。人谓众生。法即余四。

　　论三障。二报障。二烦恼障。业在其间(二报者。即众生命。二烦恼者。见亦通得名烦恼故。业在其间者。烦恼润业。业能招报。故云其间)。

　　论三假。众生是因成假。命是相续假。相待假可知(众生下。中论三假门。相待可知者。即劫烦恼见也。劫即长短相待。烦恼违顺等相待。见即有无等相待。若通论各具三假。依正二报。莫不皆从三假而成。今从分别。且别说也。故别对之)。

　　问。既言五浊。何者是五清。答。准例邪正。三毒邪是五浊。正是五清。他方净土。无邪三毒。则五浊障轻。此义可知(言正三毒者。他方净土。如阿閦国。亦有女人。无邪欲故。举一准余。诸可例识)。

　　△三结释。

　　舍利弗劫浊乱时(至)于一佛乘分别说三。

　　(第三为五浊释施权竟)。

　　△第四拣伪敦真文二。初拣真伪。二开除释疑。初又为二。一若不闻知。非真弟子。二闻不信受。成增上慢。

　　今初。

　　舍利弗若我弟子(至)非辟支佛。

　　如世弟子。随顺师法。继嗣传灯。若不闻不知师之正法。则无法可顺。何谓弟子。如来昔为五浊说三。汝随顺得涅槃。得闻得知。名为弟子。今五浊既除。为汝说一。何意不闻不知。不闻者。即不闻教一。不知者。即不知行一。非真。即非理一。非弟子。即非人一也。

　　△二闻不信受成增上慢。

　　又舍利弗(至)若不信此法无有是处。

　　不信成慢者。此敦其使信。何者。汝自谓是后身。身尚无量。实非后身。汝自谓究竟。犹余二百由旬。实非究竟。未得谓得。岂非增上慢耶。真罗汉者。浊除根利。知非究竟。信真实法。未是后身。不起上慢。知非究竟。信于究竟。即信理一。无增上慢。即成行一。信则信教。是为教一。是佛弟子。则人一也。

　　△第二开除释疑。又二。先开除。

　　除佛灭度后(至)受持读诵解义者是人难得。

　　除佛灭后。不成增上慢。次所以者何佛灭下。明好人难得。深经难解。亦不成上慢。若佛在世。正说此经。不信不受。非真罗汉。成增上慢。若佛灭后。方得罗汉者。偏执权经。不信圆法。听许非增上慢。又佛虽入灭。此经尚在。不信不受。应是上慢耶。即得开除。佛灭度后。虽有此经。解其文义者。此人难遇。罗汉不信不解。亦听许非增上慢。

　　△次释疑。

　　若遇余佛。于此法中。便得决了。

　　若佛灭后。解经人难遇。得罗汉者。即永入涅槃耶。即释云。是人虽生灭度之想。舍命已后。便生界外有余之国。值遇余佛。得闻此经。即便决了。释论第九十三。释毕定品云。罗汉受先世身。身必应灭。住在何处而具足佛道。答。罗汉三界漏因缘尽。更不复生三界。出三界外。有净佛土。无烦恼名。于是国土佛所。闻法华经。具足佛道。即引法华云。有罗汉。若不闻法华。自谓得灭度。我于余国。为说是事。汝皆作佛。论既引经为证。今释经还将论解。南岳师云。余佛者。四依也。罗汉遇之。闻经决了。又罗汉修念佛定。见十方佛。为说此经。便得决了。又凡夫行人。苦到忏悔。见十方佛为说。亦得决了(第四拣伪敦真竟)。

　　△第五明无虚妄。止物谤心。

　　舍利弗汝等当一心信解(至)唯一佛乘。

　　文三。初劝信释迦实说。次诸佛如来下。劝信诸佛。三无有余乘下。结成不虚也(初法说周长行竟)。

　　△第二偈颂。有一百二十一行。分二。初四行一句。颂上许答。后一百十六行三句。颂上正答。上许答有三。谓顺。诫。拣。今不颂顺。但颂拣诫。

　　尔时世尊欲重宣此义而说偈言。

　　比丘比丘尼(至)舍利弗善听。

　　初三行半。颂上五千退。上慢。我慢。不信。四众通有。但出家二众。多修道得禅。谬谓圣果。偏起上慢。在俗矜高。多起我慢。女人智浅。多生邪僻。不自见其过者。三失覆心。藏玼扬德。不能自省。是无惭人也。若自见过。是有羞僧也。于戒有缺漏者。律仪有失名缺。定共道共有失名漏。无道定等故。内起恶觉。如玉含瑕。无律仪故。外动身口。如玉露瑕。覆罪自得。故名护惜。小智者。不得学无学智。而有世间小智。妄谓有漏以为无漏。小中之小。故言小智也。糟糠者。无无漏禅定润故如糟。无理慧故如糠。是五千等。有世间禅如糟。有文字解如糠。封文失旨。如糠无米。又糟糠譬其无大机。枝叶譬其非好器。悉不任用。故须遣之。

　　此众无枝叶二句。颂上众已清净。舍利弗善听一句。即颂上诫许。诫令善听也。

　　△后一百十六行三句。颂上正答。又为二。初从诸佛所得法下。有七十三行一句。颂四佛章门。

　　二从今我亦如是下。有四十三行半。颂上释迦章门。

　　就初又为四。初三十四行三句。颂上诸佛门。第二有二十七行半。颂过去佛门。第三有六行半。颂未来佛门。第四有四行半。颂现在佛门。

　　今就初颂诸佛章门中文为五。初五行三句。颂诸佛施权。第二十三行。颂诸佛显实。第三四行半。颂上劝信。第四九行半。举五浊。第五两行。颂上不虚。今初二。初四行一句。颂施权。

　　诸佛所得法(至)优波提舍经。

　　诸佛所得法者。修道得于诸权法也。无量方便力下。颂上无数方便。种种因缘。演说诸法也。众生心念者。颂上随宜说法也。颂中广出随宜之相。即是照九法界机。说七方便。总言九七。不可定判。故言若干。随欲之宜。应用世界悉檀。随性之宜。应用为人悉檀。随恶业宜。应用对治悉檀。现起希望名念。法门不同名种种。过去所习名性。现在欣乐名欲。或可习欲成性。成性生习欲。善恶业者。七方便传传为善恶(云云)。佛以权智。照诸方便性欲。然后以诸因缘譬喻随其所宜。说九部经。十二部。如玄义中说(九部经者。九部法为二乘说。从十二部经出九部修多罗。阙大乘方等。授记。及无问自说也。优波提舍。此云论议。余名可解。十二部颂云。长行重颂。并授记。孤起。无问而自说。因缘譬喻。及本事。本生。方广。未曾有。论议。俱成十二名。广如大论三十三)。

　　△二一行半。结施权之意。

　　钝根乐小法(至)为是说涅槃。

　　前世根钝。今世无机。不堪闻大。故言不行深妙道。前世贪着障重。今世众苦所恼。唯可闻小。故言为是说涅槃也(初五行三句颂诸佛施权竟)。

　　△第二十三行。颂诸佛显实。文四。初三行颂理一。

　　我设是方便(至)以故说是经。

　　令得入佛慧。颂上一大事因缘也。决定说大乘。总颂开示悟佛知见。入大乘为本。颂上入佛知见也。

　　△二四行半。颂上诸佛但教化菩萨。以明人一。

　　有佛子心净(至)皆成佛无疑。

　　(僭补曰。此四行半偈。总颂人一。然更有三周差别之意。前三行半。明为上根法说及授记。与舍利弗同也。后一行。为三乘人作譬说因缘说及授记。与四大弟子等同也。初分为五。初一行。三轨行道。心净是入慧悲室。柔软是着忍辱衣。利根是坐法空座。无量诸佛所二句。是安住三法中。于无量佛所。上求下化。故云而行深妙道。谓修行实相妙法也。二为此佛子下一行。说法授记。明为说实相妙法。授记作佛。正与舍利弗初周闻法得记同也。三以深心下半偈。念佛修戒。深心念佛者。心佛一如。法界一相。系缘法界。是文殊一行三昧。念实相佛也。修持净戒。兼得六度。是深心修六波罗蜜。度度到彼岸也。四此等闻得佛半偈。得记大喜。谓闻授记得佛。而得如来无量大喜。充满法身也。五佛知彼心下半偈。称机法说。明为大机。直说大乘实相。虽则为实施权。究竟开权显实也。初三行半竟。后一行明为三乘人。作譬说因缘说。一句偈皆为授记。与四大弟子等同也)。

　　△三一行三句。颂上教一。

　　十方佛土中(至)说佛智慧故。

　　假名引导。即方便教也。牒假名三教。显佛慧一教。无二者。无通教中半满相对之二也。无三者。无三藏中之三。如此等二三。皆是假名字。引导诸众生。令入一佛乘也。

　　△四有三行三句。颂上诸有所作。常为一事。行一文也。

　　诸佛出于世(至)此事为不可。

　　事即是行。终不以小乘。济度于众生。即是颂上常为一大事之意也。佛自住大乘。以此度众生。颂上唯以佛之知见示悟众生。后一行。释不以小度之意(第二十三行颂诸佛显实竟)。

　　△第三四行半。颂上劝信。有二。初二行半。举果劝信。举果中。初行半明内心。

　　若人信归佛(至)而独无所畏。

　　若人信归佛。如来不欺诳者。明佛心清净。无明悭垢。众恶已断。净心中说。故是可信。

　　△次一行明外色。

　　我以相严身。光明照世间。无量众所尊。为说实相印。

　　身相炳着。光色端严。内无闇惑。外有光明。则口无欺诳。为众所尊。说大乘印。则可信受。

　　△后二行举因劝信。此亦为二。一明昔誓。

　　舍利弗当知。我本立誓愿。欲令一切众。如我等无异。

　　我昔誓愿。非但自誓菩提。亦誓众生。同入佛慧。今酬誓故说。是亦可信。

　　△二明愿满。

　　如我昔所愿。今者已满足。化一切众生。皆令入佛道。

　　今菩提既满。众生亦入。汝既自证佛慧。亦验我誓不虚。结成举因劝信也。问。本誓既普。今众生尚多。愿云何满。答。佛三世益物。今明现在。论愿满也(第三四行半颂上劝信竟)。

　　△第四九行半。举五浊。上明五浊在释迦章后。今颂文在总佛门末。释迦门中。又更重出。此明诸佛同出五浊。皆先三后一也。此文为四。初一行。总明五浊障大。

　　若我遇众生。尽教以佛道。无智者错乱。迷惑不受教。

　　若我遇众生者。中阿含十二云。劫初光音天下生世间。无男女尊卑。众共生世。故言众生。此据最初也。若揽众阴而有假名众生。此据一期受报也。若言处处受生。故名众生者。此据业力五道流转也。正法念云。十种众生。谓长短方圆三角青黄赤白紫。云何众生生死长。在地狱时。身受不可思议苦。心念无量无边恶。在畜生时。身迭相吞啖。心迭相逼恼。在于鬼时。身若烧山。心如沸镬。邪见炽盛。抵突痴凶。在人时。身口意常作不饶益事。以自劳苦。身口意常念不饶益事。以自牵缠。在天时。耽染六尘。纵逸嬉戏。不闻正法。杜塞福源。是名众生生死长。

　　云何众生生死短。在地狱时。能一念寂静心取戒。在畜生时。能一念静心皈依三宝。在饿鬼时。能一念静心静诸根。在人时。能修六度。养父母。敬三宝。以善严身口意。在天时。能舍天乐。持戒乐禅。教化读诵。梵行少语。是为众生生死短(言梵行少语者。欲界诸地。法尔多语。以有言语。皆由觉观。以少语故。觉观少。烦恼渐薄。故云短也)。云何众生方生死。如郁单越。于一切物无我所。舍身必上天。从天上又上天。唯向升善处。是名生死方楞(方者。犹如方物动静定故。于此死已。定生天上)。云何众生圆生死。唯在三途四趣中。团圞圆转。如旋火烟回是也。云何三角生死。谓善业。不善业。无记等是也(角者。聚也。诸律论文。多以聚名角)。云何众生青生死。恒入闇地狱。常怖怕是也。云何众生黄生死。饿鬼饥羸萎黄是也。云何众生赤生死。畜生迭相食啖。流血赫然是也。云何众生白生死。谓人中天中。白业善道。如诸天临死时。余天语言。汝生人道去。南阎浮提是汝作福处。若人临死。知识语言。汝向天中去。当知两处。是白生死。又第五云。心画地狱黑色。鬼鸽色。畜生黄。人赤。天白。此义云何。答。上说五道果报。今说五道造业。故其不同耳。如是等众生。若与佛相遇。众生以苦恼自煎。诸佛以大悲济物。悲与苦相对。故言相遇。又佛如。众生如。一如无二。天性相关。故言相遇。夫大悲恒愍众生。若以人天教。我则堕闇惑。止免青黄赤紫等生死非教佛道。若遇众生。令修小乘。我则堕悭贪。此事为不可。只出二十五有。若遇众生。教令通别。我则堕偏僻。失佛知见。今皆令众生得实相妙慧。体达一切。皆是佛法。无非正道。此则尽教以佛道。生死苦永尽。我常如是说。但众生根钝罪重。不可如愿。过去有佛。号住无住。发愿使己国众生。同日同时成佛。即日灭度。又贤劫前有佛。号平等。亦愿己国。及十方众生。亦同一日成佛。即日灭度。今日有佛。复有众生。云何耶。佛言。止止。我前所言。得人身者耳。颇有发愿。令五道同日成佛不。佛言。不可以非器之身。成无上道。要先化三趣。令得人天。然后乃可如愿。三趣非善道。何能成佛。如人求宝聚。不于空中求。

　　△二六行。别明五浊为五。初二行明众生浊。

　　我知此众生(至)备受诸苦毒。

　　善本者。真如实相也。不依此种善根。故不感大也。坚着五欲者。即诸恶之本。从痴有爱。则我病生。

　　△二一行别明命浊。

　　受胎之微形。世世常增长。薄德少福人。众苦所逼迫。

　　观心释者。一念心起。即为未来作业。业即胎。胎业无穷。世世不断。不断即是增长也。受胎之形。形即五阴。阴名世。寿命连持诸阴入世。初从薄酪已至老死。故名世世增长。是命浊受阴身经说。凡夫受身。初七未转异。二七有生相如薄酪。三七如厚酪。四七如凝酥。五七如坏。六七如肉抟。七七于肉抟生五疱头手脚等。八七又五疱。一头。两膊。两腕。九七续生二十四疱。四疱作眼耳鼻舌。二十疱为二十指。十七转现腹相。渐渐皮骨分解。作诸异相。生七百筋。七千脉。随所须相。用一风染之。须白相。白风染。乃至余风亦如是。香风故。安隐端正。臭风故。不安隐。则丑陋邪戾。后出胎食五谷。则生八万户虫也。

　　△三一行是见浊。

　　入邪见稠林。若有若无等。依止此诸见。具足六十二。

　　五见交加。如稠林密茂。若有是常见。若无是断见。因此二见。生六十二。或云。外道计我有四句。色即是我。离色是我。色大我小。我住色中。我大色小。色住我中。四阴亦尔。是为二十。三世为六十。并根本为六十二。如大品中说。

　　△四一行颂烦恼浊。

　　深着虚妄法。坚受不可舍。我慢自矜高。谄曲心不实。

　　△五一行颂劫浊。

　　于千万亿劫。不闻佛名字。亦不闻正法。如是人难度。

　　长时无佛法。即是劫浊。又上来四浊。集在时中。故名劫浊。如是人难度者。五浊障故。不信一乘。则不可度也。观解者。念念恶觉。永无正观自觉。即不见佛。心无八正。即不闻法。此心难度。

　　△三一行。为五浊故。即权为说小。

　　是故舍利弗。我为设方便。说诸尽苦道。示之以涅槃。

　　△四一行半。即是终令入大。

　　我虽说涅槃(至)来世得作佛。

　　析三界妄尽。灭色取空。则非真灭。若体达无明本无常寂。即是真灭。虽本无常寂。若不修道。无由契会。故言佛子行道已。来世得作佛也(第四九行半举五浊竟)。

　　△第五两行。颂上不虚。上云。汝等当信佛之所说。言不虚妄。劝信前已颂讫。不虚今更颂。

　　初二句。先明释迦先开三。

　　我有方便力。开示三乘法。

　　△次两句。明诸佛后显实。互现耳。

　　一切诸世尊。皆说一乘道。

　　△后一行正明不虚。

　　今此诸大众。皆应除疑惑。诸佛语无异。唯一无二乘。

　　前权后实。诚言不虚。勿生疑也(已上三十四行三句颂上诸佛门竟)。

　　△第二二十七行半。颂上过去佛章。文为二。初二行颂说三。

　　过去无数劫(至)演说诸法相。

　　△二有二十五行半。颂显一。上文显实。兼有四一。今偈具颂。于中又二。初一行。略颂上三一。

　　是诸世尊等。皆说一乘法。化无量众生。令入于佛道。

　　皆说一乘法。即是颂教一。化无量众生。颂人一。令入于佛道。即颂理一。兼得行一。

　　△二有二十四行半。约五乘广颂显一。就文为二。初一行半。总约五乘以显一。

　　又诸大圣主(至)助显第一义。

　　天人群生类。是举诸乘以明人一。更以异方便。举诸行以显行一。兼得教一。第一义是正因佛性。即是理一。又异方便者。若用圆妙正观。此即实相方便。不名为异。若用七方便观。助显第一义者。名异方便。

　　△二有二十三行。别约五乘以显真实。即为三。初二行明菩萨乘。

　　若有众生类(至)皆已成佛道。

　　若作五乘释者。但是六度菩萨乘。若作七方便释者。兼得通别菩萨乘。何者。三教大乘。皆行六度。而运心有异。相心行六度。即三藏菩萨。无相。即通教。非相非无相。次第行六度。即别教。今但列六度。未知定判属谁。寻上文云。更以异方便者。非独六度菩萨。即三教菩萨方便。昔闻法。皆已成教一。昔六度行。皆已成行一。如是诸人等。皆已成人一。皆已成佛道。皆已理一也。

　　△二一行明二乘。

　　诸佛灭度后。若人善软心。如是诸众生。皆已成佛道。

　　从诸佛灭度后。若人善软心一行。开声闻缘觉。皆入一乘。何以得知。大品叹阿罗汉。心调柔软。又净名云。住调伏心。是贤圣行。是以知之。昔善软心皆成行一。诸人等是人一。成佛道是理一。

　　△三二十行明人天乘。不彰是人天。但明造像起塔。专至散乱。故知是天人业。问。人天小善。应住果报云何皆言已成佛道。答。此应明三佛性义。大经言。复有佛性。善根人有。阐提人无者。即是人天小善。低头举手。为山始篑。合抱初毫。昔方便未开。谓住果报。今开方便行。即是缘因佛性。能趣菩提。成显实之义也。就此为二。前十九行。约天人小善。成缘因种子以明显实。后一行。约了因种子以明显实。寻文可解。前十九行为十。初三行半。约造塔明天乘。

　　诸佛灭度已(至)积土成佛庙。

　　因时至心。倾财舍宝。果时任运。自然受乐。故是天乘也。木樒者。长安有木名樒。亦任造像。金光明云。以佛舍利。如芥粟许。置小塔中。三十三天。已有自然果报。即其义也。

　　△二一行。童子戏砂作塔。即是人业。

　　乃至童子戏。聚沙为佛塔。如是诸人等。皆已成佛道。

　　因时泛泛。悠然作善。果时作意。勤求得乐。故是人业。成佛道。则是理一人一。

　　△三四行。约志心造像明天业。

　　若人为佛故(至)皆已成佛道。

　　优婆塞戒经。不许用胶。得失意罪。而此经用者。古师云。外国用树胶耳。光宅言。或有处必须于像。听许用牛皮胶。若有他物。即不得用也。有言。大豆汁。可代胶清。然牛皮终是不净物。后得不净果报。不净钱不任造像。可换取如法净钱造像。地持不用雌黄臭物。戒经不许造半身像。得失意罪。善相不起堕落生死中。然造像各有所拟。若当堂佛。必须坐。消息佛。或坐或卧。行动佛。必应立。而弟子于塔殿立像前不得坐。此处定属佛故。若白衣舍。余处坐像前。不能久立。乞坐者得。立像前。即不得坐也。造像功德经。略明十一功德。一者世世眼目清洁。二者生处无恶。三者常生贵家。四者身如紫磨金色。五者丰饶珍宝。六者生贤善家。七者生得为王。八者作金轮王。九者生梵天。寿命一劫。十者不堕恶道。十一者后生还能敬重三宝。又云。若人临终。发言造像。乃至如麦𪍿。能除三世八十亿劫生死之罪。当知此等功德。并是华报。果在佛地也。

　　△四一行明人业。

　　乃至童子戏。若草木及茟。或以指爪甲。而画作佛像。

　　(僭补曰。茟音委。草木华始生者。谓用草。木。茟。指爪。以画佛像。虽是童戏。皆成佛道)。

　　△五一行半结成显实。

　　如是诸人等(至)度脱无量众。

　　诸人。皆成人一。渐渐积功德。即成行一。佛道即成理一。但化菩萨。即成教一。说法教化也。

　　△六三行半。约诸尘供养明天业。

　　若人于塔庙(至)皆已成佛通。

　　△七一行。约散心用尘供养明人业。

　　若人散乱心。乃至以一华。供养于画像。渐见无数佛。

　　△八一行。约身业供养明天人业。

　　或有人礼拜。或复但合掌。乃至举一手。或复小低头。

　　礼拜一句。五体着地。是上礼。即天业。合掌低头。是中礼。即人业。

　　△九一行半结成。

　　以此供养像(至)如薪尽火灭。

　　非但显实。自成佛道。亦能施权。薪尽涅槃也。

　　△十有一行。约口业。例上应具天人。今但出人业。

　　若人散乱心。入于塔庙中。一称南无佛。皆已成佛道。

　　南无。或言度我。又云归命毕命。归佛耳。调达临终称南无。未得称佛。便堕地狱。佛记其从地狱出。当作辟支佛。字曰南无。外国事天像者。以金为像头。贼来盗之。取不能得。即称南无佛。便得头。明日众聚云。天像失头。便是无天来着耳。著者。云何失头。天即降一人云。贼来取头。即称南无佛。诸天皆惊动。是故得我便。是故失头。众人云。天不如佛耶。既不如者。何不事佛。贼称南无佛尚得天头。况贤者称南无佛。十方尊神不可当。但精进勿懈怠。那先经云。人临死。称南无佛。得免泥黎者。云何。如人持一石置水。石必没无疑。若能持百石子置船上者。必不没。若直尔死。必入泥黎。如石置水。若临死称南无佛。佛力故。令不入泥黎。般力故。使石不没也。胎经。报恩经云。华林园第三大会。九十二亿人者。是释尊遗法中一称南无佛人。得见弥勒也(上十九行颂缘因种子竟)。

　　△第二有一行。明了因种子。

　　于诸过去佛。在世或灭后。若有闻是法。皆已成佛道。

　　问。何以约过去章广明五乘。答。三世皆有。但未来未起。现在始行。于证义弱。过去开权已久。受化之人。皆成四一。证义事强。构之虚言。不如验之实事。故于过去广说五乘也。

　　(僭补曰。经中散心念佛。聚沙为塔。指爪画佛。合掌低头等。虽是人天小善。当时诸人。皆于过去劫中。成佛已竟。譬如毫末微芽。能成参天大树。肤寸纤云。能注滂沱大雨。众生亦尔。虽一念微善。皆从真如实相中流出。是为缘因佛性。终得菩提。譬如三草二木。虽大小有殊。皆一地所生。一雨所润。究竟成就。理自然耳。过去既尔。现未亦然。此文既明。故后三佛章中。不重出已上二十七行半颂过去佛门竟也)。

　　△第三有六行半。颂上未来佛章。文为二。初一行半颂说三。

　　未来诸世尊(至)以无量方便。

　　△后五行颂显一为四。初一行颂人一。

　　度脱诸众生。入佛无漏智。若有闻法者。无一不成佛。

　　△二一行颂行一。

　　诸佛本誓愿。我所行佛道。普欲令众生。亦同得此道。

　　△三两行颂教一。

　　未来世诸佛(至)是故说一乘。

　　知法常无性者。实相常住。无自性。乃至无无因性。无性亦无性。是名无性(知法常无性等者。一实理上。性相二空。无性性空。即无四性。既云实相。无自性等。故知即是理性性空。性空既尔。和空准知。无性亦无。即是相空。故知经中一无性言。具二无性。即是无性性。无相性也。本自有之。故曰常无。知者。照也。具如止观第五不思议境中。一念三千。非自他等。既无四性。一念亦无。即是性空。既无一念。无念亦无。即是相空。即是不思议之二空也。若不了今家。依于智论中论等。准理准义。缘于心性。立此二空。诸无可准。非用法相者之所逮也。故于实道。须闲修性。若本自二空。即是性德。若推检入空。即是修德。推而不成。须修万行。正助合行。行中具足一切诸行。方名缘因。闻斯义已。方乃名闲。问。世间因缘。可以四句。了生无生。今性本净。非关缘起。何须以此四句推之。答。世缘起法。亦本无生。但由情计。谓之为生。理性亦尔。由谓自他等。故须推之。二空不显。尚须更约续待推检。况因缘耶)。佛种从缘起者。中道无性。即是佛种。迷此理者。由无明为缘。则有众生起。解此理者。由教行为缘。则有正觉起。欲起佛种。须一乘教。此即颂教一也。

　　又无性者。即正因佛性也。佛种从缘起者。即是缘了。以缘资了。正种得起。一起一切起。如此三性。名为一乘也。

　　△四一行颂理一也。

　　是法住法位。世间相常住。于道场知已。导师方便说。

　　是法者。是十界十如染净之法。住法位者。佛如众生如。皆住于如。如为法位也。世间相常住者。出世正觉以如为位。亦以如为相。位相常住。世间众生。亦以如为位。亦以如为相。岂不常住。世间相既常住。岂非理一(理一中云。是法等者。正示理一。其染净之法。皆名是法。染谓众生。是九界。净即正觉。是佛界。众生正觉。是能住法。染净一如。是所住位。位无二称。同立一如。不出真如也)。又释。世间者。即是阴界入也。常住者。即正因也。正因常故。缘了亦常。故言世间相常住也。于道场知已。此举果释成开权显实。道场朗然。斯理久畅。物情障重。方便施三(已上六行半颂未来佛门竟)。

　　△第四有四行半。颂现在佛章为三。初一行半。颂为化之意。正为安隐众生。

　　天人所供养(至)亦说如是法。

　　△二一行颂上显实。

　　知第一寂灭。以方便力故。虽示种种道。其实为佛乘。

　　知第一寂灭。即颂理一。虽施方便。其实为佛乘。或颂教一。或颂行一。

　　△三二行正颂开权。

　　知众生诸行(至)随应方便说。

　　(四行半现在佛竟)。

　　(第一有七十三行一句颂四佛章门竟)。

　　△第二有四十三行半。颂释迦章。凡两意。一颂上。二本下。法说。上根已悟。中根未了。故须作喻还譬上法。譬不孤起。承蹑有由。故言譬本。若以义判。则有六义。一长者。二见火。三一乘化不得。四三乘化得。五还说一乘。六不虚。自余摄入六义之内。

　　论总别者。初开三显一。总叙释迦一化教门。从五浊去。皆属别譬也。

　　次本迹者。总叙佛教。总含本迹。从五浊去。别明本迹。五浊一章。正明居法身本。见众生苦。起大悲心。从一乘化不得者垂迹耳。大分为二。初从今我亦如是下两行偈。略颂上权实。为下总譬作本。第二从我以佛眼观见下。有四十一行半偈。广颂上六义。为下别譬作本。

　　今初。

　　今我亦如是(至)皆令得欢喜。

　　此二偈。略颂上权实者。初一偈。颂上显实。具四一。今我亦如是。如于诸佛之是。同以一实。教化众生。此是总颂显实也。安隐者。涅槃秘藏。是安隐处。佛自住其中。亦安置众生入秘密藏。安隐处。即颂理一。众生即颂人一。种种法门入于佛道。即颂行一。宣示即教一。

　　后一偈。颂上施权。智慧力者。即权智。力也。知众生性欲者。鉴小机也。方便说诸法者。正施权也。皆令得欢喜者。随宜称机也。

　　○又二偈为下总譬作本者。初偈云。今我亦如是。我即释迦。是一化之主。为下有大长者譬作本。次句安隐众生者。安隐。即大涅槃常乐住处。此处寂静。无五浊障。故名安隐。安隐。即对不安隐。不安隐。即三界生死行化之所。有五浊障。名不安隐。即为下火宅譬作本。众生。即是五道受化之徒。为下五百人譬作本。又安隐者。即是安隐法。还对不安隐法。不安隐法。即五浊法也。为下火起譬作本。第三句种种法门。即对不种种。为下唯有一门譬作本。次偈知众生性欲者。即是五道中。别有三乘根性。为下三十子譬作本。

　　向上即是略颂。向下即是总譬本。本末相承。文义整足。譬中当更引上证下(云云)。二偈虽略。收佛一化开权显实。原始要终。罄无不尽。故称略颂为下总譬本也(初两行偈。颂上权实。为下总譬作本竟)。

　　△第二我以佛眼观见下。有四十一行半偈。广颂上六义。为下别譬作本。文分为六。初我以佛眼下四行。颂上五浊设三。为下见火譬作本。

　　第二从我始坐道场下十七行半。颂施方便化。为下舍几用车譬作本。

　　第三从我见佛子等下六行。颂上显实。为下等赐大车譬作本。

　　第四如三世诸佛下五行半。颂上叹法希有。释迦章虽无。指诸佛章中也。第五汝等勿有疑下二行半。颂上不虚。第六以五浊恶世下六行。拣众敦信。此三意。合为下不虚譬作本。大概如此。

　　今初四行颂五浊。上云。为五浊故说三。今为五浊故出世。出世本应说大。障不获已。故前说小。今初四行颂五浊说三。

　　舍利弗当知。我以佛眼观见。

　　六道众生(众生浊)。贫穷无福慧(劫浊)。入生死险道。相续苦不断(命浊)。深著于五欲。如牦牛爱尾。以贪爱自蔽。盲瞑无所见(烦恼浊)。不求大势佛。及与断苦法。深入诸邪见。以苦欲舍苦(见浊)。为是众生故。而起大悲心。

　　文分三。初我以佛眼观见者。颂佛能见。佛在法身之地。以常寂佛眼。圆照群机。若根利浊轻。则以卢舍那像。说一乘法。若根钝浊重。则脱璎珞。以老比丘像惊入火宅。方便说三。秪是于时鉴机。故言我以佛眼观见也。若观色法。应用天眼。若分别根机。应用法眼。云何言以佛眼见耶。佛眼圆通。举胜兼劣。又四眼入佛眼。皆名佛眼。

　　六道众生下。第二有二行三句四字。明所见五浊。六道众生。颂众生浊。贫穷无福慧一句。颂劫浊。入生死险道。相续苦不断。此颂命浊。深著于五欲一行。颂烦恼浊。不求大势佛一行。颂见浊。以外道不求正法。深入邪见。以苦欲舍苦。此正颂见浊。或云五热炙身。欲望舍苦。反得苦报。或云。诸见即是受。受即是苦。行此苦因。望欲舍苦。岂可得耶。

　　普曜经云。五道源来。五戒为人。十善生天。悭贪堕饿鬼。抵突堕畜生。十恶堕地狱。无五趣。五阴六衰。则是泥洹。不处生死。不住泥洹。便受菩提决(五道源来者。五道因也。从一至一故名为趣。衰秪是贼。能损耗故)。毗昙毗婆沙第七云。地狱中人。初生时念云。昔闻沙门说。贪欲是地狱过恶。大可畏处。我昔不断贪欲。今受此剧恼。此举贪欲是地狱因也。又云。五道各有自尔法。地狱色断还续。畜生能飞虚空。饿鬼施抟食时。能来到人中。人中有勇健。念力。梵行。勇健者。不见果而广能修因。念力者。久远所作而能忆。梵行者。能得解脱达分。得正决定。天中有自然。随意。所须即得(解脱达分者。涅槃名解脱。所修善根。不住生死。名之为达。声闻三生。支佛百劫。解脱之分。名解脱分。得正决定者。初果也)。地狱中。成就他化自在天烦恼业及善。而不现前行。他化自在。成就地狱烦恼业及不善。而不现前行。举上举下。中间可知。地狱此方名。胡称泥梨者。秦言无有。无有喜乐。无气味。无欢无利。故云无有。或言卑下。或言堕落。中阴倒悬。诸根皆毁坏故。或言无者。更无赦处。狱卒是变化令见。非众生数。初将罪人缚至阎王所者。是众生数。若受苦时。非众生数。初皆正语。若受苦痛声。不复可分别。畜生者。形傍行傍。故名畜生。又畜生者。名遍有。遍五道中。四天。三十三天。悉有。而上天所乘象马等。是福业化作。非众生数也。又畜生者。名盲冥。盲冥者。无明多故。名畜生。劫初时。皆解圣语。后饮食异。心谄而语皆变。不复能语(劫初时等者。诸教相中。畜生能言。皆此时也)。鬼者。胡言阇梨哆。秦言祖父。众生最初生彼道。名祖父。后生者。亦名祖父。又悭贪堕此趣。此趣多饥渴。故名饿鬼。亦被诸天驱使。亦希望饮食。故名饿鬼。人者。胡言摩㝹奢。此云意。昔顶生王初化。诸有所作。善思惟。善筹量。善忆念。人民如王教。诸有所作。先思量忆念。故名人为意。又人能息意。能修道。得达分。又云。人名慢。五道中多慢者。称人趣也。阿修罗者。修罗名天。阿言非。非天。故称阿修罗。又修罗名端正。彼不端正。故言阿修罗。修罗名酒。阿之言无。彼无酒。故言阿修罗也。天者。天然自然。乐胜身胜。众事悉胜余趣。常以光自照。故名为天。

　　阿含云。众生是假名。界是法。五趣众生。与法界和合。若众生行不善心时。与不善界俱。行善心时。与善界俱。行胜心时。与胜界俱。行鄙心时。与鄙界俱。是故比丘。当作是学善种种界。前是因缘释六趣。后观心释六趣也。

　　为是众生故下。第三有半行。明起大悲。而起大悲心者。上举能见。次明所见。今明大悲熏心。应入三界。施设方便。引趣佛慧也(初四行为下见火譬作本竟)。

　　△第二十七行半。颂施方便化。为下舍几用车譬作本。就此为二。初有六行半。明念用大乘拟不得。次寻念下十一行。明念同诸佛。用三乘化。称宜可得。就初念用大化又为三。初一行半。明用大拟宜。次众生下三行。明众生无机。三我即下二行。明念息大化。

　　今初。

　　我始坐道场(至)微妙最第一。

　　始坐道场者。至理无时。假时化物。为化之初。故言始也。事释者。初在此处修治得道。故言道场。坐此树下。得三菩提。故名道树。感树恩故观树。念地德故经行。道成赛泽之时。欲以大法拟宜众生也。观心释者。树即十二因缘之大树也。深观缘起。自成菩提。欲以无漏法林树。荫益众生。故言观树。经行者。大乘三十七品。是行道法。自以道品。履一切地。得成佛道。欲以此法。化度众生。是故起行。树地无有分别。岂须报恩。未曾有经云。只以通化传法。名报恩耳。过去因果经云。佛成道初一七日。思惟我法妙。无能受者。二七日。思众生上中下根。三七日。思惟谁应先闻法。即至波罗柰。为五人说四谛。陈如得法眼净。頞鞞拔提。十力迦叶。摩诃男。拘利。未得道。佛重说四谛。四人得法眼净。佛又说五阴。无常。苦。空。非我。五人得阿罗汉。佛为佛宝。四谛为法宝。五人及佛。是六阿罗汉。即是僧宝。五比丘者。诸女听仙人说法。恶生王瞋。割两臂耳鼻等。血变为乳。恶生王者。拘邻是。仙人者佛是。佛誓令得甘露。令初闻法音也。问。何故初为五人转法轮。答。人先见谛故。人是现见故。人为证故。佛所行事业。与人同故。诸天从人中得善利故。人中有四众故。轮王出世。声至他化自在。憍陈如得道声至梵天。佛得道。声至首陀会(首陀会。即摩醯首罗。色究竟天也)。何故尔。答。善业名誉业。称赞父母师长业。有上中下故尔也。若使有顶(有顶。三有之顶。非非想天)。有耳识者。佛声亦至彼。轮王行十善。生欲天。欲天喜我眷属增多故。陈如离欲。故彻梵。佛最胜至尼吒。若依大乘。佛得道。声遍至百亿尼吒。又遍十方无量世界尼吒(尼吒。即色究竟。上又言有顶者。为显佛声。彼无耳识。非声不及)。瑶师云。事之至深。至圣犹思而后行。一七思佛智微妙。二七思众生根性不同。三七思法药万品。即举偈证之。我所得智慧。微妙最第一。众生诸根钝。云何而可度。今明佛在法身之地。寂而常照。恒以佛眼。洞览无遗。岂始至道场。淹留三七。方思此事。言三七者。明有所表也。表佛初欲三周说法。故假言三七耳。初七思法说。次七思譬说。后七思因缘说。皆无机不得。是故息大施小也。此偏就圆教大乘为释耳。若通途约大乘释者。初七思惟。欲说圆教大乘。次七思惟。欲说别教。后七思惟。欲说通教大乘。皆无机不得。是故息大。说三藏三乘。为方便之化也。观心释者。初欲观中道。中道妙难观不得。次欲观即假。即假观分别。智难生不得。后欲观即空。即空巧度。又不得。方观方便析法小观也。

　　△第二三行明无机。又为三。初半行明障重。

　　众生诸根钝。着乐痴所盲。

　　△二半行明不堪闻。

　　如斯之等类。云何而可度。

　　△三二行明诸梵虽请说大。佛知无机。所以不说。

　　尔时诸梵王(至)请我转法轮。

　　△第三有二行。明念欲息化又二。初一行半。明无机强说。闻则有损。

　　我即自思惟(至)坠于三恶道。

　　△后半行正明息化。

　　我宁不说法。疾入于涅槃。

　　(一念用大乘拟不得竟)。

　　△第二有十一行。颂上于一佛乘。方便说三也。就此为二。初十行正明化得。后一行释疑。就前十行有四。初一行明三乘拟宜。

　　寻念过去佛。所行方便力。我今所得道。亦应说三乘。

　　寻念者。念彼虽无大机。不容永舍。要以方便而济度之。非都不知设三。欲引同诸佛。故云寻念也。

　　△第二六行半。明有小机。此又为二。初四行半。明诸佛叹。后二行。明释迦酬顺。上欲大化。于彼无机。故诸佛不叹。今欲说小。曲会根缘。则始终得度。所以佛叹也。就初佛叹为五。初三句。释迦自叙诸佛现。

　　作是思惟时。十方佛皆现。梵音慰喻我。

　　佛现者。由念佛方便力。故佛现。由拟法会机二义。故佛现。

　　△二一行一句。明诸佛正叹释迦。

　　善哉释迦文(至)而用方便力。

　　叹释迦能隐实设权。故云善哉。为一施三。引入佛慧。即是第一导师。得是无上法者。即是得实智微妙第一。而用方便力者。随诸佛隐实用权也。

　　△三一行。明诸佛亦隐实用权。

　　我等亦皆得。最妙第一法。为诸众生类。分别说三乘。

　　△四一行双释二义。

　　少智乐小法。不自信作佛。是故以方便。分别说诸果。

　　为众生少智。不堪闻大。所以隐实。而复乐小。所以施权。

　　△五半行双结二义。

　　虽复说三乘。但为教菩萨。

　　虽复说三。终为显实也。

　　△第二有二行。明释迦酬顺二。初一行。发言酬顺。

　　舍利弗当知。我闻圣师子。深净微妙音。称南无诸佛。

　　既闻诸佛叹。对曰南无。南无。此云敬从也。

　　△后一行念顺物机。

　　复作如是念。我出浊恶世。如诸佛所说。我亦随顺行。

　　(第二六行半明有小机竟)。

　　△第三一行半正明施教。

　　思惟是事已(至)为五比丘说。

　　诸法寂灭相。不可以言宣下。即是前说中道无性佛种之理。此理非数。又不可说。今以方便作三乘说。又非生非灭。而以方便作生灭说。又偏真之理。亦非示说。以方便故。作四门说。初为五人。说无常有门也(诸法寂灭等者。问。此中三释。义有何别。答。然初一说。以权实相对。即实不可说。说属于权。三权是数故。一实非数。次生灭不生灭相对。即不生灭。不可言宣。此小衍相对也。亦是事理相对。第三即是偏真之理。亦不可宣。是则大小两理。俱不可说。方便为物。俱可得说。虽俱可说。佛意在大。众生于实。并非其宜。故思方便。作生灭说)。

　　△第四一行。明受行悟入也。

　　是名转法轮。便有涅槃音。及以阿罗汉。法僧差别名。

　　转佛心中化他之法。度入他心。名转法轮。陈如初得见谛。即断见惑。分证灭谛。亦是分得有余涅槃。涅槃之音。起自于此。由此得成无学。便有罗汉之名。能说三乘法者名佛。所说三乘即法。见谛罗汉等名僧。三宝于是现世间(一上十行明化得竟)。

　　△第二一行是释疑。

　　从久远劫来。赞示涅槃法。生死苦永尽。我常如是说。

　　疑师云。佛初未能鉴机。寻念诸佛。始知根性。即释云。非我不知用于方便。特欲引同。故念诸佛。非始念方知。从久远劫来。见其乐小。已为赞示。令尽众苦。所以闻小。即得解脱也。疑弟子云。云何众生。一世暂闻。即证罗汉。即释云。从久远劫来。为其赞示。称于本习。故速得道(从久远劫来者。久远之言。准下宿世。乃指大通之后。以小熟故。故以一文。释其二疑第二十七行半颂上施权为下舍几用车譬作本竟)。

　　△第三有六行。颂上显实。为下等赐大车譬作本。文具四一。初二行颂人一。

　　舍利弗当知(至)方便所说法。

　　(僭补曰。既已曾从诸佛。闻方便法。则知开显后。久发大心。志求佛道。不特一佛二佛而已。故成人一)。

　　△二一行颂理一。

　　我即作是念。如来所以出。为说佛慧故。今正是其时。

　　为说佛慧。即是上一切种智佛知见也。

　　△三二行颂教一。

　　舍利弗当知(至)但说无上道。

　　钝根不信者皆信。佛喜无畏。说无上道。即教一。

　　△四一行颂行一。

　　菩萨闻是法。疑网皆已除。千二百罗汉。悉亦当作佛。

　　悉亦当作佛。是行一也。又上六偈有四意。初二行。明大乘机发。亦云索果。次两行一句。明佛欢喜。众生得大乘益故。次三句。正明显实。次一行。受行悟人也。

　　明由机发故索果。索果由于机发。此应有四句。自有障除机未发。如诸罗汉。在三藏时。以乐小故。浊障虽除。大根钝故。妙机未发。

　　自有大机发。障未除。如法华中诸凡夫人等。虽未断结。以大根利故机发。自有障即除。机即发。如说无量义时。证二乘果。即于此座。大机即发。自有障未除。大机未发。即五千等是也志求佛道者。即是索大。非求小果也。索有三意。一大机有感果之义。机中论索。二情中密求。为得为不得。即此意。三发言索。即是殷勤三请也。昔教之中。已有二求。但未发言。至于今日。具此三索。问。昔出宅索三。是机情索者。文云。如先所许。此乃求三。何关求一。答。出外不见。必有异途。将昔许三。以求异意耳。亦得是索一也(第三六行颂上显实为下等赐大车譬作本竟)。

　　△第四五行半。颂上叹法希有。就此为二。初一行。颂上如是妙法。妙法者。权实也。

　　如三世诸佛。说法之仪式。我今亦如是。说无分别法。

　　如三世者。引同诸佛用权。权是引物之仪式也。说无分别法。引同诸佛显实。实则言语道断。岂存仪式。又权实本无分别。为钝根小智。分别权实。今还悟入一三不二。即知佛说三一无分别也。诸佛皆尔。何独我耶。

　　△二四行半。颂上时乃说之。

　　诸佛兴出世(至)过于优昙华。

　　上已举昙华。颂中还说。

　　诸佛兴出世两句。久久悬远。时有佛出。此举值佛难。

　　正使出于世两句。此举说法华难。如今佛出世。四十余年。始显真实。

　　无量无数劫两句。此举闻法华难。如五千之流。梵音盈耳。越席而去。闻岂不难乎。

　　能听是法者两句。举能信解者难。普众唯身子前达。中下虽听。犹未能了。举昙华。譬上四难。但合闻者。余可解。

　　(僭补曰。昙华喻四难。更有闻法喜赞一言。过于优昙之喻。谓末法闻经。喜赞一言。达于佛心。斯人稀有。过于佛在世说法也)。

　　△第五二行半。颂上不虚。又二。初一行半。勿于可信人生疑。

　　汝等勿有疑(至)无声闻弟子。

　　法王者。夫为人王。言则不二。佛为法王。岂容虚说。夫方便可是权假。真实宁应是妄。闻法王说法。勿生疑也(夫方便可是权假者。意明前教。可是权施。据佛本怀。虽非虚妄。以实望权。故云权假。施已复废。终归真实。今已说实。故劝莫疑)。

　　△次一行。勿于可信法起疑。

　　汝等舍利弗。声闻及菩萨。当知是妙法。诸佛之秘要。

　　可信法者。此经四十余年。蕴在佛心。他无知者。名为秘。一乘直道。总摄万途。故言要也。今日开显。正直分明。何疑之有。

　　△第六六行。颂上拣众敦信。又二。初三行颂拣众。

　　以五浊恶世(至)广赞一乘道。

　　五浊一行。颂上拣非佛弟子。何者。若乐诸欲。是行魔业。故须拣之。上文着涅槃。尚非佛弟子。此文着生死。那是佛弟子耶。

　　当来世恶人下一行。颂上拣增上慢。上慢者。未得上法。谓得上法。不信受一乘。毁堕恶道。故拣也。

　　有惭愧清净一行。颂上如来灭后解义者。是人难得。虽现前无佛。为赞一乘。若遇余佛。便得决了也。

　　△次三行颂敦信。

　　舍利弗当知(至)自知当作佛。

　　初一行半。敦信于权。

　　次一行半。敦信于实。

　　实权无疑。自知作佛。

　　(僭补曰。汝等既已知者。知佛为世之导师。人天眼目其设权随宜方便之事。本为显实。无复疑惑。心大欢喜。自知作佛也)。

　　(四五六三段。合为下不虚譬作本竟)。

　　(法说周五段中。初法说竟)。

　　妙法莲华经文句纂要卷第二
卍新纂续藏经第 29 册 No. 0599 法华经文句纂要


　　妙法莲华经文句纂要卷第三

　　隋章安尊者　灌顶　结集

　　陈隋天台　智者大师　说

　　唐荆溪尊者　湛然　述记

　　闽鼓山私淑比丘道霈纂要

　　△先申品目。次释经文。

　　今初。

　　妙法莲华经譬喻品第三

　　释譬喻品。先总释。譬者。比况也。喻者。晓训也。托此譬彼。寄浅训深。前品广明五佛长行偈颂。上根利智。圆闻获悟。中下之流。抱迷未遣。大悲不已。巧智无边。动树训风。举扇类月。使其悟解。故言譬喻。

　　别释者。以世法。比出世法。因于曾有。闻未会有。踊跃欢喜。如经。世间父子。譬出世师弟(世界悉)。又以世生法。比出世生法。使蒙佛音教。不失大乘。如经。父知诸子先心。各有所好珍元之具(为人悉。世生法者。即三车也。故云珍玩。出世生法。三乘法。引归一乘。故云不失)。又以世灭。比出世灭。我已得漏尽。闻亦除忧恼。如经。我为其父。应拔其苦难。令免烧煮(对治悉。世灭法者。三界业火。灭报身。喻引实相火。灭无明也)。又以世不生不灭。比出世不生不灭。令其安住实智中。我定当作佛。如经。乘是宝乘。直至道场。当知佛以一音。说于譬喻。巧令中下。得四悉檀益。故言譬喻品也(第一义悉。世不生灭者。即大车也。父之本有故不生。至处不坏。故不灭。出世不生不灭者。性德本有故不生。修德果常。故不灭。以信解中。闻譬欢喜等。是故四悉。俱譬父子。然前之三悉。寄以施权。第一义悉。方约显实。当知三悉。即第一义之弄引也)。

　　约教解者。佛意本赞佛乘。为物不堪。寻念先佛。大悲方便。趣于鹿苑。称赞三车。二乘以中下自济。恩不及人。菩萨驾牛。运他出火。故名摩诃萨。此三藏教中譬喻也。

　　○又三人同畏烧煮。声闻如獐。直去不回。缘觉如鹿母。并驰立顾。菩萨如大象。身捍刀箭。全群而出。涅槃云。兔。马。象。此通教中譬喻也。

　　○又三乘发心近。缘理浅。智慧弱。断通惑。不能尽边到底。非波罗蜜。菩萨发心久达。理深智强。断别惑。穷源尽性。大品云。二乘如萤火。菩萨如日光。此别教中譬喻也。

　　○又始见我身。闻我所说。即皆信受。入如来慧。如斯之人。易可化度。不令如来。生于疲苦。如华严中即事而真。不须譬喻。为未入者。四十余年。更以异方便。助显第一义。今日王城。决定说大乘。普令一切。开示悟入佛之智慧。不令一人。独得灭度。如今如始(法华即华严)。如始如今(华严即法华)。无二无别。上根利智。闻即能解。不令如来。生于疲苦。亦不须譬喻。秪为中下。动执生疑。踌躇岐道。故须今日大车譬喻而得利益。是名圆教中譬喻也。

　　(僭补曰。华严即事而真。法华世相常住。同明佛慧。但化仪有始终之异。恐惑者不了。故大师自会云。如今如始。如始如今。无二无别。如是。则华严法华。为如来一朝大化之始终关键。究竟平等。故后文云。若华严中能受。不俟鹿苑。开一为三。后代有于二经分优劣者。不唯不明佛心。抑亦不明智者之心也)。

　　本迹观心例可解。不复记(本迹譬。具释名中本迹莲华三喻。观心譬者。空如白牛。假如具度。中如车体。及至三一圆融。是圆观心也先申品目竟)。

　　△次释经文。前品法说有五段。一法说。二领解。三述成。四授记。五四众欢喜。法说一段始竟四犹未了以前品文多。寄于譬喻品题之后耳。

　　○今初第二身子领解段。领其所闻。述其所解。长行随与解合说。偈中领与解各陈。故言领解段。文有二。初经家叙。二身子自陈。初为二。初内解。

　　尔时舍利弗。踊跃欢喜。

　　内解在心名喜。喜动于形名踊跃。从妙佛。闻妙法。得妙解。若值一喜。尚复欣忭。况三喜具足。宁不踊跃。文云。今从世尊。闻此法音。心怀踊跃。内外和合。致此欢喜。即世界释也。又改小学大。弃贫事草庵。受富豪家业。文云。今日乃知真是佛子。是故欢喜。此为人释也。又忧悔双遣。疑难并除。内外妨障。廓然大朗。文云。我已得漏尽。闻亦除忧恼。是故欢喜。此对治释也。又佛子所应得者。皆已得之。文云。安住实智中。我定当作佛。此第一义释也。本迹释者。身子久成佛。号金龙陀。迹助释迦。为右面智慧弟子。始从外道。拔邪归正。示乳味欢喜。利益凡夫。次示酪味欢喜。利益贤圣。次示生酥熟酥欢喜。利益菩萨。今作醍醐。入佛知见欢喜。利益学佛道者。如此等欢喜。皆迹所为也。

　　△二外仪。

　　即起合掌。瞻仰尊颜。

　　叙外仪者。即起合掌。名身领解。昔权实为二。如掌不合。今解权即实。如二掌合。向佛者。昔权非佛因。实非佛果。今解权即实。成大圆因。因必趣果。故言合掌向佛。瞻仰尊颜者。表其解实。实即佛境。非方便法。瞻仰尊颜。无余思念。表开佛知见。意解于实。亦即解权。身领于权。亦解于实。互举一边。

　　△二身子自陈。文为二。初长行。二偈颂。初文为三。一标三喜章。二释。三结成。

　　今初。

　　而白佛言。今从世尊闻此法音。心怀踊跃。得未曾有。

　　今从世尊。标我身见佛身。故名身喜。闻此法音。依。于佛口。闻而欢喜。故言口喜。得未曾有。是我意解佛意。故名意喜。是标三喜也。

　　△第二释者。提昔之失。显今之得。有三。初明昔不见佛失。

　　所以者何(至)失于如来无量知见。

　　昔佛为菩萨授记。我不预斯事。见佛义远。既不见佛。故无身喜。闻如是法者。若日照高山时。密有闻义。显如聋哑。不得道闻如是法也。只是方等教中。闻大乘实慧。与今不殊。故言闻如是法也。受记者。亦是方等中。与菩萨记。二乘不预斯事。甚自感伤。思益净名中。闻褒大折小。内疑而外鄙。名为感伤。失一切知见者。失佛眼之见。失佛智之知也。

　　△二明昔不闻法失。

　　世尊。我常独处山林树下(至)是我等咎非世尊也。

　　良以身处山林。心执小道。则不闻法。故无口喜。我常独处者。思过之所也。同入法性者。正出其过。执所入之一理。疑于三教之能门。一理既同。而我失知见。三教既异。而菩萨受莂。受莂则如来有偏。所以成过。今述此失。故言悔过。是我等咎者。由我迷权。何关理教。由我惑实。何关佛偏。追述昔非。仰谢如来。是为引过自归也(僭补曰。同入法性者。华严经云。法性真常离心念。二乘于此亦能得。不以此故为世尊。但以甚深无碍智此偈前二句。明二乘同入法性。后二句。明二乘保证偏真。不得无碍智。从空出假。净佛国土。教化众生。圆满菩提也。身子至此。始知自悔引咎耳)。

　　△三明意无解之失。

　　所以者何(至)终日竟夜每自克责。

　　良以不待说所因。则无实解。又不识方便。故无权解。解无故。故无意喜。昔失既彰。今得自显。不待说所因者。自责不解实也。不解方便者。自责不解权也。所因二义。一不受待对于前(华严)。二不停待于后(法华)。初照高山。明三谛之慧。是得佛因。以此待对于我。而我不受。失之于前(释不受华严)。世尊法久后。要当说真实。我不停待于此(释不待法华)。两楹问。匆匆取小不解实权(僭补曰。初闻佛法。遇便信受。思惟取证者。是身子自述其过。谓中途取证。犹如豌豆。收之太早也。维摩诘经云。若见无为入正位者。不能复发菩提心。譬如高原陆地。不生莲华。𢍉湿淤泥。乃生此华。如是。见无为法入正位者。终不能生于佛法。烦恼泥中。乃有众生。起佛法耳。何者。以此是学位。非证位也。华严第八不动地菩萨证无生忍。以此菩萨。本愿力故。诸佛世尊。亲现其前。三加七劝。与无量起智门。若诸佛不与此菩萨起智门者。彼时即入究竟涅槃。弃舍一切利众生业。以诸佛与。如是等无量无边。起智门故。于一念顷。所生智业。从初发心。乃至第七地所修诸行。百分不及一。乃至百千亿那由他分不及一等。政与此同。但华严圆顿。鹿苑三藏异耳)。

　　△第三结成三喜二。先结。

　　而今从佛闻所未闻未曾有法(至)快得安隐。

　　从佛。结身喜。闻法。结口喜。断诸疑悔。结意喜也。

　　△二成。

　　今日乃知真是佛子。从佛口生。从法化生。得佛法分。

　　乃知真是佛子。是近佛。结身成也。从佛口生。结口成也。从法化生。是结意成。如此消文。文尽理彰也。(初长行竟)。

　　△二偈颂。有二十五行半。为三。一标三喜。二释三喜。三结成。

　　今初一行。颂标三喜。

　　尔时舍利弗。欲重宣此义而说偈言。

　　我闻是法音。得所未曾有。心怀大欢喜。疑网皆已除。

　　举我闻。兼得佛。谓亲从佛闻也。

　　△第二二十二行。颂释三喜。又为三。今初一行半。颂见佛喜。

　　昔来蒙佛教(至)闻亦除忧恼。

　　长行明失知见。颂中明不失大乘。上论失论远颂论近论得。互现耳。

　　△第二有十一行。颂上不闻法。又为二。初九行。颂上身远故不闻。

　　我处于山谷(至)令众至道场。

　　我常于日夜者。生死为夜。涅槃为日。为生死中有涅槃。为生死外有耶。若得悟时。二疑双遣。又生死涅槃俱为夜。此疑得除名为日。日出时。二疑双遣。又世人二种。一草创学大。二习小入大。捔其事相。直入者劣。例如从阿毗昙中入者胜。菩萨亦应尔。于华严中入者。化道应弱。五味洮汰入者胜。

　　△第二两行。颂着邪保证。故不闻法。邪见是凡人着。保证是二乘着。俱不闻法。

　　我本着邪见(至)得至于灭度。

　　△第三九行半。颂上心得妙解喜。

　　而今乃自觉(至)谓是魔所为。

　　上明不待所因。不解方便。颂中明得所因。又解方便。闻当作佛。是所因。闻五佛道同。是解方便。互显一边。五佛章。即是领文也(二释三喜竟)。

　　△第三二行半。颂上结成。

　　闻佛柔软音(至)教化诸菩萨。

　　(第二领解段竟)。

　　△第三述成段。上身子自陈得悟。今如来述解非虚。文有三。一昔曾教大。二中忘取小。三还为说大。所以引昔曾教。述其见佛之缘。若中忘取小。述其忧悔闻法之缘。还为说大。述其悟解不虚。成上三意也。

　　今初。

　　尔时佛告舍利弗(至)我以方便引导汝故生我法中。

　　无上道者。十住毗婆沙论。有七无上。两重释之。初释者。一身无上。谓相好。二受持无上。谓自利利他。三具足无上。谓命见戒。四智慧无上。谓四无碍。五不思议无上。谓六波罗蜜。六解脱无上。能坏二障。七行无上。谓圣行梵行。次释者。谓身无上。名大丈夫。受持无上。名大慈悲。具足无上。名到彼岸。智无上。名一切智。不思议无上。名阿罗诃。解脱无上。名大涅槃。行无上。名三藐三佛陀。菩萨璎珞十三云。道当清净。秽浊非道。道当一心。多想非道。道当知足。多欲非道。道当恭敬。憍慢非道。道当检意。放逸非道。道当显曜。自隐非道。道当连属。无行非道。道当觉悟。愚惑非道。道当教化。矜吝非道。道近善友。习恶非道。如是等种种明无上道。今经以圆通为无上道。若偏若次。皆他经所论(今经以圆通为无上道者。即是圆无上家之道。名无上道。一一无上。皆具诸道之无上也。若偏若次者。偏是藏通。次是别教也)。长夜随我受学者。昔虽大化。未破无明。惑闇心中。随佛受学。了因虽远。犹尚不灭。况今真悟宁虚。故举曾教。述见佛不谬也(昔虽大化等者。界内无明。亦未曾破。故云惑暗。若初心圆修。纵未破见思。所闻一句。纳种在识。永劫不失。以暗望明。暗尚非谬。真悟宁虑。惑暗者。指六根已前。六根虽即未破无明。似位不退。且名不暗)。我以方便。生我法中者。此义有两牵。若昔以大化。今生大解。此属初意。若令免恶道。权以小引。此是第二意。

　　△二中忘取小。

　　舍利弗。我昔教汝志愿佛道(至)而便自谓已得灭度。

　　从我昔教汝志愿佛道。汝今悉忘者。自有中途废大习小。名中途悉忘。而便自谓已得灭度。亦是而今悉忘。由汝忘大愿。即习小。致有忧悔。而得闻法不虚也。

　　△三还为说大。

　　我今还欲令汝忆念(至)教菩萨法佛所护念。

　　我今还欲令汝忆念本愿。即是述其得解不虚。先施权教。成其中途小善。后显真实。遂其本愿大心也(第三述成段竟)。

　　△第四授记段。前自陈佛印竟。是故与记。若得大解。自知得佛。何俟须记。记有四意。一昔未记二乘。而今须记。二中下未悟。以记勉励之。三令闻者结缘。四满其本愿。是故记也。有长行偈颂。长行为十。一时节。

　　舍利弗。汝于未来世。过无量无边不可思议劫。

　　△二行因。

　　供养若干千万亿佛。奉持正法。具足菩萨所行之道。

　　△三得果。

　　当得作佛号曰华光如来(至)天人师佛世尊。

　　释十号甚多。且记一种。无虚妄。名如来。良福田。名应供。知法界。名正遍知。具三明。名明行足。不还来。名善逝。知众生国土。名世间解。无与等。名无上士。调他心。名丈夫。为众生眼。名天人师。知三聚。名为佛(一正定聚。二邪定聚。三不定聚)具十号。名婆伽婆(此云世尊)。

　　△四国土。

　　国名离垢(至)其傍各有七宝行树常有华果。

　　△五说法。

　　华光如来(至)以本愿故说三乘法。

　　会义云。准同释迦。故云亦以。舍利弗下。释疑也。疑曰。如上所明。佛出五浊。事不获已。方便说三。今华光佛土。清净若此。胡亦以三乘化耶。释曰。以本愿故。本愿者。据大悲空藏经云。舍利弗曾于六十劫行菩萨道。因婆罗门乞眼退时。愿成佛日。开三乘法也。又极乐国土弥陀。亦以三乘施化。良由悲愿深重。摄取带业往生之人。非藉三乘。不能渐入。大约凡圣同居土中。不论是净是秽。施三者多。纯一者少也。

　　△六劫名。

　　其劫名大宝庄严(至)其国中以菩萨为大宝故。

　　△七众数。

　　彼诸菩萨无量无边不可思议(至)充满其国。

　　△八寿量。

　　舍利弗华光佛寿(至)其国人民寿八小劫。

　　△九补处。

　　华光如来(至)其佛国土亦复如是。

　　△十法住久近。

　　舍利弗是华光佛灭度之后(至)亦三十二小劫。

　　大论四十八云。舍利弗正法三十二小劫者。三灾饥病刀灭众生者。名小劫。又直是时节名小劫。如说法华经六十小劫。亦是时节数耳。非三灾灭外物为小劫也(初长行竟)。

　　△二偈颂。有十一行半。为二。初十行。颂上九意。略不颂补处。长有供养舍利。后一行半结叹。初一行超颂得果。

　　尔时世尊欲重宣此义而说偈言。

　　舍利弗来世。成佛普智尊。号名曰华光。当度无量众。

　　△第二一行追颂行因。

　　供养无数佛。具足菩萨行。十力等功德。证于无上道。

　　十力等者。即指佛果。方名为力。初住分得。名为功德。所言等者。非唯供佛。兼净土行。或可由得十力功德分故。成初住记。若引大论菩萨有十种力分者。此明入住菩萨。具足十力因耳。

　　△第三半行。超颂劫名。

　　过无量劫已。劫名大宝严。

　　△第四一行半。颂国净。

　　世界名离垢(至)常有华果实。

　　△第五一行半。颂菩萨众数。

　　彼国诸菩萨(至)善学菩萨道。

　　△第六半行。颂说法。

　　如是等大士。华光佛所化。

　　△第七二行。颂寿量。

　　佛为王子时(至)寿命八小劫。

　　△第八一行半。颂法住久近。

　　佛灭度之后(至)像法三十二。

　　△第九半行供养舍利。

　　舍利广流布。天人普供养。

　　△第二一行半结叹。

　　华光佛所为(至)宜应自欣庆。

　　宜应自欣庆者。成初入欢喜位之解也。初住能百佛世界作佛。行地倍是(第四授记段竟)。

　　△第五四众领解段。有长行偈颂。长行三。初经家叙众喜。

　　尔时四部众(至)心大欢喜踊跃无量。

　　△次陈供养。

　　各各脱身所著上衣(至)雨众天华。

　　云各各脱衣等者。通语四众八部。言上衣者。即出家二众大衣也。若论三衣。俱不可舍。以西方法。多但三衣。如大品中。三百比丘。闻般若已。皆以僧伽黎而用供养。论中或云。亡相为法。或云当日更得。经云而自回转者。表闻身子得记。法性自然而转。因果依正。自他悉转。

　　△三正领解二。初领开权。

　　而作是言。佛昔于波罗奈。初转法轮。

　　△次领显实。

　　今乃复转无上最大法轮。

　　经言最大法轮者。最。是今经圆中开也。大。是人等四种妙也(四一)。或境等十(十妙)。或佛等三(二轨)。妙法之轮。名妙法轮。此略对初后。不述中间方等般若。具如玄文(初长行竟)。

　　△二偈颂。有六行半。为二。初二行。颂上开权显实。

　　尔时诸天子。欲重宣此义而说偈言。

　　昔于波罗奈(至)少有能信者。

　　△后四行半。自述得解。随喜回向。

　　我等从昔来(至)尽回向佛道。

　　我等亦如是者。如身子之领解。如身子被述成。如身子得记也。问。迦叶善吉。诸大声闻尚未得解。四众何人。而先获悟。答。四众天人。亦具三品。上根同身子。中下可知。又解。身子迦叶。并是权行。中下未开。故迦叶满愿。示同不解。净名云。众生未愈。菩萨亦未愈也(法说周竟僭补曰。譬喻品题。应立在此。译师立前者。所谓调卷是也)。

　　△第二大段。为中根譬说周。文有四品。此一品正是譬喻开三显一。信解。明四大弟子等中根得解。药草。如来述成。授记与决。此四番皆约譬说。下三品皆约因缘。陈如明系珠缘而领解。阿难引空王缘而获记。又例法说。应有中根四众欢喜。而今无者。一谓经家存略。二例前后可知。后文在法师品中(云云)。

　　譬说文为二。一请。二答。请为三。一自述无疑。二述同辈有惑。三普为四众。自述如文。同辈是同行。四众是化境。今新运大悲。则普为请。

　　今初自述。

　　尔时舍利弗(至)得受阿耨多罗三藐三菩提记。

　　△二述同辈。

　　是诸千二百心自在者(至)皆堕疑惑。

　　佛常教化下。执昔三教(三乘)也。而今于世尊前下。执昔一理也。昔说三是究竟。今又说一是真实。矛盾致迷。故言皆堕疑惑。

　　△三为四众普请。

　　善哉世尊。愿为四众。说其因缘。令离疑悔。

　　因缘者。前三后一之因缘也(第一请竟)。

　　△第二佛答。文为二。一发起。二譬喻。发起为二。一抑。二引(抑令愤勇。引令速进)。

　　今初抑。

　　尔时佛告舍利弗(至)是诸所说皆为化菩萨故。

　　我先不言下。指上明权。皆为菩提。指上显实。皆为化菩萨。无有二乘。若权若实。皆入佛道。无住涅槃。上已明言。云何执教。迷闇不解。如此责是抑也。

　　△二引。复立譬喻。发明前义以引接之。

　　然舍利弗(至)诸有智者以譬喻得解。

　　然舍利弗今当下。是引接安慰。前斥既切。恐鄙怼自沉。今许其譬喻。更明此义。若能解者。犹称智也。(第一发起竟)。

　　△二正譬说。有长行偈颂。长行有开譬。合譬。开譬为二。一总。二别。总譬。譬释迦章中今我亦如是两行偈。略颂上开权显实。为此总譬作。本。别譬。譬释迦章中我以佛眼观见下。四十一行半偈。广颂上开权显实六意。为此别譬作本。总譬有六。一长者。二舍宅。三一门。四五百人。五火起。六三十子。长者譬于我。即释迦一化之主也。舍宅。譬上处所。安隐对上三界不定隐也。一门。譬上宣示佛道门也。五百人。譬上五道众生也。火起。譬上对不安隐法。五浊八苦也。三十子。譬上知众生性欲。三乘行人也。初长者譬有三。一名行。二位号。三德业。

　　今初。

　　舍利弗若国邑聚落。

　　名如宾。行如主。行有亲疏。名有近远。故举处所。以显名行也。封疆为国最远。宰治为邑居中。聚落是邻闾最近。长者名行。遍此三处。近不见其细陋。远但挹其高风。口无择言。身无择行。意无择法。名行相称。真实大人。

　　内合如来三业随智慧行。称机施化。名称普闻。德周法界也。又国邑聚落。皆如来果德。实报土为国。有余土为邑。同居土为聚落。从本垂迹。摄迹反本。名行相称。无宾主之异。彪炳洋溢。遍三土也。

　　△二位号。

　　有大长者。

　　位号为三。一世长者。二出世长者。三引经帖文。世长者备十德。一姓贵。二位高。三大富。四威猛。五智深。六年耆。七行净。八礼备。九上叹。十下归。姓则三皇五帝之裔。左貂右插之家。位则辅弼丞相。盐梅阿衡。富则铜陵金谷。丰饶侈靡。威则严霜隆重。不肃而成。智则胸如武库。权奇超拔。年则苍苍棱棱。物仪所伏。行则白圭无玷。所行如言。礼则节度庠序。世所式瞻。上则一人所敬。下则四海所归。十德具。名大长者。

　　○二出世长者。如来。性则从真如实际中生。位则功成道着。十号无极。富则法财万德。悉皆具满。威则十力雄猛。降魔制外。智则一心三智。无不通达。年则早成正觉。久远若斯。行则三业随智。运动无失。礼则具佛威仪。心如大海。上则十方诸佛所共称誉。下则七种方便而来依止。是名出世佛大长者。

　　○三以十德帖经。义足而阙一文国邑聚落。有大长者。三处称誉为大。岂非姓贵。长者。岂非位高。衰迈。岂非耆老。财富无量。岂非丰足。多有田宅。即分略周瞻。岂非智深。多有僮仆。岂非势大。其家广大。岂非德行师之。唯有一门。岂非礼节。训人一路。多诸人众。即下人所归。但阙上人所敬一文。今以大字兼之。大人所知。故称大也。

　　△三叹德业。

　　其年衰迈。财富无量。多有田宅。及诸僮仆。

　　德业有内外。内则智略。外则赀财。年高。博达古今。譬佛智德衰迈。根志纯熟。譬佛断德。财富。譬外德。无量。总譬万德也。田宅。别譬也。田能养命。譬禅定资般若。宅可栖身。譬实境为智所托。略则十八空门广则无量空门。若论福德。无行而不修。若论智慧。无境而不照。故云多有田宅也。僮仆者。给侍使人。譬方便知见。皆已具足。和光六道。曲顺万机。即实智之僮仆也(一长者譬竟)。

　　△二舍宅。

　　其家广大。

　　众生穴穴。宅于三界。如来应化。统而家之。故言广大也。

　　△三一门者。譬上种种法门。宣示于佛道也。

　　唯有一门。

　　光宅云曰。三界虽旷。九十虽多。论于出要。唯是佛教。故言一门(九十者。文语从略。即九十六也。九十六者。众路也。若欲出宅。唯有一门。九十六道。虽各谓道真。如交横驰走。经云。唯有一道是正。余者悉邪)。今明若单理为门。理无通塞。何门之谓。单教为门。得经者众。何意不出。今取理为教所诠。文云。以佛教门。出三界苦。得涅槃证。门又二。宅门。车门。宅者。生死也。门者。出要路也。此方便教之诠也。车者。大乘法也。门者。圆教之诠也。若宅门是车门。初三车救子。亦应即是等赐大车。若所出门。非所入门。验车宅异也(宅是。所出车是所入。宅门是所出之路。车门是所入之路)。

　　△四五百人者。譬上众生。即五道也。

　　多诸人众。一百二百。乃至五百人。止住其中。

　　△五火起。譬上安隐。对不安隐法。五浊也。有二。先出所烧之宅相。譬六道果报。次明能烧之火。譬八苦五浊。

　　今初。

　　堂阁朽故。墙壁隤落。柱根腐败。梁栋倾危。

　　堂譬欲界。阁譬色无色界。墙壁譬四大。隤落譬减损。倾危譬迁变。柱根譬命。梁栋譬意识。腐败譬危殆不久。欲令易解。作观释之。堂譬身之下分。阁譬头等上分。墙壁譬皮肉。隤落譬老朽。柱根譬两足。腐败譬无常。梁栋譬脊骨。倾危譬大期。周障屈曲。譬大小肠。又云譬心。

　　△次明能烧之火。

　　周匝俱时。欻然火起。焚烧舍宅。

　　周匝者。八苦遍在四大四生。故言周匝。并皆无常。故云俱时。欻然。譬本无今有。本无此苦。无明故有。

　　△六三十子譬。

　　长者诸子。若十。二十。或至三十。在此宅中。

　　上知众生性欲。曾习佛法。天性相关。则子义成。性欲有异。若十。是菩萨子。二十。中乘子。三十。小乘子。此机俱得出宅。故名为子。无此机。是五百人。或者支佛。或小乘摄。出没不同。皆言十者。悉有十智之性。故云。内有智性。但无如实智性耳。上譬本二偈。先颂实。后颂权。今总譬中。大意亦然(言十智者。谓世智。他心智。菩。集。灭。道智。法。比智。尽。无生智。略如玄文妙智中说总譬六义竟)。

　　△第二别譬。更为四。初长者见火譬。譬上佛眼观见五浊。四行偈为本。二舍几用车譬。譬上释迦为五浊寝大施小。始坐道场下十七行半偈为本。三等赐诸子大车譬。譬上释迦示真实相。我见佛子等。志求佛道者。无量千万亿六行偈为本。四长者无虚妄譬。譬上我为诸法王二行半偈为本。就初见火。其文有四。其意但三。一能见。譬上我以佛眼观见也。

　　长者见。

　　△二所见。譬上所见六道众生也。

　　是大火。从四面起。

　　众生身受心法。即宅之四边。从此四边。起净乐等四倒。则八苦之火。众苦皆集。若知身不净。苦。无常等。即烦恼火灭。

　　△三惊怖。譬上为是众生故。而起大悲心也。

　　即大惊怖。而作是念(至)安隐得出。

　　即大惊怖者。念其退大善故惊。忧其将起重恶故怖。惊即对慈。念其无乐。怖即对悲。忧其有苦。我虽能于此所烧之门安隐得出者。即是释成惊怖慈悲之义。虽是未尽之辞。明佛以智慧力。能寻正教。见所诠谛。不为五浊八苦所危。故名安。四倒暴风所不能动。故名隐。萧然累外。故名得出。而众生不尔。为火所烧。如来慈悲。犹为忧火所炽。故言虽也。

　　经言所烧之门者。今问。教为门者。此教为烧。为不烧。救云。教门不烧。佛教为门。能通所烧之人。所通之人被烧。则能通门名烧。如门内人死。名门为衰。门实不衰。

　　又问。若尔。教是常住。非有为法。若不尔。何故不烧。今解不尔。夫门有件有空。非件无以标门。非空无以通致。件可灰烬。空不可烧。教有能诠所诠。若非能诠。无以为教。若非所诠。何以得出。能诠可是无常。所诠非复无常。得教下所诠。故名安隐得出。能诠磨灭。故言所烧之门。不从所烧之门。何由安隐得出。藉于言教。契于所诠。大经云。因无常故。而果是常。如此释者。如经于所烧之门也。

　　若小乘无常教门。此从所烧门出。若大乘常住教门。文字即解脱者。此教即理。体达烧无烧而安隐得出。若就如来权智。即是从所烧门出。若就实智。体于所烧。安隐得出。故先作衣裓几案出之不得。后以无常出之。即此意也。

　　△四广前所见之火。还是释成惊怖之意。

　　而诸子等于火宅内(至)心不厌患无求出意。

　　此总明众生无知。于火宅内。乐着嬉戏者。着见名嬉。着爱名戏。又耽湎四见名嬉。唐丧其功名戏。着爱亦尔。耽湎五尘名嬉。空无所获名戏。空生徒死。而无厌离。如彼儿戏也。不觉不知者。都不言有火。名不觉。不解火是热法。名不知。既不知火热。不畏伤身。名不惊。不虑断命。故不怖。众生全不觉五阴八苦。不知四倒三毒。既不识惑。云何忧虑惑侵法身。伤于慧命。如是不觉于苦。不知于集。不惊伤道。不怖失灭。以不闻四谛教。则无闻慧。名不觉。不得思慧。名不知。不得见解。名不觉。不得思惟解。名不知。见谛即惊悟。思惟即厌怖。又不觉现在苦。不知未来苦。故下文云。现受众苦。后受地狱等苦。即此义。逼身者。前五识身也。心者。第六意识心王也。以六七八三识。以心为根。故第六识。亦得称心。谓身为八苦所逼。而心不厌患也。心不厌患者。不厌无常之苦。不患烦恼之集也。无求出意者。不修道求灭也。今谓火宅本譬五浊。嬉譬见浊。戏譬烦恼浊。不觉不知不惊不怖。譬众生浊。火来逼身。苦痛切已。譬命浊。心不厌患。无求出意。譬劫浊。此与五浊相当(第一长者见火譬竟)。

　　△第二舍几用车譬。譬上寝大施小。上譬本我始坐道场下十七行半偈。分二。初六行半。用大拟不得。后寻念过去佛下十一行偈。用小拟得。初用大拟不得为二。初用劝门拟宜。二用诫门拟宜。就劝诫各三。一拟宜。二不受。三放舍。劝门三者。一譬上念用大乘劝门。于三七日。思惟是事。二明诸子不受。譬上无机。众生诸根钝。云何而可度。三放舍。譬上无机息化。我宁不说法。疾入于涅槃。

　　今初。

　　舍利弗是长者作是思惟(至)若以几案从舍出之。

　　身手等者。引下合譬云。但以神力。及智慧力。以释此譬。身譬神通荷负。手譬智慧提拔。依三昧断德。则有神通。依智慧智德。则有说法。智断之力。能成法身。此之智断。还从劝诫两门入。劝即为人悉檀。诫即对治悉檀。此二悉檀。为第一义悉檀而作方便。如来初欲劝门拟宜众生。令众善奉行。成就十力无畏。一切种智。而众生不堪。次欲以诫门拟宜。令诸恶莫作。证大涅槃。而众生不堪。无机息化。故知念用大乘。秪是劝诫两悉檀定慧智断耳(四教善恶。各有劝诫。今约圆说)。故上文云。定慧力庄严。以此度众生。即其义也。前叹长者其年衰迈。即譬智断。智断即是身手力也。衣裓几案者。三藏法师云。衣裓是外国。盛华之器。贡上贵人用此贮之。今取合譬文。若我但以神力。及智慧力。赞如来知见力无所畏者。众生不能以此得度。神力即是身。慧力即是手。如前说。知见譬衣裓。无畏譬几。十力譬案。如来以神通发动此三法。以智慧宣说此三法。无机息化。

　　(僭补曰。衣械几案。约事。是避火出宅之具。约法。是一乘实相法门。身手有力。约事。能用衣械几案之人。约法。即如来神力智慧。所以不用者。以一乘法门。微妙难知。故言狭小。谓难出也。又诸子幼稚无知。恋着嬉处。不肯出。故舍之。用三车诱引。称机得宜也)。

　　△二明诸子不受。譬上无机。

　　复更思惟是舍唯有一门(至)恋着戏处。

　　唯有一门而复狭小。门义如上说。今更明。一谓一理。一道清净(华严经云。文殊法常尔。法王唯一法。一切无碍人。一道出生死)。门谓正教。通于所通。以理纯无杂。故言一。即理能通。故言门。微妙难知。故言狭小。教者。十方谛求。更无余乘。唯一佛乘。故言一。此教能通故言门。此教微妙。凡夫不知出处。是不知权。不知入处。是不知实。二乘因闻。少知出要。永不知入。菩萨虽自知出。亦不知入。夺七方便。皆不知入出。上文云。若但赞佛乘。众生没在苦。不能以教自通。将谈无机。故言狭小。然上根圆因自修。行大直道。无留难故。故名为一。善行菩萨道。直至道场。故名为门。但以妙行难行。方便无机。故言狭小耳。明二万亿佛所。教无上道。大乘善根微弱名幼稚。若闻大乘。乃生谤毁。名未有所识也。恋着戏处者。前明善弱。此明恶强。即是因时深着见爱。果时深着依正。欲界着六尘。色界着禅味。无色界着定。上文云。众生诸根钝。着乐痴所盲。不堪闻大乘也。

　　△三放舍。指此二句为放舍善诱也。

　　或当堕落。为火所烧。

　　堕落有二。一者幼稚。忆本戏处。故堕落。二都无识。执物不坚。故堕落。一譬着五欲。堕在三途。二譬善弱无识。谤毁大乘亦堕落三途。故放舍也(初用劝门竟)。

　　△第二用诫有三一用大乘诫门怖之令出。

　　我当为说怖畏之事(至)具告诸子汝等速出。

　　对治之相。如大品中说。四念是摩诃衍。以不可得故。异于小乘也。既着戏处。故说怖事。令得免五浊火。烧五阴舍。宜应舍离。若久住着。必断善根。故云。无令为火之所烧害。

　　△二不肯信受。

　　父虽怜愍善言诱谕(至)何者为舍云何为失。

　　不惊不畏者。不生闻思。如上说。不识八苦五浊能烧善根。如不知火。不识阴界入法。是诸苦器。如不识舍。不知丧失法身之由。如不知何者为失。

　　△三放舍。指此二句为放舍也。

　　但东西走戏。视父而已。

　　背明向暗如东西。生死住还速疾如驰走。于中起见爱如戏。虽用大乘劝诫二门。拟之不受。故言视父而已(第一舍几竟)。

　　△第二用车譬。譬上寻念过去佛。所行方便力下十一行偈。用小拟得。上文有四。今譬亦四。一者拟宜三车譬。譬上寻念过去佛。亦作三乘化也。二者父知先心所好譬。譬上作是思惟时。十方佛皆现。三者叹三车譬。譬上正施三乘。思惟是事已。即趣波罗奈。四者适子所愿譬。譬上受行悟入。是名转法轮也。

　　今初。

　　尔时长者即作是念(至)令诸子等得免斯害。

　　大乘化功为父命。众生大善为子命。大善若尽。即子命断。子命断。则化功亦废。即父命断。前言苦痛切已。犹是未死。今云必为所焚。即有死义也。上文于所烧之门。安隐得出。今云若不时出。必为所烧。此义云何。前得出者。即是法身出。今言若不时出。即是应身同疾。众生有善。与应身时出。众生善断。不与应身时出。即是俱为所焚也。今欲应身拟宜。令其时出。从我今当设方便。欲设权也。

　　△二父知先心所好譬。

　　父知诸子先心(至)情必乐着。

　　其昔曾习小。是知先心。性欲不同。是知各有所好。又知众生昔曾习大。习大未浓。是为大弱。如舍利弗六心中退。厌老病死。故以小接。是为小强。本曾习大。名知先心。中厌老死。名各有所好(六心退者。准璎珞意。身子于十住第六心。因婆罗门乞眼。退菩提心。是为大弱。证阿罗汉果。是为小强也)。

　　△三叹三车希有譬。譬上三转法轮。谓劝。示。证。

　　而告之言。汝等所可玩好希有难得。汝若不取。后必忧悔(一劝转)。如此种种羊车。鹿车。牛车。今在门外。可以游戏(二示转)。汝等于此火宅。宜速出来。随汝所欲。皆当与汝(三证转)。

　　示应居初。随经次第。先劝后示。亦应无失。证中皆与之言。正当己证。亦令他证。故名为与。净名经云。三转法轮于大千。其轮本来常清净。

　　△第四适子所愿譬。譬上受行悟入。诸法寂灭相。不可以言宣。以方便力故。为五比丘说。是名转法轮。

　　尔时诸子闻父所说珍玩之物(至)争出火宅。

　　前偈本略。今譬事广。广明修因至果。依六句解义。(言前偈本略者。譬本但云。是名转法轮等也。广明至六句者。贤合为四。见修为二。贤所以合者。四念法同。故为一。暖顶同退。故为一。忍不出观。故为一。世第一无上。故自为一。见修道异。故各为一。广如俱舍贤圣品中。此但略明)一适愿者。四念机教相称。此闻慧也。勇锐者。即是思慧。思心动虑。正勤方便也。

　　二互相推排者。推四真理。排伏见惑。邪正未决。名为互相。此入修慧。属暖顶位也。三竞者。竞取胜理也。此是忍法位。竞取胜理。初观三十二谛。竞趣真道。后缩观趣苦法忍也(忍法位。初观三十二谛者。上下各有十六行相。上下合论。故三十二。欲界苦谛下。观苦空无常无我。集谛下。观集因缘生。灭谛下。观灭尽妙离。道谛下。观道正迹乘。共十六谛。上二界同一定地。共一四谛。亦观十六谛。是为上下共观三十二谛也。其观法在忍位中。有下中上三忍不同。下忍初观欲界四谛。修十六行。又类。观上二界四谛。修十六行。共三十二行。名下忍位。中忍所观三界上下八谛三十二行。与下忍同。但其中有减缘减行之别。所谓减缘必减行。减行未必减缘。行即十六行。缘是所缘四谛之境也。共有七周减缘。二十四周减行。名中忍位。唯留欲界一行。并所缘苦谛。名上忍位。故云缩观苦谛。趣苦法忍是也。略如四教仪集注。广如玄文释签)。四共者。是世第一法位。同观一谛(苦谛)。与苦法忍四观不别也。

　　五驰走者。入见道十五心。速疾见理(入见道十五心速疾见理者。世第一后心。苦忍真智。于八谛下。发八忍八智。总十六心。有门以十五心名见道。为初果。至十六心去。是修道。二三果位也)。譬上便有涅槃音。见道之中。分得涅槃也。

　　六争出者。思惟道也。争出三界。成无学果。断思惟尽。方出火宅。即譬上偈。及以阿罗汉。法僧差别名也。

　　观心解者。中道正观。直观实相。心法相称名适所愿。境无边故。观亦无边。名勇。境研心利。名锐。心境相研。名互相推排。心王心数。缘境速疾。名竞共驰走。遍历一切阴界入等。无非实相。名为出火宅也(第二舍几用车譬竟)。

　　△第三等赐诸子大车譬。譬上显真实相。此文为四。一父见子免难欢喜譬。譬上我即作是念。如来所以出。至今我喜无畏两行一句偈为本。二诸子索车譬。譬上大乘机发。我见佛子等。志求佛道者。无量千万亿。皆来至我所两行偈为本。三等赐诸子大车譬。譬上于诸菩萨中。正直舍方便。但说无上道三句为本。四诸子得车欢喜譬。譬上菩萨闻是法。疑网皆已除。千二百罗汉。悉亦当作佛一偈为本。上法说中。先明机发。次说障除。佛喜无畏。今譬中先明免难。后明索车。若具足论。应作四句。有先障除。后机发。如四大声闻等。于三藏中障除。大品末。法华初。大机始发。二障未除。大乘机发。如华严中及法华中诸凡夫众。得入佛慧者。余两句如上说(上说者。自有障即除。机即发。如说无量义时。证二乘果。大机即发。自有障未除。大乘机未发。如五千退席者)。方便品明佛喜。无畏。此中诸子欢喜。以子喜故。其父亦喜。共成一意。

　　今初父见子免难欢喜譬。

　　是时长者见诸子等安隐得出(至)欢喜踊跃。

　　就免难中具二义。谓免难。欢喜。若子未免难。父则忧念。若得离火。心即泰然。故免难欢喜。得为一譬。以子欢喜。其父亦喜。得譬佛喜也。四衢道中者。正譬四谛。四谛观异。名为四衢。四谛同会见谛。如交路头。见惑虽除。思惟犹在。不名露地。三界思尽。名露地。住果不进。故云而坐。不为见思所局。故云泰然。生灭度安隐想。故言欢喜也。

　　△第二诸子索车譬。

　　时诸子等各白父言(至)愿时赐与。

　　后偈云。愿赐我等三种宝车。文无索字。义者。依此请辞。明索车耳。譬上大乘机发。会义云。三车以譬三乘果位。为求三乘果。所以出三界。既出三界已。实无三乘果证可得。而又方等弹诃。般若淘汰。今经彰言。方便非实。所以殷勤三请。名为索车。指昔所许三权。正是请今一实。故名大乘机发也。须知在方等时。屡被挫折。不知所云。便有机索。至般若时。转教付财。但自未知得与不得。便有情索。今法华会。发言三请。更加口索也。

　　△第三等赐大车譬。有二。一标两章门。二广两章问。

　　今初标。

　　舍利弗。尔时长者。各赐诸子等一大车。

　　各赐诸子者。标等子也。等一大车者。标等车也。何者。以子等故。则心等。譬一切众生等有佛性。佛性同故。等是子也。第二车等者。以法等故。无非佛法。譬一切法。皆摩诃衍。摩诃衍同故。等是大车。而言各赐者。各随本习四谛。六度。无量诸法。各于旧习。开示真实。旧习不同。故言各。皆摩诃衍。故言大车(而言下。却以子等释车等疑。既云车等。何以各赐。昔习不同。诸位不一。至此所说。无非一乘。何以故。若一人不遍。不名子等。且云本习。应遍诸法。一物不与。不名赐等。所以色心。逆顺。依正。行理。因果。自他。解惑。小大。慧福。故知等赐。秪是开彼三乘六道。无非一如。故一一如。无不遍摄遍具遍入。一切众生。谁无四方道场之分。谁不理有大车具度。待时待缘。是故尔耳。故至今日。方云各赐)。

　　△二广两章门。有二。一广车。二广心。广车又二。一广车体。二释有车之由。叙车体中三。先叙高广。次明白牛。后明傧从。

　　今初。

　　其车高广众宝庄校(至)安置丹枕。

　　假名车有高广相。譬如来知见深远。横周法界之边际。竖彻三谛之源底。故言高广也。众宝庄校者。譬万行修饰也。周匝栏楯者。譬总持。持万善。遮众恶。四面悬铃者。譬四辩下化也。张设幰盖者。譬四无量。众德之中。慈悲最高。普覆一切也。珍奇杂宝而严饰之者。真实万善。严此慈悲。大经云。慈若具足十力无畏。名如来慈。慈中行布施等。宝绳交络者。譬四弘誓。坚固大慈心也。垂诸华缨者。譬四摄神通。悦动众生。亦譬七觉妙鬘也。重敷婉筵者。譬观练熏修。一切诸禅。重沓柔软也。安置丹枕者。若车外枕。车若驾运。随所到处。须此支昂。譬即动而静。即静而动。若车内枕者。休息身首。譬一行三昧。息一切智。一切行也。丹。赤光。譬无分别法也。

　　△次明白牛。

　　驾以白牛肤色充洁(至)其疾如风。

　　驾以白牛者。譬无漏般若。能导谛缘度一切万行。到萨婆若。白是色本。即与本净无漏相应。体具万德如肤充。烦恼不染如色洁。又四念处为白牛。四正勤中二世善满如肤充。二世恶尽如色洁。四如意足。称行者心。如形体姝好。筋譬五根。住立能生义也。力譬五力。摧伏干用义也。行步平正。以譬定慧均等。又譬七觉调平。其疾如风者。八正道中行。速疾到萨婆若。

　　△后明傧从。

　　又多仆从而侍卫之。

　　仆从者。譬方便波罗蜜能屈曲随人。给侍使令。众魔外道。二乘小行。皆随方便智用。故净名云。皆吾侍也。又果地神通。运役随意。即仆从也。

　　△二释有车之由。

　　所以者何。是大长者。财富无量。种种诸藏。悉皆充溢。

　　由如来果地福慧圆满。名财富无量。种种诸藏充溢者。行藏。理藏。一切法趣檀尸。忍等。是趣不过者。是约行为如来藏。一切法趣阴入界根尘等。是趣不过。即是约理明如来藏。自行此行理名充。化他名溢。实智满名充。权智满名溢。入中道名充。双照故名溢。非但藏多。又皆充溢。何法不是摩诃衍。故大乘法财无量也(一广车等竟)。

　　△二广心等。文二。一广心。二释。

　　今初。

　　而作是念我财物无极(至)各各与之不宜差别。

　　广心等者。财富无量。是子无偏。是故心等。若富而非子。是子而贫。则不得等。今七宝大车。其数无量。若教若行。皆摩诃衍。即财多也。各各与之。不宜差别者。不移本习。而示真实。如身子于智慧开佛知见。具一切佛法。目连于禅定开佛知见。具一切佛法。余人例尔。又方等般若。念处正勤。根力觉道。种种异名。皆开示实相。历一切法。亦复如是。故言无量也。

　　△二释。

　　所以者何。以我此物。周给一国。犹尚不匮。何况诸子。

　　初释财多。尚周一国。况复诸子。譬大圆因。遍该善恶。况佛知见耶。次释子等者。非子尚充。况是子耶。譬佛无缘者尚度。况有缘子耶。

　　(二广心等竟)。

　　△第四诸子得车欢喜譬。譬上受行悟入也。

　　是时诸子。各乘大车。得未曾有。非本所望。

　　本求羊鹿水牛。期出分段。今得白牛。尽于变易。过本所望。岂不欢喜。

　　(僭补曰。枣柏李长者颂云。一切众生金色界。白净无垢智无坏。智珠自在内衣中。只欲长贫住门外。广大宝乘住四衢。文殊引导普贤扶。肥壮白牛甚多力。一念遍游无卷舒。如是宝乘不能入。但乐勤苦门前立。不觉自身常住中。遗上恒言我不及)。

　　(第三等赐大车譬竟)。

　　△第四长者无虚譬。譬法王不妄。文三。一问。二答。三述叹。

　　今初。

　　舍利弗于汝意云何(至)宁有虚妄不。

　　佛问者。本但许三。而今与一。非虚妄不。欲令身子领实。故以虚妄问之。

　　△第二答。为二。一免难不虚。二不乖本心不虚。各为三。今初免难不虚。三一标。

　　舍利弗言不也世尊(至)全其躯命非为虚妄。

　　△二释。

　　何以故。若全身命。便为已得玩好之具。

　　释者。命重身轻。全身免火。已得大宝。济于重命。岂应有虚(全于小乘五分法身。入空慧命。则为已得昔来所玩。况于火宅方便济苦。本在大耶)。

　　△三结况。

　　况复方便。于彼火宅而拔济之。

　　结免八苦之火。全五分之身。已是大宝。况二万亿佛所。大乘慧命。圆因成就。佛知见开。宁是虚妄。

　　△第二不乖本心三。一标。

　　世尊。若是长者。乃至不与最小一车。犹不虚妄。

　　初标不乖本心章。本知无三。意令不谤。不谤者。已不乖本心(不乖本心意者。此述长者本意。若小若大。俱有本心。大本为本。小本非本。许小不与。尚无所乖。况更与大。宁乖本意。如许少财。与少非妄。况与大位。得过于昔。宁乖本心。信知如来本非小化。所以财但免于分段之贫。位则超于二死之贱。二义兼备。何乖之有)。

　　△二释。

　　何以故是长者先作是意(至)以是因缘无虚妄也。

　　本知无小。意令不毁。既无毁因。不堕恶果。不与小车。不乖本意。

　　△三结况。

　　何况长者。自知财富无量。欲饶益诸子。等与大车。

　　自知财富无量。欲饶益其子。等与大车。过本所望。是故不虚。结前章云。方便拔济。譬于断德神通之力。结后章云。财富无量。譬于智德辩说之力。前是子等故不虚。后是财等故不虚。

　　△第三述叹。

　　佛告舍利弗。善哉善哉。如汝所言。

　　有二善哉者。述其二不虚也。问。佛何不自说不虚。答佛许三与一。自说为难。身子说不虚。取信为易。

　　(第四长者无虚妄譬竟)。

　　(第一开譬竟)。

　　△第二合譬。合上总别二譬。先合总譬中有六。今文皆合。小不次第。今初第一。合上第一长者。名行位号德业等。故云如来亦复如是。

　　舍利弗如来亦复如是(至)具足方便智慧波罗蜜。

　　无量德号。略举十义。如上说。一切世间。将处所以定名行。上云国邑聚落。今合直云一切世间。通指同居。有余。实报。自体。皆是佛妙色妙心果报之处。而遍应彼三处也。于诸怖畏等。合上叹内外德。内是年高衰迈。识达则多。譬如来智断。于诸怖畏。无明永尽。合上衰迈。显断德也。成就无量知见。合其年高。显智德也。力无畏等。合上外德。财富无量也。神力者。深修禅定。能得神通。合上田也。智慧力。智必照境。如身之托处。合上宅也。具足方便波罗蜜合上诸仆从也。

　　△二合上五百人。上云今我亦如是。安隐众生故。安隐即慈悲也。

　　大慈大悲。常无懈倦。恒求善事。利益一切。

　　慈悲是施化之本。一切是五道。恒为慈悲所被。合上五百人也。

　　△三合上其家。以慈悲故。而生三界火宅。

　　而生三界。朽故火宅。

　　△四合上第六众生有缘。亲者前度。合上三十子。有三乘根欲也。

　　为度众生。

　　△五合上安隐。对不安隐法。欻然火起。

　　生老病死。忧悲苦恼。愚痴闇蔽。三毒之火。

　　△六合上第三一门。以种种法门。宣示于佛道也。

　　教化令得阿耨多罗三藐三菩提。

　　教能诠理。寻理起行。即得菩提。故知教理共用。合上唯有一门譬也。若讲说。令前后可解。一一须提方便品譬本。来勘合之。后去例尔(合总譬六段竟)。

　　△第二合别譬。别譬有四。初合见火譬。二合舍几用车譬。三合等赐大车譬。四合无虚妄譬。初合见火譬有四。一合上我以佛眼观见。

　　见。

　　今以一见字。合上第一能见之眼。即是如来寂照智眼能见也。

　　△二合上所见之火。从四面起。

　　诸众生为生老病死(至)如是等种种诸苦。

　　此中明八苦为火。四苦如文。贪着追求。求不得苦。后受地狱。天上人间。是五阴苦。爱离怨会如文。此之八苦。从四倒四面起也。

　　△三合上所见火。譬诸子不觉不知。

　　众生没在其中(至)虽遭大苦不以为患。

　　不观苦集故不厌。不观道灭。故不求解脱。虽遭大苦不以为患。合上心不厌患。无求出意也。

　　△四合上起惊怖。

　　舍利弗佛见此已(至)令其游戏。

　　第四合上第三起惊怖。我虽能于此所烧之门。安隐得出意也。应拔其苦难者。即大悲之力。与无量乐者。即大慈之力也(一合长者见火譬竟)。

　　△第二合上舍几用车譬二。先合舍几。次合用车。今初舍几。上文有劝诫。今但合劝。不合诫。以劝善即诫恶。诫恶即劝善。上劝文有三。谓拟宜。无机。息化。

　　今初。

　　舍利弗如来复作是念(至)众生不能以是得度。

　　拟宜有身手衣裓等。但以神力者。合上身力。智慧力者。合上手力也。赞如来知见。合衣裓也。力无所畏。合几案也。若佛初出。即用此拟。众生不能以此得度也。

　　△二无机不受劝。

　　所以者何是诸众生(至)何由能解佛之智慧。

　　正由五浊障重。未免生死等火。大乘微妙。不能得入。故言何由能解佛之智慧。此一句。即合上唯有一门而复狭小也。

　　△三合上放舍。无机息化。不然。或当堕落。为火所烧也。此文无放舍语。而息化意甚分明也。息化文二。先牒前后三譬帖合。

　　舍利弗如彼长者(至)然后各与珍宝大车。

　　牒前一譬。正帖合息化。牒后两譬。傍成息化也。虽复身手有力而不用之。此牒前身手救子不得譬。以合如来亦寝大化也。

　　但以殷勤下。牒施三之譬也。

　　就然后各与下。牒第三等赐大车譬也。

　　△二正合息化。

　　如来亦复如是。虽有力无所畏。而不用之。

　　此十六字。正合息化(一合舍几譬竟)。

　　△第二合用车救得譬。上文有四。此中亦四。第一合上拟宜三车也。

　　但以智慧方便。于三界火宅。拔济众生。

　　△二合上知子先心也。

　　为说三乘。声闻。辟支佛。佛乘。

　　△三合上叹三车希有。上有劝示证。今亦具合。但不次第。先示。

　　而作是言。汝等莫得乐住三界火宅(苦谛)。勿贪粗弊色声香味触也。若贪着生爱。则为所烧(集谛)。汝速出三界。当得三乘。声闻。辟支佛。佛乘(灭道二谛)。

　　合上三车今在门外。汝等于此火宅。宜速出来。三界是示苦谛。勿贪粗弊。乃至生爱等。示其集谛。速出三界。示其灭道。灭道即是示其三界外有智断三乘之果。故令速出三界。当得三乘。三乘正取灭道为体也。

　　△二证。

　　我今为汝保任此事(至)如来以是方便诱进众生。

　　第二合上必与证得不虚也。

　　△三合上叹车希有。即劝也。

　　复作是言汝等当知(至)便得无量安隐快乐。

　　此三乘是诸佛方便。引物仪式。故众圣所称。得无生智为自在。得尽智为无系。我生已尽。不受后有。名无所依。所作已办。梵行已立。名无所求也。无漏根力觉道等者。根。五根。力。五力。觉。七觉支。道。八正道。禅。四禅四空。定。灭受想定。解脱。八解脱。三昧。三三昧。以上法门。通漏无漏。此三乘果法。皆是无漏根力觉道等也。无量安隐快乐者。证真空涅槃。离我见有无等见。诸患永息。故云得无量安乐也。

　　△四合上适子所愿譬。上有真似等四位。今合亦四。但上总今别。三乘各为四。皆引上譬来帖合。

　　舍利弗若有众生(至)为求牛车出于火宅。

　　内有智性者。宿习三乘乐欲。成三乘智性。故佛施三乘之教也。内有智。乃至从佛闻法信受。合上闻父所说玩好之物。适其愿故。合上闻慧也。

　　殷勤精进者。殷勤。合上心各勇锐思慧也。精进。合上第二推排。推是推理。排是排恶。恶去故精。理明故进。合上修慧也。

　　欲速出下。合上第三竞共驰走。

　　是名声闻乘。合上第四争出火宅。

　　三乘修行。皆有此四。

　　而辟支佛求自然慧者。辟支是法行人。从他闻法少自推义多。故取譬鹿。鹿不依人。自然者。从十二缘门入。此门本自有之。非佛天人所作。名自然慧。不从他闻。复名自然慧也。

　　菩萨称一切智者。不同二乘。乃是佛智。菩萨望此修因。即是大乘兼运之意也(已上合第二舍几用车譬竟)。

　　△第三合等赐大车譬。上文有四。一免难。二索车。三等赐。四欢喜。今略不合索车欢喜。但合免难。义兼索车。合等赐。义兼欢喜。今双牒免难等赐二譬。然后双合二譬。初双牒。

　　舍利弗如彼长者(至)等以大车而赐诸子。

　　如彼长者下。牒免难。自惟财富下。牒等赐。

　　△次双合二。先合免难。

　　如来亦复如是(至)得涅槃乐。

　　门有入义出义。若三界为宅。五阴为舍。由迷色心而入色心。即是入宅生死之门。若作出者。今言以佛教门。出三界苦。正是禀藏通二教。教下之理共为门。起三乘圣行。出三界苦。得涅槃乐也。

　　△次合等赐。上等赐先标二章。次广二章。后释出有车之由。今文阙略。小不次第。略分为五。一合上释有车之由。

　　如来尔时便作是念(至)力无畏等诸佛法藏。

　　上云财富无量。库藏充溢也。

　　△二合上广等心。

　　是诸众生皆是我子(至)皆以如来灭度而灭度之。

　　上云我财物无极。不应以下劣小车。今云不令有人独得灭度。皆以如来灭度而灭度之。岂非合等心义。

　　△三合上标等心章门。

　　是诸众生。脱三界者。

　　上云各赐诸子等也。

　　△四合上标等车章门。

　　悉与诸佛禅定解脱等。娱乐之具。

　　△五正合上广大车。

　　皆是一相。一种。圣所称叹。能生净妙第一之乐。

　　通合上高广。乃至仆从等。一相。是实相。即法身德。一种。是种智般若。即般若德。能生净妙之乐。乐即无苦。名解脱德。三德高广。具足庄严。收罗众德。名摩诃衍。合上大车譬也(第三合等赐诸子大车竟)。

　　△第四合上不虚譬。上答文有二。一全身命。二不乖本心。今但合不乖本心。兼得全身命。又为三。先牒譬。

　　舍利弗如彼长者(至)无虚妄之咎。

　　△次合释不乖本心。

　　如来亦复如是(至)然后但以大乘而度脱之。

　　△三合况。合上况出不虚也。

　　何以故如来有无量智慧(至)分别说三。

　　即是长者自知财富无量。欲饶益诸子。故许三与一。非是虚也。此释小异于前。前意为令诸子得出。意不在三。既出不与。亦不虚妄。今明如来出世。本欲说大。但为小智乐着三界。故以方便诱引。既已得出。还与大乘。即称本心。故言能与众生大乘之法。但不尽能受也。若华严中能受。即已与竟。不俟鹿苑开一为三。由不能受。故以方便力。于一佛乘。分别说三。三由众生。非佛本意。故用此释成不乖本心不虚也。前舍利弗问云。愿为四众。说其因缘。今故答云。以是不尽能受因缘。分别说三(初长行竟)。

　　△第二偈颂。有一百六十五行。分为二。前有一百行。颂上长行文中第二譬喻。后有六十五行。广明通经方法。劝信流通。

　　上长行有开譬合譬。偈颂亦二。初有六十五行半颂开譬。次有三十四行半颂合譬。

　　初亦二。初有三十三行颂总譬。次有三十二行半颂别譬。

　　总颂六意。六意中止颂其四。兼得其二。颂家宅。兼得一门。颂五百人。兼得三十子。

　　今初一句明长者。

　　佛欲重宣此义。而说偈言。

　　譬如长者。

　　颂上位号。即兼得名行叹德。既有长人之德。即知名行。遍为国邑所崇。亦知内外。年德俱高也。内合婆伽婆。即位号。则知具足智断慈悲万德也。

　　△第二三行一句。颂家宅譬。为二。初句颂家宅。

　　有一大宅。

　　一大宅者。且指一方三界。故云一。

　　△二三行广出宅体。

　　其宅久故(至)杂秽充遍。

　　明所烧之相。故知此颂宅体也。三界无始为久。非今所造为故。无常卑鄙名顿弊。

　　亦云。头殿。腹堂。背为舍。念念相续无常为高危。

　　一云。色界为堂。欲界为舍。不免堕落名高危。

　　命根支持为柱。过去行业为基陛也。亦云。两足为柱根。三相所迁名摧朽也。意识纲维。以为梁栋。诸苦所坏如倾斜。亦云。脊骨为梁栋。髂为基陛。衰老之时为颓毁。

　　墙壁者。一云。四大为墙壁。皮肤为泥涂。四威仪不正为乱坠。五识不聪。不相主境。为差脱。亦云。墙壁圯坼。如皮肤皴朽。壮色鲜净。如初泥涂。老色枯悴。如后褫落。发髭朽老。则皆脱落。如覆苫乱坠。筋骨老弱。支节不援。如椽梠差脱。

　　周障屈曲者。印师云。三十六物。更相隔障。故云周障。䐗肠盘回。故云屈曲。非但无常所迁。亦有不净苦等。故云杂秽充遍也。今云周障是六识。屈曲是六根。六识缘六根。取境艰关。故言屈曲。六尘遍染六根。故言杂秽充遍。因缘观心两番释(因缘观心两释者。如云。头殿。腹堂。即观心也。如云。色堂。欲舍等。即因缘也。命根已下文。并观心也)。

　　△第三半行颂五百人。

　　有五百人。止住其中。

　　譬三乘根性。为五道所摄。兼得三十子譬也。

　　△第四有二十九行偈。正颂三界火起。

　　就此分四。初有二十二偈。明地上事。譬欲界火起。次有三偈半。明穴中事。譬色界火起。三有二行半偈。明空中事。譬无色界火起。四有一偈。总结三界。众难非一。

　　就欲界火起复为四。初十七偈半。明所烧之类。譬众生十使。

　　次有一偈。明火起之由。譬起五浊所由。

　　三有二行。正明火起之势。譬正起五浊。

　　四有一行半。明被烧之相。譬受八苦五浊。

　　就十七行半为二。初十六行。正明所烧。后一行半总结。

　　就所烧中又二。初六行。明禽兽被烧。譬五钝使众生。后十行。明鬼神被烧。譬五利使众生。初五钝使为二。初五行半。明五钝。二半行结。初分五。初半行譬慢使。

　　鸱枭雕鹫。乌鹊鸠鸽。

　　众生慢使。自举轻他。如鸟为性。陵高下视。八鸟譬八慢。文殊问经明八憍。今用配八鸟。盛壮憍如鸱。性憍如枭。富憍如雕。自在憍如鹫。寿命憍如乌。聪明憍如鹊。行善憍如鸠。色憍如鸽。陵他为慢。自贵为憍。自爱为贪。爱他为淫。自忿为恚。忿他为瞋。自惑为愚。惑他为痴。

　　△二半行譬瞋使。

　　蚖蛇蝮蝎。蜈蚣蚰蜒。

　　瞋有三。蚖毒盛。不触而吸。譬非理生瞋。蝮蝎触则螫。譬执理瞋。蜈蚣譬戏论瞋。世人云。赤颈者是蜈蚣。不赤者是蚰蜓。

　　△三有二行譬痴使。

　　守宫百足(至)而集其上。

　　痴有独起。相应起。守宫百足等兀然。譬独头无明。鼬狸鼷鼠等。譬相应也。诸恶虫辈下。从痴根本。备起诸结也。明诸使相缘。或缘三界如交横。起之速疾如驰走。屎尿下一行。明痴。心所著之境。皆无常。苦。无我。不净。由痴不了。于中计净等而生染着。故云。𧏙螂诸虫。而集其上(僭补曰。着男女。是屎尿臭处。不净计净。是𧏙螂辊丸)。

　　△四有二行明贪使。

　　狐狼野干(至)处处求食。

　　贪有二种。一有力。二无力。有力者。以威势取。如狐狼等。无力者。但能从他乞索粗弊。如野干等。咀嚼下。明贪取境。引物向己如咀嚼。不以道理如践蹋。贪心取境。或取一城。或取一国。其有齐畔。如哜啮也。亦云。贪心取境。有用不用。有用而取如咀嚼。不用而取如践蹋。又少则咀嚼。多则践蹋也。骨肉狼藉者。积聚五尘。不知止足也。由是群狗。竞来搏撮者。此有力贪。搏撮无力之者。谓王威也。饥羸慞惶者。常不知足如饥。求不能得如羸。种种营觅如慞惶。多欲之人。虽富而贫也。爱心贪。贪五尘之肉。见心贪。贪道理之骨。推求知见。遂多所解。即是多骨。须骨之狗。竞来撮之。诸见心中。未得正法之食名饥。不能伏断见名羸。处处求解。名为慞惶。一云。即是贪人。希求念望也。

　　△五半譬疑使。

　　斗诤揸掣。啀喍嗥吠。

　　犹豫二边名疑。未决是非云斗诤。意谓为是名掣。复谓为非名揸。啀喍嗥吠者。发言论决是非之理也(揸者。叉也。谓五指俱取也。掣。牵也。亦云。向前揸。向后掣。啀喍者。喍字亦作啮。张唇露齿也。嗥吠者。出声大吼也)。

　　△第二半行。结上五钝使。

　　其舍恐怖。变状如是。

　　(初六行明五钝使竟)。

　　△第二有十行。明五利使。为二。初半行。总明利使。

　　处处皆有。魑魅魍魉。

　　利使遍缘三界五阴四谛。故言处处皆有。夫鬼神有通有智。禽兽则无。故以利使譬鬼神。钝使喻虫兽(魑魅者。物之精也。通俗文云。山泽之怪。谓之魑也。西京赋云。山神虎形曰魑。宅神猪头人形曰魅。魍魉者。木石变怪。玉篇云水神)。

　　△二九行半。别明五利使。文为五。初三行譬邪见。

　　夜叉恶鬼(至)甚可怖畏。

　　邪见者。夜叉是捷疾鬼。譬邪见拨无因果。人是善报。譬出世因果。不杂烦恼。拨无此理。如食人肉。毒虫之属是恶报。如世间因果。杂诸烦恼。拨无此理。如啖毒虫之属也。孚乳产生者。世间之法。从自类因。生自类果也。各自藏护者。因能有果名藏。必得不失名护也。又人肉是善。毒虫是恶。邪见之心。拨无善恶因果事。如啖食也。孚乳产生。总说善恶。并有因果相生之用也。食之既饱者。见心成就也。恶心炽盛者。见心增广也。斗诤之声者。内心成就。外彰言教。宣于无因无果之法。能令闻者。堕落三涂。故言怖畏(鸟生曰孚。兽生曰乳。言自类等者。即同类因。得等流果。以子似父。故以喻之)。

　　△二两行二句譬戒取。

　　鸠槃茶鬼(至)怖狗自乐。

　　戒取者。鸠槃茶。是鬼胜者。如有漏善。能胜诸虫也。蹲踞土埵者。修十善戒。能生六天。六天是欲界高处。事如土埵也。又外道持戒。能修禅定。初得欲界定。或得未来定。未来定。未脱欲界。欲界之顶。如土埵也。或离一尺二尺者。得色界定。如一尺。得无色处定如二尺。得升上界为往。退堕为返。起见盖。如纵逸嬉戏。捉狗两足。一云。谤无苦因。如捉狗足。拨无苦果。如脚加颈。集本得果。如狗之声。利见拨言无集。无得苦之理。令其失声也(鸠槃茶者。可畏鬼也。蹲。虚坐也。踞。实坐也。次捉狗等者。有此一释。故曰一云。狗足如因。捉之如谤。捉足扑之。如令绝声。故云令其失声。复以狗脚。加于狗颈。谤无苦因之上。复更拨。无苦果。如脚加颈)。

　　△三一行半譬身见。

　　复有诸鬼(至)叫呼求食。

　　身见者。竖入三世计我名长。横遍五阴计我名大。计我自在。不修善法。即无惭愧。故言裸形。以恶庄严。故言黑。无功德资。故言瘦。计我者。不出三界。故言常住其中。计我在心。发言宣说有我之相。故言发大恶声。冀因此说。望得道果。故言叫呼求食也。

　　△四半行譬见取。

　　复有诸鬼。其咽如针。

　　见取者。咽细命危。而保其寿。非想无常而计涅槃。故言其咽如针(言见取者。非果计果。非想非是涅槃之果。计之为常)。

　　△五两行譬边见。

　　复有诸鬼(至)叫唤驰走。

　　边见者。推我断常。断常二边。如牛头二角。为身是我为我是身。依我见起边见。如头两角也。计常断之过。能断出世善。如食人肉。能断世善根。如或时啖狗。或时计常。或复计断。前后回转。如头发蓬乱。计常即破断。计断即破常。如残害凶险。无有智定食饮自资。如饥渴所逼(初十六行明所烧竟)。

　　△第二一行半总结。

　　夜叉饿鬼(至)恐畏无量。

　　总结欲界烦恼之相。亦是结利钝众生之相。并是有漏之心常无道味。故云饥急。窥看牕牖者。明其邪观空理。慕仰道味。虽复观察。而滞着心多。不会正理。如窥牕见空。不得无碍也(初十七行半偈譬十使竟)。

　　△第二一行。明火起之由。譬五浊由起也。

　　是朽故宅。属于一人。其人近出。未久之间。

　　三界是佛化应之处。发心已来。誓愿度脱。故云属于一人。长者在宅。能令慎火。由出去后。诸子无知。故令火起内合。正由如来大通佛时。常化是等。令伏五浊。众生感尽。如来舍应。此等于后。便起五浊。他土赴缘。非是永去。故言近出。又云。从得无生已。不生三界。故名出。不久应来。故名近。寿量品云。数现涅槃。即是出宅意也。

　　△第三二行正明火起之势。势有二种。一者势分。二者威势。势分通至非想。威势烧无不坏。今当界二势。亦复如是。

　　于后舍宅(至)墙壁崩倒。

　　四面。即是处所。身受心法。等起四倒五浊八苦。故云一时。相续渐增为炽。命根断为爆。风刀解体为裂。又云。受苦悲痛呻吟之声为爆。诸根破坏为裂。气断。骨离。筋绝。为摧折堕落。四大解散。为墙壁崩倒也。

　　△第四一行半。明被烧之相。

　　诸鬼神等(至)不能自出。

　　或云。亲属为鬼神。哭泣为扬声。今例上。利使以譬神鬼。利使之人。或计断常。若计常者。谓法定空。已有还无。无即常。计断之人。谓法定断。唯此一死。更无复续。皆唱言定说。其事已显。故云扬声大叫也。若是钝使。及诸戒取。本不计断。今见无常。但生疑怖。不知出离之方。故言慞惶不能自出(初二十二偈颂欲界竟)。

　　△第二有三行半。明穴中事。譬色界火起。诸部解义。瞋通三界。即此文也。文为四。初一行。明所烧之类。

　　恶兽毒虫。藏窜孔穴。毗舍阇鬼。亦住其中。

　　四禅之定。譬如孔穴也。虽复不及门外敞豁。犹得免于猛炎。入禅定中。犹得免于欲界粗恶也。利使众生。亦得禅定。如毗舍阇鬼。亦住其中。

　　△二一句。是火起之由。

　　薄福德故。

　　由少福故。近恶遇苦。

　　△三一句。明火起之势。

　　为火所逼。

　　孔穴之中。虽无猛炎。犹有热恼。四禅虽无欲界恶。亦有爱味细苦。故言为火所逼。

　　△四二行明被烧之相。

　　共相残害(至)四面充塞。

　　明利钝相夺。诸使众生。得禅是同。所计各异。异故互相是非。如相残害也。既于禅中起诸见。则不能生无漏定慧。但着默然。如饮血。又着支林。如啖肉。野干是欲界贪。未来定已断。故言并已前死。亦名食啖。禅定之贪。如大恶兽。能吞欲界贪也。欲界四倒八苦如猛炎。色界四倒八苦如臭烟。亦通身受心法。四大皮肉等。故言四面充塞也(二色界竟)。

　　△第三二行半偈。明空中事。譬无色界火起。为二。初一行。明所烧之类(明空中事者。前云藏穴。以譬色界。今乃出穴。故譬无色。言空中者。非谓虚空。既以舍内譬欲。入穴譬色。今以穴外空地为空。譬以无色)。

　　蜈蚣蚰蜒。毒蛇之类。为火所烧。争走出穴。

　　厌色界定。出向无色。厌色粗境。观无色法。如毒蛇类。火烧出穴。若尔。瞋通三界也。

　　△次一行半。明所烧之相。

　　鸠槃茶鬼(至)周障闷走。

　　若得无色定。必灭下缘。故云随取而食也。非想最顶。犹尚不免颠倒诸苦。如头上火然。非想亦有八苦之火。心生异念名生苦。念念不住名老苦。行心扰扰妨定名病苦。退定是死苦。求定不得。是求不得苦。求定不得。必有于障。即怨憎会苦。四阴心。即五盛阴苦。不能即断有顶种故。头上火然也。无无漏故。饥渴所恼。犹是轮回。周障闷走也(三无色界竟)。

　　△第四一行。总结三界。众难非一。

　　其宅如是。甚可怖畏。毒害火灾。众难非一。

　　(第一总譬竟)。

　　△第二有三十二行半偈。颂别譬。别譬有四。今颂但三。初有二行半。颂长者见火。第二有十三行。颂舍几用车。寝大施小譬。第三有十七行。颂等赐大车譬。初颂见火。有三。一能见。二所见。三起惊怖。此中具颂也。

　　初三句。颂能见人。

　　是时宅主。在门外立。闻有人言。

　　上明见。今云闻。以闻代见也。闻必从他。门外立者。正颂上我虽能于所烧之门安隐得出也。立者。在法身地。常怀大悲。欲救众生。不处第一义空之座也(不处第一空座者。第一义空。为智理合。与悲同体。今言不住无悲之智。恒居有智之悲。故云不处。故知无缘慈悲。方可与智同体)。

　　△二一行一句。颂所见之火。

　　汝诸子等。先因游戏。来入此宅。稚小无知。欢娱乐着。

　　问。子本未出。云何因戏来入。答。或曾发心。名出三界。而复退还。名之为入。如人举足欲出。至门侧而反。亦名为出。亦名还入也。又理性本净。非三界法。因无明故。而起戏论。便有生死。故云。先因游戏来入也。大善未着为稚小。无明所覆为无知。

　　△三二句。颂上即大惊怖。而起大悲心。

　　长者闻已。惊入火宅。

　　(一长者见火譬竟)。

　　△第二有十三行。颂舍几用车。为二。初有五行半。颂上救子不得。上开譬中有劝诫。上合中但合劝。今但颂诫。诫文有三。初四偈半。颂上我当说怖畏拟宜。

　　方宜救济(至)况复大火。

　　方宜者。拟宜大教也。告喻。即是说众患难。诫教之义(恶鬼毒虫下。皆患难之事。已如上释。饥渴恼急者。由无定慧。是故饥渴。已可怖畏。况复更为浊火所烧。如得上界有漏定时。无无漏定。已为小火之所焚烧。况坠下欲。大火所烧。即指饥渴恼急以为此苦。是故应求大乘永离)。

　　△二三句颂不受诫。

　　诸子无知。虽闻父诲。犹故乐着。

　　不受诫。是稚小无知。虽闻父诲。犹故乐着。既无大志。复不习小。大小俱忘。必着三界。

　　△三一句。正颂无知息化。

　　嬉戏不已。

　　指不已一句。颂上视父而已。放舍苦言之义也。

　　(第三一句。正息化者。见思不已。故息大化。若见思不已。尚有大机。如来于时。亦不吝大。以有小机。且令出浊。先施小耳)。

　　(初五行半救子不得竟)。

　　△第二七行半偈。颂上用车。上文有四。一者拟宜三车。二知子先心。三叹三车希有。四适子所愿。今颂中但有三义。略不颂知子先心。

　　今初三行颂拟宜。

　　是时长者(至)设诸方便。

　　初一行。明拟宜意。次一行。用小之由。由着见思。故唯施小。次半行。用小之意。若不用小。则大小并亡。故云将为火害。害故丧身。丧身故失命。次半行。正思用小。故云即便思惟。设诸方便。

　　△二有三偈。颂劝叹三车希有。上明劝示证三义。今颂亦三。重颂劝成。有四。初一行颂劝。

　　告诸子等。我有种种。珍玩之具。妙宝好车。

　　△二三句颂示。

　　羊车鹿车。大牛之车。今在门外。

　　(示转中云在门外者。如示四谛。令知出世)。

　　△三一句又颂劝。

　　汝等出来。

　　△四一偈颂证。

　　吾为汝等。造作此车。随意所乐。可以游戏。

　　△三一行半偈。颂适子所愿。

　　诸子闻说(至)离诸苦难。

　　今总颂上长行适子所愿六句。驰走。颂上见谛。空地。颂上无学也(二舍几用车譬竟)。

　　△第三有十七行偈。颂上长行等赐大车譬。文有四。一免难。二索车。三等赐大车。四得车欢喜。

　　今颂亦四。初五行颂免难欢喜。第二三行。颂索车。第三七行半。颂等赐。第四一行半。颂得车欢喜。

　　就初五行。颂上诸子免难又二。初一行颂免难。

　　长者见子。得出火宅。住于四衢。坐师子座。

　　坐师子座者。有二释。一云。诸子坐座。得出三界。故无畏也。二云。是长者坐座。长者见子免难。即得无畏。初在门外。犹有忧畏。故云立。今得出门。方坐无畏。故方便品云。今我喜无畏(初在门外者。初子犹在内。是故父立。今子既出。是故安坐。又大机未会。是故云立。小化已周。是故安坐。故知立者冥利。坐者显益)。

　　△二四行颂长者欢喜。

　　而自庆言(至)我今快乐。

　　(一免难欢喜竟)。

　　△第二三行颂索车。

　　尔时诸子(至)惟垂给与。

　　(二索车竟)。

　　△第三七行半。颂上等赐大车。有三。初一行超颂释大车。

　　长者大富。库藏众多。金银琉璃。砗磲码瑙。

　　屋盛称库。地盛曰藏。行具一切法名藏。眼耳六根具一切法名库。

　　(行具一切法约修。六根具一切法约性。库藏皆含藏义。亦可互论也)。

　　△二六行颂广大车。

　　以众宝物(至)而侍卫之。

　　(经大车中意者。因果所有。总名众宝。约教修得。义之如造。性修不同。权宜名造。行多子多。故车非一。是故所造。诸而复大。又须示方知。子修名造。以性泯修。造还本有。即车体也。庄校下。即具度也)。

　　△三二句。颂二章门。结显等赐之义。

　　以是妙车。等赐诸子。

　　上句颂大车章门。下句颂等心章门(三等赐竟)。

　　△第四一行半。颂得车欢喜。

　　诸子是时(至)自在无碍。

　　游于四方者。乘中道慧。横游四种四门。四种四谛。竖游四十一位。究竟常乐我净之德。故言嬉戏自在也。

　　(四得车欢喜竟)。

　　(已上六十五行半颂开譬竟)。

　　△第二三十四行半。颂合譬。分二。初四行。颂合总譬。为四。初一行颂合长者。

　　告舍利弗。我亦如是。众圣中尊。世间之父。

　　上半行颂合位号。下半行颂合名行。兼叹德义。谓七种方便贤圣中尊。九种世间之父。

　　△次一行。颂合五道义兼三十子。

　　一切众生。皆是吾子。深着世乐。无有慧心。

　　正合五百人。兼三十子。三十子。是缘因子。一切众生。即是正因子也(经云。一切众生皆吾子者。如大经中。一切众生。无不皆至大般涅槃。子义在因。涅槃在果。大乘宗要。莫逾此二。皆悉云有)。

　　△三一行。颂合家宅。兼得一门义。

　　三界无安。犹如火宅。众苦充满。甚可怖畏。

　　△四一行颂合火起。

　　常有生老。病死忧患。如是等火。炽然不息。

　　于中初二句总标。次二句释(初四行合总譬竟)。

　　△第二三十行半。颂合别譬。又分四。初三偈。合见火譬。上文有三。今合亦三。初一偈。合颂上如来能见。正由寂然闲居。能见五浊诸子也。即合闻有人言。

　　如来已离。三界火宅。寂然闲居。安处林野。

　　(经云寂然等者。在王三昧用智。即是安处故也)。

　　△二一行半。合颂上所见诸众生。为生老病死之所烧煮。

　　今此三界(至)多诸患难。

　　△三半偈。合颂上佛见此已。惊入火宅。

　　唯我一人。能为救护。

　　(初三偈合见火譬竟)。

　　△第二四行。颂合舍几用车譬。为二。初一行。颂合舍几等。上开譬有三。拟宜。无机。息化。今此一偈。亦有三意。

　　虽复教诏。而不信受。于诸欲染。贪着深故。

　　虽复教诏一句。颂拟宜。不信受一句。颂无机。下二句。颂息大化。贪着深故。颂上未免生老病死忧悲苦恼等也。

　　△二三偈。颂合用车救子得譬。有二。初一行半。合上欲拟宜。及叹车希有。

　　以是方便(至)出世间道。

　　以是方便一句。颂合上但以智慧方便欲拟宜。从为说三乘下一行一句。颂合上叹三车希有。

　　△二一行半。颂合第四适子所愿。

　　是诸子等(至)不退菩萨。

　　上合三乘。各有四句。今则总颂。若心决定者。从苦法忍已上。是真决定。此之一句。总颂三乘驰走之位。后具足下一行。各颂三乘争出之位也。不退菩萨者。不退义通。正明三藏(第二颂合上舍几用车竟)。

　　△第三有八行。颂合第三等赐大车譬。文二。初五行。颂合等赐。后三行。颂合欢喜。初又四。今初一行。颂合等车章门。上文诸佛禅定等。

　　汝舍利弗。我为众生。以此譬喻。说一佛乘。

　　△次一行。是颂合等心章门。上云。是诸众生。脱三界者。

　　汝等若能。信受是语。一切皆当。成得佛道。

　　△三二行正颂合广大车。上云皆是一相一种等。

　　是乘微妙(至)供养礼拜。

　　△四一行是颂上有车之由。

　　无量亿千。诸力解脱。禅定智慧。及佛余法。

　　(初五行颂等赐竟)。

　　△第二三偈。颂合得车欢喜。

　　得如是乘(至)除佛方便。

　　初二偈。颂各得大车。日夜者。初得佛知见中道智光如日分。无明在如夜。自得中道智如日。慈悲入生死如夜。常行二法。故言游戏。三乘之人。同入佛智。故云与诸菩萨。及声闻众。又此明自行化他。自获是乘。故言日夜游戏。以此化他。故言与诸菩萨。及声闻众。能化三乘。同乘宝乘也。

　　后一偈。结劝信所说一乘。无三因缘。于十方土。审实而求。唯一无二。除佛方便。则不在言耳。他云菩萨不索车。若不索车。何因乘车欢喜(第三合等赐大车譬八行竟)。

　　△第四有十五行半。颂合上不虚譬。文为二。初三行半。正颂合不虚章门。第二有十二行。颂合释不虚。今初颂合不虚章门为三。初一行。先定父子。明本欲与大故。文云。皆是吾子。理应平等与大也。

　　告舍利弗。汝诸人等。皆是吾子。我则是父。

　　△二一偈。明乃说三乘。意为除障。

　　汝等累劫。众苦所烧。我皆济拔。令出三界。

　　△三一行半。既已除障。还遂本心。与大乘法。故云今所应作。唯佛智慧也。

　　我虽先说(至)唯佛智慧。

　　(第一三行半合颂不虚章门竟)。

　　△第二有十二行。颂合释。还释前三意。初二偈。释同皆是子。理应平等。第二七偈。释不能受故。乃说三乘。第三有三偈。释后若堪能。还与其大。

　　今初。

　　若有菩萨(至)皆是菩萨。

　　若有菩萨者。方便三乘所化众生。皆是昔日结缘佛子。亦皆同有真如佛性。故云皆是菩萨也。

　　△二七行。以不受大。故说三乘。此文具足四谛。初二行苦谛。次二行集谛。次一行灭谛。次半行正明道谛。后一行半。明得解脱。但离见思虚妄。明非究竟解脱也。

　　若人小智(至)名为解脱。

　　此七行。明小智障重。不即信受一乘。方便说三。接引小智。为说苦谛者。声闻于三乘中最小。复以苦谛为初门。众生心喜者。称其本习则喜。本厌生死。自求涅槃。今闻出离。即会宿习。故欢喜。此中正明有作四谛。但离虚妄者。无明已是不实。通惑附无明起。故呼之为虚妄。有作四谛。但除此惑。名为解脱。脱于分段。未脱变易。故非自在。

　　△三有三偈释者。初一行半。以无上道法斥。次一行半。出佛本心。还与其大。

　　其实未得(至)故现于世。

　　第三三偈。释障既除。情根又利。还遂本心。与大乘法。佛本欲与一切解脱。今汝始断分段。非大涅槃。以其未得一切智。终是未称本心。故言我意不欲令至灭度。今则还令得无上道。入大涅槃。乃是究竟。称佛本心。一切解脱。即是无作灭谛。无上道。即是无作道谛。用二谛。破有作苦集。昔欲说此。而此众生不堪。障既已除。还说此也。佛为法王。于权实法。已得自在。开三权。显一实。岂当有虚也。

　　(第四十五行半合不虚譬竟)。

　　(已上一百行偈。颂长行第二譬喻竟)。

　　△后六十五行偈中。广明通经方法。劝信流通。信者。信佛说不说也。劝者。劝可通不可通也。有此二义。故言劝信。文为二。一标两章。二释。

　　今初一行半标。

　　汝舍利弗(至)勿妄宣传。

　　初一行标说不说者。如来说此法印。为利益世间故说也。不说者。四十余年。未是说时。五千未去。是故不说也。

　　○次在所游方下半行。标可通不可通章者。勿妄宣传也。恶者强说。令其堕苦。善者不说。误其失乐。若大悲愍恶。则不为通。若大慈念善。则应为通。是名标可通不可通章也。

　　△二释。又为二。初八行。释可说不可说。次五十五行半。释可通不可通。

　　今初。

　　若有闻者(至)非己智分。

　　今初八行。明如来利益世间之相也。通论三世利益。别论令二乘入信。阿鞞䟦致。是观现在益。曾见者。观过去善为说也。信汝见我者。观未来善为说也。下文云。若深信解者。见佛常住灵鹫。即其义也。斯法华经一行。是结上开下。如来观知三世利益。是故为说。浅智不解。则不为说。此释如来说不说章也。

　　(僭补曰。舍利弗以信得入者。信一乘实相。究竟佛慧也。圆十信满心。即入初住。初发心时。即得菩提。成就慧身。不由他悟也。其余声闻。信佛语者。以圆住别地已前。依法力熏习。不离教法。故云信佛语故。随顺此经。非己智分也。行者未起圆信。与信位未满者。未起应令起。未满应令满。总由信佛语故。不离圣教量。依法力熏习。至住地已上。始得亡筌。行起解绝也)。

　　(初八行竟)。

　　△次五十五行半。释行人可通不可通章。又二。初三十六行半。明若用大悲门。莫为恶说。若引恶数。必起恶谤。获恶果报。是故大悲。不可为说。

　　又舍利弗(至)莫说此经。

　　断世间佛种者。净名以烦恼为如来种。此取境界性也。大品以一切种智学般若。此取了因性为佛种。涅槃用心性理不断。此取正因性为佛种。今经明小善成佛。此取缘因为佛种。若不信小善成佛。即断世间佛种也(初三十六行半竟)。

　　△第二有十九行。释弘经时。用大慈门。善人应为宣说。令不失乐。夫弘通之要。谐和两门。令其得所。是善流传。若不得所。是妄宣传。文为二。初十七行。有五双十只善人之相。可令宣说。后二行。总结应可说也。初三行。过现为一双。

　　若有利根(至)乃可为说。

　　利根是现在。植善是过去。强识是现在。见百千是过去也。

　　△二两行半。上下为一双。

　　若人精进(至)乃可为说。

　　修慈是愍下。恭敬是尊上也。

　　△三有三行。内外为一双。

　　又舍利弗(至)乃可为说。

　　舍恶亲善。是外求。持戒如珠。是内护。

　　△四三行半。自行化他为一双。

　　若人无瞋(至)乃可为说。

　　质直敬佛是自行。譬喻说法是化他。

　　△五有五行。始终为一双。

　　若有比丘(至)乃可为说。

　　四方求法。请益之始。顶受专修。是归凭之终(次十七行竟)。

　　△后两行总结。

　　告舍利弗(至)妙法华经。

　　善信甚多。略举十相(五双十只)。示流通方法。显慈悲两门。可通不可通之大要也(譬喻品竟)。

　　妙法莲华经文句纂要卷第三
卍新纂续藏经第 29 册 No. 0599 法华经文句纂要


　　妙法莲华经文句纂要卷第四

　　隋章安尊者　灌顶　结集

　　陈隋天台　智者大师　说

　　唐荆溪尊者　湛然　述记

　　闽鼓山私淑比丘道霈纂要

　　△先申品目。次释经文。

　　今初。

　　妙法莲华经信解品第四

　　释品者。夫根有利钝。惑有厚薄。说有法譬。悟有前后。法华座前。犹如豌豆。文云。如来说法既久。我时在座。身体疲懈。但念空。无相。无作。于菩萨法。都无一念好乐之心。初闻略说。动执生疑。广闻五佛。朦胧未晓。今闻譬喻。欢喜踊跃。信发解生。疑去理明。欢喜是世界。信生是为人。疑去是对治。理明是第一义。以是因缘。故名信解品(豌豆。豆名。夏收者。谓声闻中间取证。不等待所因也)。又中根之人。闻说譬喻。初破疑惑。入大乘见道。故名为信。进入大乘修道。故名为解。文云。无上宝聚。不求自得。我等今日。真是声闻。以佛道声。令一切闻。闻圆教。入圆位。故名信解品。本迹者。四大弟子。久入大乘。成就佛法。迹引中根。示初信解。故名信解品。

　　△次释经文。此是领解段。近领火宅。远领方便。文为二。一经家叙欢喜。二白佛自陈。初又二。先叙内喜。

　　尔时慧命须菩提(至)欢喜踊跃。

　　善吉独称慧命。三人摩诃者。通论皆大皆慧。别论善吉解空。空慧为命。此约行也。诸慧人中。佛慧第一。佛于般若。命其转教。其为慧人所命。故云慧命。三弟子被命少。不以空为行宗。此约教也。摩诃如前说。得喜之由。远闻方便五段法说。经家但叙闻希有法。闻授记二种。或可闻法叙四段。见授记是第五段也。如此闻见。昔未曾有。欢喜之由也。发希有心者。叙近闻譬喻四番之说。希有心发。心发故。名之为信。以信故入。入欢喜位。即信解品意也(譬喻四番者。长行偈颂。各有总别。亦复各有开譬合譬。重重闻之。希有心发也)。

　　△次叙外仪。

　　即从座起整衣服(至)曲躬恭敬瞻仰尊颜。

　　如文。例身子。亦应三业领解。准前可知(具如身子领偈)。

　　△二白佛自陈。文为二。初长行。二偈颂。长行又二。初法略说领解。二譬广说领解。略又二。一法说。二略举譬。法说又二。一明昔禀三故不求。二明今会一故自得。不求中有标。有释。

　　初标。

　　而白佛言我等居僧之首(至)心不喜乐。

　　初居僧首者。法腊既高。晚学以我为轨。忽改途易辙。弃小求大。为后来所嫌。自固护彼。所以不求。二俗年已迈。若作菩萨。当专任大道。广度众生。今既朽老。无所堪任。是故不求。三已得涅槃无为正位。不能发大心。高原陆地。不生莲华。尽无生智已立。无所依求也。

　　△次释三不求。

　　所以者何。世尊令我等(至)不生一念好乐之心。

　　先释得涅槃不求。

　　次释年迈不求。

　　既言在座。复道年朽。释僧首不求也。

　　△二明今会一故自得。即领解也。

　　我等今于佛前(至)深自庆幸获大善利。

　　我等今于佛前下。陈得解之由。由远闻五章。略广开三显实。是故庆幸。获大善利者。正陈得解。是近闻四番譬喻希有之法而获开悟。开悟善利也。

　　△第二略举譬。

　　无量珍宝。不求自得。

　　譬昔不求。而今自得希有法宝也(无量珍宝者。昔般若领教。谓为菩萨。岂图于今。全蒙等赐)。

　　(初法略说领解竟)。

　　△第二譬广说领解。有二。一开譬。二合譬。今初开譬又二。先咨发。

　　世尊。我等今者。乐说譬喻。以明斯义。

　　△二正立譬。为五。一父子相失譬。近领火宅总譬。远领方便略颂。二父子相见譬。近领火宅见火。远领方便。我以佛眼观见。三追诱譬。近领火宅舍几用车。远领方便寝大施小。四委知家业譬。乃追领方等弹呵。大品转教意。五付家业譬。近领火宅等赐大车。远领法说。正直舍方便。但说无上道。又合第四第五。共为一领付譬。在下更明其意也。

　　今依文附义。若释穷子。取二乘人半字法门销文。若释长者。取卢舍那佛满字法门销文。何者。宅内长者。脱璎珞。着垢衣。衣璎有异。人秪是一。譬卢舍那佛。隐无量佛德。示丈六金辉。执持粪器。设三乘教。隐显有殊。何关体别。

　　初父子相失譬。又为四。一子背父去。二父求子中止。三子遇到父城。四其父忧喜。四段各两。初两者。一舍父逃逝。领总譬中五百人。昔结大乘子父。寻复失解。流浪五道。故言或十。二十。至五十岁。通是佛子。子义微弱。故言幼稚。非结缘己界。故言久住他国。

　　二者向本而还。领总譬三十子。此缘有微着之义。故言长大。缘既经苦。关佛大悲。故言遇到本国(非结缘己界等者。本结大缘。寂光为土。期心所契。法界为机。退大已来。机土全失。流浪五道。望本为他。方便有余。尚非己界。况寂光土耶。今穷子所居。现处五浊。且以所住。望本为他。自尔已来。常在三界。故云久住。此缘至长大者。机中稍厚。且与著名。仍未复初。但云三十。缘既下。以苦为机。故知犹在小化前也。到而不识。故名为遇。是昔曾见。故名为本)。二父求子中止为两者。一父求子不得。领总譬中长者。从众生退大之后。伺其大机。未得其会。故言不得。二中止一城。其家者。领总譬中宅。大富者。领总譬中长者德业。内外财富意耳。三子到父城。为二。一到城之由。领火起苦恼之相。从退大已后。处处游历。备婴辛苦。二遂到父城者。以苦为机。扣于大悲。故言遂到父城。四其父忧喜为两者。一念失子苦。二念得子乐。领总譬中一门。子既幼稚。取门不当。动父之忧。元以此门通之。故动父之喜。初子背父去。有二。一舍父逃逝。

　　譬若有人年既幼稚(至)或十二十至五十岁。

　　初譬若有人。譬二乘人。菩萨位行难知。且齐已领耳。年既幼稚者。以无明厚重。覆障解心。解心无力。故言幼稚。善根被熏。稍稍欲着。名为长大。舍父逃逝者。退大为舍。无明自覆曰逃。趣向生死为逝。问。佛舍应后。众生起惑。是父离子。非是子舍父。答。由众生不感。佛则去世。还成子舍父义。久住他国者。涅槃法界。是佛自国。生死五欲。是为他国。本求出离而退堕不反。故云久住。或十是天道。二十人道。五十是五道。约于一人。备轮诸道。

　　△二向本而还。

　　年既长大加复穷困(至)渐渐游行遇向本国。

　　上云幼稚者。幼有二义。一痴小故。二未遭苦故。则不知还。譬结缘已后。大解未浓。如痴不反。尚有残福。耽迷不反。今云长大者。以习业冥熏。微知向道。遭苦失乐。思求出要。此二为机扣佛。名为渐向父国。上文云。若人遭苦。为说涅槃。若以人天二善。非感佛缘。在三界中。不见佛父。不得出要之术为穷。八苦火烧故为困。驰骋四方以求衣食者。佛既未出。诸凡夫人。身受心法。起于四见。于中求正道如求食。求助道如求衣。以厌苦求理。为可化之缘。佛初出时。诸外道等。皆先得度。即此意也。大经云。谛观四方。喻于四谛。准此可知。渐渐游行遇向本国者。明其厌苦希脱。邪求涅槃。虽非本意。亦蒙值佛。故云遇向也。本国如上说。下文明城舍。云何分别。以断德涅槃。防非御恶为城。舍语又亲。同体大悲为舍也。

　　△第二求子中止二者。一求子不得。

　　其父先来。求子不得。

　　初从退大已后。求机不会。不会故名不得。

　　△二中止一城。

　　中止一城其家大富(至)商估买客亦甚众多。

　　中止一城者。不为一子而废家业。譬佛不以一处无机。而废余方施化。今取方便有余土为国。在同居实报两间为中。有余涅槃为城。住此涅槃名止。处此为家。起胜劣两应。劣应应声闻。胜应应菩萨。五人断通惑者。同生其土。皆为菩萨。佛以胜应应之。纯以大乘家业。训令修学。中止于此。伺觅同居子机。非但中义得合。国城家业。皆悉分明。大富者。实相境为家。具足万德名为富。五度福德名为财般若智慧名为宝。导一切悉摩诃衍名无量。金银珠等。是大乘三十七道品也。此即领上长者大富义也。仓库盈溢者。在内为盈。在外为溢。盛米为仓。盛物为库。仓譬禅定。禅生百八三昧故。库譬实相。能发十八空智慧故。自资为盈外化为溢。领上多有田宅义也。僮仆者。方便知见波罗蜜。皆悉具足。屈曲随机。称事称理。此领上又多仆从。就位为语。二乘。及通教菩萨。别教三十心。悉如僮仆。别教圆教十地如臣。向十如佐。十行如吏。十住为民。初入佛境界。率土之濵。无非王民。虽得为民。比吏佐等。犹为疏远。十行历别修习诸法。种种驱驰如吏。十回向事理稍深。职近王边如佐。十地辅佛行化。降魔制敌。故如臣也。一心三观如象。运圆教大乘。次第三观如马。运别教大乘。即空析空观如水牛。运两教大乘。析法观自行。如鹿羊等。运二乘之法。无数者。权实诸法。皆名车乘。权实智观。名象马牛羊。非但教法甚多。观智亦复无数也。出入者。二而不二是入。不二而二是出。又不二而二是入。二而不二是出。无量还一是入。一中无量是出。化他用为出。自行用为入。出法益众生为息。化功归己为利。乃遍他国者。遍于三土。行于非道。通达佛道。即其义也。唯法性是己国耳。商估贾客亦甚众多者。诸菩萨是商人。又遍入三土以求法利。故云众多。此土菩萨往他方听法。他方大士来此闻经。往还采利也。又应化二身如贾客。将实法遍入三土。化益众生而归法身。故云甚多。如世间人令他捉财兴生。亦自兴生也。

　　△第三子到父城二者。一求衣食。

　　时贫穷子。游诸聚落。经历国邑。

　　初内合退大乘已。备遭诸苦。深起厌患。欲求出离。取理不中。致成邪僻。因邪慧历心。易可入正。以求出世。为感佛由也。观察五阴为聚落。十二入为邑。十八界为国。历此求理。名求衣食。

　　△二到父城。

　　遂到其父所止之城。

　　此是正向其父所止之城者。苦境为机。感佛大悲。名为到城。城即涅槃。涅槃通半满。众生习解。可有得涅槃之义。故言到城。

　　△第四其父忧喜二者。一念失子之苦。

　　父每念子(至)是以殷勤每忆其子。

　　如来自昔至今。恒思子大机。故言每念。五十余年者。五道也。鬼道摄修罗。故言余也。未曾说者。未曾向方便有余土中臣佐吏人。说有此子机缘也。又应世已来。自昔华严方等大品诸座。未曾向诸大士。说此声闻。本是大乘之子。既非佛子。不解佛法。或如聋哑。或华着拜座。或弃钵茫然。种种不逮也。心怀悔恨者。悔昔不勤教诏。致令无训逃逝。恨子不惟恩义。疏我亲他。内合如来悔不殷勤。令入内凡。遂退失本解。恨子无心。不能精进固志。逃迷不返。故言悔恨也。自念老朽者。化期将毕。无传大法之人。如老朽而无子也。问。法身所化诸菩萨等。悉堪补处。何遽此忧。答。法身所化。本无兴废。谁谭老朽。此非所论。今明化身眷属。则有二种。一法身大士。共相影响。迹虽弟子。本或是师。亦不约此自念老朽也。二者同居凡夫。始从化佛初发道心者。名此为子也。子继父业。令胤族不断。若身子受决。作华光佛。则一方佛种。相续不断。大乘家业。递相传付。若身子无可化之机。则大乘法财。现无付嘱。后来众生。佛种安寄。老朽兴叹。正为此也。

　　△二念得子为乐。

　　复作是念。我若得子。委付财物。坦然快乐。无复忧虑。

　　可度之机。名为得子。与受佛记。名付法财。称于本心。复言快乐(第一父子相失譬竟)。

　　△第二父子相见譬。为二。一子见父。穷子佣赁。领火宅所见之火。法说所见五浊。二父见子。领火宅长者见。法说中佛眼见也。法譬并明火前见子。此中明子前见父。就佛则灵智先知。机成赴应。故言父先见子。若约众生。必先感而后应。故言子先见父。机应不可思议。不后不前。故前后互举也。文中一子见父。二父见子。此两段中。各复为四。初子见父四者。一见父之由。由求衣食。二见父之处。处在门侧。三见父之相。踞师子床。四生畏避。悔来至此。

　　今初。

　　世尊。尔时穷子。佣赁展转。遇到父舍。

　　见父之由。由厌苦欣乐。推求理味。渐渐积习。遂成出世善根。故言佣赁展转。以此善根。能扣佛慈悲。故言遇到父舍。父喻道后法身。舍喻无缘慈悲。大小二机。双扣此舍。有大机故。故言遥见其父。有小机故。住在门侧。若唯小无大。则应不见尊特之身。父不应言。我财物库藏。今有所付。若唯大无小。不应住立门侧。子不应言。非我佣力得物之处也。

　　△二见父之处。

　　住立门侧。遥见其父。

　　见父之处者。即是门侧。二观为方便。即门二边。圆中之机。当门正见。二乘偏真。故言门侧。但空三昧。偏真慧眼。傍窥法身耳。遥见其父者。正见有二种。一近见。二远见。今言大机始发。扣召事远。是故言遥。又机微非堪应赴。名之为遥也。

　　△三见父之相。

　　踞师子床(至)种种严饰威德特尊。

　　踞师子床者。圆报法身。安处空理。无复通别二惑八魔等畏。故云踞师子床也。华严说第一义空。四无所畏为床也。宝几承足者。定慧为足。实谛为几。无生定慧。依真如境也。婆罗门。旧云高良大姓。八地已上也。刹利者。七地已还也。居士。内凡夫等。今明胜应应菩萨。即卢舍那尊特身。大机所扣者也。劣应应小乘。丈六弊衣。小机所扣者也。今经明常住醍醐。与涅槃等。法身圆顿。与华严等。所譬长者威德。及侍卫刹利婆罗门等。恭敬围绕。悉指华严中眷属。皆无异也。所说法相。如彼所明。亦复无别。婆罗门。名净行。贵族高洁。即等觉离垢菩萨也。刹利。即是王种。九地已下。初地已上也。居士富而不贵。即三十心也。真珠璎珞者。即戒定慧陀罗尼三昧也。价直千万者。即四十地功德以严法身也。吏民僮仆者。异门明义。即是禀方便教。断通惑者。名为民。禀别教断通惑者。名为吏。若同门明义者。还是方便波罗蜜也。内与实智同。外与机缘同。喻如吏民。有内奉外役之义也。白拂者。即是权智之用也。左右者。右即入空智。用拂四住尘。左即入假智。用拂无知尘。此二为中道方便。故言侍立。覆以宝帐者。真实慈悲也。垂诸华幡者。华即四摄。幡即神通。香水洒地者。降注法水。洒诸菩萨心地。以淹惑尘。亦是定水洒散心地也。散众名华者。布以七净华。谓戒。定。慧。断疑。道非道。知见净。断知净也。戒者。摄律仪等三种戒也。定者。首楞严等也。慧者。实智慧也。断疑者。已度二谛之疑也。道非道净者。行于非道通达佛道也。知见净者。智德圆满。了了见佛性也。断知净者。断德成就。无明永尽也。罗列宝物者。罗列诸地真实功德也。出内如前释。威德特尊者。光明无边。色相无边。相海巍巍堂堂。此华藏舍那光明遍照之尊。岂可不识。而作他释耶。

　　△四见父畏避。

　　穷子见父有大力势(至)作是念已疾走而去。

　　穷子见父有大力势者。智大故。名大力。神通大故。名大势。如上身手有力义也。恐怖者。小机劣弱。怯惧大道也。悔来至此者。佛本欲以大法拟之。应不称机。但有退大之意。故言悔来至此也。窃作是念者。机中潜密。冥有此事。非是显对。见胜应身也。或是王王等者。波旬是王。徒辈为等。小机灰断。无言说道。绝于色像。既见胜应之像。非天人所及所说法相。迥异二乘。小智薄德。未曾见闻。便谓是魔。是魔所说。略开三显一。身子狐疑。将非魔作佛。恼乱我心耶。若初用大逗小。疑佛为魔。有过今日也。复次胜应譬长者。长者即表报身佛。故是王等。法身是报师。师即如王。诸经多名是经王。智契于法。即是智与法等。故名报佛为等。此乃大乘法报。非是小乘得益之处。故或是王王等也。非我佣力得物之处者。小机不能受大化也。不如往至贫里。乃至衣食易得者。净名云。能以贫所得法。度斯下劣也。但空之理。不含万德。非如来藏。故言贫里。偏空称于小智。故言肆力有地也。衣食易得者。能得有余涅槃。无漏衣食也。若久住此。或见逼迫。强使我作者。行大乘道。经无量劫。故言久住。我本厌怖生死。若修大乘。必入生死。广学万行。故言逼迫。我本乐小。而今令我发大乘菩提心。是为强使。舍大取小。故言疾走也。

　　△第二父见子譬。亦有四。一父见子处。二见子便识。三见子欢喜。四见子适愿。

　　今初。

　　时富长者。于师子座。

　　见子处者。即师子床也。如来法身。居第一义空无畏之境。明照机也。

　　△二见子便识。

　　见子便识。

　　见子便识者。知是往日结缘众生也。

　　△三见子欢喜。

　　心大欢喜。

　　心大欢喜者。佛恒伺子机。今机来称慈。是故欢喜。即是领法说而起大悲。火宅即大惊怖。彼明拔苦。故言惊怖。此明与乐。故言欢喜。

　　△四见子适愿。

　　即作是念(至)我虽年朽犹故贪惜。

　　即作是念。库藏今有所付者。是见子适愿。昔见众生。退大取小。贫里求食。资生艰难。常欲与财。无机不得。今日机来。称大慈心。故言库藏。今有所付。我常思念者。明其非但贫无大财。又流转生死。众苦所逼。为大悲所痛。故言常思念之。虽欲救拔。无机叵济。故云无由见之。今有可度机生。故云而忽自来。称大悲心。故云甚适我愿。我虽年朽。犹故贪惜者。释于适愿之由。由一期化讫。故言年朽。未见大机。法无委付。将来之徒。从谁得脱。为求可度者。故言贪惜。今机自来。无此忧念。故我云甚适我愿也。(第二父子相见譬竟)。

　　△第三明追诱譬。近领火宅舍几用车。远领法说寝大施小。此文为二。初遣傍人追。次遣二人诱。前追领上身手有力而不用之。又三。一用劝门拟宜无机。

　　即遣傍人急追将还(至)我不相犯何为见捉。

　　即遣傍人下四句。劝门拟宜也。智是能遣。教是所遣。理义为正。教义为傍。从佛出大乘十二部。拟宜众生。无机不受。于其如乳。故言遣傍人也。又傍人者。傍臣佐等也。即是遣法身菩萨。为说大乘。如华严中。令四菩萨说四十地。法慧菩萨说十住。功德林菩萨说十行。金刚幢菩萨说十回向。金刚藏菩萨说十地。即是遣傍人也。疾走往捉者。大乘明义。显露正直。用此赴机。疾趣菩提。故大车中云。其疾如风。且菩萨自有神力。又被佛加。亦能令彼疾入菩提。穷子惊愕下四句。即劝门无机。既现无机。纵昔曾发。废久不忆。卒闻大教。乖心故惊。不识故愕。称怨大唤者。小乘以烦恼为怨。生死为苦。若劝烦恼即菩提。即大唤称怨枉。若闻生死即涅槃。即大唤称苦痛。无机不受劝门也。我不相犯者。我不干求。何意用大化我。此领劝门二意也。

　　△二用诫门拟宜不受。

　　使者执之逾急(至)转更惶怖闷绝躄地。

　　使者执之逾急。强牵将还二句。诫门拟宜。前明劝善。犹是容与。我当为说怖畏之事。即是急切。强牵将还。诫以苦言。令其远恶。内既无机。外逼大化。即是强牵将还也。

　　于时穷子自念无罪六句。不受诫门也。众生罪故。入生死狱。菩萨以慈悲故。亦同罪入狱。二乘人无大悲。名为无罪。令入生死。即是无罪而被囚执也。无大方便。而入生死。必永失三乘慧命。故言必死。思此等事。故言转更惶怖也。强以大乘。小智不解。故言闷绝。即起诽谤。必堕三途。故言躄地。亦是迷闷。溺无明地。

　　△三放舍劝诫。息大乘化。就此为四。一思惟息化。二释息化。三正息化。四息化得宜。

　　今初。

　　父遥见之而语使言(至)莫复与语。

　　初有两意。一知大志弱。二知小志强。大志弱者。父遥见小去大远。故名为遥。是结缘子。故言为见。而语使言者。约教为使者。智本说教。智知无机。智息故教息。约人为使者。语诸菩萨。不须现汝尊妙之身。令二乘见。净名中。摄汝身香。无令彼诸众生而起惑着。普贤入此娑婆。促身令小。皆是其义也。勿强将来者。既无大机。恐伤其善根。故言勿强也。私谓不须此人者。思惟息劝门拟宜。勿强将来者。思惟息诫门拟宜也。冷水洒面三句。知有小志。宜以灰断理水。除见思之热面也。厌生死名背。向涅槃如面。言醒悟者。开小逗机。得离烦闷。悟四真谛也。莫复与语者。决定应息大乘教也。

　　△二释息化意。

　　所以者何父知其子(至)不语他人云是我子。

　　释息化意者。正厌苦欣空。亲狎下劣。无慈悲心。即畏难大法。且任其小志。抑佛本怀。所以息化也。审知二万亿佛所。曾发道心。非都无大机。且息大化。佛意未已。更俟后期也。不语他人者。于昔小乘教中。随他意语。方便覆护。称是声闻。不说随自意语。云是菩萨也。

　　△三正息化。

　　使者语之。我今放汝。随意所趣。

　　我今放汝。即是知大机弱。随意所趣。即是知小善强。以此二缘。故息大化也。

　　△四息化得宜。

　　穷子欢喜。得未曾有。从地而起。往至贫里。以求衣食。

　　息化称机。不为大教所逼。是故欢喜。无谤大罪。得免三途。故言从地。有小善生。故言而起。又前拟宜大法。迷闷不解。卧无明地。今逗以小。可得醒悟。故言从地而起。于四谛中。欲求道法。故言往至贫里。以求衣食也(初遣傍人追竟)。

　　△第二密遣二人诱引。此为二。一齐教。近领三车救子。远领波罗奈施权。二从又以他日下。取意领法身地。久照方便。非道树始知用小。早鉴众生。故隐尊特。亲狎垢衣。此追领往前。以成今解。问。四大弟子。何因能知法身久照。答。推近知远。若始道树。知无大机。不应兜率降神。正慧托胎。乃至现有烦恼。纳妃生子。三十四心。后身断结。验知脱大小相海微妙璎珞。更着粗弊丈六垢衣。其已久矣。

　　今初且释齐教领者。譬喻品文有四。一用方便拟宜。二知先心。三叹三车。四适其所愿。争出火宅也。方便品亦然。

　　今初领上拟宜。

　　尔时长者将欲诱引其子(至)我等二人亦共汝作。

　　将欲诱引者。既息大化。不容孤弃。欲设方便。故言将欲。密遣二人者。四弟子齐己分领。不涉菩萨。故言二人。约法是因缘四谛。约理是有作真俗。约人是声闻缘觉。初拟大乘。云即遣傍人。表一实谛。一大乘教。一菩萨人。今明方便。隐实为密。指偏真为遣。约教。隐满字为密。指半字言遣。约人。内秘菩萨行故言密。外现是声闻故言遣。形色者。二乘教中。不修相好。但说苦无常不净。即是形色憔悴也。约人。则诸菩萨隐其本色。示以迹形。非了义说。无有十力无畏。名无威德也。汝可诣彼者。即以小教拟小机也。大教明理直实。故言疾走往捉。小教明理迂隐。故云徐语。此有作处者。见修两道。是断惑作处也。倍与汝直者。五戒十善。止出三途。今四谛十二因缘。能出生死。是为一倍。又外道六行。但能伏惑。今修四谛断惑。得至涅槃。是为二倍也。穷子若许者。有机是许。即设教。无机是不许。不设教。欲何所作者。二乘唯欲除惑取证。不论净佛国土。成就众生。所以言雇汝除粪。我等二人亦共作者。二乘钝根。凭教行行。方能修业。约理者。即是智谛相资也。约人。即权人共实人修行也。

　　△二领上先心。

　　时二使人。即求穷子。既已得之。

　　即求穷子。审知有机。故言已得。领上知先心也。

　　△三领上叹三车。

　　具陈上事。

　　陈说雇作。领上叹三车。除苦集之粪。取道灭之价。

　　△四领上适愿。争出火宅。

　　尔时穷子。先取其价。寻与除粪。其父见子。愍而怪之。

　　先取其价者。领上适愿。争出火宅。二乘慕果行因。所以先取也。其父见子。愍而怪之者。怪不求佛道。愍其取阿罗汉。所失者大。所得者寡。故言怪也。齐此。领法譬中意。其文竟(自此文后。法说但有施权。譬说唯有等赐。略中间二味也)。

　　(一齐教领竟)。

　　△第二取意领。灵智先照。久设权谋。崎岖随逐。非止树下。始见因缘。已如上说。此文为四。一领先以权智。久欲拟宜。二久知方便。是其玩好。三领久知。须叹三车。四亲教子作。适愿受行。

　　今初。

　　又以他日。于牕牖中。遥见子身。

　　又者。郑重辞也。将欲取意领法身之地。久知大小之机。一三施化。重述佛意。故标章称又也。他日者。二乘自谓方便为己。非二乘法为他。即拟法身也。日者。时也。亦智也。依法身之时。用智照机。故言他日。若从此义。实智照实为自。权智照方便为他。齐教领。领化身用事为己日。非化身用事为他日。若就如来自行权实之智。皆名为己。如来化他权实之照。皆名为他。如来自他权实之照。照实为己。照权为他。此之探领法身之时。用化他之权智。照于权机。若有若无。照用权事。若可若否。皆是权智所照。故言他日。若从此义。齐教领。领化他之权事。故二乘称己事。探领。领法身自他之权。此权非二乘事。故称为他。虽有两意。他日俱成。今依二乘所领。又逐他日之文。以探领。领法身中照机也。牕牖者。偏见则小。表权智照彼偏机也。遥者。小去大悬。故名为遥。见子者。昔曾种大。称之为子。以大拟之。故言为见。牕牖偏狭。未宜大化。故息大而施小也。

　　△二领知方便。是玩好。

　　羸瘦憔悴。粪土尘坌。污秽不净。

　　羸瘦等者。修因智力少为羸。修因福力少为瘦。内怖无常为憔。外遭八苦为悴。四住为粪土。无知为尘坌也。

　　△三领知须叹三车。

　　即脱缨珞细软上服严饰之具(至)状有所畏。

　　即脱妙服者。譬隐报身无量功德。四十二地戒定慧陀罗尼等缨珞。寂灭忍细软上服。大小相海严饰之具。容服若盛。子则惊畏。二乘不宜见此相好。是故脱之。更着粗弊者。现丈六形是粗。生忍法忍是弊也。尘土坌身者。现有烦恼。有为有漏也。执除粪下。但治见思有漏之法。不论诸地清净智慧也。左手喻实。右手喻权。权用便易。自以此法。断结成佛。又用此化人。状有所畏者。示同怖生死。又有寒风马麦之报也(又有寒风等者。大论第九。佛有十恼。谓六年苦行。孙陀利谤。金锵。马麦。琉璃杀释。乞食空钵。旃遮女谤。调达推山。寒风索衣。加双树背痛为十)。

　　△四亲教子作。适愿受行。即是道品中七科法门。以显除粪之相。领上诸子。心各勇锐。互相推排。竞共驰走。争出火宅也。七者。一语作人。譬譬四念处是外凡位。二令勤作。勿得懈息譬譬。四正勤。三咄男子勿复余去譬。譬四如意足。四好自安意下。名安慰譬。譬五根。五所以者何下。名无五过譬。譬五力。此前四句。是第二内凡位。六即时长者字以为子譬。譬八正。七虽欣此遇下。名教常令除粪譬。譬七觉。此二句。是第三圣位也。

　　今初语作人譬。

　　语诸作人。

　　语诸作人者。即是说三藏。示四念处。是除粪之器。断结之境。故遗教云。常依念处行道。能破四倒。领火宅中适愿勇锐。即是闻慧也。

　　△二领勤作譬。

　　汝等勤作。勿得懈息。以方便故。得近其子。

　　勿得懈息者。即是正勤。令勤修四念处也。若起懈息。不能灭二恶。不能生二善。以二勤故。能发暖火。对火宅互相推排。入修慧暖位也。以方便故。得近其子者。念处未得理火温心。犹为疏外。不可附近。以初得暖方便。则可附近也。

　　△三汝常此作譬。

　　后复告言咄男子(至)亦有老弊使人。须者相给。

　　咄男子者。咄是惊觉。亦是责数。上正勤中纷动。即是智法。如男子是阳性。如意足是定法。如女人是阴性。良以正勤䇿动。不得与真相应。故咄惊责数。令舍散入静。故咄男子也。汝常此作。勿复余去者。念处正勤动不专一。不名为常。四如意中。定不异缘。思惟则定。思惟则断。定断专一。故常不纷动。故勿余去。此犹在互相推排中。即是顶法之位也。当加汝价者。暖法观中。不能发真。如意观中。能发无漏。故言加价。若有所须者。漏无漏善。助道正道。皆从如意观求。欲须即得。四禅体含支林。如盆器。生空粗如米。法空细如面。此即正道。四谛下十六谛观。无常如盐。苦如醋。此即助道。如米面难食。须盐酢和之。正道难显。须助道助之。莫自疑难者。结上正助。审在如意观中。故令勿疑。决定可办。如己物想。故言勿难。亦有老弊使人者。若欲直取通。以代手足。如使人驱役者。如意观中。亦有此通。但通劣弱。事同老弊。虽不丁壮。亦堪运役。又以正道求理。正道弱。未能发真。欲须助道。九想十想。八背舍等助道使人。如意观中。亦有此法。若得助助正。即成共解脱人也(九想。十想。八背舍等。具于法数)。

　　△四好自安意譬。

　　好自安意。我如汝父。勿复忧虑。

　　好自安意者。得五根。安固难坏也。我如汝父者。忍解邻真。似像未实。故言如父。亦是如子。勿复忧虑者。令其安意。破坏见思也。

　　△五无五过譬。

　　所以者何我年老大(至)自今已后如所生子。

　　我老汝少者。佛居道终。已具智断。故言老大。汝居道始。未有智断。故名为少壮。此即忍法位也。无五过者。得五力。离五恶法也。得信力故不欺。精进力故不怠。念力故不瞋。定力故不恨。慧力故不怨言。余作人者。远指外道。诸见求理。名余作人。近指暖等四位。未免五过。亦名余作人。此文无五过。即五力也。自今已后。如所生子者。下忍十六刹那。时节犹长。中忍虽复缩观。亦未是一刹那。若上忍。世间最后一刹那心。邻真逼圣。故名此位。为如所生子。即世第一法位也(下忍十六刹那下。至世第一法位者。忍应上下各十六行。乃成三十二观。今文且以四谛言之。于三十二。渐减缘行。二十四周减行。七周减缘。乃至最后。唯留一行。观一刹那。入世第一。具如玄文释签。略引俱舍文也)。

　　△六更与作字譬。

　　即时长者。更与作字。名之为儿。

　　与作字名之为儿者。得八正。入见道中。竞共驰走。故言名之为儿。世第一法。与真不久。故言即时。阿含说四果。支佛。名佛真子。菩萨不断结。子义未成(僭补曰。四果支佛。务于断结。齐教取证。菩萨不务断结。志求佛道。是真佛子也)。

　　△七常令佣作譬。

　　尔时穷子虽欣此遇(至)常令除粪。

　　譬虽为子。思惑未尽。犹居学位。未得无难。故二十年。常令除粪。亦复自知。不任绍大。正是依教修行尽苦耳。故云。犹故自谓客作贱人。若得初果厌小乐大。大乘机发者。即应授以大乘。又不须进断其余残结。正由不舍小志。大机不发。以是且令依教尽漏。故言由是之故。二十年中。常令除粪。二十年者。见谛一解脱。一无碍。思惟九无碍九解脱。故言二十年。指此一句。即是争出三界火宅位也(第三追诱譬竟)。

　　△第四领付家业譬。近领火宅等赐大车。远领法说中但说无上道。就此为二。初领。后付。领付二章各二。初领二者。一心相体信。即领上免难。二委以家业。渐以通泰。成就大志。即领上索车。后付二者。一付家业。即领等赐大车。二得付欣悦。即领上得车欢喜也。由心相体信。故得委以家业。家业既谙。悉备知见。则成就大志。由意志通泰。故得付与家业。与家业故。是则欢喜。由有远近。若不先教佣作。与一日之价。岂得相体。委业付财。内合由三藏断结。堪并闻大集。受折净名。转教般若。而致付财耳。当知佣作取价。即是远由。体信委业。即是近由。又前诱引譬中。有齐教领。始自道树。终讫出宅。

　　又有探领。始自法身。终讫思尽。

　　今领亦二。始探领慈悲。四味调熟。终领付财。究竟一味。远近始终。合论五味。

　　何者。即遣傍人。傍人所说。乃譬华严圆顿。此教最初。傍人譬牛。所说譬乳。内合从佛出十二部经。即初味也。以此拟二乘人。无机不受。迷闷躄地。于其全生。如乳味也。

　　次明密遣二人。说除粪法。此譬息大之后。鹿苑说三。于小即信。革凡成圣。如转乳为酪。内合从十二部出修多罗。即第二味也。

　　次明心相体信。入出无难。譬三藏之后。说方等净名。扬大折小。二乘闻大不谤。折小不退。良以三藏断结。取一日价。故得恣其褒贬。若未断结。不堪闻扬大。如前不受劝门。亦不堪闻折小。如前不受诫门。而今不谤不退者。心相体信故也。亲既证小。则信大不虚。得涅槃价。故弹折不嗔。虽非己事。而不疑谤。此心淳熟。如从酪出生酥。内合从修多罗出方等经。第三味也。

　　次明长者自知将死不久下。譬方等心相体信。入出无难。已后委以家业。使其领教。为大菩萨。说摩诃般若。既领知众物。贯统法门。心明口辩。弥益慕乐。但恨住小。非是己分。脱更开许。岂不乐哉。于是心渐通泰。成就大志。如从生酥。出于熟酥。是从方等出摩诃般若。第四味也。

　　次临欲终时。而命其子者。此譬般若之后。判天性定父子。会三归一。付财与记。说法华之教。开佛知见示真实相。菩萨疑除。声闻作佛。悉以如来灭度而灭度之。如从熟酥。出于醍醐。是从摩诃般若。出法华涅槃。即第五味也。

　　四大弟子。深得佛意。探领一化五味之教。始终次第。其文出此也。领家业文为二。一相体信。二命领业。就体信复二。先明体信。

　　过是已后。心相体信。入出无难。

　　相体信者。是互相信也。谓于三藏中。得涅槃价。此既不虚。今为菩萨。说此大乘。亦复非虚。此即子信父也。佛知此等。见思已断。闻必不谤。无漏根利。闻大生信。此即父信子也。由此见尊特身。闻大乘教。名此为入。复被呵折。犹见丈六。说小乘法。名此为出。大小出入而无疑难也。

　　△二犹居本位。

　　然其所止。犹在本处。

　　犹在本处者。虽复入出无难。得闻大乘。而谓是菩萨之事。非己智分。犹居罗汉。不言未来当得作佛。此领大集净名生酥之教也。

　　△第二领家业。此领大品。佛命转教般若熟酥之教也。就此为二。一命知家事。二受命领知。二章各为四。初四者。一明时节。

　　世尊。尔时长者有疾。自知将死不久。

　　初将死不久者。有机。则应在为生。机尽则应谢为死。今化机将毕。应谢非久也。

　　△二正命知家事。

　　语穷子言。我今多有金银珍宝(至)汝悉知之。

　　命知家事者。金即别教理。银即通教理。大品所明真谛。不出此二。而云多有者。理则非多。约种种门。亦得言多。例如空非十八。约破十八法。名十八空也。劝学中。明一切法门。皆是珍宝也。仓是定门。即百八三昧。库是慧门。十八空境也。通别两种定慧仓库。包藏一切禅定智慧。无所阙少。内充外溢。故云盈溢(金即别教等者。问。大品有圆。何故但云不出通别。答。一者但语通别。理已摄余。二论能诠教。必须具四。今且从理。故云不出此二。本为二乘。至此多成通别。亦且言之通别。仓库准此可知)。其中多少者。说于般若。有广略二门。菩萨行般若。应知略广相。略则为少。广则为多。自行为取。化他为与。大品中云。汝当为菩萨说。故云汝悉知之。

　　△三诫体我心。

　　我心如是。当体此意。所以者何。今我与汝。便为不异。

　　诫体我心者。佛以般若为心。汝今传灯。当随佛意说也。又二乘人本解。是析法空。命当体此意者。命转教用诫。令同我体法空也。昔时被命。谓传灯与他。今乃知佛。令我识体之门。故言当体此意。今我与汝。便为不异者。释此有三。一被加令说。与佛不异。二就理。以诸法皆如。故得不异。善吉如。如来如。一如无二如。故言便为不异。三就今时。始悟父子天性。本来不异。而二乘人。自谓被加异耳。

　　△四敕无令漏失。

　　宜加用心。无令漏失。

　　无令漏失者。汝为菩萨说般若教。无令漏失。二者就理。此即汝法。后时当用。是故无令漏失也(一命知家事四意竟)。

　　△第二受命领知为四。一正受命。

　　尔时穷子。即受教敕。领知众物。金银珍宝。及诸库藏。

　　△二无悕取。

　　而无悕取一䬸之意。

　　无悕取者。善吉虽说般若。自谓我无其分也。

　　△三未舍劣心。

　　然其所止。故在本处。下劣之心。亦未能舍。

　　犹居本处者。住罗汉位。虽复慕大。亦未定言欲作菩萨也。未舍下劣心者。虽复耻小。亦未定言舍于小证也。

　　△四父知子意渐以通泰。

　　复经少时。父知子意。渐以通泰。成就大志。自鄙先心。

　　复经少时。父知子意下。即是领上索车譬。鄙弃先心。欲求大道。大机发也。问。何时名少时。答。一云。说般若竟。于异处游观。寻思所领大乘法门。生心贪乐。为失为不失。如此等寻思。即是大乘机发时也。此时去法华未远。故言少时。又当说无量义时。大乘机发。何以知然。无量义中。明七种方便。无量渐顿。从一法生。既闻此说。思惟昔之三藏三乘。悉从一法生。如是三乘。亦应入一。如是思时。渐已通泰。大心即发。故言成就大志也(第四领付家业中二。初领竟)。

　　△第二正付家业。又二。一付业。二欢喜。初有四。一付业时。

　　临欲终时。

　　临欲终者。是明时节。化缘将讫。灵山八载。说法华经。唱入涅槃时也。

　　△二命子聚众。

　　而命其子。并会亲族。国王大臣。刹利居士。皆悉已集。

　　聚众者。即是二万亿佛所。受化之徒。名之为子。大机熟人。十方云集。即上四众围绕者是也。并会亲族者。明十方法身菩萨影响者为亲族。影响之众多是释迦昔日同业。并共如来于二万亿佛所。共开化之辈。于其悉是伯叔之行。故用此为亲族。国王者。一切渐顿诸经。无不称所诠之处为经王。当机益物。兴废有时。部部不同。名之为国。皆言第一。即是王义。又此经会通诸教。岂非聚集国王。故无量义中。先已收集。彼云。初说四谛。十二缘生。次说方等十二部经。次说摩诃般若。华严海空。此则普集诸经。融通渐顿。会入此典。故名会国王也。弥勒等诸大菩萨。皆是等觉为大臣。初地至九地为刹利。法王种性中生。三十心为居士。此等皆从释迦受化。

　　△三会父子。

　　即自宣言诸君当知(至)此实我子我实其父。

　　结会父子。实从我受学。实是我子。从我起解。是我所生。我实曾于二万亿佛所。尝教大法。故我实是父。于某城中者。此经西国文多。度此甚少。或可说昔名字国土。如大通智胜因缘。今简略名字。直言某甲。是诸众生。背此大乘。起无明闇。遁入生死。故言舍吾逃走。备经五道。故云五十余年。昔在本城。怀忧推觅者。自昔法身地中。常以二智观。觅可化之机也。始于今日。感应道交。故云。忽于是间。会遇见之。

　　△四正付家业。

　　今我所有一切财物。皆是子有。先所出内。是子所知。

　　付家业者。一切大乘万行万德。故云一切所有也。先所出内。是子所知者。追指昔日大品领教。所委有广略般若。共不共法。是汝所知。即是汝有。故法华但明佛之知见。不更广说一切行相也(一付业四段竟)。

　　△第二得付欢喜。

　　世尊是时穷子(至)今此宝藏自然而至。

　　欢喜者。领上各乘大车。得未曾有。自顾无心希望佛道。而今忽闻得记作佛。故云不求自得也。三藏中本心不求。方等中耻小望绝故不求。般若中虽领。非己分故不求。如此不求。而今自得也。

　　(第四领付家业譬竟)。

　　(第一开譬竟)。

　　△第二合譬。合文甚略。譬中已委。但合父子。余皆义含。贵在得意耳。文四。初合父子相失。

　　世尊。大富长者。则是如来。我等皆似佛子。

　　如来合父。似则合子。似有二义。一取大机为子。昔未逃逝。既非真位。犹居外凡。故云似也。取小机为子者。小机似像大乘根性耳。子既逃父。贬之言似。问。初释品云。已得入真。此那言似。答。此合子逃父时。是故言似。品初明子开悟时。汝问非也。

　　△二合父子相见。

　　如来常说。我等为子。

　　△三合追诱二。初合傍人追。二合二人诱。

　　今初。

　　世尊我等以三苦故(至)迷惑无知乐着小法。

　　三苦者。欲界苦苦。色界坏苦。无色界行苦也。受诸热恼。即五浊障重。迷惑无知。即不受劝诫。乐着小法。即但有小志。不堪大化也。

　　△二合二人诱。上有齐教探领。今合二意。

　　初合齐教领。

　　今日世尊令我等思惟(至)勤精进故所得弘多。

　　从蠲除下。正合齐教。具陈上事。

　　从我等于中勤加精进下。合上寻与除粪。

　　得至涅槃下。合上先取一日之价。欢喜自足也。

　　△二合探领。

　　然世尊先知我等(至)汝等有如来知见宝藏之分。

　　上言遥见。今言先知。

　　上言羸瘦憔悴。今言心着弊欲。

　　上言即脱璎珞。更如粗弊。今言便见弃舍。不为分别宝藏之分(三合追诱譬竟)。

　　△四合领付家业。有四。一合心相体信。

　　世尊以方便力。说如来智慧。

　　以方便力。说如来智慧者。明带三乘方便。说大乘实相。故言以方便力。于我等前。说大乘法。亦是合出入无难。以方便力。出辨二乘。以佛智力。入明实相。若不体信。岂于我前明佛慧耶。

　　△二合犹在本处。

　　我等从佛得涅槃一日之价(至)无有志求。

　　△三合领家业二。初合受命领业。

　　我等又因如来智慧。为诸菩萨。开示演说。

　　△二合无希取。兼得诸也。二。一合无希取。

　　而自于此。无有志愿。

　　无志愿者。明佛加威力。令如佛心而说。故我不志愿也。

　　△二释无希取意。

　　所以者何佛知我等(至)而我等不知真是佛子。

　　佛知我等。心乐小法。随小乘心。带方便力。以实相法。共二乘说。我等不知不共之意。故非佛子(僭补曰。前云似佛子。不知真是佛子。今日知之。复何疑乎)。

　　△第四合付家业。上有二。有付。有喜。今合亦二。一合付与无吝。

　　今我等方知世尊(至)然佛实以大乘教化。

　　所以者何下。释无吝之意。正由乐小。不早付大耳。于此经中下。举今证昔。今理唯一。故知昔三非实但为未堪。故于大众前。毁訾小心。欲令舍伪取真。定知非吝。然佛之毁小时。实以大乘而教化也。

　　△二合欢喜。亦是合于三不求之意也。

　　是故我等说本无心(至)皆已得之。

　　(僭补曰。佛子所应得者。佛子是诸大菩萨所应得。是火宅大车。及法说无上道。谓彼得者。我皆得之。欢喜自庆也)。

　　△第二偈颂。有八十六行半。初七十三行半。颂长行。次十三行。叹佛恩深。

　　初又二。初二行。颂法说。后七十一行半。颂譬说。法说中不颂不求。但颂自得。

　　尔时摩诃迦叶。欲重宣此义而说偈言。

　　我等今日(至)不求自得。

　　如文。

　　△二颂譬说。又二。初四十一偈。颂开譬。次三十偈半。颂合譬。上开有四。父子相失。相见。委业。付财。今皆颂。初十三行颂父子相失。有四。第一子背父去。第二求子不得。第三超颂第四忧念转深。第四渐还近父。

　　今初一行半。颂子背父去。

　　譬如童子(至)五十余年。

　　火宅中。明长者所王国邑聚落语宽。此中明穷子轮回三界名诸国。五道。名五十余年也。

　　△二七行。是颂父求子不得。上文有二。今颂亦二。初半行。颂觅子不得。

　　其父忧念。四方推求。

　　四方推求者。不同于上。上四方是约四谛推理。今四方是观四生中。觅可度之机也。

　　△次六偈半。颂不以失一子废家业事。

　　求之既疲(至)有大力势。

　　造立舍宅者。有余国中。有余涅槃也。起慈悲舍。依性空宅也。往来者众者。诸土菩萨。来往听法也。

　　△三二行超颂忧念转深。

　　而年朽迈(至)当如之何。

　　无所委付。是故忧耳。

　　△四二行半。追颂上渐还向父。有二。初二行。颂近父之由。

　　尔时穷子(至)体生疮癣。

　　初近父之由。由求衣食也。从邑至邑者。根尘相涉如邑。十八界如国。修有漏善。如有所得。修二乘善。如无所得。不得大乘法食为饥饿。无大力用为羸。无大功德为瘦。有无善上起见思如疮癣(有无善上等者虽复时缘无所得善。未能断结。故此体上。仍有见思)。

　　△次半行。颂正近父城。

　　渐次经历。到父住城。

　　(初颂父子相失竟)。

　　△第二七行半偈。颂父子相见。上文有二。今颂亦二。初六行半。颂子见父。次一行。颂父见子。上子见父文有四。今颂三。初半行。颂见父之由。由佣赁。遂至父舍也。

　　佣赁展转。遂至父舍。

　　△次二行半。颂见父之相也。上明见父之处。处是门侧。今言长者于其门内者。兼得处也。

　　尔时长者(至)注记券疏。

　　施大宝帐等。正见父相。处。踞师子座也。法身是师是王。报应是长者。注记券疏。即是授记。明修行也。私谓以广显略为注。授决为记。四弘誓为券。修行为疏。

　　△三有三行半。颂生畏避之心。

　　穷子见父(至)欲往佣作。

　　如文。

　　△后一行。颂第二父见子。

　　长者是时。在师子座。遥见其子。默而识之。

　　上半行颂见子之处。下半行。颂见子即识也(二父子相见譬竟)。

　　△第三有十行半。颂上追诱譬。有二。初三行。颂傍追。又二。初偈三句。颂初唤。无机不来。次迷闷一句。颂再唤不来。

　　即敕使者。追捉将来。穷子惊唤。迷闷躄地。

　　△次二行。颂无机。即是上释放舍意也。

　　是人执我(至)不信是父。

　　△第二七行半。颂密遣二人诱引。有二。初三行。颂雇作譬。次四行半。颂教作譬。初又二。初二行。颂设方便。

　　即以方便(至)倍与汝价。

　　眇目是偏空。矬者竖短。不穷实相之源。陋者横狭。无摩诃衍众善庄严也。非四无畏。名无威。异常乐我净。名无德。

　　△次一行。颂取价。净六根房。五阴舍也。

　　穷子闻之。欢喜随来。为除粪秽。净诸房舍。

　　△第二四行半。颂上教作。上文有四。今颂亦四。初半行颂牖中。

　　长者于牖。常见其子。

　　△二半行颂羸瘦。

　　念子愚劣。乐为鄙事。

　　△三一行颂脱妙着粗。

　　于是长者。着弊垢衣。执除粪器。往到子所。

　　△四二行半颂正教作。

　　方便附近(至)若如吾子。

　　上有七科法门。语者。即合四念处也。令勤作者。即四正勤也。既益汝价下一行。颂四如意足也。油涂足。能履深水。如神通。又油能除风。定是无乱也。饮食充足。即上米面也。荐席厚暖。即是观练熏修。定能除散动也。如是苦言。汝当勤作半行。总颂上第四安慰。第五无五过。根力既成。乃堪苦言。又以软语半行。总颂第六作字。第七令常作。并是子位也。(第三颂追诱譬竟)。

　　△第四有十行。颂上领付家业。为二。初三行半。颂付业之由。次六行半。颂正付业。初由中半行。总颂心相体信。即入出也。

　　长者有智。渐令入出。

　　△二三行。颂委领家业三。初一行半颂受命。

　　经二十年(至)皆使令知。

　　初二十年者。不得同上。上除见思名二十。此明执作家事。或言转大乘教。教诸菩萨。断大乘别惑。或言说般若时长。凡二十年。或言住二乘位。转大乘教。为二十年。仁王般若云。二十八年。说摩诃般若。

　　△二一行。颂犹居本位。未舍劣心。

　　犹处门外。止宿草庵。自念贫事。我无此物。

　　△三半行。颂通泰大志。大乘机动。

　　父知子心。渐已旷大。

　　△第二六行半。颂正付家业。有二。初四行半。颂正付业。次二行。颂得付欢喜。

　　今初。

　　欲与财物(至)恣其所用。

　　正付业中有三。初一行颂上集亲族。第二有二行半。颂上定父子天性。第三一行。颂上正付与也。

　　△次二行颂得付欢喜。

　　子念昔贫(至)得未曾有。

　　(已上颂开譬竟)。

　　△次三十偈半颂合譬。为二。初二行合颂三譬。

　　佛亦如是(至)声闻弟子。

　　初一行中。佛亦如是一句。合第一父子相失譬。知我乐小一句。合第二父子相见譬。未曾说下六句合第三追诱譬。初未曾说言二句。合上即遣傍人追譬。次而说我等一行。合上密遣二人诱譬。上合有齐教探意二章。今此一行。总颂其意耳。

　　△次二十八行半。颂合第四领家业。上合有二。相信。委业。今初十八行半。但颂合委业。次十行颂合正付。初又二。今初一行。长颂命领知。上领所无也。

　　佛敕我等。说最上道。修习此者。当得成佛。

　　最上道。即是空般若。更无过其上也。

　　△次下十七行半。正领受命。及无希取等。又二。初五行。颂正受命。

　　我承佛教(至)说斯真要。

　　佛子闻法得记者。明转教益他也。尔时谓转教。教化菩萨。不言为我。

　　△次十二行半。颂第二无希取。此文广上也。于中又二。初一行。牒前譬帖合。

　　如彼穷子。得近其父。虽知诸物。心不希取。

　　△次十一行半。正合无希取。又为三。初一行正颂无希取。

　　我等虽说。佛法宝藏。自无志愿。亦复如是。

　　△二九行半。具智断故无希取。又为三。谓标。释。结。初为二。初一行。标断德具故无希取。

　　我等内灭。自谓为足。唯了此事。更无余事。

　　内即惑体。三界惑尽。故云内灭。故属断德也。

　　△次一行。标智德具故无希取。

　　我等若闻。净佛国土。教化众生。都无欣乐。

　　次标智德者。既云若闻。闻教属智。故云智德。以小智具故。不欣大智。此二并举失显过。

　　△第二六行。双释智断二章门。此二章中。初二行释断。次一行半释智。次一行半重释断。次一行重释智。

　　所以者何(至)报佛之恩。

　　△第三一行半。结释自无希取。

　　我等虽为(至)永无愿乐。

　　(二九行半竟)。

　　△第三一行。明佛见舍我。合无希取也。

　　导师见舍。观我心故。初不劝进。说有实利。

　　(合颂领家业竟)。

　　△次十行颂正付业。上合有二。一正付业。二得付欢喜。亦颂亦二。初三行颂正付。次七行颂得欢喜。初三行中初一行半。牒譬帖合。次一行半。正颂合也。

　　如富长者(至)乃教大智。

　　△次七行。颂第二得付欢喜也。

　　我等今日(至)应受供养。

　　得道者。得实相道也。得果者。分得大乘习果也。此二句明开佛知也。于无漏法。得清净眼者。此二句明开佛见。见实相理也。昔日见无漏。不落凡夫。今日见无漏。不落二乘也。昔日慧眼见空。今净眼见中。

　　持戒报者。昔持戒梵行。共显无漏。灰身灭智。无人受此果报者。今日梵行。能得无漏。即了因取果义。持戒。即缘因义。清净眼所见理。即正因义。

　　我等真是声闻者。即大乘真位也。十信以一音遍满三千界。似道非真。入十住。即是真也。

　　真阿罗汉有三义。此中但举应供一义也。若不生变易。杀通别惑。是不生杀贼二义。堪为十法界福田。即应供义。应供杀贼。互相显也。

　　(分得大乘习果也者。得初住时。破一品无明。名为习果)。

　　(合颂正付欢喜竟)。

　　(初七十三行半颂长行竟)。

　　△次下十三行。叹佛恩深。分四。初一行半。总标世尊大恩希有。无能报者。

　　世尊大恩(至)谁能报者。

　　(僭补曰。大恩希有者。如来居法身地。寂照法界五乘根性。以同体大悲。垂形雨法。各得随宜受用。无量亿劫。曾无厌倦。此恩此德。孰能报耶)。

　　△次五行明供养莫报。

　　手足供给(至)亦不能报。

　　(供养凡十有二。一供给。二礼敬。三顶戴。四肩荷。五美膳。六宝衣。七卧具。八汤药。九旃檀。十珍宝。十一灭后起塔。十二宝衣布地。以如是等种种供养。经恒沙劫。亦莫能报。何者。以诸供养中。法供养最。唯法供养。能报佛恩。以诸如来。尊重法故。以如说行。出生诸佛故)。

　　△三二行半。为凡夫说人天乘。

　　诸佛希有(至)随宜为说。

　　(我佛为不思议大神通诸法之王。不于法性土中。受常寂光乐。而垂形三界。为凡夫人。忍于斯事。说人天戒善。令不落三涂。渐入圣城。此恩此德。何能报耶)。

　　△四有四行。知根授法。为实施权。

　　诸佛于法(至)随宜说三。

　　(我佛为诸法之王。于法自在。知众生欲乐志力。以无量喻。而为说法。又知众生宿世善根生熟。既筹量已于一乘道。随宜说三。既已隐实施权。而复开权显实。一句一偈。皆为授记。究竟成佛。此恩此德。谁能报者。唯有弘传妙法。寿佛慧命。庶几仰报耳)。

　　私(章安自称)谓世尊大恩者。一如来始建慈悲。拔六道苦。与四圣乐。普十法界。入四弘中。此如来室恩。二如来行菩萨道。示教利喜。曾教我大乘。虽复中忘。智愿不失。盖如来室。清凉温暖。大慈与乐恩。三众生遭苦。视父而已。佛伺其宜。如犊逐母。备行六度。以利众生。盖如来室。遮寒障热。大悲拔苦恩。四佛成道已。应受无为寂灭之乐。而隐其神德。用贫所乐法。五戒十善。冷水洒面。令得醒悟。盖是佛衣。遮贪欲热恩。五示老比丘像。方便附近。与一日价。盖是佛衣。除见寒爱热恩。六过是已后。心相体信。弹呵贬斥。令耻小慕大。盖佛衣。遮丑陋恩。七命领家业。金银库藏。皆悉令知。盖是佛衣。与我庄严恩。八会亲族。定父子。付以家业。无上宝聚。不求自得。盖如来座恩。九十既坐座已。身意泰然。快得安隐。以佛道声。令一切闻。一切天人。普于其中。应受供养。盖如来座。令我具足自行化他恩。世尊大恩。两肩荷负。所不能报。此之谓也。

　　(十恩文者。文中自对室衣座三。初室有三恩。次衣有四恩。第八是授记恩。九十令我能利物恩。所以室得衣故。有覆育之恩。室有座故。成与拔之用。座假衣室。令自他行成。衣假座室。令初后理显。是故三义。合成大恩。此始终恩。将何以报。注家但云。物不答施于天地。子不谢生于父母。以感报斯亡。今意正论荷恩难报。何得以亡报释之。况复祗缘令我报亡。不得直以亡报释之。凡言亡者。治彼不亡。今非领亡。但领难报。二时既别。且释荷恩)。

　　(信解品竟)。

　　△先申品目。次释经文。

　　今初。

　　妙法莲华经药草喻品第五

　　释药草喻品。此中具山川云雨。独以药草标名者。土地是能生。云雨是能润。草木是所生所润。所生所润。通皆有用。而药草用强。有漏诸善。悉能除恶。无漏为最。无漏众中。四大弟子。以譬领佛譬。深会圣心。佛赞善哉。甚为希有。述其得解。以喻其人。故称药草喻品。

　　夫药草丛育日久。一蒙云雨。扶疏暐晔。芽茎丰蔚于外。力用充润于内。譬诸无漏。住最后身。有余涅槃。更不愿求无上佛道。今得闻经。自乘佛乘。兼以运人。文云。我等今者。真是声闻。以佛道声。令一切闻。内外自他。具胜力用。故称药草喻品。

　　夫药草者。能除四大风冷。补养五脏。还年驻色(昔除四住病。但养五分身。还真理年。驻变易色)今蒙云雨。忽成药王。饵之遍治众病。变体成仙。(今荫以无缘慈云。洒以无私法雨。使其远种。获益无偏。使无常微草。乃成常住药王。自行兼人。悉除三惑。故云遍治。当知自他。并成常身佛大仙也)。譬诸无漏闻经。破无明惑。开佛知见。文云。我等今日。真是佛子。无上宝聚。不求自得。佛子所应得者。皆已得之。面于佛前。得受记莂。嘉着而称微。故言药草喻品(言嘉着等者。嘉。善也。着。满也。称字去声。善始令终。名为嘉着。闻经契理。故曰称微。且寄二乘领解以说。故皆云无漏。此并成于佛乘)。前一番是师弟领述。世界悉檀意也。次一番生善。为人意也。次一番是对治。第一义。两悉檀意也。是名因缘释品。余约教。本迹。观心。准例可知。不复记。

　　(僭补曰。准例可知者。始结缘。中追诱。终付财。即是约教。威音是本。中间大通等皆迹。即是本迹。三惑是病。三德是药。直观三道。即是三德。是观心也)此品是譬说中第三述成段。今言都述其周遍领解。始天性结缘。中间追诱。终于付财。自微至着。无量无边诸恩德也。

　　(始天性等者。天性。即指大通佛所。如十恩中初恩意也。中间下。具如已下九恩意也天性犹通结缘。自微等者。从小之大。至第十恩。故云诸也。岂止一代教耶)。

　　(○僭补曰。记释疏中述其周遍领解。始天性结缘之语。指大通智胜佛。十六王子释迦牟尼结缘之事。窃谓若论周遍领解。大通犹是迹中之本。最初威音王佛。始是远本。何以知之。夫大通成佛已来。劫数久远。只一三千界微尘之数。释迦成道以来。已经五百千万亿那由他阿僧祇三千界微尘之数。尘之多寡。劫之久近。何可比量耶。是知常不轻。大通智胜。及然灯等。皆迹中之本。而威音王远本。不可不知。若知此本。始是周遍领解。天性结缘。其中间追诱付财等。皆迹中事也)。

　　△次释经文为二。一略述成。二广述成。略述又二。一双述善哉。二领所不及。

　　今初。

　　尔时世尊告摩诃迦叶(至)诚如所言。

　　双述者。一善哉。述其两处领实。一善哉。述其两处领权。善说如来真实功德者。真实是述实。功德是述权。又华严之拟宜。领实也。三藏之诱引。领权也。方等之体信。般若之领教。俱领权实也。法华之付财。专论实也。辞致曲巧。故言善说。皆是佛法。故言真实。诚如所言者。印定之词也(双述等者。两处。谓方便火宅也。以信解中双领两处。今亦双述二处所领。若不尔者。徒述何益)。

　　△二领所不及。

　　如来复有无量无边阿僧祇功德(至)说不能尽。

　　领所不及者。谓退。进。横。竖。亦横亦竖。非横非竖。皆不及也。所以者何。大云普覆。遍荷清凉。大雨俱沾。无不蒙泽。咸令世间。皆得知见未曾有法。那忽齐教。止领二乘得益。不道人天小草。是为退所不及。菩萨名上草。亦名小树大树。敷荣郁茂。自他饶益。而复不领。是为进所不及。又十法界。同成佛法界。那忽止领二乘。余八法界。都不涉言。是为横所不及。又七方便。从浅至深。皆入真实。余五方便。都未尝言。是为竖所不及。又三世利益。未曾暂废。是为亦横亦竖所不及(那忽下。责其齐教。通贯诸句。不道下。正述不及。退进等者。以二乘位。望上为进。望下为退。十界各各自有因果。不由次第。故名为横。一人渐起。亦得为竖。又三世名亦横亦竖者。世世遍于十方十界。亦名为横。如是品类。皆从诸味。八教调熟。方于今日。与迦叶等。或同或别。亦名为竖。未闻遍领。故佛示之)。夫山川溪谷。总言一地。一地能生。未尝拣择。攘彼受此。草木种子。皆依于地。更无余依。一云叆叇。无处不密。一雨一味。不隔枯荣。普润既同。普得增长。如来平等。不可思议。实不先顿后渐。初三末一。如龙兴庆云。普雨于一切。身心不降雨。除热得清凉。是为五乘七方便。十方三世平等广大。甚深博远。不可思议。无有差别。是为非横非竖。领所不及(此非横非竖不及。如下诸文。结差无差。无差即差。差即无差。今从无差。名非横竖。从而差边。如前横等)。不及之旨。非都顿夺。特以初心望后心。未穷极地。故云不尽耳。又始悟初阿。亦具后茶功德。但齐教之领。未暇进领横竖周遍耳。又权行大士。宜应如此也(一略述成竟)。

　　△二广述成二。长行。偈颂。长行又二。初述成开三显一。二结叹。初有法。譬。合。法中又二。初举法王劝信。二正述开三显一。

　　今初。

　　迦叶当知。如来是诸法之王。若有所说。皆不虚也。

　　夫人王外无所畏。内不二言。何况法王。众恶已尽。万德皆圆。凡有所说。真实不虚也。佛法虽多。不出权实。权实之外。更无别法。而言无量者。此意难信。故举法王劝信。又为下大云譬作本。

　　△二正述开三显一又二。一约教明开权显实。二约智明开权显实。由二教。显二智。由二智。说二教。智教相成也。

　　今初。

　　于一切法(至)皆悉到于一切智地。

　　一切法者。谓七方便。横也。对一实。为竖也。若言不尔。何故二万亿佛所。初发大心。中间取小。又流转五趣。又十法界。一人尚具。况七方便耶。此法虽多。方便波罗蜜照之罄无不尽。以随其类音说之。无不逗会。为人天说戒善。为二乘说谛缘。为三藏说事度。为通教说无生。为别教说次第。开如来藏。是名述其领开三也。

　　从其所说法下。约教述其显实也。地者。实相也。究竟非二。故名一。其性广博。故名为切。寂而常照。故名为智。无住之本。立一切法。故名为地。此圆教实说也。凡有所说。皆令众生到此智地。显实之文。灼然如日。云何闇寱。作余解耶。例大品。广历诸法。皆摩诃衍。衍即大乘。乘即实相。实相即一切智地。上文云。唯此一事实。指此地也。余二则非真。指七方便也。此约渐顿二教。述其开权显实也。

　　△二约智开权显实。

　　如来观知一切诸法之所归趣(至)一切智慧。

　　约智开权显实者。如来观知一切诸法。乃至通达无碍二句。是能照权也。又于诸法究尽明了。乃至智慧二句。是能照实也。二智所照。偏圆两境。通达无碍。故能说权实二教。此举智释教也。开权中知所归趣。是识药。深心所行。是知病。病药俱是权法。权法各有归趣。戒善等。近趣人天。若作缘因。低头举手。远趣佛果。念处道品等。近趣涅槃。若作了因。汝等所行。是菩萨道。远趣宝所。乃至六度通别等法。近远归趣。途辙不同。亦复如是。又戒善是人天药。谛缘度是三乘人药。乃至通别等法门。是通别菩萨药。又深心所行有二种。一深心著于依正。二深心着所执之法。着依正者。起深重十恶。障人天乘。着所执法。起四倒。三道。六蔽。四住。五住等。障诸圣乘。当知深心。病相不同。权智照之。通达无碍。

　　显实中。又于诸法究尽明了者。实智所照也。一切权法。无不入实。故言究尽。实智所知。故言了。佛眼所见。故言明。若此智。照此药此病。不照彼药彼病。彼智照彼。不能照此。种别不同者。权智照也。一智遍照一切药一切病。实智照也。能示众生如此圆境智。故言一切智慧也(一法说竟)。

　　△第二譬说。文为二。初譬说。后齐教称述。譬有开合。开为二。一差别譬。譬上述权教权智。二无差别譬。譬上述实教实智也。三草二木。纤浓不等。故言差别。一地一雨。普生普润。故无差别。若观其末派。谓各各不同。若究其根荣。莫非地雨。内合方便智照。七五各异。实智往照。终归一实。一实七五。七五一实。差别无差别。无差别差别也。一差别譬有六。一土地。二卉木。三密云。四注雨。五受润。六增长。

　　今初土地譬。

　　迦叶。譬如三千大千世界。山川溪谷大地。

　　大千世界。譬众生世间。山川溪谷土地。譬五阴世间。世界无别法。为山川溪谷土地所成。众生无别法。为五阴所成。

　　(僭补曰。山川溪谷土地等配五阴。取其名数而已。不须一一局定。此是色。此是受等。借使配得十分相似。其如情无情异何下又云。如山虽高峻。亦有洿隆等五相。乃至土地虽平。亦有丘池等五相。可见只取其名数。不烦一一局定。贵在得意而已)譬草木虽依土地等。土地等非即草木。草木质干。但名草木。草木种子。更无别名。但取能生之功名种子。所生质干名草木。皆植根于地。地则本也。内合习因习果。虽依五阴。五阴非即因果。要依于阴。得有习因。增长成办。名习果。果因依阴而起。譬草木种子。受润增长。依山川溪谷土地而成也。别譬者。山虽高峻。亦有洿隆等五相。乃至土地虽平。亦有丘池等五相。即譬五乘五阴。山高譬菩萨五阴。川譬支佛。溪譬声闻。土地譬天。谷下譬人。一一五阴。皆有习因习果所依。犹如山川溪谷土地。皆为种子质干等所依也。又用三千大千世界。譬正因之理。通为一切所依也。山川溪谷土地。譬众生阴界入界报色心也。草木丛林。譬众生习因。此三法不相离。习依阴入。阴入不出法性。如草木依山川。山川依大千世界。

　　△二所生卉木譬。

　　所生卉木丛林。及诸药草。种类若干。名色各异。

　　卉是草之都名。木是树之总称。众草成丛。众树成林。治病力用胜者。称为药。如善法中。皆能治恶。而无漏善。治惑义胜。下卉木中。树林枝干。覆阴广。器用大。故喻二菩萨。种类若干者。五乘七善。因果种子。故言若干。即是种类。各有称谓。即是名也。各有体相。即是色也。

　　△三密云譬。

　　密云弥布。遍覆三千大千世界。

　　云有形色覆阴。下文有雷声远震。覆荫譬佛慈悲。形色譬佛应世。雷声譬佛言教。密云即三密也。慈悲即意密。形色即身密。雷声即口密。弥布者遍也既密又遍。故言弥布也。以慈悲熏应身说法。遍十法界。故言弥布也。

　　△四注雨譬。

　　一时等[澍-士+上]。

　　譬用口密。八音四辩。宣注法雨。利润众生。

　　△五沾润譬。

　　其泽普洽(至)大枝大叶。

　　法宝普雨七种众生心地。所有习因种子。即生闻慧。名为沾洽。枝叶根茎者。信为根。戒为茎。定为枝。慧为叶。次第相资。故譬此四也。小根茎等。即人天信戒。中根茎等。即二乘信戒。大根茎等。即菩萨信戒也。

　　△六生长譬。

　　诸树大小(至)华果敷实。

　　更复略牒。明其草木。随分受润。习报两因善法。既蒙法雨。习报两果。各得生长。称其种性者。明施权称机。小者不过分。大者不减少。即是七种习报两因也。华果敷实者。习报二果也。又生长即三义。称其种性。即是生长之由。由设教称机也。各得增长。正明生长。华果敷荣。即生长之相也(一差别譬竟)。

　　△第二无差别譬。显于一实也。有三。初一地所生。

　　虽一地生。

　　道前心地所生。终因道后智地(道前心地至智地者。此道前后之名。名有通别。道后定在果后。道前通至凡夫。故方便品中。亦以等觉以前为道前。此中须以博地凡夫无戒善者为道前。以五乘为道中。所以道前道后真如之理。等皆是地。地体无别。然皆能生。故知众生道前心地。奚尝不有能生性耶。而不能生不能成者。必假道后极果智地。令生令成。发心已后。究竟已前。皆假智地而成熟之)。

　　△二一云所雨。

　　一雨所润。

　　一音所宣一乘法门。开发道中五种善根。终是一音平等之教(开发道中者。且以初望后。五乘居中。非谓五乘即有真如。五种善根。即五乘也。并如来化意边说。故云终是一音。言终是者。终无定五。故云也。被物虽五。化意唯一。从权宜边。须名四味)。

　　△三三草二木禀益。不自觉知。

　　而诸草木。各有差别。

　　五种善根。蒙佛法雨。随分增长。而不自知五种之因。皆依一佛性。亦不自知五乘之教。为如来一音所演。皆是大乘。亦不自知究竟同归佛慧。唯有如来能知也(一开譬竟)。

　　△第二合譬二。初合差别譬有二(初正合。二提譬帖合)。今初正合六。第一合上密云譬。兼合世界。第二合上注雨譬。第三合上世界山川溪谷譬。第四合上草木譬。第五合上沾润譬。第六合上增长譬。

　　今初第一合上密云譬。

　　迦叶当知(至)如彼大云遍覆三千国土。

　　先举佛身密。合云有形。后举佛口密。合云有声。如来亦复如是。出现于世。即是正合应身出世也。

　　如大云起。即举譬帖合。明如来大慈现身。覆育一切也。

　　以大音声。即是举佛口密。合云有声也。天人阿修罗。别举三善道。即是三十子。三乘根性。别禀声益也。

　　△第二合上注雨譬二。先标章门。次劝听受。章门有六。一十号。

　　于大众中(至)天人师佛世尊。

　　十号。具舍利弗受记章中略释。

　　△二四弘。

　　未度者令度(众生无边)。未解者令解(法门无量)。未安者令安(烦恼无尽)。未涅槃者。令得涅槃(佛道无上)。

　　四弘者。肇云。发僧那(弘誓)于始心。终大悲以赴难。本业璎珞。具对四谛。然彼属别。今须在圆。

　　△三三达。

　　今世后世。如实知之。

　　△四一心三智。

　　我是一切知者。

　　△五五眼。

　　一切见者。

　　△六三不护。知道。谓意不护。开道。谓身不护。说道。谓口不护。

　　知道者。开道者。说道者。

　　(僭补曰。三不护者。凡夫随识分别。不护三业。二乘有智。护之尤谨。如来三业。当体是三密。三轮。三德秘藏。遍周法界。随机应现。故云知道开道说道。不可思议。无护不护。是谓三不护法门)六种法门。始自十号。终至三业。诸教所明一切果地神用法门。此六摄足。故略举之(先标章门竟)。

　　△次劝听受。

　　汝等天人阿修罗众。皆应到此。为听法故。

　　佛八音诠吐六种法门。从多为论。劝三善道。宜应往听法也(第二注雨譬竟)。

　　△第三合上山川譬。

　　尔时无数千万亿种众生。来至佛所而听法。

　　揽果报而有众生。如依山川得有世界等。百千万亿者。即是十法界众生也。今正语七方便众生差别。配如上说(即上山川溪谷土地。譬七方便五阴)。

　　△第四合上卉木譬。

　　如来于时。观是众生。诸根利钝。精进懈怠。

　　于时者。若论渐初。即是鹿苑初说三乘时。若论中间。处处得论于时。利钝者。总判。三途因恶果苦。不能受道。名为钝。七种方便。闻教得益。名为利。别判。人天但受果报。不肯受道。名为钝。三乘根性。断惑出界。名为利。又声闻观生灭名为钝。菩萨观不生灭名为利。通别圆云云。

　　(僭补曰。通别圆云云者。通体诸法缘生。本无生灭。别从空出假。三假聚集。离诸生灭。圆观诸法。即空假中。一色一香。无非中道。皆实相也。利钝可知)精进懈怠者。三途放逸名怠。人天持五戒十善为精。人天不厌苦为怠。二乘怖畏无常为精。二乘贪证。不求作佛为怠。菩萨志求佛道为进。

　　△第五合上受润譬。

　　随其所堪。而为说法。种种无量。皆令欢喜。快得善利。

　　随其所堪。即是称会机宜。无增减之失。

　　欢喜得善利。即是各蒙法润受益也(随其至无增减之失者。称五乘机。故无增减。如人机授以十善为增。天机授以五戒为减。如是乃至菩萨。展转相望亦然。欢喜得善利下。随其所宜。得四悉益也)。

　　△第六合上增长譬。

　　是诸众生(至)于诸法中(三乘一乘)。任力所能。渐得入道。

　　现世安隐。后生善处者。即是报因感报果。合华敷增长。亦得闻法。乃至入道者。即是习因牵习果。合上果实增长。

　　既闻法已离诸障碍二句。合上增长之由。现世安隐。正合增长。后生善处。是合增长之相也。

　　佛如大云。普覆一切。三途亦得沾润增长。如说般若方等。明地狱得益也。又诸经中。亦说龙鸟鬼神等。闻法得道。若火灭汤冷。即是现世安隐。或生天上人中。即是后生善处。于天人中修道。即是以道受乐。若人天闻法持戒。福德扶身。鬼龙不犯。即是现世安隐。或天还生天。人还生人。或天人互生。即是后生善处。生能悟解。即是以道受乐。

　　二乘闻法。得有余涅槃。是现世安隐。如下文云。是人于所得功德。生灭度想。我于余国作佛。更有异名。此人于彼国。得闻是经。指方便有余之土是善处。于彼闻经。是得道受乐。

　　若生身菩萨。闻卢舍那佛说法。得无生忍。即现世安隐。后生净满世界。为法身眷属。即是善处。以道受乐。

　　离诸障碍者。即是现世安隐。任力所堪。渐得入道。即后世以道受乐(初正合竟)。

　　△第二提譬帖合六意。

　　如彼大云(至)各得生长。

　　六意者。大云帖合第一形声两益。

　　雨于一切。帖合第二六章法门。

　　卉木丛林。帖合第四受化众生。利钝怠进。习因深浅。

　　如其种性。具足蒙润。帖合第五受润得法利。

　　各得生长。帖合第六现世安隐增长也(帖合六章门者。六章正出注雨相故)。

　　(一合差别譬竟)。

　　△第二合无差别譬为二。一正合。二提譬帖合。正合有三。一无差别意。合上一地一雨。二差别意。合上草木差别。三如来能知。释成两意。

　　今初。

　　如来说法一相一味(至)究竟至于一切种智。

　　无差别者。谓一相一味。一相合上一地也。又一相即无住本。立一切法。无住无相。即无差别也。立一切法。即有差别。差别如卉木。无差别如一地。地虽无差别。而能生桃梅卉木等差别。桃李卉木虽差。同禀地之四微。若知四微桃李。即识实中有权。解无差别即是差别。若知桃李四微。即识权中有实。解差别即是无差别。以是义故。以一相合上一地譬也。一味。即是实教。纯一无杂。例一相可解。解脱者。无分段变易二边业缚故。名解脱相。离相者。得中道智慧。此慧能远离二边。无所著故。名离相。灭相者。二边因灭。得有余涅槃。二边果灭。得无余涅槃。故名灭相。究竟至于一切种智者。若得二边灭相。即是通别二惑尽。入佛知见。以一切种智心中行般若。初发毕竟二不别。故言究竟。此即佛之智慧。故言一切种智也。

　　△第二差别意。合上草木差别。

　　其有众生闻如来法(至)所得功德不自觉知。

　　众生。是山川假实之差别。亦是种子之差别。如来即是云。闻法即是雨。读诵修行即是润。功德即增长。如此等差别。皆不能知也。

　　△第三如来能知。释成两意。以无差即差。差即无差也。所知之境。略举十种。合为四意。一约四法知。二约三法知。三约二法知。四约一法知。

　　今初约四法知。

　　所以者何。唯有如来。知此众生。种相体性。

　　一约四法者。谓种。相。体。性。种者。三道是三德种。净名云。一切烦恼之俦。为如来种。此明烦恼道。即般若也。又云。五无间皆解脱相。此明不善法。即善法解脱也。又云。一切众生即涅槃相。不可复灭。此即生死是法身也。直观三道为法身般若解脱三德。众生不知。如来能知也。又相体性者。约十法界十如中释。若论差别。即十法界相体性。若论无差别。即佛法界相体性。差别及无差别。如来能知。差即无差。无差即差。如来亦能知。

　　△二约三法明如来能知。三法者。即是三慧。仍有三重。一三慧境。二三慧体。三三慧因缘。

　　念何事思何事(至)以何法修。

　　初三句。明三慧境。念即闻慧。谓念取所闻之事。

　　二云何念三句。是三慧体。谓返观能闻等。即体也。

　　三以何法念三句。即是三慧取境闻法。是其因缘也。

　　如此三乘三慧。昔谓境体因缘。有异。即是差别。若入圆妙三慧。即无差别。此有差别无差别。如来能知。

　　又差即无差。无差即差。如来亦能知。

　　△三约二法明如来能知。

　　以何法。得何法。

　　以何法。即是因。得何法。即是果。五乘之因。各得其果。即是差别。众生如。佛如。一如无二。唯是一因一果。即无差别。

　　无差即差。差即无差。如来能知。

　　△四约一法如来能知。

　　众生住于种种之地。唯有如来如实见之。明了无碍。

　　七方便住于七位。故言种种之地。此即差别。如来用如实佛眼见之。如众流入海。失于本味。则无差别。

　　随他意语。以智方便而演说之。则如来能知差别。其所说法。皆悉到于一切智地。则如来能知无差别(一正合无差别譬竟)。

　　△第二举譬帖合众生不知。有二。初正帖合。二牒前结叹如来能知。

　　今初。

　　如彼卉木丛林诸药草等。而不自知上中下性。

　　会义云。未开显时。七方便人。皆同卉木。但能受润增长。不能自知。既开显后。方知三草二木。若根若茎。枝叶华果等。无非地之四微。则能全悟众生性德理地。而为诸佛究竟一切智地。从此智地。兴大悲云。注权实雨。化化无尽。如来所以说法华经。欲人悟此性修秘要而已。

　　△二牒前结叹如来能知。有二。一正明如来能知。

　　如来知是一相一味之法(至)终归于空。

　　(僭补曰。如来能知者。知三乘五乘七方便人。于性德理地。蒙如来一云一雨之润。各得随根增长。而不自知。唯佛能知。此一句标也。所谓解脱相下五句。是释上一相一味之词。其解脱离灭。已如上释。究竟涅槃常寂灭相者。所谓诸法从本来。常自寂灭相。终归于空者。中道第一义空。此事向已释竟。今复释者。盖殷勤珍重。指掌叮咛。令不知者知也)。

　　△二释疑。

　　佛知是已(至)是故不即为说一切种智。

　　佛昔已知始末皆一。何不鹿苑即为说实。释云。观众生心欲。随三悉檀而将护之。恐其诽谤。故不务速说。欲识佛性义。当观时节因缘。今日方说也(一譬说竟)。

　　△第二齐教称述。疑者闻佛无量功德。谓四弟子齐教领解。何云是实。故佛称述。虽未及遍领。齐教(领开显不虚)亦是引发下根。令同得悟。文为二。一称述。

　　汝等迦叶。甚为希有。能知如来随宜说法能信能受。

　　先叹希有者。凡夫有反复。闻能得益。菩萨是己事。解不多奇。二乘入无为正位。又能舍证入实。甚为希有。能知随宜说法。述能领开三。次言能信受。即述其领显一也。

　　△二释疑。

　　所以者何。诸佛世尊。随宜说法。难解难知。

　　明佛于一道说三。深玄难解。而汝能信也。私谓前文云。如来复有无量功德。汝等说不能尽。后文云。汝等甚为希有者。佛恩普被。犹如云雨。靡不覆润。佛恩普载。犹如大地。靡不生成。岂有为一机一方而已。故言汝等说不能尽。佛恩虽普。众生日用。不自觉知。如三草二木。植根乎地。禀润乎雨。而不能知。汝等能知。甚为希有(一长行竟)。

　　△二偈颂。有五十四行半。颂上开显。有法譬。今皆颂。初四行颂法说。次五十行半颂譬说。法说复二。一举法王。二明开显。

　　今初半偈。颂法王不虚。

　　尔时世尊。欲重宣此义而说偈言。

　　破有法王。出现世间。

　　△次三行半。颂开显。上文二教二智。今亦具颂。初一行半颂二教。后二行颂二智。

　　初半行颂权教。

　　随众生欲。种种说法。

　　△二一行颂实教。

　　如来尊重。智慧深远。久默斯要。不务速说。

　　△后二行颂二智。

　　今初一行颂释权智。

　　有智若闻。则能信解。无智疑悔。则为永失。

　　(僭补曰。如来久默不说。而今日为舍利弗四大弟子等作法譬雨说。述迦叶等能闻能信能解。而叹其有智。其无智者。虽闻而反生疑悔。则永失法利。无智指前五千退席。及末世众生。闻经而不生信解者。其失甚大也)。

　　△次一行颂释实智。

　　是故迦叶。随力为说。以种种缘。令得正见。

　　随种种缘。说种种教。悉为令得大乘正见。此颂是如来四悉檀意。破有法王。即对治意。随众生欲。即世界意。智闻信解。疑悔永失。是为人意。令得正见。第一义意。三悉檀。即颂上以智方便。而为演说。令得正见。颂上到一切智地(初颂法说竟)。

　　△第二五十行半。颂上譬说。初十行半颂开譬。次四十行颂合譬。上开有差别无差别二譬。今初九偈半。颂差别譬。次一行。颂无差别譬。上差别有六。今亦颂六。初三行颂上云譬。

　　迦叶当知(至)如可承揽。

　　云譬应身。应身随智慧行。故言慧云。能具十二部法。故言含润也。若应身不说法。如须扇多佛等者。此云不含润也。身放大光如电曜。口震四辩如雷声也。九十五种邪光不现。故言掩蔽。除九十八种恼热。如地上清凉也。如可承揽者。应身降世。似同三有。有心往取。实不可得也。

　　△二一行颂上注雨譬。

　　其雨普等。四方俱下。流注无量。率土充洽。

　　八音四辩。宣注法雨。四方俱下。一时俱闻。亦云四等也。凡有心者。皆蒙利润。故言率土充洽也。此则成上。又成下山川譬也。

　　△三一句。颂上土地山川譬。

　　山川险谷。

　　即是七方便众生五阴。今蒙法雨。身口柔软。如土地得泽也。

　　△四二句。颂上卉木譬。

　　幽邃所生。卉木药草。

　　幽邃所生者。譬众生久远所植习因。隐在阴界入内。故言幽邃。今蒙法雨。悉得开发。故言所生。

　　△五两行三句。颂上受润譬。

　　大小诸树(至)随分受润。

　　百谷语通。取五谷譬五乘。能生百善也。甘蔗蒲萄譬定慧。干地普洽。譬未信者令信。余譬如文。

　　△六两行。颂上生长譬。

　　一切诸树(至)皆得鲜泽。

　　△次一行颂上无差别譬。上文有三。此中略不颂一地。而所生兼之。

　　如其体相。性分大小。所润是一。而各滋茂。

　　初二句二字。颂所生所润。次是一二字。颂能润。则是颂无差别也。而各滋茂。颂差别不自知也(一颂开譬竟)。

　　△第二四十行。颂上合譬有二。初三十五偈。颂合差别。次如是迦叶下五行。颂合无差别。上合差别譬。前正合。后举譬帖。今颂亦先合。次便举譬帖。初一行。颂合云譬。上两句。以身合云。下两句。举譬帖合。

　　佛亦如是。出现于世。譬如大云。普覆一切。

　　△二有八行半。颂上合注雨譬。初三行。略颂十号。

　　既出于世(至)犹如大云。

　　此三行颂十号者。文略义含。出世。即无上士。及佛。为说。即正遍知。明行足。世尊。即第十号。于天人中。即调御丈夫。及天人师。如来。即第一号。来善去善。兼于善逝。又出于世。即世间解。

　　△二六章门中。但颂二章。初一行半。是颂四弘誓。

　　充润一切(至)及涅槃乐。

　　四弘者。充润众生。即初弘誓。皆令离苦。即第二誓。皆令离于因果苦故。得安隐乐。即第三誓。及涅槃乐。即第四誓。五乘咸有世间之乐。皆令得于第一之乐。

　　△二四行颂劝听受。于中初二行先叹佛。次为大众下二行。以能说人尊。故所说法妙。七善无不皆归一乘。故劝听受。此举无差以释于差。

　　诸天人众(至)而作因缘。

　　(第二合注雨譬竟)。

　　△第三有四行。颂合上山川譬。

　　我观一切(至)如雨普润。

　　山川譬七种五阴众生。如雨注不择溪谷。佛平等说。故无彼此。有机为此。无机为彼。植善为爱。行逆为憎。佛事为自。魔事为他。机感而来。机尽而去。入实为坐。出权为立。佛观众生为若此。即是等雨山川之意。颂上无数亿种众生。来至佛所而听法也。

　　△第四二行。颂上如来于时观是众生。于中初行半。颂合上所生草木丛林。后半行。颂合上能生等雨法雨。

　　贵贱上下(至)而无懈倦。

　　贵贱乃至利钝。约七方便传传作之也(贵贱上下约位。持戒毁戒约行。利根钝根约习。亦须具历五乘七善。展转说之)。

　　△第五有十一行。颂上种种无量。皆令欢喜。合受润譬。文为三。初一行总明受润。次七行别明受润。后三行结。

　　今初。

　　一切众生。闻我法者。随力所受。住于诸地。

　　△次七行别明受润。文为五。初一行人天。俱未断惑。合为小草。

　　或处人天。转轮圣王。释梵诸王。是小药草。

　　△二二行明二乘。俱有断证。合为中草。

　　知无漏法(至)是中药草。

　　△三有一行明六度。志求作佛度生。胜于二乘。为上草。

　　求世尊处。我当作佛。行精进定。是上药草。

　　△四一行半明通教。已断通惑。誓扶余习。涉有化他。望下为优。比上为劣。故名小树。

　　又诸佛子(至)是名小树。

　　△五有一行半明别教。自行化他。高广为胜。故名大树。

　　安住神通(至)名为大树。

　　草既有三。约三教菩萨。树亦可作三。六度约三僧祇。通教约七八九地。别教约三十心(次七行明别受润竟)。

　　△后三行结所润能润。又二。初一行半。举譬帖释所受润。虽明七种。七种为少。如海一滴。

　　佛平等说(至)所禀各异。

　　△二一行半明能润。佛智多如海也。

　　佛以此喻(至)如海一滴。

　　(第五合受润譬竟)。

　　△第六八行半。颂诸众生。闻此法已。合欢喜增长譬。又二。前两行总颂增长。

　　我雨法雨(至)渐增茂好。

　　初偈总颂增长。次偈举譬帖释。

　　△二有六行半。别明增长为四。初一行半。明人天增长。

　　诸佛之法(至)皆得道果。

　　普得具足。是颂现世安隐。渐次修行。是颂后世以道受乐。

　　△二一行半。颂二乘增长。

　　声闻缘觉(至)各得增长。

　　住最后身。有二解。一云。二乘已断通惑。住最后身。若不值佛闻法。灭寿取证。则增长义不成。二云。二乘得有余涅槃。住最后身。得佛五味调熟。得入法华。闻大乘得解。即是增长也。

　　△三一行半。是通教增长。

　　若诸菩萨(至)而得增长。

　　坚固。是体法慧。了达三界。是断惑尽。

　　△四二行。是别教增长。

　　复有住禅(至)而得增长。

　　问。一云一雨。与一音同异。答。下地以一音令他闻一法。佛以一音随类各解。今一云一雨。正是随类之一音也。毗婆沙言。佛以一音说四谛。五人闻人语。八万诸天闻天语。地狱夜叉。各闻同其语。唱告至梵天是为梵音。亦是佛报得清净音声最妙。号为梵音。若报得梵音。则人所不闻。闻亦不解(初颂合上差别譬竟)。

　　△第二五行。颂合上无差别譬。又为二。前一行半。颂无差别之差别。

　　如是迦叶(至)各得成实。

　　譬如大云。以一味雨。即颂合上一味雨无差别也。润于人华。各得成实。即是颂上差别也。

　　△二三行半。颂差别无差别。

　　迦叶当知(至)悉当成佛。

　　次迦叶当知以诸因缘下。即是明权。权即差别。合上所生也。

　　今为汝等者。即是显实。实即无差别。合上一地也。非灭度者。未度变易也。独言二乘者。为其保证强也。人天不许果为涅槃。菩萨不中间取证也。是菩萨道者。菩萨行道。亦须断通惑。汝已断尽。即是菩萨道。法华论。谓发心退已还发。前所修善不灭。同后得果。二乘智断。是菩萨道者。二乘执其果。故斥言是菩萨道。道即因也。问。菩萨亦有果。信解云。得道得果。大品云。有法是菩萨道。无法是菩萨果。何故不言是菩萨果。答。此义亦应得。今言若道若果。皆是佛因。因即是道也(有本此文后。更有长行偈颂一段。乃隋朝笈多所译。名添品法华。又移嘱累安劝发品后。其余仍旧。无所改也)。

　　(药草喻品竟)。

　　△先申品目。次释经文。

　　今初。

　　妙法莲华经授记品第六

　　释授记品。梵音和伽罗。此云授记。诸经破授记。净名云。从如生得记。从如灭得记。如无生灭。则知无记。思益云。愿不闻记名。大品云。受记是戏论。今经云何。答。若见有记记人。此见须破。菩萨誓记。此记须与。世谛故记。第一义故无。四悉适时。如下说。

　　若通途记。如法师品初。若别与记。如三周后说。若正因记。如常不轻。若缘因记。如法师品十种供养。若了因记。如授三根人。若正因记则广。若缘了记则狭。或迟记。或速记。或佛记。如此文。或菩萨记。如不轻。虽无劫国之定。亦得是记。复悬记。如化城品未来弟子是也(或迟如声闻。或速如龙女)。他经但记菩萨。不记二乘。但记善。不记恶。但记男。不记女。但记人天。不记畜。今经皆记。若首楞严有四种记。今经具之。未发心与记。如常不轻品。发心现前无生。三周记是也。(又诸经为对菩萨。多授法身究竟果记。今此品中。秪记八相。如前后说)原诸佛本为大事因缘出世。令众生开示悟入佛之知见。今大事已显。佛已说竟。众生已入。畅佛本怀。众生愿满。法应与记。如父遇子。岂不付财。又无生现前。必由实解。开佛知见不谬。又明了佛性。故与授记。小乘入实。决定作佛故记。受记。亦云受决。受莂。授是与义。受是得义。记是记事。决是决定。莂是了莂。中根人闻法譬二周。开三显一。具足领解。如来述成。虽自知作佛。而时事未审。若蒙佛诚言。授其当果。劫国决定。近远了莂。则大欢喜。今从佛授与得名。故言授记品。此文是譬说第四段。上三段皆以譬喻说之。此中授记。亦用譬喻论记。无第五段。指上指下。略不论耳。又药草喻中。明一切受润。各得增长。审知四众。皆获利益。经家略不出耳。

　　△次释经文为二。一正与中根授记。二许为下根宿世之说。初又二。先授迦叶。次授三人。并有长行偈颂。迦叶长行中有六。一行因。

　　尔时世尊说是偈已(至)广宣诸佛无量大法。

　　△二得果。

　　于最后身得成为佛(至)天人师佛世尊。

　　△三劫国名字。

　　国名光德。劫名大庄严。

　　△四寿命。

　　佛寿十二小劫。

　　△五正像久近。

　　正法住世。二十小劫。像法亦住。二十小劫。

　　△六国净。

　　国界严饰无诸秽恶(至)虽有魔及魔民皆护佛法。

　　△二偈颂中。初四行行因。

　　尔时世尊。欲重宣此义而说偈言。

　　告诸比丘(至)无上之慧。

　　△次半行得果。

　　于最后身。得成为佛。

　　△三六行国净。

　　其土清净(至)不能数知。

　　△四半行佛寿。

　　其佛当寿。十二小劫。

　　△五一行正像。

　　正法住世。二十小劫。像法亦住。二十小劫。

　　△六半行总结。略劫国名。

　　光明世尊。其事如是。

　　△第二授三弟子记中复二。一请记。二与记。请记中七偈。初一行正请。

　　尔时大目犍连(至)而说偈言。

　　大雄猛世尊。诸释之法王。哀愍我等故。而赐佛音声。

　　△次二行半开譬。

　　若知我深心(至)然后乃敢食。

　　△三二行半合譬。

　　我等亦如是(至)尔乃快安乐。

　　△四一行结。

　　大雄猛世尊。常欲安世间。愿赐我等记。如饥须教食。

　　△第二与三人记。各有行因得果。劫国寿命。法住数量。悉如文。

　　初须菩提。

　　尔时世尊。知诸大弟子心之所念(至)及声闻众。

　　△偈中初一行诫听。

　　尔时世尊。欲重宣此义而说偈言。

　　诸比丘众。今告汝等。皆当一心。听我所说。

　　△次二行行因。

　　我大弟子(至)渐具大道。

　　△三一行得果。

　　最后身得。三十二相。端正姝妙。犹如宝山。

　　△四六行半国净。

　　其佛国土(至)听受佛语。

　　△五半行佛寿。

　　其佛当寿。十二小劫。

　　△六一行正像。阙劫国。

　　正法住世。二十小劫。像法亦住。二十小劫。

　　△第二大迦旃延。

　　尔时世尊复告诸比丘众(至)像法亦住二十小劫。

　　△偈中初一行诫听。

　　尔时世尊。欲重宣此义而说偈言。

　　诸比丘众。皆一心听。如我所说。真实无异。

　　△次二行行因。

　　是迦旃延(至)供养舍利。

　　△三三句得果。

　　其最后身。得佛智慧。成等正觉。

　　△四三行一句国净。阙佛寿正像。

　　国土清净(至)庄严其国。

　　△第三大目犍连。

　　尔时世尊复告大众(至)像法亦住四十小劫。

　　△偈中初四行半行因。

　　尔时世尊。欲重宣此义而说偈言。

　　我此弟子(至)诸佛塔庙。

　　△次一行半。得果兼国名。

　　渐渐具足(至)栴檀之香。

　　△三半行佛寿。

　　其佛寿命。二十四劫。

　　△四二行半国净。

　　常为天人(至)皆不退转。

　　△五一行正像。

　　佛灭度后。正法当住。四十小劫。像法亦尔。

　　△第二有二行半。许为下根。更说宿世。

　　我诸弟子(至)汝等善听。

　　此人已闻法譬。复见上中受记。而犹疑不了。深生愧耻。欲增进其道。先许总记。更说宿缘(云云。授记品竟)。

　　妙法莲华经文句纂要卷第四
卍新纂续藏经第 29 册 No. 0599 法华经文句纂要


　　妙法莲华经文句纂要卷第五

　　隋章安尊者　灌顶　结集

　　陈隋天台　智者大师　说

　　唐荆溪尊者　湛然　述记

　　闽鼓山私淑比丘道霈纂要

　　△先申品目。次释经文。

　　今初。

　　妙法莲华经化城喻品第七

　　释化城喻品。化者。神力所为也。以神力故。无而欻有。名之为化。防非御敌。称之为城。内合二乘涅槃。乃权智所为也。以权智力。无而说有。用教为化。防思御见。名为涅槃。暂以苏息。引入宝所。未究竟而言灭度。权假施设。故言化城。喻如前说(即动树训风。举扇类月等)此因缘释也。约教者。若三藏义者。于涅槃生安隐想。生灭度想。若通教二乘。与三藏同。菩萨不尔。释论云。菩萨过险。一脚入城。一脚门外。忆众生故。从城入险。誓愿扶余习入生死。而不以空为证也。别教不道城如化。用城防险。从城门经过。将城作方便。断见思惑。不道此为极也。圆教知无贼病。亦不须城。今是圆教意。故题为化城即宝所也。

　　此品说因缘事。下根得悟。应名宿世品。答。品初广说因缘。末则结譬化城。若从前。应称宿世。经从末。故言化城。又上根疑薄。但取道树三七思惟。以明机缘。中根疑浓。探取二万亿佛所。教无上道。以为机缘。下根疑复厚。则明宿世久达机缘。若从宿世之始。明久远因缘。语其中间。言其化城。明其究竟。言其宝所。经家处中标品。收得初后。从此义便。故言化城品。

　　问。化城是权。宝所是实。何意弃实从权。答。由知城是化。则知宝所是实。故标化不失实也。

　　△次释经文。此品正说因缘。后两品授记。初又二。一明知见久远。二明宿世结缘。此二各有长行偈颂。初长行有三。一出所见事。

　　佛告诸比丘(至)彼佛灭度已来甚大久远。

　　△二举譬明久远。

　　譬如三千大千世界(至)百千万亿阿僧祇劫。

　　△三结见昔如今。

　　我以如来知见力故。观彼久远。犹若今日。

　　(如来三达明远。如见今日。所引往事。决定不虚)。

　　△二偈颂有七行。颂前三义。初一行颂所见事。

　　尔时世尊。欲重宣此义而说偈言。

　　我念过去世。无量无边劫。有佛两足尊。名大通智胜。

　　△二四行颂譬久远。

　　如人以力磨(至)如是无量劫。

　　△三二行颂结今昔。

　　如来无碍智(至)通达无量劫。

　　(一明知见久远竟)。

　　△第二正明结缘为二。初结缘由。二正结缘。由中又二。远由。近由。远由又二。一大通佛成道。二十方梵王请法。今初五。一佛寿长远。

　　佛告诸比丘(至)寿五百四十万亿那由他劫。

　　△二成道前事有二。一佛坐道场。

　　其佛本坐道场。破魔军已。(至)犹不在前。

　　诸佛道同。为缘事异。释迦苦行六年。草生攒䏶。至肘不觉。诸天哭唤。动地不闻。移坐得道。弥勒即出家日得道。彼佛十劫。犹不现前。非根有利钝。道有难易。缘宜赊促。应示长短耳。

　　△二诸天供养。

　　尔时忉利诸天(至)至于灭度亦复如是。

　　(僭补曰。大通如来。虽坐道场。未曾成佛。然诸天始终供养。皆备于此时。乃是如来修成功德。亦是诸天福力所感。遇佛成道。乃至涅槃。大申供养。曾无断绝。是为缘因佛性也)。

　　(二成道前事竟)。

　　△三明正成道。

　　诸比丘(至)成阿耨多罗三藐三菩提。

　　(僭补曰。诸佛因地。发愿度生。众生界空。方成佛道。若生界未空。则无成佛之期。大通智胜佛。十劫坐道场。佛法不现前者。以众生界未空。愿力所持。令佛法不现前耳。过十小劫。诸佛之法乃现在前。成三菩提者。功成道着。自然成佛。非佛本愿也。古喻如拨火杖。意在拨火。拨之既久。自然而烧。本不欲烧也。拨火喻智德。杖烧喻断德。智断圆满。不期成而成也。然虽成佛而度生之愿未满。果后行因。尽未来际。无有尽也)。

　　△四明成道后眷属供养。

　　其佛未出家时(至)以偈颂曰。

　　大威德世尊(至)归命无上尊。

　　△五明请转法轮。

　　尔时十六王子(至)重说偈言。

　　世雄无等伦(至)当转无上轮。

　　(一大通佛成道竟)。

　　△第二诸梵天请。文二。一威光照动。

　　佛告诸比丘(至)胜诸天光。

　　初威光者。过去因果经云。萨婆悉达处胎时。三千国土。朗然大光。日月所不照处大明。其中众生。各得相见。初成道时亦如是。朝为色天。中为欲天。晡为鬼神说法。夜亦如是。观解。忽生众生者。心性本净。阴入界覆之则暗。若修观慧。本性理显。又两山(二铁围山)是二谛。其国中间是中道。日月光是二智。佛光是中道无分别智光。照本有三谛。洞然明现。

　　△二十方梵请。文为二。先九方。后上方。九方为四。一东。二东南。三南。四总明六方。前三方。梵文各有七。一睹瑞。二惊骇。三相问决。四寻光见佛。五三业供养。六请法。七默许。皆如文。上方梵。止有六。世尊即说。故无默许。

　　今初东方。

　　尔时东方五百万亿诸国土中(至)而说偈言。

　　我等诸宫殿(至)遍照于十方。

　　尔时五百万亿国土诸梵天王(至)以偈颂曰。

　　世尊甚希有(至)惟愿哀纳受。

　　尔时诸梵天王(至)而说偈言。

　　世雄两足尊。惟愿演说法。以大慈悲力。度苦恼众生。

　　尔时大通智胜如来。默然许之。

　　△二东南方。

　　又诸比丘东南方五百万亿国土(至)而说偈言。

　　是事何因缘(至)度脱苦众生。

　　尔时五百万亿诸梵天王(至)以偈颂曰。

　　圣主天中王(至)今得值世尊。

　　尔时诸梵天王(至)而说偈言。

　　大圣转法轮(至)忍善者增益。

　　尔时大通智胜如来。默然许之。

　　△三南方。

　　又诸比丘南方五百万亿国土(至)而说偈言。

　　我等诸宫殿(至)为佛出世间。

　　尔时五百万亿诸梵天王(至)以偈颂曰。

　　世尊甚难见(至)惟愿垂纳受。

　　尔时诸梵天王(至)以偈颂曰。

　　惟愿天人尊(至)当演深远音。

　　尔时大通智胜如来。默然许之。

　　△四总明六方(总明六方者。一西南。二西方。三西北。四北方。五东北。六下方。以省文故。例上三方。共九方也)。

　　西南方。乃至下方。亦复如是。

　　(先九方竟)。

　　△后明上方。

　　尔时上方五百万亿国土(至)而说偈言。

　　今以何因缘(至)为佛出世间。

　　尔时五百万亿诸梵天王(至)以偈颂曰。

　　善哉见诸佛(至)皆共成佛道。

　　尔时五百万亿诸梵天王(至)而说偈言。

　　世尊转法轮(至)无量劫习法。

　　旧云。东。东南。请小。七方请大。上方请小大。若释论明梵本请大。佛虽说小。未遂所请。若依方便品文。梵王请大。然佛佛道同。不应偏请。又如今佛。自始至终。具转五味法轮。一一皆酬梵请。彼亦应然。初十六子请转满教。如今佛说华严。东。东南二方。请转半教。如今佛说三藏。后七方请转对半明满。如今佛说方等。上方梵请带半明满。如今佛说般若。后十六子请废半明满。如今佛说法华醍醐教也。今古节目。文义相应(一结缘远由竟)。

　　○第二结缘近由。由佛受请说法故。后得覆讲。正作结缘。文为二。一先转半字法轮。二诸王子。请转废半明满字法轮。初为二。一受请说法。二闻法得道。

　　今初。

　　尔时大通智胜如来(至)生灭则老死忧悲苦恼灭。

　　此中应说三乘。如序品文。而今不说者。正为下根论昔结缘。今日开显。略不言六度耳。三转者。谓示。劝。证。亦将三转。对示教利喜。示即示转。教即劝转。利喜即证转也。亦对见谛。思惟。无学也。为声闻三转。为缘觉再转。为菩萨一转。何故尔。由根利钝(即三刀𣂪木之意)。此一往说耳。

　　通则例皆三转。何故三转。诸佛语法。法至于三。为众生有三根故。大论。及婆沙。悉作此说。问。初为五人作下根说。今云何作三根耶。答。当时有八万诸天密证无生。何云无三根。为生三慧三道故(声闻。缘觉菩萨)。十二行法轮者。有二。一教。二行。教十二者。即示劝证是也。行十二者。三转皆生眼智明觉。又教十二为能转。行十二为所转。十二行是轮。十二教非轮(言是轮非轮者。轮以摧碾为义。唯教为行。岂能摧惑。若不摧惑。亦无轮名)。若作二轮义。眼智明觉者。约四十八法。于上下四谛。开此四心(即眼智明觉)。成十六心。谓苦法忍为眼。苦法智为智。苦类忍为明。类智为觉。忍因智果也。余三谛亦尔。故成十六心。三根人各得十六心。故成四十八行也。十二谛(约三转各四谛)是教法轮。十二行是行法轮。教轮则能转。唯是一权智。所转。则有十二教也。若行法轮。能转之教有十二。所转之行亦十二。或通三人。或约一人。今就见道三人。利根闻示转。即生眼智明觉。三人合举。故言十二行也。沙门等所不能转者。沙门不闻。尚不能知。何况能转。婆罗门虽闻其名。不解其理。魔梵亦尔。夫转者。转此法度入他心。令彼得悟。破六十二见。乃名转法轮。为无此义。魔梵等所不能转。小乘四谛。以生灭为体。大乘以无生为体。十二因缘者。还是别相。细观四谛耳。约苦集。即有无明老死。约道灭。即有无明灭。乃至老死灭也。涅槃经云。十二因缘。下智观者。得声闻菩提。中智观者。得缘觉菩提上智观者。得菩萨菩提。上上智观者。得佛菩提。

　　△二闻法得道。

　　佛于天人大众之中。说是法时(初会说谛缘时)。六百万亿那由他人。以不受一切法故。而于诸漏。心得解脱。皆得深妙禅定。三明六通。具八解脱。第二(即方等大乘)。第三(般若)。第四(即后说法华)。说法时。千万亿恒河沙那由他等众生。亦以不受一切法故。而于诸漏。心得解脱。从是已后。诸声闻众。无量无边。不可称数。

　　(僭补曰。以不受一切法故。而于诸漏心得解脱者。盖受即是苦。不受。则于诸漏心得解脱。理固然耳。梵语三昧。此云正受。不受诸受。名正受也。问。众生根尘识念念起灭。三受炽然。何能不受。答。首楞严云。见与见缘。并所想相。如虚空华。本无所有。此见及缘。元是菩提妙净明体。行者若能于此。如实信解。深自研穷。悟明实相。则无受。无受者。不受亦不受。是名不受一切法。而于诸漏。心得解脱。悟明实相也。又经叙四时。不及华严何也。乃是阙文。理必具也。从是已后。声闻无量不可称计者。明闻法得道者多。不可称量计数。须知此等声闻。皆是大声闻。与十六王子行辈。具经五昧。后同闻法华者。所谓我等今日。真是声闻以佛道声。令一切闻。非齐教声闻也一转半字法轮竟)。

　　△第二王子重请转满字法轮二。初出家等七段。二正结缘。初七段中一出家。二请法。三所将亦出家。四佛受请。五时众有解不解。六说法。七说已入定。

　　今初。

　　尔时十六王子(至)求阿耨多罗三藐三菩提。

　　诸根者。六根也。六根清净。故言通利。又六根互用故言通。入佛境界故言利。智慧明了者。开示悟入佛知见也。

　　△二请法。

　　俱白佛言(至)深心所念佛自证知。

　　彼佛初说圆顿。诸子大乘功德。悉皆具足。愍诸方便。重请佛开权显实也。声闻皆已成就者。明其障除机动。是故为请。我等志愿如来知见者。此法华经。但明佛之知见。唯志于此。即正请满字。废半之文。明显若此也。

　　△三所将亦出家。

　　尔时转轮圣王(至)王即听许。

　　△四佛受请。

　　尔时彼佛受沙弥请(至)皆共受持讽诵通利。

　　过二万劫者。上施三既久。不容中间无事。望下文意。二万劫中。必说方等般若。文云。说六波罗蜜。及诸神通事。般若是行。神通是事。诸方等经。多明不可思议事。行也。颂中又云。分别真实法。即是大品明实相般若意也。

　　△五时众有解不解。

　　说是经时(至)千万亿种皆生疑惑。

　　十六沙弥信受及二乘。即信得解者。其余千万。皆生疑惑。是不解众。此不解众。即与十六子结法华之缘者也。

　　△六八千劫说法。

　　佛说是经。于八千劫。未曾休废。

　　△七说已入定。

　　说此经已。即入静室。住于禅定。八万四千劫。

　　明说法已入定。正是结缘之近由。由佛入定不出。诸疑惑众。无所咨问。十六于后。为不解者。覆讲说经也。文中明入定处所。即是静室。正入定。即是住于禅定。入定时节。即是八万四千劫(云云。云云者。此中具明时节之意。诸佛奚尝不与定俱。但由物机在十六子。结缘齐限。须尔许时。具如次文所述者是一出家请法等七段竟)。

　　△第二正结缘。就此有二。先法说结缘。次譬说结缘。就法说有三。第一明昔日共结缘。第二明中间更相值遇。第三明今还说法华。第一有四。一者知佛入定。二者王子覆讲。三者众得利益。四者佛从定起。称叹十六菩萨。由佛入定。所以得说。佛知一化将毕。不复熟此段之人。故令王子。共其结缘。又知此等。必由王子究竟得度。所以入定。久而不出也。

　　今初。

　　是时十六菩萨沙弥。知佛入室。寂然禅定。

　　△二王子覆讲。

　　各升法座(至)广说分别妙法华经。

　　△三说法利益。

　　一一皆度六百万亿(至)三藐三菩提心。

　　皆发菩提心。故云度。若初发心时。誓愿当作佛。已为度竟。不用于一佛乘分别说三也。

　　△四佛从定起。称叹劝信。此中复二。一正称叹十六菩萨。

　　大通智胜佛(至)开示众生令入其中。

　　△二劝物亲近。

　　汝等皆当数数亲近(至)三菩提如来之慧。

　　(一昔日结缘竟)。

　　△第二明中间常相逢值。

　　佛告诸比丘(至)于今不尽。

　　逢值有三种。若相逢遇。常受大乘。此辈中间。皆已成就。不至于今。若相逢遇。遇其退大。仍接以小。此辈中间。犹故未尽。今得还闻大乘之教。三但论遇小。不论遇大。则中间未度。于今亦不尽。方始受大。乃至灭后得道者是也。问。如上尘数多许时节。今始得罗汉。当知无生法忍。何易可阶。答。一云大圣善巧。依四悉檀。作如是说。或说佛道长远。或说佛道易成。对治厌长者说短。生轻易想者说长。或为发生宿善。或随世所欲。或为闻说长短。即得入第一义。当知皆是权行四悉。引诸实行令入道耳(二中间常相值竟)。

　　△第三明今日还说法华。此文复二。一先会古今。后明还说法华。先会古今复二。一结师之古今。二会弟子古今。

　　今初。

　　诸比丘我今语汝(至)成阿耨多罗三藐三菩提。

　　十六沙弥是古。八方作佛是今也。

　　△次会弟子古今又二。一会现在弟子。

　　诸比丘我等为沙弥时(至)声闻弟子是也。

　　现在复四。一不退者。住三菩提也。二此诸众生退转者。今住声闻。三所以者何下。释渐入之意。四尔时所化下。正结古今。四段如文。不须分释也。

　　△二会佛灭度后弟子。

　　我灭后复有弟子(至)除诸如来方便说法。

　　疑者云。现在者。得闻佛说法华。得入一道。可以入结缘之流。未来者。不闻法华而入灭度。此岂能舍小。得入一乘。释云。虽云灭度。终会得闻。我于余国作佛。得闻是经。余国者。三乘通教有余国也。除诸如来方便说者。断疑也。三是方便说。其实无三也。(一会古今竟)。

　　△第二明今日还说法华。又三。一时众清净。二正说法华。三释前施三意。

　　今初。

　　诸比丘若如来自知涅槃时到(至)深入禅定。

　　涅槃时到者。诸佛出世。教道将毕之时。即说此经。如迦叶佛。日月灯明等。说此经竟。即入涅槃。释迦说法华竟。仍唱当灭。众又清净者。得三藏教益。免难也。信解坚固者。于方等教。心相体信也。了达空法者。闻般若教。于空法中。心得了达。即转教意也。

　　△二正说法华。

　　便集诸菩萨及声闻众(至)唯一佛乘得灭度耳。

　　集菩萨。是聚亲族等说此经也。上释亲族。是法身大士。为影响众。以此文验之其义明也。集诸菩萨是会亲族。及声闻众。是命其子也。

　　△三释施三意。

　　比丘当知(至)是人若闻则便信受。

　　问。若无二乘得灭度者。何故如来前说权教。谓如来知众生有小性欲。着五尘。弊五浊。故先说三。令破弊免难。后说一也。一法说竟(僭补曰。此经化城宝所之譬。为二乘说。华严亦有其义。为第八不动地菩萨说。二经宜合观之。方知权实修证之门。不滞半涂也)。

　　△第二譬说结缘。有开有合。开譬为二。第一导师譬。譬上覆讲。共结大缘。第二将导譬。譬上中间相遇。今还说法华也。若中间相逢。从我闻法。皆为三菩提者。不为此人设譬。若中间相逢。于今有住声闻地者。正为此人设譬也。就初导师譬。其文有五。一五百由旬譬。譬上未度之众。乐着诸有轮回处所。二险难恶道譬。譬上未度之众。烦恼垢重。于如来智慧。难信难解。三若有多众譬。正譬上百千万亿种。皆生疑惑不解之众生也。四欲过此道。至珍宝处譬。譬上闻覆讲法华之众。大乘机发。欲至宝所。五者一导师譬。譬上第十六王子也。

　　今初五百由旬譬。

　　譬如五百由旬。

　　五百由旬者。三界果报处为三百。有余国处为四百。实报国处为五百。下文合譬云。知诸生死。生死即是五百处所明矣。但佛旨难知。更须广解。见惑为一百。五下分为二百(身见。戒取。疑。贪。嗔)。五上分为三百。(掉举。慢。无明。色染。无色染)尘沙为四百。无明为五百。下文合譬云。烦恼。险难。恶道。义相扶也。入空观。能过三百。入假观。能过四百。入中观。能过五百。下合文云。善知险道通塞之相。即双知因果二种五百。义相扶也。

　　△二险难恶道譬。

　　险难恶道。旷绝无人怖畏之处。

　　险难恶道者。譬生死因果也。分段变易。此即果险难也。见思五住。即因险难也。由此因果。故言恶道也。无人者。道有二种。一旷绝。有人可依。二无人可依。譬生死中有涅槃。烦恼中有菩提。虽复旷绝。则有人可依。若生死烦恼。无涅槃菩提。药中无病。病中无药。此则旷绝。无人可依也。

　　△三多众譬。

　　若有多众。

　　多众者。此譬王子所化未度之众也。

　　△四欲过险道譬。

　　欲过此道。至珍宝处。

　　大乘机发。欲过此险道。至于佛果。故言至珍宝处。

　　△五有一导师譬。

　　有一导师。聪慧明达。善知险道通塞之相。

　　导师者。即第十六王子本师释迦也。眼耳清净曰聪。意清净曰利。总而言之。即六根清净也。智即一心三智也。明即具足五眼也。

　　(僭补曰。善知险道通塞之相者。明险无险曰通。无险见险曰塞。迷悟通塞之相。导师皆知)。

　　(第一导师譬竟)。

　　△第二将导譬。文为三。一所将人众譬。譬本结缘未得度者。本缘不失。而为导师所将。二中路懈退譬。譬上中间相值。退大接小。化城止息。三灭化引至宝所譬。譬上还为说法华经。即与火宅等赐大车。方便中但说无上道。意同也。

　　今初所将人众譬。

　　将导众人欲过此难。

　　所将人众者。通是结缘之众也。若别论者。昔得大益。被将已竟。未得大益。正是所将。若约五百人。三十子。则未得开悟之人也。

　　△二中路懈退譬。文为二。一退大。二接小。退大拟上息一。接小拟上施三。退大文为三。一中路懈退。即拟上无大机。二白导师言。拟上不受劝诫。我等疲极。即是不受劝门。而复怖畏。即不受诫门。三不能复进者。即拟上息化也。

　　今初中路懈退。

　　所将人众。中路懈退。

　　中路者。非是半途名中路。但以发心为始。至佛为终。此两楹间而起退意。故名中路。

　　△二白导师。

　　白导师言。我等疲极。而复怖畏。

　　白导师者。自有通途慈悲导师。如文云。有一导师。将导众人者是也。自有结缘导师。如文云。所将人众。白导师言是也。自有权智导师。如文云。导师多诸方便者是也。自有实智导师。如文云。导师知此人众是也。今言白导师者。正白结缘之导师也。以其退大则大灭。接小则小生。一生一灭。感于法身。呼此为白。王子知其退大。即是闻其所白。善根微弱。无明所翳。故言疲极。惮生死。名为怖畏。

　　△三不能复进。

　　不能复进。前路犹远。今欲退还。

　　不能复进。前路犹远者。见思。尘沙无明。难可卒断也。然用小乘接之。不令退还人天。亦有进义(一退大竟)。

　　△第二以小接三。一伤其失宝譬。知有小无大也。

　　导师多诸方便(至)云何舍大珍宝而欲退还。

　　△二化作城譬。正用方便有二。一正化作。

　　作是念已(至)化作一城。

　　上车譬云。吾为汝等。造作此车。今城是有。故须先作也。

　　△二说化。

　　告众人言(至)若能前至宝所亦可得去。

　　说化城譬。拟上劝示证也。汝等勿怖。莫得退还者。劝转。令前进入城也。今此大城。乃至随意所作者。是示转。示城可住也。若入是城。快得安隐。是证转。赞城安隐也。前至宝所。亦可得去者。但于今佛未开显之前。不得彰灼而有此语。若论宿世。应有是言。何者。既知退意。王子教化言。汝等若畏生死。且取涅槃消息。然后更行大道。亦可随意。亦如今人。欲学大乘。而畏怖生死。欲起退心。有人劝言。汝且断烦恼。证罗汉。然后更取大道。亦可得也。

　　△三入城譬。譬三乘悟入。

　　是时疲极之众(至)生安隐想。

　　大欢喜。即闻慧。未曾有。即暖位。免恶道。即顶位。快安隐。即忍位。前入城。即见谛位。已度想。即无学位。此与火宅适子愿。勇锐推排出宅同也。生已度想。如得尽智。安隐想。如得无生智。又具智德。如已度。证断德。如安隐也(二退大接小化作城竟)。

　　△第三灭化引至宝所譬。宝所者。大经有三文。一至菩提心。二至菩提。三至大涅槃门。若至菩提心。必至菩提。及涅槃。引此三文者。至菩提心。谓至因。菩提涅槃谓至果。果中有智断。菩提是智。涅槃是断。具说始终。具说智断。故说三文也。然过五百有三义。一免恶道。二得好路。三是宝所。菩提心。谓度恶道。菩提行。如平坦路。三得佛道。如至宝所。下文云。今为汝说实。汝所得非灭。此明度五百恶道也。为佛一切智。当发大精进。谓行菩提好道也。汝证一切智。十力等佛法。谓得佛道也。何故要须度五百。二乘度三百。菩萨度四百。佛乘度五百也。此中有二。一知息已。

　　尔时导师。知此人众。既得止息。无复疲倦。

　　既得止息。无复疲倦者。譬上涅槃时到。众又清净。免难。大机发也。

　　△二向宝所。

　　即灭化城语众人言(至)为止息耳。

　　即灭化城。引向宝所。譬上正说法华。示真实相。宝所有二义。若用究竟。则以极果为宝所。上文云。唯佛与佛。乃能究尽诸法实相也。若分入。即以初发心住为宝所。故上文云。无上宝聚。不求自得。又云。得佛法分。佛子所应得者。皆已得之。宝处在近。向者大城。我所化作。即举废权譬。以帖显实譬也。上云。如来智慧。难信难解。是诸人等。应以是法。渐入佛慧。问。车城皆譬无生智。车何故无。城何故有。而车三城一。车动城静。答。长者道门外有车。有隔故诸子不见。可得假设门外有车。车实无也。城在迥地。不得假设。故城是有也。就理教者。执三教取理。则三教皆得理。此即有义。如城也。将理取教。理既唯一。此教即无。如车也。问。化为三车。与化城何异。答。三车为说法轮作譬。化城为神通轮作譬。又车约声作譬。诸子闻而不见。城为色作譬。故诸子入城。生安隐想也(二将导譬竟)。

　　问。凡五处开三显一。为有何异。答。通论无异。别论有差。一方便品。约教开三显一。文云。如来但以一佛乘故。为众生说法。无二亦无三也。二火宅。约行开三显一。车是运义。运则譬行。文云。各乘大车。游于四方。嬉戏快乐也。三信解中。约人开三显一。结会佣作之人。即是长者之子。我等昔来。真是佛子也。四药草喻中。约差别无差别明权实。不的去取。但明众生不知。佛令其知。若七种差别即知权。同依一理无差别即知实。差别无差别。无差别而差别。令知此意耳。终不说言。无一有一。此约自行权实二智。随自意语。故佛能知。而众生不知也。亦是通前通后知不知明权实也(通前通后者。总明通前四品。通后化城。知不知之义也)。五今化城。正约理开三显一。宝所化城。皆是小大两理。破除二乘化理。显于宝所真实一理也。下去五百领解。举珠为譬。亦是约理也(以上开譬竟)。

　　△第二合譬。先正合。次举帖合。初二。一合导师。

　　诸比丘。如来亦复如是(至)应去应度。

　　如来。合上导师譬。汝等。合上诸人众譬。知诸生死烦恼恶道险难。合上险恶道譬。长远二字。合上五百由旬譬。应去应度者。合上聪慧明达。欲过险道至珍宝处譬。

　　△二合将导譬有三。一合于大无机。

　　若众生但闻一佛乘者(至)久受勤苦乃可得成。

　　若众生三字。合所将人众譬也。但闻一佛乘。不欲见佛。乃至久受勤苦。乃可得成。合中路懈退譬也。上譬本有退大接小。今具合之。上退大有三意。但闻一佛乘者。合上中路懈退。无机意也。不欲见佛。不欲闻法。合上白导师。不受诫劝也。便作是念者。合上不能前进。息化意也。

　　△二合上退大接小。

　　佛知是心怯弱下劣(至)说二涅槃。

　　佛知是心。合上导师多方便。拟宜意也。怯弱下劣者。合上此等可愍。知有小机也。而于中道为止息故者。合现作化城。众人入城譬也。而于中道说二涅槃者。三界惑尽。尘沙无明未破。于此两楹。判有余无余涅槃。亦是声闻缘觉涅槃。又分段已尽。变易未除。二死之间。判为有余无余。故言中道。

　　△三合破其住小。将向宝所譬。

　　若众生住于二地(至)于一佛乘分别说三。

　　(一正合竟)。

　　△第二牒譬帖合。牒接退譬。来合施三。牒灭化譬。来合显一。如文。

　　如彼导师为止息故(至)此城非实我化作耳。

　　(第一长行竟)。

　　△第二偈颂。有四十九行半偈为二。初二十二行半。颂结缘之由。次二十七行。颂第二正结缘。上由有近远。初颂上远由。次颂近由。远由有二。初颂大通成道。次颂十方梵来请转法轮。

　　今初三行。颂将成道前事。

　　尔时世尊。欲重宣此义而说偈言。

　　大通智胜佛(至)更雨新好者。

　　△二一行颂正成道。

　　过十小劫已。乃得成佛道。诸天及世人。心皆怀踊跃。

　　△三二行。颂十六王子请转法轮。兼颂成道已。眷属申供养。略不颂佛寿长远也。

　　彼佛十六子(至)充我及一切。

　　(初大通成道竟)。

　　△次六行。颂十方梵请有二。今初一行。威光动耀。

　　世尊甚难值。久远时一现。为觉悟群生。震动于一切。

　　△二五行。颂十方梵寻光而来。此中前三行颂东方。次二行。总颂九方也。

　　东方诸世界(至)转无上法轮。

　　(一远由竟)。

　　△第二有十行半。颂近由。文二。初五行颂转二乘法轮。次五行半。王子重请转大乘法轮。初文又三。今初半行。颂第一受请。

　　无量慧世尊。受彼众人请。

　　△二一行半。颂第二正转二乘法轮。

　　为宣种种法(至)汝等应当知。

　　△三有三行。颂时众闻法得道。

　　宣畅是法时(至)不能得其边。

　　(初五行转小竟)。

　　△第二五行半。王子重请转大。中有五。初二句颂王子出家。

　　时十六王子。出家作沙弥。

　　△二一行半。颂正请转大乘。

　　皆共请彼佛(至)慧眼第一净。

　　△三二行。颂二万劫中间说方等般若。

　　佛知童子心(至)菩萨所行道。

　　△四半行。正颂受请说法华。

　　说是法华经。如恒河沙偈。

　　△五一行。颂说经已入定。

　　彼佛说经已。静室入禅定。一心一处坐。八万四千劫。

　　(已上颂结缘之由竟)。

　　△第二有二十七行。颂正结缘为二。初八行颂法说。次十九行颂譬说。上法说有三。初三行。颂第一昔结因缘。次一行。颂第二中间相值。三有四行。颂第三今日还说法华。

　　今初。

　　是诸沙弥等(至)恒河沙等众。

　　△二一行。颂中间相遇。

　　彼佛灭度后。是诸闻法者。在在诸佛土。常与师俱生。

　　△三有四行。颂今日说法华。上文二。初结会古今。有现在未来。

　　今初三行。颂结会现在师弟也。

　　是十六沙弥(至)引汝趣佛慧。

　　△二一行。颂还说法华。

　　以是本因缘。今说法华经。令汝入佛道。慎勿怀惊惧。

　　(颂上法说竟)。

　　△第二有十九行颂譬说。譬有开合。初十一行半颂开譬。后七行半颂合譬。上开譬为二。初三行。颂五百由旬譬。

　　譬如险恶道(至)在险济众难。

　　初一行。颂上第二险恶道。二半行。颂上第三多诸人众。三半行。颂上第一五百由旬。次时有一导师一句。颂上第五一导师。后三句。颂上聪慧。

　　△第二有八行半。颂合将导譬又三。第一行初一句。颂合所将人众。次三句。颂合中路懈退。

　　众人皆疲倦。而白导师言。我等今顿之。于此欲退还。

　　△二五行。作化接退有二。初三行。方便设化。

　　导师作是念(至)男女皆充满。

　　诸舍宅者。诸空观境也。园林者。二乘总持无漏法林也。九次第定为渠流。八解为浴池。重门是三空门。又是重空三昧。尽无生智为楼阁高出也。男女是定慧也。观心解者。智体周备如城隍。善法圆足。如郭之围绕。毕竟空为舍宅。直善能成自行。如男能干家事。慈悲化外。如女外适(重空三昧者。大论云。空空。无相无相。无愿无愿。观心释化。亦须约圆)。

　　△次两行。颂合上劝入城欢喜。

　　即作是化已(至)自谓已得度。

　　初一偈颂劝。次一偈颂入城欢喜。生安隐想。

　　△三两行半。颂上灭化至宝所。上文有二。今初一句。颂第一知息已。次集众下。第二二行一句。颂灭化。引向宝所也。

　　导师知息已(至)当共至宝所。

　　(上颂开譬竟)。

　　△第二七行半。颂上合二譬。初半行。颂合第一五百譬。次七行。颂合第二将导譬。

　　今初上合五百由旬者。即此半行。总颂而已。

　　我亦复如是。为一切导师。

　　次七行。颂合将导譬有三。初两行。颂合懈退譬。

　　见诸求道者(至)所作皆已办。

　　初一行。合中路懈退。次一行。颂合接退作化也。

　　△二四行。颂合上灭化至宝所有二。初半行。颂上知息化。

　　既知到涅槃。皆得阿罗汉。

　　△次三行半。颂合灭化。引向宝所也。

　　尔乃集大众(至)乃是真实灭。

　　合息化偈中。即有三德秘密藏义。汝证一切智。即是般若。具三十二相。即是法身。乃是真实灭。即是解脱。三法不纵不横。即是见佛性也。

　　△后一行。颂帖合也。

　　诸佛之导师。为息说涅槃。既知是息已。引入于佛慧。

　　(化城喻品竟)。

　　△先申品目。次释经文。

　　今初。

　　妙法莲华经五百弟子受记品第八

　　释五百弟子受记品。此品具记千二。而标五百者何。五百得记名同。五百口陈领解。故以标品耳。

　　△次释经文。此品是因缘说中受记段。就得记二。一本品授千二百。二后品授二千。千二百复二。一授满慈。二授千二百。满慈复二。初序默领解。二如来述记。初复二。先叙其得解欢喜。次叙其默念领解。欢喜复二。一叙其得解之由。二叙其得解欢喜。得解之由有四意。初闻法譬二周。开三显一。二授身子等五大弟子记。三复闻宿世结缘之事。四复闻诸佛如来三达无碍。观彼久远。犹若今日。即是大自在神通之力。斥异二乘。止齐八万也。

　　今初叙得解之由。

　　尔时富楼那(至)复闻诸佛有大自在神通之力。

　　若从佛闻是智慧。即领方便火宅中显实。

　　方便随宜所说。即领两处开权。诸大弟子。即领开权。

　　授菩提记。即领显实。

　　宿世因缘。即领显实。神通之力。即领开权也。

　　△二叙其得解欢喜。

　　得未曾有心净踊跃(至)瞻仰尊颜目不暂舍。

　　得未曾有二句。明内解欢喜。即从座起下六句。明外形恭敬。由昔未闻开权显实。而今得闻。故言得未曾有。除涅槃爱。断破别惑。故言心净。开佛知见。是故踊跃。得解由佛。故起恭敬。头面礼足。瞻仰不舍也。

　　△第二正明默念领解。有二。初默念领解。二明默求发迹请记。

　　今初。

　　而作是念(至)我等于佛功德言不能宣。

　　上二周得悟。皆发言领解。此何默念。上为下根未悟。事须彰言劝动。今下根已悟。无所劝动。故默念不言。又上来但领解。不求发迹。言则不嫌。今则亦解亦发。亦解故念。避物讥嫌故默。默念允宜也。又默念领解是大领解。如净名默然。是真入不二法门也。又权实不可思议。非言非念。而言而念。非言而言故。上来口陈领解。亦非念而念故。今则默念领解。上来何不求发迹。为下根未悟。是故不求发迹。今下根已解。权化事足也。若下根发迹。则知中上亦权。若约上中。则于下不便故也。世尊甚奇特。所为希有者。领实智也。随顺世间若干种性而为说法。即领权智也。是七种方便之根性也。此领方便品中开权显实意也。拔出众生处处贪著者。即是领火宅中开权显实也。我等于佛功德言不能宣者。领上药草喻中。如来有无量功德。汝等言不能及。既云言不能及。则念亦所不及也。

　　△二默念求发迹请记。

　　唯佛世尊。能知我等深心本愿。

　　我等者。通念请发诸人迹也。深心是本。今现在是迹。本愿者。大慈誓愿也。大慈下化。故我为誓。上求作佛。故我有愿。请上求。即是求记。请下化。即求发迹。又从深心故。明其三世助佛宣化。从本愿故。即与授记也(初叙默领解竟)。

　　△第二佛述而记之。有长行偈颂。长行有二。一述本迹。二与授记。初有三。一就释迦世行因发迹。二约过去佛世行因显本。三就三世佛所修因行满。就释迦佛所行。因发迹复三。一举示其人。二总标本迹章。三别释本迹。

　　今初。

　　尔时佛告诸比丘。汝等见是富楼那弥多罗尼子不。

　　标言汝等见不。有二意。一见其迹为小不。二见其本功德不。众人但见迹为声闻。而不能知其本是大菩萨。故问见不。

　　△二总标本迹。

　　我常称其于说法人中(至)亦常叹其种种功德。

　　我常称其下。是标其迹。迹为说法人中最为第一。若非法身妙本。无以垂于第一胜迹。此举迹以显本也。亦常叹其下。标其本地福慧万行法门。故云种种也。本地既有种种功德。何以迹为二乘耶。此举本以明迹也。

　　△三别释本迹。

　　精勤护持助宣我法(至)无能尽其言论之辩。

　　助宣我法者。即是垂迹。助宣半满之法。迹为下根声闻。即是护持助宣酪法。迹在方等。示受弹诃。即是护持助宣生酥法。迹领般若。即是护持助宣熟酥法。迹在法华得悟。即是护持助宣醍醐法。上总标本迹中云。我常称叹种种功德者。即此意也。具足权实功德。而迹示五味。助佛调熟实行众生。岂非精勤助宣之意也。别释本迹功德。能于四众示教者。分别半字教也。具足解释者。助宣满字般若教也。而大饶益者。助佛饶益半满之众生也。同梵行者。是迹所化半满弟子也。自舍如来下。别述本地功德。自舍者。等觉已降。无能尽其无碍辩才。故叹于说法人中。最为第一也。

　　△第二就过去佛世显其本行。

　　汝等勿谓富楼那(至)常作佛事教化众生。

　　二就过去佛世。显其本行。非直止于我所。助宣半满之法。久远佛所。亦复助宣半满之法。取今日助宣为发迹。取过去助宣为显本。显本有二。一远本。二近本。远本冥邈。为信良难。故略而不述。但举九十亿近本。有宿命智。能知近本。故举近而证远。就九十亿文。具明助佛宣扬五味之教。调熟众生。护持明宣。即拟助宣半字酪味法。佛之正法。即拟助宣方等生酥味法。又于空法明了者。即拟助宣熟酥味法。亦如今佛转教。说于般若。明六波罗蜜。互相收摄。旋转无碍。九十亿佛所。亦助宣扬。如今无异。彼佛世人。咸皆谓之实是声闻。于时既未发迹。但谓被加命转般若。不言是大菩萨也。化无量众生。令立三菩提者。即是助宣醍醐味法。在文可解。

　　△第三约三世佛所修因。

　　诸比丘富楼那(至)常勤精进教化众生。

　　三约三世佛所修因。如文。此亦例前助宣半满五味之法。利益大小也(一述本迹竟)。

　　△第二与授记文七。一渐渐具足一句。明因圆。二过无量下。明果满。

　　渐渐具足菩萨之道(至)天人师佛世尊。

　　△三明国土广净。四明国劫名字。五明佛寿量。六明法住甚久。七明佛灭后供养舍利。就第三国土广净中复五。一明国大严净。

　　其佛以恒河沙等(至)两得相见。

　　地平如掌者。经直言如掌。不言手掌。手掌不平。则非所引。海底有石名掌。此石无有一微尘许不平。当是类如海掌石耳。又贤劫经。正明如佛手掌。非引人掌也。

　　△二明纯是善道。

　　无诸恶道。亦无女人。一切众生。皆以化生。无有淫欲。

　　纯是善道者。于中亦有差品不同。若无女人。必无恶道。或时有女人。亦无恶道。如阿閦佛国。虽有女人。而无女事。无量寿国。二种俱无。所谓诸上善人俱会一处。法明如来国土。亦复如是。

　　△三明人天福慧具足。

　　得大神通(至)二者禅悦食。

　　月藏第九。法食。喜食。禅食。经文总言法喜禅悦。别分应有三种差别。

　　△四明菩萨声闻众数甚多。

　　有无量阿僧祇(至)及八解脱。

　　△五总结也。

　　其佛国土。有如是等无量功德。庄严成就。

　　(第三国土严净竟)。

　　△第四明国劫名字。

　　劫名宝明。国名善净。

　　△第五明佛寿量。

　　其佛寿命。无量阿僧祇劫。

　　△第六明法住甚久。

　　法住甚久。

　　△第七明佛灭后供养舍利。

　　佛灭度后。起七宝塔。遍满其国。

　　(一长行竟)。

　　△二偈颂。有二十一行半。颂上发迹授记。初有十四行颂发迹。次七行半颂授记。初复二。前七行。总发诸声闻迹。颂上我等之意也。后七行。颂上发满慈迹。总中有五。初一行总标佛子。为行难思。已得垂迹之法。

　　尔时世尊。欲重宣此义而说偈言。

　　△初一行诫听。

　　诸比丘谛听。佛子所行道。善学方便故。不可得思议。

　　△二一行明垂迹之由。

　　知众乐小法。而畏于大智。是故诸菩萨。作声闻缘觉。

　　△三两行明垂迹利益。

　　以无数方便(至)渐当令作佛。

　　小欲者。示求小乘也。懈怠。示退大乘也。

　　△四两行。明内怀大道。外现小失。

　　内秘菩萨行(至)方便度众生。

　　非但示为声闻。亦示作外道。及三毒凡夫也。身子示瞋。难陀示贪。调达示痴。皆此类也。

　　△五一行指略抑广。

　　若我具足说。种种现化事。众生闻是者。心则怀疑惑。

　　(初总发诸声闻迹竟)。

　　△第二七行。颂发满慈迹。上本文有三。今略颂二。初五行颂显过去本。

　　今此富楼那(至)而自净佛土。

　　△二有二行。颂三世佛所行因。略不颂七佛。及现佛也。

　　未来亦供养(至)成就一切智。

　　(初十四行颂发迹竟)。

　　△第二七行半颂授记。上文有七。今颂其四。初半行颂因圆。次半行颂果圆。其国名善净下三句。超颂国劫名号。菩萨众甚多下五行三句。颂国土广净。略不颂寿命法住。灭后起塔也。

　　供养诸如来(至)我今但略说。

　　(与富楼那记竟)。

　　△第二授千二百记。有长行偈颂。长行有三。一念请。二与记。三领解。

　　今初。

　　尔时千二百阿罗汉心自在者(至)不亦快乎。

　　△二与记。有长行偈颂。长行三。一总许千二百记。

　　佛知此等心之所念(至)三菩提记。

　　△二别授陈如。

　　于此众中(至)天人师佛世尊。

　　陈如最初悟道。居僧上座。故别授记。

　　(陈如等者。问。若其居首别记。何不初周记耶。答。大小缘别。两初不同。引物希向。二意各异。垂迹之法。不可一准)。

　　(僭补曰。两初者。法说。初授舍利弗记。因缘说。初授陈如记也)。

　　△三别授记五百。

　　其五百阿罗汉(至)名曰普明。

　　佛记五百阿罗汉。同名普明。故须别与记。而品亦依此立名也。问。但见五百得记。不见千二百。答。此五百。即千二百数。颂中末后一行半。总受七百。故是千二百也。又持品云。我先总记一切声闻。皆已授记。即指今一行半。非是止授七百声闻也。

　　△二偈颂。有十一行为二。初九行半。颂记陈如。及与五百。后一行半。总授一切声闻记。

　　尔时世尊。欲重宣此义而说偈言。

　　憍陈如比丘(至)汝当为宣说。

　　(二与记竟)。

　　△三五百领解。文有长行偈颂。长行二。先经家叙其欢喜。次自陈领解。

　　今初。

　　尔时五百阿罗汉(至)悔过自责。

　　△次自陈领解有二。一法说。二譬说。

　　今初。

　　世尊我等常作是念(至)而便自以小智为足。

　　从世尊乃至灭度。是悔责昔迷。得少为足。不知求大。

　　从今乃知之。是责根钝。始悟不早知之。

　　如无智者下。自释知之之意。

　　△二譬说有二。一开譬。二合譬。初开譬又二。一者醉酒譬。譬法说自悔得少为足。不知求大。领前法譬。宿世中施权意。

　　二者亲友觉悟譬。譬法说自责根钝难悟今乃知之。领前法譬。宿世中显实。就初复三意。一者系珠譬。领上王子结缘。二者醉卧不觉譬。领上遇其退大。三者起已游行譬。领上接之以小。

　　今初系珠譬。

　　世尊譬如有人(至)系其衣里与之而去。

　　譬如有人者。即二乘人也。亲友者。昔日第十六王子也。家。即大乘教为家也。醉酒而卧者。当于尔时。大机暂发。无明暂伏。以得闻经。内心微解。以无明重故。还复迷失。醉有二义。一重醉都不觉知。二轻醉。微觉寻忘。亦名不觉。虽有二义。终成系珠。如毒鼓耳。官事当行者。明王子余处机兴。逗缘应往。故云当行。弘法化他。此非私务。故云官事。无价宝珠者。一乘实相。真如至宝也。系其衣里者。惭愧忍辱。能遮瞋恚。及防外恶。即是外衣。信乐之心。内里善根。即是内衣。于时闻法。微信乐欲。即了因智愿种子也。

　　△二醉卧不觉。

　　其人醉卧。都不觉知。

　　醉卧不觉知者。无明心重。寻复不忆。此领中间懈退。不受大法也。

　　△三起已游行。

　　起已游行到于他国(至)便以为足。

　　游行他国者。领上中间接之以小。受三乘化也。善根欲发。厌苦求乐。故云起已游行。无明覆解。不知向本。求大乘衣食。故言向他国。求于小乘衣食。若魔佛相望。生死魔界为他国。佛法大小。皆为本国。就小大相望。小乘未免生死。犹是他国。大乘永免生死。乃为本土。究竟还源也。明背大乘国。往小乘土。不知从珠取给。而佣作自资。获一日价。得少为足也。

　　△第二亲友发觉譬。领上以是本因缘。今说法华。等赐大车也。

　　于后亲友会遇见之(至)常可如意无所乏短。

　　文三。初诃责。二我昔欲令汝得安乐下示珠。三汝今可以此宝下劝贸。诃责譬上动执生疑。示珠譬宿世因缘。劝贸譬得记作佛。

　　三周皆有此三意。法说中我令脱苦缚。即是诃责。五佛章即是开示。身子得记。即是劝贸。

　　譬说中我先不言皆为菩提。即是诃责。三车一车。即是示珠。中根得记。即是劝贸。下根宿世因缘。汝等善听。即是诃责。覆讲结缘。还为说大。即是示珠。下根得记。即是劝贸。

　　系珠中三意望三周者。始在佛树以大拟。即是系珠。无机息化。即是醉卧。寻施方便。即是起行。

　　譬喻中二万亿佛所。即是系珠。遣傍人追。闷绝不受。即是醉卧。三车引得。即是起行。

　　因缘中大通智胜佛所。即是系珠。中路懈退。即是醉卧。接之以小。即是起行。此等皆名领解权也。某年日月者。指大通佛所也(一开譬竟)。

　　△第二合譬有二。初合系珠譬。

　　佛亦如是(至)资生艰难得少为足。

　　文有三意。从教化我等下。合初一系珠。而寻废忘。合二醉不觉知。既得罗汉下。合三起游行。

　　△二合后亲友觉示譬。

　　一切智愿犹在不失(至)甚大欢喜得未曾有。

　　文三。一智愿不失者。是合诃责。二我久令汝下。合示珠。三我今乃知下。合劝贸所须也。

　　△第二偈颂。有十二行半为二。初一行半。颂内心得解又二。初一行颂庆喜。次半颂悔责也。

　　尔时阿若憍陈如等。欲重宣此义而说偈言。

　　我等闻无上(至)自悔诸过咎。

　　△二有十一行。颂自陈领解。上文有二。今初半行。颂悔责得少为足。

　　于无量佛宝。得少涅槃分。

　　△次半行。颂略举譬。便自以为足。颂释无智意。

　　如无智愚人。便自以为足。

　　△次十行。颂譬说开合。初六行颂开。后四行颂合。上开有二。今初四行。颂舍宝不知。次二行。颂亲友觉悟。后四行易见。

　　譬如贫穷人(至)五欲而自恣。

　　我等亦如是。世尊于长夜。常愍见教化。令种无上愿。

　　系珠。

　　我等无智故。不觉亦不知。得少涅槃分。自足不求余。

　　醉卧。

　　今佛觉悟我。言非实灭度。得佛无上慧。尔乃为真灭。

　　示珠。

　　我今从佛闻。授记庄严事。及转次受决。身心遍欢喜。

　　得珠欢喜(五百弟子受记品竟)。

　　△先申品目。次释经文。

　　今初。

　　妙法莲华经授学无学人记品第九

　　释授学无学人记品。研真断惑名为学。真穷惑尽名无学。又研修真理。慕求胜见。在三果四向。得真无漏慧。名为学阿罗汉果。研理已穷。胜见已极。无所复学。名无学也。约教释品者。析法研真。名之为学。惑尽真穷。名为无学。三藏意也。体法研真。名之为学。无真无惑。名为无学。通意也。自浅之深。名之为学。通别惑尽。权实理穷。名为无学。此别意也。研如来藏。有学与无学。法性实相。非学非无学。而学而无学。是二千人。或是学。或是无学人。同是一流。一时受记。同一名号。故别为一品也。

　　△次释经文。此品是授记文中第二段也。就此文为二。一请记。二授记。请中复二。一者二人请。二者二千人请。二人请记复有二。

　　一默念。

　　尔时阿难(至)设得授记不亦快乎。

　　△二者发言请记复二。一者引例。亦应有分。

　　即从座起到于佛前(至)唯有如来我等所归。

　　△二者引望。

　　又我等为一切世间天人(至)我愿既满众望亦足。

　　二人最亲。时众所望。罗云是佛子。俗中亲重。阿难持佛法藏。道中亲胜。胜重两人。不蒙别记。则众望不足也。问。若重若胜。应同上流。何意在此。若如列众。二人在上数中。获记。何意居下。答。总与千二百记。二人已同上流。今更索别记耳。阿难是学人。罗云弟子位。故入学无学章也(初二人请记竟)。

　　△第二二千请记。但有默念。引例。二意同。故言如阿难罗云愿耳。无发言者。无重无胜等事也。

　　尔时学无学声闻弟子二千人(至)住立一面。

　　(一请记竟)。

　　△第二授记复二。一先记二人。后记二千。阿难记中复五。一长行。二偈颂。三八千菩萨生疑。四如来发迹释疑。五阿难显本述叹。

　　今初。

　　尔时佛告阿难(至)而说偈言。

　　△二偈颂五行。

　　我今僧中说(至)种佛道因缘。

　　△三八千菩萨生疑。

　　尔时会中新发意菩萨八千人(至)得如是决。

　　△四如来发迹释疑。

　　尔时世尊知诸菩萨心之所念(至)故获斯记。

　　佛即发迹释疑。昔日与我同发大心。即是同学。由我精进。前超得佛。由彼多闻。犹故持经。迹为侍者。本地如此。今授妙记。何足可疑。

　　△五阿难显本述叹。

　　阿难面于佛前(至)而说偈言。

　　世尊甚希有(至)护持诸佛法。

　　(初记阿难竟)。

　　△次记罗睺罗。

　　尔时佛告罗睺(至)而说偈言。

　　我为太子时(至)以求无上道。

　　△后记二千人。

　　尔时世尊见学无学二千人(至)而说偈言。

　　是二千声闻(至)如甘露见灌。

　　(授学无学人记品竟)。

　　△先申品目。次释经文。

　　今初。

　　妙法莲华经法师品第十

　　释法师品。此品五种法师。一受持。二读。三诵。四解说。五书写。大论明六种法师。信力故受。念力故持。看文为读。不忘为诵。宣传为说。圣人经书难解。须解释。成六种法师。今经合受持为一。合解说为一。开读诵为二。足书写为五。别论。四人是自行。一人是化他。通论。若自轨五法。则自行之法师。若教他五法。则化他之法师。自轨故。通称弟子。化他故。通称法师。今从通义。故名法师品。

　　若束为三者。受持是意业。读诵说是口业。书写是身业。别论口业。是化他。身意是自行。通论。三业自轨。即是自行之法师。三业教诏。即化他之法师。故言法师品。

　　又是三门。行此五法。以自熏修。即福德门。弘宣五法。广利一切。即化他门。自修益彼。皆顺佛教。即报恩门。

　　又是三法。读诵书写是外行。即如来衣。受持是内行。即如来座。解说益他。是如来室。如来室。别论是匠他。衣座。别论是自匠。通论不尔。慈悲覆物。惠利归己。名之为室。遮彼恶。障己丑。名之为衣。安心于空。方能安他。安他安己。名之为座。此则自轨三法。亦名法师。

　　又利物必以慈悲入室为首。涉有以忍辱为基。济他以亡我为本。能行三法。大教宣通。即世间依止。故名法师。

　　又慈悲胜一切声闻缘觉。柔和胜一切凡夫外道。空座胜析体偏等菩萨。故净名云。譬如胜怨乃可为勇。

　　又慈悲破天魔。柔和破阴魔。空破烦恼魔死魔。大品云。化一切众生。观一切空。魔不得便。经言。一切善法。慈为根本。忍辱第一道。无相最上。若论圆行。说不可尽。

　　称法师者。法。轨则也。师。训匠也。法虽可轨。体不自弘。通之在人。五种通经。皆得称师。举法成其自行。皆以妙法为师。师于妙法。自行成就。故言法师。

　　又五种人。能以妙法。训匠于他。故举法目师。故称法师品也。

　　若自轨法。若法匠他。俱名法师者。则因缘释品也。凡多种解。皆约圆教法门释品也。

　　前三周是迹门正说。领解。受记竟。

　　此下五品。是迹门流通。非止荫益当时。复欲津洽来世。故有五品流通。法师宝塔两品。明弘经功深福重流通。达多一品。引往弘经。彼我兼益。以证功德深重。持品。八万大士。忍力成者。此土弘经。新得记者。他土弘经。安乐行一品。旧云接退流通。以外凡初心。欣斯胜福。愿末法弘经。见声闻畏惮。闻菩萨摈辱。

　　(僭补曰。声闻畏惮者。如净名弹折。去华拜座等。故佛令问疾。皆答云。彼上人者。难为酬对。皆畏惮之意也。菩萨摈辱者。藏通菩萨。别教地前。及圆外凡。列为七方便。不测佛智。是摈辱之意也)顾己力弱。无益自他。便生退没。佛为此人。说安乐行。依之弘法。不虑危苦。

　　又法师品。释尊自说弘经功福。命觅流通。宝塔品。多宝分身。且证且助。劝觅流通(言外凡至不虑危苦者。外凡五品。欣弘通之福。见声闻畏惮。大士被众摈弃。自顾观力未深。失二利之道。意欲退者。故佛为说四安乐行。令无是患。远彼十恼。故云不虑。且证且助者。宝塔证经故来。分身助开故集。由证由助。因募流通)。

　　△次释经文。法师品。初长行偈颂。叹美五种法师。能持法人。

　　后长行偈颂。叹美所持之法。又示通经方轨。

　　初复二。一就禀道弟子门功深福重。二授道师门功深福重。

　　弟子门又二。一佛世弟子。二灭后弟子。

　　初因药王告八万者。因。凭寄也。欲以妙法。凭寄药王。使其领受。告语八万。皆流通也。指人问见不者。的示持经得福之人。佛世弟子又二。一拣出众类。二拣出得记之缘。

　　今初。

　　尔时世尊因药王菩萨(至)如是等类。

　　若于佛前。当机妙悟者。是多闻深解。二千五百者是也。皆已现前与总别记竟。今所拣类。或是八部之类。或是四众三乘之类。絓法华座席(僭补曰。絓古挂字。谓暂挂法华座席。非当机众也。然本不可测)。

　　△二拣出得记之缘。

　　咸于佛前(至)当得阿耨多罗三藐三菩提。

　　咸于佛前者。明其时节。值佛在座也。一句一偈者。闻法极少也。乃至一念者。时节最促也。皆与记。当得菩提者。明其闻极少。时极促。随喜之功。遂得佛果。何况具足得闻。尽形受持。五种流通。三业供养。(乃至一念等者。明乘此念。必得菩提。远因不亡。藉兹而发。不同余善。是故简之。究而论之。必须尽行诸佛道法。二乘记已。尚经劫数。然晓其经旨。与具足何殊。但自行化他。令始末耳)闻一句一偈者。闻少解浅之类。今皆与记。少者尚记。况复多深。以少况多。普广若此。下周既尔。中上亦然。可以意知。不俟更说。见实三昧经。别与四天王记。同名火持。三十三天。同名因陀罗幢。王拘翼。同名无著。焰天。同名净智。兜率。同名释法王。上两天亦通与记。不显别名。梵天名大智力。此是闻多解深之类。今记闻少解浅之类耳。一偈一句者。增一集云。随取经中要偈。如四谛之流者是也。十住毗婆沙云。恶贱名厌。不求名无欲。心无垢名解脱。舍担名涅槃。恶贱于集。不求于苦。无垢是道。舍担是灭。又云。佛语满宿。我有四句。所谓四谛。四念处等是也。若取迹门中要句。开示悟入。乘是宝乘。游于四方。四安乐行。劝发四意等是也(劝发四意者。一诸佛护念。二植众德本。三入正定聚。四发救一切众生之心。下疏中亦以四法。对开示悟入。虽是迹要。若显本已。即成本要。具如下辩)。一念随喜者。自未有行。但随喜法。及人。功报尚多。况行到耶。随喜心有二。若闻开权显实。即于一念心中。深解非权非实之理。信佛知见。又能双解权实。事理圆融。虽具烦恼性。能知如来秘密之藏。此即竖论随喜。虽未得真随喜心。能如此解。法既如此。人亦如是。此约横论随喜。即横而竖。即竖而横。故大经云。宁愿少闻。多解义味。即此意也。后当更说。

　　△二明佛灭后弟子。先出弟子类。略举于人。例上可知。次言我亦与记。功报如前解也。

　　佛告药王(至)我亦与授阿耨多罗三藐三菩提记。

　　(一弟子门竟)。

　　△第二师门。有长行。偈颂。长行有二。先别。后总。别者。人谭上下。时谭现未。总者。无论下上。及以现未。通明逆之得罪。顺之得福也。就别复二。一明现世。二明灭后。就现世又二。先明下品师。后明上品师。下品师为二。初明师相。次明师功报。

　　今初。

　　若复有人受持读诵(至)乃至合掌恭敬。

　　师相者。即是五种法师。十种供养也(十种供养者。一华。二香。三璎珞。四末香。五涂香。六烧香。七幡盖。八衣服。九技乐。十合掌也)。

　　△次明下品功报也。

　　药王当知(至)广演分别妙法华经。

　　曾供养者。先因深也。愍众生故。生此人间。明现功大也。若有人问下。明未来报重也。

　　△二明上品师。亦二。先况出上品师相。次明上品功报也。

　　何况尽能受持种种供养者(至)广演此经。

　　(现世师竟)。

　　△二明灭后师。亦有下上。下品亦二。先出下品人者。即是但竖得其意。

　　若是善男子善女人(至)乃至一句。

　　有慧无闻。止堪窃说。未可处众。故是下品之师。窃为一人说一句者。虽得一句之解。既不广闻。多学异义。不可众中而说。一切问难。有所不通。便令正理。不得弘宣。如释论明。有慧无闻。譬如小雨无雷。若欲申此一句。正言且当窃说耳。

　　△二明其功报。

　　当知是人。则如来使。如来所遣。行如来事。

　　经是如智所说。说于如理。今日行人秉此如教。宣于如理。即是如来所使也。行如来事者。如智照如理为事。今日行人。依如教。行如理。即是行如来事也。一如智。一如理。化众生为事。今日行人。能有大悲。以此经中真如之理为众说。令他利益生。亦名行如来事也。观心解。如来使者。智心观境。境即真如。境来发智。智为如所使也。如来所遣者。观智从如中来也。行如来事者。历一切法。无不真如。真如即佛事也。

　　△二明上品人。略不格量功报。此意可知也。

　　何况于大众中。广为人说。

　　(一别明竟)。

　　△第二总明五种法师。逆者得罪。顺者得福也。

　　药王若有恶人(至)三菩提故。

　　此中罪福不论福田浓瘠。但约初后心。明其轻重。初心学人。既具烦恼。若加障碍。则所学事废。故获罪多。佛则平等。恶不干逼。岂能障碍。故言罪轻。供养亦尔。此人有待。若得供养。所修事成。故施其福胜。佛则无待。众事满足。虽复献供。于佛无益。故言报劣。譬如王子在难。供奉所须。其功甚大。若辱王种。获罪不轻。故罪福俱重。若献大王衣食。为要事微。汝欲侵陵。不能致损。故罪福俱薄。

　　药王下。明读诵。如佛庄严。即是顺之得福。佛以定慧庄严。此人能修定慧故也。为如来肩荷者。在背为荷。在肩为担。修非权非实法身之体。即是为如来荷。能权能实二智之用。即是为如来担。随所向方应向礼者。上明以法为师。今明堪为物师。此人趣向。悉与实相相应。皆可敬顺。顺即是向。敬即是礼。敬而顺之。与供养等(二总明竟)。

　　△第二偈颂。有十六行为三。初二偈。不颂长行。别奖劝自行利他。

　　尔时世尊。欲重宣此义而说偈言。

　　若欲住佛道(至)并供养持者。

　　△次十三行。颂上师门别总。后一行叹经。颂别总中又二。初七行颂别。后六行颂总。上别门有现未。今初四行颂现。后三行颂未。现未二师。各有上下。今初一行颂。现下品上。半出法师。下半出功报也。

　　若有能受持。妙法华经者。当知佛所使。愍念诸众生。

　　△次三行。颂现在上品师。初半行出上品师。第二二行半。颂功报也。

　　诸有能受持(至)供养说法者。

　　△后三行颂未来二。初二行超颂。况出上品师。于中初半行颂法师。长行中本阙功报。今偈则有。二一行半。明功报也。

　　吾灭后恶世(至)冀得须臾闻。

　　△次一行。结颂下品师。上半行颂出人。下半行颂功报也。

　　若能于后世。受持是经者。我遣在人中。行于如来事。

　　(初别颂竟)。

　　△第二六行。颂上总门亦二。初二行。颂逆者得罪。二四行。颂顺之得福也。

　　若于一劫中(至)我今获大利。

　　△第三一行。叹经尊妙。

　　药王今告汝。我所说诸经。而于此经中。法华最第一。

　　(上长行偈颂叹美五种法师竟)。

　　△第二叹所持法。及弘经方轨。所持法是自轨法。弘经法是轨他法。有长行偈颂。长行初叹经法。次叹方轨。叹法为五。一约法叹。亦格量叹。二约人叹。三约处叹。四约因叹。五约果叹。法妙故人贵。人贵故处尊。处尊因圆。因圆果极也。

　　今初约法叹。

　　尔时佛复告药王(至)犹多怨嫉况灭度后。

　　初叹法者。已今当说。此经为最。言已者。大品已上渐顿诸说也。今者。同一座席。谓无量义经也。当者。谓涅槃也。大品等渐顿。皆带方便。取信为易。今无量义。一生无量。无量未还一。是亦易信。今法华论法。一切差别。融通归一法。论人。则师弟本迹俱皆久远。二门悉与昔反。难信难解。当锋难事。法华已说。涅槃在后。则易可信也(当锋者。法华在前。如大陈难破。涅槃在后。如余党不难。初当先锋。斯为不易)。秘要之藏者。隐而不说为秘。总一切为要。真如实相。包蕴为藏。不可分布者。法妙难信。深智可授。无智益罪。故不可妄说也。从昔已来。未曾显说者。于三藏中。不说二乘作佛。亦不明师弟本迹。方等般若。虽说实相之藏。亦未说五乘作佛。亦未发迹显本。顿渐诸经。皆未融会。故名为秘。此经具说昔所秘法。即是开秘密藏。亦即是秘密藏。如此秘藏。未曾显说。如来在世。犹多怨嫉者。四十余年。不得即说。今虽欲说。而五千寻即退座。佛世尚尔。何况未来理在难化也。

　　△二约人叹。

　　药王当知(至)则为如来手摩其头。

　　此法在人。则人尊贵。如来衣覆者。即是修学大忍为衣也。上文云。如来庄严也。佛护念者。实相为佛。实智为子。尊崇实相。发生实智。即为诸佛所护念也。四信为信力。四弘为愿力。大智为善根力也。信则信理。理即法身。志愿是立行。行即解脱。善根。根固难动。此即般若。当知三力。即是三德秘密之藏。初心栖此。与佛不殊。故名与如来共宿也。又信力修毕竟空如来智。如来栖毕竟空为舍。此人信力。亦学毕竟空。故与如来共宿。手摩头者。此人以愿力善力。自行权实以为机感。机感名头。如来以化他权实二智名手。开发前人自行权实之头。感应道交。故名摩头。摩头。即授记也。

　　△三约处叹。

　　药王在在处处(至)皆近阿耨多罗三藐三菩提。

　　此法在处。即处贵。夫佛生处。得道。转法轮。入涅槃等处。法王所游。皆应起塔。此经是法身生处。得道之场。法轮正体。大涅槃窟。此经所在。须塔供养。不复安舍利者。释论云。碎骨是生身舍利。经卷是法身舍利。此经是法身舍利。不须更安生身舍利。生法二身。各有全碎。皆可解云云。

　　(引论证生法二身。各有全碎云云者。今释出四相。生身全碎。如释迦多宝。法身二者。诸方便教。法身碎也。法华一实。法身全也。四教五时。委简可见。故知诸经。全碎相半。唯此法华。法身全耳。更无余法。便入实故)。

　　(僭补曰。释迦多宝。同坐一塔。生身全也。诸佛火后舍利。为众生作福田者。生身碎也)。

　　△四举因叹。

　　药王。多有人在家出家(至)乃能善行菩萨之道。

　　未善行者。禀前三教。即是碎散法身舍利。未能巧度。若入圆教。即是全身舍利。则是巧度。为善行也。

　　△五举果叹。文为五。一明近果。二开譬。三合譬。四释近。五拣非。

　　今初。

　　其有众生求佛道者(至)得近阿耨多罗三藐三菩提。

　　当知必得近三菩提果者。安乐行中。名为近处。此菩提果。佛眼佛智知见处为体。则有二种。一者初心菩提。二者后心菩提。今言近者。正近初住菩提。又望圆果而修圆因。得似解者。名之为近。前约因叹修通别因。即是未善。去圆果远也。若修圆因。即是善行。去圆果近也。今以圆如实智为因。还以为果。道前真如。即是正因。道中真如。即为缘因。亦名了因。道后真如。即是圆果。故普贤观云。大乘因者。即是实相。大乘果者。亦是实相。释论云。初观实相名因。观竟名果。就理而论。真如实相。本无因果。亦非前后。若约众生修行。则有前后。及以因果也。

　　△二开譬。

　　药王譬如有人渴乏须水(至)其心决定知水必近。

　　此譬有观门教门二释。观门者。众生之心。具诸烦恼名高原。修习观智名穿掘。方证理味。如得清水。依通观。干慧地如干土。性地为湿土泥。见谛为得清水。

　　别观。从假入空。但见空。不见不空。断四住。如凿干土。去水尚远。从空出假。先知非假。今知非空。因是二观。得入中道。能伏无明。转见湿土。去水则近也。

　　圆观中道。非空非假。而照空假。如渐至湿泥。四住已尽。无明已伏。已得中道相似圆解。故言如泥。若入初住。发真中解。即破无明。如泥澄清。得见中道。如见清水。法华论云。佛性水。当知次第次约教门者。土譬经教。水喻中道。教诠中道。如土含水。三藏教门。未诠中道。犹如干土。方等般若。带于方便。说中道义。如见湿土。法华教。正直显露。说无上道。如见泥。因法华教。生闻思修。即悟中道。真见佛性。所发真慧。不复依文。如获清水。无复土相。故华严云。十住菩萨初发心时。即得菩提。知一切法。即心自性。成就慧身。不由他悟也。

　　△三合譬。

　　菩萨亦复如是(至)必知得近阿耨多罗三藐三菩提。

　　于法华中。获闻思修。即是圆观三慧。方能近果。非干湿等教中闻思修也。

　　△四释得近意也。

　　所以者何(至)成就菩萨而为开示。

　　一切菩萨者。明诸权因也。三菩提者。明一切权果也。权因权果。皆摄属此经。如干湿等土。悉依于水。故言摄属也。开方便门。示真实相者。昔所不说。今皆说之。昔说一切世间治生产业。何曾不是方便。今皆开之。即是实相。不相违背。昔说小乘方便。及小乘果。其小乘果。尚非实相门。况小方便。而当是门。令皆开之。即是实相。汝等所行。是菩萨道。决了声闻法。是诸经之王。昔说二为方便门者。今皆开之。即是实相。宁复是门。咸令众生。开示悟入佛之知见。一色一香。无非佛法。若门若非门。悉皆开之。示真实相。显佛性水。若不开者。则深固幽远。无人能到。而今开之。即得见水。无干土也。

　　又作三慧释。一切皆属此经。即圆闻慧也。此经开方便。即圆思慧也。示真实相者。即圆修慧也。此三幽远。佛今开示。即得睹真。

　　△五拣非。

　　药王若有菩萨(至)当知是为增上慢者。

　　若菩萨闻此说惊疑。是新发意。声闻是上慢。悉是干土。尚非湿土。况见水耶(上叹所持法竟)。

　　△第二略示弘经方法。又为二。一示方法。二明利益。

　　今初。

　　药王。若有善男子。善女人。如来灭后。欲为四众。说是法华经者。云何应说(设问征起)。是善男子。善女人。入如来室。着如来衣。坐如来座。尔乃应为四众。广说斯经(标三法)。如来室者。一切众生中大慈悲心是。如来衣者。柔和忍辱心是。如来座者。一切法空是(释三法)。安住是中。然后以不懈怠心。为诸菩萨及四众。广说是法华经(劝修三法)。

　　修如来室。是大慈悲。若就同体。即法身也。若庇荫众生。即是解脱。能令众生。会于同体。即是般若。

　　修如来衣。是柔和忍辱。若就所覆。即法身也。若能覆。即寂灭忍也。若和光利物。即解脱也。

　　修如来座。即诸法空。若就能坐。即般若。若所坐。即法身。身座冥称。即解脱也。

　　又大慈安乐。即资成轨。柔和伏嗔。即观照轨。坐座。即真性轨。安乐行中。还广此三法。

　　上文如来庄严者。即此衣也。如来肩所荷者。即此座也。担者。即担运。是入室也。

　　△第二举五利益劝奖流通。

　　药王。我于余国遣化人。为其集听法众(一遣化人)。亦遣化比丘。比丘尼。优婆塞。优婆夷。听其说法。是诸化人。闻法信受。随顺不逆(二遣化四众)。若说法者。在空闲处。我时广遣天。龙。鬼神。乾闼婆。阿修罗等。听其说法(三遣化八部)。我虽在异国。时时令说法者。得见我身(四见佛身)。若于此经。忘失句逗。我还为说。令得具足(五与总持)。

　　若初心未淳。止可遣化人。未可遣化四众八部。若见天龙。倚此自高。妨损其道。故不可令见。若心无倚着。则堪见佛。况复天龙。以得总持。自证利益也。

　　△二偈颂。有十八行半。为三。初一行总劝。

　　尔时世尊。欲重宣此义而说偈言。

　　欲舍诸懈怠。应当听此经。是经难得闻。信受者亦难。

　　△次十六行半。颂上长行。有四。初一行半颂开譬。

　　如人渴须水(至)决定知近水。

　　△二有二行半。颂合譬。

　　药王汝当知(至)近于佛智慧。

　　△三有三行半。颂上通经方轨。

　　若人说此经(至)念佛故应忍。

　　△四有九行。颂利益。文六。初一行。总明如来以五事利益之意。

　　我千万亿土。现净坚固身。于无量亿劫。为众生说法。

　　正由应身遍满十方。能为五事守护行人(五事如前列。即遣化人等。亦如下颂说)。

　　△二一行半。颂遣化四众。

　　若我灭度后(至)供养于法师。

　　△三一行半。颂遣化人。

　　引导诸众生(至)为之作卫护。

　　△四二行。颂令得总持。

　　若说法之人(至)为说令通利。

　　△五一行。颂令得见佛。

　　若人具是德。或为四众说。空处读诵经。皆得见我身。

　　△六二行。颂遣八部。

　　若人在空闲(至)能令大众喜。

　　(上颂长行竟)。

　　△后一行结劝。

　　若亲近法师。速得菩萨道。随顺是师学。得见恒沙佛。

　　(法师品竟)。

　　△先申品目。次释经文。

　　今初。

　　妙法莲华经见宝塔品第十一

　　释见宝塔品。梵言塔婆。此翻方坟。亦言灵庙。又言支提。无骨身者也。此塔既有全身不散。则不称支提。阿含明四支微(即支提)。谓生处。得道。转法轮。入灭。四处起塔。今之宝塔。是先佛入灭灵庙。经云。佛三种身。从此经生。诸佛于此而坐道场。诸佛于此而转法轮。诸佛于此而般涅槃。秪此法华。即是三世诸佛之四支提。先佛已居。今佛并坐。当佛亦然。此塔出来。明显此事。四众皆睹。故言见宝塔品。

　　璎珞经。善吉问。生身全身碎身。功德等耶。佛言。不等。生身言教化。训三业。具足清净。众生得至道场。全碎舍利。正可威神光明。供养得福。是故不等。

　　又问。顶王如来。十二那术劫(即那由他)。说法教化。舍利亦尔。此应是等。佛言。皆顶王如来神力所作耳。彼经格全碎舍利。皆由生身佛力。今经格生身全碎舍利。法身遍圆舍利。皆从经出。显此经功德。弘持力大。从地涌来。证明此事。四众皆睹。故言见宝塔品。

　　北地师云。佛为身子说经时。宝塔已现。为作证明。若说经竟。来证何等。经家作次第。安置三周后耳。此乃人情。则不可信。今依萨云分陀利经云(即妙法莲华)。佛说法华无央数偈时。有七宝塔。从地涌出。中有金床。床上有佛。字袍休兰罗(梵语)。汉言大宝(即多宝)。叹释尊言。我故来供养。愿坐我金床。更为我说萨云分陀利。依此经证。即是说三周后。更请寿量。明文圣说。而不肯用。人之穿凿。那可承耶。

　　此塔正为证前请后。从地涌出。四众皆睹。故言见宝塔品。

　　表三身者。多宝表法佛。释尊表报佛。分身表应佛。三佛虽三。而不一异。应作如是说。如此信解也。

　　塔出为两。一发音声以证前。开塔以起后。证前者。证三周说法。皆是真实。若略言真实者。皆与实相相应也。若广言真实者。离四句。绝百非也。若处中说者。八不名真实。塔从地涌示不灭。分座共坐示不生。入塔示不常。现塔示不断。分身示不一。全身示不异。多宝让座示不来。释迦坐半座示不去。八不显然。故是真实。又证迹门流通。持经功深。弘宣力大。皆真实也。平等大慧者。与般若云何。释论七十九云。般若是三世诸佛妙法。如一城门。四方皆入。当知般若。亦称妙法。此经称平等大慧。二文相指。其意可知。

　　起后者。若欲开塔。须集分身。明玄付嘱。声彻下方。召本弟子。论于寿量(言明玄等者。略举经题。玄收一部。故云。佛欲以此妙法等也)。久远之塔。从地涌出。开自在神通之力。显过去世益物也。发大音声。开师子奋迅之力。显现在十方。开权显实也。有大誓愿。未来诸佛。若说此经。我之宝塔。皆到其所。为作证明。开大势威猛之力。显未来常住不灭也。

　　又塔在空中。亦证前起后。七方便人。藏理未开。无明所隐。如塔在地。闻三周。开三显实。开佛知见。显出法身。如塔涌空。此即证前。修得法身。久已明着。如塔在空。无能开者。表本地久成。众所不识。若发迹显本。了达无疑。此即起后也。

　　观心解者。依经修观。与法身相应。境智必会。如塔来证经。境智既会。则大报圆满。如释迦与多宝同坐一座。以大报圆故。随机出应。如分身皆集。由多宝出故。则三佛得显。由持经故。即具三身。普贤观云。佛三种身。从方等生。即此义也。

　　△次释经文。此品有长行偈颂。长行有三。一明多宝涌现。二明分身远集。三明释迦唱募。初文有六。一塔现之相。二诸天供养。三多宝称叹。四时众惊疑。五大乐说问。六如来答。

　　今初。

　　尔时佛前有七宝塔(至)高至四天王宫。

　　七宝为塔者。明法身之地。以性德七觉。七圣财。宝塔者。实相之境。法身所依处也。高五百由旬者。是二万里。竖明因中万行。果中万德也。广二百五十由旬。即是一万里。横用万善庄严也。地者。无明心地也。以无所破。破于无明。以无所住。住第一义空。种种宝物者。众多定慧而庄挍也。栏楯。是总持也。龛室千万者。无量慈悲之室。亦是无量空舍。幢幡。是神通胜相也。垂宝璎珞者。四十地功德。上庄严法身。下被众生也。宝铃万亿者。八音四辩也。四面出香者。四谛道风吹四德香也。高至四天王宫者。穷四谛理也。

　　△二诸天供养。

　　三十三天雨天曼陀罗华(至)恭敬尊重赞叹。

　　事解可知。更复约理。三十心为三十。十地为一。等觉为一。妙觉为一。合为三十三。同依实相境也。雨天曼陀罗者。初心亦具四十二地功德。后心亦尔。皆以四十地所有因华归向法身也。余诸天龙下。即是内凡外凡等。亦依实相向果行因也。

　　△三多宝称叹。正证前开权显实不虚也。

　　尔时宝塔中出大音声(至)如所说者皆是真实。

　　平等大慧者。即是诸佛智慧。如前行步平正义也。平等有二。一法等。即中道理。二众生等。一切众生。同得佛慧。大者。如前高广义也。约观心者。空观竖等。假观横等。中观横竖平等。平等双照。即是平等大慧也。如是如是者。一如法相是。二如根性是。皆是真实也(僭补曰。一如法相是者。如诸法实相。二如根性是者。如上中下三根。作三周说。皆是真实。故言如法相是。如根性是也)。

　　△四时众惊疑。

　　尔时四众见大宝塔住在空中(至)却住一面。

　　△五大乐说因疑请问。若望下答意。应为三问。一问何因有此塔。二问何故塔从地出。三问何故发是音声也。

　　尔时有菩萨摩诃萨(至)发是音声。

　　△第六佛答此三。一先答第二问。此佛有愿。为证法华。故从地涌出也。

　　尔时佛告大乐说菩萨(至)为作证明赞言善哉。

　　△二追答第一问。由彼佛命。令造此塔也。

　　彼佛成道已(至)应起一大塔。

　　△三答第三。为作证明故。发是音声也。

　　其佛以神通愿力(至)赞言善哉善哉。

　　释论明多宝佛。不得说法而取灭度。师解不尔彼佛告诸比丘。比丘。即是受化之人。何谓不说。当是多宝。亦得开三。不得显实。故释论云。不得说法耳。以是义故。虽复灭度。在在处处。有说法华经。便随喜作证也(告比丘等者。验具四众。非不说法。当是多宝者。问。十方世界。岂无一佛。不得开显。不开显者。皆应发愿。何独多宝。若不发愿。佛道不同。若发愿者。皆合听经。又诸佛化。皆预照机。岂成佛竟。不得开显。方始发愿。答。同与不同。开与不开。有愿无愿。皆是随缘。若宜有愿。皆悉尽来。何虑不集。后方发愿。亦是鉴物)。

　　(僭补曰。按经。多宝如来。因地行菩萨道时。作大誓愿。若我成佛。灭度之后。于十方国土。有说法华经处。我之塔庙。为听是经故。涌现其前。为作证明。赞言善哉。似非释论所云。多宝不得说法而取灭度。亦非大师释云。当是多宝佛。亦得开三。不得显实。故论云。不得说法耳。又非荆溪所云。同与不同。开与不开。有愿无愿。皆是。随缘鉴物等。如上三说。似与多宝佛行菩萨道时。发大誓愿之意。不相符合。所谓意者。方便品偈云。诸佛与出世。悬远值遇难。正使出于世。说是法复难。无量无数劫。闻是法亦难。能听是法者。斯人亦复难。譬如优昙华。一切皆爱乐。天人所希有。时时乃一出。闻法欢喜赞。乃至发一言。则为已供养。一切三世佛。是人甚希有。过于优昙华。此偈四行半。前二行具四难。一值佛难。二说是法难。三闻法难。四能听者难。由此四难故。多宝如来。因地发愿。修是妙法。成佛。则宣是妙法。灭度之后。十方诸佛有说法华经处。佛之塔庙。从地涌出。证明赞善。以难遇故。庆幸遭逢。尊重不舍也。后二行半偈。前一行举昙华喻。喻时乃一出也。次一行半。正约法说。谓闻法欢喜。一言赞善。其所得功德。为供三世诸佛。而是人希有。过于优昙也。过优昙。即是过诸佛。灭后证经。十方诸佛。无有一佛与多宝佛等者。又灭度已来。无央数劫。而十方诸佛。无有一佛不说法华经者。其塔皆涌现。闻法证明。出声赞善。曷可思议耶。又此证明赞善。亦即是多宝佛灭度之后。以全身宝塔。为现前大众。二门开显。说妙法莲华经。又多宝如来法界身云。于十方国土。处处诞生成佛。转妙法轮。而其塔。亦即十方国土。诸佛说妙法华经处。涌现其前。闻法赞善。无前无后。一时并现。盖为多宝佛。与十方诸佛。同乘一如。成最正觉。三际一时。十方一处。尊重妙法。处处证经。无时暂离。与虚空等。与法性等。无尽无尽。不可思议也)。

　　(一多宝涌现竟)。

　　△第二明分身远集。就此有七。一乐说请见多宝。二应集分身。三乐说请集。四放光远召。五诸佛同来。六严净国界。七与欲开塔。

　　今初。

　　是时大乐说菩萨(至)我等愿欲见此佛身。

　　释初请云。以佛神力者。欲开塔。须集佛。集佛即付嘱。付嘱即召下方。下方出。即应开近显远。此是大事之由。岂非佛神力令问也。

　　△二应集分身。

　　佛告大乐说菩萨(至)今应当集。

　　△三乐说请集。

　　大乐说白佛言世尊(至)礼拜供养。

　　△四放光远召。

　　尔时佛放白毫一光(至)亦复如是。

　　△五诸佛同来。

　　尔时十方诸佛(至)并供养多宝如来宝塔。

　　△六严净国界有三。一变娑婆世界。

　　时娑婆世界即变清净(至)犹故未尽。

　　△二八方。各更变二百万亿那由他。

　　时释迦牟尼佛(至)诸天宝华遍布其地。

　　△三八方。又各变二百万亿那由他。

　　释迦牟尼佛(至)遍满其中。

　　三变净土者。此三昧有三。初变是八背舍。变秽为净。二变是八胜处。转变自在。三变是十一切处。于境无碍。又三变表破三惑。

　　(僭补曰。圆觉云。一世界清净故。多世界清净。乃至尽于虚空。圆裹三世。一切清净。平等不动。经云。三变者。如大师所表。八背舍等三种法门。三周开显后。同归圆乘。与圆觉等。是法华三昧也)。

　　(六严净国界竟)。

　　△第七与欲开塔复五。一诸佛问讯说欲。二释迦开塔。三四众皆同见闻。四二佛分座而坐。五四众请加。

　　今初。

　　是时诸佛各在宝树下(至)亦复如是。

　　诸佛同与欲开塔。如僧中作法与欲意也。大集明若干佛与欲。华严亦说十方若干佛同说华严。大品亦云。千佛同说般若。皆不云是释迦分身。准今经者。应是分身。彼带方便。故时中不显说耳。今经非但数多。亦直说是分身。咸来与欲也(如僧中与欲者。不必全同僧中法事。故云如耳。多宝愿力。须诸佛集。复令时会。知分身多故。此诸佛为开塔集。集又不至。但遣侍者传问讯等。状如与欲。故诸侍者。但申问讯。无说欲辞。大集若干诸佛与欲者。于欲色二界大空亭中。广集十方一切诸佛。二十一云。南方有佛。名曰金藏。彼诸菩萨。见光明已。问于彼佛。彼佛答云。北方世界。有佛名释迦牟尼。欲为大众说法。破大憍慢。遣使从我索欲。我今与之。余方亦尔。各令一大菩萨。与十恒沙诸菩萨等来此。偈赞亦无别欲词。大品亦千佛同说。今已开权。次欲显远。使诸佛道同故。令诸佛与欲。有人问。众俱在空。分身何故犹处于地。今答时众已闻迹门开权。初入寂光之土。故以居空表之。分身示迹。各有所化之土。故地居以表之。又释迦不久显本。亦先居空以表之。各有致。不须疑也)。

　　△二释迦开塔。

　　尔时释迦牟尼佛(至)如却关钥开大城门。

　　开塔者。即是开权。见佛者。即是显实。亦是证前(迹门开权显实)。复将开后(本门开迹显本)。如却关钥者。却障机动也。

　　△三四众皆同见闻。

　　即时一切众会(至)及释迦牟尼佛上。

　　△四二佛分座而坐。

　　尔时多宝佛于宝塔中(至)坐其半座结跏趺坐。

　　△五四众请加。

　　尔时大众见二如来(至)皆在虚空。

　　(二分身远集竟)。

　　△第三释迦唱募流通。

　　以大音声普告四众(至)付嘱有在。

　　文有三意。一大声唱募。二付嘱时至。三付嘱有在。有在者。若佛在世。随机利物。自说正法。无待他人。今佛化缘机尽。欲令此法。利益无穷。故须付嘱流通也。付嘱有在者。此有二意。一近令有在。付八万二万旧住菩萨。此土弘宣。二远令有在。付本弟子。下方千界微尘。令触处流通。又发起寿量也(八万二万者。八万在法师品初。二万在持品之首)。

　　△二偈颂有四十八行。颂上三意。初三行半。颂多宝灭度。

　　尔时世尊。欲重宣此义而说偈言。

　　圣主世尊(至)常为听法。

　　△二有八行半。颂分身集(偈颂分身佛集者。上文有七。今颂甚略。仍不次第。初三行颂第二应集。义兼大乐说欲见。及以请集。次一行。颂土净。后四行半。颂诸佛同来)。

　　又我分身(至)令法久住。

　　△第三有三十六行。颂释迦付嘱。复二。初八行半。举三佛以劝流通。次有二十七行半。举难持之法以劝流通。就初有三。初一行半募觅其人。

　　告诸大众(至)自说誓言。

　　△二有三行。正举三佛以劝持经。

　　其多宝佛(至)令得久住。

　　△三有四行。能持此经。即是供养三佛。及见三佛。以释劝意。

　　其有能护(至)及诸化佛。

　　△第二有二十七行半。举难持之法以劝流通。为二。初二十行正举劝。次七行半释劝意。就初复三。初一行诫劝。

　　诸善男子。各谛思惟。此为难事。宜发大愿。

　　△次十七行。正举难持以劝流通。

　　诸余经典(至)是则为难。

　　△三有二行。释难持意。

　　我为佛道(至)则持佛身。

　　若有能持。即持佛身。此意岂易(若有能持则持佛身者。体宗用三。衣座室三。即三身故)。

　　△第二七行半。明能持难持。能成胜德以释劝意。就此复三。初一行半。重募持经人。

　　诸善男子(至)自说誓言。

　　△二一行半。明能持难持则诸佛喜叹。

　　此经难持(至)诸佛所叹。

　　△三四行半。明能持难持。即成胜行。中具二利。

　　是则勇猛(至)皆应供养。

　　(见宝塔品竟)。

　　妙法莲华经文句纂要卷第五
卍新纂续藏经第 29 册 No. 0599 法华经文句纂要


　　妙法莲华经文句纂要卷第六

　　隋章安尊者　灌顶　结集

　　陈隋天台　智者大师　说

　　唐荆溪尊者　湛然　述记

　　闽鼓山私淑比丘道霈纂要

　　△先申品目。次释经文。

　　今初。

　　妙法莲华经提婆达多品第十二

　　提婆达多。此云天热。生时人天心热。因此立名。即因缘释名也。应行逆而理顺。即圆教之意。非余教意也。本地清凉。迹示天热。同众生病耳。

　　宝唱经目云。法华凡四译。两存两没。昙摩罗刹。此言法护。西晋长安译。名正法华。法护仍敷演。安汰所承者是也。鸠摩罗什。此翻童寿。是龟兹国人。以姚秦弘始五年。四月二十三日。于长安逍遥园译大品竟。至八年夏。于草堂寺。译此妙法莲华。命僧睿讲之。睿开为九辙。当时二十八品。长安宫人。请此品淹留在内。江东所传。止得二十七品。梁有满法师。讲经一百遍。于长沙郡烧身。仍以此品安持品之前。彼自私安。未闻天下。陈有南岳禅师。次此品在宝塔之后。晚以正法华勘之。甚相应。今四渎混和。见长安旧本。故知二师深得经意。

　　提婆达多。亦言达兜。此翻天热。其破僧。将五百比丘去。身子厌之眠熟。目连擎众将还。眠起发誓。誓报此怨。捧三十肘石。广十五肘。掷佛。山神手遮。小石迸伤佛足血出。教阇王放醉象蹋佛。拳华色比丘尼死。安毒十爪。欲礼佛足。中伤于佛。是为五逆罪。以其应行逆。生时人天心热。从是得名。故言天热。此迹也。若作本解者。众生烦恼故。菩萨示热。同其病行而度脱之。

　　△此品来意。引古弘经。传益非谬。明今宣化。事验不虚。举往劝今。使流通也。文为二。一从尔时佛告诸菩萨下。讫生佛前莲华化生。明昔日达多通经。释迦成道。二从于时下方多宝所从菩萨下。明今日文殊通经。龙女作佛。禀教尚然。宣通之功。岂不大矣。故提婆达多受记。文殊可以意知(意知者。应重叙云。文殊是游方大士。十方弘经。乃至入海。唯常宣说妙法华经。为发起之众。不在受记之例也)。初中有三。一明往昔师弟持经之相。二结会古今。三劝信。初有长行偈颂。长行有四。一明求法时节。

　　尔时佛告诸菩萨(至)求法华经无有懈倦。

　　△二正明求法二。一明发愿。

　　于多劫中。常作国王。发愿求于无上菩提。心不退转。

　　△次明修行。于中复二。一明欲满檀那。勤行布施。如文。

　　为欲满足六波罗蜜(至)身肉手足不惜躯命。

　　△二明为满般若。推求妙法。

　　时世人民寿命无量(至)吾当终身供给走使。

　　△第三明求得法师。

　　时有仙人来白王言(至)若不违我当为宣说。

　　△第四明受法奉行。

　　王闻仙言欢喜踊跃(至)精勤给侍令无所乏。

　　△二偈颂。有七行半。颂上长行。初二句。颂第一求法时节。

　　尔时世尊。欲重宣此义而说偈言。

　　我念过去劫。为求大法故。

　　△二一行半。颂第二正求法。

　　虽作世国王(至)身当为奴仆。

　　△三一行半。颂第三得说法师。

　　时有阿私仙(至)吾当为汝说。

　　△四二行半。颂受法奉行。

　　时王闻仙言(至)勤求于大法。

　　△五一行半。结证劝信。

　　亦不为己身(至)今故为汝说。

　　(一师弟持经之相竟)。

　　△第二结会古今复二。一正结会古今。

　　佛告诸比丘(至)时仙人者今提婆达多是。

　　△二明师弟功报俱满。于中复二。先明弟子因报已满。第二明法师妙果当成。弟子中复三。先明因满。次明果圆。后结证。由通经者益。

　　今初。

　　由提婆达多善知识故(至)慈悲喜舍。

　　初具足六波罗蜜者。度义甚多。如大论说。舍依正名檀。防止七支名戒。打骂不报名忍。为事始终名精进。四禅八定名禅。分地息诤名般若。

　　施报富。戒报善道。忍报端正。进报神通。禅报生天。智报破烦恼。如是等例。皆是三藏明六度相也。

　　若施受财物。三事皆空名檀。不见持犯名戒。能忍所忍不可得名忍。身心不动名精进。不乱不味名禅。非智非愚名般若。如此流例。即通教中六度相。

　　若言檀有十利。伏悭烦恼。舍心相续。与众生同资产。生豪富家。生生施心现前。四众爱乐。处众不怯畏。胜名遍布。手足柔软。乃至诣道场。恒值善知识。

　　戒有十利者。满一切智。如佛所学。智者不毁。誓愿不退。安住于行。弃舍生死。慕乐涅槃。得无缠心。得胜三昧。不乏信财。

　　忍有十利者。火刀毒水。皆不能害。非人所护。身相庄严。闭恶道。生梵天。昼夜常安。身不离喜乐。精进有十利者。他不能折伏。佛所摄。非人所护。闻法不忘。未闻能闻。增长辩才。得三昧性。少病恼。随食能消。如优钵华增长。

　　禅有十利者。安住仪式。行慈境界。无悔热。守护诸根。得无食喜。离爱欲。修禅不空。解脱魔罥。安住佛境。解脱成熟。

　　般若有十利者。不取施相。不依戒。不住忍力。不离身心精进。禅无所住。魔不能扰。他言论不能动。达生死底。起增上慈。不乐二乘地。如此流例。是别教明六度相也。月藏第一云。何者是第一义。谓造一切福事。若修身。修心。修慧。以第一义熏修。则速满六波罗蜜。若行若坐。舍攀缘想是檀。舍攀缘不犯是尸。于境界不生疮疣是羼。不舍于离是精进。于事中不放逸是禅。于诸法体性无生是般若。

　　复次于阴舍是檀。不计念阴是尸。于阴无我想是羼。于阴起怨想是进。于阴不炽然是禅。于阴毕竟空是般若。

　　华严七地。方明念念具十波罗蜜。修习一切佛法以求佛道。善根与一切众生是檀。能灭一切烦恼热是尸。于一切众生无所伤是忍。求善无厌是进。修道心不散。常向一切智是禅。忍诸法不生门是般若。能起无量智门是方便。求转胜智是愿。魔邪不能阻是力。于一切法相如实说是智。是十波罗蜜具故。四摄。道品。三解脱。一切助菩提法。于念念中皆具足。诸地皆念念具足。此地胜故。如此例。是圆教六度相也。

　　△次明果圆。

　　三十二相(至)广度众生。

　　三十二相者。足平如奁底。足趺隆如龟背。两相共一修。坚固布施。

　　千辐轮。但一修。安慰恐怖者。

　　足跟长。手足指长。圆直身。三相共一修。谓不杀戒。

　　七处满。肩。颈。臂。脚。一修。谓恒作施主。

　　手足合缦。及柔软。两相一修。谓四摄。

　　足跟直。踝不现。毛右旋。三相共一修。恒以善法饶益众生。

　　鹿膊肠相。一修。以经书教人不吝。

　　皮肤不受尘垢相。一修。如问而答。

　　黄金色相。一修。忍辱好衣施。

　　阴马藏相。一修。和合诤讼。梵身圆等相。手摩膝相。共一修。慈等心教导。

　　肩圆。顶光。师子臆。三相共一修。恒令施得增长。

　　万字相一修。不恼众生。

　　绀眼。牛王𥇒(与睫同。目旁毛也)二相共一修。不恚。爱视众生。

　　顶髻。青发。二相共一修。诸功德在人前。

　　一孔一毛。白毫。二相共一修。不妄语。

　　四十齿。白齐。二相共一修。不两舌。

　　广长舌。梵音声。二相共一修。不粗恶语。

　　师子颊。一修。不绮语。

　　四牙一修。离邪命。

　　一切众生功德。等佛一毛。佛诸毛功德。等一好。诸好等一相。诸相等白毫肉髻。白毫肉髻百千万亿。乃成梵音声。

　　三十二相。因虽各各。论其真因者。持戒精进。精进无戒。尚不得人天身。况余相耶。此则三藏教相本也。

　　空无生。是通教相本。道种智。是别教相本。实相是圆教相本。

　　八十种好者。二十指。手足表里。八处平满。踝。膝。䏶。六处好(踝。洛上声。胫下两旁足骨。䏶音披。胃脘也)。妙肩。肘。腕。六处满。两髂。奇中。三处好(骼。音恰。腰骨。奇。音基。有八脉)髋。尻。二处(髋。音宽。两股间。尻。考平声。脊骨尽处)。马藏一。两膊二(膊。音博。两肩)。腰脐二。胁腋乳六。腹胸背顷四。上下牙。上下唇腭。两颊。两鬓。两目。两眉。两鼻孔。额。两肞(音诣。未考)。两耳。头圆。若分别四种好义。准相可知。

　　△后结由通经者益。

　　皆因提婆达多善知识故。

　　(一弟子因报已满竟)。

　　△第二明师妙果当成。于中复三。初明正果成。

　　告诸四众(至)世界名天道。

　　分陀利经云。调达作佛。号提和罗耶。汉言天王。国名提和越。汉言天地。

　　△二明化度。

　　时天王佛住世二十中劫(至)得无生忍至不退转。

　　△三明灭后利益。

　　时天王佛般涅槃后(至)至不退转。

　　(二结会古今竟)。

　　△第三劝信。

　　佛告诸比丘(至)若在佛前莲华化生。

　　莲华化生者。胎经云。莲华化生者。非胎卵湿化之化生也。非化而言化。是法性虚无寂灭之身耳(一明昔日达多通经释迦成道竟)。

　　△第二今日文殊通经。龙女作佛。有二。初明文殊通经。二明通经利益。初又五。第一智积请退。

　　于时下方多宝世尊所从菩萨(至)当还本土。

　　分陀利经云。菩萨名般若拘罗。汉言智积。

　　△第二释尊止之。令待通经利益之证。智积谓多宝为证经故出。劝物流通。既讫。是故请还。释迦止者。虽迹门事讫。本门未彰。故托在文殊。以留多宝。佛之密意。非菩萨所知。

　　释迦牟尼佛告智积曰(至)可还本土。

　　△第三文殊寻来。

　　尔时文殊师利(至)共相慰问却坐一面。

　　△第四智积问所化几如。

　　智积菩萨问文殊师利(至)其数几何。

　　△第五文殊答。非口所宣也。有七。一答利益甚众。

　　文殊师利言(至)且待须臾自当证知。

　　△二蒙益者集证。

　　所言未竟(至)诣灵鹫山住在虚空。

　　△三皆是文殊所化。

　　此诸菩萨(至)皆其论说六波罗蜜。

　　△四本声闻人。先禀权教。住二乘道。

　　本声闻人。在虚空中。说声闻行。

　　分陀利经云。莲华从海出者。本发菩萨心。其华在空中。说摩诃衍事。本发声闻心者。华在空中。但说断生死事。

　　△五今闻实教。悉住大乘法。

　　今皆修行。大乘空义。

　　△六文殊结益。

　　文殊师利谓智积曰。于海教化。其事如是。

　　△七智积偈叹。

　　尔时智积菩萨。以偈赞曰。

　　大智德勇健(至)令速成菩提。

　　(一文殊通经竟)。

　　△第二明通经利益。龙女成佛。文九。一文殊自叙。

　　文殊师利言。我于海中。唯常宣说妙法华经。

　　△二智积问。

　　智积问文殊师利言(至)速得佛不。

　　△三答。

　　文殊师利言(至)能至菩提。

　　四智积执别教为疑。

　　智积菩萨言(至)于须臾顷便成正觉。

　　△第五龙女明圆释疑有二。初叙申敬。

　　言论未讫时龙王女忽现于前(至)以偈赞曰。

　　△次有三行半偈为三。初半行。明持经得解。

　　深达罪福相。遍照于十方。

　　罪福者。约七方便传作。今偈。深达无罪无福。入一实相。名为深达也。十方。即十法界。同以实慧朗之。故言遍照也。

　　△次二行。明成就二身。

　　微妙净法身(至)无不宗奉者。

　　具三十二相者。深得法身之理。即备相好。如大品明欲得一切法。当学般若。如得如意珠也。二乘但得空。空无相好也。

　　△后一行引佛为证。

　　又闻成菩提。唯佛当证知。我阐大乘教。度脱苦众生。

　　(第五龙女明圆释疑竟)。

　　△第六身子复难二。先总难信。

　　时舍利弗语龙女言(至)具修诸度然后乃成。

　　△后释出五障。

　　又女人身犹有五障(至)云何女身速得成佛。

　　△第七龙女现成明证。复二。一者献珠。表得圆解。

　　尔时龙女有一宝珠(至)复速于此。

　　圆珠表其修得圆因。奉佛是将因克果。佛受疾者。获果速也。此即一念坐道场。成佛不虚也。

　　△二正示因圆果满。

　　当时众会皆见龙女(至)演说妙法。

　　胎经云。魔梵释女。皆不舍身。不受身。悉于现身得成佛。故偈言。法性如大海。不说有是非。凡夫贤圣人。平等无高下。唯在心垢灭。取证如反掌。

　　△第八明时众见闻。心大欢喜。

　　尔时娑婆世界(至)而得受记。

　　南方缘熟。宜以八相成道。此土缘薄。只以龙女教化。此是方便力。得一身一切身。普现色身三昧。

　　△第九智积默然信受。

　　智积菩萨。及舍利弗。一切众会。默然信受。

　　(二今日文殊通经龙女作佛竟)。

　　(提婆达多品竟)。

　　△先申品目。次释经文。

　　今初。

　　妙法莲华经持品第十三

　　释持品。二万菩萨。奉命弘经。故名持品。重劝八十万亿那由他弘经。故名劝持品。问。何故尔。答。二万是法师品初。别命之数。故奉旨受持。八十万亿那由他等。前无别命。止是通觅。今佛眼视。令其发誓。此土通经。通经证验深重。佛意殷勤。是故蒙劝而弘。故有二意也。

　　△次释经文。就文为二。先明受持。后明劝持。初文复三。一二万菩萨奉命。此土持经。二五百八千声闻发誓。他国流通。三诸尼请记。

　　今初。

　　尔时药王菩萨(至)种种供养不惜身命。

　　△二五百八千声闻。发誓他国流通。

　　尔时众中五百阿罗汉得受记者(至)心不实故。

　　问。此诸声闻。已成大士。何故不能此土弘经。答。为引初心始行菩萨。未能恶世苦行通经。复欲开于安乐行品也。

　　△三诸尼请记。

　　尔时佛姨母摩诃波阇波提(至)三菩提。

　　(经云姨母者。本行集云。释种善觉。生于八女。时净饭王兄弟四人。各纳二女。净饭王妃。即摩耶。爱道。摩耶生太子已。七日命终。生忉利天。爱道是姨。故云姨母也)。

　　尔时罗睺罗母耶输陀罗(至)而说偈言。

　　世尊导师。安隐天人。我等闻记。心安具足。

　　诸比丘尼说是偈已(至)广宣此经。

　　(一明受持竟)。

　　△第二劝持。有长行偈颂。长行有五。一佛眼视。二菩萨请告。三佛默然。四菩萨知意。五发誓通经。

　　今初。

　　尔时世尊。视八十万亿那由他诸菩萨摩诃萨。

　　眼视默劝。而不告言者。上来虽不别命。而举持经功德深厚。引证分明。多宝分身远来劝发。此之殷勤。事义已足。有欲应命。宜即发誓。无烦复言。又将护声闻他方之愿。故不称扬也。

　　△二菩萨请告。

　　是诸菩萨皆是阿惟越致(至)广宣斯法。

　　△三佛默然。

　　复作是念。佛今默然。不见告敕。我当云何。

　　△四菩萨知意(知默不告之意也)。

　　时诸菩萨。敬顺佛意。并欲自满本愿。

　　△五发誓通经。

　　便于佛前作师子吼(至)遥见守护。

　　△第二偈颂有二十行。请护持经。不复细分。寻文可解。前十七行。被忍衣弘经。次一行。入室弘经。三一行。坐座弘经。四一行。总结请知(次偈颂者。是孤起偈。诸菩萨等。请护弘经。即是自述弘经方轨。以由佛于法师品中。说方轨竟。宝塔慕觅用方轨人。达多引往用方轨者。释迦即是禀方轨众。故云以身为床座等。持品即是恶世方轨。安乐行是始行方轨。故云住忍辱地等。具如后品。若不尔者。则弘经无轨。无轨弘经。斯无是处。如赤身入阵。自损不虚。被铠之言。应不徒设)。初文三。初一行总论时节。

　　即时诸菩萨。俱同发声。而说偈言。

　　唯愿不为虑。于佛灭度后。恐怖恶世中。我等当广说。

　　△次九行。别明所忍之境。文三。初一行。通明邪人。即俗众也。次一行。明道门增上慢者。三七行。明僭圣增上慢者。故此三中。初者可忍。次者过前。第三最甚。以后后者。转难识故。初二如文。

　　有诸无智人(至)说外道论义。

　　三七行中。阿含第六云。阿兰若。此翻无事。头陀。此翻抖擞。宝云经第六云。阿练儿处。比丘见王。王子。婆罗门。及一切人来。比丘唱善来。可就此坐。彼即共坐。彼不坐。比丘亦不坐。当为说法。令欢喜。

　　佛灭后。末恶世不应式比丘。虽说戒法而得活。而于戒法不乐行。历五分法身。余一切道法。亦如是说。如齆鼻人说栴檀。自既无香。亦不自闻。天人龙神。鸠槃茶。终不供养无戒人。余四分(定。慧。解脱。解脱知见)。亦如是说。

　　无有能将妙法来。必由净戒之所起。余四亦如是。

　　偈云。若遇垂死最重病。痛恼逼迫极无憀。念佛三昧常不舍。一切苦切夺其心。彼人自解是法故。则知一切诸法空。

　　△三七行明着衣意。

　　我等敬佛故(至)皆当忍是事。

　　忍辱铠者。中阿含第五云。黑齿比丘诉佛云。舍利弗骂我说我。佛疾唤舍利弗。实骂说不。舍利弗言。心不定者。或说骂。我心已定。云何说骂。如折角牛。不触娆人。我心如地水火风。净与不净。大小便利涕唾。受而不骂。心如扫帚。净与不净俱扫。又如破器盛脂。置之日中。渧渧恒漏。自观九孔常漏不净。云何骂说于他。又如死蛇狗等。系净童子颈。惭耻自愧。不骂说他。佛问。如是恶人。汝云何观。答。人有五。一身善。口意不善。但念其善。不念不善。如纳衣比丘。见粪扫币帛。左捉右舒。截弃不净而取于净。念用其身净以规我身。弃其口意以诫我口意。

　　又口行净。身意不净。亦念其口。弃其身意。如热渴者。值多草池。披草掬水。凉身止渴。

　　又意净。身口不净。亦念其意。不用其身口。如行路热渴。唯牛迹少水。我若用手掬。水则浑浊。应两膝跪。两手凭。口就吸之。以除热渴。

　　又三业皆不净者。虽无可用。当痛念之。如路见病人。安置使稳。念此不净。使得值善知识。治其三业。勿令堕落三途。

　　又三种皆净。常念是人。以自训况。念齐愿齐。如清凉池。多诸华草。热渴入中。以自苏息。常念境界。以去我恶。此是三藏教中。用苦无常不净无我空。为铠也。

　　毗婆沙第八云。骂是一字。一字不成骂。二字成骂。无有一时称二字者。若称后字。前字已灭。又能骂所骂一时。同一刹那俱灭。于我何为。如是等。通教为铠也(此方语亦有颠倒。即成赞骂。如见客去。命云去早。即名为留。若云早去。即名发遣。发是骂。留即是赞。如正食遇客。若云来早。即是骂也。若云早来。即是赞也)。十七云。圣凡俱有三受。云何差别。凡夫于苦受有二。一身受苦。二心受忧悲。如三毒箭。失乐则瞋。得乐则喜。不苦不乐则痴。圣人但有身受而无心受。于苦不瞋。于乐不爱。于不苦不乐不痴。三使不能使。于使得解脱。故有凡圣之异。如此等有无差降者。此用别教为铠也。

　　今经明铠者。以念佛为铠。是念法佛。第一义佛。佛即是法故。文云念佛告敕。即法也。佛即是僧。僧即事理俱和。毗卢遮那遍一切处也。如此之铠。一铠一切铠。即圆教铠也(初十七行被衣弘经竟)。

　　△第二一行入室弘经。

　　诸聚落城邑。其有求法者。我皆到其所。说佛所嘱法。

　　(僭补曰。有来学。毋住教。今鉴知有机。亲到其所。说佛所嘱之法。以同体慈悲。入室弘经也)。

　　△第三一行坐座弘经。

　　我是世尊使。处众无所畏。我当善说法。愿佛安隐住。

　　(僭补曰。如幻人为幻人说法。能所叵得。何畏之有。如是说法。是坐座弘经。称善说法。能令佛法。安隐住世也)。

　　△第四一行总结请知。

　　我于世尊前。诸来十方佛。发如是誓言。佛自知我心。

　　(持品竟)。

　　△先申品目。次释经文。

　　今初。

　　妙法莲华经安乐行品第十四

　　释安乐行品。

　　释此品为三。一依事。二附文。三法门。一依事者。身无危险故安。心无忧恼故乐。身安心乐。故能进行。

　　二附文者。着如来衣故。则法身安。入如来室故。解脱心乐。坐如来座故。般若导行进。此附上品文释(三轨。附法师品文)。又住忍辱地故身安。而不卒暴故心乐。观诸法实相故行进(附本品文)。三法门者。安名不动。乐名无受。行名无行。不动者。六道生死。二圣涅槃。所不能动。既不缘二边。则身无动摇。上文云。身体及手足。静然安不动。其心常憺怕。未曾有散乱。则安住不动。如须弥山。常住不动法门也。乐者名无受。不受三昧广大之用。不受凡夫之五受(忧。喜。苦。乐。舍)。乃至圆教中五受生见。亦皆不受(五受生见者。圆中四门。及一绝言。若未证实而生着见。亦名五受。体教入理。理无所受。方名不受。不受亦不受)。有受则有苦。无受则无苦也。行名无行者。若有所受。即有所行。无受则无行。不行凡夫行。不行贤圣行。故言无行。而行中道。是故名行。即法门也。

　　问。大经明亲附国王。持弓带箭。摧伏恶人。此经远离豪势。谦下慈善。刚柔硕异。云何会通。答。大经偏论折伏。住一子地。何曾无摄受。此经偏明摄受。头破七分。非无折伏。各举一端。适时而已。理必具四。何者。适时称宜。即世界意。摄受。即为人意。折伏。即对治意。悟道。即第一义意也。

　　此品是迹门流通第四意(即接退流通)。若二万八十亿那由他。受命弘经。深识权实。广知渐顿。又达机缘。神力自在。浊世恼乱。不障通经。不俟更示方法。若初依始心。欲修圆行。入浊弘经。为浊所恼。自行不立。亦无化功。为是人故。须示方法。明安乐行。故有此品来也。此安乐行。有何次第。然法华圆行。一行无量行。不可思议。何定前后。今且一叙。法师品。略示弘经。则以益他为本。先明入室。此中辨恶世弘经。安诸逼恼。先着如来衣。前后互现耳。

　　若约行次者。诸法从本来。常自寂灭相。若乖寂起相。应先以般若荡累。则初坐座。诸法不生。而般若生。同体慈悲。愍众故行道。次入如来室。既以慈悲化世。必涉违从。决须安忍。次着如来衣。虽作此次。说非行时。行时入空。即具一切法。况慈忍耶。

　　四安乐行者。止观慈悲导三业。及誓愿。身业有止故。离身粗业。有观故。不得身。不得身业。不得能离。无所得故。不堕凡夫。有慈悲故。勤修身业。广利一切。不堕二乘地。

　　有止行故。着忍辱衣。有观行故。坐如来座。有慈悲故。入如来室。

　　止行离过。即成断德。观行无著。即成智德。慈悲利他。即成恩德。恩德资成智德。智德资成断德。是名身业安乐行。余口意誓愿。亦如是(三业誓愿。皆具止观慈悲。四行例同)。

　　△次释经文。有问有答。

　　初问。

　　尔时文殊师利法王子(至)云何能说是经。

　　问中先叹前品深行菩萨。能如此弘经。后问浅行菩萨。云何恶世宣说是经。

　　△二答中分三。一总标四法。二别释四法。三总结行成感征之相。以欢修行(此科在愿安乐行颂后)。

　　今初。

　　佛告文殊师利(至)当安住四法。

　　四法者。一身安乐行。二口安乐行。三意安乐行。四誓愿安乐行(僭补曰。四安乐行。三业及愿。大师从其多分。一往配合。意实互具。一中有三。读者毋泥)。

　　△第二别释四法。即为四别。初身安乐行又二。一长行。二偈颂。长行二。初释方法。二结行成。初又二。初标行近。次释行近。

　　今初。

　　一者安住菩萨行处。亲近处。能为众生。演说是经。

　　△次释中又二。一释行处。二释近处。

　　今初。

　　文殊师利(至)是名菩萨摩诃萨行处。

　　行处者。即不思议三谛也。住忍辱地。总论三谛。如有地可据。方能忍辱也。柔和善顺者。善顺真谛。能忍虚妄见爱寒热等。故言善顺也。而不卒暴心不惊者。安于俗谛。忍众根缘。称适机宜。故云不卒暴。体忍违从。故心不惊也。于法无所行等者。即安中谛。能忍二边。故云无所行。正住中道。故云观实相。亦不得中实。故云不分别。此则据三谛之地名处。忍五住之辱名行。行亦为三。谓止行。即行不行。观行。即非行非不行。慈悲行。即不行行。合上衣座室等。是为约不思议三谛。明行处辩弘经方轨也。

　　△第二释近处。文为三。一远十恼乱。即远故论近。亦是附戒门助观。二修摄其心。即近故论近。亦是附定门助观也。三观一切法空。即非远非近论近。亦是附慧门助观。

　　就初有十种应远者。一豪势。二邪人。法三𠒋险戏。四旃陀罗。五二乘众。六远欲想。七远不男。八远危害。九远讥嫌。十远畜养等。

　　今初远豪贵。

　　云何名菩萨摩诃萨亲近处(至)大臣官长。

　　△二远邪人法。

　　不亲近诸外道梵志(至)逆路伽耶陀者。

　　路伽耶。此云恶论。亦云破论。逆路者。逆君父之论。又路名为善论。亦名师破弟子。逆路名恶论。亦名弟子破师。

　　△三远𠒋险戏。

　　亦不亲近诸有𠒋戏(至)种种变现之戏。

　　那罗延者。上伎戏。亦云彩画其身作变异。又云缘幢掷倒之属也(近𠒋戏者。恐散逸故。那罗。此云力。即是捔力戏。亦是设筋力戏也)。

　　△四远旃陀罗。

　　又不亲近旃陀罗(至)则为说法无所希望。

　　旃陀罗。此云杀者。近则染其恶习。令人无慈。

　　△五远二乘众。

　　又不亲近求声闻比丘(至)无所希求。

　　近二乘人。令人远菩提故。西方不杂。故云或来。既未受大。无妨小志。故云随宜。

　　△六远欲想。

　　文殊师利(至)不与小女处女寡女等共语。

　　欲想。杀害菩提心故。欲想如止观第八记。

　　△七远不男。

　　亦复不近五种不男之人。以为亲厚。

　　不男。坏乱菩提志故。五不男者。谓生。剧。妒。变。半。生谓胎中。或初生时。剧谓截等。妒谓因他。变谓根变。半谓半月。余即不能。广如论释。

　　△八远危害。

　　不独入他家。若有因缘。须独入时。但一心念佛。

　　危害难处。不合入故。

　　△九远讥嫌。

　　若为女人说法(至)况复余事。

　　讥嫌。增他不善心故。

　　△十远畜养。

　　不乐畜年少弟子。沙弥小儿。亦不乐与同师。

　　畜年少弟子等。妨行人正业。令修远离行也。十种恼乱。九是生死(凡夫着生死)。

　　一是涅槃(二乘求涅槃)。二俱远离。即寂灭之异名耳。观心可知(观心可知者。今总说之。一切处无非法界。何所可离。何所不离。非离非不离而论离耳。还同非远非近而论近。初心虽了一切本无。而须数数近于远离)。

　　(一即远论近竟)。

　　△二即近故论近。

　　常好坐禅(至)是名初亲近处。

　　(僭补曰。坐禅之法。具如摩诃止观。略言之。不出大涅槃所云。能观心性。名为上定。文殊般若云。法界一相。系缘法界。本经云。诸法从本来。常自寂灭相。又云。诸佛两足尊。知法常无性。佛种从缘起。是故说一乘。是法住法位。世间相常住。皆其注脚也。此一乘实相。苟无真信真解。何由得入智者勉旃)。

　　△三非远非近论近。文为三。一正标。二反释。三总结。

　　今初。

　　复次菩萨摩诃萨。观一切法空。如。实相。

　　观。中道观智。一切法。十法界境。若单论智。智无所观。故举一切。以显皆空。

　　(僭补曰。空者。十界依正。染净缘生。性相皆空。无所得也)如者。二边中谛。无一异名如。实相者。非七方便。故名实。以实为相。故言实相也。

　　△二反释(上正标中。云空。云如。云实相。此反释者。以颠倒等法。反显空等不颠倒法也)。

　　不颠倒(至)无碍无障。

　　不颠倒者。无八倒也。不动者。不为二死所动也。不退者。心心寂灭。入萨婆若海也。不转者。不如凡夫转生死。不如二乘转凡圣。

　　如虚空者。但有名字。字不可得。中道观智。亦但有字。求不可得。无所有性者。无自他共无因等性。一切言语道断者。不可思议也。

　　不生者。惑智理皆不生也。不出者。如来所治毕竟不复发也。不起者。诸方便皆寂灭也。无名者。名不能名也。无相者。相不能相也。无所有者。无二边之有也。无量者。非数法也。无边者。无方所也。无碍无障者。遍一切处也。

　　△三总结(总结正反之意也)。

　　但以因缘有(至)是名菩萨摩诃萨第二亲近处。

　　但以因缘有者。结也。上直明中道观慧。今明双照二边。理性毕竟清净。如上所说。非解非惑。而从惑因缘生生死。从解因缘生涅槃。又因缘有。有于涅槃。从颠倒生者。生于生死。此则双照意显也。常乐观如是等法者。即三谛等法也。

　　(即以初句而为空边。照于缘生。缘生故空。空名涅槃。即以次句而为有边。故云颠倒)。

　　(○僭补曰。问。现前身心器界。一切诸法。炽然生灭。何以云观一切法空。如实相等耶。答。一切诸法。但以因缘有。缘生无性。当体寂灭。即是实相。以不达缘起无性。而认为实法。起我法二见。如绳上见蛇。故云从颠倒生。若如实达得一念缘起无生。了无一法可得。皆是实相。不生颠倒。故经说观一切法空。如实相。不颠倒。不动。不退等也)。

　　△二偈颂。有二十八行三句。为三。初一行颂标章。

　　尔时世尊。欲重宣此义而说偈言。

　　若有菩萨。于后恶世。无怖畏心。欲说是经。

　　△次二十二行颂修行。后五行三句明行成。长行行近别释。偈中合颂。不复次第。初十四行。颂即远论近。

　　应入行处(至)能安乐说。

　　小乘三藏学者。佛在波罗柰。最初为五人。说契经修多罗藏。佛在罗阅祗。最初为须那提。说毗尼藏。佛在毗舍离猕猴池。最初为䟦耆子。说阿毗昙藏。五百罗汉。初夜集阿毗昙藏。相续解脱经。此为三藏学也(初为跋耆子说阿毗昙者。故知别有阿毗昙藏。是佛自说。人不见者。诤计云云。或谓是十二部中论议部者。不然。言相续解脱经者。是佛自说。故且名经。当佛灭后。阿难所结集者。名修多罗。五百集者。初名解脱。后广集法相。乃名为论)。深着五欲。欲相者。龙。须轮。四天王。皆同人间。忉利天。以风为事。炎天相近为事。兜率相牵为事。化乐天。相视为事。他化自在。心念为事。上天皆离欲(欲相者。颂中虽无欲相之言。以长行有故。今略释。俱舍云。六受欲交抱。执手笑视淫。今依旧名目须轮。修罗耳。如中阿含云。有一异学问薄拘罗云。汝于正法中。已八十年。颇曾行欲事不。薄拘罗言。莫作是语。更有别事。何不问耶。异学又问。汝于八十年。起欲想不。答。不应作如是问。我八十年。未曾起欲想。尚未曾起一念贡高。未曾受居士衣。未曾割截衣。未曾倩他作衣。未曾用针缝衣。未曾受请。未曾从大家乞食。未曾倚壁。未曾视女人面。未曾入尼寺。未曾与尼相问讯。乃至道路。亦不共语。八十年长坐。故知衣食等欲想。一切尚无。况复染欲想耶。弘法之徒。观斯龟镜。况今弘经息机为本)。寡女处女者。阿难问佛。如来灭后。见女人云何。佛言。勿与相见。设见。勿共语。当专心念佛。及诸不男者。彼名般吒。此翻黄门。黄门者。有男女形。不能男女。

　　入里乞食者。杂阿含云。有一羊。往粪聚。饱食还群。贡高我得好食。比丘亦如是。得四事已。起染着欲想。不知出要。设不得。恒生想。设得。向诸比丘贡高。毁蔑他人。我得彼不能得。是为羊比丘乞食。师子王。遇大兽即啖。不味不着。得小兽即啖。不鄙不薄。比丘亦尔。得四事供养。不起染着。无有欲想。自知出要。设不得利养。不起乱念。无增减心。是为师子王比丘乞食。宝云经明乞食作四分。一分奉同梵行。一分与丐人。一分施鬼神。一分自食。

　　△二八行。颂非远非近论近处。

　　又复不行(至)是名近处。

　　又复不行上中等者。约废权说故。前三教名上中下。或指三乘。或三菩萨。

　　△三五行三句。明行成又三。初一行半标行成。

　　若有比丘(至)无有怯弱。

　　事成外仪无失。理成内心无滞。故云无怯弱也。

　　△次三行。颂行成而得安乐。

　　菩萨有时(至)无有怯弱。

　　菩萨入静室下。释安乐之因。因修禅定。止于过恶。得人无我。外则不损。因修智慧。离诸取着。得法无我。内无颠倒。是则心不怯弱。不怯弱。名安乐也。

　　△后一行一句。颂长行总结。

　　文殊师利。是名菩萨。安住初法。能于后世。说法华经。

　　(一身安乐行竟)。

　　△第二口安乐行。亦有长行偈颂。长行为二。一标章。二释行法(长行无行成偈中有也)。

　　今初。

　　又文殊师利(至)应住安乐行。

　　△二释行法又二。一止行。二观行。止为四。一不说过。二不轻慢。三不叹毁。四不怨嫌。

　　今初。

　　若口宣说。若读经时。不乐说人。及经典过。

　　初不乐说人经过者。人听有过。法有何过。七方便法。是佛随他意语。名不了义。若过其法。则恼其人。非安乐行相也。

　　△二不轻慢。

　　亦不轻慢。诸余法师。

　　不倚圆蔑偏。重实轻权也。

　　△三不叹毁。

　　不说他人好恶长短(至)亦不称名赞叹其美。

　　不说长短者。初不说一切人。次别举声闻。人恶闻其失。故不谭短。面誉对背毁。故不称长。又不说长短者。日藏第一云。初中后夜。减损睡眠。精进坐禅诵经修道。背舍生死。向涅槃路。不称他短。不说己长。谦下卑逊。不自憍高。衣食知足。头陀精进。不放逸行。系念思惟。心不驰散。于一切众生。起慈悲心。又声闻人。根性不定。若叹二乘。或令彼退大取小。若毁呰二乘。或令其大小俱失。两无所取也。

　　△四不怨嫌。

　　又亦不生怨嫌之心。

　　怨嫌心者。若谓其人法。妨害我道。即是怨心。谓其鄙劣。即是嫌心。心机一动。声说即发。杜说过之源。故不生怨嫌也。

　　(大集云。过去世时。有罗刹王。于拘留孙佛法中出家。发菩提心。诵持大小乘法聚各八万四千。由意嫌头陀比丘云。不诵经典。犹如株杌。由此堕狱。受大苦恼。从狱出已。受罗刹身。于贤劫末楼至佛所。方脱罗刹身。常人尚尔。况安乐行。为弘大法。将护小行。又怨怪嫌责。怨深嫌浅。浅深俱舍。方称正行。此口安乐行中所言心者。为制口故)。

　　(一止行竟)。

　　△二观行。

　　善修如是安乐心故(至)令得一切种智。

　　观诸法空。无所取着。心不苟执。不逆人意。不违实相。则不以小乘法答。但以大乘答者。若见无大机而说小。得方便益。若不见无大而说小。妨其大缘。二俱不见。但说大无咎。

　　△第二偈颂。有十六行半。为三。初二行颂标章。次九行半。颂前行法。后五行明行成。

　　今初。

　　尔时世尊。欲重宣此义而说偈言。

　　菩萨常乐(至)内外俱净。

　　上总称应住颂中别出行相。行相者有三。安隐说法者半行。欲令前人得安隐道及果。即入室义。于清净地等半行。即坐座义。油涂身等一行。即着衣义。三法导口业。名安乐行。

　　△次九行半。颂行法为二。初五行半颂止行。次四行颂观行。上止行有四。今具颂。初半行颂随问为说。及不轻慢。慢则不随。

　　安处法座。随问为说。

　　△二有二行半。颂不说长短。

　　若有比丘(至)随义而答。

　　但依义不谭人好恶。若有难问。随义答者。有二。一可答。二不可答。问答相难诘。相上下。若胜负。则自知。是为智者语。自放恣。敢有违者诛之。是为王者语长短是非皆不知。唯觅胜而已。是为愚者语(答有三。智者语。即可答。王者语。愚者语。即不可答)。

　　△三一行半。追颂不乐说人法过。

　　因缘譬喻(至)入于佛道。

　　若说人过。生人毒念。今不说过故。使发心入佛道。佛道从喜生也。

　　△四一行颂无怨嫌。

　　除懒惰意。及懈怠想。离诸忧恼。慈心说法。

　　怨嫌心起则懈怠忧恼。今以慈心说法。无怨嫌者。精进无忧。上长行皆约止善说。颂中皆约行善也。(初五行半颂止行竟)。

　　△次四行颂上观行。

　　昼夜常说(至)安乐供养。

　　上云但以大乘答。颂云说无上道。上云令得一切种智。颂云愿成佛道(二九行半颂前行法竟)。

　　△第三五行偈。明口安乐行成。初一行标行成。

　　我灭度后。若有比丘。能演说斯。妙法华经。

　　△次二行。明内无过。则外难不生。如无臭物。蝇则不来。

　　心无嫉恚(至)安住忍故。

　　△三一行。明内有善法。所以行成。

　　智者如是。善修其心。能住安乐。如我上说。

　　如我上说者。若内无过。如长行中说。若内有善。如偈中说。

　　△四一行颂格量功德。

　　其人功德。千万亿劫。算数譬喻。说不能尽。

　　(二口安乐行竟)。

　　△第三意安乐行。亦有长行偈颂。长行为三。一标章。二释行。三结成。

　　今初。

　　又文殊师利(至)受持读诵斯经典者。

　　△二释中二。先止。后观。止中有四。一不嫉谄。

　　无怀嫉妒。谄诳之心。

　　夫二乘欲速出生死。先除贪欲。菩萨为度生。先除瞋恨。嫉是瞋垢。谄是见垢。嫉忌违慈悲之心。非化他法。谄诳乖智慧之道。非自行行。智慧被障。将何上求。慈悲苟妨。将何下化。安乐行菩萨。当净其心。嫉妒谄诳。不可怀也。

　　△二不轻骂。

　　亦勿轻骂学佛道者。求其长短。

　　亦勿轻骂下。不应以圆行呵别。知机可诫。不知勿骂。恐退善根。

　　△三不恼乱。

　　若比丘比丘尼(至)于道懈怠故。

　　不应以圆呵三乘人。其本无大机。强以圆呵。乖心成恼。圆复未解。前疑后悔。大小俱失。

　　△四不诤竞。

　　又亦不应戏论诸法。有所诤竞。

　　(僭补曰。一形戏论。即落诤竞)。

　　△第二明观行亦为四。约前四恶而起于行善。一于一切起大悲。违于嫉谄。

　　当于一切众生。起大悲想。

　　△二于如来起慈父心。违于轻骂。

　　于诸如来。起慈父想。

　　凡求佛道。即是学人。敬学如佛。不得轻骂。诸者通三世。此即未来如来也。

　　△三于菩萨起大师想。违于恼乱。

　　于诸菩萨起大师想(至)常应深心恭敬礼拜。

　　理论三乘。皆是菩萨。有化训德。皆众生师。应起师想。勿言其短。

　　△四平等说法违于诤论。

　　于一切众生平等说法(至)亦不为多说。

　　平等。破偏执诤也。不多不少。量器利钝也(二释行竟)。

　　△三结行成又二。一由止恶。恶不能加。故云无能恼乱。

　　文殊师利(至)说是法时无能恼乱。

　　△二由观行故。胜人来集。得好同学也。

　　得好同学(至)恭敬尊重赞叹。

　　△第二偈颂有六行。初五行。颂上止观二行。各有四意。后一行颂行成。止观二行各四者。此中初二行颂止四。

　　尔时世尊。欲重宣此义。而说偈言。

　　若欲说是经(至)云汝不得佛。

　　初止四者。初一行。颂第一离嫉谄。次一句。颂第二离轻骂。三一句。颂第四离诤竞。四半行。颂第三离恼乱。

　　△次三行颂观四。

　　是佛子说法(至)说法无障碍。

　　二观四者。初一行。颂第一大悲。次一行。颂第三大师。三二句。颂第二慈父。四二句。颂第四等说。

　　△后一行颂行成。

　　第三法如是。智者应守护。一心安乐行。无量众所敬。

　　(三意安乐行竟)。

　　△第四誓愿安乐行有二。初长行。二偈颂。长行又二。初明行法。次叹经难闻。就行法为三。一标章。二行法。三结成。

　　今初。

　　又文殊师利(至)有持是法华经者。

　　△二行法为三。初明标誓愿境。二明起誓愿之由。三正立誓愿。

　　今初。

　　于在家出家人中(至)生大悲心。

　　初明慈誓境。通取曾发方便心者。而未世三界名在家。断通惑尽名出家。此摄得两种二乘。三种菩萨。此辈亦具无明。亦应是大悲境。但其皆曾发心。与慈誓相应。须与其圆道圆果之乐。故言生大慈心耳。悲境者。非菩萨人。通取未曾发方便心者。名非菩萨。全不归向方便。况复真实。此悲境。摄得一切三界内者。此等亦须与乐。但其流转无际。正与悲誓相应。宜拔其罪因罪果。故言生大悲心耳。

　　△二起誓愿之由。

　　应作是念(至)不问不信不解。

　　即起慈之由。由诸乐小。执佛方便以为真实。不会圆道。故言大失。大失是慈誓之由。不闻不知。是悲誓之由。由未发偏圆心。不闻偏圆二道。不闻偏道故。无闻慧。不知故。无思慧。不觉故。无修慧。又无圆三慧。何者。不问故不闻。不信故不知。不解故不修。偏圆三慧权实皆无。甚可怜愍。起悲之由也。

　　△三正立誓愿。

　　其人虽不问不信不解是经(至)引之令得住是法中。

　　△第三结行成为三。初总结无过失。则是行成。

　　文殊师利(至)说是法时无有过失。

　　行云何成。以其立大誓愿故。入如来室行成。以其知四众失圆道故。即如来座行成。以其誓制其心不懈怠故。如来衣行成。三行具立。故言行成。无过失者。慈悲成故。无瞋垢失。如来衣成故。无懈怠失。如来座成故。无谄曲失也。

　　△二别结慈悲行成。

　　常为比丘比丘尼(至)能令听者皆得欢喜。

　　以慈成故。摄得四众人天。供养听法。

　　誓愿成故。感得诸天闻法作护。

　　如来座成故。听者欢喜。

　　△三释誓行成。

　　所以者何(至)诸佛神力所护故。

　　三世佛尚守护。况诸天耶(初行法竟)。

　　△第二叹经难闻又二。一法说。二譬说。法说又二。一昔未曾显说。故昔不得。

　　文殊师利(至)不可得闻。

　　△二今日乃得。

　　何况得见。受持读诵。

　　△二譬说亦二。一不与珠譬。譬昔未曾显说。二与珠譬。譬今日得闻。二譬各有开合。不与珠譬为六。一威伏诸国。二小王不顺。三起兵往罚。四有功欢喜。五随功赏赐。六而不与珠。

　　今初。

　　文殊师利。譬如强力转轮圣王。欲以威势。降伏诸国。

　　轮王。譬如来化世。降伏诸国。譬阴界入诸境。

　　△二小王不顺。

　　而诸小王。不顺其命。

　　小王。譬烦恼等。未得无漏调伏。名不顺其命。

　　△三起兵往罚。

　　时转轮王。起种种兵。而往讨伐。

　　王起种种兵。譬七贤中方法为前军。须陀斯陀中方法为次军。阿那阿罗汉中方法为后军。所破者。是三毒等分。八万四千之寇盗。能破者。是八万四千法门之官兵。

　　△四有功欢喜。

　　王见兵众。战有功者。即大欢喜。

　　△五随功赏赐。

　　随功赏赐(至)象马车乘奴婢人民。

　　田即三昧。宅即智慧。聚落。初果二果。邑即三果。城即涅槃四果。衣服。即惭忍善法。严身之具。助道善法也。种种七宝。即七觉等。象马车乘。即二乘尽无生智也。奴婢即神通。得有漏善法如人民。

　　△六不与珠。

　　唯髻中明珠不以与之(至)王诸眷属必大惊怪。

　　有出分段机。为小功勋。有出变易之机。为大功勋。惊怪者。未有大勋。忽赐髻珠。诸臣皆怪。譬众生大机未动。忽说此经。二乘疑惑。菩萨惊怪。

　　△二合六譬。如文。

　　文殊师利(至)而不为说是法华经。

　　六合譬中。次第合六。初合初(威伏诸国)。而诸下。合第二。(小王不顺)如来下。合第三(起兵往罚)。其有下。合第四(有功王喜)。于四下。合第五(有功赏赐)。而不下。合第六(不与珠)。

　　(一不与珠譬竟)。

　　△二与珠譬二。一与珠。二合。与珠又二。一有大勋。

　　文殊师利。如转轮王。见诸兵众。有大功者。心甚欢喜。

　　△二与珠。

　　以此难信之珠。久在髻中。不妄与人。而今与之。

　　珠有圆明二义。明譬中道智。圆譬于常。在顶者。极果所宗。髻中者。实为权所隐。解髻。即开权。与珠。即显实。

　　△次合亦二。一合如来法王。见贤圣军。有大功勋。心大欢喜。

　　如来亦复如是(至)尔时如来亦大欢喜。

　　(合与珠中经云见贤圣等者。大集云。知苦坏阴魔。断集离烦恼魔。证灭离死魔。修道坏天魔。今不云天魔者。以小乘多断三魔。未坏天魔故。然有坏义。经云有大等者。如来见此小乘贤圣。已除界内因果。名与阴战。至般若后。名大功勋。故三毒等。且在小中。尔后时长。通云欢喜)。

　　△二合如来昔未说之法华经。今乃说之。

　　此法华经(至)乃与汝等而敷演之。

　　能令至于一切智。智即果名。是行一也。第一之说是教一。秘藏是理一。兼得人一也(初长行竟)。

　　△第二偈颂。有十四行半。颂上行法叹经。为二。初四行。颂上行法。二有十行半。颂上叹经难闻。初又二。初一行超颂行成。

　　尔时世尊。欲重宣此义而说偈言。

　　常行忍辱。哀愍一切。乃能演说。佛所赞经。

　　上总明行成。今颂别显。常行忍辱。颂着衣行成。哀愍一切。颂入室行成。乃能演说。颂坐座行成。

　　△次三行颂修行法。

　　后末世时(至)令住其中。

　　△第二有十行半。颂上叹经难闻。上有法譬合。今但颂譬合。颂譬有二。初三行颂不与珠。

　　譬如强力(至)欢喜赐与。

　　△二一行颂与珠。

　　如有勇健。能为难事。王解髻中。明珠赐之。

　　△第二合譬二。初三行半。颂合不与珠。

　　如来亦尔(至)说此诸经。

　　△二三行颂合与珠。

　　既知众生(至)为汝等说。

　　(四誓愿安乐行竟)。

　　(第二别释四法竟)。

　　△第三长行大科总结行成感征之相。以劝修行。二十三行颂。文三。初一行半。劝修四法。

　　我灭度后(至)如是四法。

　　△次二十行半。举三报以劝。亦名三障清净。后一行总结也。三障净。转现生后世恶业尽。即得现生后世胜报。初一行。无忧恼病痛等。是报障转转。现报也。

　　读是经者。常无忧恼又无病痛。颜色鲜白。

　　△二半行不生贫贱丑陋。是业障转。转生报也。

　　不生贫穷。卑贱丑陋。

　　△三有十九行。明后报转。转三毒烦恼障。为二。初三行。别明三烦恼障转。次有十六行。总明一切障转也。

　　今初。

　　众生乐见(至)如日之照。

　　文三。初一行明贪障转。多欲者。则人忽慢。又障生梵天。欲障转故。人所乐见。天童给使也。次一行明瞋障转。舍瞋。则除内刀箭。入阵。则外刃不伤。后一行明痴障转。无畏如师王。游行自在。智慧如日。遍照四天下也。

　　△第二有十六行。总明一切烦恼障转。亦是后报转。持经现感此相。当知过去久已成就。今藉缘而发耳。又有成佛因果等相。并是后报。故于梦中。见未来后报之相。百千万劫事。在一念梦中。用表妙法。不可思议。一中无量。无量中一。是相前现。后当克果(安乐既是如来之行。故弘经者。预彰果成。故知弘功。其力不小。问。何以至此。即叹教耶。答此在迹门流通之末。前已明佛去世后。弘经功深。古佛证经。今佛成道。二万八十万亿。此土他方。宣通之益。不可测量。人获妙功。良由法实。故流通末。重辨所通。所通者何。三周开显。故举轮王威伏。兵众获勋。勋有大小。故所赐不同。此四行后。复结成者。显四行功成。能行此行。兼弘经力。化功归己。果相先彰。故使大士。刹那梦逾亿世。表一生弘教。功超累劫)。又为六。从初信心。乃至妙觉八相成佛。皆如来庄严而自庄严。即忍辱报。约初三行。梦入十信。又二。初二行半慈悲报。

　　若于梦中(至)恭敬合掌。

　　△次半行。正见无痴报。

　　自见其身。而为说法。

　　△二六行半。梦入十住。

　　又见诸佛(至)合掌听法。

　　既云证不退智。即为授记者。当知得入初住无生得记之位也。

　　△三三句。梦修十行。

　　又见自身。在山林中。修习善法。

　　又见自身在山林。知是十行修习善法也。

　　△四一句。梦证十向。

　　证诸实相。

　　证诸实相。知是十回向。正观中道位也。

　　△五二句。梦入十地。

　　深入禅定。见十方佛。

　　深入禅定。即第十地中无垢三昧。入金刚定。诸佛皆现摩顶受职也(言无垢者。初住已得。若云入金刚定。义当等觉。合在第十地中)。

　　△六五行寄谈妙觉。

　　诸佛身金色(至)如烟尽灯灭。

　　梦八相佛。以知妙觉。此中或是初住。能八相成佛之相。仍前次位。寄谭极觉耳。梦者。从须陀洹。至支佛。悉有梦。唯佛不梦。无疑无习气故不梦。从五事故有梦。如偈说。以疑心分别。学习因现事。非人来相语。因此五事梦。又是所更闻见及诸患为七事。故有梦。现在意识。尚不见色。云何梦中意地见色。答。皆是曾见曾闻。故想耳。又是吉不吉相耳。梦中无通无宿命智。云何能见未来世事。答。此非愿智境界。乃是比知。诸人曾有如是梦。如是果。今以比知耳。问。谁眠。答。五道及中阴。皆有眠。在胎诸根具者。亦是眠。乃至佛亦眠。问。眠是愚是盖。此云何通。答。佛起现前欲。调身故眠。非盖非愚眠也(次二十行半举三报以劝竟)。

　　△后一行。总结行成也。

　　若后恶世中。说是第一法。是人得大利。如上诸功德。

　　(第三总结行成感征之相竟)。

　　(安乐行品竟)。

　　△先申品目。次释经文。

　　今初。

　　妙法莲华经从地涌出品第十五

　　释涌出品。师严道尊。鞠躬祇奉。如来一命。四方奔涌。故言从地涌出品(世界)。三世化导。惠利无疆。一月万影。孰能思议。召过以示现。弘经以益当。故言从地涌出品(为人)。虚空湛然。无早无晚。惑者执迹。而闇其本。召昔示今。破近显远。故言从地涌出品。

　　(虚空等为对治悉檀。约所表也。虚空理也。本迹事也。事有本迹。理无早晚。惑者迷理而闇本迹。故执近迹以失远本。本迹尚迷。况不思议一。故本之弟子。居下虚空。本地之师。经久虚空。今之师弟。在今虚空。久空今空。下空体一。虽则体一。然本弟子。元知近迹。今之弟子。犹迷远本。破执近故。召昔示今。今弟子因疑致请。闻说方破。破执近恶。故云对治)寂场少父。寂光老儿。示其药力。咸令得知。故言从地涌出。

　　(寂场去。第一义悉檀。何者。寂场舍那。示始成故。父少。寂光菩萨。行久著故。儿老。譬药力者。父何以少。子何以老。准下父子譬意。父久先服种智还年之药。父老而若少。子亦久禀常住不死之方。子少而若老。虽各有服饵之功。而父子久定此之四悉。虽通释今文。并意兼后品。然初一悉。文在今品。第二意兼后品。三四二悉。探用后品。皆是助后以成显远。善生恶破。见本故也。故知世界。即是三悉之由。故涌出品。专在世界)文云。是从何所来。以何因缘集。今以诸义释品。显四悉檀因缘之解。故言从地涌出品。

　　△次释经文。此下是大段第二本门开迹显本。开师门之近迹。显佛地之远本。其文为三。一从此下。至汝等自当因是得闻。序段也。

　　二从尔时释迦告弥勒下。至分别功德品弥勒说十九行偈。正说段也。

　　三从偈后下十一品半。流通段。

　　序文为二。一涌出序。二疑问序。涌出为三。一他方菩萨请弘经。二如来不许。三下方涌出。

　　今初。

　　尔时他方国土(至)当于此土而广说之。

　　他方菩萨。闻通经福大。咸欲发愿。住此弘宣。故请为之。

　　△二如来不许。

　　尔时佛告诸菩萨摩诃萨众(至)广说此经。

　　如来止之。凡有三义。汝等各各自有己任。若住此土。废彼利益。一也。又他方此土。结缘之事。虽欲宣授。有益有妨。二也。又若许之。则不得召下。下若不来。迹不得破。远不得显。是为三义。如来止之。召下方来。亦有三义。是久弟子。召弘妙法。以缘深广。能遍此土益。遍分身土益。遍他方土益。又得开近显远。是故止彼而召下也。

　　△第三下方涌出为二。一经家叙相。二明问讯。两段各五。初五者。一涌出。

　　佛说是时娑婆世界(至)同时涌出。

　　△二身相。

　　是诸菩萨。身皆金色。三十二相。无量光明。

　　△三住处。

　　先尽在此娑婆世界之下。此界虚空中住。

　　住处者。常寂光土也。常即常德。寂即乐德。光即净我。是为四德秘密之藏。是其住处。以不住法。住秘藏中。下方者。法性之渊底。玄宗之极地。故言下方。在下不属此。空中不属彼。非此非彼。即中道也。出此不在上。不在此下。不上不下。住在空中。亦是中道也。

　　△四闻命故来。

　　是诸菩萨。闻释迦牟尼佛所说音声。从下发来。

　　来之由者。闻命故来。弘法故来。破执故来。显本故来。皆如上说。

　　△五眷属。

　　一一菩萨(至)算数譬喻所不能知。

　　所将眷属者。若人情往望。谓领六万五万恒沙者为多。领三二一者为少。单己者只独。若依文往寻。六万五万者为少。单己者为多。文云。单己独处者。其数转过上。若依法门者。一一皆是导师德。能引众人。至于宝所。当知一己非独。六万非多。一即一道清净。二即定慧。三即戒定慧。四即四谛。五即五眼。六即六度。一一度具十法界。一一界各有十。十即有百。百即具千。千界即有万。一度具万。六度即六万法门。多不为多。一不为少。非多非少。而多而少(初经家叙相五段竟)。

　　△第二问讯为五。一三业供养。二陈问讯之辞。三佛答安乐。四偈颂随喜。五如来述叹。

　　今初。

　　是诸菩萨(至)遍满无量百千万亿国土虚空。

　　就初三业供养。经五十小劫。谓如半日。四众遍见。此乃隐长而现短。借其神力。令狭而见广。俱是不可思议也。拜绕是身。赞法是口。瞻仰是意。五十小劫与半日者。此是时节不可思议。如来所见。不以二相。下方菩萨。常面称扬。如来默然。常受其赞。解者即短而长。谓五十小劫。惑者即长而短。谓如半日。斯为本迹而作弄引。如来未说。闇本而执迹。佛若开显。悟近而达远。亦知不思议一也。四众遍见菩萨者。亦是不思议也。夫肉眼天眼。所见不远。而今所睹。充满虚空。见雨猛知龙大。见华盛知池深。见菩萨满虚空。则知法性弥满法界也。

　　△二陈问讯之辞。

　　是菩萨众中有四导师(至)而说偈言。

　　世尊安乐(至)生疲劳耶。

　　文三。初标四导师。次陈问辞。又重说偈。但举四人者。欲拟开示悟入四十位。如华严但举法慧。德林。金幢。金藏。说四十位也。

　　△三佛答安乐。

　　尔时世尊于菩萨大众中(至)入于佛慧。

　　如来具答安乐易度。两事相成。易度则安乐。安乐则易度。易度为两。一根利德厚。世世已来。常受大化。始见我身。即禀华严。入如来慧。果热易零。是众生易度。二根钝德薄。世世已来。不受大化。为是人故。须开顿说渐。三藏方等般若而调伏之。亦令此人。今闻法华。入于佛慧。比前(华严)虽难。于佛甚易。佛识其宜。方便得所。薄须涂熨。慧悟是同(薄须涂熨者。犹如婴儿。为病服药。暂须断乳。权以毒涂。药势歇已。洗乳令服。初乳后乳。乳体不殊。中间为病。进否权设。亦如痈疮。热气正盛。且须冷熨。热休冷息。初身后身。其体不异。为热暂熨。热退如初。此入彼入。二处不异。但根钝者。入时未至。如痈如婴。尚须涂熨。以酪等三。暂时调熟。故云薄耳)。

　　△四说偈随喜。

　　尔时诸大菩萨。而说偈言。

　　善哉善哉(至)我等随喜。

　　领解随喜能问者。即是华严中四大士。法华中身子三请。俱是能问也。所问者。即是问佛智慧也。

　　△五如来述叹。

　　于时世尊(至)汝等能于如来发随喜心。

　　如来述叹者。述前上行无边行四大导师等能随喜。华严中诸大士。于如来所能问。能信。能行佛之所说。发随喜心。佛意显能问大士。皆是古佛垂迹。四导师等。随喜其迹。如来称叹其本。亦是密显寿量也(涌出序竟)。

　　△第二疑问序为二。一此土菩萨疑。二他土菩萨疑。此土又二。初长行疑念。

　　尔时弥勒菩萨(至)并欲自决所疑。

　　△次偈颂有十九行半。正问为五。初一行一句。问何处来。

　　合掌向佛。以偈问曰。

　　无量千万亿(至)是从何所来。

　　△二一行三句。问何因缘来。

　　以何因缘集(至)为从何所来。

　　(僭补曰。以何因缘集者。为开寿量。是其来缘。后不答来缘。故但云双答)。

　　△三九行叙其数量。

　　一一诸菩萨(至)犹不能尽知。

　　△四两行问其师谁。

　　是诸大威德(至)修习何佛道。

　　△五五行半结请。又五。初两句结叹。

　　如是诸菩萨。神通大智力。

　　△次两行请答来处。

　　四方地振裂(至)未曾见是众。

　　△三一行请答来缘。

　　我于此众中。乃不识一人。忽然从地出。愿说其因缘。

　　△四一行半。大会同请。

　　今此之大会(至)本末之因缘。

　　△五二句。请决众疑。

　　无量德世尊。唯愿决众疑。

　　△二他土菩萨疑。

　　尔时释迦牟尼分身诸佛(至)汝等自当因是得闻。

　　他土菩萨疑者。分身眷属。横在十方。与弥勒同疑。二土俱不知本地。欲显成道甚久。各各陈疑己佛。佛皆抑待弥勒(云云)。(抑待弥勒云云者。答问之益。不存于我。故不为答。抑待释迦答弥勒问。故云待弥勒耳)。

　　(本门序分竟)。

　　△第二本门正宗分。文。为三。先长行。次偈颂诫许。后正说。长行四。先述赞。

　　尔时释迦牟尼佛(至)乃能问佛如是大事。

　　△二诫。诫勿乱。勿怠。勿退。

　　汝等当共一心。被精进铠。发坚固意。

　　△三许标果智。果智者。如来知见。

　　如来今欲显发宣示诸佛智慧。

　　△四开化宣示也。

　　诸佛自在神通之力(至)诸佛威猛大势之力。

　　自在神力者。过去益物也。师子奋迅者。现在十方分身所被之处也。大势威猛者。未来益物也(僭补曰。诸佛自在神通之力者。称体大用。周流法界。非古非今。无障无碍。随机利物。令归实相也。诸佛师子奋迅之力者。降伏天魔。及九十六种外道。归于正法。同成佛道也。诸佛威猛大势之力者。开五乘三乘七方便。同归一实。无二无三。此如来自行权实。究竟圆满。即体即用。不谋而应。我佛既尔。诸佛亦然。故三句皆云诸佛。独尊九界。无能屈服。故皆云力也。如来三世益物功德。一一具三。不可思议也)。

　　△次偈颂四行为二。初一行诫听许说。

　　尔时世尊。欲重宣此义而说偈言。

　　当精进一心。我欲说此事。勿得有疑悔。佛智叵思议。

　　(僭补曰。佛智叵思议者。如来成道远本。非口所宣。非心所测。初发意菩萨。未能顿契。唯在抑信而已。勿得疑悔也)。

　　△次三行劝慰信受。

　　汝今出信力(至)汝等一心听。

　　(僭补曰。如来远本无师之智。既不可思议。上智之士。当于实相出生信力。安住于忍善之中。言忍善者。如律中羯磨文云。忍者默然。不忍者说。今云忍善。犹受善也。此经四十年来。所未曾说。今当说之。前迹门既已开权显实。是约法门说。今本门当开迹显本。是约远成佛果说。故云所得第一法。如是今当说。佛语真实。当一心听。勿得怀疑。此乃如来同体大慈。安慰劝信。叮咛再四也)。

　　△第三正说。文为三。此去尽寿量品。正开近显远。二分别品初。总授法身记。三随喜品。弥勒总申领解。初又二。先涌出品。略开近显远。动执生疑。次寿量品。广开近显远。断疑生信。略又二。一略开。二因疑更请。就略开有长行偈颂。初长行双答。双释(双答双释者。一师谁。二从来)。

　　先双答。

　　尔时世尊说此偈已(至)此界虚空中住。

　　下方空中住者。释论明有底散三昧。以下方空为底。不是上界。不是下界。表中道为底(僭补曰。我于娑婆得三菩提已。教化示导。是诸菩萨者。乃是威音王本地娑婆得菩提时。非今日释迦现生得菩提时也。以威音即释迦。释迦即威音。虽有本迹之殊。实无两人。只一体也。若以重玄门言之。十世古今。不离当念。则今日始得菩提。即久远本得菩提时。非古非今。无前无后。下寿量中举尘点劫数挍量。显其久远。令人领悟。究竟无始。不可思议也)。

　　△次双释二。初释修证。二释住处。初修证者。师知弟子。备智断功德。为二。初双修智断。次双证智断。

　　今初。

　　于诸经典。读诵通利。思惟分别。正忆念。

　　于经典分别。是修智。正忆念。是修断。

　　△次双证。

　　阿逸多是诸善男子等(至)未曾休息。

　　不乐在众。是证断。勤行精进。是证智。

　　△二释住处。

　　亦不依止人天而住(至)一心精进。求无上慧。

　　人天是凡夫界。不住不着也。深智无碍者。依不思议智也。乐于佛法者。乐不思议境也。境智甚微。非近行菩萨也(僭补曰。不依止人天。是下方虚空中住。即境智不思议地也)。

　　△二偈颂有八行半。为二。初五行半。颂答两问。又二。初四行答师弟。

　　尔时世尊。欲重宣此义而说偈言。

　　阿逸汝当知(至)为求佛道故。

　　△次一行半答处所。于中又二。初半行正答处。次一行叹菩萨德。

　　在娑婆世界(至)其心无所畏。

　　△下三行颂双释(颂双释者。于中又二。初二行半。颂释师弟。次半行。颂释处所。经不云处。但云久远教化之者。前正答中已云处竟。故但以时而释处也)。

　　我于伽耶城(至)教化是等众。

　　(僭补曰。我从久远来。教化是等众者。久指威音。远指大通十六王子结缘。所谓令初发道心。今皆住不退是也。所疑伽耶成佛者。前伽耶。后伽耶。三际一时。古今一处。何疑之有)。

　　(一略开竟)。

　　△第二因疑更请。有长行偈颂。长行为二。一疑。二请今初。

　　尔时弥勒菩萨(至)令住阿耨多罗三藐三菩提。

　　闻上菩提树下。乃教化之。今皆住不退。又云。我从久远来。教化是等众。闻此二说。动执生疑。

　　△二请问又二。一法。二譬。法说为三。初疑成道近。所化甚多。执近而疑远也。

　　即白佛言(至)当成阿耨多罗三藐三菩提。

　　△二所化既多。行位深妙。执远而疑近也。

　　世尊此大菩萨众(至)成就菩萨道常修梵行。

　　△三结请。

　　世尊。如此之事。世所难信。

　　结请中。经但举难信者。托物不信。拒而难佛。令必有答(初法说竟)。

　　△二譬说。有开合。开为三。一色美发黑。譬上成道近意也。

　　譬如有人。色美发黑。年二十五。

　　△二指百岁人去。譬上所化甚多意也。

　　指百岁人言是我子(至)言是我父生育我等。

　　准北诸师。以譬释譬。父服还年药。貌同二十五。子不服药。形如百岁。若知药力。不疑子父。不知者怪之。如来服一切种智药。示伽耶始生。诸菩萨直论本地久发道心。今住不退。若佛及佛。快知此事。自下不达。不得不疑。

　　△三结譬。

　　是事难信。

　　△二合又三。初合近譬。

　　佛亦如是。得道已来。其实未久。

　　△二合远譬。

　　而此大众诸菩萨等(至)一切世间甚为希有。

　　观此菩萨。久种善根。非止伽耶发心。善入出住者。九次第定是善入。师子奋迅是善出。超越是善住。藏通意也。从初地至十地名善入。十地入重玄门。倒修凡夫事。名善出。妙觉遍满名善住。别意也。毕法性三昧名善入。首楞严名善出。王三昧名善住。圆意也。次第习诸善法。据因为善习。就果为善入。善答难问者。具二庄严也。七方便之尊。故云宝也。

　　△三请答又三。一举佛语。

　　今日世尊(至)乃能作此大功德事。

　　△二明请意。请意为二。一为现在。

　　我等虽复信佛随宜所说(至)佛所知者皆悉通达。

　　△二为未来。

　　然诸新发意菩萨(至)而起破法罪业因缘。

　　浅行喜生诽谤。新发意者。谤堕恶道。不退者虽信不谤。不能增道。若为分别。令谤者生信。信者增道。

　　△三正请答。

　　唯然世尊(至)亦不生疑。

　　(一长行竟)。

　　△二偈颂。有十四行。颂上法譬为二。初五行颂法说。次九行颂譬说。法说中三。初一行颂执近。

　　尔时弥勒菩萨。欲重宣此义而说偈言。

　　佛昔从释种。出家近伽耶。坐于菩提树。尔来尚未久。

　　△二二行三句颂疑远。

　　此诸佛子等(至)是事难思议。

　　△三一行一句颂结请。

　　云何而可信(至)如实分别说。

　　△次颂譬说为二。初二行颂开譬。

　　譬如少壮人(至)举世所不信。

　　△次七行。颂合譬亦三。就初二句颂合近。

　　世尊亦如是。得道来甚近。

　　△二三行半颂合远。

　　是诸菩萨等(至)于下空中住。

　　△三三行颂合请答。

　　我等从佛闻(至)而住不退地。

　　(从地涌出品竟)。

　　(僭补曰。下寿量一品。正答上弥勒疑近疑远之问。故分身诸佛各告侍者。佛今答之。自当得闻是也)。

　　△先申品目。次释经文。

　　今初。

　　妙法莲华经如来寿量品第十六

　　释如来寿量品。如来者。十方三世诸佛之二佛三佛本佛迹佛之通号也。寿量者。诠量也。诠量十方三世二佛三佛本佛迹佛之功德也。今正明本地二三佛功德。故言如来寿量品。如来义甚多。且明二三如来。余例可解。二如来者。一真身。二应身。真身者。成论云。乘如实道。来成正觉。故名如来。乘是法如如智。实是法如如境。道是因。觉是果。若单论乘者无所知。单明实者无能知。境智和合。则有因果。照境未穷名因。尽源为果。道觉义成。即是乘如实道。来成正觉。此真身如来也。二应身者。以如实智。乘如实道。来生三有。示成正觉者。即应身如来也。

　　三如来者。法报化也。大论云。如法相解。如法相说。故名如来。论文二句。三身具足。如法相解一句。具法报二身。如法相说一句。是应身。初句如法相者。如谓法如如实相之境。非因非果。有佛无佛。性相常然。遍一切处而无有异为如。不动而至为来。此法身如来也。次解者。谓法如如智。乘于如如真实之道。来成妙觉。智称如理。从理名如。从智名来。即报身如来。故论云。如法相解。名如来也。如法相说者。以如如境智合故。即能处处示成正觉。楞伽云。水银和真金。能涂诸色像。功德和法身。处处应现住。八相成道。转妙法轮。即应身如来。故论云。如法相说。名如来也。法身如来。名毗卢遮那。此翻遍一切处。报身如来。名卢舍那。此翻净满。应身如来。名释迦文。此翻度沃焦(沃焦者。旧华严经名号品中。及十住婆沙中所列。大海有石。其名曰焦。万流沃之。至石皆竭。所以大海水不增长。众生流转。犹如焦石。五欲沃之。而无厌足。唯佛能度是故云也)。是三如来。若单取者。则不可也。大经云。法身亦非。般若亦非。解脱亦非。三法具足。称秘密藏。名大涅槃。如新伊三点。不可一异纵横并别。圆览三法。称假名如来也。梵网经。结成华严教。华台为本。华叶为末。别为一缘。作如此说。而本末不得相离。像法决疑经。结成涅槃。文云。或见释迦为毗卢遮那。或为卢舍那。盖前缘异见。非佛三也。普贤观结成法华。文云。释迦牟尼。名毗卢遮那。乃是异名。非别体也。总众经之意。当知三佛非一异明矣。问。此品无三佛名。那作此释。答。虽不标名。而具其义。文云。非如非异。不如三界。见于三界。此非偏如。显于圆如。即法身如来义也。又云。如来如实知见三界之相。即是如如智。称如如境。一切种智是知。佛眼是见。此是报身如来义也。又云。或示己身己事。或示他身他事。此即应身如来义也。若但性德三如来者是横。但修德三如来者是纵。先法次报后应。亦是纵。今经圆说不纵不横三如来也。拣纵横如来。尚非今义。况三藏通教如来耶。又法华之前。亦明圆如来者。皆是迹中所说耳。发迹显本三如来者。永异诸经。论云。示现成大菩提无上故。有三种菩提。一应化菩提。随所应现。如经。出释氏宫故。二报佛菩提。十地满足。得常涅槃。如经。我实成佛已来。无量无边劫故。三法佛菩提。谓如来藏。性净涅槃不变。如经。如来如实知见三界之相故。经具其义。论出其名。不作上释。宁会经论耶。

　　次明寿量者。寿者受义。真如不隔诸法。故名为受。又境智相应故名受。又一期报得。百年不断故名受。量者。诠量也。诠量法如来。以如理为命。报如来。以智慧为命。应如来。同缘理为命。法身如来。如理命者。有佛无佛。性相常然。不论相应。与不相续(相应报身。相续应身)。亦无有量及无量。文云。非如非异。非虚非实。盖是诠量法身如理命也。诠量报身如来者。以如如智。契如如境。境发智为报。智冥境为受。境既无量无边。常住不灭。智亦如是。函大盖大。文云。我智力如是。久修业所得。慧光照无量。寿命无数劫。此是诠量报身如来智慧命也。诠量应身者。应身同缘。缘长同长。缘促同促。云云自彼。于我何为。文云。数数现生。数数现灭。或复自说名字不同。年纪大小。此是诠量应佛同缘命也。

　　复次法身。非量非无量。报身。金刚前有量。金刚后无量。应身。随缘则有量。应用不断则无量。通途诠量。三句在圣。一句属凡。谓有量无常都非佛义。

　　(僭补曰。言有量无常者。以凡夫在迷。法身随缘。流转五道。是有量。非无量。是无常。非真常。故云都非佛义。虽非佛义。而法身性净。烦恼不能染。与如来法身体同。为报化本。故得为一句。成四句也)二乘见佛寿命。犹如冬日。菩萨所见。犹如春日。唯佛见佛。寿命无量。犹如夏日。以凡夫博地。翳障朦胧。藏通二乘。虽断四住。不见中道。若舍分段。受法性身。未破无明。彼土所奉。犹是胜应。是故二乘。祇见冬日。若诸菩萨。未登地住所见同前。若破无明。乃至受分法身。与而为语。得见报身寿命。夺而为语。犹是胜应。未穷报身之源。未尽法性之极。所见佛寿。犹是春日。唯佛与佛。穷性尽源。见法身寿。犹如夏日。大经举三譬譬之。于诸常中。虚空第一。一切寿命。如来第一。此譬法身寿命。无始无终。性相凝湛。不同应报也。二譬如四河。皆归大海。此譬报身所修万善。皆感佛城寿命海中也。三阿耨达池。出四大河。此譬应身寿命。从法报出。同他长短也。此品诠量。通明三身。若从别意。正在报身。何以故。义便文会。义便者。报身智慧。上冥下契。三身宛足。故言义便。文会者。我成佛以来。甚大久远。故能三世。利益众生。所成即法身。能成即报身。法报合。故能益物。故言文会。以此推之。正意是论报身佛功德也。

　　复次如是三身。种种功德。悉是本时道场树下。先久成就。名之为本。中间今日。寂灭道场所成就者。名之为迹。诸经所说本迹者。即寂灭道场所成法报为本。从本所起胜劣两应为迹。今经所明。取寂场及中间所成三身。皆名为迹。取本昔道场所得三身。名之为本。故与诸经为异也。非本无以垂迹。非迹无以显本。本迹虽殊。不思议一也。

　　问。近成是方便。远成是真实者。华严寂灭道场。大经超前九劫。皆成方便。若尔。本佛法华开远已。常不轻那更近。答当知法华已。复方便。以开三显一。诸佛道同。开近显远。亦诸佛道同。故知寄无始久成之本。实无始无终。不可挍量。其有始有终。有近有远者。乃论其应迹耳(先申品目竟)。

　　△次释经文。前品略开近显远。动执生疑。此品广开近显远。断疑生信。文为二。先诫信。次正答。诫信者。佛旨论诫。众受为信。此文有三诫三请。重请重诫。迹门三请一诫。此中四请四诫。前后合五诫七请。奇特大事。殷勤郑重也。今初诫信有四。初三诫。

　　尔时佛告诸菩萨(至)汝等当信解如来诚谛之语。

　　三诫是叮咛告诫。诚是忠诚。谛是审实。不欺于物。言则诣真。昔七方便。随他意语。非告诚实。今随自意语。示之以要。故言诚谛。

　　△二三请。

　　是时菩萨大众弥勒为首(至)如是三白已。

　　△三重请。

　　复言唯愿说之。我等当信受佛语。

　　△四重诫。

　　尔时世尊。知诸菩萨三请不止。而告之言。汝等谛听。

　　(先诫信竟)。

　　△第二正答。有长行偈颂。长行为二。一破近显远。二三世益物。初又二。一出执近之情。二正破近显远。

　　今初。

　　如来秘密神通之力(至)得阿耨多罗三藐三菩提。

　　经文有三节。初如来秘密神通一句。出所迷法。乃如来久远成道之本。一身即三身名为秘。三身即一身名为密。又昔所不说名为秘。唯佛自知名为密。神通之力者。三身之用也。神是天然不动之理。即法性身也。通是无壅不思议慧。即报身也。力是干用自在。即应身也。

　　次言一切世间天人阿修罗等。是能迷众。

　　三皆谓释迦牟尼出释氏宫去伽耶城不远。坐于道场。得三菩提。是迷远之情。

　　此本说中。不复言及二乘。但对菩萨。菩萨摄在天人修罗三善道内。菩萨有三种。下方。他方。旧住。下方即本日所化。故无执近之谓。他方旧住。俱有二种。一从法身应生者。往世先得无生。或已先闻发迹显本。设未得闻。报尽受法性身。于法身地。自应得闻长远之说。是故应生菩萨。多无执近之谓。二者今生始得无生忍。及未得者。咸有此谓也。

　　△二正破近显远。破执近之迷。以显久远之本。上文如来三番殷勤告诫。汝等当信解如来诚谛之语。即为此也。文为二。初正明显远。二设譬格量。

　　今初。

　　然善男子(至)无量无边百千万亿那由他劫。

　　(僭补曰。然者。乃暂时然诺。纵之之意。善男子下。即夺。谓不但伽耶。我实成佛已来。无量无边百千万亿那由他劫。此如来如实而说。故云实也)。

　　△二设譬格量三。一举譬问。二答。三合。

　　今初。

　　譬如五百千万亿那由他阿僧祇(至)知其数不。

　　△二答中举三人不知也。

　　弥勒菩萨等俱白佛言(至)如是诸世界无量无边。

　　△三合譬。

　　尔时佛告大菩萨众(至)百千万亿那由他阿僧祇劫。

　　但下尘被点之界。已不可说。

　　况不下尘界。宁当可说。

　　下尘不下尘界。尚不可说。下尘不下尘尘。岂可说耶。

　　况复过是宁可说耶。

　　僭补曰。经中抹尘之譬。格量本师释迦成佛以来寿量远本。其本佛之名。古今未有的指是何佛者。有以法身为远成之本。则法身无久近。亦无成与不成。大师直指是报身。上冥下契。三身宛足。如是功德。悉是本时道场树下。修德圆满。久远成就。名之为本。余皆迹也。

　　本佛之名。试以管见僭论之。仰惟旷古无佛。唯最初威音王如来。以真如内熏之力。圆觉教授之力。无师智。自然智。自悟自修。自致成佛。此段因缘。有经所出。恐智者时。此经未至。未曾指出。唯禅宗诸祖。每举威音王前事。令人达本。遍于禅书。六祖法宝坛经云。威音王已前即得。威音王已后。无师自悟。乃是天然外道。昔黄檗在南泉为首座。一日持钵过堂。在南泉位上坐。南泉云。长老何年行道。黄檗云。威音王已前。南泉云。犹是王老师儿孙。黄檗便过位。鼓山神晏国师。常问学者。如何是威音王佛师。又曹山云。威音犹未晓。弥勒岂惺惺。威音因缘。虽未检经。而有禅宗诸祖提唱之语。亦可凭之。以明威音古佛。是我本师远成之本。亦与当经常不轻菩萨品中。最初威音王如来。冥然契会。经云。乃往古昔。过无量无边不可思议阿僧祇劫。有佛名威音王。住世说法。寿四十万亿那由他恒河沙劫。其佛饶益众生已。然后灭度。于此国土。复有二万亿佛。出现于世。皆同一号。名威音王。乃最初威音王如来。四十万亿那由他恒河沙劫。一期所教化者。其中又有菩萨比丘。名常不轻。于佛像法出家。是比丘不专读诵经典。但行礼拜。为四众授记。乃至临欲终时。于虚空中。具闻威音王佛先所说法华经。二十千万亿偈。悉能受持。即得如上六根清净。更增寿命。二百万亿那由他岁。广为四众。宣说是法华经。前释品题中有问。近成是方便。远成是真实者。华严寂灭道场。大经超前九劫。皆成方便。若尔。本佛法华开远已。常不轻那更近。答。当知法华已。复方便。据此明文。不轻乃是威音果后行因之迹。今格量本师释迦成道远本。即常不轻。即威音王。乃是一人。虽有本迹之殊。而体本无异也。佛经祖语。互相印证。章明较着。如指诸掌。复何疑乎。何者。法性无始。最初威音王如来成道亦无始。常不轻比丘。于佛像法出家成道。虽若有始。而实邻于无始也。即常不轻寿量。亦不可较量。况威音王耶。所以无始寿量。纵以五百千万亿那由他阿僧祇三千大千世界。抹为微尘。过东方五百千万亿等世界下一尘。如是东行。尽是微尘。其下尘之界。已不可说。况不下尘界。宁当可说。其下尘不下尘界。既不可说。况下尘不下尘之尘。何可说耶。况复过是。宁当可说。虽则如来设如是不可思议。广大譬喻。令知本师无始成道远本。究竟如一毛比于太虚。总不能格量其万一。何者。盖寿量无始。何可较量耶。

　　然本既如是。迹胡不然。何者。从本垂迹。本即迹也。开迹显本。迹即本也。体用一如。古今一际。如来三世益物功德。曷可思议。

　　问。威音王无师自悟之理。世所难明。怀疑者众。更请解其惑。答曰。威音之后。虽是师师相受。而究竟悟明。乃是当人真如内熏之力。无师自然之智。其师之教授。但作增上缘。譬如谷种。藉水土之力。而发芽结子。竟从谷出。所谓亲因缘也。不从水土出。以是增上缘。复何疑乎。

　　又问。何以分别功德品中。佛刹微尘数等诸菩萨。闻如来寿量。即得证入住行向地。乃至一生补处。增道损生。授法身记耶。答。此乃积劫久修之大菩萨。姑置勿论。即今末法。有初发意行人。克志修学一乘圆法。如实信解威音本迹功德。与我本迹。平等无二。亦得损生授记。何者。以威音与诸佛。及三乘圣贤。一切凡夫。同一真如。体周法界。始于无始。尽于未来。一念回机。便同本得。何差别之有耶(一破近显久远之本竟)。

　　△二明三世益物。

　　(僭补曰。三世益物者。乃威音成道已。从本垂迹之用。迹迹中皆有三世。望前为过去。望后为未来。中间可知。迹本本迹。互现无尽。如然灯大通。及第十六王子等。当日结缘。今日成佛。所谓处处自说名字不同。年纪大小。亦复现入涅槃。皆是威音迹中三世益物功德。无有尽时也)。

　　文为二。一法说。二譬说。初又二。初明三世益物。二总结不虚。初又三。一明过去益物。二明现在益物。三明未来益物。初过去又三。一益物处。二拂中间疑迹。三正明益物。

　　今初。

　　自从是来(至)导利众生。

　　须显处者。上引譬甚久。久居何处。故云常在此土。及于他国而作佛事(僭补曰。自从是来。我常在此娑婆世界说法教化者。可见娑婆众生。与我本师有大因缘。始自威音。至于今日为释迦牟尼。生生不舍我等。常随教化。此恩此德。何由能报。唯有于此经中。得一句一偈。即之于心。深生信解。如说修行。自他兼利。庶几仰报万一。如或徒耕于空言。弃于实践。自诳诳人。其害匪细。不唯违悖佛心。抑亦孤负己灵也)。

　　△二拂中间疑迹。

　　诸善男子(至)如是皆以方便分别。

　　于是中间下。拂报迹上之疑。疑因疑果。昔教所说处处行因。又处处得记。今拂除此疑。指然灯佛。即拂因疑。又复言其入于涅槃。即拂果疑。如此因果。非复一条。皆我方便。非实说也。

　　僭补曰。经中拂中间疑迹。云我说然灯佛等者。但举然灯一佛。而于诸佛会中。垂迹行因之事。无量无边。不可备举。故以等字等之。诸佛名字。既不可考。唯本经中常不轻菩萨。是威音王佛。果后行因之迹。如上已明。又大通智胜如来第十六王子。是释迦牟尼。其中格量大通远本。以一三千世界。地种磨以为墨。过于东方千国土。乃下一点。如是展转尽地种墨。其所经国土。若点不点。尽抹为尘。一尘一劫。彼佛灭度以来。复过是数。可谓远矣。若与彼威音五百千万亿那由他三千大千世界抹为微尘格量之。则日劫相倍。何可较量耶。是知大通亦是威音之方便。如然灯佛等。不特十六子而已。所谓处处自说名字不同。年纪大小。举一例诸。令识其大概而已。

　　△三正明益物又二。一机感。二施化。

　　今初。

　　诸善男子(至)随所应度。

　　至我所者。即是过去众生。渐顿两机。冥扣法身也。佛眼观者。即是久已成佛。用佛眼鉴照。无有差遗。将欲起于劣胜两应而利益之。善机凡有二力。一感人天华报。二感佛道果报。若以法眼观。知万善重轻。各得华报。不能究竟知其终得种智果报。若以佛眼。圆照万善。知其始末。此经一向明佛眼观知众生万善。究竟得佛一大事出世之正意也。信等诸根者。五根也。慧根即了因。余根即缘因。此二善根。各有利钝。通摄顿渐机缘。顿机利钝。即是圆别根机。渐机利钝。即是藏通机缘。又小乘根名钝。大乘根名利。又小乘根名利。人天乘名钝。十法界众生所有善根。利钝为机。不用恶法。以恶法是所治。非缘了二因也。如来悉照十界善机。随所应度。而现形声两益也。

　　△二施化为二。先形声益。次得益欢喜。形。声中二。先形益。明非生现生。非灭现灭。

　　处处自说名字不同。年纪大小。亦复现言当入涅槃。

　　自说名字不同者。机有优劣。形有胜负。其形既异。名则不同。年纪大小者。即形胜负。胜者即胜应。负者即劣应也。名不同者。即二佛现寿。有量无量也。处处者。竖论。则过去之处处行因国土也。横论。即十方国土也。名字不同。约竖处所。亦有生法名字不同。如今之应身。望过去然灯佛等。约横国土。亦有生法名字。如今之望分身。亦如华严名号中。所列释迦异名若干不同。年纪大小者。此明寿命长短。逐上所现应身。或说寿二万。如迦叶佛时。或说寿八万。如弥勒佛时。互明大小。纵横可知。就法报应。寿命大小。此皆随所应度。为其现身。及寿长短耳。亦复现言当入涅槃者。应以灭度而得度者。即现灭度也。令其恋仰而得解脱。此义现下譬说中。

　　△次声益。

　　又以种种方便。说微妙法。

　　小身短寿。即是说于渐教。故言种种方便也。大身长寿。即是说顿教。故言说微妙法。

　　△二得益欢喜。

　　能令众生。发欢喜心。

　　虽初以渐。终令入大。故言皆令得欢喜。仍此欢喜。即是施化得益。佛依四悉檀。施形声两益。众生获于四利。称机则喜。下文云。皆实不虚。即此义也(一过去益物竟)。

　　△第二明现在益物。非生现生。此是如来师子奋迅三昧。此三昧有十功德。一知众生诸根熟不熟。清净不清净。二以如来法轮。教未度者悉入法律。三弘誓遍满十方。音声亦尔。或一音遍满百千万音。音音遍法界。普教众类。四转无上轮。化众生皆取灭度。五能示出家剃发持净戒。六性行合空。七放光示灭。或存或亡。或示相好。或隐相好。八降伏四魔。九令他得入至要。增长止观。十具上十善之本。身三口四等(此第十功德秪是三业随智慧行。及三密等。佛果地以师子三昧。奋他尘垢。佛佛皆然)。文为二。一明机感。二明应化。

　　今初。

　　诸善男子。如来见诸众生。乐于小法。德薄垢重者。

　　如来见者。即佛眼照也。诸众生乐小法者。所见之机也。华严云。大众虽清净。其余乐小法者。或生疑悔。长夜衰恼。愍此故默。偈云。其余不久行。智慧未明了。依识不依智。闻已生忧悔。彼将堕恶道。念此故不说。按彼经无声闻二乘。但指不久行者为乐小法人耳。师云。乐小者。非小乘人也。乃是乐近说者为小耳。今当通说之。所谓贪爱二十五有。即人天之机来至我所。名小法也。贪乐涅槃。求自解脱。即二乘之机来至我所。亦名乐小法也。乐于渐次。纡回佛道。即三菩萨机(藏通别)来至我所。亦名乐小法也。德薄者。缘了二善。功用微劣。下文云。诸子幼稚也。垢重者。见思未除也。问。非生现生。备施顿渐二化。七方便等。可是乐小法者。圆顿赴机。是应乐大法者。云何通判为乐小法耶。答向略其意。今广释。凡为四义。一约往日。虽发大心。不能专精。多着弊欲。不得出世。名弊欲为小法也。二约现在。如佛未出世。诸天人等。虽有大机。而心染世乐。著于邪见。故名乐小法。此二义。与下譬宛转于地意同也。三约修行。虽不乐于三界弊欲小法。而乐三乘灰断。亦名小法。虽不乐于三乘近果。而乐历别修于一乘。不能于一心圆顿普修。故名乐小。此三意。约因门明乐小法也。四约果门。乐闻近成之小。出释氏宫。始得菩提。不欲乐闻长远大久之道。故言乐小。此等小心。非始今日。若先乐大。佛即不说始成。说始成者。皆为乐小法者耳。

　　△第二明应化。非生现生。有二。一现生。二利益。现生又二。一现生。二非生。现生者。迹现于生。非生者。非始尔生也。

　　今初现生。

　　为是人说。我少出家。得阿耨多罗三藐三菩提。

　　为是人说。我始得菩提。前明利钝二机。来感法身。今即现胜劣两应。劣应应钝根。胜应应利根。此两应。并有生法二身生。劣应二身生者。以正慧托胎。出生行七步。如迦旃延子所述。乃至六年苦行已还。是名生身生也。法身生者。即三十四心断结习尽。所得五分法身是也。胜应生身生者。如华严大经等说。与诸菩萨。处摩耶胎。常说大乘。出行十方。各各七步。是名生身生。法身生者。于寂灭道场。金刚后心。断无明尽。得妙觉相应慧。穷照法性。万德种智。圆明普备。是名法身生。出家者。劣应出分段家。胜应出二死家。得菩提者。劣应得有作四谛所发无漏尽无生智。名为菩提。胜应即照三谛一实之道。一切种智为菩提也。

　　△二非生(非始尔生也)。

　　然我实成佛已来久远若斯(至)作如是说。

　　然我实成下。明本实不生。但天人修罗。见此二种生法二身。谓言始生。此则不然然我久已得此生法二身。今日之生。非实生也。故云久远若斯。若斯者。如上譬之长久也。但以方便下。明既非实生。何故现生。为利乐小法人。德薄垢重者。使得佛道。故言但以方便。教化众生。作如是说者。非生而现生。故云作如是说也。余经破劣应生身生非生。尚不破劣应法身生非生。今经正破胜应法身生非生。何者。我实成佛已来。久远若斯。故知今日劣胜两法身生皆被破。故生非生。与余经永异也(文中虽云两应各有生法二身。然劣应之上五分法身。义同生身。胜应之上。虽云生身。义同于法)。

　　△二明利益二。先明形声。次明不虚。

　　今初。

　　诸善男子(至)或示他事。

　　说即声教。示即形现。形声不出自他。若说法身。是说己身。若说应身。是说他身。言值然灯佛。是说己身。然灯是我师。是说他身。示正报是示己事。示依报是示他事。随他意语。是说他身。随自意语。是说己身。示己他事。亦类如此。

　　△次明不虚又二。初偏明声益不虚。二释则双释不虚。

　　今初。

　　诸所言说。皆实不虚。

　　初不虚者。渐顿二机。禀此二种形声。皆益不虚。上过去章。明皆欢喜。似世界之益。今明皆不虚。胜劣形声。逗于二机。获四悉檀益。皆不虚也。

　　△二双释二益不虚。有二。一开示佛知见以显二益。二称机施化以显二益。

　　今初(此中有六句。初如来去。二亦无在世去。三非实非虚。四非如非异。五不如三界去。六如斯去)。

　　所以者何(至)如来明见无有错谬。

　　所以者何者。意问。何以如来二益不虚耶。故释云。如来如实知见三界之相。无有生死等。

　　如实知见者。即是实智。如理而照三界之实。实则无三界之因相也(三惑是因)无有生死者。无有二死之果相也(分段变易)。若退若出者。起集名退(集即见思谓集因集果。退落三界也)。无常果现名出也(声闻从苦入道。观四念处等是因。证阿罗汉出三界外是果。名无常果者。从苦谛从名也)。无在世灭度者。亦无在生死之世。及入涅槃之灭。此二俱灭。故云亦无在世。及灭度者。

　　非实非虚者。非于灭度之实。非于生死之虚。故云非实非虚也。

　　非如非异者。非于世间之隔异。非于出世之真如。故云非如非异。此四明中道也。

　　不如三界见于三界者。不如二种三界众生所见三界之相。(二种三界者。三界之名。通界内外。界外三界者。以外准内故也。中理未穷。通名三界见惑变易土中。胜妙六尘。通名三界思惑。古净名疏中。委出其相)唯佛一人。如实穷照三界之实。内具实智之用。亦是随自意语。亦是或说己身之事。故大品云。第一义中。无所分别也。

　　又如来权智。如量知见三界之相。于无二死中。而随他意示二死身。说有二死。无退无出。而随他意说有退有出。亦无在世及灭度者。而随他意。示生世间。示入涅槃。说有在世。有得灭者。无实而说涅槃之实。无虚而说三界之虚。无三世之异而说有异。无真谛之如而说有如。同于三界。见于三界。皆是随他意语。名为或说他身事。示他身事。如斯之事。如来二智。明审二谛。无有错谬。所以形言两益。皆实不虚也。

　　僭补曰。如来于迹门方便品中开权显实。为令众生开示悟入佛之知见。但标其目。而无释文。大师一一以四义释之。理无不穷。事无不悉。盖大师之说。即是佛说。无二无别也。今本门寿量品中开迹显本。久远劫来。以一切种智知。以佛眼见。为诸众生开示佛之知见。有六句之义。佛自解释。令其当机。自悟自入耳。所谓如来如实知见三界之相无有生死若退若出。如实知见亦无在世及灭度者。如实知见非实非虚。如实知见非如非异。如实知见不如三界见于三界。如实知见如斯之事无有错谬。良以十界圣凡因果染净差别之法。皆是真如实相无一法可得。华严经云。一切诸法无有余。悉入于如无体性是也。故一一以双非非之。归于法身中道。无始劫来。迹本本迹。互现无涯。本本皆迹。迹迹是本。行者若能如实究竟悟明。究竟证入。庶母负如来今日为诸众生开迹显本。开示佛之知见也。

　　△二称机施化以显二益。有二。先明机感。

　　以诸众生有种种性(至)种种忆想分别故。

　　渐顿根性。各有种种。此须用为人悉檀。为人悉檀。正为生诸善根。善根犹是性。习欲成性。今何故先性后欲。释云。因有本日根性。能起今日之欲乐。如因烦恼故有五阴。复因五阴更有烦恼。不前不后。性欲亦尔。要因习欲而成性也(如因下举例者。如大经云。善男子。一切众生身与烦恼。俱无先后。虽无先后。要因烦恼而得有身。终不因身而有烦恼。性欲亦然。虽无先后。必因习欲。方乃成性。结同者。今虽性前欲后。终须欲义居先。故云习欲成性)。欲者。渐顿二机。种种欲乐不同。此须用世界悉檀。行者所作业行。随乐欲而修诸行。此须用为人悉檀。行中好多爱着。致有妨障。此须用对治悉檀。忆想者。是智慧。即相似解。由修行故。能得解生。此是方便。犹未称理。故是念想之观。渐顿众生。居在内外凡位。有诸善根欲乐。欲乐故修行。修行故得似解。此须用第一义悉檀(由三悉故。第一义来。于诸内外凡位。亦得名第一义也。但想慧名。须在因位。如五品前修行五悔。初入随喜。尚乃得名为第一义。况入内凡位耶。又随喜前。获少定心。尚亦得名入第一义。况入初品)。随其所得忆想之解。更为说法。即得朗悟第一义。乃至初地欲乐修行二地时。亦忆想二地之境。若发生二地真解。即念想观除。言语法灭。乃至佛地。方得究竟离于忆想。获常寂照耳。

　　△次对机施化。

　　欲令生诸善根(至)未曾暂废。

　　正对机施己他声益。于渐顿种种根机。令生种种善根。故现若干己他身事。若干自他声教。若干因缘譬喻。若对渐机。以三藏中四门若干因缘譬喻。于一一门中。复有若干。如为懈怠者。说苦忍。为我慢者。说无常忍等。通教四门亦如是。若对顿机。如别圆等。亦各四门。若干种种。如三十二菩萨各说入不二法门。华严中种种行类相貌。皆为种种根机。施若干譬喻言辞说法也。所作佛事。未曾暂废者。总结不虚。如上若干己他形声。皆令众生入佛知见。不为人天二乘小事。故云所作佛事也。若一人独得灭度。余人不得者。所作佛事。即为有废。废即令众不得实益。岂得会皆实不虚。云何皆实。昔云。我坐道场。不得一法实。七方便。并非究竟灭。二涅槃者。方便空拳。故知唯虚。未见皆实。若昔施七权。遂不得入一实者。可言其虚。虚引得出。无有虚出而不入实者。故知昔虚为实故也。皆实不虚。佛事无废。即此义矣(二现在益物非生现生竟)。

　　△第三未来益物。非灭现灭。有二。初明非灭现灭。二明现灭利益。初又二。先明本实不灭。次明迹中唱灭。初又二。一明果常。本实不灭。

　　如是我成佛已来(至)阿僧祇劫常住不灭。

　　常住不灭者。寄此四字。明未来大势威猛。常住益物。尽于未来也。

　　△次举因况果。以明常住。

　　诸善男子(至)复倍上数。

　　举因况果者。佛修圆因。登初住时。已得常寿。常寿叵尽。已倍上数。况复果耶。譬如太子时。禄已不可尽。况登尊极。禄用宁可尽乎。

　　△二迹中唱灭。

　　然今非实灭度。而便唱言。当取灭度。

　　三身并有非灭唱灭义。如净名云。法本不生。今则无灭。即是法身非灭。又云。是寂灭义。即是唱灭也。何者。若已了达。不唱寂灭。为未了者唱耳。若言照寂。即是唱灭若言寂照。即是唱生。夫法身者。虽非生非灭。亦有生灭。若迷心执着。即烦恼生而智慧灭。若解心无染。即智慧生而烦恼灭。灭惑生解。此是无常灭。若解生惑灭。即是寂灭。此之生灭。悉约法性而辨。若无迷解二缘。则不唱有此生灭。也报身非灭唱灭者。谁有智慧。谁有烦恼。而言智慧能破烦恼(惑智本无生灭。以为报身无生灭体)此即明暗不相除。即报身不灭义(明即是智。暗即无明。体性全是。故无相除。既无相除。即不灭也)。众生未了。闻此。便谓其即是佛而生憍恣。不复修道。故复唱言。道能灭惑。有烦恼时则无智慧。有智慧时则无烦恼。岂非智慧能灭烦恼耶。应身非灭唱灭者。应是法报之用。体既无灭。用岂有穷。即应身不灭。但为众生。若常见佛。则生憍恣。故唱我于今夜。当取灭度。

　　又法身当体明不灭。报身说不灭。必约法身。应身说不灭。须约法报。法报常然。应用不绝。众生不尽。即不灭度。

　　又法身当体论不生灭。报身了达无能生灭。应身相续不生灭(初约非灭现灭竟)。

　　△第二明现灭益物为二。一不灭众生有损。二唱灭于物有益。初又二。初不灭有损。次广释不灭之意。

　　今初。

　　如来以是方便(至)入于忆想妄见网中。

　　有损者。如前乐小法人。见佛常在。不种善根。贫穷下贱。不生二善。故无益。见思不断。不断二恶。则是有损。贪着五欲。入于忆想。忆想即是见惑。五欲即是思惑也。由此众生垢重。故须唱灭。不唱灭。则二恶生而不灭。二善损而不生。若依四悉檀。现灭则二恶灭。二善生。为灭二恶。故用对治第一义。第一义灭未生恶。对治灭已生恶。世界为人生二善。世界生未生善。为人生已生善。又世界灭已生恶。对治灭未生恶。如禅五阴。灭欲界恶。即是世界灭已生恶。为人生已生善。第一义生未生无为之善。

　　△二广释不灭之意。

　　若见如来常在不灭(至)恭敬之心。

　　若见佛常在。便起憍恣心等。故有损。不能生恭敬。故无益。憍恣即增见惑。厌怠即生思惑。不生难遭想。即不能生见谛解。不恭敬。即不能生思惟道。为是义故。宜应现灭若见闻三佛不灭。悉有憍恣义。便谓众生如。弥勒如。一如无二如。平等即真。由是生于憍心上慢。谓一切烦恼。本自不生。今亦无灭。何须修道。即便恣情放逸。为是唱言。是寂灭义。又闻一切众生即菩提相。菩提相即烦恼相。明暗不相除。显出佛菩提。众生闻此。复起慢恣。不复修善。懈怠放逸。为是等故。唱言报身智慧能灭烦恼。无明力大。佛菩提智之所能灭。应身非灭现灭易解。(初约法身者。法身本无寂灭之名。为上慢者。计如不殊。须唱寂灭。具如下释)若唱言法本不生。今亦不灭。何故要须灭。惑。方乃寂灭。经云。智慧不灭烦恼。然明时无暗。汝今具足烦恼。何能有慧。当知智慧。能灭障惑。众生闻是唱灭。便于三佛。生难遭想。起恭敬心(一不灭众生有损竟)。

　　△二明唱灭有益。

　　是故如来以方便说(至)而言灭度。

　　先标三佛难值。众生乐着小法。见思障重。闻佛不灭。则生憍恣而不修道。次所以下。释也。诸薄德人。过百千劫。或有见佛。或不见者。若见三佛。其人多善少恶。不为其人唱灭。是人见佛常在灵山也。或不见佛。其人障重善轻。为说三身难会。众生闻之。便作是念。三佛虽复非生非灭。必须生善灭惑。乃得证见。此事不易。故云难遭也。心怀恋慕渴仰者。此明现灭无损(以恋慕于佛。故能以智慧明。灭诸痴暗。究竟悟入。诸法实相。不特断见思。出三界二十五有而已。故云有益也)。

　　(一三世益物竟)。

　　△二总结不虚。

　　又善男子。诸佛如来。法皆如是。为度众生。皆实不虚。

　　三世益物。诸佛皆然。令得实益。故不虚也(第一法说竟)。

　　△第二譬说。有开譬合譬。开譬为二。一良医治子譬。譬上三世益物。二治子实益譬。譬上总结不虚。初又三。一医远行譬。譬过去益物。二还来譬。譬现在应化。三复去譬。譬未来应化。

　　今初。

　　譬如良医智慧聪达(至)远至余国。

　　初良医者。医有十种。一治病。病增无损。或时致死。譬空见外道。恣意行恶。教人起邪断善根。法身既亡。慧命亦死。

　　二治病。不增不损。譬有见苦行外道。投岩赴火。苦行行善。不得禅定。不能断结。即是无损。亦不能进善。即是不增也。

　　三治病损而无增。但世医所治。差已还复生。即是修定断结外道也。四治病。能令差已不复发。而所治不遍。即二乘人。止治一两种有缘者。不能遍治一切也。

　　五虽能兼遍。而无巧术。用治苦痛。释论呼为拙度。即是六度菩萨慈悲广治也。

　　六治病妙术。治无痛恼。而不能治必死之人。譬通教菩萨体法。但治有反覆凡夫。不治焦种二乘也。七虽治难愈之病。而不一时治一切病。即是别教菩萨也(阿含云。良医有四。一善知病相。二知病因起三善知方治。四毕竟不发然此医知病相。不出界内。知病因起。不出依正。方治。不逾生灭无常。不发。只是住二涅槃。望今。但成第四五医)。八能一时治一切病。而不能令平复如本。即圆教初心十信也。

　　九能遍治一切。亦能平复如本。而不能令过本。即圆教后心也。

　　十一时治一切病。即能平复。又使过本。即是如来。

　　(僭补曰。等觉治能复本。而不能过。佛则过本。原无病无药也。良以如来。为众生治惑。皆令至于一切智地。故称究竟良医也)前三种医。即大经中之旧医。用乳药也。后六并客医无术者。但用无常苦等法。如用辛苦酢药也。有术远来。还令服乳。最后究竟良医也。良者。善也。内有三达五眼即是八术。妙得药性。善治者。外识病源。能用药也(八术者。经中举譬。有八复次。治八种病。今此且明八数而已)。智慧者。权实二智。深知二谛也。聪达者。五眼鉴机。顿渐不差也。十二部教。文理甚深。如明炼方药。依四悉檀。治众生病。如善治众病也。无量义云。医王大医王。以大医王。称为良医。多诸子息。若十是声闻子。二十是支佛子(一是声闻。一中具十。故云若十。二是支佛。二中具十。故云二十。各具十者。明圆数也)。百数是菩萨子。菩萨之子。凡有三种子义。一就一切众生。皆有三种性德佛性。即是佛子。故云其中众生悉是吾子。此文云。多诸子息也。约十心数法。即有百子。心王为正因佛性。慧是了因性。余九相扶起。属缘因性。一数起时。九数扶助。如是成百也(十心数者。心数甚多。且约十善数。谓信。进。念。定。慧。喜。猗。舍。觉。戒。此十数扶心王。能改恶就善。革凡成圣。解一切法门。一数具十。故成百数也)。是以性德三因。悉属正因佛子。二就昔结缘为佛子。如十六王子。覆讲法华时闻法者。亦生微解。即成了因性。昔微能修行。为缘因性。正性为本。此三因并属缘因。资发今日一实之解。故以昔日结缘为缘因佛子。即火宅中三十子也。三者了因之子。即是今日闻法华经。安住实智中。我定当作佛。决了声闻法。是诸经之王。从佛口生。得佛法分。故名真子也。

　　以有事缘。远至余国者。譬过去应化中现灭也(一譬过去益物竟)。

　　△第二还来譬。譬现世益物二。初譬机感。二譬应化。

　　今初。

　　诸子于后饮他毒药。药发闷乱。宛转于地。

　　众生于佛灭后。乐着三界邪师之法。故云饮他毒药。即是游行他国。轮转诸趣。堕在三界。故云宛转于地(宛转于地者。望出世法。故且云地)。

　　△二譬应化二。初譬现形。二譬说法。

　　今初。

　　是时其父还来归家(至)愿见救疗更赐寿命。

　　信受邪师之法。名为饮毒。失心。是无大小机感生。不失心。是有大小机感生。又失心者。贪着三界。失先所种三乘善根也。为是人。非灭唱灭。不失心者。虽着五欲。而不失三乘善根。为是人故。非生现生。善强恶轻。见佛即能修道断结。如子见父。求药病愈。善轻恶重。得见佛亦求护。而不修道。如子见父求救。不肯服药。父为此子。唱言应死。遥见者。明佛出世时。众生亦见色身。而为见思障隔五分。不得亲奉法身。故云遥也。见闻佛出。皆有喜敬之事。见诸经文。梵王请等。例是求救之辞也。

　　△二譬说法三。初譬佛受请。转顿渐法轮。二譬劝诫。三譬得益今初。

　　父见子等苦恼如是(至)捣筛和合与子令服。

　　经方者。即十二部教也。药草。即教所诠八万法门也。从佛出十二部。乃至出小乘涅槃。此出顿渐药草也。直从佛出十二部。此出顿药草也。从佛出九部修多罗。此出渐药草也。色者譬戒。戒防身口。事相彰显也。香者譬定。功德香。熏一切也。味者譬慧。能得理味也。此戒定慧。即八正道。修八正道。能见佛性。又色是般若。照了法性之色。分明无碍。香是解脱。断德离臭也。味是法身。理味也。三法不纵不横。名秘密藏。依教修行。得入此藏也。说三乘空三昧力如捣。无相如筛。无作如合。一一三昧具戒定慧也。又空观如捣。假观如筛。中观如合。此三观各不离戒定慧。将此法与渐顿众生令修行。名服也。

　　△二譬劝诫。

　　而作是言(至)速除苦恼无复众患。

　　从而作是言。乃至可服即是劝门也。从速除苦恼。乃至无复众患。即是诫门也。将劝诫二教。令诸众生服法药也。

　　△三譬得益。

　　其诸子中不失心者(至)即便服之病尽除愈。

　　(二现在益物竟)。

　　△三明唱灭复去。譬未来益物。有四。一明唱灭之由。由众生薄德。见佛不修行。即是不肯服药也。二唱应死。譬非灭现灭。三子醒服药。譬唱灭有益。四追譬本实不灭。

　　今初。

　　余失心者见其父来(至)如是好药而不肯服。

　　△二唱应死。譬非灭现灭。

　　我今当设方便(至)遣使还告汝父已死。

　　死时已至者。当入涅槃也。留经教在。故云是好良药。今留在此。复至余国者。即是此方现灭。他方现生。上文云。愿在他方。遥见守护。即其义也。遣使者。或取涅槃中大声普告为使人。或用神通。或用舍利。或用经教等为使人。今用四依菩萨。语众生云。佛已灭后。但留此法。我今宣弘。汝当受行也。后时众生。若无四依传述经法。岂能自知佛已灭度。今法现在。故用四依是使人也(僭补曰。末法弘经。允属四依菩萨。南岳天台。章安荆溪。至于四明。讵非其人耶。于此娑婆世界。五浊恶世。传弘此经。以其昔日灵山亲闻。得佛心法。故一句一偈。一字一义。无不从佛心中流出。今日闻师所说。宛如现在灵山。亲闻如来耳提面命。天台与佛。是一是二。不可辨也。自幸夙植微善。逢兹大法。又得圣师注释。法海汪洋。恣其饮啖。纂要流通。不啻优昙出现。得一亲见。法乳之恩。即粉身碎骨。何能报其万一耶。唯誓在生生。弘扬妙法。与法界众生。同增道损生。授法身记。究竟成佛。庶几遂其𢍉志耳)。

　　△三醒悟服药。譬唱灭有益。

　　是时诸子闻父背丧(至)即取服之毒病皆愈。

　　良由灭后。众生醒悟。服药修行以作因缘。能感未来应化。如遗教云。其未度者。作得度因缘。亦有现得感见。普贤观云。精进苦到。得见释迦分身多宝。东方善德等。及七佛世尊。

　　△四追譬本实不灭。

　　其父闻子。悉已得差。寻便来归。咸使见之。

　　其父闻子得差者。得差之言。不全惑断。但有三乘机。及堪会者。不论断与不断。皆名得差(譬三世益物竟)。

　　△二治子实益譬。譬上总结不虚。

　　诸善男子(至)不也世尊。

　　(上开譬竟)。

　　△二明合譬。

　　佛言我亦如是(至)亦无有能如法说我虚妄过者。

　　(一长行竟)。

　　△二偈颂。有二十五行半。颂上法譬。初二十行半。颂法说。次五行。颂譬说。上法说有二。今颂亦二。初十九行半。颂三世益物。次一行。颂皆实不虚。

　　今初四行。颂过去世益物。

　　尔时世尊。欲重宣此义而说偈言。

　　自我得佛来(至)虽近而不见。

　　文为三。初一行。颂上成道已久。次一行。颂上中间益物。三二行。颂上住处。

　　△二五行颂现在。上文有二。初二行半。颂非生现生。次二行半。颂非灭现灭。

　　众见我灭度(至)但谓我灭度。

　　△三有十行半。颂上未来。上但寄常住不灭四字。今颂则广。文为四。初一行半。明未来机应。

　　我见诸众生(至)乃出为说法。

　　△二四行。颂上常住不灭。

　　神通力如是(至)散佛及大众。

　　常在灵鹫山。此谓实报土也。及余诸住处者。谓方便有余土也。即上余国义也。天人充满者。三十心是人。十地是天。击天鼓者。无问自说也。曼陀罗华者。说贤圣位也。

　　△三二行。明不见因缘。

　　我净土不毁(至)不闻三宝名。

　　△四三行。明得见因缘。

　　诸有修功德(至)久修业所得。

　　(诸有修功德等者。即指缘了具足者也。经云。则皆见我身。实报土也。经云。或时为此众等者。亦初地初住也。经云。久乃见佛者。即指五浊重者。经云。我智力如是。总结大势力也)。

　　△第二一行。颂上利益不虚也。

　　汝等有智者。勿于此生疑。当断令永尽。佛语实不虚。

　　(初颂法说竟)。

　　△次五行颂譬为二。初一行颂开譬。

　　如医善方便。为治狂子故。实在而言死。无能说虚妄。

　　初一句颂过去。次二句颂现在。不颂未来也。无能说虚妄一句。颂不虚也。

　　△二四行颂合譬。上合中。本不合未来。今初半行颂合过去。

　　我亦为世父。救诸苦患者。

　　△二有二行半。颂合现在。

　　为凡夫颠倒(至)为说种种法。

　　△三一行。颂合不虚。

　　每自作是意。以何令众生。得入无上慧。速成就佛身。

　　开三显一。开近显远。欲令众生速入佛道。此事必得不虚也(如来寿量品竟)。

　　妙法莲华经文句纂要卷第六
卍新纂续藏经第 29 册 No. 0599 法华经文句纂要


　　妙法莲华经文句纂要卷第七

　　隋章安尊者　灌顶　结集

　　陈隋天台　智者大师　说

　　唐荆溪尊者　湛然　述记

　　闽鼓山私淑比丘道霈纂要

　　△先申品目。次释经文。

　　今初。

　　妙法莲华经分别功德品第十七

　　释分别功德品。佛说寿量。二世弟子得种种益。故言功德。浅深不同。故言分别品也(二世者。地涌过去。灵山现在)。此文是本门第二授记段(授法身记也)。论分此文。有法力。修行力。法力者。有五。一证。二信。三供养。皆如今品。四闻法。如随喜品。五读诵持说。读诵。如法师功德品。持者。追指法师安乐行劝持三品。说者。如神力嘱累品也。修行力者。苦行力。如药王。教化。如妙音。护难。如观音陀罗尼。示功德。如妙庄严王。护法。如普贤品也。

　　△次释经文。先长行。二偈颂。长行分文为三。一经家总序。

　　尔时大会(至)无量无边阿僧祇众生得大饶益。

　　△二如来分别。

　　于时世尊。告弥勒菩萨。摩诃萨。阿逸多。我说是如来寿命长远时。六百八十万亿那由他恒河沙众生。得无生法忍(十住)。复有千倍菩萨摩诃萨。得闻持陀罗尼门(十行)。复有一世界微尘数菩萨摩诃萨。得乐说无碍辩才(十回向)。复有一世界微尘数菩萨摩诃萨。得百千万亿无量旋陀罗尼(初地)。复有三千大千世界微尘数菩萨摩诃萨能转不退法轮(二地)。复有二千中国土微尘数菩萨摩诃萨。能转清净法轮(三地)。复有小千国土微尘数菩萨摩诃萨。八生当得阿耨多罗三藐三菩提(四地)复有四四天下微尘数菩萨摩诃萨。四生当得阿耨多罗三藐三菩提(先依经释后依疏释。经中八生四地之后。更有四三二一四位。四生。五六二地)。复有三四天下微尘数菩萨摩诃萨。三生当得阿耨多罗三藐三菩提(三生。七八二地)。复有二四天下微尘数菩萨摩诃萨。二生当得阿耨多罗三藐三菩提(二生。九十二地)。复有一四天下微尘数菩萨摩诃萨。一生当得阿耨多罗三藐三菩提(一生等觉)。复有八世界微尘数众生。皆发阿耨多罗三藐三菩提心(发菩提心是十信。信居最后者。即因该果海之意。如华严贤首品说)。

　　分别者。佛语圆妙。不可用权位释经。故迹门开示悟入佛之知见。今本门增道损生。皆约圆位解释。下八世界发心者。六根清净人。初入十信位也。故仁王云。十善菩萨发大心。长别三界苦轮海。即此义也。得无生忍。入十住位也。故华严云。初发心住。一发一切发。得如来一身无量身。清净妙法身。湛然应一切。即此义也。得闻持陀罗尼。入十行位也。得乐说辩才。入十回向位也。得无量旋陀罗尼。入初地也。得不退。入二地也。得清净。入三地也。八生。入四地也。七生。入五地也。六生。入六地也。五生。入七地也。四生。入八地也。三生。入九地也。二生。入十地也。一生。入等觉金刚心。

　　(僭补曰。文句中。从八生入四地一句。次第推广之。则七生入五地。六生入六地。五生入七地。四生入八地。三生入九地。二生入十地。一生入等觉金刚心文理俱顺也。经即注。注即经。在得意耳。若依经文八生入四地之后。更有四生三生二生一生四位。一位有两地。如前经下已释。不重出也)若论增道损生。但约智德论增。谓法身生。约断德论损。谓无明灭。例如大经月喻。从初一日。至十五日。光色渐增。从十六日。至三十日。光色渐减。约一月体而论增减喻。然本门得道。数倍众经。非但数多。又熏修日久。原本垂迹。处处开引。中间相值。数数成熟。今世五味。节节调伏。收罗结撮。归会法华。譬如田家。春生夏长。耕种耘治。秋收冬藏。一时获刈。自法华已后有得道者。如捃拾耳(今经迹门三周。及以本门得益。并不与诸经同也。况流通中。自药王下六品。品品之中。皆有结得道者。皆过八万。劝发品中。大千界尘人。具普贤道。故知捃拾今经之余。虽然。尔前诸味之权文。为今经之方便。尔后涅槃。捃拾此机。乃至扶律。明一乘常住。得此经旨。一毫行。一句法。无非法界。十方佛法。唯是一法。而常分别诸佛化仪。方称斯经一乘之旨。应思我等。为何所依。方称此经弘宣之相)。

　　△三时众供养。

　　佛说是诸菩萨摩诃萨得大法利时(至)赞叹诸佛。

　　时众供养者。闻深远法。得大饶益。欲报佛恩而设供养。亦是寄事。以表领解。上迹门菩萨亦悟。而大事未毕。所以不陈。本门既竟。弥勒总申领解。明住行向地诸菩萨。执持幡盖。次第而上。至于梵天。幡者转义。盖者覆义。地者始义。梵者净义。智断番番转。慈悲番番覆。高下深浅。不失次第。际于梵天。表诸菩萨。增道损生。邻于妙觉。极于极净。若依论解者。只得初地一番。岂得与此文会耶。

　　△二偈颂。有十九行。分三。初二行。颂时众得解。

　　尔时弥勒菩萨(至)而说偈言。

　　佛说希有法(至)欢喜充遍身。

　　△次九行。颂如来分别。

　　或住不退地(至)如虚空无边。

　　得无量无漏清净之果报者。拣异二乘有量。故言无量。妙因所感。故言清净。无障碍土。故言果报。异二乘无报也。

　　△后八行。颂时众供养。

　　雨天曼陀罗(至)以助无上心。

　　(第二本门正宗分竟)。

　　(依南师。偈后属流通)。

　　△第三本门流通分。从偈后凡十一品半。分为二。一从此下。至不轻三品半。明弘经功德。深劝流通。二从神力品下。至普贤八品。付嘱流通。各复有三。前三者。一此半品及随喜品。明初品。因功德劝流通。二从法师功德。明初品果功德劝流通。三不轻品。引信毁罪福。证劝流通。后三者。一神力嘱累二品。嘱累流通。二药王下五品。约化他劝流通。三普贤。约自行劝流通。生起者。现在闻经。得真似两解益。如上说。若直闻一句而随喜。如现在四信。格其功德。未来无佛。恐人疑福少。故说灭后五品功德也。因功德微密。未若果功德彰灼。故说法师功德品。因果双举。未若引证分明。故说不轻。虽举往人。未若现变。故说神力。虽示神力。未若摩顶付嘱。故说嘱累。虽通途嘱累。未若示其要术。弃身存道。故说药王。虽诫能化。未若诫其所化。随闻法处。应生佛想。故说妙音观音。若初心弘经。既无神力。当依内禁。故说陀罗尼。复须外护。故说严王。普贤。联翩重叠。使大法弘通耳(南师从此为流通者。意以四信信解功德。现在流通。不须必至灭后五品。如迹门后。文殊入海。教化通经。岂必在于佛灭后耶。故南师分判。足可承用)。就偈后长行为二。一现在四信。二灭后五品。四信者。一一念信解。未能演说。二略解言趣。三广为他说。四深信观成。初一念信解。有长行偈颂。长行有三。一举示其人。二明功德。三位行不退。

　　今初。

　　尔时佛告弥勒菩萨(至)乃至能生一念信解。

　　闻佛寿命长远。能生一念信解者。则能随所闻处。豁尔开明。谓随语而入。无有挂碍。

　　信一切法皆是佛法。又信佛法。不隔一切法。不得佛法。不得一切法。而见一切法。亦见佛法。即一而三。即三而一。

　　亦是行于非道。通达佛道。行于佛道。通达一切道。不得佛道一切道。而通达佛道一切道。

　　无所有而有。而有无所有。非所有。非无所有。

　　如门前路。通达一切东西南北。𢄶无壅碍(𢄶从巾裂帛声)。眼耳鼻舌身意。凡有所对。悉亦如是。

　　无疑曰信。明了曰解。是为一念信解心也。

　　若坐思惟。随所思惟。豁然开悟。通达三谛。亦复如是。

　　如是信解。名铁轮位。又一解。未是具足铁轮。乃是十信之初心。其人未得六根清净。故非铁轮正位也(一念信解者。即是本门立行之首。故文稍委)。

　　△二明功德二。先总论无量。

　　所得功德。无有限量。

　　△次格量多少为二。初举五度为格量本。

　　若有善男子(至)除般若波罗蜜。

　　般若即是今之正慧。故言除般若也。问既离般若。则五不名度。答。皆为求佛慧。尽施戒边。亦得名度。盖次第意也。

　　△二正格多少。

　　以是功德(至)乃至算数譬喻所不能知。

　　△三明位行不退。

　　若善男子(至)无有是处。

　　别六心犹退。七心不退。圆初住心即不退。闻寿量功德。自外而资。圆顺信解。自内而熏。所以不退(位行不退者。文判四信。得为圆十信。故初信至七信为位不退。八信已去为行不退。七心不退者。即是别教七住。见思俱除。名位不退。故举信位。望住为下)。

　　△二偈颂。有十九行半。分三。初十二行。先颂格量多少。又为七。初一行总标。

　　尔时世尊。欲重宣此义而说偈言。

　　若人求佛慧。于八十万亿。那由他劫数。行五波罗蜜。

　　△次三行明布施。

　　于是诸劫中(至)以回向佛道。

　　△三一行明戒。

　　若复持禁戒。清净无缺漏。求于无上道。诸佛之所叹。

　　△四二行明忍。

　　若复行忍辱(至)如是亦能忍。

　　△五二行明进。

　　若复勤精进(至)除睡常摄心。

　　△六二行明禅。

　　以是因缘故(至)尽诸禅定际。

　　△七一行结。

　　是人于百千。万亿劫数中。行此诸功德。如上之所说。

　　(初十二行颂格量竟)。

　　△次二行追颂人相。

　　有善男女等(至)其福为如此。

　　△后五行半。颂行位不退。

　　其有诸菩萨(至)于此无有疑。

　　无量劫行道者。久修诸度也。愿我于未来者。起慈悲愿也。藉久行愿。闻经信解。今之初品。始闻此经。一念信解。功等久行。亦乃过之也(第一一念信解竟)。

　　△第二略解言趣。为他解说。前但信解。未能敷说。说涉法义。须善辞辩。今品具足。故言为他解说。从胜受名。是第二品。以说力故。能起自他无上之慧。文中先标人相。次格量。

　　又阿逸多(至)能起如来无上之慧。

　　△第三品。广闻广解。广为他说。广修供养。供养外资。令内智疾入。能生一切种智。

　　何况广闻是经(至)能生一切种智。

　　△第四人。备上三品。加修观行。入禅用慧。观成相起。能见有余实报两土相貌。

　　阿逸多若善男子(至)当知是为深信解相。

　　见佛共比丘僧常在耆山者。方便有余土相也。又见娑婆纯诸菩萨者。实报相也。初二品是闻慧位。广闻广说是思慧位。观行想成是修慧位。自浅之深。成六根清净十信位也(一现在四信竟)。

　　△第二明灭后五品。文为二。先列五品。格量四品功德。后随喜品。格量初品功德。问。何故尔。答。四品粗格量。初品广格量。广格量已。况出胜者。可以意得。佛不烦文。巧说若此也。五品者。一直起随喜心。二自受持读诵。三劝他受持读诵。四兼行六度。五正行六度。此五人者。通论。皆自行化他。下文云。五十人。展转相教也。既皆有自行。通称弟子。皆有化他。通称法师也。别论。二人但自行。三人具化他。有长行偈颂。

　　今初品。起随喜心。

　　又复如来灭后(至)当知已为深信解相。

　　(初品但列名。格量功德。在下随喜品中)。

　　△二品受持读诵二。

　　先况出持诵。

　　何况读诵受持之者。

　　△次格量。

　　斯人则为顶戴如来(至)作是供养已。

　　初心畏缘纷动。妨修正业。直专持此经。即上供养。废事存理。所益弘多。后心理观若熟。涉外不妨内。事资于道。如油多火猛。若顺流而扬帆。又加橹棹。其势转疾也。指经文是法身舍利。不须安生身舍利。能诠所诠。能诠是塔。不须事塔。所诠能容第一义僧。不须事相僧也。问。若尔。持经即是第一义戒。何故复言能持戒者。答。持经即顺语戒。亦是任运持得初篇二篇。今言能持戒者。第三篇去。事中无亏耳。

　　△三品复能教他二。先标人。

　　阿逸多若我灭后(至)若教人书。

　　△次格量。

　　则为起立僧坊(至)供养众僧。

　　△四品兼行六度二。先标人。

　　况复有人能持是经(至)一心智慧。

　　△次格量。

　　其德最胜无量无边(至)疾至一切种智。

　　△五品正行六度二。先标人。

　　若人读受诵持是经(至)利根智慧善答问难。

　　△次格量。

　　阿逸多若我灭后(至)皆应供养如佛之塔。

　　结此五品。前三人是闻慧位。兼行六度思慧位。正行六度是修慧位。都是十信前耳。

　　△二偈颂。有十九行半。初五行半。颂第二品。

　　尔时世尊。欲重宣此义而说偈言。

　　若我灭度后(至)具足诸供养。

　　△次三行颂第三品。

　　若能持此经(至)种种皆严好。

　　△三四行颂第四品。

　　若有信解心(至)不瞋不恶口。

　　(阿提目多伽。此云龙砥华。其草形如大麻。赤华青叶。子堪为油。亦堪为香)。

　　△四七行颂第五品。

　　恭敬于塔庙(至)经行及坐卧。

　　生心如佛想者。初依人号如来也。不久诣道树者。其位在铁轮。不久得入铜轮。能八相作佛也。此第五品与第四信齐。同是修慧位。若论入位。同是六根清净位也。而有佛在世灭后之异耳(问。何故现在唯四信。灭后立五品。答。其义既齐。四五无别。但是灭后加读诵位为二品耳)。

　　(分别功德品竟)。

　　△先申品目。次释经文。

　　今初。

　　妙法莲华经随喜功德品第十八

　　释随喜功德品。随者。随顺事理。无二无别(事理秪是权实异名。了此权实。即非权实。故无二无别。即随顺开权显实之事理也)。喜是庆己庆人。闻深奥法。顺理有实功德。顺事有权功德。庆己有智慧。庆人有慈悲。权实智断。合而说之。故言随喜功德品。

　　又顺理者。闻佛本地。深远深远。信顺不逆。无一毫之疑滞。顺事者。闻佛三世益物。横竖该亘。遍一切处。亦无一毫疑滞。即广事而达深理。即深理而达广事。不二而二。不别而别。虽二虽别。无二无别。如此信解。名之为随。如来出世四十余年。不显真实。七方便人。不语诚谛。今闻法随喜。庆己庆人。以凡夫心。等佛所知。用所生眼。同如来见。如此知见。究竟法界。广无涯底。无等无等等。更无过上。佛今说此。我得闻此。故名随喜功德品。

　　第五十人。是初品之初初。但有一念理解。但有一念庆己庆他。未有事行。恩不及人。所获功德。如来巧喻。功盖无学。况复最初于会闻者。况复二三四五品者。况复入位。十住十行。及至后心者。谁闻如是深妙功德而不景慕。如来说此。令物尚之。故言随喜功德品。

　　上来称美持经功德。时众咸谓入真因位。乃致斯德。于初心之初。起轻弱想。忽闻好坚处地。芽已百围。频伽在壳。声胜众鸟。希有奇特。轻疑释然。故名随喜功德品。

　　外道得五通者。能移山竭海而不伏见爱。不及暖法人。二乘无学。子果俱脱。犹被涅槃缚。不知其因果俱权。通教人。修因虽巧。不识五百由旬。得果止除四住。别人虽胜二乘。修因则偏。其门又拙。非佛所赞。皆不及初随喜人。佛今举阿以况后茶。都胜诸教。故言随喜功德品。

　　问。此与大品随喜云何。答。此法彼人。人法互举(答中此法者。屐转闻法故。彼人者。大品。若声闻人能发心者。我亦随喜)。

　　△次释经文。文有问答。各长行偈颂。初问前品已格四人。不说初者。弥勒承机问出此义。如文(前品已校量四人者。分别功德品末。于后四人。经文节节自校量讫。唯初品文。未有校量。故生此品。故前品末疏云。今具列五品。校量四品。后随喜品。校量初品。乘机者。由佛知机隐之未说。故使弥勒。乘机扣佛。广校初文。方知后四功大。时众益广。故曰乘机)。

　　尔时弥勒菩萨(至)而说偈言。

　　世尊灭度后。其有闻是经。若能随喜者。为得几所福。

　　△佛答为二。初答内心随喜人。二直明外听法人。初为五。一展转相教。

　　尔时佛告弥勒菩萨(至)如是展转至第五十。

　　五十人者。今为二。一横约诸教四众。二直约圆教数之。三藏有四门。一一门有四众。更开沙弥沙弥尼。合六人。四门则二十四人。约信行。法行。则四十八人。最初最后合五十人。通别四门亦如是。直就圆门数者。数法有小七大七。大七有七七四十九。皆是师弟。具自行化他之德。最后一人。但是自解。无教他德。故格下以显上耳。

　　△二格量本。

　　阿逸多其第五十(至)皆得自在具八解脱。

　　(止观第一记。四生者。谓胎卵湿化。其显识论中。又立四生。一触生者。因交会故。二嗅生者。雄有欲心。嗅雌者根门。即便有孕。三沙生者。如雌雀以欲心坋沙。因即有孕。四者声生。雌孔雀以欲心故。闻雄者。鸣。便即有孕。此四但摄胎卵二生。湿化但染香处。不须此相)。

　　△三问。

　　于汝意云何。是大施主。所得功德。宁为多不。

　　△四答。

　　弥勒白佛言(至)何况令得阿罗汉果。

　　△五正格量。

　　佛告弥勒(至)无量无边阿僧祇不可得比。

　　(僭补曰。五十人闻经随喜者。前四十九。展转授受。有化他德。其功甚大。最后第五十人。独自闻法华经一偈随喜。无化他德。其功甚劣。又第五十人。在前是最初之初。未入品者。在后是第五十人。无化他德者。二俱是劣。如来以劣况胜。其劣者功德。无量无边。不可思议。况前四十九展转教化殊胜功德。何可较量耶。此经正旨也。又第五十人。乃单己无眷属者。是即多之一。前四十九人。展转教化。是即一之多。一多互融。功德皆等。无胜劣也。又约藏通别三教四门释者。正明前得益之人。顿渐不等。而究竟法华开显。入于佛慧。则其功德亦等。无差别也)。

　　格量中。先与世乐。拔果苦。后与涅槃乐。拔生死苦。此是略举梵福。今更广之。满阎浮人福。不及西瞿耶尼一人福。满西瞿人福。不及东弗婆提一人福。满三天下人福。不及北郁单越一人福。满四天下人福。不及一四天王。四天王。不及一释。乃至第六天。不及一梵福。梵福有定散。散者无塔处作塔。塔坏者治之。和合僧众。请转法轮。众散者还合之。是为四福。与梵天等。故言梵福也。圣福者。谓阿罗汉住最后身。得有余涅槃者是也。又有体法三乘人。同学无生。断烦恼尽。如烧木成炭。又萨埵圣福。自行化他。俱以无言说道。断烦恼。入无余。又萨埵福。谓从初发心。次第化人。入大涅槃。如是格量。梵福不及圣福。圣福不及体圣福。体圣福不及小萨埵福。小萨埵福不及大萨埵福。大萨埵福不及闻法华经初随喜福。何以故。彼非佛法故。非实故。非圆故。虽住后果。不及我初心。其义如是。私谓劝人听法。从与陀罗尼菩萨共生一处。至人相具足。各有五十功德。将功德目人。亦成五十。但上五十。论内解随喜。今唯论外相为异也。

　一处及利根　　智慧不喑哑　　口香舌无病
　口无病不垢　　不黑亦不黄　　不疏不缺落
　亦不差不曲　　唇不垂不褰　　不缩不粗涩
　不疮亦不胗　　不缺亦不坏　　不呙亦不厚
　不大及不黧　　不黑无可恶　　不匾不曲戾
　不黑亦不狭　　不长及不窊　　不曲无不喜
　唇好及好舌　　好牙及好齿　　鼻修及高直
　面圆满眉高　　眉长并额广　　平正人相具
　见佛及闻法

　　又此文。亦有六根功德。利根智慧是意功德。不喑哑舌功德。鼻修高直鼻功德。见佛眼功德。闻法耳功德。余是身功德。前是相似位功德。今是相似位前功德耳(前是相似位功德等者。指分别功德品中云。灭后五品。大师有时依普贤观。判五品位在六根内。故云相似。今是相似位前功德。正是圆外凡五品位。圆伏五住。与别十信等耳)。

　　(初答内心随喜人竟)。

　　△二直明外听经。有长行偈颂。初为四。一自往。

　　又阿逸多(至)及乘天宫。

　　△二分座。

　　若复有人于讲法处坐(至)若转轮圣王所坐之处。

　　△三劝他。

　　阿逸多若复有人(至)见佛闻法信受教诲。

　　△四具德修行。

　　阿逸多汝且观是(至)为人分别如说修行。

　　△二偈颂。有十八行为二。初九行颂随喜。次若有劝下九行。颂听经。随喜中三。初一行半。颂五十人。二五行半。颂格量本。三二行颂格量。略不颂福甚多。如文。

　　尔时世尊。欲重宣此义而说偈言。

　　若人于法会(至)初闻随喜者。

　　△次九行颂听经。小不次第。为四。初五行超颂劝听经。次二行追颂自往。三一行颂分座。四一行颂修行。如文。

　　若有劝一人(至)其福不可限。

　　(随喜功德品竟)。

　　△先申品目。次释经文。

　　今初。

　　妙法莲华经法师功德品第十九

　　释法师功德品。法师义如上说。功德者。前谓初品之初功德。今五品之上。谓六根清净。内外庄严。五根清净名外庄严。意根清净名内庄严。又从地狱已上。至佛而还。一切色像悉身中现者。名内庄严。从地狱已上。佛已还。一切色像。以普贤三昧而外化者。名外庄严。身根既尔。余五根亦然。受持既尔。四种亦然。初品既尔。四品加然。相似既物。分真倍然(初世界)。行者闻说此功德利。喜不自胜。勤求无厌。信进倍增(次为人)。明识大乘。有大势力。决无疑网(次对治)。似解之初初。过二乘之极极。百千万倍。指始显终。悬解究竟。第一义谛。不可思议。此品所明。备斯四意。故言法师功德品也(此第一义)。

　　(第一义中云。似解初初者。依普贤观。随喜已当似解之首。第五十人。复在随喜之初。故云初初。过二乘之极极者。罗汉已极。无疑又极。纵是无疑。亦不能及初随喜人百千万倍。如前校量。指始等者。以随喜始。显妙觉终。凡夫发心。尚与妙觉毕竟不二。况今五品。望后六根耶)六根功德者。按三业安乐行。即有十善。一善有十。即百善。一善中有十如。即千善。就自行化他为二千。约如来室如来衣如来座。即成六千。五种法师。悉具六根清净。一一根皆有一千功德也。

　　复次一心中具十法界。一一界皆有十如。即成一百。一根通取六尘。即有六百。约定慧二庄严。即是一千二百。根根悉用定慧庄严等千二百也。若论六根清净。清净则不言功德若少若多。若言庄严。能盈能缩能等。等庄严者。根根六千。若言千二。显其能盈。若言八百。显其能缩。若言清净。无盈无缩无等。六根互用。根自在故。不可思议故。若偏判者。则失旨也。相似之位。若依四轮。即铁轮位。若依五十二位。即十信心也。若依仁王。即十善大心。今对常精进者。即十信之第二心也。诸经名目虽异。同是圆教相似位耳。

　　△次释经文为二。初总列六根盈缩功德数。

　　尔时佛告常精进菩萨(至)庄严六根皆令清净。

　　△次别作六章解释。各有长行偈颂。今初眼根。

　　是善男子善女人(至)而说偈言。

　　若于大众中(至)肉眼力如是。

　　眠根章。明父母所生名肉眼。而所见过于天眼。梵王报得天眼。在己界遍见大千。大千外有风轮与眼作障。不能见外。若在他界。则不遍见大千。非所统故。小罗汉见小千。大罗汉见大千。辟支佛见百佛世界。不以风轮为碍。亦无己他界隔。今经论眼能见大千内外。应是天眼。那名肉眼。此是圆教似位。因经之力。有胜根用。既未发真。不得称天眼。犹名肉眼。例如小乘方便。未得神通。则不称天眼耳。犹是分段之身。故称父母所生。虽称肉眼。具五眼用。见大千内外。天眼用。见一切众生及业因缘。法眼用。其目甚清净。慧眼用。一时悉见大千内外。见业见净。又圆伏法界上惑。佛眼用。大经云。虽有肉眼。名为佛眼。佛眼故。名清净。具五眼故。故言庄严。能盈能缩。名胜根用。名根自在。岂可只作八百千二百解耶。

　　△二耳根。

　　复次常精进(至)而说偈言。

　　父母所生耳(至)功德已如是。

　　耳根章。遍闻大千内外十法界音声。闻六道。即肉天二耳。闻二乘即慧耳。闻菩萨即法耳。闻佛即佛耳。又父母所生肉耳。能闻内外即天耳。听之不着即慧耳。不谬即法耳。一时互闻即佛耳。以耳例眼。眼亦如是。见人天是二眼。见二乘是慧眼。见菩萨是法眼。见佛即佛眼。

　　△三鼻根。

　　复次常精进(至)而说偈言。

　　是人鼻清净(至)先得此鼻相。

　　鼻根章亦如是。父母所生即肉鼻。大千内外即天鼻。不染不着即慧鼻。分别不谬即法鼻。一时互用即佛鼻。此章明互用者。鼻知好恶。别贵贱。睹天宫庄严等。则鼻有眼用。读经说法。闻香能知。鼻有耳用。诸树华果实。及苏油香气。鼻有舌用。入禅出禅。禅有八触故。五欲嬉戏。亦是触法。鼻有身用。染欲痴恚心。亦知修善者。鼻有意用。鼻根自在。胜用若兹。例五根亦如是(以于鼻根最委悉。故于鼻根。更辨互用。准例余根。亦应如是。但是文略)。

　　△四舌根。

　　复次常精进(至)而说偈言。

　　是人舌根净(至)或时为现身。

　　舌根章亦如是。父母所生。即是肉舌。能作十法界语。约此。即是五舌义明矣。能作十法界语即天舌。不坏即慧舌。不谬即法舌。一时互用即佛舌。问。苦涩恶味至舌。皆变成上味。众色到眼。何不变成妙色。旧不例。味有损益。损者变。不损者不变。诸色不坏眼故不例。今解不尔。一切色同佛色。一切声同佛声。等皆清净。例则无妨。遍知一切色法声法。无乱无谬。分别亦无妨。自在之根。那作顽碍之解耶。

　　△五身根。

　　复次常精进(至)而说偈言。

　　若持法华者(至)一切于中现。

　　身根章亦如是。世间所有皆于身中现。肉身用也。上至有顶于身中现。天身用也。二乘身中现。慧身用也。菩萨于身中现。法身用也。佛于身中现。佛身用也。一时圆现。一时互用。一时无谬。一时无著(身根中云。无谬。假也。无著。空也。俱照名中)。

　　△六意根。

　　复次常精进(至)而说偈言。

　　是人意清净(至)持法华经故。

　　意根章亦如是。世间资生产业。皆顺正法。人意净。天心所行。天所动作悉知。天意净。四月即四谛。一岁即十二月。是十二因缘。与实相不相违背。即慧意净。一月即一乘。菩萨意净。有所思量。皆是先佛经中所说。即佛意净。一时圆明。一时圆互。一时无染。一时无谬。根用自在。能盈能缩。能等能净(然随喜品。校量初品。分别功德。直明四信。及以五品。今法师功德。但明相似六根功德。不轻品中。明弘经人。现生后报。六根清净。神力嘱累。果人自明弘经力用。以劝流通。药王。妙音。观音。明邻真人弘经功德。故随喜品已下。不劳委释。但略示文相。以显传弘。则流通之功。其义自了)。

　　僭补曰。首楞严经。明发觉初心二决定义。一者应当审观因地发心。与果地觉。为同为异。若因地以生灭心为本修因。而求佛乘不生不灭。无有是处。(注曰。二决定义。皆为耳根圆通而说。反闻自性。即第一不生灭心也。循声流转。即第二同为贼媒。自劫家宝也)第二义者。应当审详烦恼根本。此无始来。发业润生。谁作谁受。则汝现前眼耳鼻舌。及与身心。六为贼媒。自劫家宝。由此无始众生世界生缠缚故。于器世间。不能超越。云何名为众生世界。世为迁流(过现未三世是也)。界为方位(东西南北是也)。界与世相涉。三四四三。宛转十二(以世涉方。三四十二。以方涉世。四三十二。故云宛转十二)。流变三叠。一十百千(以三世流变。而有三叠之义。初叠一为十二。二叠十为百二。三叠百为千二。故云流变三叠。一十百千也)。总括始终。六根之中。各各功德。有千二百。汝复于中。克定优劣。眼根八百功德。耳根圆满一千二百功德。鼻根八百功德。舌根圆满一千二百功德。身根八百功德。意根圆满一千二百功德(六根理各具千二百。而复有优劣者。约此方机。利钝不同耳。今拣择既明。令从耳根入道。以耳根圆通。具三真实故也。大师所释有三。一依三业安乐行具十善。二依一心具十法界。三依六根清净。判盈缩功德。大师所释。深契经旨。楞严如来所判。三四四三。宛转十二。流变三叠。一十百千。读者宜合而观之。理方尽也)。

　　(法师功德品竟)。

　　△先申品目。次释经文。

　　今初。

　　妙法莲华经常不轻菩萨品第二十

　　释常不轻菩萨品。内怀不轻之解。外敬不轻之境。身立不轻之行。口宣不轻之教。人作不轻之目。不轻之解者。法华论云。此菩萨知众生有佛性。不敢轻之。佛性有五。正因佛性。通亘本当。缘了佛性。种子本有。非适今也。果性。果果性。定当得之。决不虚也。是名不轻之解。将解以历人。彼亦如此。是名敬不轻之境。敬此境故。名不轻之行。宣此语故。名不轻之教。昔毁者以此目人。今经家以此目品(正因通亘等者。性德通于迷悟因果故。缘了云种子本有。还约性德以明二因。对新熏以成修德故。此三为因。转因成果。果中菩提及以涅槃。名为果性。性德本有。名果果性也)。见实三昧云。佛为父王说一切皆是佛。王问。一切众生即是佛耶。佛答。若如实见众生。于其即是佛。私类此语。若不如实见佛。则非佛。譬初学射。的少乖多。当以地为的。无往不着。若随妄分别。生佛差殊。则非佛。若如实观。则无往非佛也。初是因缘解。后是圆教解(初是因缘等者。初内怀不轻之解等五文是也。后是圆教者。约教也。从见实三昧去是也)。

　　△次释经文。此品引人为证。证五品功德深。六根报重。我昔随喜。获现生后报。以募流通也(我昔随喜获现生后报者。重明来意。故后文云。临欲终时。具闻威音王佛先说法华经。得六根净。更增寿命。即现报也。命终之后。复值二千亿佛。同号日月灯明。即生报也。以是因缘。复值二千亿佛。同号云自在灯王。后值千万亿佛。即后报也。于现报中获六根净。是故弘经。其功不浅。昔时流通。三报宛尔。今日流通。实不虚也)。文有长行偈颂。长行为三。一双指前品罪福。二双开今品信毁。三双举劝(举顺遮逆。举持遮毁)。初双指者。先指罪。如法师品说。次指福。如功德品说。如文。

　　今初。

　　尔时佛告得大势菩萨(至)所说眼耳鼻舌身意清净。

　　(一双指前罪福竟)。

　　△第二双开信毁。有事本本事。今初(事本者。最初威音。是不轻事之本。故云事本。本事者。像法不轻。是威音本之车。故云本事。体用不二。不可思议也)。事本。有时节名号劫国说法等。悉如文。

　　得大势乃往古昔(道成无始。故称乃往古昔)(至)皆同一号。

　　△次明本事。又三。初明时节。二于像法中下。双标两人名。

　　最初威音王如来(至)名常不轻。

　　毁者因时名增上慢。信者因时名常不轻。

　　△三双明得失。又三。初就信者论得。

　　得大势以何因缘(至)汝等皆当作佛。

　　得正说之宏宗。得流通之妙益。

　　(僭补曰。得正说之宏宗者。迹门正说。三周演法。开权显实。为诸弟子授记作佛。本门正说。开迹显本。令诸菩萨。增道损生。授法身记也。得流通之妙益者。迹门流通凡五品。一法师。安三轨以弘法。二古佛。涌宝塔以证经。三达多。师资授受妙经。得记成道。四持品。二万菩萨等。发愿恶世持说。五文殊问末世弘经之法。起安乐行。是为迹门流通也。本门流通。凡十一品半。一分别功德半品。先明现在四信。次明佛灭后五品。二随喜品。格量最后第五十人功德。但得一句一偈之益。不能传化。比前甚劣。而格量其功德。广大难思。况最初闻经。展转教授。其功德何可较量耶。三法师功德品。现感六根清净之报。四不轻礼拜弘法。三报圆明。五如来之神力莫测。六嘱累之殷重叮咛。七药王轻生重法。八妙音以普现色身三昧。随类弘通。九观音普门示现。十陀罗尼。辅正摧邪。十一严王之本事既明。十二普贤之大愿劝发。流通无尽。是为本门十一品半流通也。如上诸品。或是法身大士。或是古佛垂形。辅赞法化。触类流通。普为法界众生。开示悟入佛之知见。授记作佛而已。正说流通。全文不啻六万余言而不轻菩萨。但以我深敬汝等下五句。二十四言。包抱殆尽。有标。有征。有释。真可谓得正说之大旨。得流通之妙益也)名常不轻者。不轻己轻人。是人一。凡有所见是理一。皆悉礼拜是行一。而作是言是教一。此是开权显实之四一也。

　　从乃至远见下。是本理一。故往礼拜是本行一。而作是言。是本教一。四众是人一。此是开近显远之四一也。

　　文云。不专读诵经典。但行礼拜者。此是初随喜人之位也。随喜一切法。悉有安乐性。皆一实相。随喜一切人。皆有三佛性。读诵经典。即了因性。皆行菩萨道。即缘因性。不敢轻慢而复深敬者。即正因性。敬人敬法。不起诤竞。即随喜意也。

　　不轻深敬。是坐如来座也。忍于打骂。是着如来衣也。以慈悲心。常行不替即入如来室也。又深敬是意业。不轻之说是口业。故往礼拜是身业。此三与慈悲俱。即誓愿安乐行也。如此三四。岂非流通之妙益而谓何耶。

　　△二明毁者之失。

　　四众之中(至)号之为常不轻。

　　生瞋恚心不净者。不受四一也。骂言无智。智知于理。既言无智。不受理一也。比丘等。不受人一也。从何所来。不受行一也。虚妄授记。不受教一也。经历多年。常被骂者。结不受开权显实之四一也。避走达住。高声唱言。亦复不受此开近显远本地之四一也。常作是语故。结信者深信不休也。四众为作不轻名者。此结毁者呰毁不止也。问。释迦出世。踌躇不说。常不轻一见。造次而言。何也。答。本已有善。释迦以小而将护之(终令入实)本未有善。不轻以大而强毒之(下其佛种)。

　　△三双明信毁果报。初信者果报为二。一明信果报。二结会古今。

　　今初。

　　是比丘临欲终时(至)功德成就当得作佛。

　　信者论三报。现得六根清净。生值灯明佛。后值二千亿佛。神通力是身业净。乐说辩力是口业净。善寂力是意业净。

　　△二结会古今二。先结会。

　　得大势于意云何(至)则我身是。

　　△次举信者而劝顺。

　　若我于宿世(至)疾得阿耨多罗三藐三菩提。

　　△二明毁者果报又二。先明果报。

　　得大势彼时四众(至)教化阿耨多罗三藐三菩提。

　　毁者得善恶两果。谤故堕恶。闻佛性名。毒鼓之力。获善果报(问。若因谤堕苦。菩萨何故为作苦因。答。其无善因。不谤亦堕。因谤堕恶。必由得益。如人倒地。还从地起。故以正谤。接于邪堕)。

　　△二结会古今。

　　得大势于汝意云何(至)不退转者是。

　　(二双开信毁竟)。

　　△第三双举劝。举顺以遮逆。劝持以遮毁。

　　得大势当知是法华经(至)书写是经。

　　经有大力。终感大果。务当勤习五种之行(五种行者。五种法师。一受持。二读。三诵。四解说。五书写法师功德品。六根清净。段段如是标名也)。

　　(一长行竟)。

　　△二偈颂。有十九行半。初十五行半。但颂信毁因果。后四行颂劝持。在文可见。不细出也。

　　尔时世尊。欲重宣此义而说偈言。

　　过去有佛(至)计著于法。

　　着法者。是法不可示。若定谓是有。即是着法。乃至定谓是非有非无。亦名著法者。佛藏云。刀轮害阎浮人。其罪犹小。有所得心说大乘者。其罪过彼也。大论云。执有与无诤。乃至执非有非无与有无诤。如牛皮龙绳。俱不免患。中论云。诸佛说空法。本为化于有。若有着空者。诸佛所不化。若定言诸法非有非无者。是名愚痴论。若失四悉檀意。自行化他。皆名著法。若得四悉檀意。自他俱无著也。

　　不轻菩萨(至)如是经典。

　　亿亿万劫(至)疾成佛道。

　　(不轻菩萨品竟)。

　　△先申品目次释经文。

　　今初。

　　妙法莲华经如来神力品第二十一

　　释如来神力品。如来者。上释竟(见寿量品释)。神名不测。力名干用。不测。则天然之体深。干用。则转变之力大。此中为付嘱深法。现十种大力。故名神力品。

　　△次释经文。自此品下。凡有八品。是付嘱流通。今品明菩萨受命弘经。次品如来摩顶付累。今品文有长行偈颂。长行为三。一菩萨受命。二佛现神力。三结要劝持。初又二。一经家叙敬仪。

　　尔时千世界微尘等菩萨(至)瞻仰尊颜。

　　△二发誓弘经。

　　而白佛言(至)解说书写而供养之。

　　此段为三。一时节。佛灭后是也。二处所。分身等国是也。三所以下誓愿。

　　(僭补曰。世尊灭度。十方分身诸佛同时灭度。如天上月落。千江月同落也。故涌出大士。发愿在彼分身诸佛灭度国中弘法。自他兼利也)。

　　△第二现十神力为二。初所对之众。

　　尔时世尊(至)一切众前。

　　于文殊等者。迹化众也。旧住者。下方本化众也。一切者。他方来者。及从分身佛来者也。问。但见下方发誓。不见文殊等发誓。何也。答。上文云。我土自有菩萨能持此经。即兼得之也。

　　△二正现神力。

　　现大神力(至)如一佛土。

　　十神力者。一吐舌相者。今经所演。开三显一。内秘外现。废近显远。明三世益物。皆诚谛不虚。福德人舌至鼻。三藏佛至发际。今至梵天。出过凡圣之外。极于净天之顶。相既殊常。说弥可信。

　　二通身毛孔。遍体放光。周照十方。无处不朗。表智境罄也。上白毫吐耀。始在东方。表七方便。初见一理。今本门既竟。放一切光。照一切土。能令初因。终于等觉。究竟佛慧。分身诸佛。亦复如是。

　　三謦欬者。将语之状也。亦是通畅之相也。四十余年。隐秘真实。今获伸舒。无有遗滞。是我出世大事通畅。是故謦欬。欲以此法。付诸菩萨。令于后世。导利众生。将语斯事。是故謦欬。謦欬具二义。一欬欬事了。一欬欬付他也。

　　四弹指者。随喜也。随喜七方便。同入圆道。随喜圆道。增智损生。随喜诸菩萨。持真净大法。随喜后世。获无上宝。此一弹指。竖彻三世。横互十方。

　　五地六种动者。表初心至后心。六番动无明。今明复动一切人六根。令得清净也。

　　六普见大会者。表诸佛道同也。而今而后。亦复如是。上五千起去。三变被移。既失本心。不能现益。宜以非灭现恶。从诸菩萨。弘经得道。入于佛慧。如今会无异。亦表未来有机一也。七空中唱声者。表于未来有教一也。

　　八南无归命。为佛弟子。表于未来有人一也。

　　九遥散诸物。云聚而来者。表于未来有行一也。

　　十十方通同。如一佛土者。表理一也。问。何以知十相表现意。复表将来意。答。文云。我以如来神力。为嘱累此经故。犹不能尽。表现表将。其义明矣。

　　△第三结要付嘱。文为四。一称叹付嘱。

　　尔时佛告上行等菩萨大众(至)犹不能尽。

　　△二结要付嘱。

　　以要言之(至)皆于此经宣示显说。

　　结要有四句。一切法者。一切皆佛法也。此结一切皆妙名也。一切力者。通达无碍。具八自在。此结妙用也。一切秘藏者。遍一切处。皆是实相。此结妙体也。一切深事者。因果是深事。此结妙宗也。皆于此经。宣示显说者。总结一经。唯四而已。撮其枢柄而授与之(结要有四句者。本迹二门。各有宗用。二门之体。两处不殊。名冠此三。而总于三。一部之要。岂过于此。故总揽之。以成流通。八自在者。如止观记)。

　　△三奖劝付嘱。如文。

　　是故汝等(至)是中皆应起塔供养。

　　△四释付嘱。

　　所以者何(至)诸佛于此而般涅槃。

　　上云。经卷所在之处。皆应起塔。经中要说。要在四事。道场。释上甚深之事。得菩提。释上秘藏。转法轮。释上一切法。入涅槃。释上神力。此之四要。摄经文尽。故皆应起塔也。所言要者。得菩提是法身。转法轮是般若。入涅槃是解脱。三法成秘密藏。佛住其中。即是塔义也。阿含云。佛出世。唯四处起塔。生处。得道处。转法轮。入涅槃。坐道场是法身生处。余悉如文(一长行竟)。

　　△二偈颂有十六行。分三。初四行颂十神力。但有五者。阙后五也。前五现见。逐要存之。前后二五。现未异耳。举现例未。是故略之。

　　尔时世尊。欲重宣此义而说偈言。

　　诸佛救世者(至)现无量神力。

　　△次有十行半。颂结要。又二。初二行。是人之功德。总颂四法。

　　嘱累是经故(至)不可得边际。

　　△二八行半。别颂四法。又四。初一行半。颂一切法。持法即持佛身。

　　能持是经者(至)教化诸菩萨。

　　△二两行颂神力。神力令佛欢喜。

　　能持是经者(至)亦令得欢喜。

　　△三一行颂秘要可解。

　　诸佛坐道场。所得秘要法。能持是经者。不久亦当得。

　　△四有四行。颂甚深之事。说法破闇入一乘。是佛甚深之事也。

　　能持是经者(至)毕竟住一乘。

　　△后一行半。总颂结也。

　　是故有智者(至)决定无有疑。

　　(如来神力品竟)。

　　△先申品目。次释经文。

　　今初。

　　妙法莲华经嘱累品第二十二

　　释嘱累品。嘱是佛所付嘱。累是烦尔宣传。此从圣旨得名。故言嘱累。

　　嘱是顶受所嘱。累是甘而弗劳。此从菩萨敬顺得名。故言嘱累。

　　嘱是如来金口所嘱。累是菩萨丹心顶荷。此从授受合论。故言嘱累品也。是故如来躬从座起。申手摩顶。授以难得之法。大众曲躬合掌。如世尊敕。当具奉行。殷勤授受。故名嘱累品也。

　　△次释经文。文为二。初如来付嘱。次时众欢喜。初为三。一付嘱。二菩萨领受。三事毕唱散。初又三。一正付。

　　尔时释迦牟尼佛(至)令一切众生普得闻知。

　　正付者。佛以一权智善巧之手。摩无量大菩萨实智之顶。如来授道化他。故名权智手也。菩萨自行受道。故名实智顶也。申手摩顶。即身付嘱也。权智临实智。即意付嘱也。而作是言者。即口付嘱也。

　　文有四悉檀意。我于无量劫修是难得之法者。此从前佛受学。今以付尔。尔当授彼。三世继嗣。即世界悉檀也。一心流布。即为人悉檀也。广令增者。即对治悉檀也。益者。即第一义悉檀也。

　　△二释付。

　　所以者何(至)是名释出佛意而付嘱之。

　　△三诫付。

　　于未来世(至)则为已报诸佛之恩。

　　诫付者。若根深智利。直说佛慧。若不堪者。于余深法中。示教利喜。佛慧是深而非余。六方便是余而非深。别教次第。是余亦是深。汝能以余深。助申佛慧者。即善巧报佛之恩。是名诫付嘱也(六方便。谓两教二乘。两教菩萨。别信住行向是也。别深者。谓别初地。与圆初住等也)。

　　△二菩萨领受。

　　时诸菩萨摩诃萨(至)唯然世尊愿不有虑。

　　欢喜意领受。曲躬低头是身领受。俱发声言是口领受。兼得意领受也。如世尊敕者。领受大施主如来室意。当具奉行。领受无悭吝如来衣意。愿不有虑。领受无所畏如来座意。佛既三付。菩萨三受。皆如文。

　　△三唱散。

　　尔时释迦牟尼佛(至)多宝佛塔还可如故。

　　多宝为证经故来。分身为开塔故集。开塔事了。令分身还本。故去而不现。塔为听经。本门止宗已竟。流通未了。故塔还如故(一如来付嘱竟)。

　　△次大众欢喜。

　　说是语时(至)闻佛所说皆大欢喜。

　　诸佛为化他事遂故喜。菩萨为自行得法故喜。又说人清净故喜。佛是也。闻清净法故喜。妙经是也。闻法获证故喜。现在本来得益者是也。三事具足。故大欢喜。

　　(嘱累品竟)。

　　△先申品目。次释经文。

　　今初。

　　妙法莲华经药王菩萨本事品第二十三

　　释药王菩萨本事品。观经曰。昔名星光。从尊者日藏。闻说佛慧。以雪山上药。供养众僧。愿我未来。能治众生身心两病。举世欢喜号曰药王。

　　此文明一切众生喜见。顿舍一身。复烧两臂。轻生重法。命殒道存。举昔显今。故言本事品也。

　　若推此义。星光应在喜见之后。从舍药发誓已来。名药王故。

　　△次释经文。此下五品。皆是化他流通。今品明化他之师。唯愿大法。大得弘宣。大愿众生。获大饶益。所以竭其神力。尽其形命。殷殷虔虔。志犹未已。庶令弟子。宗法如师。我传尔明。尔复传明。明明无已。师之志也。故知此品。勖弘法之师也。下如妙音观音两品。明他方大士。奉命弘经。普现色身。形无定准。不可牛羊眼看。不可以凡庸识度。于所闻处。勿生轻想。轻想。则法不染心。故知下品。勖受法弟子也。

　　有人言。上诸品诸佛为佛事。此品下菩萨为佛事。此一往耳。上品亦有菩萨。此下品亦有诸佛。今明三周开三显一。圆因已竟。安乐行品。明乘乘之法。寿量明乘乘之果。此品下。明乘乘之人。故十二门论云。大乘者。普贤文殊大人之所乘也。药王以苦行乘乘。妙音观音以三昧乘乘。陀罗尼以总持乘乘。妙庄严以誓愿乘乘。普贤以神通乘乘。作此解者。于化他流通义便也(药王至流通义便者。佛嘱累已。大事功毕。随物偏好。故乘乘不同。真如实相。是所乘之体。一乘因果。是所乘之事。苦行等。是乘乘之缘。随物机宜。故使弘者。随缘不等。故所乘体。皆妙法也。以依一实。立因果故。乘于所乘以利物。故曰乘乘)。文为四。一宿王发问。二如来为说。三闻品得益。四多宝种善。初问有三意。一问药王游化。二问药王苦行。三请如来为说。

　　今初。

　　尔时宿王华菩萨白佛言(至)闻皆欢喜。

　　(一宿王发问竟)。

　　△二如来为说二。一但说苦行。游化。则指色身三昧。或指下二品也。二叹经。初说苦行中二。先明事本。次明本事。

　　今初。

　　尔时佛告宿王华菩萨(至)以为供养。

　　有时节佛菩萨声闻国土等。悉如文。

　　△次本事为三。一佛说法。二修苦行供养。三结会古今。

　　今初。

　　尔时彼佛(至)及众菩萨诸声闻众说法华经。

　　然佛普为一切。何独喜见。是其对扬。须付嘱流通。如今之身子。寄一而言诸耳。

　　△二苦行供养。又二。一现在。二未来。现在又二。一修行得法。二作念报恩。

　　今初。

　　是一切众生喜见菩萨(至)得现一切色身三昧。

　　△二报恩又二。一三昧力。雨华雨香。

　　得此三昧已(至)以供养佛。

　　△二亡身力。烧身烧臂。为三。一现在烧身。

　　作是供养已(至)光明遍照八十亿恒河沙世界。

　　(经以神通力愿者。明依所得三昧。起利他愿。以智观火。焚难思境。故使光明。遍照八十亿恒沙世界)。

　　△二佛称叹。

　　其中诸佛同时赞言(至)而各默然。

　　真法供养者。当是内运智观。观烦恼因果。皆用空慧荡之。故言真法也。又观若身若火。能供所供。皆是实相。谁烧谁然。能供所供。皆不可得。故名真法也(观若身若火。能供所供。皆是实相者。身火能供事也。佛法所供田也。境智不二。能所一如。苦即法界。增道损生。故曰乘乘。苟无观智。能所炽然。妄相效颦。徒取业苦。一失正念。永劫沉沦。盖心正行正。心邪行邪。后学之徒。不可不慎。有问。律制烧身得兰。烧指得吉。此中赞烧。其事如何。今为答之。大小开制。教法不同。小制结过。大制令烧。故梵网中。若不烧者。非出家菩萨。岂独令俗。而不制道。故知顺小行易。不烧何难。从大诚难。烧乃不易。世以不持为大。则大小俱倾。信此土机缘。咸迷大小。但自揣己德。历境观心。与心相应。当顺开制。今药王久证。并出开制之方。重法轻生。起神通之愿。为轨凡下。思之可知)。

　　○(僭补曰。是真精进者。离身心相也。是名真法供养如来者。能焚之火。性空真火。所焚之身。幻化空身。供养之佛。法界一相。所谓观身实相。观佛亦然。如是。则能焚所焚。能供所供。一相无相。是谓法供养也。智者大师诵至此。豁然心开。亲见灵山一会。俨然未散。乃是现量境界。十方一处。三际一时。因果一致。体用一如。所云实相妙法。巧喻莲华者。此之谓耳。又宋四明法智尊者。年五十七。约同志十僧。修法华忏。三载限满。同焚身以供妙经。期生安养。杨文公亿。再四上书。多方设难。请留身住世说法。师坚志不回。其答文公书。大意谓性火真空。岂有能烧之相。则所烧自亡也。佛体圆妙岂有所供之田。则能供亦寂矣。两重能所既泯。一切功德斯成。是名苦行法门。又名火光正受。四土净境。顿现此心。诸佛道场。咸彰此处。是名取法门。舍法门。不取不舍法门。亦是三毒法门。经云。如是三事中。具一切佛法。故文殊云。我是贪欲尸利。我是瞋恚尸利。我是愚痴尸利。文公知师理胜。不可屈。乃请甬东太守。朝夕保护。师志不得伸。乃然三指供佛。聊酬夙愿而已。古人重法轻生。勤。恳若此。使后人见闻。亦足以少激其顽懦矣)。

　　△三时节。

　　其身火然。千二百岁。过是已后。其身乃尽。

　　(一现在竟)。

　　△二未来烧臂。又为五。一生王家。

　　一切众生喜见菩萨(至)而说偈言。

　　大王今当知(至)舍所爱之身。

　　(科注云。有本于此偈后。更添供养于世尊。为求无上慧二句。乃后人擅加。笈多所译。亦但六句。法护所译。但只四句。所添者。理固无妨。但原译无有。不可从也)。

　　△二说本事。

　　说是偈已(至)我今当还供养此佛。

　　△三往佛所。

　　白已即坐七宝之台(至)合十指爪以偈赞佛。

　　容颜甚奇妙。光明照十方。我适曾供养。今复还亲觐。

　　尔时一切众生喜见菩萨(至)世尊犹故在世。

　　△四如来付嘱。

　　尔时日月净明德佛(至)于夜后分入于涅槃。

　　△五奉命任持又四。一起塔。

　　尔时一切众生喜见菩萨(至)悬众宝铃。

　　△二烧臂。

　　尔时一切众生喜见菩萨(至)而以供养。

　　(经云。七万二千岁等者。问。烧身但经千二百岁。烧臂何故时长七万二千岁。答。前为自行。身尽入灭。今为弘法。令物会三。故云令无数等。既言无数声闻发菩提心。故知喜见。于佛灭后。不令此等住于小果。此土亦然)。

　　△三利益。

　　令无数求声闻众(至)皆使得住现一切色身三昧。

　　△四现报。

　　尔时诸菩萨天人阿修罗等(至)一切人天得未曾有。

　　(二修苦行供养竟)。

　　△三结会古今又二。一结会。

　　佛告宿王华菩萨(至)如是无量百千万亿那由他数。

　　△二劝修。

　　宿王华若有发心(至)诸珍宝物而供养者。

　　劝修者。能然一指。胜舍外身。外轻内重。故功福有异。文云。妻子者。外身也。国城等。外财也(一说苦行竟)。

　　△二叹经劝持三。先叹能持者。次叹所持法。后明持经福深。

　　今初。

　　若复有人(至)其福最多。

　　七宝奉四圣。不如持一偈。法是圣师。能生能养。能成能荣。莫过于法。故人轻法重也(能生等者。如父母。必以四护护子。今发心由法为生。始终随逐为养。令满极果为成。能应法界为荣。虽四不同。以法为本)。

　　△二叹所持法又二。初叹法体。次叹法用。

　　今初。

　　宿王华譬如一切(至)此经亦复如是诸经中王。

　　川流江河诸水之中。海为第一者。无量义云。四水譬教。药草喻中。一云能雨譬说法。又诸水。总一切教。别举四者。譬乳酪生熟四味教也。此法华教。譬醍醐。海也。说穷本地为深。遍一切处为大。纯明佛法。不说余法为咸。最为深大。其义如是。

　　十宝山名。出华严及众经(云云)。土黑铁围。故非是宝。十山虽宝。或一或二。神龙杂居。须弥四宝所成。纯天所住。譬余教说能依。十住。四十心。或凡或贤或圣。说所依。或俗或真或中。是为卑下。此法华经所说谛理。常乐我净。如四宝所成。开示悟入者之所依。是故此义。最为高上。

　　星月同是阴精。俱于夜现。星无亏盈。不及于月。诸经说权智。不得自在。此经明权即实。实即权。盈亏相指。不二而二。如此说权智。胜余教也。

　　日是阳精。独能破闇。诸经明实智破惑。尚不及即实而权。那得并即权而实。故知此经明实智。最为第一(诸经说权智等者。权不即实。致令教法。皆非自在。诸机不融。故教主别尔。诸经明实智等者。并是权外之实。故破疑不遍。尚不及此经说施权意。已破诸疑。故云即实而权。况复今经。本为显实。有疑皆断。故云即权而实。所以权实之语。非独今经。相即之言。出自于此)。轮王号令。统于四域。

　　释领三十三。

　　梵号令。总上冠下。譬余经说三谛三昧。各不相收。不得自在。此经所说。以实相入真。决了声闻法。是诸经之王。实相入俗。一切治生产业。不相违背。实相入中。诸法无非佛法。文云。一切学无学。及发菩萨心者之父。其义如是。(文云。学无学等者。指三教菩萨为发菩萨心者。今经为彼之父。能生彼故。昔谓非子。至此方知)一切凡夫四果。支佛第一者。此明任运无功用也。余经要因功用。乃得入流。如四果人。因闻思修。方乃得悟。此经明无作四谛。不杂方便。自然流入萨婆若海。如大白牛。肥壮多力。其疾如风。

　　声闻支佛。菩萨为第一者。此明因第一也。余经明因。是七方便。今经明因。出方便外。故因第一也。

　　如来第一者。此明果也。余经明果。近在寂场。此经明果。远指本地。故最第一。

　　(一叹法体竟)。

　　△二叹法用又三。初叹拔苦用。

　　宿王华此经能救一切众生(至)离诸苦恼。

　　△二有十二事。叹与乐用。

　　此经能大饶益一切众生(至)如炬除闇。

　　(僭补曰。灯炬二喻重出者。如闇得灯。是明闇不相除。如炬除闇。是闇时无明。明时无闇。喻智能破惑)。

　　△三结。

　　此法华经亦复如是(至)能解一切生死之缚。

　　(二叹所持法竟)。

　　△三明持福深有四。先举闻全经福。

　　若人得闻此法华经(至)所得功德亦复无量。

　　△次举闻品福。

　　宿王华若有人(至)诸余怨敌皆悉摧灭。

　　△三格量。

　　善男子百千诸佛(至)所得功德如上所说。

　　口出香是现报。余是后报(经云五百岁者。大集经中。有五五百。具如前文。经云。若有女人等者。此中秪云得闻是经。如说修行。即净土因。不须更指观经等也。问。如何修行。答。既云如说修行。即依经立行。具如分别功德品中。直观此土。四土具足。故此佛身。即三身也。故此大众。即一切众。以惑未断故。故安乐行是同居净土行之气分也。故不离同居秽。见同居净。问。同居类多何必极乐。答教说多故。由物机故。是摄生故。令专注故。宿缘厚故。约多分故。下文兜率。其例不同。但在机感矣)。

　　○(僭补曰。净土法门。广大无量。具诸法门。三根普利。随根证入故。阿弥陀佛愿力深故。十方诸佛皆共称赞故。十方诸佛皆极乐国中出故。千经万论无不劝修故。不弃恶人。十念往生故。八方上下无央数诸天人民。及蜎飞蠕动。皆得生故。诸宗诸祖师皆同修故。万修万人去故。往生灵验。古今昭著。人人知故。人人信故。其功德不可思议。罄南山之竹。不能殚书故。只患娑婆情重。极乐念轻。善根不深。疑信相半。志不决定。是自误耳)。

　　△四嘱累。

　　是故宿王华(至)应当如是生恭敬心。

　　得闻是经不老不死者。此须观解。不老是乐。不死是常。闻于此经。得常乐之解。坦然在怀。无所畏忌。(第一第二大段问答竟)。

　　△第三大段。闻品得益。如文。

　　说是药王菩萨本事品时。八万四千菩萨。得解一切众生语言陀罗尼。

　　△第四大段。多宝称善。如文。

　　多宝如来(至)利益无量一切众生。

　　(药王菩萨本事品竟)。

　　△先申品目。次释经文。

　　今初。

　　妙法莲华经妙音菩萨品第二十四

　　释妙音菩萨品。文中自释。昔奉云雷音王佛十万种妓。今游化他土。音乐自随。昔奉八万四千宝钵。今尔许道器眷属围绕。昔得一切众生语言陀罗尼。今以普现色身。以妙音声。遍吼十方。弘宣此教。故名妙音品。此品明菩萨以难思之力。随类通经。物睹其迹。莫测其本。但甘其味。无择其形。当卑其地。自疏其流。即是化他门中第二意也。

　　△次释经文为六。一放光东召。二奉命西来。三十方弘经。四二土得益。五还归本国。六闻品进道。

　　今初。

　　尔时释迦牟尼佛(至)遍照其国。

　　大人相者。大相海也。遍体毛功德。不及一好功德。众好功德。不及一相功德。诸相从下向上。展转相胜。不及白毫功德。白毫功德。不及肉髻功德。故是大人相也。此相业者。从孝顺师长起。今放是光。召本弟子。使弘中道之经。利益大机者也。白毫从一道清净起。今放此光。令弘此法也。问。佛一一相。皆法界海。何故胜负。答。行布圆融。一体无二。今约圆融之行布。故作是说耳。问。佛有缘弟子。布满十方。何故唯召东西。不论八方耶。答。此有所表。净名云。日月何意行阎浮提。欲以光明。除众暗瞑。东是光始。西是其终。有始有终。其唯圣人乎。未发心者。令其发心。未究竟者。令其究竟。一菩萨既尔。诸众亦然。一方既尔。诸方亦然。圣不烦文。举一蔽诸。故但言东西耳(一放光东召竟)。

　　△二奉命发来。文为二。一发来缘。二正发来。来缘为五。一经家叙其福慧。

　　尔时一切净光庄严国中(至)诸大三昧。

　　叙福之由。由值先佛多也。甚深智慧。即智慧庄严。十六三昧。即福德庄严也(此十六。并是法华三昧异名耳。随义说之。今称法华三昧之相)。

　　△二被照辞佛。

　　释迦牟尼佛光照其身(至)药上菩萨。

　　光照身辞佛。悉如文。

　　△三诫。

　　尔时净华宿王智佛(至)生下劣想。

　　佛诫者。然法身大士。故不肃而成。所将眷属。或未达者。故寄彼而规此耳。夫佛身与理相称。不得见卑小而忘其尊严。此约如来座为诫也。夫师及弟子。智断具足。师既施权。弟子亦隐其实。此约如来衣为诫也。夫依报国土。皆正报所感。如来以慈临大千。宜须高须下。勿睹依报而忽正报也。此约如来室为诫也。此佛弘经。亦敕三意。彼尊诫约。诸佛道同也。

　　△四受旨。

　　妙音菩萨白其佛言(至)如来功德智慧庄严。

　　受旨者。如来力是座力。神通力是室力。庄严力是衣力。此受弘经之大旨。利物之宗要。故能不动此会。游化十方焉。

　　△五现来相。又为六。一遣莲华。

　　于是妙音菩萨(至)甄叔迦宝以为其台。

　　△二问。

　　尔时文殊师利法王子(至)甄叔迦宝以为其台。

　　问。若文殊位下。辞不应求见。若文殊位高。相来那忽不识。答。虽同一位。有始中终。止此一事不知。无忝高位。又众中见瑞不了。发起令知。故问佛耳。

　　△三答。

　　尔时释迦牟尼佛(至)亦欲供养听法华经。

　　△四请。

　　文殊师利白佛言(至)彼菩萨来令我得见。

　　△五推功。

　　尔时释迦牟尼佛(至)当为汝等而现其相。

　　△六命来。

　　时多宝佛告彼菩萨(至)欲见汝身。

　　(一发来缘竟)。

　　△二正发来文为六。一与眷属经历。

　　于时妙音菩萨。于彼国没(至)百千天乐不鼓自鸣。

　　△二叙相登台。

　　是菩萨目如广大(至)而来诣此娑婆世界耆阇崛山。

　　△三问讯传旨。

　　到已下七宝台(至)安隐少恼堪忍久住不。

　　△四请见多宝。

　　世尊。我今欲见多宝佛身。唯愿世尊。示我令见。

　　△五世尊为通。

　　尔时释迦牟尼佛。语多宝佛。是妙音菩萨。欲得相见。

　　△六塔中称善。

　　时多宝佛告妙音言(至)故来至此。

　　(二奉命西来竟)。

　　△三十方弘经。有二问答。初问善根神力。二问住何三昧。

　　初问善根神力。

　　尔时华德菩萨白佛言(至)有是神力。

　　△二答。佛还答二意。一答善根。昔献乐奉器。华德于汝意云何下。仍结古今。悉如文。

　　佛告华德菩萨(至)百千万亿那由他佛。

　　△二答其神力之问。

　　华德汝但见妙音菩萨其身在此(至)其事如是。

　　示三十四凡身。四圣人身。结成十法界六道耳。

　　△二问住何三昧而能如此自在利益。佛答如文。

　　尔时华德菩萨(至)能如是饶益无量众生。

　　(三十方弘经竟)。

　　△四二土利益。

　　说是妙音菩萨品时(至)亦得是三昧。及陀罗尼。

　　三昧与陀罗尼。体一而用异。寂用为三昧。持用名陀罗尼。又色身变现名三昧。音声辨说名陀罗尼。上品云。初得一切色身三昧。转身得一切语言陀罗尼。当知音声。犹是色法。故言体一用异。又舌根清净名陀罗尼。余根清净名三昧。都是六根清净法门耳。

　　△五还本土。

　　尔时妙音菩萨(至)得现一切色身三昧。

　　动地雨华者。菩萨经历。尚能傍益。况佛前放光。傍照东方百八万亿那由他土。亦傍论利益也。

　　△六闻品进道。

　　说是妙音菩萨来往品时(至)得法华三昧。

　　(妙音菩萨品竟)。

　　△先申品目。次释经文。

　　今初。

　　妙法莲华经观世音菩萨普门品第二十五

　　释观世音菩萨普门品。有通有别。通有十双。别有五双。十双者。一人法。乃至第十智断。一人法。观世音者。人也。普门者。法也。人有多种。法有多种。经有二问答。依前问答。论观世音人。依后问答。论普门法。人法合题。故言观世音普门品。

　　二慈悲。观世音者。依前问答。大悲拔苦。百千苦恼。皆得解脱。普门者。依后问答。大慈与乐。应以得度而为说法也。

　　三二严。观世音者。智慧庄严。智能断惑。如明时无闇。普门者。福德庄严。福能转寿。如珠雨宝。

　　四法应。观世音者。观冥于境。即法身也。普门者。随所应现。即应身也。

　　五药珠。观世音者。譬药树王。遍体愈病。普门者。譬如意珠王。随意所与(如意珠者。珠具多德。具如止观第五)。六冥显。观世音者。冥作利益。无所见闻。三毒七难皆离。二求两愿皆满也。普门者。显作利益。目睹三十三圣容。耳闻十九尊教也。

　　七随自他。观世音者。随自意。照实智也。普门者。随于他意。照权智也。

　　八体用。观世音者。不动本际。体也。普门者。迹任方圆。用也。

　　九缘了二因。观世音者。根本是了因种子。普门者。根本是缘因种子也。

　　十智断。观世音者。究竟是智德。如十四夜月。清辉将满也。普门者。究竟是断德。如二十九夜月。邪辉将尽也。经文两问答。含无量义。略用十双。始从人法。终至智断。释品通名。其义如是。

　　别论五只者。谓观世音普门也。一观者。观有多种。谓析观。体观。次第观。圆观。析观者。灭色入空也。体观者。即色是空也。次第观者。从析观乃至圆观也。圆观者。即析观是实相。乃至次第观。亦实相也。今简三观。唯论圆观。文云普门。观若不圆。门不称普。即此义也。

　　二世者。世亦多种。谓有为世。无为世。二边世。不思议世。有为世者。三界世也。无为世者。二涅槃也。二边世者。生死涅槃也。不思议世者。实相境也。简却诸世。但取不思议世也。

　　三音者。机也。机亦多种。人天机。二乘机。菩萨机。佛机。人天机者。诸恶莫作。众善奉行也。二乘机者。厌畏生死。欣尚无为也。菩萨机者。先人后己。慈悲仁让也。佛机者。一切诸法中。悉以等观入。一切无碍人。一道出生死也。拣却诸音之机。唯取佛音之机而设应。以此机应因缘。故名观世音也。

　　四普者。周遍也。诸法无量。若不得普。则是偏法。若得普者。则是圆法。故思益云。一切法邪。一切法正。略约十法明普。得此意已。类一切法。无不是普。所谓慈悲普。弘誓普。修行普。离惑普。入法门普。神通普。方便普。说法普。成就众生普。供养诸佛普。

　　一慈悲普者。始自人天。终至菩萨。皆有慈悲。然有普有不普。生法两缘。慈体既偏。被缘不广。不得称普。无缘与实相体同。其理既圆。慈靡不遍。如磁石吸铁。任运相应。如此慈悲。遍熏一切。名慈悲普。

　　二弘誓普者。弘。广也。誓。制也。广制要心。故言弘誓。弘誓约四谛起。若约有作无生无量四谛者。收法不尽。不名为普。若约无作四谛者。名弘誓普也。

　　三修行普者。例如佛未值定光佛前。凡有所修。不与理合。从得记已。触事即理。理智历法而修行者。无行而不普也。

　　四断惑普者。若用一切智。道种智。断四住尘沙等惑。如却枝条。不名断惑普。若用一切种智断无明者。五住皆尽。如除根本。名断惑普。

　　五入法门普者。道前名修方便。道后所入。名入法门。若二乘以一心入一定。一心作一。不得众多。又为定所缚。故不名普。若历别诸地。浅深阶差。亦不名普。若入王三昧。一切三昧悉入其中。不起灭定。现诸威仪。故名法门普。

　　六神通普者。大罗汉天眼照大千。支佛照百佛世界。菩萨照恒沙世界。皆缘境狭。发通亦偏。若缘实相修者。一发一切发。相似神通。如上说。况真神通而非普耶。

　　七方便普者。二种。道前方便。修行中摄。道后又二。一者法体。如入法门中说。二者化用。如今说。逗机利物。称道缘宜。一时圆遍。虽复种种运为。于法性实际而无损减。是名方便普。

　　八说法普者。能以一妙音。称十法界机。随其宜类。俱令解脱。如修罗琴。故名说法普。

　　九成就众生普者。一切世间。及出世间所有事业。皆菩萨所为。凿井造舟。神农尝药。云荫日照。利益众生。乃至利益一切贤圣。示教利喜。令入三菩提。是名成就众生普(凿井等者。如华严云。若有世界初成时。众生所须资生具。菩萨尔时为工匠。终不造作杀生器)。十供养诸佛普者。若作外事供养。以一时一食。一华一香。普供养一切佛。无前无后。一时等供。于一尘中。出种种尘。亦复如是。若作内观者。圆智导众行。圆智名为佛。众行资圆智。即是供养佛。若行资余智。不名供养普。众行资圆智。是名供养普。

　　五门者。从假入空。空通而假壅。从空入假。假通而空壅。偏通则非普。壅故非门。中道非空非假。正通实相。双照二谛。故名普。正通故名门。普门圆通。义则无量。略举其十。类则可知。

　　△次释经文。此品犹是普现色身三昧。化他流通也。文二。先长行。次偈颂。长行为三。一问。二答。三闻品得益。问答两番。今初番问为三。初经家叙请仪。

　　尔时无尽意菩萨(至)而作是言。

　　时者。说东方菩萨竟。次说西方菩萨时也(世界悉)。说东方生善竟。次说西方生善时(为人悉)。说东方断疑竟。次说西方断疑时(对治悉)。说东方得道竟。次说西方得道时(第一义)。无尽意者。大品明空则无尽。大集明八十无尽门。净名云。夫无尽者。非尽非无尽。故名无尽(初引大品空。大集假。净名中。大品明空则无尽。大集八十无尽门。既多门不同。即是假也。净名夫无尽者。无有尽与不尽。双非故中也)。总三经。用三观三智释无尽也。意者。智也。无尽者。境也。智契于境。单从于境。应言无尽。单从于智。应言于意。境智合称。故言无尽意。又意者。世出世之本。又意即法界中道。故言能观心性。名为上定。此约三智三观释名也。

　　△二无尽以持名缘问。

　　世尊。观世音菩萨。以何因缘。名观世音。

　　问者。大经云。具二庄严。能问能答。无尽意。前以慧庄严。问观世音慧庄严。佛以慧庄严。答观世音慧庄严也。

　　△三如来以寻声救苦答。为三。一总答。二别答。三劝持名答。总答为三。一多人遭苦。二闻名称号。三得解脱。

　　今初。

　　佛告无尽意菩萨(至)受诸苦恼。

　　受苦者。自有多苦苦一人。多人受一苦。多人受多苦。一人受一苦。今文百千万亿众生。多人也。受诸苦恼。多苦也。举多显少。多尚能救。况少苦耶(多苦苦一人等四句。一一句中。有苦皆救。咸可持名。以有五只十双普故。故念念咸益。圆菩萨皆然。但随缘耳)。

　　△二闻名称号。

　　闻是观世音菩萨。一心称名。

　　遭苦是恶。称名是善。善恶合为机义也。

　　△三得解脱。

　　观世音菩萨。即时观其音声。皆得解脱。

　　皆得解脱。是应也。此是机感因缘。名观世音。亦是人法因缘。乃至智断因缘。名观世音。后去例如此结名。不烦文。

　　(僭补曰。不云闻其音声。而云观者。以菩萨六根。是即体之用。根根皆圆。一根一切根。一切根一根。故云真观清净观。广大智慧观。悲观及慈观。常愿常瞻仰。六根既尔。六尘亦然。一尘一切尘。一切尘一尘。故云妙音观世音。梵音海潮音。胜彼世间音。是故须常念。盖由菩萨根尘。皆是妙色妙心。全体实相。弥满法界。普应群机。寻声救苦。不特六根互用而已)。

　　(一总答竟)。

　　△二别答为三。一口机应。二意机应。三身机应。别答三业机者。七难是口机。以称名故。三毒是意机。令常念故。二求是身机。常礼拜故。口机又二。初明七难。次结。

　　一火难。

　　若有持是观世音菩萨名者(至)由是菩萨威神力故。

　　火难有四。一持名是善。二遭火是恶。三应。四结。于一难中。例为三番。一果报火。地狱已上。初禅已还。皆论机应。二恶业火。地狱已上非想已还。皆论机应。三烦恼火。地狱已上。等觉已还。皆论机应。七难。三毒。二求。例皆如此。如空谷音。呼应不爽也。

　　△二水难。

　　若为大水所漂。称其名号。即得浅处。

　　△三罗刹难。

　　若有百千万亿众生(至)以是因缘名观世音。

　　△四王难。

　　若复有人临当被害(至)而得解脱。

　　△五鬼难。

　　若三千大千国土(至)况复加害。

　　△六枷锁难。

　　设复有人(至)皆悉断坏即得解脱。

　　△七怨贼难。

　　若三千大千国土(至)称其名故即解脱。

　　△次结。

　　无尽意。观世音菩萨摩诃萨。威神之力。巍巍如是。

　　△二意机应。

　　若有众生多淫欲(至)便得离痴。

　　△次结。

　　无尽意(至)是故众生常应心念。

　　△三身机为二。初二求。

　　若有女人设欲求男(至)众人爱敬。

　　求男有立愿。修行。德业。求女文略修行德业。盖以礼拜供养是同。故略之。又愿各异。故重出也。

　　△次结。

　　无尽意(至)福不唐捐。

　　结如文(二别答三业机竟)。

　　△三劝持名为三。一劝持。二格量。三结叹。

　　今初。

　　是故众生。皆应受持观世音菩萨名号。

　　上述圣名妙德。不辨形质。若欲归崇。宜持名字。是故劝持也。

　　△二格量。

　　无尽意若有人(至)于百千万亿劫不可穷尽。

　　入大乘论云。法身唯一。应色则多。格六十二亿应。等一法身也。智者云。圆人唯一。偏人则多。格六十二亿偏菩萨。等一圆菩萨也。

　　△三结叹。

　　无尽意(至)得如是无量无边福德之利。

　　(第一番问答竟)。

　　△第二番问答有二初无尽以游化娑婆问。

　　无尽意菩萨白佛言世尊(至)方便之力其事云何。

　　问意有三。云何游问身。云何说问口。方便问意。此菩萨三密无谋之权。随机适应也。

　　△二如来以普门示现答。亦三。一别答。二总答。三劝供养。

　　今初。

　　佛告无尽意菩萨善男子(至)而为说法。

　　应以者。答方便力也。现身。答其问游也。说法。答其问口也。凡有三十三身。十九说法(云云)。

　　(三十三身。十九说法云云者。应具指离合。结说少故。但十九。如八部四众。但结一说)。

　　△二总答。

　　无尽意(至)游诸国土度脱众生。

　　结别开总。别文广意狭。总答文狭意广。

　　△三劝供养。此中见形闻法。故劝供养也。二。

　　初劝。

　　是故汝等(至)皆号之为施无畏者。

　　△次受旨。

　　无尽意菩萨白佛言(至)游于娑婆世界。

　　受旨有六。一奉命。二不受。三重奉。四佛劝。五即受。六结(皆如文。僭补曰。即受者。观世音以悲故受。以智故分作二分。是受而不受也。又无尽意施法施璎珞。此施是实相真因。观世音分供释迦多宝。此受是实相真果。因果不二。法轮一相也)。

　　△二偈颂。续僧传云。偈是阇那掘多所译。秦译无文。故文句亦无释。今按会义引科注。依慈云忏主所分之科而消释之。大科分三。初双颂两问。二双颂两答。三双颂两劝。

　　今初。

　　尔时无尽菩萨。以偈问曰。

　　世尊妙相具。我今重问彼。佛子何因缘。名为观世音。

　　初句叹佛德。次句双含二问。后二句别颂初问也。

　　△二双颂两答二。初加颂总叹行愿。二别颂两答。

　　今初。

　　具足妙相尊(至)发大清净愿。

　　初二句经家叙辞。次六句。佛正叹也。

　　△二别颂两答二。初颂前答。二颂后答。初中二。初颂总答。二颂别答。

　　今初。

　　我为汝略说。闻名及见身。心念不空过。能灭诸有苦。

　　略说者。举要而言也。闻名故称。口业机也。见身故礼。身业机也。心念。意业机也(僭补曰。闻名答前问。见身答后问)。

　　△二颂别答二。初颂七难。二颂三毒。二求。初中十二。初颂第一火难。至十二加颂雷雨难。

　　今初。

　　假使兴害意(至)火坑变成池(火难若事。须约果报恶业烦恼释之。诸难皆尔)。

　　念彼观音者。若就佛说。观音为彼。即约师弟。假分彼此。若就众生。念彼观音。即约感应。暂分彼此。师弟感应。无非法界。能所宛然。能所斯绝。众生念自心中之彼观音。观音应自心中之彼众生。感应道交。不可思议。

　　△二颂第二水难。

　　或漂流巨海。龙鱼诸鬼难。念彼观音力。波浪不能没。

　　△三加颂堕须弥难。

　　或在须弥峰。为人所推堕。念彼观音力。如日虚空住。

　　约事。即是假设之辞。设使从须弥堕。尚不损伤。况余山耶。约观解者。本在中道实相性德须弥山王。无明恶人。推堕二死海中。念彼观音三智三德。便同诸佛。住无所住。

　　△四加颂堕金刚山难。例须弥难可解。

　　或被恶人逐。堕落金刚山。念彼观音力。不能损一毛。

　　△五超颂第七冤贼难。

　　或值冤贼绕。各执刀加害。念彼观音力。咸即起慈心。

　　△六追颂第四刀杖难。

　　或遭王难苦。临刑欲寿终。念彼观音力。刀寻段段坏。

　　△七追颂第六枷锁难。

　　或囚禁枷锁。手足被杻械。念彼观音力。释然得解脱。

　　△八加颂咒诅毒药难。

　　咒诅诸毒药。所欲害身者。念彼观音力。还著于本人。

　　咒使鬼神。往杀前人。若前人有种种福德所护。不可杀者。法须还着本人。密部明之甚详。须知还着本人。亦复具有四悉檀益。昔人改云。两家俱没事者。见识单浅。未知折摄之妙也。

　　△九追颂第五鬼难。

　　或遇恶罗刹。毒龙诸鬼等。念彼观音力。时悉不敢害。

　　△十加颂恶兽难。

　　若恶兽围绕。利牙爪可怖。念彼观音力。疾走无边方。

　　△十一加颂蛇蝎难。

　　蚖蛇及蝮蝎。气毒烟火然。念彼观音力。寻声自回去。

　　△十二加颂雷雨难。

　　云雷鼓掣电。降雹[澍-士+上]大雨。念彼观音力。应时得消散。

　　正颂七难。加颂有五。共为十二。以要言之。菩萨众生。同一法性。众生一切诸难。皆是观音妙色妙心。一切众生于圣色心而自为难。如闇中触宝。自伤其身。又众生于圣妙色心中三业求救。而菩萨于众生身心中慈悲映现。即得解脱。如鼓应桴。无前后也(初颂七难竟)。

　　△二颂三毒二求。

　　众生被困厄。无量苦逼身。观音妙智力。能救世间苦。

　　三界火宅。其苦无量。欲界三毒现行苦。人间无子苦。尤切己身。若能至心称名。与大士无缘慈力相应。则即时解脱。即时如愿(初颂前答竟)。

　　△二颂后答二。初正颂示现。二加颂显机显应。初正颂示现。长文有别有总。别明三十二应。总明身多境多。今不分总别。但通明三轮不思议化。即分为三。初明身业普应。二明意业普观。三明口业普说。

　　今初。

　　具足神通力(至)以渐悉令灭。

　　具足神通力者。百界千如全体之妙用也。广修智方便者。权实二智。照性以发通也。上文但以非人二字。含三恶趣。今具出之。故知具十法界身也。

　　△二明意业普观。

　　真观清净观(至)普明照世间。

　　二偈中初一偈。明所证体。次一偈。明所起用也。真观者。证不思议空也。清净观者。证不思议假也。广大智慧观者。证不思议中也。悲观者。以不思议三观。与诸众生同一悲仰也。慈观者。以不思议三观。与佛如来同一慈力也。同慈力。故云常愿。同悲仰。故云常瞻仰。由深证此一心三观故。发无垢清净光明。名为慧日。能破十界三惑闇之集谛。能伏十界二死灾风火之苦谛。能与十界道灭而普明照世间也。

　　△三明口业普说。

　　悲体戒雷震。慈意妙大云。[澍-士+上]甘露法雨。灭除烦恼𦦨。

　　僭补曰。悲体慈意者。一切佛法。起慈悲也。戒雷者。严净毗尼。震动三界也。妙大云者。[澍-士+上]雨灭𦦨。说法破惑也。

　　△二加颂显机显应。

　　诤讼经官处。怖畏军阵中。念彼观音力。众冤悉退散。

　　(二双颂两答竟)。

　　△三双颂两劝二。初颂前番劝持名。二颂后番劝供养。初中又二。初明境智深妙以劝常念。二明感应难测以劝勿疑。

　　今初。

　　妙音观世音。梵音海潮音。胜彼世间音。是故须常念。

　　此明菩萨有种种德。具种种名。一一名字。并诠法界圆融不思议德。故须念也。即权而实名为妙音。即实而权名观世音。契本净性名为梵音。契十界机名海潮音。权实不二。自他不二。故胜彼十法界世间音也。所以观音一名。即与六十二亿名号功德正等。

　　△二明感应难测以劝勿疑。

　　念念勿生疑。观世音净圣。于苦恼死厄。能为作依怙。

　　△二颂后番劝供养。

　　具一切功德。慈眼视众生。福聚海无量。是故应顶礼。

　　(二番问答竟)。

　　△三闻品功德二。初持地叹证。二经家述益。

　　今初。

　　尔时持地菩萨(至)当知是人功德不少。

　　自在之业。谓于七难三毒二求。皆得大自在也。普门示现。谓现十法界身。方便说法也。闻者功德已自不少。况受持读诵解说书写如说修行者乎。大佛顶经持地菩萨云。时国大王。延佛设斋。我于尔时。平地待佛。毗舍浮佛摩顶谓我。当平心地。则世界地。一切皆平。我即心开。见身微尘。与造世界所有微尘。等无差别。悟无生忍。闻诸如来宣妙莲华佛知见地。我先证明。而为上首。即今日事也。

　　△二经家述益。

　　佛说是普门品时(至)三菩提心。

　　发心有三。一观行发心。二相似发心。三分证发心。今必是分证也。约化他劝流通中二勖受法弟子也(释普门品竟)。

　　△先申品目。次释经文。

　　今初。

　　妙法莲华经陀罗尼品第二十六

　　释陀罗尼品。此翻总持。总持恶不起。善不失(其一)。又翻能遮能持。能持善。能遮恶(其二其三)。此能遮边恶。能持中善(其四。初文者。善恶异故。即世界。次一番具二悉。故注其二三者。能持善边。即为人。能遮恶边即对治。中善即第一义故秪遮持二字。四悉具足)。众经开遮不同。或专用治病。如那达居士。或专护法。如此文。或专用灭罪。如方等。或通用治病灭罪护经。如请观音。又咒者。是鬼神王名。称其王名。部落敬主。不敢为非。故能降伏一切鬼魅(其一)。或云咒者。如军中之密号。唱号相应。无所诃问。若不相应。即执治罪。若不顺咒者。头破七分。若顺咒者。则无过失(其二)。或云咒者。密默治恶。恶自休息。譬如微贱。从此国。逃彼国。讹称王子。彼国以公主妻之。多瞋难事。有一明人。从其国来。主令往说之。其人语主。若当瞋时。说偈。偈云无亲游他国。欺诳一切人。粗食是常食。何劳复作瞋。说是偈时。默然瞋歇。后不复瞋。是主及一切人。但闻斯偈。皆不知意。咒亦如是。密默遮恶。余无识者(其三)。或云。咒者。是诸佛密语。如王索先陀婆。一切群下。无有能识。唯有智臣。乃能知之(其四)。咒亦如是。只是一法。遍有诸力。病愈。罪除。善生。道合。为此义故。皆存本音。译人不翻。意在此也。

　　△次释经文。文为四。一问持经功德。二答甚多。三请以咒护。四闻品得益。

　　一问。

　　尔时药王菩萨(至)得几所福。

　　△二问多不。答甚多。格出功德如文。

　　佛告药王(至)如说修行功德甚多。

　　△三请说咒。有五番。一药王。二勇施。三毗沙门。四持国。五十女。药王又为四。一请。二说。三叹。四印。下例有三。如文。

　　一请。

　　尔时药王菩萨白佛言(至)以守护之。

　　△二说。

　　即说咒曰。

　　安尔(至)那多夜(四十三)

　　△三叹。

　　世尊是陀罗尼神咒(至)则为侵毁是诸佛已。

　　△四印。

　　时释迦牟尼佛(至)多所饶益。

　　△二勇施。

　　尔时勇施菩萨白佛言(至)伺求其短无能得便。

　　即于佛前而说咒曰。

　　痤(誓累切)𨽻(至)涅犁墀婆底(十三)

　　世尊是陀罗尼神咒(至)则为侵毁是诸佛已。

　　△三毗沙门。

　　尔时毗沙门天王护世者(至)说是陀罗尼。

　　即说咒曰。

　　阿梨(至)拘那履(六)

　　世尊以是神咒拥护法师(至)无诸衰患。

　　△四持国。

　　尔时持国天王(至)拥护持法华经者。

　　即说咒曰。

　　阿伽祢(至)頞(音遏)底(九)

　　世尊是陀罗尼神咒(至)则为侵毁是诸佛已。

　　△五十女五。一列名。二请说。三叹。四誓。五印。如文。

　　尔时有罗刹女等(至)俱诣佛所。

　　同声白佛言(至)而说咒曰。

　　伊提履(至)㝹醯(十九)

　　宁上我头上(至)而说偈言。

　　若不顺我咒(至)当获如是殃。

　　夜叉翻捷疾鬼。罗刹翻食人鬼。二部是北方所领者。富单那热病鬼。吉蔗起尸鬼。若人。若夜叉。俱有此鬼。毗陀罗。赤色鬼。犍陀罗。黄色鬼(未详)。乌摩勒。乌色鬼(未详)。阿䟦摩罗。青色鬼。阿黎树枝堕地。法尔破为七片。弑父母。破僧。是三逆罪。外国油者。捣麻使生虫。合压之。规多汁益肥。此过尤也。斗秤轻出重入。欺盗之尤。近世有小斗出。大斗入。震铭其背。斯罪亦不轻也。

　　诸罗刹女(至)消众毒药。

　　佛告诸罗刹女(至)应当拥护如是法师。

　　(三请说咒五段竟)。

　　△四闻品得益。

　　说是陀罗尼品时。六万八千人。得无生法忍。

　　(释陀罗尼品竟)。

　　△先申品目次释经文。

　　今初。

　　妙法莲华经妙庄严王本事品第二十七

　　释妙庄严王本事品。此因缘出他经。昔佛末法。有四比丘。于法华经。极生殷重。虽卷舒秘教。甘露未沾。日夜翘诚。晷刻无间。叹云。苟非其人乎。地非其处乎。世间纷愀。静散相乖。直尔求闲。尚须厌弃。况崇道乎。于是结契山林。志欣佛慧。幽居日积。衣粮殚罄。有待多烦。无时不乏。一餐喀喀。废万里之行。十旬九饭。屈云霄之志。可得言哉。其一人云。吾等四穷。尚不存身。法当安寄。君三人者。但以命奉道。莫虑朝中。我一人者。舍此身力。誓给所须。于是振锡门闾。以求供给。自春至冬。周而复始。如仆奉大家。甘苦无喜愠。三人得展其诚。功圆事办。一世之益。当无量生。其一人者。数涉人间。屡逢声色。坯器未火。难可护持。偶逢王出。车马骈阗。旌旗噏赫。生心动念。爱彼光荣。功德熏修。随念受报。人中天上。常得为王。福虽不赀。亦有限也。三人得道。会而议云。我免樊笼。功由此王。其耽果报。增长有为。从此死已。不复为王。方沉火坑。良难可救。幸其未苦。正可开化。其一人云。此王着欲而复邪见。若非爱钩。无由可拔。一人可为端正妇。二作聪明儿。儿妇之言。必当从顺。如宜设化。果获改邪。妇者。妙音菩萨是。昔二子者。今药王药上二菩萨是。昔时王者。今华德菩萨是。所以白毫东召。升紫台而西引(妙音)。神咒护经。使流通而大益(药王)。说四圣之前缘。故名妙庄严王本事品。

　　又妙庄严者。妙法功德。庄严诸根也。此王往日。于妙法有缘。道熏时熟。诸根应净。生虽未获。其理必臻。灵瑞感通。嘉名早立。例如善吉。虽未无诤。已号空生。故下文云。得清净功德庄严三昧。以是义故。名妙庄严王也。

　　△次释经文。前品说咒护。今品说人护。人护尚尔。咒护弥良。普劝流通也。文为六。一明事本。二双标能所。三能化方便。四所化得益。五结会古今。六闻品悟道。

　　今初如文。

　　尔时佛告诸大众(至)劫名喜见。

　　△二双标能所。

　　彼佛法中有王名妙庄严(至)于此三昧亦悉通达。

　　所化一人。能化三人。俱出其名。别显二子福慧。六度四等。余经指此为十波罗蜜横法门。正道也。三十七道品竖法门。助道也。此经指十度为正。三昧是助。禅度中具有三昧。道品中节节有三昧。更标七三昧者。广显法门耳(道品中节节有三昧者。七科之中。唯念处属慧。正勤属进。余五科内。皆有定名。复别列名者。当知随用立名。其理不异)。

　　△第三能化方便。文为三。一时至。二论议。三现化。

　　今初。

　　尔时彼佛(至)说是法华经。

　　初时至者。彼佛出世。常宣正法。于王缘弱。则非其时。若说法华。则其时矣。文云。彼佛将欲引导说法华经。即其义也。

　　△二论议。文中子白母时至。母让令化父。子怨生邪见家。母责令忧念。悉如文。

　　时净藏净眼二子(至)或听我等往至佛所。

　　△三现化。

　　于是二子(至)令其父王心净信解。

　　现化应十八变。可具释之。

　　△第四所化得益。文为十。一信子伏师。

　　时父见子神力如是(至)可共俱往。

　　王睹邪变。或一或二。狭而且漏。见子所作。叹未曾有。信其子而伏其师。问师是谁。我亦愿见。

　　△二父王已信。宫中八万四千又熟。白母称庆。愿放出家。母亦听之。

　　于是二子从空中下(至)以偈白母。

　　愿母放我等(至)愿听我出家。

　　母即告言。听汝出家。所以者何。佛难值故。

　　△三重催父母。今正是时。佛难值故。

　　于是二子白父母言(至)时亦难遇。

　　譬一眼之龟者。约事。只是譬佛法难值。此正意也。若作所表。凡龟鱼之眼。两向看之。既云一眼。所见非正。在生死海。而又邪见。何可值于佛法浮木实谛之孔。

　　△四化功已着。佛叹功德。

　　彼时妙庄严王(至)令心信解。好乐佛法。

　　法华三昧者。摄一切法。归一实相。如前说。离恶趣者。一往以三途为恶趣。具论二十五有。皆乖真起妄。悉是恶趣。今皆离之。即二十五三昧。破二十五有也。佛集三昧者。即秘密之藏。佛集其中。唯佛行处。非余人也。

　　△五俱诣佛所。闻法供养。见瑞欢喜。

　　于是妙庄严王(至)成就第一微妙之色。

　　△六佛与授记。

　　时云雷音宿王华智佛(至)功德如是。

　　△七出家修行。

　　其王即时以国付弟(至)得一切净功德庄严三昧。

　　△八称叹二子。

　　即升虚空(至)饶益我故来生我家。

　　△九佛述行高。

　　尔时云雷音宿王华智佛(至)令住正见。

　　佛赞善知识。大有义。善知识能作佛事。此则外护善知识。示教利喜者。此则教授善知识。所谓化导令得见佛者。此则同行善知识。令入菩提。此则实际实相善知识。杂阿含云。善知识者。若贞良妻。此即外护义。又善知识者。如宗亲财。此即同行义。又善知识如商主导。此即教授义。又善知识。如子卧父怀。此即实际义也。

　　△十叹佛自誓。

　　妙庄严王(至)说是语已礼佛而出。

　　△第五结会古今。先结会。

　　佛告大众(至)今药王菩萨药上菩萨是。

　　(僭补曰。前释品目中。云母是妙音菩萨。今结会古今。云净德夫人。是佛前光照庄严相菩萨。前后不同何也。答曰。大士影响。元无定迹。在净华宿王智佛所。名曰妙音。在释尊会中。名光照庄严相。盖由得现一切色身三昧。随缘映现。假名不同。不可泥迹也)。

　　△次结叹二菩萨。

　　是药王药上菩萨(至)一切世间诸天人民亦应礼拜。

　　△第六闻品得道。如文。

　　佛说是妙庄严王本事品时(至)得法眼净。

　　(僭补曰。闻品得益中法眼净者。当是五品以上。六根清净位。举眼摄余也)。

　　(释妙庄严王本事品竟)。

　　△先申品目次释文。

　　今初。

　　妙法莲华经普贤菩萨劝发品第二十八

　　释普贤菩萨劝发品。大论观经。同名遍吉。此经称普贤。皆汉语。梵音邲输颰陀。此云普贤。悲华云。我誓于秽恶世界行菩萨道。使得严净。称法界性。修行普行。行行遍满法界。宝藏佛言。以是因缘。今故字汝。名为普贤。今论等觉之位。居众伏之顶。伏道周遍。故名为普。断道才尽。所较无几。邻终际极。故名为贤。释论引十四夜月。如十五夜月。斯义明矣。此且约圆教位前普贤。故作是释。此菩萨实是果后行因。位后普贤。不可以常途释之。言劝发者。恋法之辞也。遥在彼国。具闻此经。始末既周。欲令自行化他。永永无已。故自东向西。而来劝发。具四悉檀意。文云。我为供养法华经故。自现其身。若见我身。甚大欢喜(世界)。以见我故。转复精进。即得三昧。及陀罗尼(为人)。得是陀罗尼故。无有非人能破坏者。亦复不为女人之所惑乱(对治)。三千大千世界微尘菩萨具普贤道(第一义)。此乘四悉檀而来劝发也。

　　△上判流通为三。从十九行偈已后。随喜法师不轻三品半。举经力大。以劝流通。神力嘱累二品。嘱累流通。药王品下五品。举菩萨化导力大。以劝流通。此一品。举普贤誓愿力大。以劝流通。分文为四。一发来。二劝发。三述发。四发益。初经家叙发来为三。一上供。二下化。三修敬。

　　今初。

　　尔时普贤菩萨(至)作无量百千万亿种种伎乐。

　　自在者。理一也。神通者。行一也。威德者。人一也。名闻者。教一也。又自在者。常也。神通者。乐也。威德者。我也。名闻者。净也。言说如此。即一而四。德无不备。自在义焉。净力故雨华。乐力故奏伎。神通力故动地。自在力故。随意而雨。随去随雨。随动随奏。譬如大龙。飞行不息。身边云雨。流起无穷。普贤及眷属。以菩萨身。用四德力来。劝发四一。所经历处。自行上供。其事如此(随去等者。去动。秪是表来去也。随者。非先积而后雨。非先畜而后奏。故以龙雨譬之。此是心力。法力。众生力。应化力。不思议力之所致也)。

　　△二下化。

　　又与无数诸天(至)各现威德神通之力。

　　从又与诸天龙下。所经历处。下化利益。随他所宜。现八部像。略用二力。随所堪任。其事如此(略用二力者。威德神通。前已具列。自在等四。以表四德。今略无自在。及以名闻。但二兼二故也。经文既云。与无数等。各现二力者。当知所随。皆法身也。主伴并具四德。故云各也)。

　　△三修敬。

　　到娑婆世界(至)右绕七匝。

　　修敬。身旋面礼。如文(一发来竟)。

　　△二劝发为二。一请问劝发。二誓愿劝发。今初有问有答。

　　先问。

　　白佛言世尊(至)云何能得是法华经。

　　问者。遥闻经竟。恋法无已。远来之志。志在劝发。是故更请正说。劝发自行。更请流通。劝发化他。如来若许。二途再演。光光无极。是故双请也(僭补曰。双请者。从白佛言下。至当为说之。是请为现前诸来众说正。从若善男子下。至如来灭后。云何得是法华经。是请为未来说流通也)。

　　△二佛答三。初标。次释。三结。

　　今初。

　　佛告普贤菩萨(至)于如来灭后当得是法华经。

　　△次释。

　　一者为诸佛护念(至)四者发救一切众生之心。

　　别列四法名。如文。其既双请。如来巧答。略举四以蔽诸。良由四法之要。该括正通。何者。佛虽无偏。若能远恶从善。反迷还正。开权知见。显佛知见者。则称可圣心。诸佛护念。若佛知见开。则般若现前。是植众德本。亦是入正定聚。不乱不味。不取不舍。亦是发救众生。

　　又当知此四。与开权显实。名异体同。无二无别。佛护念者。是开佛知见。植众德本。是示佛知见。发救众生。是悟佛知见。入正定聚。是入佛知见。迹门之要。此四备矣。

　　又迹则有本。从本开示悟入。故有迹中开示悟入。今开迹即显本。本迹无二无别。以四法答其请正。于义明矣。

　　又以四法答请流通。流通之方。唯三唯四。发救众生。是入如来室。入正定聚。佛所护念。是着如来衣。植众德本。是坐如来座。是弘宣之要。即三而四。发救众生。是誓愿安乐行。入正定聚。是意安乐行。植众德本。是口安乐行。护念是身安乐行。当知后四。即前四行也。一答酬其两请。举四冠𦋐一经。法华之重演。斯经之再宣。远来之劝发。其义如此(唯三唯四者。四只是四安乐行。三只是三德。及座衣室三。前文释衣等三。皆通两句。各有能所。今从一边。则以空座为般若。所覆为法身。能覆为解脱)。

　　△三结。

　　善男子善女人(至)必得是经。

　　问。请既双请。如来答中。标结皆言。成就四法。于如来灭后。当得是经。不言现前说正。何也。此是以后况前。能成就四法。如来灭后。尚得此经。况如来现在。为众说法耶。故上文云。诸法实相义。已为汝等说。又云。咸令众生。开示悟入佛之知见。盖法华之正体。能行四法。必得此解。名解为经。此结其请正之问。若能运此解行。传与他人。他人得斯信解。成初依人。能得真解。成第二第三第四依人。此结其请流通之问。此意不见。浪作余解耶(浪作余解者。设若有人。不许此解。则为不许自行化他。则为不许开示悟入。则为不许室衣座三。若言非是不许。但是无文。若谓经无。即是不许逐要重说。若不尔者。将何以揽今经正宗。至此为重说耶)。

　　○(僭补曰。行此四法者。亦是发菩提心。起四弘誓愿。云发救一切众生心者。是众生无边誓愿度也。云入正定聚者。是烦恼无尽誓愿断也。云植众德本者。是法门无量誓愿学也。云为诸佛护念者。是佛道无上誓愿成也。盖菩提心。佛心也。得佛之心。即得闻开权显实。开迹显本。二门开显既明。正说已竟。又以此四法。传明。与人。明明相继。如来灭后。有众生得此四法者。无有不得法华经。即是流通于无尽也)。

　　(第一请问劝发竟)。

　　△第二誓愿劝发。文为二。一护人。二护法。护人为六。一攘其外难。有二。初总攘其难。故言使无伺求得其便者。是也。

　　尔时普贤菩萨白佛言(至)得其便者。

　　△次别攘其难。举十二种。

　　若魔若魔子(至)诸恼人者皆不得便。

　　△二护其内法。凡三番教训。初行立读诵。乘六牙白象。安慰其心。

　　是人若行若立(至)亦为供养法华经故。

　　△次坐思惟。复乘六牙。教示其经。与其三昧。

　　是人若坐思惟此经(至)得如是等陀罗尼。

　　旋陀罗尼。旋假入空也。百千旋者。旋空出假也。方便者。二为方便道。得入中道第一义谛也。

　　△后三七日。一心精进。复乘六牙。示教利喜说咒。

　　世尊若后世后五百岁(至)即于佛前而说咒曰。

　　阿檀地(至)辛阿毗吉利地帝(二十)

　　△三覆以神力。

　　世尊若有菩萨(至)皆是普贤威神之力。

　　若闻若持。莫非神力。

　　△四示胜因。

　　若有受持读诵(至)为诸如来手摩其头。

　　若有受持。乃至解其义趣。如说修行。具五种法师德。即于三世佛所。为种为熟为脱。此人同未来诸佛得脱。故言同普贤行。此人已于先佛植善。故言深种善根。此人为现佛所熟。故言手摩其头。

　　△五示近果。

　　若但书写(至)有如是等功德利益。

　　但能书写。近在忉利。具五法师。次兜在率。如文。

　　(僭补曰。若人但书写。不能受持读诵。乃至解其义趣。如说修行。但生忉利。不离欲界。若具五种法师之德。即生兜率。亲觐慈氏。与诸大菩萨。所共围绕。同闻妙法。然亦有百千万亿天女眷属同生者。乃是同见同行。预入圣流者。非忉利天女也)。

　　△六总结二。一结护人。

　　是故智者(至)如说修行。

　　(僭补曰。护人者。谓但恃书写。承福力生忉利天。受五欲乐。福尽沉沦。非是智者。若能解其义趣。如说修行。具法师德。始称智者也)。

　　△二结誓愿护法。

　　世尊我今以神通力故(至)广令流布使不断绝。

　　(第二劝发竟)。

　　△第三述发六。先述护法。

　　尔时释迦牟尼佛(至)守护能受持普贤菩萨名者。

　　云汝能如是外多利益。内积慈悲。又久劫已来。作如此护。我亦以神通之力。守护能受持普贤名者。亦如普贤之护法也。

　　△二述其护人。

　　普贤若有受持读诵(至)为释迦牟尼佛衣之所覆。

　　(僭补曰。二述护人者。若人具法师之德。则为从佛口闻经。则为亲供养佛。为佛赞善。手摩其头。衣覆其体。以法性功德。与如来等。与普贤等。是为同体智悲。周流法界。天性相关。感应自然。不因心念也)。

　　△三述其举因。

　　如是之人(至)能修普贤之行。

　　广举因中无诸过恶。少欲知足。修普贤行。故能受持读诵。忆念修行。及书写是法华经。

　　△四述其近果。

　　普贤若如来灭后(至)亦于现世得其福报。

　　其人当诣道场。必成远果。况近果耶。亦于现世得其近果。受用自然。无贪着也。

　　△五述其能攘外难。

　　若有人轻毁之言(至)诸恶重病。

　　佛广示毁者之罪。令知过必改。不相恼乱。非但持经者不受其毁。亦令毁者福生。无毁无誉。彼此安乐。旷济无偏慈之至也。

　　△六述其结信者功德。

　　是故普贤。若见受持是经典者。当起远迎。当如敬佛。

　　(第三述发竟)。

　　△第四发益二。一闻品益。

　　说是普贤劝发品时(至)具普贤道。

　　旋陀罗尼。是初地位。具普贤道。是十地位。

　　△二闻经益。大众欢喜。

　　佛说是经时(至)受持佛语作礼而去。

　　皆大欢喜者。灵山一会。闻法已竟。皆得如来四无量心之大喜。遍满法身。周流法界。流通终古。永永无尽也。问。此中云何犹称声闻。答。乃是经家存其外现之名。盖其意谓是大乘声闻。以佛道声。令一切闻。斯义弥显也。

　　荆溪尊者曰。天台教迹。竺国欣慕。欲求之震旦不可得。而此方少有识者。如鲁人耳。唯夙植德本者。始知趣向。敬愿学者。随力称赞。应知自行兼人。旷劫一遇。若说若听。境智存焉。若冥若显。种熟可期。并由弘经者有方故也。若直尔讲说是弘经者。何须衣座室三之诫。如来所遣。岂可聊尔。余省躬揣见。自觉多惭。迫以众缘。强复疏出。纵有立破。为树圆乘。使同志者开佛知见。终无偏党而顺臆度。冀诸览者。悉鉴愚诚。一句染神。永为佛种。思惟修习。深契佛心。随喜见闻。恒为主伴。若取若舍。经耳成缘。或顺或违。终因斯脱。愿解脱之日。依报正报。常宣妙经。一刹一尘。无非利物。唯愿诸佛。冥熏加被。一切菩萨。密借威灵。在在未说。皆为劝请。凡有说处。亲承供养。一句一偈。一色一香。增进菩提。永无退转。

　　妙法莲华经文句纂要卷第七(终)
