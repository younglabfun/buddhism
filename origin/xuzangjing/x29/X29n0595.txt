卍新纂续藏经第 29 册 No. 0595 妙经文句私志诸品要义


　　No. 595

　　妙经文句私志诸品要义卷上

　　石鼓寺沙门　智云　述

　　方便品第二要义

　　此经开方便门示真实相如经诸佛法久后要当说真实既为真实而唱正之首题称方便品者何耶古或释从昔为名既指昔为方便今为真实之义则自明矣。

　　疑问方便之名无处不在文无此说义又不可矣。

　　又经之意正为称叹而立此名如此释乃是毁斥岂不违文乖义之甚未敢闻也余所闻有异于此即是此经之方便所谓妙矣文云何故殷𤏊称叹诸佛第一方便即其义也此与余经及此经论文义并无乖矣然何不直唱真实便自别不滥必从于通致诸谬乎曰有由矣。

　　为自他同致实体章此二能故也若言真实则失此之二义故不可也良由此人名通一切今文从别今文三释良有由矣。

　　初则从通次从通别后唯别也人自迷非题之滥良以迷于妙字故也若尔只此一句即足何故更为四句答义理须尔经中具有其义故也既具有四何故而从一题答为欲尽谈诸法义理故须四句将明圆妙之义四即是一一即具四故从一以题也若尔皆得何必四句向以略明今当更说举初收后故举本摄末故说自修得令他同故总彰显法界一大缘起全理而事举体而用故也若尔何故释中仍约第三依文说故依义便故方则佛自双叹便则只释此之一句即释四句故何故复明十双然方便之义该于横竖及以修性自他经中具有文义向所明四句且是横义修性自他竖义并犹未显故今十双方显其致何故须约八门解释然此经义意必须如是方始尽其义势况此方便固其然也若尔应具四义此中更要而无观解何耶然此固有深致其意先德既其不说后贤又或未明今亦未能知之后生可畏将来固有能者次位或有说云四句观文一家常谈故略之也今谓余之三义亦常所谈今既有之观门此中最要而独之恐不然矣今试之言之与后释闻示四句观释义然全同于后自明故此略之更有余意后当自会然方便之义结片若是愿闻其要可得不乎然斯亦不易尝试言之自他得真实之妙能故名方便真实即理体也亦名大乘缘起也下文大事因缘此明应用为众生作一乘因果之缘起也若云佛种从缘起此亦约应用说为众生作修显性之缘起也又下文云常为大乘而作因缘此亦应用也总此三文并是体实而起妙用令他得此一乘因果为方便故知今经方便品是自他得妙法之因缘也若依华严出现有十因缘如来出并是利他为缘起亦是应用方便之义也又法界品即是自他入法界之因缘亦方便也总而言之自行以因及果俱为方便亦俱名缘起化他从体起用令他得妙因果及体为方便今但言自他得体实之妙能故名方便亦名一乘之缘起及明法界之缘起则理尽矣。

　　化城喻品第七(即灭化城语众人言向下释也疏同喻文末也)

　　旧问等者此下料简会通今昔施开权实之同异也何者此迹门三周所说文义虽多要而言之只明昔日隐实施权今日开权显实然说昔设施之意虽同而文有异各明今显实之义虽一而文有殊异今三周正说将毕故于此譬文末料简而释会之大意如此而诸说徒繁终不可会今略明之于中有二初释会昔日施权之同异次问凡五处下释会今日开显之同异初中有三初述旧释次辨旧非三今正释初中先述其问次述其答问中有二初立意同次征文异应通三周而但言车城二者举车即摄于乘故但言二即具言三义数皆同故也亦应言尽无生智略言无生一耳即极果智也何以知然文云车在门外城过三百故知此同譬也下举三异而征者既意同喻斯之一果何故有此三异矣言车无者不见而索故城有者闻即便而入无更索故三一者文云三种宝车化作一城故言动静者车是运载城是止息故有无是体异三一是数异动静是用异何故所喻之意是同而文义仍有此之三别然此所问虽则未尽于中此三为要今意不殊故直述其言也言未尽者于次正释之中自见于中初二皆约理教后一但约理又初二皆先释譬次法合第三直约法显次述其答文相易知可以消息不在繁文。

　　次辨非者此诸所释义并未当则须一一辨而破之但于次正释之中其义自破明其义并未通故云难于后自见故不繁于此先为难词故直注云云。

　　次下第三是自正释于中有二初泛对旧人略解次权智以下克体借释初中文有五番初一略释义实有亦有无化城以下三番更寄明三义兼略释三一之义城使以下第五一番又寄明三义兼释动静初中众生以等者以其当时皆谓为宝故俱有约佛智明照即有二义今且各从一边故有二异具足皆等备如后说故注云云次下三番兼释三一义者初释车城义次三车以下释其车化城言有无义三问答已下释若通是化二化何别准此三义则皆应有问文略初二直释唯第三为问初是释名异之所以二是释体异所以三是释相异之所以准如此意于前征处应含九番问有六古人但三前言未尽正以于此故今于此仍先为此三释初者据此释意应征云既同显果智何故此言城前言车故作此释不然不可会也正为止息从正立喻故言城正为发初学者引令出宅故立车喻各随便宜故此异也为初故立三接退故宜一此即兼释三一之所以也次下释言化不言化者此应征云既同喻权何故车不言化而城言化故作此释车通今昔从今亦是化城若从昔亦未即得言是化故从今俱是化从昔俱非化文牙说故也所以同是化者皆是无而权说为有故也言正是者正是引权入实也文云既知是息已引入于佛智慧故也是蹑此而作问答也问意者若许同是化二化体状有何差别答中二重初重者神通属身音声属口身助于口也既言说城皆通而且从身助边说也次重释中与前不别但欲兼显前释有无之义故更此释此前三释皆有三释之义故此三番即有四义谓车城义三一义言化不化义二化差别义四义也除三一已余三即释名体相异义也次下第五问答释动义者仍更寄通二义以释动静初会城使二会车与使亦应各有二义初谓城使一二此中意者同喻权法何故言城言使言一言二据答释义势数须含此二义此约名数为问故成二也问中即含二义一问城与使何别二问一与二何别只一云何征此二别答中先答城使义教即下答一二义答此二义即显动静之义也初应有三标释结今且释结而不释标也标云使喻于教城喻于智释云教能诠故智能断故结云动静文甚略宜须细意次释一二文亦合有征结文结亦直释而已结者有异故二无异故一次重更释兼会车义据此释前合为六番今当第六而从第五中出亦应有问答问中亦含二谓车使一也三二二也谓何故正说亦车领解言使车何故三使何但二思之思之若尔古人但三今则有八合有十一番也且出其要所以通因果者以二使人教作从始至终故城言过三百合言涅槃车在门外故皆是果为无为只是余无余也即向教中除因唯取要果中有此二也无为即城果中无为果也以此故皆是动静之义上来有八义谓三及五是也古人但释其三故知未尽其体虽释其三义又未当今向对彼虽略横周竖犹未精悉下更为备释则甚明也亦甚易也一一皆有四句三番即成十二句则无理而不尽矣得此体势诸可类矣前旧所释不攻而无不坏矣于中初正释后结不同旧释只在小教释成今不同旧之义也今释尽一切权实经中正为显此方之义故作是差平之说古人不得此意唯遂文生异解不会圆通之旨故只成小乘义也宜善思之思之。

　　上已辨释昔日施权文义同异竟下是会通今日开权显实同异之意也有问有释初问意者虽同开显既有五处岂不有其异乎将显无方之道故此问也答中先标次释标中有二释但别一以通义易见故不释也应知通五只是同显一乘真实之义故也别言有差者如下所释即是五差别也应知五差别恒只是一一而恒此五差别乃至四句故是无方妙道不得随文一向则为兼物次下释别之中五处则有五别虽此五别不出一乘真实之道此则别释而通义自明不俟更论通也然此五义只是四一之总别也在文分明然须知五处一一皆通具四一之义具如前释今复从别大束为四总别如此通别又亦无方不得一一向正以一妙之致故须如之无忌其宗便为乖滞其中文相易见不俟词费又例前科简施权有十一番此显实亦应有不思而出之上来释会今昔权实两异诚为要当若情得此意触可例知宜善思之未遑委悉。

　　法师品(释入经文)

　　先明得名之由从自他流通妙法人法以为名也初分师弟二门皆云功深福重者或云自他功德今且以为因果也于此自见疏文初料弟子门中以未稳便且从通而言之正应云就初弟子文又为二初经家叙对告药王之意次告药王以下是佛正说于中又二初明佛在世弟子次明灭后弟子佛世又二初简出其人类次我皆下明其功报初人类中又复为二一明人类次从如是等类以下明其得记之缘若直以此为二章者一者于当文义不可二者于前及后文义并不相当前即功深福重也后即灭后文之二也若如向来所料则三处文义无不允矣又例灭后之料此前人类之文应至者字以者是生者之义即是人也而诸说者或尽三乘或至于类字此又不可所以然者皆盖以当时文言简略后人不深达者辄为改定或复脱落故知致如之学者幸详之矣所言类者通有二一者通论即是流类谓三四八等即如杂类众生之义也二者类是别义别指经文三小之流也含此二义故名为类或云此文应便为三谓人类记缘功报今谓准前例后只应为二于文更分为两不可便分为三文义相违故也又准疏文亦可但二初二不用更分于次解释中疏文稍隐难见起尽须略知之今明大有二别初通释其文从一句一偈以下次更别明三义体相初中有三初正消文从见实已下次与余经辨异旧云已下三因斥别显通初中先释简出人类皆与记下次释功报初中更二先释人类一偈已下次释得记之缘初中言简出者有二谓简除简取也总此二义故名为简文中初简却前次简示今前局今通故也初言妙悟者即深达权实不二之理悟入佛知见也多闻者即具闻三周开显也深解即得开示悟入三周领解者也二千等者出于其人即五百授记品中者也总别记者二千五百是现前总别记也其不在此会是不现在前总记也下是显今通与记也文中点出三类是同在妙会者也絓字(三又音尽又不对乌卦反也)训绾也正应尽读即预义也此句即是探取咸于佛前之义也此句二义一简灭后二简余人具如疏文从此向上犹通从一偈一句已下三句即是显别也正是今所得记之缘由也若不开者但是正出其人类也文略不言随喜义实兼也则极少也皆与记者即第二明功报也然此功报之义易见故文中直总牒以况后于中有三初以弟子况显于师次约当分况显于深三以下周例显中上以此文是流通之首正为劝发后五种流通故也文功者即向三少是也以此功字则深前功深之义可知言具足者对前文少尽形对前时少五种对前随喜三业此文无也此三供养即后十种如后所释故注云云况明此四功福报固甚大矣可以准知故不言也次约当分以浅况深者所以有此况者缘此当文人类之中有通有别如前所明文但约别最劣以明报重况显广深故须有此释也次下例显上二周也此在下周之后意统于前故也统上二周授记甚少初周虽有四众八部而但领解未明授记故总于此结以例显之故有此释就知此一段文含此多意包罗若是不如是释何以能尽至妙之旨哉故此三结意之远矣未暇委悉幸诸学者详而谈之从此以下是对余经辨异正以彼经既有授记之事若是此中复更云者如何取异故有此释于中先述彼经所记次此是已下是辨异者可知次下第三因文中有与三乘授记之言破彼偏执会二之失明记既有三乘授记即知有三乘领解为三乘说如前譬喻品中广明。

　　上来通释文义已竟自下第二别明三义体相言三义相者谓四句一念随喜三也更别释此三者经有此三前但通释其意并未出其体状故更出之义虽此三文且为二初明一四句偈体相一念已下释随喜体相初中先通约他文次例以显当部初中先引集释以总标则正以四句谛为四句四句为一偈二义在其中矣次引十住释四体相引及属对文相可知次下又引一经证前论解岂释前之流义亦即以四念处为四句之义也如四句偈有通有别此并从别皆取其要会显义圆满不得克文数字也次观心下约例显当经也于中仍先释一次明四句初文所以约观解者义便故也虽言约观义实兼事可知此明一切偈无不皆一故皆云一以此既是明开显之说则一切诸权句偈皆同一妙故云皆一此一一句偈皆即心境妙观观之莫不皆同一妙实相故皆一也此即妙教之观如此故即兼于事理岂不为要妙哉注云云者意略如是此释一竟下明四句偈相状也所引四文一一皆即开显四句偈也一一皆摄一部之义故为要也复言等者更有多类故也具如前后所释不俟此论然此中且在迹开示悟入四句也下是第二明随喜体相也于中为三初明随喜义次明随喜相三结示后文更释初义者何故名为随喜以未有三业五种之行但有一念人法之解故也法者开显不二之法门也人者同闻此妙之人也如后文说下复况者以微功报况显深功报也勤勤不已勉物深为景慕经之意也下明相者有三初标次释后引证初标二者为解了之心有此横竖二种故也虽但标二义仍有三以第三义因融前二故且云耳于此三中皆含四句而文从略初但二句次但一句后有二句互相影显不欲繁文故也言闻开显者即经文一句偈乃至一念皆是开显句偈得解之由也不然不能能致于妙解也以一切法不出于心故此亦简于外故也云一切念即权法也即达心是一切权法正当开权义也解非权实即是显实也佛知见即开佛知见也又能双照是第二句即示佛知见也事理圆融即悟佛知见入佛知见也事即二边权也理即向明实也圆融即非事理故是悟而事理故而是入佛知见故即具四句也此即观行中开示悟入具如上文观心释四句义也虽具等者引大经简证随喜义也以解未证性在事也故云尔也秘藏彼经即大涅槃三德之理蕰藏万德故云秘藏此经即佛知见微妙无方弥论无外故云秘藏结示竖者如此知见穷理尽性高深之极故也次横中一切心法者或谓心为六识法即六根六境今谓即九法界依正即权法也皆佛法者佛法界依正实法也此是达权而则实也无障碍者亦如前圆融义也即具四句谓达佛法界即九法界等可准知例引证于利用既是随喜而引此经之文或云是误今谓此盖引用证体行用未及解体不殊如前能知秘藏之义同也若如后文开五品为十信义又即同含此两义进退俱得次结位者能如此解故知正取解边是同故也法既如此者谓于一切法能体达如此于一切人达解亦尔随喜二义也即己他也结为横者前约中边事理此中十界且并约事故是横也则广边也下明横竖相即者例于前二故其然也亦是融前二也深而即广即广而即深双非双是但举二句即具四也所以皆如此者总由能所皆妙故也次引证者证向三四义也少闻者一四句也多解者三番四句义也此三四句义统一部故云多也结云后者意明随喜之义深广此犹略解后更广释即后分别功德一念信解及随喜品中释也上来但是因缘之释余三可以例知故不更言于因缘又不言四悉意者亦可准知故也今谓亦可知文前后四结三况一例即当四意何者初结况师弟世界也次结况当分浅深为人也三结例下显于上中不独如于余除前疑惑对治也后结况出体相即第一义思之思之次下释于灭后时节虽异文义势数一并如前可以例知不繁文也。

　　疏解第四释得近果之文经文三句共释于前得近之义而复有传传之释前意虽三传释只有二初句即当会权入实之义次句则开显权实之意其第三句即释开显之意故三只是会开二义以会开故能得近果若开会开即具三慧之益此是圆妙位以邻真凸圣故名为近若深达开会诸法皆实即证真位菩提且论通分未悟究极故云近也文中具释三句仍为两重初直随文以解后更约三慧以释初中先释初句既云摄属于此会义明要矣次释开显之句此之一句统收二门一经宗要尽于此矣今虽且遂近仍即尽迹门之意则解释之势不可聊尔古于中大有三别初述旧解问答以下参会众释今释以下正是今所取广解初中略述应有四家一师文不次第落次段文中今此现文且有三也然此三家初二但释开示之义不释所开所示体相第三一家虽具言能所而竟不明能开示之相状故并未可于中皆先述其释然后评其当不初家述中先明昔隐闭之义今王城下明今开显所以昔教被下结成开显之义其意略示次下尔时评非者都由废除之违经文义故也何不言而是废而言是破然废还是破义若尔何故玄中有破有废分别差别有二结要归宗义一故玄文云此经唯有待绝二妙是也此意正明其不识开废义别将废释开违文背义故也次师述中三句初一是标次二是释亦以今昔明开闭也易见次今评者深许其义要当破也符合会也经文一一皆言昔以方便今作此释固是合经文意故也次第三家初述其出两所显之体三世已述其释成前意意谓必须如此方尽文意故也虽有开示之言而竟不辨其状有言无旨亦何为哉有先德所讲疏本作千二字便依为释谓千二百罗汉八万菩萨因此皆得悟解故云了矣此全是约人文意正是显教法也即十二部八万四千也正由十误为千不达故致于此次今评者前两家皆约言说故但是教此以正是前门故此师采取后门故加以身言窃者彼不言是旧直欲显己之能潜以他为释故是私情窃盗既是彼义此正是迹门只是言方便而以身加又是不可彼既不出开示之相意不异于光宅故还是破义上来三家两则全非一则半非何者开示之义妙合于文二门之义并自未显是义未全故半非也以故仍在异解之数复述二家约三法解正应移次于此第三师下安之文义正得其叙若在于后甚非次便至其文处当更明之。

　　从门答下是第二参会众释也不独于己仍兼他义故云参会于中若且依不次则有四别初正消经两句之文有人云第二破他安约三法为释之失第三有两问答料简成前四门第四引十五处门证释前来通称为门之义若移第二段文次前者此中则但为三为第一第四第三初中先正自释次引注释同初中文甚不次第今欲令文义易会依次第料之于中为二先释二门次释开示二门是昔即所开示是今则能开示也初中先释方便次释真实二门各皆有二初中先问次答问是他人答是自己意准此体势欲得易解应有四重问答初应先定云既称方便即为异应答云一次应更问既一方便何得名为门应答云有二义故应更问云二者何名何相答出其名辨其相状离此成四也如此方尽其义势粉文从简略直一问答必须识前体势方可自他取会然门必此二者当体是昔自分约体也能通是望今对他约用也自分是之门对果以得名即自行因未论通他故是体也能通是即门能会真实故是用也若无昔当体则不能会今今昔合论故必须有此二特宜善思之当体以下是释出其二体相此中为实相等六字是剩无用文中具释二门故也以下文不次第后人不达忘此指注故不用也初虽当体所引即彼经入法界品中善财寻善知识有此文也种种等是总标算沙等是别示算沙是数法则如此方六艺之中数之中艺也本或作弄或作抃应为算也观海即观察通达海德法门如大经明海有八德义也此类众多故云等也此则差别俗谛道法令物通入初并名门非为通于实相是故当体之义此则别教之当体借一以类显诸可以善评其意后文犹多处释此不须此意当体者方便得方便义真实得真实理故云门能通唯能名门故云即门。

　　在悉此二门下是第二释开示文不次第正应在后释实相二门文下安之不次于此致令学者徒自疲劳觉者牢矣次二者下释能通此更无别法全以前当体所并为门此之体此门即前门之用故也不然亦不可会文相易见次释实相中亦者例前权门故云亦也初当体中不虚通则不能自会亦不能应他此亦真实之门自行会实之因也或云即门即前亦应尔恐不可耳思之所引两经以类显之义正当不二是理即所通也门是能通即是用也具如彼经宜寻之法界有事有理例上此亦理也门亦是因此二所说并自行悟入对下入权故当体下释能通即向举体为此能通之门易见上是释二门竟是下方是释开示义故前此二门下之文正应次于此也言二门者通指权实二门为二非谓别指权中当体能通之二以为二也释者莫不皆谬何者虽权实各二只是权实二门但举此二即收其四故不得别指为文不次便作别解此妄甚矣幸孰详之权中只一开闭之言即二开闭实门亦尔文意易见此指前正释经文二句义竟。

　　自下引注家释略明意同亦先释二门后释开示初中但各取能通不言当体初即实通权次汲引下明权通实以故辨是门义效者力用显也言非以下是释开文相易见所以前明门中先实后权次明开中先权后实者初从昔故次从今故并顺经文义故也其以不明当体者此二难知或未明故虽但释二于理有当故引以明同也下是述旧妄以三法以释权实之非也此义一往观之似极深广而文义无从恐复不深达者谬以为当故述而破之即简非以显是也所以次第应在前者一者同是异解辨非非正义故二者前初二师同是约教次第三家加之身则初是约一法释次是约二法释今此既约三转即是约三法体如此势数故定须在前又前初二家但释开示不释二门次一家但释二门不释开示今此一家亦但释二门不明开示又前正释具含四门今料简成之类聚群分故当在于前也恐或不晓固之不易故委论之于此前文得之次第不用解释而理自会不然虽释终不名释也于初述中亦可即大为四别谓标数列出名体三示四结通局有有标有释标三者明经明此二门具足应有三义方尽其势下应列名者文而便解释则名体及义并在其中于中仍有三意初正出三义如以三下次释三一为门义亦是辨相互得为下结以简滥初中三义要而言之初一约三一亦是约事次约事理三则是约中边也初中一虽是实犹是因果故并事也次非前二事即是理故三中已上事理仍是二边非之方是中道故是约中边也以此故能所方极故须三也得此三意方达其旨不然亦徒繁耳上方便品亦已释矣应知其章意道只一二门含此三二故也此三等者结也如此故此三章并得为门次释为门义相可知后通局故者简得不得者以门与相二义则通权实之义则局故也彼以此释为会极今观义意乃都非今昔之义并不当故也次破非者初破三一次例余二初中二重初重约不开次明不开之过必须开示乃可此意者都由其不明开示之义违经背义故招此责文相可知。

　　次下问答料简成前四门之义初番明权实次重明三一以前有此二名义故初问先领前两重门问于两等所以有此问者言异而义同亦牢有知者何者两等即前两能通门两等即前当体门然能通二门名义触处有之此易解而当体门始自于前释虽有其名而义未显恐或不会故于此中更问答以辨之答中有标数列名解释释中先标举类故云如名义等此名则门义义即所通之理也此句通贯下二故是总也由方便下别释分权实二故是别初方便中虽互正在名边次释实相此以中名为门通显真实之义例前亦应更云中名非理不立故寄实相以立中名正为显名为义门故但一句则已如上虽两重不同名自分通入皆当体门义不得此释前二当体信难可会次一问答意者例前权实以彰三一四义前数有此二名而权实名通三一义别前明权实四句义竟亦恐犹迷三一之义故复例以明之亦先问次释问中二先领前两互次问余两等两等还是当体二门义矣但以三一为异耳。

　　次答释中亦先标数次更解释即兼其名故不别列于中亦先指二如前即前两互通门前权实中语其体皆言三一故指前也以三显下释前两等句于中有三初答释二义四次三一既下结是因缘以因缘下明缘正互显初牒者此既合释二应双牒文略虽单实兼双义但研此标名以求其要则有得理故若直随文以求其宗则夫旨远矣何者言以三显三者以今日所说之三破显昔日所说之三又以今日所说之一破显昔日所说之一故云尔也所以尔者昔三是一三昔未言是一三物不知是一三唯执于单三昔一是三一昔未言是三一物不知三一唯执于单一如是并乖体实故皆是病今说三是一三一是三一物既知已即无复偏执之病岂非是以今三显昔三以今一显昔一得此意于此释中易解并自分之义故又即当体义矣文中初是明昔日三一之相破此以下是明今开显三一之相可知次结是因缘义者此是应感而说故是因缘次结明缘正相待以显故云尔也亦是修性互相因待之义此处处有之可解此中所以合释两句者以义势相开不得相异故也所以相开者正以修性之义故也前不明修性者例后以显前义自明不繁文故也。

　　自下第四引古明诸门者先释皆谓此既不判不开徒繁无用今谓此文特甚为要为成正义而举不是述异辨非而来若嫌徒繁全失宗旨惜哉后学固当欣等何者此有二意一为成前二为起后言成前者经文权则言门实则言相及释权实并名为门一违经文二乖其义若不得此文证释岂能通会何者意明相还是门故将门以释相若权可为门实不得为门者经云有十五处言门应皆是权无实门也若既权实并称为门今并约门释何为不可故引以证释成前通称为门之意明矣则前权实四种并得为门信矣若尔经何不并言门而异说之将明具有四义故也何者经中此文即一互句若十五门即一等句例此两句余之两句不言自彰即方便相真实门及二总称为相则二互两等四句明矣或曰相以何义而得为门相含多义不欲繁文此中正取表炽之义物先表兆为相故即门为义如序文云今相如本瑞是诸佛方便即其义矣然此既亦四句与前两四句何别前论权实此论门相前别此通故不为类幸无谬滥成前义竟言起后者其中所有偏权之门并为今后所开显后将广开显故先通举以示其所无遗如此岂非甚要文中先通标数即一部中之所有也二别列数约处有六开即一十五也次随牒以解释一一皆依文标名释出其体可知其中有昔有今而要不出权实二也故权实皆得通称为门上是参会众释已竟。

　　自下专是一家之意约文依义广明开显文虽不多而迹门十四章三分要旨尽于此矣思之思之于中有二初标简参会特显己意故云今又简前且随文消未尽明其分者今此备出有此二意故特经更云今释昔所以下正释然释此有能所据此处释文义但释所开所显之法分齐不复更诠论余义以前已释竟故也于中有三初开昔非门次开昔是门咸令以下总结释一切是非皆悉开显不唯前之是非二也然总此三即是开七方便九法界同显真实佛法界也何者前之是非即七方便九法界也后总即余四法界是则七九之义明矣初即人天二方便也文有双标双释义兼双证初标说不说者正明昔闭隐今开显也昔说等者释昔不开显即闭隐也今皆等者释今即开显也文巧互说昔但明开闭今但言显宜善思之治生产业证开人天不相违背证显实相即兼人法二也次开二乘亦先昔后今及引证也初对大故二并名小仍即兼于两教所以初举因果后方显非门者此有深意何者下既对果此方便即因即前当体门也以趣果故故得门名下双简者此则能通门也若当体门但是其因也若能通门双用因果文巧况说果且尚非因宁得是意明能通而尚非况当体宁是正明此二在昔并非故也下明今开皆即一乘真实相也次引证两句并是开显之义又前是总此兼明别何者总谓直言开权显实别谓人法初句人也决了等即法也然一一开显之中皆有四一何故但二然理教行三并是法也语二即具四矣又人句即开当体权因即实因故云是道法句即开能通权因果法皆实因果故此亦巧密之甚思之思之。

　　次开昔是门者即璎珞经之所说也对前不说是门故为非今此说为门故为是故彼经中初明从假入空观次明于空入假观后云因是二空观为方便道得入中道第一义谛观双照二谛心心寂灭进入初地法流水中如此即是昔说二为方便门也既复云道道即能通故是门也此是别教当体亦即能通虽复当分是门要非即所故须开之莫非即真实所岂更唯是有能通故结责云宁复等也。

　　咸令以下一往皆谓为引证向后义今谓即是总开一切权人权法皆即实人法也所以更此通者以向所明但七方便又未明前二教菩萨是故更明不然岂能尽经咸令之言旨耶特为要矣于中先引经作此说即是通开一切之相状也次结如是即是一切尽皆开显无遗隐矣初中初句明总开一切人咸者皆也众生一切权人即九法界众生也佛知见即真实妙人也色香即一切权法谓九法界十如法也佛法即真实妙法谓佛法界十如法也无非实相三谛故皆中道显成上佛知见义也此文亦即具四一与前意同结门非门者皆似门即三乘非即色香此乃对面相违文中前二皆云不说是门后一则云是门今并为非何更有是二文相并岂非而违今谓二为方便道是门也二乘向前并非门也此且对向诸释一往言之克实以论门即别教地前人法非门即余八法界人法此则一切罄无遗漏如此方尽此中通开显意诸有观此经文见闻此释岂不深庆幸哉示真实相即得近菩提如见水也初入分真付究竟远故云近矣或曰经文但言门不言是非何为强生分别若尔昔来总是大乘皆能通于实相何更有异方便而开显之一言蔽诸不繁多质若分别者从昔有是有非从今无非并是经从今说今就昔谈文中一一皆云昔今何异日前而云不见若不以下即承势便释经第三句此句释前须开之意深等四字固有深旨疏文且略释不并言今附文义略以消之何者即权而实深也即实而权实体之能固也权实不二堪为幽隐幽也权实不二而二体用无方远也又初闻惊愕深也犹自谓客作贱人固也过是已后心相体信犹在本处幽也虽复领知而无希取远也又十住始解深也十行进趣增明固也十向解行适融幽也十地方能达极远也四一圆通莫非本有真实妙道故云此经藏也初约本体释次约昔时释后约今日开显释此皆依附文义岂不信哉上是直依义释三句竟下是更约三慧之义消文以承前文义势又义数相当故更此释一闻能致三利二近之益彰教之胜能劝物对修习以流通也并是妙三故皆云圆经虽三句只是开会二义二即具三故不复更释后之一句上来文义虽多并是因缘之义然此两句结叹正说以要统之义并已现于前此直约义消文故但用因缘不复更论余之三释于因缘中四意亦可准知故又略不言也或必欲知者总言能所开显之义此经法尔即世界也别言开即为人也乃兼破痴之义即对治故文云破此病故即其义也所示实相即第一义四意备矣通论两句经文一部宗要疏意简密况不次第先释虽众将求要会终不可得犹辟重开通积荒衢独力而求速备岂有是哉故且粗尔未遑委悉。

　　次下第五简非者此盖通途遮抑之言非谓当时仍犹有此人也次下示弘方者所以弘宣致大功者良以有方故也文云略者对后安乐行品为广也为三者经文先设征起次正明准应先为二文省直于正中为三标中三皆有能所即修性也则初双标修性解释但别释于所修之性劝修即别释于修安住二字即前入着座也是中二字即前室衣座也自下行此三然后还为他说此三法也所以三者方法正唯在三不可过减故也必此三者要当故也具如品初约一法释中问答者是也文中初约三德释次约三轨释三引后品以显故四会前文义同此所以初三德释者三德即大涅槃后品名安乐行大经安乐即大涅槃正明弘经即大涅槃因故也又大经名如来行谓大乘大涅槃今此三并名如来故须约三德释后约三轨释者轨是法则法则义正明弘经方法故也应辨德轨同异还以方三德为三轨也初释中一一皆具三者三一圆通无方妙德故也轨谓轨则弘宣之法则也引后品者安乐行即此三性也行即此中修也则修性相显也还广之意如前如后所释次会前文者前释云定慧此但言衣一尚具三何但二耶前云背荷肩担以喻中道体用此经文略释亦甚略以前具释可以例知故也次五利者正由奉顺方法而行故致于此此即广前诸功报也后安乐行中又更广于此也见宝塔中平等大会即权实二智微妙无方称于妙境境智圆适无所缺故故平等诸佛是妙人般若是诸佛妙人所证之法一城门喻上妙法四方皆入喻上三世诸佛同证法指义同然须善知其意有通有别此正别取不共般若同圆妙道边说非谓全指其部或疑三门异者但取异同不必克安又权实有无等四门同证一理又诸异名莫不皆同证妙法故四方皆入若约人者即三世释尊即四也又二经既各具二名即各四句所会不殊然有四别此中要意正明体同名异故云般若一法说种种名如十七名随机异字又常说般若异名不必克四即此义全取不共仍且相待须知之此中且可两释谓人与法人即三世十方横竖为四方四方人虽殊证一理无别法则所显体一名有多异四方即喻名异一城即所诠之体一也。

　　见宝塔品第十一

　　应知此从能所之事为名见即能见宝塔所见经明塔现大众同观从此合以为名故也释品为二先题次文题具有四释初因缘中二先翻名从阿含下是次释义初中有翻有简有两名并是旧出塔偷两字其声是同译人不同故有此异翻为此方之名亦有两别并是依希比附此方未令得其要实隋译云大聚义近译未全正新云窣都波此云高显以其形状高丽显著译分明具如经文以表至圣道德尊显以其形严使物归心景仰获四悉檀之益故云高显又言以下是简异也以有无异故有二名支提亦是旧出亦未全正准中梵言应云制多故近代所译皆以为正也次义中名支征(多音)者即此制多音之讹也阿含以下方是正释义也然经但问塔出等三事因缘佛是具答之不论塔之名义故今直翻名已便约四意以释其出之由非释塔之名义义略如向明非此中意故所不论于中初为证明此经即是一切诸佛法身之宝塔故次为证明此经利益之深广故三正为令二门现未机缘断疑生信故四正为明此经能显一切诸佛三身妙德不思议故此四总摄经中三事因缘尽也大略如此即四悉意也初既显此经是三世一切佛塔之所依即法身所依之境如器世间故即世界也次既别明经之功德利益之深广生善之极故则为人三既能证前起后极能除疑生信故即对治四显三身妙道故即第一义也余三易见于对治中或多谬滥幸熟详之勿谓今文破古便为对治何故此四中对治独言前后正为顺经破古正应于此中出若于经初起后非便故也八不之后释平等大慧中问者将与大品辨同异也何者彼名摩诃此云大慧二名既同二体云何将二名同以求二体同异故也引论释者以彼论正释大品般若故也彼既称为妙法明体同也据两通题即是名异据两文内所美即是显其体同也下举譬显一城是即明体同四方皆入即喻名异而同诠一体也若更约四门及三世十方诸佛所证以合亦可但且依名异体同异释恐繁且止宜更寻于论文然此且约不共义说故名为同若约共边全不同也善须得意无谬滥也从有人分下第二释品文也于中先述古人科节之非然后乃正科释初中先述其科后明不可此亦文中有少脱落未所释都不附近或言初句指后应言十七品以古未有达多品故次句却指前十品谓序品以下讫法师品是也更有一云疏言十一字误正应云七品谓从此品以下讫于分别功德品也弥勒问下即从随喜品向之后尽经文也谓疏舆记并误今谓此第二释都是调此熟何者涌出寿量分别功德此三品并是弥勒发言广陈起请佛即广为其正说盛谈若是如何却判为神通身轮随喜以下方是口轮以正说为身以流通为口况此是龙师之义上文云实远唱近故且留是口轮为非耶今谓此说脱略少许若备体者本正应云此下十一品是第三约身轮开本迹于中为二初四品半是神通身轮开本迹从弥勒问下是说法口轮开本迹正应如此所以知其然者此是上文龙印瑶等师之义也故以其于第二身权实中自有三分此初句言十一者即是通举其三中初序正之两分也序即涌出品中初菩萨踊出也亦名为身轮从问已下即名弥勒发问即是口轮亦名正说属累品已下是即其第三流通分也其意易知文故略不述何以知其然者耶曾见瑶师家从其亦以十义释成瑶师之义云瑶法师从宝塔已下讫神力品明身权实仍有方便正说即是开为三也又曾见先德所讲此疏古本于此中云初四品半是神通身轮开本开迹余文并同此其实也以是故知定如前也余皆谬妄或云古无达多品如何言四半今谓此后从义通说无则已有同在其数内然其应云身权实何故云本迹意明权实即本迹义故今文前科章本迹亦名权实故知义通明身权实即身本迹也故以异名显之初言神通轮者对以轮者如宝塔涌现远集分身三变净土开塔入座接众空中无数之教一时涌现空中礼赞四众皆见遍满无量如此等事皆是神通身轮所为之事故也故初四品半即是神通身轮用此发起问答正说权实事故为口轮方便即发起序之异名也从涌出品弥勒疑问以下即属口轮释者都不知此文分齐故或指前指后哀哉彼意如是今不许者谈其密意则可彰灼分文不然望涌出品适当其事故于此为大早据此应从前三数恐后学者不深达其文意二途是非故述而非之也达诸学者审而详之勿得辄尔而言之矣释多宝如来听经之意先引论释次引师释解论意可见或曰南岳何故违经今谓南岳正申论意为不违经今谓两释虽各有理后将会经文意终未可得何者如上法师经文种种赞叹体用高广利益深大所以宝尊最初禀此五利妙益故发大誓十方有处皆往证发使物同此妙益是此经流通之要旨又是发起本地之玄方若依论及所由释于经实不可会若直依经则甚易会依论则极难通今宜且从易置于难也以此之故天台大师不从复更言意可知矣宜善思之。

　　提婆达多品第十二

　　释此品二先题次文题中有三初注略释名次辨菩萨之有无及置之人后正释名及明来意初中或白字书或为注解本多作注应为注也言因缘者总言而已此是世间感应因缘即但世界之义所以热者知其应有损坏哀惜佛法之利益即为人也其本为除物之热恼即对治也为物除热令得清凉第一义也其次二意可知后文更自解释及如记中所论然此犹是旧译未全要当新云提婆(上呼天也)达多授也父母祈天像以得之推功归本言天授与故言天授开元年中有梵僧名释迦达多唐言能授故知达多非是热也既言天授况加垂迹固当须有四意父母祈天所得此亦世间感应即世界意天授令其发起圣化大作利益即为人意为逆现报使无量人不敢为逆恶即对治意能大发明圣化令无量人得道第一义也是有此四因缘故名天授能行非道通达佛道即圆教义久证第一义天亦能久为此用即本迹也依天然妙理而修妙观能发妙智即天授之观智也如此名义甚为要当也次文言睿师九辙者谓诸家皆云融师用为九辙奠知孰是宜知不同既非急要幸无固执余并如记中释然应知此品文名体通局何者文中具明二人往现通经利益题但从初往时一人故知体通而名局也然同是劝修通举一例诸亦何局之有释次释因果中所以此文最广委者正是释尊往依此经修妙因致妙果体状若是使后代信而奉之故须尔也其中约教但是相待应知一一皆须开会绝待方尽此经之旨知之知之也龙女现申敬经中云以偈赞曰人多疑云为赞佛为自赞今谓何为疑若言赞佛何故疏云明持经得解若言自赞对佛自赞有是理乎今谓正以持自得解用以赞佛疏释其由故云得解何以明之如华严中诸杂类众皆述己所得法门用赞于佛以己所得法门悉是佛所证得故以为赞今此亦尔明己所得即佛所赞之妙道用以佛赞显己所得与佛不异起后即成佛故也思之思之应言闻那言持此非五中之持正明证得所闻之妙道既是证得永无退没故名为持正显证也言成就二身者即真应之二身也然诸经论所说佛身不同或一如普贤观经云释伽牟尼名毗卢舍那即一体而异名耳或说二身如本业经云诸佛同有二种法身谓真实应化或说三身谓法报应如金光明及余经论盛说或说四身亦如金光明谓法报应化或说十身如华严十卷楞伽及佛地论于后寿量自明然虽此不同但是随宜离合而已故佛地论云应知十身三身所摄以三为要故也今此文中但明二身而即具四真身即法报应即兼胜劣虽具四要但为二谓自他亦体用也若广开之则为无量若要极以言之一而已矣所谓妙身故无量义云如来清净妙法身也谓一即一切等故云悉能显现遍法界今此正明自他体用为要故但言二也此二即证衣座室也衣座即真体也室即应用也离合可知言八相者文但有两即八中之二略言之耳然应成必八时既长远如何乃云即时妙道无方何远之有华严明一一相中皆具余相妙用无方亦何不可然准观音广疏中明现一一身皆有二义一者应现约一期始终二者化现无而歘有今此或是化现有其二相相从以言八耳若是应者义如前说二义皆勿通物情见解言只以等者此言海中从闻经之即证佛身从海出来际于变身南方以前但以龙女之身教化故云尔也言权巧者谓适得妙体起妙用也下出其体即普身定也妙定之异名耳即指此为权巧非谓从来本是权人之功巧用也有人云此如来是等觉菩萨故适闻经即成佛故经云而生五道以现其身即其义也今谓若如此者诸经共有何烦繁强称美于此故本业云无垢大事闻经便成妙觉十方作佛若如所释何闻此经之意何者前欲叹微妙若有须臾闻之即得究竟菩提虽有此言未见其人故文殊海出明有其人持为证成此义故问云颇有众生修行此经速得佛不答言固有略举其一例以显诸正显经体圆妙力用速疾令凡劣能致上根圣而弃此真要远取常途谬妄之𠍴其莫大矣斯人且有斯疾况余者哉曰此如权实定言如何今谓如向所明何更此或依经意义但取其实不须论其权也必言权不可信无利益者此固违异佛言何谓信顺此即乘急戒缓之人具如上文所释足无惑故矣但固滞日久今当更以圣言实之何者如龙王经云时海龙王与诸眷属来至佛所闻法皆证大乘之道时龙王白佛言我宫殿中近日以来眷属甚多今又得闻大法复皆得道不如以何因缘生我宫中复何因缘皆得闻法悟大乘道佛言昔迦叶佛末法之时多有犯戒之众虽复破戒而勤读诵大乘经典以破戒故生汝宫中以勤读诵大乘经故今得值我闻大乘法悉证无生法忍此即戒缓乘急之文分明可信龙女因果之义固无惑矣未曾有中野干亦其流矣(云云)幸善思之或曰其成佛为分为极释者各计不同或云即是究竟或云分在初住今谓不应如是偏滞至理寂绝非分非极修行因缘不妨分极今此于真位中通初中后不可偏局通说无过定执多𠍴幸去情从道勿宜对滞。

　　持品第十三

　　论中名劝持品人读加劝为胜皆从以释今谓此又固人情非得要实何者经有两体从初应名奉持从后应名劝持各得一分未全其体持一则收二加二即失两美多失要情为信矣若但言持统收其二其故然耶持通奉劝皆别故也经题正得其要释甚自分明学此释者且迷况异学者哉所言持者非前五中之受持也乃总五种及一切行能令教不论坠故名持品余并如记易知此中应有四悉义者有持及总收二即世界奉即为人劝即对治令会妙道第一义也此甚易见幸勿自余。

　　安乐行品第十四

　　此品一往而言谓从法也二往言之谓能所也谓令物修此行也即广前二能所也品正应云修四安乐行即能所之义直从所为名也又是通别四是别故直从通以为名(云云)从法为名有通有别且从别者谓流通至妙因果之法以为名也安乐即妙果行即妙因又是简通显别之义以因果名通今即显妙故也又通别之法者以此应言四安乐行文直从通即含于别如前法师品名亦如是所以然者以法师名义不定或五或六或九或十或复减之如前释法师品中有增有咸良以于此言五未尽其要语四言三虽复得其实于义仍有无方故前不克言五此亦不言其此思之思之又大经虽明九人而品题为四依思之思之然释品大略有二谓名与文谓此中稍异于余故大为五别谓释名来意次第出体释文今谓为五要只二初四释名后一释文初释名中仍立方法于中为三谓标数列名解释标言三者谓为依三种方法释此题名观此所释二十八章唯四品用其方法谓方便此品寿量观音方便寿量但用略广二释观音用通别此品用三方法及以略广体势特异于余者以一部二门流通利益末代要方尽在于此矣故大师令修行者必诵于此品信有由矣既要若是如无要方何以显故须明其要方其次列其要名事谓三业止作文谓前及当品门谓三种会体之要又事即总收品中始终四事文直二处三句之文门谓当部及诸经中所说之要所以约此三者以此名题正与此三要合故以约之一部文义略尽于此故约此三略广二释初可过减下次解释仍有略广即有二别各复有三初释事中三业止作作即观也慈悲在于观中具现下文亦作止恶行善亦名止观止即三业离过谓身十口意各四行进即观三业四种弘经自利利人之行也从是三业止作为名故云尔也思之次附文即二处三若上品即三字是三德并是安乐若当品文三并即约行业以正是释行处之文故结名两文并须结名也次法门三字即三法门名通诸经诸义在于此如身行颂中具有三也此三即三种最大三昧门具如大品大论又即是三谛三昧门亦即三空三昧门是入大涅槃之要处故也结名如后广三中一一皆须结名次广依文中前但附两品各三句之文故名为略今通附一部上下之文次附净名经文后应附会大经之文以如是等故名为广结名思之次附文者前品及此当章正以此二文故而立此名故须附今释此名故须附其文以显其意也初附前品正以此题三字即前衣等三文之义故也前文约三释已指云后文还广释此是也修寂灭忍妙理不为诸余辱境动乱故法身安向言身无厄险未知何身如何得无厄险今此一句即释两义着衣故安法身即非余身显是此身也法身既安色身任自安也正显修法身故言安也乐中亦二义入室是乐之义解脱即简非余心也正明修此因得此果也次坐座亦二智是德本修之能道万行进趣也此附等者结示附前品文正是显前品备三德之义故立此名名题三字义最便故附之也今谓初附前品即三德故得名次附当品即前三轨义也又从此义故得立此名思之思之然前约三轨释者意明三轨即三德但德是果轨则通因今正消三字故直约修三德释次附当章文释三字即前三轨义以立此名如文易见两文言语虽异次第及意义无别次约法门者明此题三字又即是余经中所明不动等之三法门也此义如前实相当体门也文是显义最要故约之也于中有二初以三字次第属对三门后次第解释且初属对者文中有字应不用若着前第二中亦即合著故应后人意加非本尔也前事通约三业中止作以释义次附文别就体以释义今此法门似约用以释义又亦兼约行故名法门言不动者即不动三昧故大论云诸佛最大三昧名为不动谓能降伏一切魔怨成无上道皆此定力故有不动金刚主当此门能破一切魔障亦名无能胜彰其力用最胜故也不受即不受三魔地谓此定力能于一切善恶中庸之境悉不受着也不行者即不行三昧也行是进趣之义此定能达一切法本来即是更何所趣即如诸法无行经正从此以得名也略标如是。

　　下次第释文义分明释初义中有正释引证举经喻显及以结也次释乐中初一句标名未即释义幸善思之从不受凡夫下方是释义于中有三初明不受义相次生见下释不受之所以无苦乐下结以得名初不受五种五受乃是其不受分量也凡夫即外道应非苦乐舍忧喜应四句及绝言中越三教之五故云乃至上不受二字贯于下之五也释言生见等者或通或别别者即释不受于圆之五也既不受于四句亦不受于不受何以故以情见执者不得悟入故也正明无之乃名不受有受下反释无苦乃名乐结此乃无苦乐名为乐言大乐即乐常也故十八空论释四德皆作此次结次释无行中初释无行后释行初中先例前无受以显无行次明不行分量前以不受为乐之因此以不行为行之由将明行先明不行不行由前不受故以例显此明不受即不行不行方能行既言不行不行何等以下明之即净名经义不行二边而行中道结此中行字义即彼经中是菩萨行之意也上来略释三三亦即成四三义以附文有二故也初通从三业止作立以名次从修三德依三轨以立名后三既门即从因以立名总此三三以立名故名安乐行思之思之次广者如是三三九法绾涉处远非即能备故须略已更广申之为乃可于中即有三别然言则不难意不易得应知此广与前势数同异前虽三三九义正且消释三字之名此下广者即专约义所谓义者即涅槃也初事即以三字对于涅槃因果二义也次广附文即展向因果各具三义也后广法门文虽不释标劝而已义亦不得异于前三即是修前三因趣于三果故名三法门也所以然者此品本名涅槃因果之义前之略释且为释题三字未正明其宗要故此广初即明涅槃因果虽明因果未知其体故次明其因果各三彰其实也正明三为归若能勤修速得趣入故后更广三法门也要旨极尽于此故名广也若不得此要旨从消文终无利益思之思之初广事中二初标章次正广于此正中有四初示正义即约三字之名若涅槃因果二义以大经中释大涅槃名大安乐故今以安乐为涅槃从诸余下第二简非以显是非故为非安乐后一结是大品通三今言如实即取圆义以为证也次大经下第三引证初二证前三非后一证前显是絓七以下第四总结广简非以显是所以可知广如大经玄义所明。

　　妙经文句私志诸品要义卷上
卍新纂续藏经第 29 册 No. 0595 妙经文句私志诸品要义


　　妙经文句私志诸品要义卷下

　　石鼓寺沙门　智云　述

　　　　释安乐行品余

　　次广依文于中有三初正广此行与下会两经义同三问答料简初正广中有六初牒前名涅槃有下次略释因果各有三义其中皆有标数列名止行者下三广释因中三义总此三下四结能所以彰本名大论以下五引证因时用下六总会经文所说于第三广释因三义中一一皆有三句谓初标体义次结示广其别三结所附之文三义皆尔可以细寻所二示别中皆言体者此字有三义一体达义二体性义三履践义今意正取依性起修即后二义故云尔也大略且尔未及委悉此所以不广释三德果者处处有之故不繁也结云三行名道即因也行因道三名异同一物也言行境者是所缘所趣之处所也若修究竟转名果也引证既云常观涅槃故是所缘境也下是第六总结会通经中所说于中复四初别明因果异名因即三业六根清净果名佛眼等亦得名佛知见应知两位通局思之此二合论名为因果安乐行也因名止下别会对因以立果名又因以下今明因果异名复有两重谓三蜜三转因同而果别蜜取各具一切物所不测轮取展转无穷如此观下总结归宗即此经意于中五句初一总标次三句释后一总结标言无分别也下三释不可分别之义初二句释安乐明一切法一切人皆即安乐人法也无复更有非安乐者也后一句明一切行皆是涅槃之行亦无更有非者也此即下一句即总结归宗即此妙因果也此三句初一出大经次二出净名也此中不复更广当品文者言异义同前已略明入文自显故不繁文。

　　次下会通两经义者谓大经及此妙也两经俱明此行涅槃既即安乐明行同亦不异在言虽别义无暂异恐不达者故须会之于中先会其总次会其别缘两经皆有总别两说故也初总中先标两经同故也次释会后结不异释中先牒大经所说如来行即此安乐行也如来下释会彼从人此从法人法相即故不异也结言总者对别名也总即人法别即各三向且言人法相即故言总不异不异即是同也言别亦不异者是会别亦同也亦先总标次此明下释会于中先三后五初会三中先别体后总名初中先出此别三次下明正会彼别也彼三文皆是譬具如记中可以消息彼呼下会总名也彼呼即前彼三义也呼即此三义也无余是决定了义德是大涅槃究竟圆极故四无余此三三方三世诸佛同修证入妙极无过故云无上故是名异而体一也次会五别易见略标不释圣行谓戒定慧俱会真空即此座也天行谓依第一义谛天然之理起即此衣也梵婴病三即此室也室谓慈悲慈能与物微着二善之乐故即梵婴悲能拔苦故即病也故言事虽异意义恒同同其大涅槃之行故也。

　　下是第三问答料简中先举两说不同后微前说不异答中先略明同责其偏异理必四下广明不异即两经各具四义缘前既各具二故即各具四也如此附文何但当经亦乃附尽两经文也何但附尽两主亦乃总两义矣所以广者正由于此思之思之次广第三三法门者只是广明三定门亦三脱法门即空无相无作又空即止无相即观无作即无缘大慈悲三法门三门即能从此能所合名故云三法门也此三义意大略如前可以意得故略不说总此三三略广为名故名安乐行品思之。

　　下明第二意者品文有四行题但从通前释亦且从通此下三意兼明此义初中先标章前流通初五品大科为四此品即当其第四明为恶世末代初心弘经之人明其方法故云尔也上文虽明标初而已未可识会故此广明之也次下正明先简非此所为如大经具明四依此中即五品十信也五品是初中之首故云始心于中一简其人深识以下四义简非所为之意四义如记中浊世以下结故非所谓次正显是所为亦先示其人为浊所恼下明是所以无前四义故为所恼既恼故无自他之益三是人下结是所为故品来之由也。

　　次第三意者先微次释所以作此微者缘经前后两文所说不定意显其道无方今将明之故此微起次释中先明无方次明且为一绪初中法华是圆教所诠故是圆行如何是定一即一切以故不思议不可定也次明无而且者因缘故也先教次行亦先他次自皆先明次第后结不定在文易见此下应四悉出之。

　　自下第四体者正缘经文直标数便释其相而不列名不知四是何物故须出之前之所明非不已有但是通谈其义未明其别正以安乐名通四则是别今此正明四行之体于中有三初出旧解次述南岳大师所释后正明今师所解初有三处初言二空者即初身行也不分别是男是女即人空一切诸法有为无为实不实法皆无所有即空法也以此之文故是二空为体次三并如经说故即为其体也次师言一空者前对所故言二空此真从能故言一下三亦直随经文次第三家远诸恶即十恼乱渐近空理即修定慧也下三易见此一家虽未全当且胜前两家次南岳师正以初文云于法无所行而观诸法如实相不行不分别等故是此物为体已口不说过即口行中止于四过故是为体也敬上即文云于诸佛菩萨起慈父师想接下即文云于一切众生起大悲想故是此物为体第四如经易知此四若望智者只得离过一边亦未全尽其实故下更出方尽其体次出大师所解初正标列其体次释其义初中但标此名前诸释者不俟言可不自可知矣况更解释其义合理会文极佛意修行有尽宗尽善尽美但何如前所言今以后所有释者尚无与等况有过之幸明智者详而志之何者止观慈悲是能导三业誓愿是所导此是四安乐故须有雨体有四无三无能导有三无四无所导无所非四无能非三有四无三非安乐行有三无四三无所归三四相须阙一不可故必三四三是安乐四即是行有三无四安乐无因有四无三行非安乐有因无果何者此则以三导于四行三是能导之体四为所导之体三若无四三则无能四若无三四亦无用故三有四安乐有因四若有三因为有果依三起四安乐之行依四显三行之安乐性修相待于是存焉因果相须于斯在矣又能三唯心所四即三业物别故必须此能所然三能导之物四行文中悉皆有之入文自见言及誓愿者如前四释第四皆以慈悲为体岂得更以为所导数非直他人不许自宗皆亦不容今谓此昧何甚一宗处处皆言依慈悲起誓愿况复经文自说先明慈悲后明誓愿非直迷于一宗余说亦自迷此经文固是惑之甚矣何者慈悲在心誓愿通于三业又慈悲之心唯二誓愿三业有四谓依二各起二誓故也如此差别岂得为一问后三文自分何以知初是身以后形前故知是也思之次释意者谓释行故四行必须此三为尊之所以也于中初广释身后结例显余之三行有何所以应先反释然后顺显谓若无此三无大利益次顺有故有大利益何者是无何者是有释无即危苦有故大安乐也文释具有此二义出之何为大利益初明能离凡圣二边生死因果有止行故以下次明能成三德涅槃因果初不堕凡夫是无分段生死因果不堕三乘地是离变易生死因果次能成中初能成三德大涅槃因止行以下能成三德大涅槃果自两番初能成三德次能成三轨谓资成观照真性法身也文云资成即资成轨所资智德即观照所通断德之理即真性法身也因之所得故名德为他法则故为轨即果上之体用也是名下结示身行例显余三言身业安乐行者能离二边生死因果即非危苦行能得三大涅槃因果故是安乐行也身业即具余三身如是已余皆即然故云亦如是也得此要意不俟繁碎幸善思之问身行自足更用余之就说有四约行一即一切故云说非行时故也。

　　次入文中言问浅行者若深自能不为说故知然也经但总标其数而不列名释中亦不标示所以然者正以合前之四之义不可偏为为题目故略不言四即具三如前所出方尽此意初行中云行处近处者此则释初行中自为此二也疏文略应云长行为二谓双标别释文具释此二义而不分二章初或脱落也或云下正释之双标文也于中先述旧来三释次广辨非兼显正义初中言内凡等者只是次第大乘教义即地前三贤位也复言初行者即十住以去或通取十信并名初行言渐近即十回向近于初地真实理也又引证即证第二近处义此则次第前深后浅也有此二义故名行近也次师约两义释皆前浅后深为此二义也然智境只释因果体反义也次第三家释行中七住以上明之位古今人多呼地为住也心体以下明行之义也绝行于理故云体也已过分段更约处以明也次释近中自此已还明近之位也无生未明之也此二以下结释以此故为四行之中初之一也准此三处所释近处之义近字皆应同上声呼私谓以下是次形非显正义也于中都有八番前四正别辨非后四总明正义兼总显其非也初中总束前三为二以三义只是二故言初家者即牒前两家也次两俱者既互浅不可即显互深亦非既两互并非两俱安是前品即持品也俱浅则不应分二故为方便非圆实也故并不可次下四番是约三正义合破者以更有三义故不可定初约二义相即破以行近俱是进趣但直与广历之别次别约方法不异破又初约行近二义相即破次约方法二义不异破三约事理互现不异破并破前四义不可定皆可知次下略显正义者破非虽尽是义未彰故须更有征释结先设征言尔者尔前三义不殊何为更有三别释中各有二义谓理略事广是也诣谓依托亦造趣谓直依托于理以明造趣又有是略说故名行处以初行处之文望后近处之文固其然矣言附事者皆谓十恼乱是事余二非事或云初二是事后一非事故经自结前二为近处即此意也今谓观文三并事也何者禅中具含内外及以三业故并是事以闲处即外又兼身口故即三业事也慧中既言观一切法即观依正一切又历十八境显理此前广不得言非事也约此三种修行故名附事三事之文望前是最为多故为广下结无浅深者无前四种定浅定深二也上三并约正理总彰不别破其前三定别最后一番不别而别别而不别乃至四句不同古人一向定浅深别思之思之。

　　此下是第二别释初行处之文也于中先标解释方法次正依其方法以消文初者谓约三法消释显有其方仍须至三方能显其势数故云尔也既标数已下应别出其名易省故不言也所谓三者即下一二三也此亦即一谛二忍二谛三谛约此三法以为释也所以约此三为释者正于此文要当故也何者文云行处复云住忍辱地处之与地并是所依所依即是谛理其言又总须约一谛释复言忍辱虽是一谛所忍之境要必有二故须约二忍释亦即二谛在文分明一谛必三方尽其理故须约三谛释如此方尽其势数故必此三法也然应须知此一一皆通消尽其文不得别分为三段也且释初中文自复为三别此则别消文也于释三中又更为三初正释三如此行下结会三法是名一下结归所释初中为四初标列为一切所归下释无三行下结归所释如此下会同三法初标列中初一标通名下三列三别然此经文都有七句束为此三初所归即初一句次作本次三句后无分别即后三句释初句中疏文五句初总指初一句为释上所归二一句释出其地即地之体也三一句释地义四一句释忍辱即释地用五后一句结名此三释初句竟可知次释作本即释次三句文疏文八句初两句总释作本之义有譬有合可知若得理下次约四句义别消三句经文无量功德正句总结以显功能地无所生下结各行处可知次释无分别即释最后三句对前二义释此第三故不分别二也文但略释及以结名可知无三以下总结名义一体二用体用不可思议故无三而三也可知。

　　次下第四会同前经中所说三法此着衣中即具三也余二亦尔故上文释中一一皆具三义良以于此次约二法释者此还是一谛之上功能前明能生次明能忍虽各有能所而前从能边故云一今从所边故云二互举明其灼也于中大有二别初正释行此行下复结会要初中有三初正明二忍若更开下次因广明诸忍今且约下三更明四忍初中更复有三初标列名数二忍即下次会名体异同二空以下三简名同体异唯大论及阿含经明小乘有二空近代经论不许小有盖佛随机两说后代各执不同大经诤论正由于此今依大论及阿含经故斯简也然小乘人只是大乘俗谛并为人空大乘法空非直空俗亦空真谛故为异也大略如此宜善思之此既正约二忍以释应明二义消文相状文略不出或准望前后或复脱落或应须知者诸释不同不能更述今准例前后略以明之何者应初一句总明二忍谓安住中理对二边境不起二心故名为忍故是总也以下二句别明二忍初三别明生忍次三别明法忍文虽此别义无前后此是二忍入文相状略尔于后自明此下第二因以广明诸忍义者经论所明忍义盖多仁王璎珞最悉仁王经中大明五忍开为十四璎珞经中大明六忍约位开之即成四十二忍虽此略广修多要不出于二忍今既明二即举本要须知诸忍皆从二出故因二后广以明之于中有四谓四五六义及一切也即此二忍文中含此四科之义故也且初四名如次文中释列五者即向四上更加于信此五具如仁王经中所明地前三贤名伏忍初地至三名信忍四地至六地名顺忍七地至九地名无生十地妙觉名寂灭经中开前四忍各有上中下三第五寂灭唯上下二因果合论成十四忍以彼不立等觉故寂灭但二合指善要字拟彼信义以善即是信从之义故也六忍者仁王经中无六璎珞则有故彼璎珞上卷明六位观门云复名六忍谓信忍法忍修忍正忍无垢忍一切种智忍此六即次第对住行向地等妙六位其中无和从之名未知此名所从或余经论中有或直依此文义立下第四科约位以开广摄一切谓若更广开二忍即摄一切因果忍义都尽初标次释况显初应言位那言地地局位通故也或通言之明相即也下况释者华严义也言一忍者境虽有二能只是一此况意者彼谈地中带历别义尚能如此此遍开言圆妙无方固其然矣若作引证则易况意则难略示尚善思之上以明二及诸忍竟。

　　自下更约四忍消文于中初标列更用前四此四以下简别显圆初言今且者以二义为正余但有义于文不便随文起尽四义稍便四消文已二义自彰故云且也正谓今且更也且则对余三更即对前二义又二横四竖欲约竖以显横故更约此四释忍之列名如文若对文者初句即伏忍以言住故次三句即顺忍初句文云善顺故次二句并顺忍之能也次一句即无生文云不行行即生起义故后两句即寂灭无相无分别故或以无行如实相两句并为无生义亦通也此四忍下简别显圆即为二别初简别异圆次明圆异别初中先标异前明二空与小名同故简之今圆四名前与别同故亦须简故有此言也彼前二下释其异义言前二是生忍者二谓伏顺然仁王经伏在地前三贤故得言生顺在地上从四至六岂得同为生忍也此实难会或别有所出若以义言固亦可矣何者准彼经伏忍有三十住为下十行为中十向为上今以下中为伏十向从中修为顺虽顺中道修而未证故犹属生忍位其义可矣登地向上前九并为无生第十与妙并为寂灭义亦可矣虽有此义未见其文非直此释难通经文亦不易会何者两经同明信忍仁王在地从初至三璎珞在住自初至十是则仁王甚深璎珞极浅固不易会佛说尚尔况后解释宁无异哉故未足为疑矣如此不融故是历别之义非圆明矣今圆以下是次明圆异别于中有三初总明圆通之义若约无下别明圆通之相后更别消顺忍之中二句之文初有三句先标圆通何者以下释圆通义大经以下引证释中三句初一明体异次二明位异如此体位同一中道故是圆通异于历别义也引证发心即初伏忍毕竟即后寂灭不别是圆通义故自下是历四义别明圆通之相可知如是约义则知一即具四约行亦尔前云一即一切何但具四固是圆义可善消息不欲繁文次下是更别消二句经文以经但云不卒不惊不知约何事依何忍故更约所开之事及应释其所以初两句释不率暴以此二事皆是令人应卒暴起而能不者故住中空理而不起也次释不惊明有五事此亦皆是可惊怖之事而能不者亦是住于中道故能尔也此即义也仁王经中略有此义思之。

　　自下第二结归宗要即有二别初结会三法虽约二法以释经文然并是释通经之方故须结会三法正约二以显三故从二空已下是次结归其要二是显三之要义故在文易知次下是解约三法释即明前一谛二空即是三谛之法故也后约三释一一皆有能所初直从能故言一次从所故言二今正从所依之理有三故言三也如此方能尽其文义势数于中先正释后述异解初更有三先总标名体住忍辱下次正入文相状此则以下后结会宗要初言不思议者无三等又即一而三等皆微妙无方故云不思议也下明用三入文消释七句之文仍有四别初一句总明三谛次一句别对真谛次二句别对俗谛后三句别对中道于此四中一一皆先牒文属对后释其所以文自分明易见不复更繁其文此则已下结会宗要有四初结释经行处之名行亦以下结归释义之要中三义合上以下结会弘经方法是为以下结归释义之要有义可知故此前三释一一皆即三德因果一一皆安乐行之义也思之思之。

　　次下更述异者既是释二义正应在前二忍文后明之而在此者亦是文不次第故也于中先述后辨其非显成异义初中此师以七句文为总别二初一总二次三约三业别对生忍后三句约三义别对法忍于次三义之中约文虽三约义只二不行无相只是释上行空平等即是不行无相故下云有无两亡也次明非者正以其不简不融故非当也如今前文先简非后显圆融乃可彼但直尔偏圆不明非经妙意故为不可今复不晓故述而辨之以彰其粗且如此未及周备次下释近处者凡夫亲近是远离于此向彼之名前直明住理而行故名行处此明远事趣理故名近处于中有三初对前标列三章上直缘下次更释成初助成之义也就初有下第三别释初标列中三章各有三句谓牒文标章异名并在文易见十种如次所列言远近者二字虽通上去今此应从去呼何者离此趣彼故并去呼去此已疏于彼已亲故并上呼今此即当初义故也十是所防之非故是惑故璎珞云除形非是也并言近者三并释亲近处故也并言助观者初心以观照谛理为正故以三为助也所以必此三者于助之义最要故也(云云)又此三即是圣行一妙正观更三助成摄一切也观与慧别者观是直令依谛理观察慧是令依教广解中边之境次不明释成者向云三皆助观未知所助何者今释出之即前初约一法释中三种行义以行即观故以三种观合上三种行也何故但初不助二三两义但初即摄后二故不繁文于中以今三属对上三即有三别一一皆有三义初牒前行处所明之义次明今所明义故是成前当知下结以是定知是成前也初正由戒慧故免非展于今明中言非持等简异二也谓凡夫二乘次但以下示其远离之方但以中道正慧观之不取不舍也此则此当开显之义如此防非故不同于凡少也下二亦然以定中正以定观故不异惊次会中正以空慧正观故能如是故即是也此三并以前三理观历今三事显发三观故总云附事以助观也初戒中言十种应远者此十并非安乐行故当须远离十是所离之非远是能离即戒能所合论故言十种应远即助成矣十种并如文及诸记释今未暇委论次束十为二边俱离即二边俱不可得即寂忍者无二边生灭故此即前圆通之义诸法本来常自寂灭今初心安此本寂不起二边故即是寂不同历别要在妙觉。

　　次观心者寄外显内能修此观此则十非心即是总别之名释之须有总别者一一非心莫非缘生悉是即空假中依此照了十皆法界即一圆妙绝待观也别者随一一名言之如记所辨可以许之不能更具次释定中言近近者即近以明近禅定当体自是近法依此对前得名上近是当体下近是习向依此法以明趣理故云也言三意者即向所明附定中之三是也然三中前心处二是方便亦名为缘后一即是正也若准止观所明方便即有五五二十有五今此初一即彼第五五中初一乐欲心也次言处者即彼初五缘中第三闲居静处也故但从要略举其二以若修摄其心为彼第五五中最后一心者此则阙于正修于理都为不可故应也注云云其意略尔近中既说三事何故结为二耶此应深有所以疏既不释先又不言然不可不知今谓且经意者为助成前行中三行之义故说三为显成止观二义故结为二以戒定二俱是止故若慈悲者在于止中何者禅名静虑故属于此禅中有四无量心故即慈悲即同体慈悲也但前从义故一向别谓不行行故此中禅名则兼故属禅中摄也又正意者前明行中虽约三释义要有二谓三二也以第三三法只是初三所依一实之理故也今约三事助成三义结为二者助成成一忍二空义也深有此意显中意显为此故牒不更释也思之。

　　自下释非远非近章文有三节约义只是二也何者初约境智总别释次又观下两番直约观行释所以约此二三释者正以此文含此二三之义故也例如三义释安乐行三义释行处并以其文今其义意故作是释尽其势数不然不能畅尽其数以文中有能所总别之义故约初释正明慧观助成于前故次二番直约观行释观行所以二者亦以有此二义故体即方法相即相故又既总标观一切法空应须辨其空相十八最要故约以释也空而有十八之别故当正此空观之总别也所以略尔宜更详之以类相从有九曲尽其相则有十八十八即总标中一切法也一切法是有空即空无极略而言以对一空总名为有以次言之对中道故即有无边也然此理寂绝非有非无从因缘故有有无从昔未闻故不知无而恒有今为令知无而不无故为分别令知无而恒有正是此经之意思之应知初番三科各有二义初中二义文目分明第二之义观智更宜善思结中二者亦境观也思之然此结中文有三重义亦但二初二约二结谓通别也后一重结三结三法结谓三境观也思之。

　　颂中言初一行者应言一行半文脱半字不然非颂长行也应知。

　　颂与长行略有五异谓前后广略开合间杂重出其也思之第四行中应与前对辨前三无慈悲此一无止观盖互现耳何者如前品入室为初此品衣座为首心行法应尔也前是约行亦互现耳前三自本为他故二必一后一必他故一必二若自无他不异二乘若他无自不异凡夫并非安乐行故一一行皆即具三况此文云我得菩提时以神通智慧引之令得生是法中良以三法具足自得菩提从慈悲心定而起神通力从观而起智慧力若无三力焉得菩提若无三力焉能令修况后颂中首便颂出颂出思之文释颂中末后而明道品等两科文有梦事释因不疑道品之义义无所从咸生疑怪或云既无所以故当不用或云应是释余文不次误于此中今谓不尔此文甚要亦非不次第何者夫道品是行道之法数虽三十有七类聚只是七科行之成就即证真道正释经中求道过七日得诸佛之智两句文也求道过七日者谓修行道品七科成就也得诸佛之智者行七科已即得证入佛知见也七科并以观智为主故喻之以日不然何以能消此二句之文故为甚要非不次第然于七科之中但释其二者正以释二即显余五故也何者释五根即释前之三四及后一五释八正即摄七觉具在文中可以寻之自见故但释其二七义自显然一宗教门咸释道品而并未有此中所释之义盖是经论异出不同此义最有便故于此中明之于初正释五根中自统有二初释信中言三宝者是所信之境若本乘中有四更加成一今且通说修行之前必先以此为本故初明之言阻坏者字误正应作俎音(慈吕反)谓毁败也人多不晓此音辄改为阻非也进念二义自对分明定即四如意足并是定义故也应知此中经论义对不得依常求其次第五力之名全与根同但根取生长力取堪能义与常同故不更出。

　　次更一重释者专约发菩提心为释前义犹通此既云于胜境发心故当别在大乘也并言如来者皆法界真如之上起此五种行也一一皆须以发菩提心贯之文中但初言之次后略也知之皆可寻也。

　　次释最后八正一科然道品多种或时八正在前七觉在后今此约位次第故八正最在于后应是圣教所释七觉与常义不异故不更释但释八正所言道者因义亦所行处法是所依亦是用也言义者二义谓义理也亦义利也沙门此云勤息勤修道息诸患累显道去非二能合以为名故也亦修智断之名也息即寂也亦尽也言成就者谓无始来具足一切烦恼尽也果通分极故有四也或以成就二字属上句今且于下然沙门义通大小四果之名亦尔知之。

　　次释梦义于中有三初辨梦有无者先明五人有后佛一人无又明佛无梦之所以无二事故无反显前之五人有此二事故有从五事下次通明一切有梦之因都有七事为其因也在文可知若瑜伽论中都有十九事故梦若世典周礼列子同明六梦(云云)以下更有四番问答料简释疑前两番答义并现于前七事中可寻次二番论于眠者眠亦梦之由虽前多因若不眠亦不致梦故更论之初番通论一切同有后一因释别疑明虽同而异也言愚盖者眠之因也无明暗弊永尽无余即无二也前云无疑无智故无梦亦即无眠今言有者即是相违故(云云)何通所答意者即示同世间故也世间有二事故有眠佛示同世间二事故二示有眠二事谓欲起现前事业欲调治身体故外示有眠相非内实有也意明身同心异以心无愚无盖故也此盖三藏教中所明之义矣。

　　从地涌出品第十五

　　此应二能但从能赴即知有能召即又二能各人事能赴人谓菩萨事即踊出能召人即佛事即言声能赴中但事知有人又二能各三能召中三者谓人事意题中全无文中有二意则全隐能赴中三者谓人事意此三并显于文约此赴三显瞙知召三隐又两品文皆有涌出众见而两题前云见不言出后言涌出不言见(云云)又此前有显密此品专显又前自出此品因召又命此师又亦并师所谓法也(云云)诸品得名不同品正从人事为名具足应言菩萨从地涌出品菩萨是人涌出是事品中名诸菩萨从地涌出从此人是事合以为名故云尔也虽略从事而又三之义即自现其中故不繁文又此品是明能召能赴文亦直从能赴为题亦即自显有能召义又经直从能赴以为名疏直从能召以释义岂直经题之能疏释亦以妙矣简而能备真所谓矣此两义并具疏文不得此意经之文与疏亦不易会疏文释名即有二别初释名中自复有二初正释后总结初有四义初明师资赴召二为广明三世利益三为破近显远四为开近显远总此四义为名即是四悉之意故云尔也又此四义不出总别仍有三重皆以初一为总后三为别总谓总后三虽谓别初一且初总者谓直从赴师召而来为名别谓赴召各有三意从此总别合以为名也又初一直总释名次三是别显其意从此总别义意合为名也又初直通明奉命而来未言本迹之意次三皆别言本迹之意从此总别合以为名也总此三重总别之义合以为名故云尔也若不得此三意文亦难消。

　　于初义中文有五句前四正约命赴以释名后一结从以立称初中初二句泛举世间师资以况类次二句正合以显此中义初两句中初句明师次句明资初句出自儒典故礼学记云师严然后道尊道尊然后民知敬学郑玄注释云严尊敬也此谓学者于其师先须严敬然后尊重其道如是则皆知敬学也今此中虽泛借用其言意则别也何者此中凡有三义谓师也道也德也文云师者明是师也严者明师德备也道尊者明师道高极也师能匠成释之人严谓师德尽善无诸瑕累道谓师道无所不通此是世间师之极也下句资者鞠穷尽也躬身也祗敬也奉承顺也或虽是师道德不极尊严资则不能尽形心以敬奉既具三义则极身心以奉从故云尔也此二正与类以赴下之二也且世间师资尚尔况在于佛三德备极极言往命而不奔踊以赴故云如来一命等也上句合上初三义下句合上次句言一命者谓一言往命亦一句一偈一度等往召命对下四方并通得为一也言四方者经云四方地震裂皆从中涌出只对如来座处四面而出故也结者赴师此召命之义而来故云也应知此中有互义上不言命下不言道德。

　　次下三别意者向一但言为资赴师召而集不知师者有何意召之故今明之要有三意并从向一中出故初一总次三为别且初意中又有七句初六正明佛召之意后一结以得名初中初二句明佛本迹化利事广次二句明总所昔日未说物所不知无深利益三二句为令知得妙益是以召之言三世者即本迹施化也惠谓施恩及物即慈悲利益也疆界畔也明所益多也一月喻上如来三世化道也万影喻上惠利无疆利益极多也孰能思量喻二世利物并不能知其利益也正为令知而得利益故召之故云召过等也即召过去得益者示现命现在复令未来而得利益也而弘经即流通二门之妙法也具如神力属累品所明也后一结者向文仍略但言佛召之意不言赴者之心正应更言菩萨为赴佛此召命之意而来从此召赴为名故云也。

　　次意者文亦七句前六正明佛召之意后一结以立名初中初有二句明佛修德有本有迹次有二句明皆所不知不能除极暗障三有二句正为除总极暗故所以召之初中喻者或约事理释或通别释今谓此中正明本迹将明修有先谈性无夫性德如空何有早晚早本久成也晚迹近成也性即第一义空无有二相谁论久近无二而不从因缘故云得有二谓即性而修有自有他自成久远故云早为物不定故有近迹前释如是文中亦以有此义上下可以相显次明物不知者由前经未说物全不知有本迹二也正由未说不知执迹为实故全不知亦由前执权则全不知权实也执之由者从来未说故也以此执故不能破极暗障故也正为破此召亦来也结之正言此诸菩萨为赴佛此召意而来从此为名故云也。

　　最后意者文但五句初四召意后一结名初中初二句明师弟本迹初句明师示迹近成寂场即始成道处旧云寂灭道场新云菩提场言异义同少父喻佛近成寂光之义可知即表本成之处以诸菩萨居下空中故也老儿喻涌出者位极高众不识也此老少之喻具在后文此明如来垂迹菩萨从本故有如是异也示药力者正为发迹显本也如前老少颠倒之异物并不知不能致于妙道今为开显今即妙体故云尔也如来为薄德垢重不乐闻于久成病者服垂迹之药也亦现始成故父少菩萨为诸垢障轻微乐闻长远之说者服发迹显本之药居实高位故子老约佛即开方便门约菩萨即示真实相互现共成一致咸令得知非老少也此明本门开显之利益也谓咸令一切皆得开示悟入佛之知见也略举知之一言统收四知见也前迹门适令会入此本门令于此四增进究竟也又为此意而召之也结者明诸菩萨复为赴此召意驰惊而来从此命赴之意为名故云也总此四意而立此名故云等也文云以下是次总结向释之所从也以何因缘集是问来之由也即四悉意是其来之由也因果之要不过于四故以为释前既直言一命何以知必具四既言为令物得极佛知见非四不能故须必四上之四义似易而难今亦未能要备宜自祥悉此下少许本中来不用有别本在功德品后可寻之此下约教本迹观门可思而出之。

　　以下即是第二消释其文初标示章门言是大段等者前无此科今何有此言今谓此意亦深远矣而说者皆以为浅近并不言也今不能已试略言之何者经含通别两义上言本迹二门此义则通若言开权显实此义则别通谓通于能所师弟俱有本迹别则局于能化之主不通所化之资又是横竖之异迹门约十界论开显故是横竖本门唯约佛论三世开显故是竖前既约别约横开显已竟今当约通约竖以论文直玄对义以言之略而且赞故释者都不置意言师门者即彰前已开弟子本迹也第三周末及达多等是也而未明师弟子尚有远迹况师而无久本言近迹者且此一世也然弟子显本犹通因分今师之本一向在果极故更言佛地之远本本如后点广复过是数也一经横竖通别要妙尽此两句而皆以为寻常并无一言惜哉惜或世人有云气说心事旁人如等闲直可谓矣大略且尔来及简当宜更思之自下是第二消释其文初标示章门言大段等者前初科文无此名目而今为此名者岂非语其异耶不可不会今谓正以异名显前义耳前科文中第二约二门科云初十四品约迹门开权显实从此品下一十四品约本门开权显实今正重标示此章门而作此名者意虽不殊而语其异宜其会通先释并不言理有未了今辄言之何者言本迹者此二并属能化之圣不涉余人若言开权显实者此则有别迹门约所本门就能故也言约所者谓所化之人即三乘九界也文云诸求三乘人等云欲令一切众等即是为此等人开显并是所化弟子亦即通是一切众生故也故文云其中众生悉是吾子迹门开义在是也所言本门就能论开显者即约化主也即师也师即佛也前约所化有通有局弟子则局众生则通既局宜通故含两义今此亦尔言师犹通故更举佛的彰其人故以两言之也就本亦言开权显实者则以迹本而权实本是久远自得故为实迹是已后中间今日未来三世为物示现是权二门权实之名虽同而意义体不异要而言之即横竖异也宜善思之今此形前门中二义是故言师又言佛也如此说者互现其美若不如此要旨不同信作者之巧妙矣此意玄远造次难会仰之而已且略如是宜善思之重出也。

　　寿量品第十六

　　将释此名必须先知得名之由及以通别之意然后乃可辨古今之释是非何者此品从人法为名如来是人寿量是法此章广明此妙人法从以为题故云尔也言通别者此名义有通而意则别何者如大经及金光明并同有此名义故是通也但明未来不明过去本迹之义今此正明本迹三世之义故是名通而意永别所以说此门最报难良以于此以此两义观古今所释但得通途之义全不识别何足揄扬显妙意哉疏释亦即为二初名次文初中亦可分为二谓通别也。

　　初释名中有四初述异解前代已下次辨成异义鹬蚌以下三对异义略而示义宗释品以下四正广释然此四者此正谈大事因缘之宗极事非聊尔经有两妙今将明其正先知其非故先辨异虽述未知何所以而为异故次辨成既知其非须知其是而不可顿彰故且略言之理未究竟故须广释故有此四章也思之亦于此四中各有二义初中有二者总标别出次中二者先总结定判前后成二异义又或以下别破后一异执三中二者初对前二家偏略示圆具四义次标料简后意又第四意中二者初正释后辩本迹正显本今品之意思之思之。

　　初标异解者明其未圆经旨不与己意所同故云异解盖辩非为正释之由也次别略出五家皆前代匠者又言旨并同故特举之也初及第三第五即同译此经之人亲受于什法师者第二即西凉与昙谶同译大经之人也注者即南齐高士刘虬也而不次第者或云并非正义趣尔而已何必次第或云生义稍广故在后出今谓前三并是作此经序中所明其序次第具载梁朝僧祐三藏记中但是通谈本门之义非正释品之名注者即是注中正释此品题目生义即其疏中释品内之文非释品名之义盖随此次便故其然也应知此名义合其五一人法二人法各具三义谓三身三寿也三三身三寿各有通别四句谓量无量等四须辩修性修性名具前三义义虽似通今正别别明修德五须明本迹本迹各具前四义义虽四今意正在本久远四也不然但是通途诸经之义非此中意亦可明此五来由(云云)品既有此五义释须释出此五故后今文正释具明此五而向所述五家所释并无此五义全乖经旨非异而何故后结责云诸师不可师良由此矣而学此者若不知此意将求通会亦不可得况在其余者哉此一段释应在何咎下定之(或本云此下别破五师繁不写今依唐本写之)。

　　且初家者文有六句通明本门之义彼序文广明今略撮要初二句先明名言未尽形寿之实次二句正明其实并非数量三二句举二事以证成初两并云未足者征释其所以初云未足明久者正明真见亦久近非实寿也不足异体者正明一多非实体也所以举身以数量并是数故者助显寿量之义也身若一多寿亦久近以身非一多故寿非久近也正中言此句亦须征释其所以非数者久近长短皆是数量之物故也非是常也正明非也言不异者一多皆是异物明真实随多少也真实非数不异即非一非多也普贤此二亦释所以功德久圆而犹在因即常如义位者正表成而不成来而无来也灭久而复现者正表灭而不灭也共成前二义也此品明佛法身此意总明非久近非一非异非生非灭常之义故云如来寿量也多宝久灭而复出现并非正为显于此要显法身常住不灭是佛寿量之义也。

　　次明师者此亦其序中通谈寿之义非的释品名也彼文且广今略撮之文有四句初二正标立其要义如此下二句举之两以显成也初言明者谓此本门所明要致正如此贯下二义法身总举真化明别正明非真非化二身同一体也此是分身集之意也此明法身也存没理一此明寿量也下引文结成多宝现正发相于此正中非灭而灭以此非灭而灭为常存此释成上真化不异也常存之状如何故寿量明与大虚等即经所云常住不灭是也此本门佛身寿量要义如是观师意者亦其序中通谈本门之要义非正释此品之名也文虽通谈一部始末正意在明本门之要也彼序文亦广今亦略撮其要文有五句初二通标二门之要义次二句别释上第二之终句后一句总结归其宗要且初二句虽复通述其始正意在终故次二句别释成其终义故复结归宗要初会归亦即开显之异名也前虽皆明一乘独此言始者前非会归一乘始于此初故云尔也次影神者即彼本迹之异名也灭与澄者义当今文废迹以明本也应知此师明一经有此二门共显一乘之始终也盖说教利益之意二皆始终也下别释上第二句者以上第二句言音监于涅槃故须更此别释分明若此不得更作异解非直注狂于彼亦更设此后学宜详填之此释要者正明息用归体也然神是妙用之名故易云神无方庄子云神人无功故皆用义今以对迹为用故神为体即大经后分应尽还源同也下一结者本门之意正在于此故即寿量之宗要也此师意望今虽未造极若望余家最简而明故彼呼为宗要亦非徒尔。

　　次注家正释此品名也文有六句初二正释题中下二字法身以下二句是释明前二义意不以已下二句是结成前二也初言非存亡等者一期报命曰寿长短之分称量其意正明佛寿命分量故以非存亡出长短而为释也正明法身非寿为寿亦非量而为量也言法身等明说如此寿量之意也初一句举前要而起后正释意也谓如此义者正明佛法身非形非体寿量数之所摄也意在何者正今前已会入之众闻佛如此功德速证究竟极地也以此之故不以余所说生为实生灭为实灭老死也以是故寿量品也斯有二义出之。

　　次生师意者即其疏释品文之中有此义也其文稍广于前大意有四初明应化身寿非真然则已下正明法身真寿量义若有时下三更举应化反释非真是以极下四结正也于中先别简两非后双结中是亦可大为之初简应化之寿非真然则已下次正明法身之寿为实若有时下三重简非以显是于中自复有三初总显非是以以下别明长短下之非后长短下总结以明长短存亡以明是也又大为四初约应化以简非真次约法身方是真实其义相是以以下三结所以非真长短以下四结所以为是总此四义是寿量之大要也思之初色身即应化也所以举应化之寿非真显法身方乃是实也复举身者以寿也寿依于身故也身何故非应现为其由也故解应现以释之也次明法身为是者亦约身以释寿万形应化无方也同致致理也同一法身无形之理体也此明身同下明寿同无前后始终故古今为一此明由身同一故寿同无量古亦等者明全长短也寿非限量也无时等者明法身即应也无不存也若有等者约为物用故如之反释显自显则不然也下结长短二俱非也言非复者此明短非短也非更甚故也下明短既非短既长短同非长长亦非者同是有形相待之物未识无相不二体世故非长短也此并言昔教后二句结显真实者正明不二而二乃可盖明法身之体用如是是此寿量之正要也上来五家明此本门大要不过开破于彼各谓尽得权迹以明法身实本体用义耳正要于今并未尽其真实故并为述异解也。

　　前代已下是第二总结辨成异义正由各偏未会经之圆旨又非己意故为异也于中亦有二者初总结判前解兼明后释各得一方未尽圆道次破执向近义难前所释之义为非初言如向者总指前五家所释也约无量者据经所说是其明常之所以也其中亦有明有量无常而正意在明常故云多也近代等者此正破光宅也齐梁所执其过为最甚故上文云前代皆不云尔不知光宅何意独然嘉祥亦甚破之知是其义也不欲繁文故直约结前便明之也其所计无常者正以品文据此两为所以故作是说此僻亦以甚矣古今所释虽多不出此上二义故今总言之也次破执前近世之义此盖光宅之宗徒也专固品题以为其义今为等者代其破也其正难先非开于今故为之也所以为者乖正之甚等是未得无常最甚故为破之先据品义次结责之其直据品题为难今还以品题之义而责破之明其不达品之义故也此下应安前五义明诸家各得少分明今其全也鹬蚌以下即是第三对先两释示其义宗如前所释各固一方未尽圆通之道对判次示之有此释也于中亦有二者初略标示其圆通次问答以料简初中有三初结前标后次正示其相状后总结示正义如是不应偏非初四字结指向前后两家所释义类如是为下正释之由鹬蚌相扼者鹬即翠鸟倍谓之真庸是也蚌世蚌易知谓此二物更相抑持不相放舍也喻前两家此是春秋后语中苏秦兄苏代为燕说赵之词也故燕语云燕照王时赵将伐燕苏代为燕说赵王曰今者臣自外来过少蚌出暴而鹬啄其肉蚌合而爽其啄鹬曰今日不雨明日不雨必见死蚌蚌亦谓鹬曰今日不出明日不出必见死鹬两者不许相舍渔父遇而并擒之今赵伐燕燕赵相支交抱恐强秦之为渔父也愿大王熟计之赵王乃止今借以喻前两家各执一以相破状亦如彼也我乘者正标今意乘因也弊自弱也义并未全而上以相破是其弊也今因以备释之故云尔也文合有此四义必具四此方尽经到故云应也文具四义古今但二合取其二以归于全同彼泰父故云我弊应具四解下是次列释其状分别。

　　分别功德品第十七

　　分别是能功德是所能所合论故云尔也能分别之人是佛能分别事相即十一节所分别之人即能闻法大众所分别功德即十一类不同此则能所合有其事合章故云品也又能说所说寿量之法能听所得利益总合四以为名故云也分别功德品释此亦二初题次文初者分别是能行之人即佛也功德是所行之法亦所证之法也即此章明至妙之辨时众会闻说久远无方妙道所得利益之法从此能所人法合以为名故云也疏具释此二种也经题先能疏释先所者各从其便故也题从言便故先能释从义便故先所由众闻而得益然后如来为其分别此则义次第也经约能显所是言次便故也例如妙法义也有人云能所相即意明为显能所相即故互言也谬矣然功德二字有其二义一者功谓功行德者得也所以功行皆得其宜无有过失体得合言故言功德二者由其功力致有所以得是从因果合论故言功德今文正当后义文中初释功也得种种益即释得也以德字训得故云得也从此二义合以为名故云功德此是结也言二世者即现未也现即初正说中真似及流通中四信也未即后五品也以品文具明现未正通故也若以过现为二世者恐乖文义故不可也乖文易见乖义者现未二相分别若分求过现不可知故以过纵更得益并同现在又但得正说失流通故幸孰详之或云经言闻佛说得利益若是灭后岂云闻佛说今谓若尔前文云当来世恶人闻佛说一乘应亲从佛闻耶言浅深者谓辨其所得利益有高下等仍之殊即正有似真一十一节流通四五之别故云尔也此是因缘文既通总但是世界之义然功德虽多要不出于智断及以非二文中增损是也总三即世界智即为人断即对治非二即第一义即具四义易见不在繁文故略不言余之三释可以类知。

　　从此是第二释其文也于中有三初重举示章门论分别以下是次因述本论通途科释光宅以下正是别释今初授记之文初且标云授记段者从前正广说中开出故也上迹门中授记皆属正广中出故尔亦尔然授记与分别同异者大同少异如前释云记谓记别即分别也异者授记但在正说分别则无处不通即如四信五品随喜法师皆云功德如来为辨皆是分别故最宽也若尔此一品名义是通后之两品是别也如上释序品中略已分别今示品中之别故云尔也此中授记体状与前都别而同称为授记不知其义云何然前约化他此约自行前约应化此就法身前约未来此复现已前约八相此约寂灭前约外用此就内体其名虽同有此差别并是如来辨其差际圆满时节不同异于经家故得名为授记此义特宜知之未遑叙悉后学宜须置意然前明与记之意是有多种今此如何固当有深广意未及出也亦略具出于后释此所未论思之然迹门三周皆有四段今此何故但二若责其四亦应求三如前已辨不应出于此。

　　次明引论意者此中大要有其二意一者别意为显此释授记之义趣次正释授记之文二者通意以述其通科判为显成后正科判流通之文也虽未正当借以显要宜善思之于中大分为二次释名为五初者法即教法修行即约人也次释中法虽初三别指本门余并通于一部能修行即人奉教法而修行也并言力者谓功能也能有所得即正释功字义则今前后所明功深福重是也正由法力深广故使修行即有自他深大利益并是功力义也释中证者能令证人能令信解能令供养皆如今品即是授记一段文借以显成今文要能今闻者深生随喜致大功德也下并例之三品并名持者并是如来劝令奉持故也正明持者能大利益也所以追指前三品者通明一部流通之义故也次二品并名说者所以二品命及奉命弘宣故皆说也若持若说并致广大利益并是功之义下释修行力中虽不言五文中正有五也可寻言示功德者谓显是为善知识能致如是深大功德也总此意者明诸菩萨奉敬修致其功德以劝末代勤修行之并致如是大利益故皆功力义也。

　　次下是三正释授记之文于中有四一述光宅所释次引本论所解三辩前二未当第四正以科释初中有三初述其所明授记有三义夫授记以下次述其释为此三之所以下八已下述其释三义相初文可知所以中言因果者三中初后二是因中一是果又初后并现中一当也于第三中先释第三者以成因果次第故也而言应者固恐不应于后当明其明三义不当于后自明。

　　次述本论所释甚略言义浅近都不可无会于次辩中自见。

　　次下辨前二皆非也于中将辩其非先明须辩之由由前两家如此未有能知其是非者今既知之焉得不辨故须辩之其所以先浅者以最后发心为次第故也其有二别先初光宅中有四初别破其最初无生忍义从初地下次别破其呼为福德门义从七地已下三别破其判损生门义最后一句是四总结其过初中又更有三初约经论所明四种差别又净名下次更别约两经以明义通浅深而光宅下判其所释义之所属初中自复有三初总标经论所说不同次下示其不同相状初一即论也次三即经也后一句总结不同相状如是不可一也次别引两经先引两经后判以是不可定属初地下是牒其所判之义定属于此教也次破呼为福德之失三向初牒其所判次引经显其过失三结其义所属次破其损生义亦有三义先牒以明名义通次若言等者举其定义非通别下判其所属下一句总结其失游深定将浮游不定如前义涉于三处故也今经开会一圆故其不得会矣次辨论者亦先牒其所释专据以下判其义定属于彼别次不会此圆义上来所明若不如此下辩者焉能识此圆妙略如是未暇委悉。

　　自下即是第四今文正释对前正约圆妙释授记也文为三者前述论及光宅皆各有三三数虽同名体有同有异何者论三是今之二阙初一故光宅之三但是今一阙初后故言总叙者但功德也即正授记也。

　　于第二正分别中为五一标宗旨下八以下二正依宗消释若论以下三简异类今有简异能二有显于今有喻有结或可以下四既释云文极无方要旨然本门下五释深广之由应须深知此五文之意以何者前二释乖宗今正将释故先标其宗旨经意既尔故即依以正释既正释已既更对异以显成故有简显文显意密若直依文未尽妙意彰其无方之致故通极要此中利益顿高广者故有深知致故须明之此五并要而其后二特既为最深宜善而详之。

　　初标旨者旨存圆妙夫位义通权实今是开会如前两释只得权义殊乖宗旨全不可况复显本故一向须约圆妙次引迹证既四不同即是位义并言佛知见故是圆妙迹既尔本固其然故须顺此宗旨以圆妙释下是佛正释分别授记之文即合论二及光宅三而为一段也经文一往言之有三初约增道小千以下是约损生此二并约真位最后八界非增非损是似位此三若依现文但有一十一番若依义理者都有一十五番利益并名功德并是佛所为其分别故但合为一段初释十信经文存后今在初者皆有以也前迹门为未开会者开会已开会者增道进至极故有开示悟入浅深之殊如此始终皆真修证深极之位最后通明一念随喜即明极浅以明利益当机结缘固其宜矣今此本门(据本门字问理论应门字固定)亦先深极后明浅近势数固其然矣为明此义故二门所明利益皆先深极后明浅近若初明浅乖于正体故不然也今解释义为彰其位须最前明之显其次第其意如是而光宅云应在前者但见其一未知其二若如其意似如经家失其论序故不可也引证云十善者有二今即十信名十善也此则博地凡夫闻经发心即住此位无前无后例如信解义也以无四住之因故无三界苦轮果也若言此位方能发心得入十位为长别者不与彼此经会非今意也次得忍为十地者证中道体不生不灭名无生忍也言发心者此是真体开发名非向缘境希求名发言一一切者十中初一即有十义乃至后位皆分有之故云一一切也若要而言之即三身三德也言一身即真身无量身即应身清净等即释上二身净妙身即上一身应一切即上无量身也若仁王中明七八九三地对无生忍者历别之义非此圆妙故引华严证以释成次二对行向理势固尔下之四地经文虽阙略义不可暂无故具出之然经论位始终总五十有二今此所论因位之始终故且五十有一如向所对义之与数信若符契得谓其不然哉。

　　古今释者不思其宗旨杂乱取诸论中名义以消此文不达者信之深达者知非妙意思之思之然上文且语其真故云四十此通于妙故五十一前文末后总明随喜即无不齐不知此释焉能会其宗要或曰余经尚有即座妙总此经二门体用妙绝所养固应有会宗极而但因者何耶略有二义一者最难皆是开破凡小偏权之人同入圆圣位故余经多为邻极之人故经云有无垢大士即座闻法达法性源十方作佛即其证也二者此是极略之本故且云尔若梵广备之本固应有即造极之益不得专固其略而不思其广本宜慎详之又更有义如次所明。

　　次下是第三简显者于中先简异前二正论增损二义异也并言不如谓不同也此两家有何过者略言有亦过一专就二生之义定异二者专固二文定别不知其通具足总有三失谓前二上更加有浅深浅深之失前也破竟故今但明二失但约以下是释不同前二之义如何不同检彼正以二义故如次所明于中有法譬合法中约智即有断增即有损此则具两文不可定判以经家互说故二者但言智断皆通因果若别言之即失通义不可别固以此故不同彼二释次喻智断可知约一月体下总牒合譬以显三德故知所益虽广不出三德亦即三身乃至十种三义如玄义中明要而言之即相似分真二种三德之利益也何故不明究竟盖者亦可移以前问答之义致此中也。

　　或可以下是第四更释文下去要无方之有失言似定意者乃无方故言文不尽意佛言不解我意如前又四秘密语近意远也无谛(对一［对］是故云无也即能非无无不而能句无不无四句无方即是也)从神力下八品明付属流通准此八品俱为付属者故知属累有通有别通谓通于八品总得称为付属别谓唯在属累一品也经有此二义故疏依经意两科也闻上三同及本开显证体讫此下十一品半从体起用流通也前分与后分重不同者可例迹门也且分别中现在四信灭后五品并随喜功德及法师功德品是广上法师品也常不轻中毁信二者其毁者亦即广上法师品中毁者其信者即广上提婆达多品信者也神力属累即广上持品也药王下六品即广上安乐行也宝塔过去达多文殊现在法师持品安乐未来也本门三世准说或从药王以下六品是从体起用准华严亦尔也药王诚师妙音观音或众由此人流通盛致内外法护法也普贤通前人法法内外尽流通也准华严如来入法界及出现两品意入法界体也出现起用也入自行出化他今前十五品半如来开显体也后十一品半起用也开显自行也起用利他也故十一品半俱是起用之义故属流通也药王下五品约化他劝流通者谓首四比丘次妙庄严三净德夫人净藏净眼即是今华德妙音药王药上此四既同禀妙法从性起修因会体今报恩兴供养是以药王下次妙音妙音中又华德次陀罗尼药王又咒内护次严王四人总在其问为外护又普贤外护已前六品广上安乐行也本门流通初先告药王者则显迹门流通初二先对告药王之义显矣。

　　妙音品　妙音菩萨(正法华名师子孔菩萨)

　　妙音者初从世间音乐名妙音世界也次能助发妙音之音名妙音为人也三能宣妙法之音名妙音此二义初能宣开破妙法音对治也次能宣开显妙法之音第一义也破即相待显即绝待也先现莲华者表来助发听闻莲华妙经也申二问答正是法华也经云听疏云弘此互举也听即自行弘即利他听弘二俱属妙音昔奉八万四千七宝钵证得八万四千三昧门而能现此八万四千莲华表昔闻开显因果也法也众宝(文中有种宝)普贤答三昧经是答经也十九说法者谓准文说是经举东召西等显十力俱弘经也佛答华德及文殊问说妙音能事因缘即是法华开显也。

　　汝身第一端正者即是妙幢相三昧之相状也世三身(一身即世三身)一切身即世(三身即一身)空(无性故)何故无性(从因缘生)何者是因缘因缘有二一邪因缘二正因缘邪有九十六种不出八种邪无也正即内谓无明为因父母为缘因缘和合生得己身即所生法也外谓众业为因四大等为缘因缘和合生得无情世间即所生法也此有情与无情皆从因缘所生故无性也以无性故空。

　　或云(涌出品后)自下第二消释其久初标示章内之大数等者前初科文无此名目而为名此者意虽不别而语其异住则不会其意释又未通其文事不获已试言之何者科久中第二约二科门科初十四品约迹开权显实从此品下十四品约本开权显实今正重标示此章门而但此名岂非语其异耶不可不会今谓正以意名显前义耳何者言本迹者此二并属能依之不涉余人并言开权显实者此则别迹门约所本门就能也言约何者谓所化之人即三乘九界也文云诸求三乘人等又云欲令一切众等即是为此等人开显并是所化弟子亦即通是众故也文云其中众生悉是吾子迹门开义在此矣所言本门就能论开显者即约化主也主即师也师即佛也前约所化有通有局弟子则局众生则通既局宜通故令两义今此正为对显前义故言师犹通故更举佛的示其人故以两言之也就本迹亦言开权显实者即以迹本为权而实本是久远自得故为实迹是已后中间今日未来为物示现故是权二门权实之名虽同而其义体送然永异要而言之即横竖异也今欲寄此一言彰显前科二文之义故更为此名也不得此言前科文云义亦难凡也然二门亦应各有能所盖约别互说彰其约通若不尔妙旨难固信作者之功妙矣然此中意致去远造次难通之不已且略如是信余能去思之。

　　石鼓寺随难记一卷

　　吴群僧义众会昌元年七月二十日于灵石寺借得华亭大明寺深座主处本本无是武丘等因定本听次　遽抑审之故记。

　　延历寺千光院僧觉满以去延喜十三年六月二十日写得戒坛院唐本自其已后以山王院秘本比挍存没不同异本多端左右详定既其退详若背书不同复在记秼殊智眼审之又涌出品记末二十九行文或本置于最后见者悉之。
