卍新纂续藏经第 15 册 No. 0306 楞严经观心定解


　　No. 306

　　大佛顶如来密因修证了义诸菩萨万行首楞严经观心定解卷第一

　　住嘉禾楞严讲寺天台比丘　灵耀　述

　　弥天高判之后诸经皆约三分分文。此经从始至归来佛所为序分。从阿离见佛至不恋三界为正宗分。此后为流通分。序中先通序。次别序。通序文通而义别。别在今经故。别序事别而义通。通皆有故。又今通序声闻约开显以叹德。菩萨因自恣以来列。特异于诸经则又是通中之别矣。经前五事今为六种成就。一信成就。

　　如是。

　　如是乃指法之词。犹言此事此人此物之谓也。今指此经中所诠初正观一心次别约招报以明圆解行证直至圆满菩提归无所得之法也。言此一种密因修证之轨则是我阿难亲从佛边咨问钦闻而得也。今复依一宗成范以因缘约教释文。初四悉释者。三世佛经初皆安如是。诸佛道同不与世诤世界悉檀也。大论云。举时方人令人生信者为人悉檀也。又对破外道阿欧二字。阿之言无。欧之言有。外人所计此二为宗。今立如是破外道不如不是对治悉檀也。又如是者信顺之辞。信则所闻之理会。顺则师资之道成。即第一义悉檀也。次用约教释者。佛先已说今复重述故云如是。约文言如约理言是。以文是重述故约能诠而论如。理本无差故约所诠而论是也。约教有四。佛言。世出世法皆从因缘生。因烦恼故有生死。若离烦恼即无生死。烦恼是集谛。生死是苦谛。离烦恼是道谛。无生死是灭谛。阿难传此与佛说不异故云如是。此三藏经初如是也。佛言。因缘生法当体即空。来时不从自他共离来。去时不向东西南北去。即有而空非色灭空。阿难传此文如理是。则通教经初如是也。佛言生死之法皆若空华。真空涅槃亦如幻化。佛性如云外月迥出二边。阿难传此与佛说不异。则别教经初如是也。佛言生死即是中道况复涅槃宁非中道。地水火风与空见识一性咸具。妙觉明心即相离相。虽空而具虽具而空。阿难传此与佛说不异曰如。理本无非曰是。则圆教经初如是也。楞严在方等时应具四种如是。复经开显则全成圆教如是矣。经虽开显部在方等。且庋本迹。此经正宗全明心观。故于序内勿论观心。

　　○二闻成就。

　　我闻。

　　我即阿难自指。正法念经明有三阿难。阿难陀此云欢喜。持小乘藏。阿难䟦陀此云欢喜贤。受持杂藏。阿难娑伽此云欢喜海。持佛藏。阿含经有典藏阿难持菩萨藏。盖指一人具于四德传持四法门也。小乘即藏教。杂藏即通教。菩萨即别教。佛藏即圆教。故释签初云具如疏文四种阿难。然第一义中无我无闻今言我者。凡夫三种我。谓见我。慢我。名字我。学人二种。无见我。能伏慢我未能即断慢我。无学一种。随世名字称我无咎。然大经云。阿难多闻士知我无我而不二。故能传持如来无碍智慧也。闻者。大论云。耳根不坏声在可闻处作心欲闻。众缘和合故云我闻。大经云。有不闻闻。有不闻不闻。有闻不闻。有闻闻。一家用配四教。若持藏教是传闻闻法。持通教是传闻不闻法。持别教是传不闻闻法。持圆教是传不闻不闻法。今此经中具有四义。或有经云闻如是盖前后其词耳。更有多解不能具出。

　　○三时成就。

　　一时。

　　法王启运嘉会之时。感应道交当机得道。不后不前名为一时。故不标春夏秋冬日月岁时也。

　　○四主成就。

　　佛。

　　佛者具云佛陀。此云觉者。于道场树下知觉世间出世间总相别相。于六即佛中即究竟觉也。复能开觉一切众生。故云奇哉众生具有如来智慧德相但以妄想执着而不证得。佛于法性无动无出能令众生感见动出。身长丈六现八十老比丘相木菩提树下三十四心正习俱尽者三藏佛自觉觉他相也。若带比丘像现尊特身树下一念相应断余残习即通教佛自觉觉他相也。单现尊特身坐莲华台受佛职者即别教自觉觉他相也。若现不可思议身如虚空相遍于法界即圆教佛自觉觉他相也。今经具四教则具四佛。约开会说惟一圆佛。即向身是圆常之身。向佛是圆常之佛也。

　　○五处成就。

　　在室罗筏城祇桓精舍。

　　室罗筏或云舍卫。新翻丰德。以国丰四德。一货财。二欲境。三多闻。四解脱。祇具云祇陀。正云逝多。此翻战胜。太子之名也。生时父王与外国战胜因立美号。即须达为之买园造立精舍以施佛者。桓即林也。精舍者。冬屋夏堂僧寮禅窟沙门精行所居故以名焉。佛内住首楞严定能建大法故迹住精舍以利群生。

　　○六众成就分三一声闻众五一明类。

　　与大比丘众。

　　与者。阿难与彼千二百五十人为同闻众故举为证信序也。又与是共义。或云佛与比丘同住一处即佛为主比丘为伴其说亦通。若据证信则阿难同众之说为长。若据主伴则佛与比丘为当。今以证信为正意耳。梵言摩诃今具三义谓大多胜也。器量尊重为天王等大人所敬故云大。遍知内外经书故云多。胜出九十五种外道故云胜。比丘名含三义。乞士。怖魔。破恶。乞士者有四种食。合药种植田园名下口食。仰观星宿名仰口食。四方巧语名方口食。咒术卜算名四维口食。比丘不作此四名清净乞士。至果成应供德也。怖魔者。自既出家复化余人俱离三界。乖于魔意魔用力制反被五系但愁惧而已故名怖魔。至果成无生德也。破恶者。能破烦恼九十八使皆断故名破恶。至果成杀贼德也。众者。四人以上乃至百千无量一处羯磨作法行筹布萨。事理二和无有违诤名和合众。

　　○二示数。

　　千二百五十人俱。

　　佛初成道度陈如等五人。次度三迦叶兄弟兼徒一千。次度舍利弗目犍连各兼徒一百。次度耶舍长者等五十人。经举大数但云千二百五十。此等并先事外道累劫勤苦一无所证。才遇佛法即得上果。感佛恩深为常随众也。

　　○三显位。

　　皆是无漏大阿罗汉。

　　孤山曰无漏者。内冥中道不漏落二边也。阿罗汉名含三义。杀贼。应供。无生。准涅槃四依品第四依即十地菩萨名阿罗汉。若常途所释三漏者。一欲漏。谓欲界一切烦恼除无明。二有漏。谓上二界一切烦恼除无明。三无明漏。谓三界无明。然惑业为诸漏之因生死为诸漏之果。今言无漏是无分段变易两种三界诸漏。故孤山指为十地。此从开显释也。

　　○四叹德。

　　佛子住持善超诸有。能于国土成就威仪。从佛转轮妙堪遗嘱。严净毗尼弘范三界。应身无量度脱众生。拔济未来越诸尘累。

　　此明诸大弟子皆住首楞严定也。古解首楞严定者不起灭定现诸威仪。今初四句标住此定也。在法华中领付家业是佛之子。住佛境界。护持正法。亦是住于大定之中故曰住持。言诸有者指二十五有。即有而超名为善超。岂非住大乘灭尽定耶。既超诸有已得寂光之本。故能应下三土。正容悟物。岂非现诸威仪耶。从佛下释上四句。初二句释佛子住持。从佛转轮者。佛有顿渐法轮悉能随转。法华疏云。夫首楞严种种示现称适根性靡所不为。若法轮初启甘露门开。诸大士化缘未熟示为聋哑全生如乳。若所化缘熟则素丝易染池华早开。革凡成圣转乳成酪师宗为上首弟子。或智慧神通辩才三昧各各第一。共辅法王更度未度重熟已熟。于方等座席闻菩萨不可思议功德耻小慕大如转酪为生酥。次闻般若摩诃衍门。初历色心终于种智。含挟小大出内取与。或共或别或偏或圆。奉命领知心渐通泰如转生酥为熟酥。次闻法华。会天性定父子授记莂付大乘废三归一。如余四味同一醍醐。诸大罗汉从法身地俯影随缘迹临万水。首楞严力方便善权为若此(文)盖从佛转五时法轮示为权行使实行成五味之益是从佛转轮义也。然佛在世则随转法轮。佛灭度后则妙堪遗嘱。皆佛子之事。如父临终必有遗嘱。佛以教法付诸弟子亦名遗嘱。须知声闻不堪付嘱。如老病人不堪寄金。无上佛法应付菩萨。如二十五人百金可托。以诸菩萨善能问答使佛法久住于世。增益炽盛利安众生。方名妙堪。如此经阿难能种种问佛诠显深义乃妙堪之相也。又临灭时种种问答名妙堪。灭后使佛法久住亦名妙堪。故此二句是释佛子住持也。次二句释善超诸有。毗尼翻灭。灭身口诸非故。或云此非正译正翻为律。律者铨也。铨量轻重分别犯非犯也。善超诸有定慧之力。而定慧由戒而得。若具大乘十戒则定慧亦在其中。故云惟佛一人持净戒余人皆名污戒者。今就分真所证分与佛同可称严净。如是则广为三界之范。苟非超出诸有岂为二种三界之师范乎。应身下释能于国土成就威仪。久得法报之本应下三土。现十界身方名无量。是度说九界众生归于佛界也。复拔济未来有情越三界尘累。此显已得常住法身非灰身灭智者比。若自若他威仪咸具故是释成就威仪也。此文先标次释皆明诸大弟子已住首楞严定具二种开显之义。一者开权显实。谓开小乘之权即大乘之实。二者开迹显本。谓外现声闻之迹内蕴菩萨之本。此法华开显之旨咸于经首明之。则是经必与法华同醍醐味明矣。然或谓今经在法华后说亦未必然。今经初会所说征心辨见等文实在法华之前而叹德反胜法华者。以是经佛为结集人说历二十年始成一部。初会所说虽在法华前。四五卷去是法华后说。阿难自记所闻前后悟门皆在今经。若所闻开权显实开迹显本之旨不于经首发明更于何处露此意耶。盖通序是经前序在一经之首故。亦名经后序是结集人所安故。故结集者得明己意。若开今经余经可例知矣。由结集人自述所知阐明教意故叹德之语反胜法华也。复由结经五名中亦名大方广妙莲华王。所以开显之义得于经首明之。

　　○五列名。

　　其名曰大智舍利弗。摩诃目犍连。摩诃拘絺罗。富楼那弥多罗尼子。须菩提。优波尼沙陀等。而为上首。

　　舍利弗具云舍利弗罗此翻身子。其母好形身。身之所生故云身子。又云鹙子。其母于女人中聪明。聪明相在眼眼黑白分明转动流利如鹙故名鹙子。又舍标父。利标母。双显父母故名舍利弗。弗子也。父名优波提舍故也。云大智者。声闻众中智慧第一。如菩萨众中之有文殊故称第二世尊。佛说一句。身子以一句为本七日七夜作狮子吼。更出异句异味使无穷尽。况佛多说。则身子智辩宁可尽耶。大目犍连姓也。翻赞诵。文殊问经翻莱茯根。真谛云此翻胡豆。二物古仙所嗜因以命族。名拘律陀此云无节树。释论称舍利弗为右面弟子。大目连为左面弟子。神通第一。通因定生。是定慧一双也。称为大者拣异算数目连等故。摩诃拘絺罗此翻大膝。舍利弗舅。常论胜姊。姐怀鹙子论则不胜。知怀智人寄辩母口。遂往南天竺学十八经。时人笑之累世难通一生非冀。喟然叹曰。在家为姊所胜。出路为他所轻。誓读不休无暇剪爪时号长爪梵志。学讫还家问甥所在。人云为佛弟子。即大憍慢我甥八岁声震五天。彼沙门者有何道术诱我姊子。径往佛所思惟良久不得一法入心。语佛言一切法不忍。忍是安义。此言一切法我皆能破使不得安。故言一切法不忍。佛问是见忍否。梵志自思我堕两负处。若忍是见前云一切法不忍。若不忍是见何以胜佛。即低头。得法眼净。身子扇佛闻舅论得阿罗汉。增一云。得四辩才触难能答拘絺罗第一。富楼那父名此云满。弥多罗尼母名此云慈。今连父母名云满慈子。于说法人中最为第一。中阿含云生处安居比丘称叹满慈子。少欲知足精进闲居。一心正念智慧无漏劝法亦称第一。时身子闻念我何时得见此人。他示云。白晰龙鼻鹦鹉嘴者是其形像。后于安陀林见满慈子。身子问。贤者于瞿昙所修梵行耶。答如是。又问为戒净修梵行耶。答不也。为心净。见净。度疑净。知道非道净。道亦知见净。道迹智断净。修梵行耶。答不也。又问。向言如是今言不也。此义如何。答。为无余涅槃故修梵行。又问。以戒净故设无余涅槃。答不也。乃至道迹智断净设无余涅槃。答不也。又问。此义云何。答。若以戒净设无余者此以有余称无余。乃至道迹智断净设无余者亦是有余称无余。若离此七者凡夫人当般涅槃。凡人离七故。以不离故从戒净至心净乃至道迹智断净。仁者听我说喻。如波斯匿王欲从拘萨罗至婆鸡帝。中间布七车。舍初乘二。乃至舍六乘七。婆鸡帝人问。为乘初车。答不也。乃至乘第七车。答不也。准喻可知。身子问。贤名何等。梵行人云何称汝。答。我父名满母名慈。梵行人称我为满慈子。身子称叹善哉。贤者满慈子。为如来弟子。智辩聪明。决定安隐无畏。逮大辩才。得甘露幢。于甘露自作证。值汝者得大利益。诸梵行人应萦衣顶戴。满慈子问。贤者何名。梵行人云何称。答。我父字优波提舍母名舍利。故称我为舍利子。满慈子叹曰。今与世尊等弟子共论而不知。与第二世尊共论而不知。与法将共论而不知。与转法轮复转弟子共论而不知。若我知尊者不能答一句况复深论。善哉善哉。为如来弟子。乃至萦衣顶戴。(云云)大膝满慈是辩才说法为一双也。须菩提翻空生。生时仓库器皿一切皆空占者言吉。因空而生字曰空生。若供养者得现果报故名善吉。佛忉利下率土辐辏争前顶礼。尊者端坐石室念诸法空。色非佛。乃至识非佛。眼非佛。乃至意非佛。豁然悟道。佛告莲华比丘尼非汝前礼。汝礼色身。须菩提岩中晏坐前见法身。优波尼沙陀此云尘性。以观尘性空得道故。空生尘性是以空有为一双也。更有余人经不具载故云等也。此皆头角声闻为众知识故曰上首。孤山曰。诸经列名不同。或尚年腊则先陈如。或尚声德则先身子。今从尚德之例。

　　○二缘觉众。

　　复有无量辟支无学。并其初心同来佛所。

　　梵语辟支迦罗此翻缘觉。观十二因缘而悟道故。亦翻独觉出无佛世无佛自悟故。景德云。梵言毕勒支底迦此云各各独行。音义云。独觉正得其义也。长水云。此分二类。其利根者曰麟喻。麟之独角。出无佛世观物变易自觉无生。其钝根者曰部行。亦出无佛世部党而行师徒训化。即中云。经既云并其初心正似师徒共集是佛世亦有部行也。然部行未必全钝。为师者必自悟即麟喻也。徒众随之可名为钝即部行也。言无学者。㭊玄云。至此位中四智已圆无法可学故名无学。有四无生智。一我生已尽苦谛智也。二不受后有集谛智也。三梵行已立道谛智也。四所作已办灭谛智也。初心者即是初发辟支佛心。妙玄云。此人根利不须制果又能侵习。譬如身壮直到所在。不中止息故不制果。虽不制果岂无初心之人。缘觉独觉有种种辨今不繁述。不列名叹德者。厌喧乐静多在空闲不为众所知识故耳。若据开显则阿罗汉位在十地无学亦然。若从本为名且从小乘释之以无叹德之文也。

　　○三菩萨众。此文应在别序中成发起序。言发起者。如来当说戒时而阿难将毁戒体。意必相关故云发起。然通序中列众未竟故且属通序。又托因缘以列菩萨益见此经巧妙。

　　属诸比丘休夏自恣。十方菩萨咨决心疑。钦奉慈严将求密义。即时如来敷坐宴安为诸会中宣示深奥。法筵清众得未曾有。迦陵仙音遍十方界。恒沙菩萨来聚道场。文殊师利而为上首。

　　属者当也。夏于此休故云休夏。孤山曰。自恣律开三日七月十四十五十六也。自迷所犯恣任僧举当忏清净曰自恣。菩萨者具云菩提萨埵。大论云。菩提名佛道。萨埵名成众生。用诸佛道成就众生故。又菩提是自行。萨埵是化他。言十方者。䟦陀婆罗等菩萨是本国人为菩萨众中之主。余诸菩萨多从十方来。左氏云。访问于善为咨。心疑者。尘沙无明未尽则有疑也。如来大慈时当说戒故云慈严。钦奉显菩萨之心。慈严显如来之德。九旬禁足无由见佛。故于夏终而觐礼焉。将求密义者。约时而论。于般若时欲闻法华涅槃。约教而论。对佛说戒指大乘深定慧为密义也。即时下明应机说法宴安属定。宣示是慧。非禅不智须先入定。末世狂慧多不从三昧而得。圣人应物垂范于一文中具三学可不遵耶。深奥者。大经云。十二部经修多罗中微细之义为菩萨说。浅近之义为声闻说。即中云。无常无我即是浅近。无常中有常无我法中有真我岂非微细。今云深奥意亦如是。迦陵频伽翻妙声鸟。出雪山。在壳中能鸣即胜诸鸟。其声和雅听者无厌。佛音如之。遍十方界。是佛圆音。如俗典载吴孙休时有人能为响言。言于此而闻于彼。自其所听之不觉其声之大也。自远听之如人对言不觉声之自远来也。声之所往随其所向。远者所过十数里。凡夫报法尚有如此。况如来仙音宁不遍到。所谓圆音落落该十刹而顿周又岂目连所能穷究者哉。恒沙菩萨非即前十方之众。因闻仙音故来聚集。感应道交法门是起。文殊师利此翻妙德。以证法身般若解脱三德于楞严会上为择法眼故居上首也。

　　○二别序二一王臣营斋二阿难被摄初又二一佛应王宫。

　　时波斯匿王为其父王讳日营斋。请佛宫掖自迎如来。广设珍羞无上妙味。兼复亲延诸大菩萨。

　　波斯匿此云和悦。亦翻胜军。仁王经波斯匿名月光。德行十地也。讳日者。曲礼云卒哭而讳。谓诸侯既葬七月有祭于庭庙谓之卒哭。乃命于中宫舍故而讳新无敢称名。故匿王以其日设斋恭延圣众所以资先王之灵也。又讳日亦云忌日。祭义曰。忌日必哀称讳如见亲。宫掖者。按唐志及宋元宫殿录。掖皆谓掖垣掖门而非内庭。盖云宫城也。若班固西都赋云。后宫则有掖庭椒房。吕向注掖庭宫名。在天子左右如肘掖也。此文请佛下有五重见敬之至。其迎则亲。其设则广。其羞则珍。味则无上。伴则诸大士也。若请佛宫掖是处中之道耳。斋者齐也。不过中食。方言云羞熟也。谓熟食也。或云羞进也。

　　○二僧应臣舍。

　　城中复有长者居士同时饭僧伫佛来应。佛敕文殊分领菩萨及阿罗汉应诸斋主。

　　天竺以积财巨亿为长者。守道居正为居士。韩子曰厚重自居谓之长者。玉藻云居士锦带。注曰居士道艺处士也。

　　○二阿难被摄二一独行无供二乞食遭摄初又二一简阿难他行。

　　惟有阿难先受别请。远游未还不遑僧次。

　　先受别请或因他事而非斋也。长水曰。涅槃言阿难不受别请盖不随佛受别请耳。四分律明请僧有二种。谓僧次请。别请也。虽律开别请。而诸文中多斥别请偏赞僧次。十诵律云。别请佛及五百罗汉不如僧次请一似像极恶比丘。成论云。僧次请僧如饮海水即饮众流。梵网经中亦作此说。

　　○二明独还无供。

　　既无上座及阿阇黎。途中独归其日无供。

　　上更无人名上座。阿阇黎此云轨范师。律制僧远出侣须三人。一上座。一轨范师。所以严行止防误失也。今无上座阿阇黎故独归。不遑僧次故无供。是为乞食遭摄之缘也。

　　○二乞食遭摄二一乞食运怀三一俯运等慈。

　　即时阿难执持应器。于所游城次第循乞。心中初求最后檀越以为斋主。无问净秽刹利尊姓及旃陀罗。方行等慈不择微贱。发意圆成一切众生无量功德。

　　当日初分乞食易得故云即时。钵云应器以其体色量三皆应法故。熏闻云。律明钵体大要有二。泥及铁也。色者。熏作黑色。赤色。或孔雀咽色。鸽色等。量者。大钵受三斗。小者受斗半。中者可知。南山云此姬周之斗也。准唐斗上钵一斗。下者五升。城即室罗筏城。檀越此云施主。望前僧次是为最后。即中云。最后檀越谓从末饭僧者。求得此人即名初求非阿难初发是心也。摩登非其人耶。所求斋主中净秽为一双。贵贱为一双。刹帝利王族即贵姓也。旃陀罗云杀者即贱姓也。方法也。轨则如来行平等慈也。微贱之言兼秽与旃陀罗。既云不择岂择摩登伽乎。欲令净秽皆趣菩提故云圆成无量功德。夫大士行门全凭本愿。后来性比丘尼速取无学必归佛果。亦可谓成无量功德矣。

　　○二仰遵诃诫。

　　阿难已知如来世尊诃须菩提及大迦叶为阿罗汉心不均平。钦仰如来开阐无遮度诸疑谤。

　　言已知者。阿难未证罗汉已知罗汉有偏。所以独仰如来。又此时已过方等故云已知也。须菩提舍贫从富。大迦叶舍富从贫。一为富者易施。一为贫者植因。如来诃之是阐明平等无遮之慈而超越不均之疑谤。言钦仰者。阿难钦仰如来之至训耳。

　　○三肃仪如法。

　　经彼城隍徐步郭门。严整威仪肃恭斋法。

　　城之濠堑曰隍。斋法者齐整严重次第行乞之谓也。分卫经明一切贤圣欲济贫苦故入聚落。当乞食时乃至入无城想。见无人想。阿难严整威仪肃恭斋法是已。此等运心行事皆遭摄之由也。

　　○二经历遭摄二一摄入淫席。

　　尔时阿难因乞食次经历淫室。遭大幻术摩登伽女以娑毗迦罗先梵天咒摄入淫席。淫躬抚摩将毁戒体。

　　长水曰。摩登伽义翻本性。下文云性比丘尼是也。孤山曰。摩登伽经云阿难昔五百世曾与此女而为夫妇爱习未忘故有斯事。资中曰。娑毗迦罗即金头仙。食米脐外道。师事梵天而得此咒。幽溪曰。戒体即无作戒体也。谓授戒之时三白四结身口承受心不异缘。因作得戒发得无作之戒。无作者。戒体常存任运成就非关身口造作故云无作戒。疏所谓不起则已起则性无作假色是也。须知毁戒正毁此体。后云心清净故尚未沦溺则将毁而已。当机初果已断邪淫。不入欲流故不沦溺。

　　○二如来慈救三一在宫密知。

　　如来知彼淫术所加。

　　大经云。佛求侍者心在阿难如东日照西壁。当此被摄岂得不知。彼指阿难。以咒导淫名为淫术。幽溪曰。如来知彼淫术所加。正明佛界机兴感应道交也。知之一字即如来鉴机之智寂而常照。无缘慈悲之体也。

　　○二归园演法。

　　斋毕旋归。王及大臣长者居士俱来随佛愿闻法要。于时世尊顶放百宝无畏光明。光中出生千叶宝莲。有佛化身结跏趺坐宣说神咒。

　　如来常仪受请斋毕俱为说法。今既速归必别有意。故王臣大众相随而来也。于时者是将毁戒体之时。顶即无见顶相。华严云。初生疾捧持谛观不见顶。故知此顶即法身也。然不但从顶现而且放光。不但放光而且涌千叶宝莲。故知无为心佛无上神咒尊之至矣。无善不具故曰百宝。无恶不摧故曰无畏。因果满足故现千叶宝莲。化佛从顶现且坐千叶宝莲即报身也。故此文中三身咸具。释迦应身也。顶法身也。华台现佛报身说咒全是智光。特敕文殊有由来矣。问。如来既知逼切何不于王宫施救而必待返精舍耶。答。佛知初果不犯邪淫不妨稍缓。且提奖归来登伽亦至王宫岂所宜乎。问登伽小术佛何不自说咒。而假之化佛且特遣大智文殊。区区恶咒安用牛刀。答。今值希有之事故施难思之法。希有事者。文云遭大幻术摩登伽女何但小术。故以微贱而欲得阿难王子为夫一奇也。以邪摄正二奇也。以凡匹圣三奇也。初果圣人戒体将毁岂无缠绵之意。良由五百世中常为夫妇恩爱已深岂小缘哉。非法报应三身之力莫破著相之惑。非文殊大智不堪受敕。况淫爱之障为生死本。今借阿难发起以救末代众生。此所谓难思法也。若据摩登伽经但是如来自说一咒解彼淫术。问。他人犯淫如来未必即救。今救阿难一何骚扰。答。初果之法不堕邪淫。今佛设救即其验也。末代有证初果者感应亦然。其未证须陀洹者本是凡夫。安得责如来之不应乎。苟放逸不谨但于生死海中头出头没而已。

　　○三文殊护归。

　　敕文殊师利将咒往护恶咒消灭。提奖阿难及摩登伽归来佛所。

　　顶光化佛体势尊严。所说神咒在小智尚不能解况往救乎。非文殊固不能受敕也。而文殊密说妙解恶咒阿难亦不显闻。故后文(云云)。提谓提拔。奖者助也。亦借力也。与登伽同归者。如下经题五名中云。救护亲因度脱阿难及性比丘尼是也。登伽不但出家兼证圣果。如下文云淫火顿歇得阿那含此中特未叙耳。至文殊简圆通竟成阿罗汉。若据登伽经说闻咒时未言得益。寻求阿难自到佛所且非文殊提奖而归。至闻说法亦证四果。然则两经并由闻经证阿罗汉。但大小机见不同。古注云若约实行则机熟得道之时。由阿难牵以欲钩后令入佛道也。若是大权乃同阿难发起是教以益群机耳。别序竟。

　　○正宗大分二章。从阿难启请妙奢摩他去至问结经名。乃正观总无明心以明修证。从阿难问七趣何生至不恋三界。约别能招报心以明修证。大凡行人修行贵乎先得其本。一切众生自一念不觉即成根本无明以障本觉。而即本觉心亦不变随缘为一念阴识。所谓法性之与无明遍造众恶名之为染。乃成现行发得业报枝末。而不知一念识阴体虽虚妄亦即真常。如经云。一切浮尘诸幻化相当处发生随处灭尽。其性真为本如来藏妙真如性。又云。使汝流转生死结根即汝六根更非他物。使汝究竟安乐妙常亦汝六根更非他物。知见立知即无明本。知见无见斯即涅槃。迷妄有无明发明即解脱。故只须观此总无明心则自然妄去真显。垢尽明生。如灸病得穴伐本枝枯之要道。今如来开口即征问此心。正令观破此一念阴心真心自显之妙法。今家拣境修观观现前一念显难思妙境皆先根本之意也。至下七趣五阴是五识五意识受想行三心之现行能招报。及禅定中发起则观不发不观之发得能招报皆枝末相应惑也。故略一拣斤令行人不着即显本如来藏矣。如大纲中说。今初为两章。一正明修证。二结显经名。初中作三大章。一约破显以开圆解。二示正助以修圆行。三明迷悟以证圆位。初开解中一对阿难双约次不次明三止观。次对满慈更审除细惑明如来藏。初又三。一阿难悔请。

　　阿难见佛顶礼悲泣。恨无始来一向多闻未全道力。殷勤启请十方如来得成菩提妙奢摩他三摩禅那。最初方便。

　　阿难持法藏人示迹恒为魔娆。此独悲泣者悲从自恨而发也。法华经云。昔于空王佛所同如来发心。佛常勤精进故成菩提。阿难常乐多闻未得无漏。据此。则无始来一向多闻信矣。此时在法华前尚未发迹。然圣位中人讵不自知多生习性乎。道言体也。力言用也。有道而后有力。有体而后有用。既以多闻小慧自咎故自叙殷勤启请等。十方如来者言诸佛道同。小乘中不言有十方佛。阿难发心本在圆大故言十方。所谓一切无碍人一道出生死也。如来是极果人菩提是极果法。果必有因妙奢摩他三摩禅那是也。妙者言一心中具此三法。考诸翻译。奢摩他翻止乃寂静之义宜属于空。三摩翻俗宜属于假。禅那翻静虑双收止观宜属于中。空假中在一心中故名为妙。古今解此文者具有三说。会解云。奢摩他等乃楞严大定之别名也。孤山尝用三止配之。一曰体真止止于真谛即奢摩他也。二曰方便随缘止止于俗谛即三摩也。三曰息二边分别止止于中道第一义谛即禅那也。依此。则三名皆属于止。或云一奢摩他是空观。二三摩是不空观。三禅那是中道观。则三名皆属于观。然考圆觉经中三皆名定。又名三净观。如释题中已引。故知偏止偏观皆非圆乘。三名咸具止观方为正义。奢摩他者真谛之止观也。三摩者俗谛之止观也。禅那者中谛之止观也。如是解之庶无遗漏。人情自属安可依耶。或云奢摩他是止。三摩是观。禅那双收止观。作此释者于义无碍消文即偏。言于义无碍者。如止观云。次第三观中二乘及通菩萨有初观分。此属定多慧少不见佛性。别教菩萨有第二观分。此属慧多定少亦不见性。二观为方便得入第三观则见佛性。则以空观属定而今以奢摩属止。止即是定。以假观属慧而今以三摩属观。观即是慧。义正相符故无碍也。言消文即偏者。诸师分文以征心辨见属奢摩他而其中岂可无观。以五阴三科为诸三摩提而其中岂可无止。岂非欲圆而反偏耶。故以三名圆具止观为正释也。三止观咸在一心始称为妙。应知若约圆乘空假中三既在一心。定慧二轮必无偏取。古人云。义立三名体惟一法。举一即三言三即一。三一互融故谓之妙。如是妙修方曰楞严大定。准此。亦应云。义立止观体惟一法。举定即慧言慧即定方谓之妙。方可称楞严大定。又圆觉经中奢摩他三悟后方修。今从初即论者亦约圆乘释义境智行三在一心中方名妙也。如玄签三下行妙初文盛明此义。若昧此义何以消今文耶。束上所说共有三义。一三法在一心。二三观三止咸在一心。三解行证亦在一心。始称为妙。此乃一经之要旨趣理之玄门。菩萨所修宗极于此。如来所证亦不出此。的是今经能观之观。且是如来成道之本。一佛既尔诸佛咸然。文中但言十方而三世可准知矣。最初方便者。三观之先更有一三摩提即最初方便是名为假也。阿难此问彻上彻下该果该因。如来下文所说总酬斯问之意而已。

　　○二大众愿闻。

　　于时复有恒沙菩萨及诸十方大阿罗汉辟支佛等俱愿乐闻。退坐默然承受圣旨。

　　三观法门兼于圆别孰不当闻。大众欲闻假于请主故默然承受。至下如来一喝中当有无量三乘四众在座悟入。如良马见鞭影即归正路者。皆此处愿闻之众也。

　　○三如来演说二。初酬请开示。二闻法领悟。初文分三。初寄从假入空酬奢摩以助圆理。即征心辨见之文是也。二寄从空出假酬三摩以归圆理。即五阴三科之文是也。三明中道了义酬禅那以显圆理。即性具七大之文是也。璎珞云。从假入空观亦名二谛观。从空出假观亦名平等观。二观为方便得入中道第一义谛观。双照二谛心心寂灭自然流入萨婆若海。与今楞严宛然符契。但今经一以圆融为主。约次第以显不次。节节明别节节入圆。考之止观意亦如是。故辅行云。先明次第意者令不思议易显故也。若弃思议别求不思议者远矣。从来解者虽立三观。而不善用璎珞经文故于解释多有不顺。今以七番逐破为空前之假。假即三摩提的是最初方便为从假入空观。庶合经旨。大论云。因缘所生法我说即是空。亦名为假名。亦名中道义。因缘生法即假也。观假为入空之诠非方便乎。就初从假入空中分二。初审问心见。二破妄显真。破妄显真即从假入空观也。如来欲示能观妙观且先征出现前阴心为所观境。境既定已观方可施。如射必定的。灸先定穴。须知一切名色五识五意识受想行心并是今境俱得为观。但宽漫难入。若观心者近而复要。故须征出此总无明心为今破显张本。言总者真妄皆在其中也。盖心有真心妄心。见有真见妄见。下文云。使汝流转使汝安乐皆此六根更非他物是也。今如阿难所执若知若见无非是妄。所谓知见立知。法在必破。下文所显若知若见无非是真。所谓知见无见又所当护矣。盖此心为众生出生死之大本。诸佛度众生之要诀。若心境不定即妙奢摩他等能观妙观从何处用耶。初文中分为二一审问发心二详审心见初又二一问。

　　佛告阿难。汝我同气情均天伦。当初发心。于我法中见何胜相顿舍世间深重恩爱。

　　阿难此云庆喜。斛饭王子。如来成道夜生。净饭既闻太子成道斛饭又奏宫中生男举国欣庆因名庆喜。孤山曰。斛饭王子者。初师子颊王有四子。一曰净饭。二子。一悉达。二难陀。二曰斛饭。二子。一调达。二阿难。三曰白饭。二子。一摩诃男。二阿那律。四曰甘露饭。二子。一䟦提。二提沙。弟兄为同气。情均天伦者。阿难是佛堂弟与嫡无殊故曰情均。言天伦者。天然伦序是天性之亲也。此出家之由也。当初下更审出家之意。夫遇境生心每事皆然。而征问阿难之发心见相以严初离俗一念为出生死成佛之因。因地若真必获圣果。苟带凡情即混生死。故特征之。益知真妄皆在一心中也。发心即该下文所征之心。见何胜相即下文所辨之见。

　　○次答。

　　阿难白佛。我见如来三十二相胜妙殊绝。形体映彻犹如琉璃。常自思惟。此相非是欲爱所生。何以故。欲气粗浊腥臊交遘脓血杂乱。不能发生胜净妙明紫金光聚。是以渴仰从佛剃落。

　　我见下是答见相。常自思惟下是答发心。三十二相者下自奁轮上至肉髻。超胜转轮故云胜。端严美丽故言妙。殊绝者谓世间所必无也。映彻者当是世间色象皆于身中现故譬琉璃。答发心中先标。次征。释言粗浊者。人当欲时气息极粗以知昏浊之至。男女遘精故是腥臊谓臭秽也。所成之形则脓血杂乱。胜净与腥臊相反。净谓无秽。妙明与粗浊相反。妙则非粗。明非昏浊。紫金光聚者。阎浮檀金比迦叶身金犹如聚墨。若比佛身迦叶复如聚墨。如此妙身岂从欲生。若据渴仰之心亦欲成佛故舍深重恩爱而出家。所谓见相发菩提心也。天如曰。阿难见相乃缘尘分别之见。其所发心乃妄想攀缘之心。后文七征八辨重重逐破者此也。交光曰。下文正破思惟之心不破见相之见。以见是所显非所破故。然见有真妄。真见是所显。妄见是所破。何云全不破耶。后云如是见性是心非眼。是所显也。又云见闻如幻翳。是所破也。故交光显见之言不如辨见为妥。又所发之心亦通真妄。若知爱乐之心从缘而起本无心相即通于真。若认爱乐为心即属于妄。故于善哉阿难下双示真妄也。

　　○二详审心见又三。一直示常心。二劝进直心。三正审心见。先示常心者。如来之意谓发心贵乎真正。阿难缘相好发心不可不谓之正。而攀缘未息著相未忘。未必全真故特示常心。即首标不思议境也。契悟真常则发心真正矣。

　　佛言善哉阿难。汝等当知一切众生从无始来生死相续。皆由不知常住真心性净明体。用诸妄想此想不真故有轮转。

　　善哉阿难者美恶不嫌同辞也。如来将示第一义谛先以大慈哀悯之辞与而进之。如止观明发心有多种。有见种种相好而发心者。有闻种种法而发心者。乃至第十(云云)。今阿难见相发菩提心诚可嘉叹。汝等指现前大众一切众生遍及有情从无始来竖穷过去。由所示者大。故所告者多。所追溯者远也。生死相续谓积苦至今。从来未悟故云不知。即无始无明也。常住真心者。言语道断。心行亦讫。不生不灭。离根离尘。一切皆妄唯此独真。常途以随缘为心不变为性。此文心即是性。然亦以遇缘常了为心。从来不改为性。离染常照故曰净明。是人心体亦是经体。须知小乘诠真理。大乘诠中理。盖心非心智非智之别也。辅行云。藏通三乘皆为灭心以为极果。据此文则真理非心。今云常住真心故中理是心。小乘灰身灭智故真理非智。今云性净明体故中理是智。然以心智为中理亦通圆别二教。如下文云。诸法所生唯心所现。一切因果世界微尘因心成体。夫心既常住则一切莫非常住。二卷云五阴六入从十二处至十八界本如来藏常住妙明不动周圆妙真如性。性真常中求于去来迷悟生死了不可得。据此文则总指诸法皆常为常住真心。亦即现前一念心王。若证此心即如意珠王身也。妙玄云小乘灰断无如意珠身正是此意。言如意珠者。譬如来现形十界随所宜身说所应法不须作意。身土互融如如意珠王随意雨宝。妙玄之意以十界身土性本具足随机变现方名圆教常住。岂但以性不生灭为常住乎。今经七征之后有圆别进否之义。进则明圆。否则明别。在圆教中以圆融三谛为常而带最初方便。或但指见性为常根尘非常。虽拨根尘与小乘空理有异实别教耳。今经正意的显圆常旁兼别教。苟不甄别鲜不以别而为圆矣。向下更明兹不繁述。用诸妄想。谓用攀缘心为自性也。妄想非一。如五阴即有五重妄想故名曰诸妄想。生已即灭元非实有如镜上尘垢而已。今若以此为因则所感生死之报起灭不停犹如轮转。如来将欲破妄故双示真妄。真心是其所显。妄心是其所破。两重能所不待下文而已宛然于此矣。

　　○二劝进直心。

　　汝今欲研无上菩提真发明性应当直心酬我所问。十方如来同一道故出离生死皆以直心。心言直故如是乃至终始地位中间永无诸委曲相。

　　真发明性是了因也。谓真欲发明性体也。或云真发明性者从真发现之谓也。如后文云我以妙明不灭不生合如来藏(至)故发真如妙觉明性是真发明性也。劝进直心者。经云。一者直见不邪。二者直闻不听。三者直治不曲。四者直说不烦。五者直行不迷。六者直念不思。七者直意不动。八者直受不寻。今言直心即是常心。此心下不落乎攀缘。上可合于常住。后征问时欲阿难有疑即陈勿自遮掩。故如来答之便成应病与药之益。所以欲效十方如来出离生死先当效其直心。古人云。后文言识精元明能生诸缘缘所遗者即直心也。攀缘心者即虚假也。古人所言良可思矣。言者心之声。由心直故所言皆直。酬问即言直也。此文正明十方如来心言皆直故所历地位咸无委曲以有顿超十地之用。先言终而后言始意劝当机之仿效焉。

　　○三正审心见分二一审心见二审心目之处初中先问。

　　阿难我今问汝。当汝发心缘于如来三十二相。将何所见。谁为爱乐。

　　前阿难言见三十二相发心爱乐真妄端倪已露。如来就此端倪更为研究。前虽云见未曾言目故今问将何所见。前云渴仰即是爱乐故复问谁为爱乐。

　　○次答。

　　阿难白佛言世尊。如是爱乐用我心目。由目观见如来胜相。心生爱乐。故我发心愿舍生死。

　　如是下总答。由目下别答也。由目观见是答将何所见。下文云如是见性是心非眼。而今以目为见谬矣。心生爱乐是答谁为爱乐。真心本无攀缘。而今以爱乐为心是取缘尘分别之心谬矣。两谬之外。更有一谬。尊者是谓心不能见岂非谬耶。虽发心愿舍生死生死由之起矣。然如是病根今七征初尚不即破。至辨见初方破此病。幽溪云。止观明见相发心有四种。有见父母生身而发心者。有见胜应而发心者。有见报身而发心者。有见法身而发心者。今阿难所见即父母生身。然四教虽即不同莫不一以生为身境。解圆则圆解偏则偏。故如来先标常住真心为本然后诲敕阿难当以直心酬我。使阿难果能依常住而发心一以直心训佛所问。如柏庭所谓我以心见见佛惟心。我心遍于佛身佛身现我身内。心不自知心。佛不自见佛。心有想则痴。无想则泥洹。是真见佛。般舟云。又能了知如来之身。前际不来。后际不去。今亦不住。不观色。不观色如。不观色性等。净名云。是则依于佛慧不以二相见于如来。唯依心现不离真如。能如是答。则七处征心无从生起安有是经。惟阿难发起是教特閟其妙。惟以缘心酬佛所问曰。如是爱乐用我心目。安能契常住真心哉。

　　○次审心目之处先问。

　　佛告阿难。如汝所说真所爱乐因于心目。若不识知心目所在则不能得降伏尘劳。譬如国王为贼所侵发兵讨除。是兵要当知贼所在。使汝流转心目为咎。吾今问汝唯心与目今何所在。

　　阿难言目见心乐。佛即当破见者非目。爱乐非心。但尊者病根已露。必使病根尽露。方堪应病与药。盖病有根标药有缓急。先破心在内者所谓急则治其标也。真所爱乐谓真诚爱乐。所字助语词耳。文有法譬合。因于心目即下心目为咎之意。下文七征以破妄心之处是降伏尘劳。假使阿难不执在内何由破其内乎。余六亦尔。以心例目其意亦然。执目在面然后可破在面之目。如云眼能显色如是见性是心非眼。非破在面之目耶。或谓此文但破心而不破目岂不谬耶。尘谓尘缘。由尘缘而劳累心神也。譬中国王譬真心。贼譬妄心。如来七征喻发兵讨除。贼所在喻七处。合中使汝流转同国王为贼所侵。心目为咎是妄心妄目。若真心真见有何咎与。又此文双标心目为咎而今特破心者。是所对所观之阴心根本。若破心已如伐本枝枯擒贼擒王法也。目是枝末至下略破即足矣。问心与目何在者合是兵要当知贼所在。

　　○次答。

　　阿难白佛言世尊。一切世间十种异生同将识心居在身内。纵观如来青莲华眼亦在佛面。我今观此浮根四尘祗在我面。如是识心实居身内。

　　先举凡心在内次举佛眼在面例己亦然。是尊者答词之巧也。十种异生者。或云十二类中除空散消沉及精神化为土木金石但有十类。熏闻云。青莲华眼者。天竺有青莲华其叶修而复广青白分明。有大人目相故以为喻。[橘-矛+隹]李云。浮根四尘即外五根名浮尘根。浮谓粗浮。尘以染污为名。染污真性故。根以能生为义能生五识故。然内五根皆清净四大所造属不可见有对色也。又内外五根皆具八法所成。能造四大地水火风。所造四尘色香味触。今在浮根中能造四大性不可见故指所造而已。夫前指目为能见是一重谬。今云眼根在面是第二重谬也。前指爱乐为心是一重谬。今云心在身内是第二重谬也。后文云十方虚空生汝心内犹如片云点太清里。又云汝身汝心皆是妙明真心中物。今言识心实居身内乃当机之大谬。须先擒破。此属心王也。至于眼根二谬枝末稍缓俟辨见中破。若不破眼根则恐又堕根尘之中。成常见外道矣。

　　○二破妄显真。破妄即是从假。显真即是入空。从假即假观也。显真即空观也。嗟夫世人不善观心不知圆别门户。闻次第三观先空次假后中便欲直从空观而入。不知欲入空者先须观假。所以璎珞云。从假入空观亦名二谛观。摩诃止观云。观假为入空之诠空由诠会。圣说如此岂可违乎。若不观假而能入空此古今必无之事。须知从假入空乃空前之假非空后之假也。今观妄心不在七处。意显妄心元非实有岂非假乎。所言假者非谓永无但非实有。苟直以妄心为一无所有即如水消盐之邪空矣。又从来习台教者皆谓楞严尚耳根。天台观六识。然今所破妄心岂非第六意识。此与止观去丈就尺去尺就寸简去四阴唯观识阴的观现前一念总无明心。文意正同。昧者犹欲岐而二之不可解也。文中先约三摩提观假。次约奢摩他显真。二科之中皆明圆理。初文分七。先破心在内。又三。一以现事比例。二示最初方便。三正破斥在内。初中三。一定内外。心若在内应先见内。内必先见外必后见。故先问内外也。

　　佛告阿难。汝今现坐如来讲堂。观祇陀林今何所在。世尊。此大重阁清净讲堂在给孤园。今祇陀林实在堂外。

　　现坐者谓现在可据之事当以为例也。讲堂在内祇陀林在外其事显然。而反问阿难者欲其亲自答出则无可回避耳。若比例者。阿难例心。讲堂例身。现坐讲堂例心在身中祇陀林以喻身外。世尊下阿难答也。堂在园中隐然指身为内境。林在堂外隐然指物为外境。据其自说则内外定矣。

　　○二定先后。

　　阿难。汝今堂中先何所见。世尊。我在堂中先见如来。次观大众。如是外望方瞩林园。

　　此定见之次第也。内外既定先后斯分故问先后。文意本以阿难例心。而今问汝在堂中先何所见则俨然以心为能见矣。但急攻心在内之执。未显破目在面及见者是目之病者。先根本而后枝末。自然之道也。阿难所答。必先见内而后见外。以此例心。亦当先见焦腑后见外物明矣。盖以讲堂例身如来大众当例五脏故也。

　　○三定因由。

　　阿难。汝瞩林园因何有见。世尊。此大讲堂户牖开豁。故我在堂得远瞻见。

　　内外先后已定绰然可以破心在内。兹复问因由者欲阿难答出户牖开豁。盖既以阿难例心便当以户牖例五根也。隐然指五根开通然后心得缘于外境。是则据当机所答外以眼为户牖明矣。执心在内此计既破。眼为户牖即此可破眼为能见之执。故知破有傍正。此中正破妄心。傍驳妄见。正根露枝枯也。

　　○二示最初方便。

　　尔时世尊在大众中舒金色臂摩阿难顶。告示阿难及诸大众。有三摩提名大佛顶首楞严王。具足万行。十方如来一门超出妙庄严路。汝今谛听。阿难顶礼伏受慈旨。

　　前比例已竟即应破执。佛不即破。而云有三摩提等者示最初方便也。破法先须观假。假是三摩提。特举其名以冠征心辨见之首焉。此名古师讲之太略。但云圆融三谛举一即三。今人讲之太讹。云三摩提是总相法门。夫首楞严已是总相。今又以三摩提为大总相何所总耶。考圆觉经以静幻寂释奢摩他等三名。而云三摩提起幻。今经亦云如幻三摩提。则三摩提为三观中之假观。三定中之假定明矣。又翻译中翻三摩提为等持。释云离沉掉为等。令心专住一境为持。既云专住一境非假而何。然特举假者何也。当机首请一心三观理最圆融要因门入。世尊于三法中。特举三摩提为入门方便使措心有地亦通途修定之法耳。盖三观有二种。一次第三观。二不次第三观。次第三观必先假后空。璎珞经云。从假入空观亦名二谛观。从空入假观亦名平等观。人但知空假中为三观而不知有空前之假有空后之假。空前之假名从假入空。止观云观假为入空之诠空由诠会正是此义。空后之假名从空出假。止观明复疏倒入即是其义。二假义异其名则同。今经有三摩提乃是空前之假。后文开示奢摩他路非从假入空乎。圆融三观必约假以立空中。三大部中其例甚多。聊举四文不能尽引。妙乐释经万二千人俱观心中云。境据假边且存其数。空中尚无其数安在。然必约假以立空中。观亦如是。止观云。若一法一切法即是因缘所生法。是为假名假观也。若一切法即一法我说即是空空观也。若非一非一切者即是中道观。彼文观不思议境中历阴入界等。文文如是。是亦约假以立空中也。辅行云。三谛无形俱不可见。然即假法可寄事辨。即此假法即空即中。妙玄云。见思幻破真谛幻成。无知幻破俗谛幻成。无明幻破中道幻成。如上四文总明圆教行人必从妙假入门。假即空中一心具三止观。今经圆旨义趣全同。故首标有三摩提下即云大佛顶等其意可见。如是则七征之文即是圆门。但世尊以圆融立宗。阿难每从方便启请。至七征后重请示奢摩他路。显今七征但是从假。至后辨见方是入空。此别教义。分圆即别融别即圆。圆别岂相碍耶。后有三番进否之文。进则明圆。否则明别。进否之义实昉于此。名大佛顶下此世尊以圆融立经名也。上虽但立三摩提而假能破法即是空中。圆融三谛是法身之理法身遍到妙明无相名大佛顶。证入此谛由三止观。首楞严王该三止观即具万行。总定具别故称为王。准题中名诸菩萨万行。今虽不言菩萨义已该之。又在菩萨但名万行首楞严。在佛名首楞严王。今文多就如来说也。次云十方如来一门超出妙庄严路。即如来密因修证了义也。一门超出岂非密因。因即是门。后文云识阴若尽如是乃超十信等五十五位是已。妙庄严是修证。谓一心具万行之因庄严果德也。然一门对十方说。十方佛虽多孰不由此一门超出。路对果说。门之与路皆却指因中之修耳。经题存三隐二义得于此。须知十方如来皆从观假得入。由观假故证大佛顶乃至具妙庄严。行人舍此何从证入耶。而以此为最初方便者。空假中之前又有一假岂非最初方便乎。定林云。摩顶者抚以示爱。礼足者伏以示敬。上爱下故摩顶。下敬上故礼足。

　　○三正破斥在内二一立例按定。

　　佛告阿难。如汝所言身在讲堂户牖开豁远瞩林园。亦有众生在此堂中不见如来见堂外者。阿难答言世尊在堂不见如来能见林泉无有是处。

　　如汝所言牒阿难语也。身在讲堂而见堂外牒前初二两答。户牖开豁牒前第三答。此两义皆是能例。次云亦有众生就所例说与能例违。此众生隐然指阿难也。不见如来而见堂外正如阿难心在身中不见身内而但见身外也。如阿难答断无不见内而见外之事是自破心在内义。长水云。只知据理直申不觉计宗危矣。

　　○二循例正破破中先例次纵后结。

　　阿难汝亦如是。汝之心灵一切明了。若汝现前所明了心实在身内尔时先合了知内身。颇有众生先见身中后观外物。纵不能见心肝脾胃。爪生发长筋转脉摇诚合明了。如何不知。必不内知云何知外。是故应知。汝言觉了能知之心住在身内无是处。

　　例破中初句正斥。汝亦如是者谓汝即是不见如来能见林泉之人也。汝之下破计。先立义云心灵一切明了。有二义。一者内外皆见故曰明了。二者眼见耳闻皆是心灵故云一切明了。如是即旁破眼为能见应上文户牖之喻也。若汝至身内此句牒执。尔时句定也。颇有下正破在内之计。古解云。颇者可也。或云少也。意言不问其多。还少有人见身中否。既无此人不合言心在内。此句即是破辞。纵破者谓太近不见。或不能见心肝脾胃如眼不见睫理亦有之。而爪发生长筋脉转摇诚应明了。如何不知此句责破。必不内知等者并责不应见外。言汝心在内而不内知况外物疏远而能知耶。此句生起下文心不住内也。阿难计心在外由闻此语。谓除非心在外则知外耳。结破者。一切凡夫皆谓心在身内。阿难初果宜无此执。示与众同亦言在内。如上所破心不在内其义了然。然佛虽破妄心之处乃破妄心非实有也。不实即假。是之谓三摩提已。即中云。问。交光正脉中。大非天如会解。谓如来所答前四卷皆明奢摩他性定道理。只言性而不言修。会解硬配三止甚违经旨。今以七征为三摩提观假之法。及前约空假中分科。得非以修释性耶。答。若约圆乘解行证三一念具足。修性可岐为二乎。若约方便。解行或分修性难擘。止观非理何依。理非止观不显。纵在别教亦须约奢摩他等三名以明三谛。况圆乘乎。然会解中。实未尝以修释性。如云阿难请楞严大定。如来下文所示别无其方。始则决择真妄。次则真妄和融。乃至会通藏性深穷万法。皆是发明究竟之圆理而已。盖此圆理乃大定之本也。会解此文以前三卷半文为发明究竟圆理。何尝硬配三止。理非性乎。须知空假中名是谛非观。如观经玄义云。假是虚妄俗谛也。空是审实真谛也。释签云。观中之观名为中观。据此。知观空之观名为空观。而空则未尝非谛。观假之观名为假观。而假则未尝非谛。观中亦然。谛是性。观是修。岂得才见空假中名便以为三观耶。不惟交光不知空假中是谛。今人弘台教者亦谓真俗中是谛。空假中是观。株守此说所以来交光之难也。若寻古辙。谛观并举方名三观。故今经前三卷半以空假中三谛之理使阿难开悟。然必托止观以彰深理。兹七征文托三摩提俗谛止观会归圆理皆修性相依。交光分擘修性岂通方之说乎。又如彼所释谓今文是奢摩他性定。其如七征之首如来即云有三摩提乃强解云。三摩提名随便寄居干此。夫三摩既是寄居奢摩之名何能无寄居。无奢摩而强加。有三摩而不用。如此僻解安可判修性耶。彼云性定似不必用修。又云略带缘修。益不可解。皆回经就情全成臆说而已。问。幽溪科经亦以七征为奢摩他何也。答。幽溪以五阴三科为从空出假。以征心辨见为从假入空。既许从假今必是假特引而不发耳。又复计心在内名为性执天下人同耳。但闻破心在内之人三根不同。上根人闻破在内性计既空契入无生。解行证三当下圆成。一部楞严至此毕矣。其名首楞严王具足万行宜乎。亦即中论观因缘生法显即空假中也。中根性执方破圆解全开。即当说妙湛总持之偈而领谢之也。如前恒沙菩萨十方三乘同时愿闻中必有此二根性。惟阿难示同人法机在下根。故更有转计在外潜根之问。所谓众生处处着。正闻破有即计空亡。闻不在内即计在外也。下文节节皆有三根同闻。上中先悟之机例之可知。

　　○二破心在外二一立计三一因破转计。

　　阿难稽首而白佛言。我闻如来如是法音。悟知我心实居身外。

　　如上所破以不见内故心不在内。转计能见身外心在身外也。如是法音。指必不内知云何知外。

　　○二立喻例显。

　　所以者何。譬如灯光然于室中。是灯必能先照室内从其室门后及庭际。一切众生不见身中独见身外。亦如灯光居在室外不能照室。

　　所以者何征也。譬如下释。先立例中灯光喻心。若心在身中必先知内然后及于外物。言室门者领上户牖开豁之喻。由耳目开通心方能识外境也。一切下合法。不见身中独见身外是立计之本。与室中灯其义相反。此中废一喻。立一喻。谓废室内灯喻。立室外灯喻。以心在身外则不知身内。犹灯在室外则不能照室。又灯然于室中从其室门后及庭际。以门开之故。室外灯光不能照室。以门闭之故。例心在身外不知身中亦为皮膜所隔耳。

　　○三结意请正。

　　是义必明将无所惑。同佛了义得无妄耶。

　　如上所计心有离身之过。尊者谓室外灯与室外心法喻宛齐。同佛了义犹怀疑而请正焉。夫心不在内势必居外亦所谓直心酬佛也。

　　○二正破二一立例按定。

　　佛告阿难。是诸比丘适来从我室罗筏城循乞抟食归祇陀林。我已宿斋。汝观比丘一人食时诸人饱否。阿难答言不也世尊。何以故。是诸比丘虽阿罗汉躯命不同。云何一人能令众饱。

　　心若离身即同他人。故引诸比丘一人受食众皆腹饱。立此例者明相外则不相涉也。孤山曰。前云受请。今云从我乞食者。提奖阿难。在赴请日。为彼演法事应隔宵。故指即日循乞为例。我已宿斋者即我一人已饱也。斋乃经宿方食故云宿斋。谷响云。谓待明相故加宿之一字。足显斋义。谓今日明相现时方可得食。熏闻云。循与巡同。抟食即第八云段食是也。今存古翻。

　　○二循例破执。

　　佛告阿难。若汝觉了知见之心实在身外。身心相外自不相干。则心所知身不能觉。觉在身际心不能知。我今示汝兜罗绵手。汝眼见时心分别不。阿难答言。如是世尊。佛告阿难。若相知者云何在。外是故应知。汝言觉了能知之心住在身外无有是处。

　　初若汝至身外牒计。心总余根故言觉了知见。次例破。文分三节。初身心至不能知。以理定其相外。初句标。心在身外身在心外故云相外。若尔则如一食难令众饱。则心下释。上句明心知。未必眼见。以心在身外也。下句明眼见。未必心知。以眼在身根也。如是则为心在外矣。此定心在外之式也。次我今下约见验其相知。兜罗此云细香。其绵色如霜。佛手柔软似之。文云汝眼见时心分别否。此句为后潜根计本。如是世尊者谓眼见时心即分别如世尊所言也。三佛言若相知者云何在外。此句方是正破。上文止是示其相外定其相知耳。若立相外之义必如彼食不能此饱。今既相知一体不分可言心在外耶。是故下结破。前破在内今破在外。只一念妄心破之不已所谓专心一境非耶。须知如来之意不但破妄兼明观道。利根闻之解行并进。科就钝根但名为开解耳。问。既具行解亦具证否。答。七征之文约证释之其义始便。何者。若约开解只须销落诸念直契本心。苟用推简反觉迂远。古人云。中论观法被末代钝根。此从开解说也。若欲断惑证真入贤圣位。浅者从因缘入。故阿难云我从因缘心得开悟。深者必从破因缘入。须用四性推简。如孤山云。七番中。在内潜根似自性。在外似他性。中间似共性。随合无著似无因性。四句求生皆不可得即是无生。夫如此推简直就惑体观察故得断惑证真。所谓观阴心以显不思议是也。是则如来七番所说元明证位之道。观文云名大佛顶首楞严王具足万行。岂无证而能若是乎。闻者未能破惑但能进行则兼于行。钝根闻之但能开解则惟于解。经意元为初心进道之人故科云开解。而佛旨渊深实明证入之道也。此义人多不晓并中论观法亦似受屈。今并为申之。

　　○三破潜根三一立计二一因破计生。

　　阿难白佛言世尊。如佛所言。不见内故不居身内。身心相知不相离故不在身外。我今思惟知在一处。

　　阿难计内计外所计俱穷。复因世尊之言而生转计。实自无主宰。性计不能守定矣。

　　○二因征叙计。

　　佛言处今何在。阿难言。此了知心既不知内而能见外。如我思忖潜伏根里。犹如有人取琉璃碗合其两眼。虽有物合而不留碍。彼根随见随即分别。然我觉了能知之心不见内者为在根故。分明瞩外无障碍者潜根内故。

　　以两义故成潜根之计。一不知内。二能见外。潜者藏也。谓潜伏于五根之中也。次譬琉璃碗者喻潜根之状。彼根随见等八字就法上说。琉璃喻眼根。琉璃合眼之见喻分别之心。以潜根里故分别极速。然潜伏根里之根指五根也。彼根随见之根指眼根也。此宽狭之分耳。然我下谓成上两义。一成不见内义。以在根则不在内故不见内也。二成见外之义。以清净四大犹如琉璃心在根内分明瞩外也。

　　○二逐破二一立例按定。

　　佛告阿难。如汝所言潜根内者犹如琉璃。彼人当以琉璃笼眼当见山河见琉璃不。如是世尊。是人当以琉璃笼眼实见琉璃。

　　初句牒计。古人云此责阿难有法喻不齐之过。其说是也。彼人下明在喻则俱见山河与琉璃有两重所见。观实见之言阿难之计危矣。

　　○二循例破执。

　　佛告阿难。汝心若同琉璃合者当见山河何不见眼。若见眼者眼即同境不得成随。若不能见云何说言此了知心潜在根内如琉璃合。

　　汝心至何不见眼。正责其法喻不齐也。在喻则有两重所见。在法止有一重所见。但见山河不见己眼潜根之计破矣。若见下双责。纵彼所计能见眼者则眼为心家所缘之境。何得言随。汝所言彼根随见随即分别其义不成。所言随者一体之义。使眼为外境尚能与心为一体乎。若不见眼又堕法喻不齐之过。眼根不可见岂同琉璃之可见耶。进退失据其计穷矣。

　　○三结破。

　　是故应知。汝言觉了能知之心潜伏根里如琉璃合。无有是处。

　　○四破内外三一立计。

　　阿难白佛言世尊。我今又作如是思惟。是众生身腑脏在中。窍穴居外。有藏则暗。有窍则明。今我对佛开眼见明名为见外。闭眼见暗名为见内。是义云何。

　　此问吴兴释之至矣。阿难此计虽不同潜根。元与潜根相类。前云既不知内而能见外故计潜根。又蒙破斥。今复立此计明不知内而能见外之故。可免第一第二之难也。初云腑脏在中窍穴居外是众生身相。次云有藏则暗定暗为内境也。有窍则明定见外之由也。今我下正立计。良由有窍则明故开眼而眼光向外亲见明相。如主人开门而见门外。何必心定在外而招外不相干之难耶。有藏则暗故见暗时即是见内。如主人闭户而见暗室。何必定见心肝爪发等耶。是不知内而能见外各有其由。此计若成还成计心在内之义。据下佛破云何成在内计内明矣。然计中心体活泼有向内向外之义。故下文以对眼不对眼破之。

　　○二佛破。温陵作三节破。或云此文只有二义。如经云为与眼对为不对眼。温陵作三节非也。但对中有二义。一约眼前。一约内对。今科分二。一双约对不对破。二单约内对破。初中二一双定。

　　佛告阿难。汝当闭眼见暗之时。此暗境界为与眼对为不对眼。

　　计中双计见明见暗。然闭眼见暗成心在内之计。故特破之。双定对不对者。对则成见故可计对。不对眼则成内故可计不对。

　　○二双破。

　　若与眼对暗在眼前云何成内。若成内者居暗室中无日月灯。此室暗中皆汝焦腑。若不对者云何成见。

　　文中初破对。先正破。本取在内之暗。今暗相实在眼前则非内矣。次纵破。若成内者立纵计也。据阿难意以暗为内则眼前之暗必成身内。居暗室下破也。暗室开眼之见不同合眼之见。然既以暗为内则开眼所见室中之暗必是焦腑。以皆是暗则皆是内。作此破者甚言暗之非内也。上皆是破对也。古注云。焦元也。天地有三元之气生成万物。人法天地。亦以三元之气而养身形。白虎通曰。五藏谓肝心肺肾脾。六府者五藏之宫府也。胃为脾之府。膀胱为肾之府。三焦为命之府。胆为肝之府。大小肠为心府肺府也。次破不对。对在眼前既非身内则不对者当是身内。若取不对之暗。内义虽成又非所见。眼根明前不明后以其不对故耳。今既不对何成见耶。

　　○二单破内对二一立内对。

　　若离外见内对所成。

　　此中元欲取对。但与前对不同。前对在眼前。今离外见之暗取内对之暗以成身中之义。意谓合眼则眼光向内名内对也。补遗云此文是牒前计。如前计云开眼见明闭眼见暗乃外见内对之义不同。意明离于外见内对自成。今重牒之(谓离外见之明即是内对之暗。故今文是牒前计也)欲使内外两相例难。(以开眼见明难闭眼见暗是两相例难)义不得成。故下破中应今所牒。(指合眼见暗名为身中句)虽双牒内外意在破内。(合眼见暗是牒内。开眼见明是牒外。所破但在内对)即中谓补遗之意。谓离外见之明即是内对之暗。然外见之言亦得离外见之暗。离此外暗而取返观所对之暗。故云内对所成。补遗另一途尔。

　　○二破内对二一正破。

　　合眼见暗名为身中。开眼见明何不见面。若不见面内对不成。

　　合眼至身中。亦牒计也。开眼下。准外破内也。合眼既能返观身中。逃前不见焦府之责。今准此义开眼亦应返观己面故云何不见面。若开眼不能返观己面则内对之义不成。而合眼又何能返观身中乎。

　　○二纵破。

　　见面若成。此了知心及与眼根乃在虚空何成在内。若在虚空。自非汝体。即应如来今见汝面亦是汝身。汝眼已知。身合非觉。必汝执言身眼两觉应有二知。即汝一身应成两佛。

　　文有三重纵计。初重约在空破云见面若成者且纵彼成于见面之义。阿难所执见性既开眼即在外境是眼光元可在外又能返观。是必成见面之势。破云。如是则心与眼皆在虚空。盖眼非知。意非见。两者相合方能成见。今两者皆在虚空。容有是耶。不特无此事。而阿难多分计心在内义亦堕矣。次若在虚空下约自他破。阿难见性在外又可返观。又有心眼在空之势。故今转破在空。此计有三重破。一者在空则非汝体。二者汝既无身。则如来今见汝面反是汝身。三者汝眼及了知之心俱在身外。身宁更有觉耶。此三重俱破第二心眼在空之转计也。三必汝下约两觉破。若必欲成返观外见之义又何妨执身眼两觉故并破之。谓汝若执眼觉明暗而心知附眼光而起。身觉痛痒而心知亦附身触而起。故云两觉又云二知。则一身应成两佛审矣。至此则破尽计穷。后即结破。

　　○三结破。从来解者皆谓闭眼见内成心在内之计故独破之。此文中之意。若据显文只是破暗为内境而已。

　　是故应知。汝言见暗名见内者无有是处。

　　开眼见外不能返观则闭眼见暗亦非见内。但破见内者。文中带破见外。如心眼在空是也。

　　○五破随合三一立计。

　　阿难言。我常闻佛开示四众。由心生故种种法生。由法生故种种心生。我今思惟即思惟体实我心性。随所合处心则随有。亦非内外中间三处。

　　孤山曰。心生法生境从心起也。法生心生心逐境迁也。即中云。何难前之四计既被穷逐。今转推心生之由。所以引开示之言者。谓诸法本无由心故有。心亦本无因法故有。此引文之意也。虽引二句意重下句法生心生及种种二字。我今等者此定思惟是心。盖阿难本计如此。前文多以见为心。今独表心惟是心。言随合随有者。如系心身中则合于内。驰心千里则合于外。不定在一处故云非内外中间。其实遍该三处。中间指潜根也。

　　○二佛破二一牒执。

　　佛告阿难。汝今说言由法生故种种心生。随所合处心随有者。

　　阿难欲计法生心生故通举二句。盖佛常有此说故也。其实只就下句为计。所以佛破祗牒其下句。

　　○二正破二一直明无体。

　　是心无体则无所合。若无有体而能合者则十九界因七尘合。是义不然。

　　心既随合而有似先无心体因合而有。故今破云。心若无体则并无此合。若无下纵破。若无体之心与物能合。比例言之。应十九界与七尘合。界止十八。今言十九者更加一无体之尘为第七尘合成十九界也。既无无体之尘岂有无体之心乎。补遗云。如世之火自有体性。然后假于阳燧为缘而能发焰。若云心自无体假缘能合者。状似火自无体乃合阳燧尔。

　　○二委破有体二一约内外出入破二一破。

　　若有体者。如汝以手自挃其体。汝所知心为复内出为从外入。若复内出还见身中。若从外来先合见面。

　　既破无体必计有体故约内出外入破之。明心无所从来。挃音质。古注云挃犹触也。

　　○二救又二一救。

　　阿难言。见是其眼心知非眼。为见非义。

　　自初征以来佛即以见为心。阿难亦权顺佛语。然阿难前云由自观见如来胜相心生爱乐。据此。则阿难本意岂以见为心乎。故今反难如来。谓见自属见心但能知。心既非眼而以为见于义成非。前来未有此问。至此方出阿难本意。此受病之根也。

　　○二破。

　　佛言。若眼能见汝在室中门能见不。则诸已死尚有眼存应皆见物。若见物者云何名死。

　　初句牒计。汝在下释难。佛谓汝言眼能见心不能见。例如汝在室中必见室外亦由门开而后能见。眼但如门心则如人。心因眼开而后能见。如人因门开而见室外也。倘谓眼见而心不见。亦可云门见而人不见耶。故能例中门虽通见。必室中有人而后见。则见者是人而非门矣。所例中眼虽通见。必眼中有心而后见。则见者是心而非眼矣。更举已死为例者。温陵云。举门喻能见在心。举死明徒眼不见。其说是也。由生时心见非眼故死后徒眼不见。若见下更纵破也。如此明文。皆言心识为主。破显唯心。根但如门。从门出入乃是方便。而执者何言用根不用识耶。

　　○二约一多遍局破二一定。

　　阿难。又汝觉了能知之心若必有体。为复一体。为有多体。今在汝身。为复遍体。为不遍体。

　　此中遍与不遍似从一体中分出。而一体多体指心为体。遍与不遍指身为体。遇事时为知觉遍到一身之中。为但在一处而知觉不能遍耶。

　　○二破。

　　若一体者。则汝以手挃一支时四支应觉。若咸觉者挃应无在若挃有所则汝一体自不能成。若多体者则成多人何体为汝。若遍体者同前所挃。若不遍者当汝触头亦触其足。头有所觉足应无知。今汝不然。

　　文分四。初破一体。初句牒。则汝下难。汝若一体而有二觉则非一体。有觉有不觉即二相也。故难以四支应觉。是出一体之相。若成下破。若言俱觉痛痒者。是则欲击汝头但击汝足。欲击汝左但击汝右。有是理乎。挃应无在谓不定在一支也。若挃下结破。挃有定在便成离合两觉。即是二相非一体义。二破多体。一体既破或转计觉有多体。然一人止有一觉多觉即成多人。其中必分自他以何觉体而为汝耶。三破遍体。遍者知觉遍于一身。挃一支时应遍于有觉之处。则与前四支应觉义正相同。难辞虽同意则有别。一体者谓无二相。遍体者觉处咸遍。四破不遍。不遍者谓知觉不遍于一身。若执心不遍。头足俱触一既有觉一合无知。今汝不然者。谓俱触俱觉则非不遍也。

　　○三结破。

　　是故应知。随所合处心则随有无有是处。

　　如上所说有体既非无体亦谬。心尚难立何云随合随有耶。

　　○六破中间三一立计。

　　阿难白佛言世尊。我亦闻佛与文殊等诸法王子谈实相时。世尊亦言。心不在内。亦不在外。如我思惟。内无所见外不相知。内无知故在内不成。身心相知在外非义。今相知故复内无见。当在中间。

　　此计从第五发来。因前佛破有体中云。若复内出还见身中。若从外来先合见面。内外既破故复计中间也。于中初举佛与文殊谈实相者。实相即是心。心不在内非内六根。亦不在外非外六尘。此实相离根离尘之义。阿难不解复起谬执。文有三重。初举前破辞。内无所见谓在内则不当无所见也。外不相知谓在外当不相知也。次明不成内外。三方计中间。不遽定者见踟蹰之意耳。问。上阿难言亦非内外中间。今何复计中间耶。答。上言中间乃以潜根为中。与今有异。今被重重难破。又不得已引彼不在内不在外之语为例。既不在内外而必居中间矣。此之中间实有根尘为二边影显中相。与前中间不同。

　　○二佛破二一约身处破二一按定。

　　佛言。汝言中间中必不迷非无所在。今汝推中中何为在。为复在处。为当在身。

　　中必不迷者。迷则不知所在。不迷则非无所在。迷谓惑也。处谓依报之处。身谓正报。

　　○二推破二一破在身。

　　若在身者。在边非中在中同内。

　　身之可见者皆边非中。在中同内谓同前计心在内也。

　　○二破在处。

　　若在处者。为有所表。为无所表。无表同无。表则无定。何以故。如人以表表为中时。东看则西。南观成北。表体既混心应杂乱。

　　表者如立杖以表其处。大地广博以何为中。故无表则同于无中矣。表则下破有表。先标。次释。人在表东则以表为西。人在表南则以表为北。表之四方既混。以心为在中。亦得云在边。故杂乱也。

　　○二约根尘破二一救。

　　阿难言。我所说中非此二种。如世尊言。眼色为缘生于眼识。眼有分别色尘无知识生其中则为心在。

　　眼即清净四大。色即眼家之尘。有眼而无色则不生识。有色而无眼亦不生识。二法相合以为生识之缘。即生眼识。云眼有分别者眼根能引生眼识。眼识生时有随念分别故云眼有分别。是指能生分别为有分别也。而色毕竟无知。眼识生起在有知无知之中。故招下杂乱之难。又前四计皆先有心识。五六皆论生心。约生论处故曰识生其中。则为心在。

　　○二破。

　　佛言。汝心若在根尘之中。此之心体为复兼二。为不兼二。若兼二者物体杂乱。物非体知成敌两立云何为中。兼二不成。非知不知即无体性中何为相。

　　文中先定。次破。破中先破兼二。然前定中云此之心体乃指心知为体。破中云物体杂乱乃指眼根为体。物即尘也。以阿难计云眼有分别故且就所执而破之。适时之语不须定执。当知物体杂乱此句之难。谓一识而兼根尘之二。尘为物。根为体。当杂乱于一识之中矣。物非体知下破其不成中也。外物之无知不同根体之有知。即成敌对之法相形而立。更无调停为一法之义。何以为中。破兼二也。非知下是破不兼。不兼根则非知。不兼尘则非不知。凡言中者必有双非之体。今之心知若离根尘更无体性。中何在耶。

　　○三结破。

　　是故应知。当在中间无有是处。

　　兼二不兼。二义俱无成。则当在中间之计其不可立也明矣。

　　○七破无著三一立计。

　　阿难白佛言世尊。我昔见佛与大目连须菩提富楼那舍利弗四大弟子共转法轮。常言觉知分别心性既不在内亦不在外不在中间。俱无所在一切无著名之为心。则我无著名为心不。

　　前之六计以有处所皆被穷逐。阿难不得已而计无著。所引佛与四大弟子共转法轮是通教义。而有通别之义故言心性。谓觉知分别中有此心性也。不在内外如前文解。中间应指识心。既非内外中间则一切无著此佛语也。而阿难还以不着内外中间为心又成计着故须破之。泐潭云。既非内外中间即知心无所著。而不知佛意破妄无体令识本真。如云三际求心心不有。心不有故妄元无。妄心无处即菩提。生死涅槃本平等。不了此意谬引佛言妄立无著。

　　○二佛破。

　　佛告阿难。汝言觉知分别心性俱无在者。世间虚空水陆飞行诸所物象名为一切。汝不著者为在为无。无则同于龟毛兔角云何不着。有不著者不可名无。无相则无。非无则相。相有则在云何无著。

　　阿难妄计因一切无著而起。故佛拈此一句破之。于中先研核无著之体。次相有下结斥非无著也。虚空水陆一切有法。此阿难计为实有者也。汝以不着此法者。为心为实有一不着之心。而但不滞于物象耶。为并无此不着心耶。此句是双问。下正研云。若并无不着之心则心同龟毛有名无体并不必言无著。阿难言不著者必有一不着之心是即有心非无心也。无相下重以相无相申释上句。以上未言相无相故再定之。既定有相次即结破。当知阿难胸中实计有心而强谓无著。故被佛破。则所破乃伪无著非真无著。下文云无有是处。亦但阿难所计无是处耳。若并破转法轮之言是因咽废食矣。问。古解云。为在为无。问汝心不着而彼物象为存在耶为虚无耶。今何违古注。答。古解云。若彼物象空无则同龟毛。试思水陆虚空则该依报。飞行之类则该正报。乃谓我心不着便同龟毛兔角义恐不妥故今作此释也。

　　○三结破。

　　是故应知。一切无著名觉知心无有是处。

　　上来七番穷逐妄心使无住着。乃三摩提起观之门谓之最初方便可也。止观十乘观法中最初拣示所观之境云。去丈就尺。去尺就寸。置色等四阴唯观识阴。识阴者心是也。此意与今文同。彼止观文先拣去界入故譬去丈就尺。于五阴中。又拣去四阴唯取识阴故譬去尺就寸。辅行云直尔观心。义当观王。四明云即能观为所观易绝念故。皆是此意。须知止观中明两重所观之境。一指第六识心为境。即拣境之文是也。二观不思议境。即一念三千是也。观六识心意在显不思议境。故孤山云。观一念之妄心显三谛之真理。妄心为第一重。真心为第二重。虽立二重。观之不已则阴境转成不思议境矣。今经亦然。初七番穷逐是以妄心为境。后文云诸法所生唯心所现。一切因果世界微尘因心成体。又云汝身汝心皆是妙明真心中物。又云若能转物即同如来。于一毛端遍能含受十方国土。岂非一念三千为观境耶。至三卷云。如来藏中性识明知觉明真识。则观六识以成不思议境盖无疑矣。是则今经前三卷多明十乘中第一不思议境。三卷末阿难大众说偈赞佛云如一众生未成佛终不于此取泥洹。是第二真正发菩提心。请入华屋是第三巧修止观。十乘观中前三最要故略配之。第四破法遍是证果时事。二十五圆通即破遍也。若第五识通塞是破遍之余意耳。在今经耳根则通余根则塞。第六对治助开可配建坛持咒。第七道品调适但从不思议境分出。识次位。能安忍。离法爱正属圆位。盖能忍能离方得证入圆位也。此于总无明心用十乘妙观始终修证法也。至于七趣阴魔即五识五意识等能招报心。亦当用十乘能观之法而修证之。使一一皆成一念三千之不思议境方显两重所观。观识即真也。夫两重所观十乘观法佛祖意合。而或谓天台专观六识。楞严独用耳根。未必然也。苕溪曰。总此七番似破四性。若四性未破此觉了心世而非谛。破四性已乃名世谛。世谛虚假犹存于相。若破此相方名真谛。亦曰第一义谛。故智者大师云。世谛破性真谛破假。假破即相空。性破即性空。今文七征是破性。一喝即真谛破相也。即中云。初心观假名空前之假。经称三摩提。斯时三谛未彰但观诸法不实故云假也。如今文七番逐破岂得谓妄心为实有乎。但属性空。下文如来一喝使当机言思道断妄心全空方入真谛。此真谛显名奢摩他乃从假入空也。在利根人观空前之假即悟三谛。所以云有三摩提名大佛顶首楞严王具足万行。在钝根者真谛未彰但属观假。故此后文更请示奢摩他路。圆教进否其源在兹。问。四句推检止耶观耶。答。一往言之宜属乎止。辅行释止观体真止云。案文解释。其文尚略。具足应以四句推检破性相已具二空故方得名空。据此文应属止。然辅行释弘誓中。即以四句推检性相二空为能观智。须知就停心谛理称止。就能照了称观。

　　○二约奢摩他显真。前虽破妄似但以世谛破性尚未以真谛破相。此后咄破妄心岂非破相即是空也。然圆别并明。圆则三谛在一心中。别则次第三谛而已。故有三番进否之义不可不知。科分二一请奢摩他。

　　尔时阿难在大众中即从座起。偏袒右肩右膝着地。合掌恭敬。而白佛言。我是如来最小之弟。蒙佛慈爱虽今出家犹恃憍怜。所以多闻未得无漏。不能折伏娑毗罗咒为彼所转溺于淫舍。当由不知真际所诣。唯愿世尊大慈哀愍开示我等奢摩他路。令诸阐提隳弥戾车。作是语已五体投地。及诸大众倾渴翘伫钦闻示诲。

　　即从座起者。听法在座请益故起。于中具三业恭敬。偏袒至合掌是身业也。恭敬是意业。而白佛言是口业。文先悔过。次请法。悔过中皆以上句生下句。幽溪云。当机悔过而有六重。溺淫舍过由不能伏邪。不能伏邪过由有漏。有漏过由多闻。多闻过由恃佛憍爱。恃佛憍爱过由为佛最小堂弟。六重中最自恨者未得无漏。故结重于不知真际所诣。若得无漏即知真际所诣矣。即中云憍怜者。不以难事苦之曰憍。怜谓世尊怜惜。为彼所转者。彼指娑毗罗咒。所以自叙者。向蒙佛慈。未尝如今日七番穷逐故作是说。惟愿下次请法。或云真际之家以奢摩他为能诣故称为路。然前标三摩提是从假法起观。今言奢摩他即是从假入空。前七征但破四性名世谛破性。后咄破妄心乃真谛破相。因相空故得见真心岂非路乎。见真即获圣果。能除阐提邪恶之见。阐提翻信不具。弥戾车翻恶见。据经所言。知有道果则能息众生邪见不见真谛。安有道果。佛既七番穷逐。阿难知欲荡相显空故作此请也。然有二义。一三摩提与奢摩他合空有不二即是禅那。是名三观在一心中。不必更出禅那之名。二者从假入空意重于空。止名奢摩他正是阿难之所求耳。倾渴者倾心渴仰。翘谓翘首而望。伫是立待之意。

　　○二演奢摩他二一现瑞。

　　尔时世尊从其面门放种种光。其光晃耀如百千日。普佛世界六种震动。如是十方微尘国土一时开现。佛之威神令诸世界合成一界。其世界中所有一切诸大菩萨皆住本国合掌承听。

　　今经放光现瑞至多。此当其首。是为总瑞。总冠一经。将欲开示圆妙三观先以形示也。形示也顿。上根利智目击而道存。声示也渐。中下之机耳提而方悟。今经形声双示。渐顿兼施。无法不融无机不摄。面门口也。或以面门为眼耳鼻舌则无据矣。吴兴云。此中现瑞。凡有四意。谓教行人理也。口放种种光。表从一理演出众教。即此方真教体清净在音闻也。六种震动。表依教修行破六根惑。即一根既返源六根成解脱也。十方合成一界。表十界染净同一真心。即沤灭空本无况复诸三有也。诸大菩萨皆住本国。表行门虽殊各证一理。即归元性无二方便有多门也。(文)吴兴之说。谓放光表楞严之教。地动表楞严之行。十方合成一界表不二之理。大菩萨是住定之人。教行人理备矣。以住定故。菩萨不必远来。亦由合成一界。则远听无隔。且密表耳根圆通也。文句记曰。六动者。动起涌。震吼击。摇飏不安曰动。自下升高名起。璘珑凹凸名踊。六方出没亦名踊。隐隐有声名震。砰磕发响名吼。令物觉悟名击。动起踊。形三也。震吼击。声三也。震动者形声各举其一耳。然此放光合土。是真谛破相之形。下文一喝。即真谛破相之声。真谛不思议本不属形声。然即此形声亦即不思议也。

　　○二声益二一示二种根本又二一标示。

　　佛告阿难。一切众生从无始来。种种颠倒业种自然如恶叉聚。诸修行人不能得成无上菩提乃至别成声闻缘觉及成外道诸天魔王及魔眷属。皆由不知二种根本错乱修习。犹如煮沙欲成嘉馔。纵经尘劫终不能得。

　　阿难请示奢摩他路。而世尊示以二种根本为后破妄显真之本也。种种颠倒者。众生有三种颠倒心颠倒想颠倒见颠倒。古师解云。识有心倒想受有想倒行有见倒。有云初心妄计名心倒。次心想成名想倒。想成外执名见倒。由此三倒起种种倒。颠倒是妄惑。即业种也。种必有果。业惑苦三生则同条。如恶叉果一枝三子常聚不离。故令众生流转三有。如来先示此者以见众生执妄心为自性。是颠倒也。次示修行岐路。藏通佛果权教所说皆非无上菩提。声闻缘觉保证涅槃未免沉空滞寂。外道即六师之类。诸天以十善为宗。魔罗此云杀者。盖自谓成无上道耽荒五欲断人慧命者也。彼皆不知二种根本妄意欲成菩提。犹煮沙成馔岂可得乎。馔熟食也。

　　○二正明。

　　云何二种。阿难一者无始生死根本。则汝今者与诸众生用攀缘心为自性者。二者无始菩提涅槃元清净体。则汝今者识精元明能生诸缘缘所遗者。由诸众生遗此本明。虽终日行而不自觉枉入诸趣。

　　初根本中言攀缘心者。思量分别之心至下文咄破者是也。如见色之后自谓见色闻声之后自谓闻声。乃以第二念追缘第一念中所历之事。故号攀缘心。众生轮回生死由此心不绝之故。以此心是著相之心。著相则生痴爱。由痴爱故便入生死。其事了然。下阿难云。发大勇猛行诸一切难行法事皆用此心。纵令谤法亦由此心。若此非心我乃无心同于土木。岂非执此为自性耶。二示菩提涅槃根本。菩提智德。涅槃断德。众生本具二德不假修成无始已然是根本也。而指阿难现前识精元明者。所谓无明即法性。而观现前一念识心。即显不思议境是也。或云识精是八识元明是九识。恐未必然。何者。第二卷云。且汝见我见精明元。此见虽非妙精明心如第二月非是月影。下文明元是第二月则今元明其义亦然。盖攀缘心是月影。今精明是第二月皆非第一月也。识体深细名精。未杂思量分别故曰元明。若于此而起攀缘。全成生死根本。若于此不起攀缘。则尘劳即是智慧。生死即是涅槃。故指为二转依号焉。言能生诸缘者。从见色闻声后。人必自谓见色闻声。非攀缘从此起耶。言缘所遗者有二义。一显攀缘若起即失真体。二显真体元非攀缘。故为诸缘所遗。由众生下结过。无明全是智慧故曰本明。涅槃经云。无明明者即毕竟空是此义也。既遗此体遂为根尘埋没言思缠扰。本无生死而为生死所缚名枉入诸趣。良可悲夫。问。前已云不知常住真心用诸妄想。今何复出二种根本耶。答。前欲示三摩提之宗。先示常住真心之体。令成空前之假。盖必得体而后可以成宗也。今欲示奢摩他之宗。复示菩提涅槃元清净体。令成从假入空之观。前云用诸妄想。此中云用攀缘心为自性。前云常住真心。今示识精元明为智断体。广前所说所指更切。

　　○二明奢摩他路又二一双征心目。

　　阿难。汝今欲知奢摩他路愿出生死。今复问汝。即时如来举金色臂屈五轮指语阿难言汝今见不。阿难言见。佛言汝何所见。阿难言我见如来举臂屈指为光明拳曜我心目。佛言汝将谁见。阿难言我与大众同将眼见。佛告阿难。汝今答我如来屈指为光明拳曜汝心目。汝目可见。以何为心当我拳曜。阿难言。如来现今征心所在而我以心推穷寻逐。即能推者我将为心。

　　前示常住真心后即云有三摩提。今示二种根本后即云奢摩他路。皆是约体以明宗也。此下经文权实并谈。实则圆三观。权则先明空理。云欲知奢摩他路指空明矣。当机请妙三观故以圆酬。带初方便故以权酬。非权无以入实非实无以究竟。进退明之经文甚显。出生死者空观之力也。今复问下有四问答。初屈五轮指者。或云如来五指有地水火风空五相在其指端此五皆称轮也。举臂屈指而问见者示奢摩他观之所依也。即呈拳。示掌。举青莲。竖一指。要当人直荐本明之法耳。藏教空理见闻冥寂。今指见体为常住真心即超小教。阿难言见未出常情。次问汝何所见者。即问汝见个甚么之意。答曜心目者。眼非知。意非见。合而言之双曜心目也。三四问答。分目与心为二番。世尊问谁见正问能见者是谁。亦即念佛者是谁。而答眼见则阿难谬矣。见即是心可云眼乎。其病在不离根尘也。此等问辞及下一喝并上现瑞皆不落言思之真谛也。岂惟下之一喝方是真谛乎。佛不即斥。而复问以何为心。欲彰重迷以斥之耳。至以能推为心则迷甚矣。其病在不离思量也。前文曰由目观见如来胜相心生爱乐。佛指其为贼所侵。今经七番穷逐。妄想之贼现矣。故佛即施致太平之剑。直与一喝斩断思量命根也。

　　○二斥妄辨真二。一斥妄心。次辨真心。所斥即第一生死根本也。所辨即第二菩提涅槃根本也。初中三一咄破。

　　佛言咄阿难。此非汝心。

　　性相二空为入真之要道。前破妄心之处虽不在内外中间但是破自他共无因之性耳。而一念推测之心尚未能除。犹存其相。故佛以师子奋迅之威震声一喝曰咄。此非汝心。此所谓命根下杀一刀也。故知思量推度必宜急断。起信云若离于念名为得入。又云所言觉义者谓心体离念。离念相者等虚空界无所不遍。法界一相即是如来平等法身。又云若离心念即无一切境界之相。据起信文。知意根断绝方合真谛。是谓真谛破相之道也。夫定此一喝为真谛。禅教两宗皆有疑议。禅人谓一咄上多立名相。教师谓言语法何指为真。殊不知此一喝非语言。而真谛非名相也。正如说药人真药现前反不能识。盖当机既蒙多番穷逐。至此则羽翼已去巢穴亦空。惟现前一念思量命根未断。若再施有意味之法语则更引起当人思量妄念而不能断。所谓重增迷闷矣。故佛直与无意味难思量之一喝。竟斩断当人念想攀缘之妄而使无可凑泊商量。凑泊攀缘之妄绝功由一咄。名真谛破相。则此一喝即不思议境也。即第一义谛也。虽似语言音声。不落音声语言之相。若从一咄之下剿绝妄情即金刚王宝剑。若一切攀缘心不能及即踞地师子。在凡情认为一喝在如来则全体大用即一喝不作一喝用。当机于此一喝下有领有不领。领有浅深之殊。如阿难云我乃无心同于土木。即探竿影草。一咄之下和盘托出家珍。即是体。因机叩而遽施。即是用。须知如前所列。有无量菩萨声闻天人大众闻此一咄顿断相心直证无生者不可算数。及东土吐舌耳聋者。皆上根利智。因此喝而深契不思议境故曰真谛。又岂语言名相法哉。惟阿难尘相未忘秪作得个探竿影草耳。又佛言此非汝心正指体上之妄非心。非指六识心王为非心也。妄去真现即识即智何曾有二哉。如大纲中说。然当机既示为迷惑。未断攀缘。故佛于今文示离思量。至后辨见示离根尘。应机之序。又如是耳。若近日交光谓一念未生正是根相。此别据眼根而起妄计。不知见根闻根亦须脱去。况一念未生又安有根相耶。

　　○二惊问。

　　阿难矍然避座。合掌起立白佛。此非我心当名何等。

　　矍然遽视貌。阿难见佛前来推穷并无怒意。忽闻咄破如冷水浇背陡然一惊。遽视如来避坐而问。妙玄云。痴犬逐块徒自疲劳。块终不绝。如黠师子放块逐人。块本既除块则绝矣。阿难被咄当忽悟自心不从人得。则如师子放块咬人。吐舌耳聋深入不暇。今恋恋于妄心而复问当名何等。与逐块何异乎。

　　○三显示。

　　佛告阿难。此是前尘虚妄相想惑汝真性。由汝无始至于今生认贼为子失汝元常。故受轮转。

　　初句明妄心所从来。前尘者。目前所对之五尘也。第二卷云。且吾与汝观四天王所住宫殿。中间遍览水陆空行。虽有昏明种种形像。无非前尘分别留碍。此文但指目前所对为前尘。然前尘实通五尘也。前尘已是虚妄之相。又于相上起想成今妄心。次句明妄心功能。惑者谓使人不知也。妄心是生灭法。力能惑乱真性不生不灭而使人不知。由汝下明妄认受轮。此正前文所谓用攀缘心为自性名无始生死根本也。夫六识是贼。性如父。心如子。今以攀缘为己心即认贼为子。损法财失慧命莫不由兹皆是贼义。以不知不生灭法而失元来常住慧命。妄心所惑岂非贼乎。轮转之根实在于此。据此文知前生死根本当指见思第六识心审矣。

　　○次辨真心二一疑问。

　　阿难白佛言世尊。我佛宠弟。心爱佛故令我出家。我心何独供养如来。乃至遍历恒沙国土承事诸佛及善知识发大勇猛行诸一切难行法事皆用此心。纵令谤法永退善根亦因此心。若此发明不是心者我乃无心同诸土木。离此觉知更无所有。云何如来说此非心我实惊怖。兼此大众无不疑惑。惟垂大悲开示未悟。

　　此问最有关系。大凡人情必得真心方舍妄心。阿难尚未得真遽欲舍妄势必不能故发此问。初明善行由心。言令我出家者。谓因爱佛而佛命我出家也。以爱一佛遂欲遍事诸佛及善知识因发勇猛而行善行。此心之功也。次明恶行由心。谤法与爱佛供养相反。断善与行善相反。是心之罪也。若此下。明无心即同土木。阿难谓除推度心则更无心便与土木相类。离此觉知更无所有是释上同于土木。谓何故同于土木。以离觉知更无心故。我实惊怖明矍然避席之意也。阿难此问亦似因咽废食。如来虽示推测非心。然发心行善未必皆属推测。须知纷然思议中元有不思之体。即是真心。今时讲者但知佛破六识非心。后显见性是心。不知佛说色心诸缘及心所使惟心所现。已明六识元是真心。此是圆义。后明见性是心。自属别义。经意难知。可妄判耶。

　　○二开示有三番进否。三番中初番先略示圆心。次别显见性。初文为二一略示惟心又二一显惟心。

　　尔时世尊开示阿难及诸大众。欲令心入无生法忍。于师子座摩阿难顶而告之言。如来常说诸法所生惟心所现。一切因果世界微尘因心成体。

　　此第一番开示唯心进明圆理也。夫世尊岂欲指见为心。正欲显诸法唯心耳。因何难不解故退指见性是心。今之所示。正是圆宗。此后共有三番进否。进则明圆。否则明别。然后广明如来藏理。文初云开示等者。谓下文所说是以圆教开示阿难大众也。无生法忍者。悟惟心之旨不见有一法生不见有一法灭称无生法忍。师子座者。座无师子之形。但有所表。大论云佛是人中师子。故佛所坐名师子座。佛之所说名师子吼。如来常说者正标宗旨。前既以推穷者为非心则今所云心必是真心。据后文云。咸是妙明真心中物故必是真心也。诸法生起更无别体惟是心现则无非常住。既皆常住即自心本具诸法。故所造法全能造心。盖此文正明圆融三谛。诸法所生假也。惟心中也。所现者现如镜像不实空也。三谛在一心中。莫非常住皆是真心。即酬妙奢摩他三摩禅那之请。而古人谓真心为妄所熏变起根身器界一切俗法。真心是空。俗法是不空。此二不二遂成中道。若尔。真心是妙。俗法不妙。俗既不妙。惟应存真。三观之中独存一观而已。今谓古人所说于二造中但得事造之义。而事造全由理具。具故能造。名为理造。如此方合华严心造之旨。观今文岂不宛然具二义耶。如云诸法所生事造也。惟心所现理造也。事造即理造。全妄即真。故曰诸法皆真心所现。理造即事造。则事造一念中亦具十界因果。故荆溪云惟心之言岂惟真心也。问。释今经文云惟真心。其义已足。何故复云惟妄心耶。答。观二卷云色身外暨山河虚空大地咸是妙明真心中物。是惟真心。后八卷云。心忆珍羞口中水出。心发爱涎举体光润。据此。岂无惟妄心之义乎。同在一经。义不可缺。如人多饶财宝遇不肖子便成浪用。岂得非长者之物。故不立妄具则真具义亦不全。工夫之要在达妄即真。所以先云惟真心耳。孤山曰。一切因果即十界正报。世界微尘即十界依报。此释上诸法所生也。因心成体此释上惟心所现也。即中云。正报惟心故成百界千如。依报惟心故名无情有性。正报为能依。依报为所依。依正既居一心。一心岂分能所。此文因阿难疑心无体。遂特揭之以树宗旨。其语甚略。至第二番明圆理云。色心诸缘及心所使诸所缘法惟心所现等文。方是畅明今义。

　　○二举物况。

　　阿难。若诸世界一切所有。其中乃至草叶缕结。诘其根元咸有体性。纵令虚空亦有名貌。何况清净妙净明心性一切心而自无体。

　　一切所有遍该万物。乃至草叶有根种。缕结因丝麻。故咸有体性。又涅槃说空有四名谓虚空无所有。不动。无碍。貌者。如杂集论说空一显色。论云显色岂非貌耶。子书云。苍苍者其正色亦貌也。空无体而有名貌。亦体之类也。以此况显真心。毕竟有体。三谛无形。故曰清净。妙谓非三非一。净即是空。明即是假。心性即中。性一切心者。谓为十界心之本性。如辅行云十界诸法皆以三谛为不改之性。正此义也。如此清净之心岂无体耶。上约圆法开示。所以解阿难之疑也。

　　○二明妄无体又二一斥妄次结过初又二一正斥二即时阿难下默领初又二一明无体。

　　若汝执吝分别觉观所了知性必为心者。此心即应离诸一切色香味触诸尘事业别有全性。如汝今者承听我法。此则因声而有分别。纵灭一切见闻觉知内守幽闲。犹为法尘分别影事。

　　初句牒计。坚执不舍故云执吝。初心在缘名觉细心分别名观即指前推穷之心也。此心至全性反显离尘无体。色香味触。先举四尘。声尘则在下文明之。五根各缘一尘。意则总缘诸尘故曰诸尘事业。业者谓外尘牵心而有业用也。据法相说。意根不能自缘外尘。或与五识同时而缘。或相续而起分别。总皆因尘而有。若依他有。大半诸尘所成。岂离尘而有全性乎。故佛反说若离尘有性即是心也。如汝下。正明离尘无性。声是耳家之尘。闻声时有同时意识起。与耳识同缘声尘。是随念分别。若以后念缘前声尘名独影境。是计度分别。闻声尚非实有。影事那得是真。纵灭等者谓不但有意所缘皆是虚妄。纵六识皆灭犹缘法尘。大论曰眼曰见。耳曰闻。鼻舌身曰觉。意曰知。今云灭者似是深定境界。而古人以为散位独头。以定中亦缘性境。何但影事。其说亦是。然据后文云现前虽成九次第定。不得漏尽成阿罗汉。今恐指次第定中六识渐灭。至灭尽定受想不行。佛名此定为内守幽闲。以无六尘粗相故曰幽闲。虽灭受想心王尚在。所对正是法尘。有灭有守。岂非分别。能缘为分别所缘为影事。盖是五尘俱灭之影。是事而非理也。以定中亦有比量。故名分别影事。况未阶此定而推穷寻逐非影事而何。

　　○二敕揣摩。

　　我非敕汝执为非心。但汝于心微细揣摩。若离前尘有分别性即真汝心。若分别性离尘无体。斯则前尘分别影事。尘非常住。若变灭时。此心则同龟毛兔角则汝法身同于断灭。其谁修证无生法忍。

　　敕者诫敕。荆公云此亦是心。然达本心则此心是妄。然前文云诸法所生唯心所现。岂分别反在惟心之外。然果悟性识明知觉明真识则此心即性识。阿难未悟不可认妄为真。须自揣摩前文先反显妄心无体。次正释离尘无性。今复同前者劝其依佛语而揣摩也。若离下反显。既云分别即依前尘便非真心。故此句是反显也。佛作此语者。意显离尘独立方是真心耳。若分下正释。五根所对名为前尘。而意识缘落谢影子名分别影事。前因声分别犹属随念分别。今此正判推穷之心全属计度分别。古人以为散位独头是已。尘非下明执妄成失。心虽赖尘而尘非常住。除生住已即是异灭。变即异也。此时如形亡影灭安有心乎。真心即法身。若以无常为真心者。义合法身同于断灭。法身既灭智照亦不能起。其谁修惟心之道而证无生法忍耶。佛意在进明圆理。故结语及之。

　　○二默领。

　　即时阿难与诸大众。默然自失。

　　上闻开示圆心茫然不解。及斥妄心无体自亦知非。泐潭云所执既消。故云自失。

　　○二结过。

　　佛告阿难。世间一切诸修学人现前虽成九次第定。不得漏尽成阿罗汉皆由执此生死妄想误为真实。是故汝今虽得多闻不成圣果。

　　学人指前三果。前云灭一切见闻觉知。故以九次第定当之。九次第定三果已成。位当身证。修此定者。必先修九想。八背舍。八胜处。十一切处。如初背舍位在初禅。第二背舍位在二禅。三净背舍位在三禅四禅。次历四空。第八是灭尽定总名八背舍。此观禅也。上来虽得八禅。入则有间。今欲纯熟重从初禅至灭尽定。次第而入。中间更无散心。令不次第者次第。故名次第。此练禅也。释要云灭尽定者。灭六全分尽七染分也。四果漏尽义当空观已成。故不执生死妄想。三果后心。妄想未尽。未成罗汉。阿难亦在学人数中。故结斥之。今谓九次第定。内外俱修。内弟子在初果位中已断现前生灭妄见。从修道已去不同性解脱人缘空直入烧灭骨人。故重修观禅。九次第定断八十一品思惑。方得漏尽成俱解脱罗汉。若外人但知修六行观厌下忻上。全用见妄而灭思惑。此则九次第定虽成未断思惑。故虽成上定。漏不尽果不成。如本断超人见思齐断。其位退下是也。两个虽字极是吃紧处。正显成罗汉得圣果有余。而反为不足不成者。见妄不除故也。予释恰与长水疏云凡夫所修随禅感果不出三界义合。上第一番据圆破妄。略示圆心竟。

　　○二别显见性。前文破妄心以显真心。如经云诸法所生惟心所现。世界因果因心成体。其辞虽少。其旨极圆。昧者不悟圆旨似但破妄而未显真。故阿难至此重复悔过哀请。佛不得已而辨见性于义为别。此圆教之否也。古今解者谓前破妄心已竟。从此处起文明见性。谁曰不然。然进圆退别其义不明。夫以别为圆势必至并圆成别。今使圆别分途其理不滥。如华严顿教尚兼别明圆。况阿难请示最初方便暂用别教非屈经旨。然进否中忽别而又忽圆者。即大部所立圆接别通之义也。文分二一重哀请。

　　阿难闻已。重复悲泪五体投地长跪合掌而白佛言。自我从佛发心出家。恃佛威神常自思惟无劳我修。将谓如来惠我三昧。不知身心本不相代。失我本心。虽身出家心不入道。譬如穷子舍父逃逝。今日乃知虽有多闻若不修行与不闻等。如人说食终不能饱。世尊。我等今者二障所缠良由不知寂常心性。惟愿如来哀愍穷露。发妙明心开我道眼。

　　此请与前请义同意异。前是三摩提假观之后请开奢摩他入真之路。今所请示寂常心性即奢摩他所契之理。是义同也。但前虽请奢摩他而佛示诸法唯心之旨属圆三观。阿难闻已仍不知真心体性故今求开见道之眼。则意异也。自我等者。出家禀戒虽可从佛。定慧必由自修。岂可望如来惠我耶。失我下有两重法喻。初失心喻。失本心如舍父。徒出家如穷子。不入道如逃逝也。今日下次多闻喻。多闻如说食。若不修行喻终不能饱。二障者。谓烦恼障。所知障。古今诸师依地持论云。二乘无漏人无我智为烦恼障净智。佛菩萨法无我智为智障净智。又云断爱故得心解脱烦恼障净。断无明故得智解脱所知障净。若以二障配二惑。烦恼是见思惑。所知是尘沙无明惑。玄签云二障者。烦恼障。及智障。具如止观引达磨郁多罗释。今师依大品大论开为三惑。是故智障兼于事理。障事智者是尘沙惑。障理智者是无明惑。若通俗解者。见思粗惑。能令心烦使心作恼为二乘人无我智之障。故云烦恼障也。所知者。指佛菩萨法无我智为所知。无明未断能障此智故云所知障也。寂常心性者。寂谓寂静。常是常住。心谓随缘之能。性是不变之体。即奢摩他止观所契也。夫心性之言本在于中。而今属空者。奢摩是空所依。与中不隔。岂与小乘空观同耶。穷露者。如穷子背父则奔走长途风餐露宿。约法则以不识本心无慧行食行行衣曰穷。常在生死曰露。发妙心开道眼元非二事。下文云如是见性是心非眼。则显见即显心也。元明之体不可思议名妙明心。道眼者见道之眼。

　　○二正开示二一现瑞许说二一现瑞。

　　即时如来从胸卍字涌出宝光。其光晃昱有百千色。十方微尘普佛世界一时周遍。遍灌十方所有宝刹诸如来顶。旋至阿难及诸大众。

　　前光从口冠戴一经。今光从胸必表从心显见。百千色者。表说三科七大即万行也。普遍十方灌如来顶者。表此法门是大佛顶也。普佛世界显真性无所不遍即大义也。时会当获此益故旋至阿难等耳。卍字。梵云阿悉底迦。此云有乐。亦云吉祥海云。是吉祥万德之相。有此相者必受安乐。以是吉祥万德所集故也。华严如来相海品云。如来胸臆有大人相。形如卍字。名吉祥海云。摩尼宝华以为庄严。放一切宝光。

　　○二许说。

　　佛告阿难言。吾今为汝建大法幢。亦令十方一切众生获妙微密性净明心得清净眼。

　　如来之意在明圆顿故名大法幢。幢表摧邪立正。建者竖也。次明见性是心。指此心为妙微密性净明心。指此见为清净眼耳。云亦令者即兼明教也。妙者忘相之义。下文云奢摩他微密观照。例今妙微密等。亦属奢摩慧眼所见云微密也。奢摩所照乃本性净明之心不假修成。而云清净眼者。谓见离根尘即清净矣。上文请发妙明心。故今云获妙微密惟净明心。上文云道眼。今云清净眼。上来现瑞许说虽在别明见性科内义通圆别。文意岂有隔耶。

　　○二正辨见性。古人云先破妄心。次破妄见者。以前破妄心且离缘尘分别想相而未能知心性常住。今破妄见则引盲人瞩暗等以彰见性不灭。乃至举手飞光皆显性无摇动。当知如来自浅而深示阿难奢摩他路也。即中云阿难执目在面而心在内。故对机而说宜先破妄心次辨见性似有两意。若就如来说意不过前破妄心次显真心岂有二耶。然文意总归圆融。而以此为别者。前显心则云诸法唯心。今辨见则云头自动摇见无所动。手自开合见无舒卷。其以动摇对不动摇舒卷对不舒卷明矣。又云汝面虽皱而此见精性未曾皱。皱者受灭。彼不变者元无生灭。其以变易对不变易。生灭对不生灭又明矣。故此是第一番退明别教。盖非别无以辨见。见性之后诸法皆常。岂非别教为圆教之门乎。交光不知教分权实于此后作十重显见之科。是为平头十王。略无统摄。所不取焉。又古人云破妄见显真见。交光独云。此是显见不是破见。又云破识心而不用。取根性为因心。夫显见但是立义之偏。取根足见悟门之谬。如今文中取盲人瞩暗验见性无亏。彼盲人眼根已坏而见性宛然则已脱于根尘之外。交光反云是取根中之性可乎。况众生见闻之性虽曰在六根中而未始少带根尘。佛因钝根不解不得已而取盲人为例。所以建首辨见即离根尘。如云前尘自暗见何亏损离尘也。见性是心非眼离根也。若恋恋于六根。正如净名诃云。若求见闻觉知。是则见闻觉知非求法也。若脱根尘。方是以不生灭心为本修因然后圆成果地修证。此是要义不得不辨。又先破后立法门常规。古人云破妄显真言实不谬。如经中明眼不能见见者是心。岂非破妄见显真见耶。交光不知此义反欲取根。又云带妄显真。夫妄何物而可带乎。岂非外道邪常旧医乳药乎。但若破若显义似相违。今云辨见即兼之矣。科分三一示见性是心次明见性不变三明见性常住初中三一征定拳见于中先问。

　　阿难。汝先答我见光明拳。此拳光明因何所有。云何成拳。汝将谁见。

　　首句总。下三句别。总中见之一字是文正意。前阿难言我见世尊举臂屈指为光明拳耀我心目。故今文云汝先答我见光明拳。下三别问。初问光明何因相带来耳非文正意。次问拳者欲以拳理例眼根也。三问谁见。此见即是离根之见而阿难必以为根。故重问之。

　　○二答。

　　阿难言。由佛全体阎浮檀金赩如宝山清净所生故有光明。我实眼观。五轮指端屈握示人故有拳相。

　　梵语阎浮提此云上胜。赩盛也。佛全体金色光明照耀犹如宝山。此光明拳之近由也。清净所生不从爱欲。此光明之远因也。次答我实眼观。卷初即云由目观见如来胜相。认眼为见是阿难病根。前文又云我与大众同将眼见。今云眼观总是内根未脱耳。

　　○二复例拳见三一问。

　　佛告阿难。如来今日实言告汝。诸有智者要以譬喻而得开悟。阿难。譬如我拳。若无我手不成我拳。若无汝眼不成汝见。以汝眼根例我拳理其义均不。

　　实言告汝者。此后佛言见性是心其言最实遂先示之。要以譬喻得开悟者。指后客尘主空及今以拳例见皆譬喻也。譬如下立譬。若无下是法。无手不能成拳。无眼不能成见。此法喻不齐者也。佛见阿难依旧认眼能见故问如此。于前三问中但举两事为例。拳理者。理谓物理。

　　○二答。

　　阿难言唯然世尊。既无我眼不成我见。以我眼根例如来拳事义相类。

　　阿难果以无见例于无拳。此大误也。见为眼之本。见不与眼俱丧。拳为手之末。拳必与手俱丧。本末可相齐乎。然阿难言最逊顺。无拳之语不以唐突世尊。故自居于无眼而例同于无拳。足显相类。

　　○三破。

　　佛告阿难。汝言相类是义不然。何以故。如无手人拳毕竟灭。彼无眼者非见全无。所以者何。汝试于途询问盲人汝何所见。彼诸盲人必来答汝我今眼前惟见黑暗更无他瞩。以是义观前尘自暗见何亏损。

　　以盲人立义者。当知识精元明真妄和合自成眼根以来。常情惟知眼为能见不知离眼有见。若欲指见性离根。庶惟盲人可显此体。以盲人眼根既坏而见性不昏。则无眼有见其义昭然。故特藉盲人以开道眼。则眼为能见之执破矣。又当机不知心为能见。如来意在指见归心。惟彼群盲见不依眼。则心为能见其义亦成。故特藉盲人以显妙心。则目在面之执亦破矣。阿难前有二执今始破之。于中先标不类。何以故下释不类之故。手为拳本本丧则末亡。见是根元末亡而元在。所以者何下释盲非无见。盲人而言诸者示此理之同也。诸盲见暗。若论所见非是全无。若论能见即是全有。而于此彰见性之离尘矣。

　　○三会见归心四一计诸盲立难。

　　阿难言。诸盲眼前唯睹黑暗云何成见。

　　难者。见暗非见此常情也。阿难之意全以眼为能见耳。

　　○二以二黑相校。

　　佛告阿难。诸盲无眼唯睹黑暗。与有眼人处于暗室。二黑有别为无有别。

　　诸盲承上文来。无眼对下有眼。佛不急明盲人有见而但以二黑相校者。前佛云前尘自暗见何亏损。则盲人有见其义了然不必更明。阿难固执眼为能见。此是妄想攀缘之心仍妄根所缚。佛此下竟明眼非能见。则妄根自破真见自显。欲斥妄根非见须明灯眼同功。欲明灯眼同功先明二黑无别。至妄见破真见立。盲人有见其义自成。不心结显者此非要义故也。

　　○三复顺问而答。

　　如是世尊。此暗中人与彼群盲二黑校量曾无有异。

　　阿难生希有心不意有眼无眼二黑无异。佛止欲明二黑是同故应云如是。

　　○四正破根显见。

　　阿难。若无眼人全见前黑。忽得眼光还于前尘见种种色名眼见者。彼暗中人全见前黑。忽获灯光亦于前尘见种种色应名灯见。若灯见者。灯能有见自不名灯。又则灯观何关汝事。是故当知。灯能显色。如是见者是眼非灯。眼能显色。如是见性是心非眼。

　　文又分三。一明二黑无异则灯眼同功。若者假如也。无眼者山河大地一无所瞩故云全见前黑。有能治目还得眼光。前无眼而见前黑今有眼而见前尘似惟眼为能见。此阿难胸中所执也。例推暗中之人无灯而见前黑有灯而见前尘。灯亦应名能见。以有眼而不见黑与有灯而不见黑。其功均也。前阿难执眼能见。今示眼仅同灯以破当机之执耳。二破灯非能见。此中藏破眼见之义。欲破眼见故破灯见。二黑既同。二不见黑亦同。灯见若破眼见亦破。古人云。此是纵破。说汝许灯能见者灯即是人岂名灯耶。又灯既另是一人彼自能观与汝何涉。三正破根显见。此中之文。或以灯能显色对有眼在暗室时。眼能显色对盲者得眼光时。亦可。然一人之见实亦赖两重显色也。是故两字承上破灯见来。灯能显色者。灯体无知而无灯不见有灯即见。是显色义。眼根同灯体亦无知。但如镜中无别分析。以眼根是清净四大所成。刻论则与灯无异。其灵知之性是心而非眼也。以此论见见性了然。前既斥妄想非心。今所云心必是常心。心心自见岂赖根乎。文云是眼非灯则见离尘。又云是心非眼则见离根。离根离尘厥旨显矣。问六根皆是有知。今何云眼体无知。答。佛意实尔非关臆说。如二黑校量以来眼根事事同灯。二黑既同二见前尘亦同。灯见既破眼见亦破其义亦同。乃至二名显色无知亦同。眼若有知岂得同于灯乎。故后文云。见觉无知因色空有。维摩经云。是身无知如土木瓦石皆是明证。以眼体无知故现前之见即是真见元离根尘。此所谓破妄见显真见也。自卷首征问心目以来至此方结其义。

　　○二明见性不变二一默请。

　　阿难虽复得闻是言。与诸大众口已默然心未开悟。犹冀如来慈音宣示。合掌清心伫佛悲诲。

　　口已默然者。前阿难以为心而佛斥云非心。阿难以为见而佛复云是心。知醉辩无益故默然也。未悟者。已闻见性是心而未能顿破诸惑状同未悟。又见性虽离根尘而此性随根尘之缘见有外物。则客尘未除义当空观未成故未开悟。伫佛悲诲者。依然是请世尊开我道眼之意。

　　○二正示。夫教相有四。一藏。二通。三别。四圆。如是四教共诠二理。藏通诠真。别圆诠中。析空体空则诠真之教殊。但中圆中则诠中之教殊。此四教所繇分也。所以不言俗者。俗乃事法由观俗而会真中。真中名理。二理一事共成三谛。今楞严带权说实定兼别教。别教诠次第法必先空次假后中。而空观实用藏通方便。今文佛因阿难未悟还叩鹿苑初悟以发明之。岂非藏乎。此文既兼藏教。前后文必有通教。又引藏入别即是通也。此文来意因前见性随缘见有外法。见性虽显根尘尚在即是客尘。根尘是客见性是主须去客而存主。根尘未空总喻为尘须去尘以存空。方合奢摩他空观之义。是则陈如所悟可以助释见性。此佛叩问之意也。文分三一征名验悟三一问。

　　尔时世尊舒兜罗绵网相光手开五轮指诲敕阿难及诸大众。我初成道于鹿园中为阿若多五比丘等及汝四众言。一切众生不成菩提及阿罗汉。皆由客尘烦恼所误。汝等当时因何开悟今成圣果。

　　兜罗绵此云细香。义翻冰。或云兜沙。此云霜。以色得名。或云名妒罗绵。妒罗树名。绵从树生因而得称。熏闻云。佛手柔软加以合缦似此绵也。三十二相中云五手足指合缦网胜余人。正是此相。似自前屈指握拳以来至此方舒手耳。鹿园者。群鹿所居故云鹿苑。昔释迦行菩萨道时为鹿王居此园慈救群鹿。缘在辅行。佛初成道时居鹿苑说法。从树为名亦名柰。二仙所居亦名仙苑。五比丘者。太子入山学道。父王思念遣五人追侍。一憍陈那。二额鞞即马胜比丘也。三䟦提。亦名摩诃男。四十力迦叶。五拘利太子。不成菩提及阿罗汉者。藏教中以三十四心断结成道正习俱尽为菩提。然在鹿苑时亦得密示大乘菩提。即三智一心中得。如今经所云得成菩提是矣。由客尘烦恼不成圣果故云为所误也。然经云。昔于波罗柰转四谛法轮。分别说诸法五众之生灭。是知最初所说必该四谛。据后文以根境二种通喻客尘。则客尘之言但是见思之集而已。政以集能招苦故为所误是该苦谛。若知是误不起于集即道谛。无集则无苦即灭谛。今经一语四谛义足而正意在烦恼之集也。如来所以引此者。前攀缘妄想及根尘妄法皆是客尘烦恼。众生为其所误令常住真心不得明了。故引彼释此令当机悟入见性之不动主人焉。因何开悟指初果见道。即下因主客而断见。以开悟真谛也。圣果指四果。即下因空尘而断思以成罗汉果也。

　　○二答。

　　时憍陈那起立白佛。我今长老。于大众中独得解名。因悟客尘二字成果。世尊。譬如行客投寄旅亭。或宿或食。食宿事毕。俶装前途不遑安住。若实主人。自无攸往。如是思惟不住名客住名主人。以不住者名为客义。又如新霁清晹升天光入隙中。发明空中诸有尘相。尘质摇动虚空寂然。如是思惟澄寂名空摇动名尘。以摇动者名为尘义。

　　答中初总述。有长人之德故曰长老。独得解名者。夫巨夜长寝无人能觉。日若未出明星前现。憍陈如比丘初得无生智。譬若明星在众明之始。一切人智明无前陈那。独得解名不亦宜乎。悟客尘二字者以譬喻得开悟也。不悟主空而悟客尘者。妙玄云。如来初教正诠思议之俗谛。旁诠思议之真谛。签云。初但说无常苦等故云思议之俗。虽通涅槃涅槃是小乘法性。若初诠法性恐增邪倒不能破常我等僻故俗正真旁(文)据此文则鹿苑初教客尘为正而主空为旁。机教相符。故悟客尘二字成果。愚谓客尘之喻。乃陈如追述鹿苑场中断见思二惑而证真谛涅槃之解也。客喻见惑。尘喻思惑。主空即是见性真理。八十八使如狂澜无定名为利使。触处便生。法华喻如魑魅魍魉处处皆有。忽而起贪。忽而起瞋。著有着无。如客之不定一处也。着见之心暂久不同名为或宿或食。而见心无定名为不遑安住。因观见惑之狂澜无住即会出恒住之主人公。主人公则初无去来也。只一旅字即该尽喻中生客同时法上真妄交际矣。易中旅卦。艮山为内为主止于此而不动。离火为外为客去其所而不留。喻中主客一段宛然明白。即法上陈如断见时修忍位三十一周减缘减行真妄并驰。推四真谛理排利钝使惑。如子夏交战于胸中之时。正主客同时真妄交际义也。此约卦体而言。若审爻词九四得其资斧则客有得利之象。如陈那舍利先皆着见忙忙然以求理息而不可得故不安住。一闻如来因缘之说。初闻再悟先得泥洹一日之价。即投得好主人有获利之义也。此述断见见真之解明矣。又如新霁清阳升天一段即追述畴昔断思惑也。八十一品烦恼尘劳之多。如昏鹜尘埃。若未见真前混混而去不觉其烦。因已断去见惑如雨天新霁。用四谛智慧重虑缘真以断思惑时。如清阳升天。而思惑烦恼弥觉其烦多矣。清阳甚嫩。显非菩萨般若如日光。诸佛智慧如日轮停午也。光入隙中。乃化他之权。不能当门正照。即牖中窥子门侧见父之意。今于隙中而见空相。即初果初断见后所显偏真小空。而重缘此空以断思惑。初但见思惑尘劳纷纷不已。久视而尘静光澄。三空涅槃当下证矣。断思证寂。法喻分明。佛既印之。而犹恐阿难不领此旨故举拳以显断见之后有常住之主人。飞光以显断思之后有不动之真空也。常住真心无乃不动之见性乎。

　　○印可。

　　佛言如是。

　　○二现相证成又二一以客尘义令见性脱尘。

　　即时如来于大众中屈五轮指。屈已复开开已又屈谓阿难言汝今何见。阿难言。我见如来百宝轮掌众中开合。佛告阿难。汝见我手众中开合。为是我手有开有合。为复汝见有开有合。阿难言。世尊宝手众中开合。我见如来手自开合。非我见性有开有合。佛言谁动谁静。阿难言。佛手不住而我见性尚无有静。谁为无住。佛言如是。

　　此阿难因客尘之喻而悟见性离根尘也。夫如来之言一闻之而得道果。再研之而识指归。客尘之喻在阿含初教陈那悟此而尽见思。大集经云。甚深之理不可说第一实义无声字。陈如比丘于诸法获得真实之知见此初教之益。所谓一闻而得圣果非欤。然初教以俗谛为正真谛为旁。所云真谛亦不明指见闻尝臭之性。今经不然。以界外真谛为正界外俗谛为旁。则主空是正客尘是旁。主空以喻真见。客尘以喻妄心妄见。昔教灭心。今见性是常住真心则与昔殊。昔教灭智。今见性是无分别智光复与前异。所谓再研而识指归非欤。由前阿难闻见性是心非眼茫然未解。佛使陈如旁通一线。当机始悟外境内根皆是客尘。见性是主空。以昔之喻移喻今法。主空得显。功由客尘。不惟阿难领旨而陈如之悟亦进。如峰回谷转别一溪山。无量义经云。性欲无量。故说法无量。无量义者。从一法生不其然乎。文中佛手凡两屈一开。此如来以自手当阿难之外境而与见性对辨也。阿难言我见如来百宝轮掌众中开合者。不惟见性对境而为内外而其中且有主客譬义。见是主。手是客。方其见时主客会合明矣。前旅亭为主客交会之处。今见时即旅亭也。开合是往来之类也。忽开忽合。弥显不住。盖佛手倏开而倏合如客之乍去而乍来。正喻邪见之或常而或断也。如来掌中有千辐轮相具百宝光故云百宝轮掌。佛告下。重问阿难发明主客之义。汝见我手众中开合者。如言见客往来也。为是我手有开有合者。如言但客有往来也。为复汝见有开有合者。如言内心亦可作客而有往来也。阿难言下答出正义。言世尊宝手众中开合谓手为外境如客有往来。我见如来手自开合谓内心对外而见外境如客。非我见性有开有合谓内心为主定无往来。如上所说见中主客之义明矣。又问谁动谁静。更欲合尘空之义。而阿难答中言不住者。不住是客。动是尘。客尘元是一义故兼言之。而我见性尚无有静者。见性是真常之体。拟议皆绝可云静耶。静尚难言何况动乎。无住即动也。前来客尘主空有喻无法。今佛手对见正可合喻。又前约见思烦恼以喻客尘。是主空之喻具而未彰。今约见性以显真心。则主空之义辨而方的。佛印如是者。阿难至此已知见是常住真心脱于色尘之外可不印欤。

　　○二以客尘义令见性脱根。

　　如来于是从轮掌中飞一宝光在阿难右。即时阿难回首右盻。又放一光在阿难左。阿难又则回首左盻。佛告阿难。汝头今日为何摇动。阿难言。我见如来出妙宝光来我左右故左右观头自摇动。阿难。汝盻佛光左右动头。为汝头动。为复见动。世尊。我头自动。而我见性尚无有止谁为摇动。佛言如是。

　　次约内身与见对辨也。左右头动元是阿难之身。较之外境境疏身亲复须载示。盻应作盼。流视也。回首右盼谓回之于右也。左盼亦然。汝头今日因何摇动者。头是身根。根因尘动。故作此问。阿难答因见光头动。而头动中实兼眼动之义。我头自动。总合客尘。而我见性无止与动。所谓动静二相了然不生。并主空尚不立谁为摇动乎。须知见性脱于根尘之外。前佛手开合而见无开合明示脱尘之义。头自摇动而见无摇动次示脱根之义。既脱内根。可不印如是乎。

　　○三结会责失。

　　于时如来普告大众。若复众生以摇动者名之为尘。以不住者名之为客。汝观阿难头自动摇见无所动。又汝观我手自开合见无舒卷。云何汝今以动为身。以动为境。从始洎终念念生灭遗失真性颠倒行事。性心失真认物为己。轮回是中自取流转。

　　前双印陈那阿难之后因普告大众而总责之。若复下述陈那所答。汝观下述阿难所答。云何下责失也。如来之意。本欲明诸法惟心根境非动。不得已而明见性是心非眼。阿难因陈那所答虽悟动不动义。然谓根境有动见性不动。终非诸法唯心之旨。故责其缘尘分别岐心境为二途也。身本无动而阿难以为动。如云头自动摇是己。境本无动而阿难以为动。如明手自开合是己。如是则始终惟一生灭。据现生。则始从胎中五位终至身坏命尽。据后经文。始则晦昧为空终则执心存内。念念莫非生灭也。乃遗圆融真性而认六识攀缘为心是颠倒行事。此责阿难大众不但迷圆且以能推为心也。如来之意谓阿难既知见闻唯一真心。何不知根身器界亦唯真心而岐之为二耶。性心等者。幽溪科云。前云何下初责逐末忘本。今责弃本循末。其说是也。不变之性随缘之心本皆依正不二。不解圆理则失其真。言认物为己者。始既迷己为物终必认物为己。如最初不觉心动变成根身器世间等是迷己为物。今妄认四大为自身相六尘缘影为自心相是认物为己。见有生死生死得而苦之。故云轮回是中自取流转。若不见有生死岂复招分段变易二苦报耶。如来用权引物总为入实。上来明见性不动。义虽属权秪令众生入实而已。经中进圆退别脉络相通。此章之文是起第二番进明圆教也。天如以为普告大众语意浅深随机各解。亦是一说。若尔。即八教中不定教相矣。

　　首楞严经观心定解卷第一
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷第二

　　○三明见性常住二一请二一庆喜密请。

　　尔时阿难及诸大众闻佛示诲身心泰然。念无始来失却本心妄认缘尘分别影事。今日开悟。如失乳儿忽遇慈母。合掌礼佛。愿闻如来显出身心真妄虚实。现前生灭与不生灭二发明性。

　　前当机请示寂常心性。佛明见性不动已言其寂。今大众愿闻二发明性复深探常住之旨。生灭即无常。不生灭即常住也。闻示诲者闻见性离根尘之示诲。而身心泰然。则异前矍然避座重复悲泣心怀忧惧之时。失却本心不知见性是心非眼也。妄认缘尘分别影事。认攀缘心为自性也。今日开悟知妄想非心而见性是心。一向遗失本心如失乳儿。今受真法之乳。如遇慈母。领前已竟。次合掌礼佛下请后。显出身心者。心指见性便属不生灭。而身中有生灭不生灭二义。又身心各具真妄等三双。真妄约体。心有真心妄心。身有肉身法身。虚实约相。真为实相。妄则为虚。虚妄为生灭法。真实为不生灭法。二发明性者。不生灭法显露开发为真发明性。生灭之法发明显露为妄发明性。因前佛示二种根本判然分途。故今请二发明性也。古来解者谓前示阿难见无摇动。后示匿王性无生灭。一往似同义必有异。今如来于生灭中示无生灭。即变论不变。岂与见无摇动身自摇动为同年耶。窃谓此文。生灭与不生灭迥然二途。大旨与前不殊。但此中细明无常以显见常。前文所无须重说之。故云显出真妄等耳。

　　○二匿王显问。

　　时波斯匿王起立白佛。我昔未承诸佛诲敕。见迦旃延毗罗胝子咸言此身死后断灭名为涅槃。我虽值佛今犹狐疑。云何发挥证知此心不生灭地。今此大众诸有漏者咸皆愿闻。

　　仁王般若经称月光王满足十地。今示为狐疑以破断见。迦旃延姓也。名迦罗鸠陀翻牛领剪发。此人说诸法亦有亦无。毗罗胝母名。自名删阇夜翻正胜。说众生任运时熟得道。如缕丸所投极则停住。又言八万劫满自然得道。二外道皆执断见者也。涅槃此云不生亦云不灭。彼谓死后断灭并无见闻之性即安乐涅槃。匿王亦以为非。但须亲证常住之心则狐疑永断矣。发越。挥散也。不生灭地指常住心也。阿难大众双请生灭与不生灭。据下匿王显示生灭。似已知无常故但请不生灭。

　　○二答二一开示二一明身有迁变。欲明常住而先明迁变者。必先破妄而后显真也。妄法不尽真如不显。彼诸外道孰不自谓已证真常。由未破妄而即显真遂成邪倒之见。匿王位阶十地深知法门。故先使其发明无常也。

　　佛告大王汝身现在。今复问汝。汝此肉身为同金刚常住不朽。为复变坏。世尊。我今此身终从变灭。

　　佛言大王。汝未曾灭云何知灭。世尊。我此无常变坏之身虽未曾灭。我观现前念念迁谢新新不住如火成灰渐渐销殒。殒亡不息决知此身当从灭尽。

　　佛言如是。大王。汝今生龄已从衰老。颜貌何如童子之时。世尊。我昔孩孺肤[勝-力+天]润泽。年至长成血气充满。而今颓龄迫于衰耄。形色枯悴。精神昏昧。发白面皱逮将不久。如何见比充盛之时。

　　佛言大王。汝之形容应不顿朽。王言世尊。变化密移我诚不觉。寒暑迁流渐至于此。何以故。我年二十。虽号年少颜貌已老初十岁时。三十之年又衰二十。于今六十又过于二。观五十时宛然强壮。世尊。我见密移。虽此殂落。其间流易且限十年。若复令我微细思维。其变宁惟一纪二纪实为年变。岂唯年变亦兼月化。何直月化兼又日迁。沉思谛观刹那刹那念念之间不得停住。故知我身终从变灭。

　　文有四番问答。是时匿王年老故无常之义佛不亲宣但使王自述。渐衰则生灭之旨宛然矣。四番中初二略明。三四广述。初问中现在对死后说。且无论死后断灭只据现在言之。王已言死后今复问无常故云复耳。问为两端。一常。二无常。无常中又有二义。变是一义。坏是一义。而匿王断定此身终灭亦自然之理非染断见。佛知匿王能观无常故载审变灭之由。答中断定无常。首句即云无常变坏。谓但观现前即知究竟。现前不灭则未来亦不灭。现在变灭则未来变灭可知。而现前念念迁谢是无常之细相也。不相应行故云念念。文中先言其故后言其新。新而又新是相续假。文有法譬合。譬火烧木。言渐渐销殒有二义。一者渐销。二者终灭。殒亡下合譬亦有二意。殒亡灭没也。第三问盛衰相比。从迁谢不住发来。而发挥初问答义。夫身心皆有无常。身相无常人所易见故复问颜貌。十五曰童未巾冠也。然佛止问二时。王加长成即成三时。所谓少壮老也。孩才成体也。孺需人以养也。耄谓昏忘。礼云。八十九十曰耄。匿王年六十二通言昏忘耳。形色枯悴释衰。精神昏昧释耄。逮及也。将及死亡岂反比充盛耶。逮恐应作殆。殆几也。第四问。从王答三时发来。而发前第二问答义。佛欲匿王详述无常故问应不顿朽。答中我诚不觉者。化理不住元属不相应行故已不觉。后经云。甲长发生气消客皱日夜相代曾无觉悟是也。渐至之言答不顿朽。次征释中先叙无常粗相则十年而增。文中有三进三退。初进至二十退至十岁。次进至三十退至二十。三进至六十退至五十。非进无以见其年老。非退无以见其渐衰。次述无常细相则一纪而减。从六十二追溯五十之年。已当一纪故约纪而减之。刹那者时之至促。从年月日时以至刹那念念不停可谓善悟无常矣。夫无常者。入道之根本。观法之初门。今于见性之前论无常者。正如维摩经中文殊云。所可见者更不可见也。如是则不以第二念缘第一念而见性得其真矣。

　　○二示性无生灭二一审问真性。

　　佛告大王。汝见变化迁改不停悟知汝灭。亦于灭时汝知身中有不灭耶。波斯匿王合掌白佛。我实不知。

　　变化等变也。悟知汝灭灭也。身中有不灭者。涅槃云。如持戒比丘观无虫水而作是念。此中动者虫耶尘耶。久视不已方知是尘不大明了。十住菩萨于己身中观如来性亦复如是。不大明了。彼经有十喻。今经云身中有不灭正与涅槃意同。彼经以蛊动喻无明。尘不动喻佛性。今以生灭为不明。不生灭为佛性。义亦无殊。以十住菩萨不大明了。故王答不知也。

　　○二如来开示。

　　佛言。我今示汝不生灭性。大王。汝年几时见恒河水。王言。我生三岁慈母𢹂我谒耆婆天经过此流。尔时即知是恒河水。佛言大王。如汝所说二十之时衰于十岁。乃至六十。日月岁时念念迁变。则汝三岁见此河时至年十三其水云何。王言如三岁时宛然无异。乃至于今年六十二亦无有异。佛言汝今自伤发白面皱。其面必定皱于童年。则汝今时观此恒河。与昔童时观河之见有童耄不。王言不也世尊。佛言大王。汝面虽皱。而此见精性未曾皱。皱者为变不皱非变。变者受灭。彼不变者元无生灭。云何于中受汝生死。而犹引彼末伽黎等都言此身死后全灭。

　　文中如来先许。次示。问几年见恒河者的指见为真性也。或疑此见是根中之见。不知根中之见实离根尘。良由妄心未除所以见性随缘流转生死。若见性离妄亦离诸缘。若以识心攀缘则根尘永不可绝。不起识心根尘安在。欲返真源舍此见性更无路矣。交光不达此意。独倡用根不用识之说。谓见性在根中但取照色之时一如镜中无别分析即是见性。起念分析即属于识。愚谓不起念时根亦不可得。而交光谓此中有根。亦识心未忘之故耳。前来盲人瞩暗及举拳验见皆即指现前之见。所谓无明即法性不其然乎。当知二种根本中指识精元明为菩提涅槃义见于此。恒河亦云殑伽河翻天堂来。如药师直解中说。世变沧桑而恒河不改。以此为所见之境足显能见无迁。王答中云即知是恒河水者。王性警悟。因此一知记有昔日之见。以知答见合见性是心之义也。幽溪云此中文有三重。始则寄以恒河之水。次则进以观河见精。三则彰以见精之性。如云而此见精性未曾皱。虽有三重而正意在性。佛初问三岁见此河时至年十三其水云何。此明水之无异。以是所见故云见耳。文意非正显见性也。初卷以眼根与见性对辨。今复就见精以显见性。见精之名实昉于此。前辨眼根则云如是见性是心非眼。以眼根无知与见性硕异。今见精切近于真故云而此见精性未尝皱。若辨明见精则见性可识。见精似是能见而内托眼根外托尘象。故见恒河者实见精也。然外托尘象不过无情之俦。内托眼根亦是显色之类。故见精非真能见。其洞然能见者唯见性耳。见精但吸取尘象以向内根。故属眼根者不属于耳根。根尘既立反为真见之碍。能见岂其功哉。据今文似见境见精见性三皆不迁。然不皱者独指见性。苟谓见精不皱失文旨矣。但此文明别教。而显性又有三重。初云面皱而性不皱。非皱不皱为两途乎。次皱者变不皱非变。非变不变为两途乎。三变者灭而不变者无灭。非灭不灭为两途乎。别意昭然读者讳言之耳。盖非别则悟性不确。悟性之后指性具法即入圆教。别圆之分具法不具法之异也。故别教为圆教之门所谓最初方便也。梵语末伽黎此云不见道。等者等于匿王所举二人。则外道六师中共有三人执断明矣。

　　○二领悟。

　　王闻是言。信知身后舍生趣生。与诸大众踊跃欢喜得未曾有。

　　信知等者破断见也。前明生灭以破常见。今示见性以破断见。故大众皆喜。不然岂以舍生趣生而生喜耶。第一番退明别教竟。

　　○第二番圆别进否文分为二。一圆二别初又二一畅明圆理二一蹑前致问。

　　阿难即从座起礼佛合掌长跪白佛。世尊。若此见闻必不生灭。云何世尊名我等辈遗失真性颠倒行事。愿兴慈悲洗我尘垢。

　　此阿难因佛告匿王而疑前普告大众之语。前佛辨见今并言闻余根可例知矣。夫虽知不生灭而不知根境即是自心本无动相便成颠倒。岂知不生灭即非颠倒耶。故阿难之问非也。

　　○二正为开演。他师科立十重显见。此为第四科。窃观阿难问中有一见字祗是牒前。然亦兼问闻性。如来答中无一见字而以为显见何哉。盖此文乃佛第二番进明圆理。前第一番中进明圆理则论唯心。退明别教则辨见性。而佛意必在于圆。故第二番复揭唯心以破颠倒。不过鬯前所说。文中色心依正既唯一心岂但辨见而已。为三一喻显倒正。

　　即时如来垂金色臂轮手下指示阿难言。汝今见我母陀罗手为正为倒。阿难言。世间众生以此为倒。而我不知谁正谁倒。佛告阿难。若世间人以此为倒。即世间人将何为正。阿难言。如来竖臂兜罗绵手上指于空则名为正。佛即竖臂告阿难言。若此颠倒首尾相换。诸世间人一倍瞻视。则知汝身与诸如来清净法身比类发明。如来之身名正遍知。汝等之身号性颠倒。

　　先倒臂以问阿难者明止是一臂而有倒竖之分。犹止是一境而有生佛之别。母陀罗此云印手乃三十二相之一。或倒或正只顺世情其义已足不必更作他说。初轮手下指世既以为倒矣。次佛即竖臂顺世间为正也。言若此颠倒者。指垂臂为颠倒也。竖臂则以尾为首。若即此臂颠倒下垂则以首为尾。故云首尾相换。一倍是两番。倒为一番。正为一番。汝身佛身从臂上说来故举身为言。如来之意欲明妙性周圆。而周圆即是法身。所谓毗卢遮那遍一切处也。离诸倒乱故云清净。比类发明者。谓以两身比垂臂之类则可发明。如臂不异而有正有倒。今身不异而有正有倒其义亦然。盖如来之臂本无正倒。而众生分为正倒。犹生佛之身元无正倒而众生迷为正倒。如来下正是比类。在如来名正遍知。身不异而名为正则同于竖臂之正。在众生名性颠倒。身不异而言倒则同于倒臂之倒。其实身臂无正倒之分。而强为正倒之名号也。正遍知者。知中道曰正。达法界曰遍。知应属心。今属身者是身心不二之义。

　　○二被问茫然。

　　随汝谛观。汝身佛身称颠倒者。名字何处号为颠倒。于时阿难与诸大众瞩瞢瞻佛目睛不瞬。不知身心颠倒所在。

　　既云汝身佛身比类发明。则颠倒之义似乎可知。故还问大众。谓汝身与佛二身相比而名汝为颠倒者将指何处为颠倒耶。当知身无颠倒。而颠倒由迷也。大众先闻常住未悟周圆。故不知颠倒所在。如下真妄依正。皆是妙心体本周圆有何正倒。而生则不知。瞪直正切。直视貌。瞢莫红切。又眉庚切。目不明也。

　　○三正示圆融又二一正示色心不二以斥遗失真性。

　　佛兴慈悲哀愍阿难及诸大众。发海潮音遍告同会诸善男子。我常说言色心诸缘及心所使诸所缘法唯心所现。汝身汝心皆是妙明真精妙心中所现物。云何汝等遗失本妙圆妙明心宝明妙性认悟中迷。

　　此如来畅示唯心以明楞严大定圆融三观也。海潮音者。全海而涌无人不闻可喻遍告大众。今明圆教不同别教故音亦异乎前矣。文为三。初引昔圆教。上言清净法身此云心者。如来达此周遍之心遂使法身竖穷横遍。众生未得法身唯有妙心可论而已。前第一番明圆教云。诸法所生唯心所现。今是广前所说。色是五根五尘及法界少分。心是意根六识。诸缘即指上色心。心所使是心数法。诸所缘法广举一切真妄邪正性相因果也。唯心现者。心如工画师能画诸色像。若云心造似有物可得。今云心现。当体全虚。诸法是假。唯心是中。现是空。三谛在一心中明矣。二汝身下示心含色心。文意正拣异别教。妙明真精妙心。正指心也。妙名不可思议。明者如镜现像。即寂而照。故曰妙明。虽现诸法实无外物相杂。故曰真精。具上诸义复曰妙心。身心皆妙心所现。莫非常住。若如他师云。空理是真。俗法是妄。则真妙而俗不妙。岂经旨乎。须知身心虽为无明所成。实从妙心中现。在众生则全体无明。无法不妄故有倒正之分。故后文云精研七趣。皆是昏沉诸有为相。自如来观之则妙心所现。无法不真故无倒正之目。而后文有性具七大一为无量无量为一之言。观今文岂不宛然具二义耶。前拣妄心则曰缘尘分别。拣根境则曰头自摇动。今知是妙心。岂复指为心外耶。故知前文所说皆是权教。始为圆而施别。既废别而立圆。圆教以唯心为门。又先观色心不二。如不二门云。心之色心。即心名变不其然乎三云何下斥遗失真性。本妙者。本来是妙。如四卷云因明立所。则明亦有过。明与妙合。始无过咎。今云本妙。言本来无过也。温陵云。心之与性体用互称。心则从妙起明。如镜之光。性则即明而妙。如镜之体。其说亦是。即中云本妙正指中谛。圆妙者以圆融而称妙。复从寂而有照。所谓不变随缘曰心。是俗谛也。宝明者。宝是具德之明。复摄照而归寂。所谓随缘不变曰性。是真谛也。此真与俗。观文势各具三谛。中亦具三。合三离九。是众生本具心性。而不知色心不二全是妙心。遗失多矣。前来阿难明见性不动。是其悟处。不知色心不二。即是迷处。故云认悟中迷。此文先说身心正报。下文方指山河依报。

　　○二兼示依正不二以斥颠倒行事。

　　晦昧为空。空晦暗中。结暗为色。色杂妄想。想相为身。聚缘内摇。趣外奔逸。昏扰扰相以为心性。一迷为心。决定惑为色身之内。不知色身外洎山河虚空大地咸是妙明真心中物。譬如澄清百千大海弃之。唯认一浮沤体目为全潮穷尽瀛渤。汝等即是迷中倍人。如我垂手等无差别。如来说为可怜愍者。

　　文分二节。初约事造明颠倒之相。晦昧迷之始。即无始无明。无明本有故言无始。因此而成空界根身故又云迷始也。空为无明所生。全体是无明惑。如世间虚空。无日月灯则无光明。故即空为晦昧明矣。有空之后次生山河大地。法性为因无明为缘结暗为四大之色。是依报也。有依报已方有正报。以四大色杂妄想心。妄想所成之相是为众生之身。上色字指四大之色。下相字乃众生之相。众生有旁正研丑之相。元是结暗所成故隔皮膜不见五脏也。有身之后次论心识。五尘影子积聚于内。摇动不停。六识之用各缘外境。奔逸无已。以无止动之功能一以昏动而为心性。幽溪云始则无始无明元以昏动而为依界。如后文云觉明空昧。相待成摇。则昏动具说。今文但影略耳。后则众生妄想。又以昏动而为病根。昏则昧昧失本性之明。动则扰扰失本性之寂。妙明既失常轮生死。既以为心。决认在幻质之内。讵非迷之至乎。不知下次约理造明颠倒之由。又为三。初法。次譬。三斥。初法中色身。正也。山河虚空大地。依也。咸是妙明真心中物。依正不二也。前云一切因果世界微尘因心成体。今亦是广前所说。如十不二门论不思议境。而有总别二意。总在一念。别分色心。今文亦然。妙明真心总也。色心依正别也。若不论别。则不知自心元具诸法。将谓诸法皆妄念所成。若不论总。则不知现前诸法唯是一心。而色心依正各各差殊。何以契一相一味之旨乎。知总知别。意在摄别入总。方得心性之全。经文似明真具亦兼妄具。以色心依正皆是妙心。岂不具耶。荆溪云他人咸知一切唯识。不知身土居乎一心。四明云现前一心本具千法。此圆观也。次譬。心量广大如百千大海。圆离三惑如海澄清。观譬意则知依正本妙。若非依正色心本是妙心。何以喻澄清大海乎。弃此心量而秪认身内之心。是唯认浮沤体也。言浮沤则非澄清之本矣。谓此外毕竟无心。如阿难云。离此觉知更无所有。即目浮沤为全海之潮。穷尽瀛渤之量。是岂可哉。三斥。倍是两重。以迷望悟名为一倍。若在悟中安有倍乎。前以垂手喻倒。而此人颠倒与垂手全同。其实手无正倒。性无迷悟。众生迷之为二。故为如来之怜愍也。

　　○二当机不悟。此文至云何为主。应作一科。下即更问更答。不必合下科为显见无还也。今科之意止斥缘心。其文即竟。一呈疑。

　　阿难承佛悲救深诲。垂泣叉手。而白佛言。我虽承佛如是妙音。悟妙明心元所圆满常住心地。而我悟佛现说法音。(未能忘言则现有说法之音。而我从有言说处悟。故云悟佛现说法音也)现以缘心允所瞻仰。(现以攀缘心信所尊重人之言)徒获此心。未敢认为本元心地。愿佛哀愍。宣示圆音。拔我疑根归无上道。

　　文中初领佛旨。次陈疑根。悲救者救其颠倒。深诲者诲以圆理。当机知所示非常。而缘心未脱。故至垂泣。前第一番佛显圆理。当机未解。直似不闻。故知华严乳味。二乘在席如聋如哑固无疑矣。今第二番畅示唯心。始似领悟。而又非真悟。圆闻岂易易哉。虽者未尽之辞。妙音者。单承上发海潮音以下之文。上标心性。其名虽多。妙明二字略已摄尽。色心依正皆在心中。故云圆满。圆常并说指圆教也。而我下正述攀缘未忘。现谓现在。佛说法音现前可据。正是所缘。而我胸中确有一能缘之心。亦现前可据。能所历然。乃分别未忘之象。因如来是所瞻仰尊重之言何敢不信。允者信也。徒获此心者。此心指缘心。如此信根起念则有。不起念则无。言思未离。根尘不脱。岂本元心地乎。重望示圆音以拔疑根。似以能拔疑根者称为圆音。佛不得不以别接之矣。

　　○二佛斥二一遣所缘之教分三法譬合。

　　佛告阿难。汝等尚以缘心听法。此法亦缘。非得法性。如人以手指月示人。彼人因指应当看月。若复观指以为月体。此人岂唯亡失月轮。亦亡其指。何以故。以所标指为明月故。岂唯亡指。亦复不识明之与暗。何以故。即以指体为月明性明暗二性无所了故。汝亦如是。

　　前文云而我悟佛现说法音。现以缘心允所瞻仰。故知阿难宝重法音。谓至理在是。不知封文迷理则失教意。佛故立喻晓之。初法中谓阿难未得真悟以能缘之心听法则法亦成所缘。非真得圆常法性。次指月喻中。迷有三重。一迷月体。二迷指体。文中先标。次释。三迷明暗。亦先标。次征释。若就喻论。乃极愚之人。故具出其过也。三合者。喻佛以教指心示人。当机闻教应自观心。若执言教以为自心。此人岂唯迷昧自心亦迷于教。何以故。以能诠教为自心故。岂唯迷教。亦复不识缘与无缘。何以故。即以缘体谓为自心缘与无缘无所了故。故示汝亦如是。

　　○二破能缘之心亦法譬合。

　　若以分别我说法音为汝心者。此心自应离分别音有分别性。譬如有客。寄宿旅亭。暂止便去。终不常住。而掌亭人都无所去。名为亭主。此亦如是。若真汝心则无所去。云何离身无分别性。斯则岂唯声分别心。分别我容离诸色相无分别性。如是乃至分别都无。非色非空。拘舍离等昧为冥谛。离诸法缘无分别性。则汝心性各有所还。云何为主。

　　文中意含纵夺。须知前文阿难呈疑之语。所拣极严。今此文初句是牒前文。分别。正是六识。谓以佛所说圆妙法音为己圆妙之心。盖承佛妙音。胸中有一圆妙影子。似是妙心。故特斥云。若分别是汝心者。应离所分别之音而有能分别之性。此即纵也。此闻声时有同时意识起。名随念分别。后念相续名计度分别。是皆缘尘而有岂自性欤。喻中意兼纵夺。客喻六尘六识。旅亭可喻苦东。掌亭人喻真心。去者。谓有时而去也。常住之谓无去。合法中此字指分别心。若真汝心则无所去。合上亭主之喻。谓无去则与真心同矣。此即纵也。云何离声至云何为主。俱合上客喻。纵少夺多。以文意在夺故耳。于中分四。初先约声夺。离声则无分别之性。是则心有时而去。声既是客。此独非客乎。次以声例色。前云允所瞻仰。是分别我容。既依色而起分别则离色亦无性。三约外计夺。言冥谛者。依百论云。一堕冥初生觉从觉生我心过。我心则生五尘。五尘则生五大。五大生十一根。第二十五神我主谛。古人云二十五谛。离冥谛外不出色心空。今分别都无。非心也。非色则非五尘五大等。非空则非空大。非二十四正是冥谛。拘舍离。外道名。即末伽黎异称。详述如桐洲注。盖性觉妙明。常自现前。外道别缘最初以为冥谛。岂非邪见。从来解者。俱谓分别六识不行。第七缘第八识以为神我。正此外道所执也。四责成可还。如上分别都无尚成外道。况从声色而起分别。离诸法尘之缘则胸中便无声色之影。此时分别声影者还之于声。分别色影者还之于色。其是客而非亭主明矣。前第一番进明圆理后。亦责缘尘分别。与今大同。

　　○二退明别教。前第一番进明圆理则曰唯心。退明别教则指见性。今第二番亦然。又第一番退明见性时。初举盲人瞩暗。直示见性离根离尘。阿难不解。次因客尘之喻比知见性离尘离根。当机彷彿有解。而非真解焉。岂有缘心不离而反离根尘者乎。故世尊前章重破缘心。今第二番退明见性。重举离尘。后方重示离根。如云见见非见。是离根也。尘是见精所托。故先明之。此中八还。盖辨见性离尘耳。为二一明见性无还二先承责咨请。

　　阿难言。若我心性各有所还。则如来说妙明元心云何无还。惟垂哀愍为我宣说。

　　问中言有还无还者。从声色生。即还声色。不与心性相涉。是无还也。下文云。汝见八种见精明性当欲谁还。阿难不解。故问无还之体。

　　○二示以无还三一简示许说。

　　佛告阿难。且汝见我见精明元。此见虽非妙精明心如第二月非是月影。汝应谛听。今当示汝无所还地。

　　阿难虽问妙心。佛不进明圆理而且约见性以示别义。又佛欲示无还而且于可还中示其无还故云且也。前匿王章中始言见精。今复言见。精明元。盖识精元明在眼曰见精明元。精亦明义。如十卷云顾瞻东方已有精色。乃明相未散之象。思量分别未起称曰明元。此体真妄和合。以含真故遇物能见。以含妄故见相未忘。较之真心。只少一妙字而已。以妙是亡相之义也。只就目前指出故云且汝见我。有汝有我犹带妄见。自他俱冥方全奢摩之照名曰妙心。喻有三重。孤山曰第一月喻妙精明心。第二月喻见精明元。水中月影喻缘尘分别。孤山此释为正。下文云。汝今遍观此会圣众。但如镜中无别分析。此见精也。即第二月也。又云汝识于中次第标指此是文殊等。此缘虑之心。即月影也。见精中。相是可还。性是无还。六识心皆是可还。此两种可还之异。古人云。第二月由捏目而成。见精由迷真而起。但不捏目二月自无。若亡能所则真心可了。故于见精中指出无所还地。其义如此。

　　○二正辨境见二一明境可还二一示八境二一显境。既相是可还性不可还。第先简其可还则不可还者自露。

　　阿难。此大讲堂洞开东方。日轮升天则有明曜。中夜黑月云雾晦暝则复昏暗。户牖之隙则复见通。墙宇之间则复观壅。分别之处则复见缘。顽虚之中遍是空性。郁𡋯之象则纡昏尘。澄霁敛氛又观清净。

　　先示可还之相共有四双。先明暗。次通塞。次空有。次染净。其中有体有相。日轮是体明曜是相。黑月是体昏暗是相。然六句皆先体后相。唯空与尘先相后体。故后文云顽虚还空郁𡋯还尘。盖绮文互现耳。分别者谓物象差别。如高下曲直青黄长短远近等。缘即是有。对下空境而说。𡋯尘起貌。氛亦是气。

　　○二明还。

　　阿难。汝咸看此诸变化相。吾今各还本所因处。云何本因。阿难。此诸变化明还日轮。何以故。无日不明。明因属日。是故还日。暗还黑月。通还户牖。壅还墙宇。缘还分别。顽虚还空。郁𡋯还尘。清明还霁。

　　诸变化相者四双八双一一相违。如明化为暗。暗化为明。尘氛化为清净。决无并存。是变化也。本所因即日轮黑月等。还者。明还日轮。与见性无关。乃至澄霁亦尔。然此中可还。与前可还不同。前以分别声色之心还于声色。此第六识中之可还者也。今以明暗之相还于外境。此见精之可还者也。应知见精附于八境。八相既还则见精亦不可得矣。经意谓欲穷不还之体须尽除可还之相。如明暗等现有之境尚是可还。况分别心乎。故简之若此。

　　○二明该摄。

　　则诸世间一切所有不出斯类。

　　简现境则该眼根所对。故云不出斯类。

　　○二明见无还。

　　汝见八种见精明性当欲谁还。何以故。若还于明。则不明时无复见暗。虽明暗等种种差别见无差别。诸可还者自然非汝。不汝还者非汝而谁。

　　经云汝见八种等者。是指见性。所谓性不可还者也。才言见性即已离根。岂不离尘耶。问。前托见精指性。今何直指见性耶。答。今亦就见精指性。故云见精明性耳。然见者毕竟是见性而非见精。何者。见精附性而起。复托根尘。附性而起似自能见。既托根尘。根尘体是无知。则见精必非能见。故今直以能见而归于性。当欲谁还明无还也。何以故下征释。若明还日轮。并见性而归于明便不见暗安见八种。文中欲辨还无还。先以差无差对辨。八种皆见即是无差。应知见精虽见八种然非无差。以由八种而起。故体是差别非无差也。见性体非八种。是常住法故无差别。差即是妄无差即真。诸可还下结显还无还义。不汝还者谓不须汝还也。若是阿难自体则真而非妄明矣。

　　○三指心责迷。

　　则知汝心本妙明净。汝自迷闷丧本受轮。于生死中常被沦溺。是故如来名可怜愍。

　　据今结文云。则知汝心本妙明净。知前无还之见是妙明心。净觉不作结前之解。惟言此句是真。而云见性不还。犹第二月此见属妄。将亦须还。惟有真月所喻真性诚不还耳。然观经文此句元是结前。又前文盛谭不还。而岳师言还。恐违经旨。然亦有义。以前文云见精明性。似带见精。今云本妙明净。与前有异。盖前就见精中指性。性是妙心。今结前妙心以责阿难。文意非更进也。汝自下结责。不知见性常住。逐诸妄想。是丧本受轮。一入生死轮转无已。如来怜愍众生。借阿难以发此叹。怜故退明别教。作还无还之论总是权说。安有隔日轮于心外而可为圆宗乎。

　　○二明见性非物二一问。

　　阿难言。我虽识此见性无还。云何得知是我真性。

　　见性无还承上文也。言云何得知是我真性者。如下佛答。则外物有相见性无相岂不了然。由未闻真性无相。故言云何得我真性。真性即见性也。

　　○二答二一正明真见非物二一示见量。

　　佛告阿难。吾今问汝。今汝未得无漏清净。承佛神力见于初禅得无障碍。而阿那律见阎浮提如观掌中庵摩罗果。诸菩萨等见百千界。十方如来穷尽微尘清净国土无所不瞩。众生洞视不过分寸。

　　言问汝者。下云谁是我体。谁为物象。岂非问辞。阿难得初果。但断见惑。未断三界思惑。假他而观。以佛力见于初禅而已。据净名经那律答严净梵王云。我见三千大千世界如观掌果。此云阇浮。从近示耳。阿那律此翻无贫。阎浮树名。此翻秽树。庵摩罗翻难分别。其果似桃非桃。似李非李故。此文泛叙见用。而有五重。一学人。二无学。三菩萨。四如来。五众生。言穷尽微尘清净国土者。如来不唯见秽土。且见净土。净名经云。有佛世尊得真天眼。常在三昧悉见诸佛国不以二相。据此文则如来国土无不清净。故云微尘清净国土也。长水云。不过分寸者。隔纸膜不见外物。隔皮肤不见五藏。或云以众生较诸圣。所见不过分寸而已。须知见量有差见性无差。

　　○二示非物二一劝检自他。

　　阿难且吾与汝观四天王所住宫殿。中间遍览水陆空行。虽有昏明种种形像无非前尘分别留碍。汝应于此分别自他。今吾将汝择于见中。谁是我体。谁为物象。

　　文中先定所观。言且吾与汝者。虽至初禅且观四天王宫也。佛与阿难居日月宫则先观四王宫殿然后遍观世间。故云中间遍览水陆空行。目根所对不出昏明二种。昏是外象昏暗。明亦非眼根之明。总是前尘而已。前尘者目前之尘。分别者物象差别。留碍者眼光至此而留碍也。是则虽明犹昏。于见性有何涉乎。汝应下劝简自他。因前问云何得知是我真性故劝分别自他。他即妄也。自即真也。今吾下正问自他。后文云。我与如来观四天王胜藏宝殿居日月宫。据此则佛将阿难明矣。谁自谁他即问辞也。

　　○二正简自他二一明他。

　　阿难极汝见源从日月宫是物非汝。至七金山周遍谛观虽种种光亦物非汝。渐渐更观云腾鸟飞风动尘起树木山川草芥人畜咸物非汝。

　　简外物中文有三重。从日月宫起见是见之源。因佛力加被使阿难至日月宫便可遍观外物故见从日月宫起也。或以见源为真见其说谬矣。此文因上云谁是我体谁为物象。故今承上简三重所见皆是物象。七金山者。此界有九山八水须弥居中铁围在外。中七金山。绕山有七香水海。第七山外铁围之内即第八咸海。今四洲皆在咸海中耳。七金山有种种宝林皆有光明。言渐渐更观者。既居日月宫则日月宫为近。由近而远故云渐渐。风动尘起等即所见四洲之事。芥小草也。如此三重昏明不同。皆所见外物非阿难能见之真性。此属他而不属己审矣。

　　○二明自。

　　阿难。是诸近远诸有物性虽复差殊。同汝见精清净所瞩。则诸物类自有差别。见性无殊。此精妙明诚汝见性。

　　指上三重名诸近远。近指日月宫。远指云腾鸟飞等。上文三重所见咸物非汝皆是外象。至此中方出自体。先指见精。次指见性。言见精清净者即根中清净四大是见精所托。然见精亦未离物象。统诸差别虽属于汝犹是妄见。若见性无差离物独立则真汝之性矣。大涅槃经云。众生佛性非内非外犹如虚空。一切诸法因缘故生。因缘故灭。众生佛性不破不坏。不牵不捉。不系不缚。如众生中所有虚空。彼经明众生身中无有佛性。故曰非内。是见性离根。今经明见性离尘即是非外。其意大同。皆明真性如虚空耳。此真性的是中道。亦名佛性。在今文明见性无殊即不破不坏。不牵不捉。不系不缚之体也。由随染缘丧本受沦。若见此者。即信众生皆有佛性。佛因众生不知此性。故离尘示之。离尘之处名奢摩他。然前章明见性无还。今明见性非物。义犹未全。若晓日轮本无。草芥非有。如同别妄见中说方名奢摩他微密观照耳。

　　○二展转破见是物三一示见非物。

　　若见是物则汝亦可见吾之见。若同见者名为见吾。吾不见时何不见吾不见之处。若见不见自然非彼不见之相。若不见吾不见之地。自然非物云何非汝。

　　若汝不知真性认见即是差别之物。则吾见亦即彼物汝应见之。若同下纵也。谓若吾与汝同见名为见吾之见。破云吾不与汝同见之时于外境上应少一物而汝何不见耶。如来天眼无所不瞩。然不与阿难同见亦可云不见。此顺肉眼而为言也。若见不见者。纵妄意推测谓见吾不在即是见吾不见。既云不见岂可见乎。彼不见者以见望不见称不见为彼也。于外境上既不能辨吾之不见。则亦不能见吾之见。见之非物明矣。云何非汝。

　　○二约物我结过。

　　又则汝今见物之时。汝既见物物亦见汝。体性纷杂。则汝与我并诸世间不成安立。

　　汝执见性是物亦应物即是见。则汝见物时物亦见汝而体性纷杂矣。又汝见是物我见亦是物外物复即是见。自他不分情无情无辨一切俱不安立。盖若论世谛必汝是汝。我是我。情与无情迥然各别方安立也。若失本位岂安立之道耶。

　　○三结责当机。

　　阿难。若汝见时是汝非我。见性周遍非汝而谁。云何自疑汝之真性性汝不真取我求实。

　　承上言汝自汝我自我。汝见之时是阿难而非佛方名安立。则汝见性周遍照物非汝而谁乎。盖汝是无相佛是有相。虽云承佛威力见于初禅。而见时实是阿难而非佛也。因问云何得知是我真性。故今结云是汝非我。言周遍者。从日月宫至七金山等一一皆见故曰周遍。周遍之言密显阿难有平等法身与佛无殊。孤山曰。性汝不真者。谓真性在汝而不自知。反取我言以求其实迷之甚也。责之深也。

　　上两科虽退明别教然是入圆教之方便。以明见性非物则根尘自破。根尘破已方可会根尘而为自心。不然。未破妄而显真岂不全同外道耶。

　　○第三番圆别进否文分为二。先明圆证次明别理。前二番进明圆理则论唯心。退明别教则论见性。今第三番即就见性以辨圆理。文分为三。初明圆证超观大观小。次明圆证出是见非见。三明圆证离因缘自然。初文先问。前言见性非物无相之旨已自昭然。今复以大小缩断为问者。大小缩断即是有相。更除此疑方彻无相之旨。此阿难愈疑而愈深如来愈谈而愈妙也。

　　阿难白佛言世尊。若此见性必我非余。我与如来观四天王胜藏宝殿居日月宫。此见周圆遍娑婆国。退归精舍祗见伽蓝。清心户堂(户边堂内)但瞩檐庑。世尊。此见如是。其体本来周遍一界。今在室中唯满一室。为复此见缩大为小。为当墙宇夹令断绝。我今不知斯义所在。愿垂弘慈为我敷演。

　　问中先叙见远近。因前文云见性周遍非汝而谁。细推远近不无致惑故作此问。文有三重。牒前佛云观四天王所住宫殿故云观四天王等胜藏殿。若欲观四王宝殿必须居日月宫。以佛神力欲居则居此阿难随佛事也。承上居日月宫故云退归精舍。伽蓝梵语。此云众园。先遍一国。次见伽蓝。后瞻檐庑。庑大屋四边重檐也。世尊下次疑大小。重牒前问唯作两重。若欲对辨两重即足。一界初禅也。一室讲堂也。借力见宽自力见狭。已陈大小。次作缩断两疑。言不知斯义所在者。缩则非断断则非缩。缩耶断耶斯义何在。下文答意。亦非断亦非缩。故曰义性如是云何为在。

　　○二答二一正破疑二一正破。

　　佛告阿难。一切世间大小内外诸所事业各属前尘。不应说言见有舒缩。譬如方器中见方空。吾复问汝。此方器中所见方空。为复定方。为不定方。若定方者别安圆器空应不圆。若不定者在方器中应无方空。汝言不知斯义所在。义性如是云何为在。阿难。若复欲令入无方圆但除器方。空体无方。不应说言更除虚空方相所在。

　　一切下先总明离相。既明见性非物即无诸相故总决之。一切世间即根身器界之类。大如一界。小如一室。内外如墙宇夹断也。诸所事业如方圆高下通塞明暗等。前尘即天宫精舍等。阿难虽就见性为问。然所疑大小内外实属前尘。尘则非见岂可混耶。言见无舒缩者。以非大则无舒。非小则无缩也。譬下以虚空为譬。器喻前尘。空喻见性。见性无相唯空可以譬之。方圆喻大小。见性无大小不妨示为大小。虚空无方圆不妨示为方圆。故见方空。吾复下双问。为复定方为不定方此问辞也。若定下双破。别安下破定方。空若是方于此处别置圆器空应无圆相矣。在方器下破不定方。汝言下结显。汝言见性或缩或断要将一义决定。但虚空中无定方不定方二义。岂可又于二中决定一义乎。见性可例知已。若复欲令入无方圆等。者明复本也。但除器方不须说虚空之中更有方相可除。只一方相何必两番除之。见性亦然。但离前尘则无大小。不须言离尘之外更离见性中之大小。

　　○二反难。

　　若如汝问。入室之时缩见令小。仰观日时汝岂挽见齐于日面。若筑墙宇能夹见断。穿为小窦宁无续迹。是义不然。

　　前文是总破舒缩。今是别破夹缩。先破缩中云挽见者。挽如挽弓之挽。既非可挽则非可缩明矣。次破夹中云续迹者内外皆见夹使不通。穿窦续之续必有痕。此如来之巧辩也。结云是义不然者谓缩与夹二义不然。

　　○二明圆证。

　　一切众生从无始来迷己为物。失于本心为物所转。故于是中观大观小。若能转物则同如来。身心圆明不动道场于一毛端遍能含受十方国土。

　　文中先明迷本。观大观小执情之本故先斥之。何但阿难一切皆然。何但今日无始如是。迷己为物无明惑也。谓无始来不觉心动而有其念。从此变生根身器界迷真性之己。成色心之物。色心既成真性即隐。故云失于本心。始既迷己为物。终必为物所转。观大作大会。观小作小会。非为物所转而何。须知为物所转之言已遍该三惑矣。若能下明圆证。云若能者难言之也。名字观行位中初修转物之观。至相似位犹未能真转。唯别初地圆初住方能转物便同如来。到此身即是心名为圆明。此与上失本心相反。道场者证道之处。今论自证边事故曰道场。道场在同居土中不须移动而一毛端能含十方国土。毛端且不动何况道场乎。前既以观大观小为物所转。则小能容大名为转物。其义明矣。又身心属己。而毛含国土即是会物为己。此离迷己为物之惑也。古人如长水释此文同四卷之圆照法界。吴兴评之。谓今文是摄事归理非从体起用其义极精。交光徒非古人安知古人之意哉。问。毛端亦事国土亦事安云摄事成理。答。一毛端正是理体即寂光土。寂光诸土无二无别。寂光是理诸土是事。寂光理通诸土别异。以理通故云一毛端。以别异故所以称为十方国土。问。一毛端是身分极微之处何以称寂光乎。答曰。若论今文有多种义。而摄事归理为义中之要。言多种义者。若转大小即大小相容也。若会物为己即自他不隔也。若身心圆明即色心不二也。若以身对土即依正互融也。若一毛含十方土即一多无碍也。更有多义不暇具明。而义中有要。以前两番进明圆理只论唯心。今番进明圆证独揭唯色比前更深。是发明身心圆明之验。盖心具易知。色具难解。经第四云。如意默容十方三世一切世间出世间法。唯圣与凡无不包容尽其涯际。据经所言。心具诸法人所易晓。世虽至愚之人亦能记忆少壮及老及他人之事有何限量。由其所知推及其所不知靡不包容殆信然矣。所以前两番初明圆旨且论唯心人犹易信。唯色唯心义实不异。在凡位中色具难解。唯圣人达依正之色无非自心。色具宛如心具。毛端国土皆是色法。以类相从自能容受。所以经言身心圆明正显色即是心成唯色法门也。此中虽论毛含刹海而亦兼明一念具法。以上文云身心圆明。岂非明色具即是一念具耶。一念是时之极促。一毛端是色之极微。时虽极促处虽极微。然分量已全可论具法。身土既融时处岂不即耶。前两番云诸法所生唯心所现。其中自含一念具法之义。今揭色具意亦兼之。古人明一念具法是寂光土体。如义例云。他人咸知一切唯识。不知身土居乎一心。故知心体即常寂光。寂光诸土无二无别。遮那之身与土相称。法与报应一体无差。今例此义色具即心岂非寂光。寂光摄下三土故含受十方国也。色心依正镕融总摄全成寂光。则古人摄事成理之说更无惑矣。前两番明圆教之因。今论圆教之果。如来本意在圆。故对观大观小而即明小大相容耳。

　　○二明圆证出是见非见。前章虽从见性明圆是圆即别义。而云身心圆明其语尚宽。今云此见及缘元是菩提妙净明体。是的就见以明圆证。于中先问。

　　阿难白佛言世尊。若此见精必我妙性。今此妙性现在我前。见必我真。我今身心复是何物。而今身心分别有实。彼见无别分辨我身。若实我心令我今见。见性实我而身非我。何殊如来先所难言物能见我。惟垂大慈开发未悟。

　　若此见精必我妙性者。前文于见精中点出见性。如云同汝见精清净所瞩。则诸物象虽有差别见性无殊。此于见精中点出见性也。而妙性之言指毛含国土等义。故此问从见性无还见性非物及若能转物三章发来。见性现在我前此句是生疑之本。由前文有见性周遍非汝而谁等语。据此而疑现在前也。后文云。汝见虚空遍十方界。有空无体。有见无觉。故知见精中元有一分。不附身根名无觉之见。阿难先已见及此矣。见必下执见以疑身心。见性洞然必是我真。此性既在眼前已离我体。现今身心须不是我复是何物。次而今下执身心以疑见。谓如我思惟则身心有知。彼见无辨则见未必是我真也。彼者外之之辞。三若实下明堕物能见我之过。如世尊言必以见者为心。以令我今见故。见性是我则身非我。以身不能见故。前文云汝既见物物亦见汝。今见在身外何殊物能见我耶。汝即我也。言何殊者亦非全同。以见在身外似有反见我身之义。阿难之意似犹未信见性是心。然皆据见现在前发此疑端。惟垂下结请。

　　○二答二一破执二会通初文三一如来破执又二一总破见在我前。

　　佛告阿难。今汝所言见在汝前。是义非实。

　　见在我前是生疑之本故先斥之。以其堕劫浊也。

　　○二别破是见非见又二。若实至别有自性等总明物非是见。须知文意元不立物即是见以为所破。但破见在前耳。因阿难执见在前。故佛难云明暗色空无一是见可云见在前乎。然纵物无是见。而于万象前剖出精明同物无惑。亦得谓之见在眼前。故佛难破中具有二义。即破是见也。答中亦分为二。先答物无是见。次如佛所说下明不能于万物象前剖出精见。则必不可云见在眼前。阿难所说合佛难意故印云如是。

　　若实汝前汝实见者。则此见精既有方所非无指示。且今与汝坐祇陀林遍观林渠及与殿堂。上至日月。前对恒河。汝今于我师子座前举手指陈是种种相。阴者是林。明者是日。碍者是壁。通者是空。如是乃至草树纤毫大小虽殊。但可有形无不指着。若必其见现在汝前。汝应以手确实指陈何者是见。阿难当知。若空是见。既已成见何者是空。若物是见。既已成见何者为物。汝可微细披剥万象析出精明净妙见元指陈示我。同彼诸物分明无惑。阿难言。我今于此重阁讲堂远洎恒河。上观日月。举手所指纵目所观。指皆是物无是见者。世尊。如佛所说。况我有漏初学声闻。乃至菩萨亦不能于万物象前剖出精见。离一切物别有自性。佛言如是如是。

　　文云汝实见者。谓实有眼前之见则必有实法可示。且今与汝者。且以物为例。祇陀林下皆是所见。日月恒河极见所至之处亦所见耳。下文方明种种相皆有形可指。若必句重牒计也。以物例见。物在眼前而见亦在前。则物有可指而见亦必可指。故云汝应以手确实指陈也。阿难当下明物无是见。又二。先明即物无见。谓若以空即见。则既谓之见即不得谓之空。次物亦然。汝可下。谓即物既不可得。会须于万象前剖出一见。方可云见在汝前。譬如壁画。画虽依壁然不妨壁是壁画是画。是即可剖。今见亦然。合此二义皆名物无是见。谓万物中无一是见之处耳。佛已明示物无是见而犹未决其辞。以使阿难自决所以断其疑也。文言精明净妙见元则见精见性皆在其中矣。阿难答中方正明物无是见。重阁讲堂领上祇陀林等。恒河日月领上上至日月前对恒河。举手等领上物无是见。言纵目者义当举手。故下即云指皆是物无是见者。如佛所说下正明不能剖物出见。阿难虽云见在眼前。而佛令其析出见性则不可得故竟决之。

　　○二明物无非见。

　　佛复告阿难。如汝所言无有精见。离一切物别有自性。则汝所指是物之中无是见者。今复告汝。汝与如来坐祇陀林更观林苑。乃至日月。种种象殊。必无见精受汝所指。汝又发明此诸物中何者非见。阿难言。我实遍见此祇陀林。不知是中何者非见。何以故。若树非见云何见树。若树即见复云何树。如是乃至若空非见云何见空。若空即见复云何空。我又思惟。是万象中微细发明无非见者。佛言如是如是。

　　如汝下述其所言。精见二字亦该见精见性。前世尊先明即物无见。次明析物无见。析即离也。阿难答中亦分为二。今但言离者是必前文意重于离耳。前谓见现在前必有可指。岂明暗色空即是见乎。此既不可。须于万象中剖出一见亦得谓之见在眼前。则前问答中意重于离明矣。虽言为离元是是见中义。以若于万象中析出一见。即是物中有此见也。故结云则汝所指等。结语虽单承离物无见亦该即物无见。故云是物之中无是见也。今复下别征非见。更观之意在征非见也。然佛亦不结而使阿难自决。既云遍见便不得云非见。此中祗应破非见。而即非俱破者谓进退皆不可而决其无非见耳。言我又思维者。前思无是见。今又思无非见也。微细者。欲寻非见之义故云微细。两关皆破佛意可明故复印之。温陵云。二义无定佛皆印者。以色空等象如虚空华本无所有。不可定指也。

　　○二大众茫然。

　　于是大众非无学者。闻佛此言茫然不知是义终始。一时惶悚失其所守。

　　大众茫然者。如前问答。以为是见则无所指故是见之义难立。大众已怀迷闷。以为非见应无所瞩故非见之义难立。大众复怀迷闷。而佛反两印之迷闷转深故茫然不知终始。幽溪云。经家特言非无学者。无学之人已证偏真则色空已尽。岂更执乎。所不及者此见及缘元是菩提妙净明体耳。大乘小乘渐顿偏圆于是乎分。终始者。如虚空华是义之始。元是菩提妙净明体是义之终。又如虚空华是义之终是见非见至此而断也。追溯其本元是菩提妙净明体即其始也。有无不决故失其所守。

　　○三如来安慰。

　　如来知其魂虑变慑心生怜愍。安慰阿难及诸大众。诸善男子。无上法王是真实语如所如说。不诳不妄。非末伽黎四种不死矫乱论义。汝谛思惟无忝哀慕。

　　变慑者。失其所守则变。一时惶悚是慑。慑专入声。怯也。或云惧也。特言无上法王真实语者。是见非见皆非真实今俱非之。意欲明圆教中道是真实语也。如所如说者。如于真如之理是称理而说。不诳则不欺于人。不妄是断除妄语。或以如来五语释之亦是。具如会解。不死矫乱者。言其立义甚有无不决如十卷中云。或言其有。或言其无。亦有即是亦无。亦无之中不是亦有。即矫乱而不决也。

　　○二会通二一文殊腾疑请问。

　　是时文殊师利法王子愍诸四众。在大众中即从座起。顶礼佛足合掌恭敬而白佛言世尊。此诸大众不悟如来发明二种精见色空是非是义。世尊。若此前缘色空等象若是见者应有所指。若非见者应无所瞩。而今不知是义所归故有惊怖。非是畴昔善根轻鲜。惟愿如来大慈发明此诸物象与此见精元是何物。于其中间无是非是。

　　大众虽蒙安慰未启幽关。故假文殊槌砧相叩。文分三节。初总述四众不悟。发明二种者。谓是见非见二义也。精见与色空相对有色空是见色空非见二义。若其悟明即知离是非是亦成佛果。二明不悟所以。若是见者应有所指者。谓物既是见必可指其何者为物中之见也。是义指物无是见物无非见。二义所归是旨归之地。如下明菩提妙净明体离是非是岂非义所归乎。因如来所示其意甚深。尚非无学偏空境界。况阿难有学。及诸四众能无惊怖故非善根微薄。三惟愿下请如来发明。此正叩所归。举二以叩不二也。元是何物者。下佛云。元是菩提净明体正答此语。

　　○二如来正为会通二一正明绝待。

　　佛告文殊及诸大众。十方如来及大菩萨于其自住三摩地中见与见缘并所想相如虚空华本无所有。此见及缘元是菩提妙净明体。云何于中有是非是。

　　此中文意。近代诸师皆以万物一体释之未必然也。考天地同根万物一体语见外书。自肇公引用遂为见性之极谈。亦须究其所以。夫根身器界皆是虚妄。欲以目前万法而即会成一体。此乃带妄释真徒成妄法。今此文中有破有立。欲证菩提净体必须破尽根尘。破后论立方明万物与己为一。苟或未破即立岂通方之大道乎。文云。如来大菩萨者。如来极果菩萨分证。皆有自行权实二智。三摩地或云即是三摩提。然三摩提是所修妙因。三摩地是所证习果。当有因果之分。果上所证或即三昧之别名也。见是根。见缘是尘。所想相者。六识各有所想之相。如虚空华者。自缘而言之不可谓之见。不可谓之非见。缘无定性即不可信则缘若空华。自见而言之不可谓之缘不可谓之非缘。见无定性则不可信故□若空华。前文大意是破前尘。此中破法根尘咸破。又自首卷来。言见性脱离根尘。未言根尘本无所有。至此方喻如空华。故非极果圣人登地菩萨安能破尽根尘二相乎。根尘既破六识例知。此乃自行之权智也。破法之后须明立法。根尘同源本无二法唯一菩提妙净明体。妙即中也。净即空也。明即假也。窃观此处文意方指物与见元是一体。万象叵得见亦安在唯妙净明体而已。文重此见及缘四字。涅槃云。明与无明智者了达其性无二。行之与识智者了达其性无二。无二之性即是佛性。今见与缘其义亦然。本无二法即是妙明。如立是见。是指妙明即是妙明此语诚赘。如立非见。乃指妙明非是妙明此语更乖。妙明离是非此自行之实智也。问。前文殊问元是何物于其中间无是非是。今答元是菩提妙净明体云何于中有是非是。其义已足。奈何于破法中先云不可谓是见不可谓非见耶。答。前云若树非见云何见树。若树即见复云何树。常作是观知如空华。即推检入空之道。应知权简之法必以自他相对破是非是。若妙净明心只是一体中无是非是也。

　　○二引例释成二一指人引例二一指人问。以见与见缘元止一真心故直以文殊喻之。问。前云若树非见云何见树。若树即见复云何树。是将根尘对辨无是非是耳。今何直就真体言无是非耶。答。前云此见及缘元是菩提妙净明体已是卷妄归真。故此问答中直就真体言无是非也。

　　文殊。吾今问汝。如汝文殊。更有文殊是文殊者。为无文殊。

　　妙明似远。今举菩萨当身而问则执情易破玄指易彰。如汝文殊例立菩提妙净明体。更有文殊是文殊者例立妙明是妙明也。譬如今人居平无事必不言我是某甲。若作此念全成疣赘。文殊亦然。故今佛问为更指文殊是文殊乎。为无文殊例立妙明非妙明也。为不许说是文殊遂无文殊耶。此喻义旨最深语言最浅。讲者勿支离其词也。

　　○二领意答。

　　如是世尊。我真文殊。无是文殊。何以故。若有是者则二文殊。然我今日非无文殊。于中实无是非二相。

　　文殊答佛。我真文殊本无乖舛。何须印定我是文殊。真之为言最妙出于是非之外。若有是者须言文殊是文殊岂非一句中而叠两文殊耶。然我今日虽不言是文殊。非定无文殊可得也。故只就一人之身本无是非二相此事易明。而非文殊不能答。妙明真性可例知矣。

　　○二说法释成二一离是非。

　　佛言此见妙明与诸空尘亦复如是。本是妙明无上菩提净圆真心。妄为色空及与闻见。如第二月谁为是月。又谁非月。文殊。但一月真。中间自无是月非月。

　　世尊合喻双明真妄。此见至如是总标真妄。本是妙明等者。言止是一实谛法。大经云。如醉未吐见有转日及不转日。醒人但见不转不见于转。今亦如是。止是一实相无根尘之异。妙明即寂照也。无上菩提寂照不二之道也。于中无法不具无相不融故曰净圆真心。妄为等者。谓真心中本无二法。妄心起时遂为色空之尘。闻见之根。以不二而成二法盖无明之力耳。如第下更立喻也。上文既双立真妄。以根尘为妄。妙明为真。此喻从上根尘发来。第二月总喻根尘。如第二月对第一月不可言是月非月。色空对见不可言是见非见。以见中有妙明即可以真月喻之。但一月下举一月喻净圆真心。此喻从上妙明发来。正同文殊喻意。二月既妄一月乃真。何必言是月非月。是直明真体中无是非耳。

　　○二明得失上文双明真妄故今以妄为失真为得。

　　是以汝今观见与尘种种发明名为妄想。不能于中出是非是。由是真精妙觉明性故能令汝出指非指。

　　见与尘是根尘之妄。若言色空是见非见即种种发明乃从根尘而起攀缘。故妄想一动终不出是非之外。虽不可定亦不能出。盖善观则出是非之外。不善观但见其不可定耳。若契妙性遂脱根尘岂论妄想。指非指即是非是也。前云若是见者应有所指讵非以指为是乎。则非指之为非是可知矣。辅行云。妙境义成妙观斯立。正此意也。由是言之。圆融之理必脱根尘。而言根尘是道亦须善会。圆教之门必除妄想。而言妄想即道不可浪宣。故前咄破妄心为入真之要路矣。

　　○三明圆证离因缘自然。前两科皆明圆证。此亦是进明圆证之文。菩提妙净明体必离因缘自然故有此番问答。后文处处言离因缘自然从此文始。为四一明见性离自然二一疑自然。

　　阿难白佛言世尊。诚如法王所说。觉缘遍十方界湛然常住性非生灭。与先梵志娑毗迦罗所谈冥谛。及投灰等诸外道种说有真我遍满十方。有何差别。世尊亦曾于楞伽山为大慧等敷演斯义。彼外道等常说自然。我说因缘非彼境界。我今观此觉性自然非生非灭。远离一切虚妄颠倒。似非因缘与彼自然。云何开示不入群邪。获真实心妙觉明性。

　　问中言觉缘者。历观前后诸文多指见性而为觉体。缘指万象森罗。缘即是觉。乃以缘广显觉体之遍。上文以第二月喻诸根尘以是非是等为妄想分别。今皆远离即常住非生灭也。次与外道对辨者。小乘中明无常无我与外道迥别。大乘所说每似外道。故涅槃中有旧医乳药新医乳药之喻。又云非圣凡夫皆说有我悉是此意。梵志即婆罗门。谓是梵天所生。秦言净裔。而云先者乃已死之人也。娑毗迦罗秦言金头。所立二十五谛中首云冥谛。谓冥然莫觉不生不灭。有似乎湛然常住性非生灭。投灰苦行外道。说真我遍十方有似觉缘遍十方界。内外恐混诚须辨明。世尊下引昔教对辨。楞伽山名。此云不可往。唯得通者能到。斯义即内教外教差别之义也。一切外道多宗自然。彼云如龟陆生自能入水。毒蛇生已自然食土。如刺头尖谁之所作。飞鸟毛羽自然色别。世间众生亦复如是。有利有钝有富有贫。有得解脱有不得者。是故当知一切法中皆有自性。果如外说则断惑证真义皆不立。佛说因缘者。由烦恼因缘则有生死。由修道因缘则有涅槃。众生能净三业便革凡成圣。正说胜邪岂外道所能及乎。往日所说以因缘而破自然义犹易识。何意今经所说全类自然。盖非生非灭即是自体本然也。言远离虚妄颠倒者。虚妄谓根尘。颠倒为妄想。离此则凝然不变必非因缘。今观下文言常不言遍者常可以该遍也。是则邪教亦有自然。正教亦有自然。何以辨耶。获真等者。谓不同冥初神我也。

　　○二破自然二一斥疑总责。

　　佛告阿难。我今如是开示方便真实告汝。汝犹未悟惑为自然。

　　从首卷来种种开示已非一端故云如是开示。开示二字冠下方便真实。谓开示权实二义。前两番退明别教是方便。三番进明圆教是真实。权实并用汝犹未悟。反起计度惑为自然。

　　○二历境别破。

　　阿难。若必自然。自须甄明有自然体。汝且观此妙明见中以何为自。此见为复以明为自。以暗为自。以空为自。以塞为自。阿难。若明为自应不见暗。若复以空为自体者应不见塞。如是乃至诸暗等相以为自者则于明时见性断灭云何见明。

　　此中先定。次破。甄者别也。阿难以常住之法不从因缘故疑自然。而今以见明暗等为自然。明暗空塞仍属因缘生灭。与问似不相蒙。因外道以鹄白乌玄及刺头尖等为自然。是未破五阴而计自体本然。今欲例之仍当于根尘中立自然计然后委破。故须以见明暗等为自然则与彼相肖。又此中文意非以明暗空塞为自体也。乃以见明见暗之见为自体耳。故定中云此见为复以明为自。暗等例之。若明为自下破。谓若以见明为自应不见暗。见暗则随缘转变非自然也。元可见暗故见非明。下三句亦然。次云明时见性断灭者明时便无自体是断灭也。

　　○二明见性离因缘二一疑因缘。

　　阿难言。必此妙见性非自然。我今发明是因缘生。心犹未明。咨询如来是义云何合因缘性。

　　长水云。既非自然必是因缘。因缘之法无常生灭此有彼无。岂同觉性湛然常住圆满十方。故问云何合也。

　　○二破因缘。

　　佛言汝言因缘。吾复问汝。汝今因见见性现前。此见为复因明有见。因暗有见。因空有见。因塞有见。阿难。若因明有应不见暗。如因暗有应不见明。如是乃至因空因塞同于明暗。复次阿难。此见又复缘明有见。缘暗有见。缘空有见。缘塞有见。阿难。若缘空有应不见塞。若缘塞有应不见空。如是乃至缘明缘暗同于空塞。

　　若中先破因。次破缘。皆先问次破。言汝今因见见性现前者。交光云。汝今因见下应补明等二字。未必然也。彼谓见性仗外缘始现。不知此中具见根见性二义。因见根显色而见性现前。前文云。眼能显色如是见性是心非眼。正是此义。所见不离明暗空色故曰因明有见等。问。若无见根见性遂不现前耶。答。凡夫固赖见精映色。圣人亦寄根明发。又盲人瞩暗见性何尝不现前。今就阿难故云汝今因见也。破意者。若因明有见见从明生。明去则见亦去岂见暗乎。余亦例之。次破缘者。因是亲生种子。缘是助缘。如苗以谷种为因。水土等为缘。瓶以泥团为因。轮绳陶师等为缘。因明有见此义难立。缘明有见乃是正义何故破之。盖小乘虽立因缘。大乘起时须破因缘。所谓深观缘起即证无生也。言缘空有者。谓见性藉空助发而有。苟为空所助发塞必不能助发之矣。此文因中以明暗例空塞。缘中以空塞例明暗。真际云。因亲缘疏故分二门。

　　○三明正体。

　　当知如是精觉妙明。非因非缘。亦非自然。非不自然。无非不非。无是非是。离一切相即一切法(若离思议当体即是)。

　　破执已竟次明正体。无妄缘杂称为精觉。即见性也。云间补遗云。此中先破性执。从无非不非下破相执。非因缘破因缘性计也。亦非自然性计也。非不自然乃觉性之自然也。以由上文将觉性自然与彼外道自然相类。今分别之破彼立此。然补遗云。据理合有非不因缘句。然既无文何必强加。后云必妙觉性非因非缘。据此文便不必加美。补遗又谓无非不非句破自然之相执。无是非是句破因缘之相执。愚谓性相分文甚有眉目。然无非之非总承上四个非字而破非与不非之相。非与是对故复言无是非是。亦破相也。以下文云即一切相。故预遣其是而言是无非是。古德云。情可破法不可破。情可破故离一切相。法不可破故即一切法。所谓存然亡然不可得而名焉。

　　○四结责。

　　汝今云何于中措心。以诸世间戏论名相而得分别。如以手掌撮摩虚空。秪益自劳。虚空云何随汝执捉。

　　阿难起诸计度总由思虑不忘之故。故责云于中措心。因缘自然皆世间戏论名相。外道计自然小乘见因缘悉名世间。正觉中不容有此分别也。孤山云。手掌喻妄情。撮摩喻推度。虚空喻真心。秪益自劳喻生死轮转。真觉不可措心。如虚空不可措手。

　　○二第三番退明别教为圆教之否。何故有此番退别。前示菩提妙净明体不属因缘自然。离一切相即一切法。阿难终疑见从因缘生。佛明见性毕竟不属因缘。言离而不言即遂成别教。又此科中先明见非明暗通塞。次明见非是见。真妄分途岂非别乎。以至后文同别二妄等皆是别义。二妄之后终开解文不复论别。科分三一辨真俗二谛二一问。

　　阿难白佛言世尊。必妙觉性非因非缘。世尊云何常与比丘宣说见性具四种缘。所谓因空。因明。因心。因眼。是义云何。

　　问中必妙觉性亦指见性。温陵云。缘生之见因空而有。因明而显。因心而知。因眼而见。幽溪云。唯识明眼识具九缘。一空。二明。三根。四境。五作意。六分别。七染净。八根本。九种子。若加等无间缘即成十也。今于外合境为空明。因眼即根缘。因心即作意等五缘。然涅槃中亦但四缘耳。

　　○二答二一判二谛。

　　佛言阿难。我说世间诸因缘相非第一义。

　　诸佛常依二谛说法。世谛有因缘。第一义谛不属因缘。盖外道不知因缘生法但言见者是我。佛说见具四缘破彼我为能见之执。虽破外道但是世谛非第一义。

　　○二明二谛三。先破世谛。此文与初卷盲人瞩暗见性是同义亦无别。盖重举之以破世谛耳。前明见性是心非眼正离内根。不赖明缘。亦离前尘。今明见性不赖明缘。是离前尘。暗中有见何藉内根。辨见将终双脱根尘以结归前之见性。向下谈见见非见与是心非眼何以异乎。

　　阿难。吾复问汝。诸世间人说我能见。云何名见云何不见。阿难言。世人因于日月灯光见种种相名之为见。若复无此三种光明则不能见。阿难。若无明时名不见者应不见暗。若必见暗此但无明云何无见。阿难。若在暗时不见明故名为不见。今在明时不见暗相还名不见。如是二相俱名不见。若复二相自相陵夺。非汝见性于中暂无。如是则知二俱名见云何不见。

　　初世尊问世间人说我能见。以世间人心所解名为世谛故问世间人也。见后起执说我能见。正见之时元无此执。故知世间之称总该二乘。说我能见指凡夫迷执耳。云何下双问见不见。谓何因缘名见。何因缘名不见也。答中世人之言总该凡小。因于下答上云何是见。凡夫不知因缘。亦不忆见因日月。若知因日月即不言我为能见。今云世人因日月灯似隐讥凡夫之失。凡夫因三光有见而归功于目此是我执。二乘知从因缘生见而法执未忘亦名为见。皆以见明为能见也。若复下答上云何非见。故知凡小秪贪多见。若得三光所见即多故云种种。黑止一种故不云见。阿难下佛破不见之执。文分三。初反破。既云不见。则一无所见岂见暗乎。次若必下正破。暗中有见则不赖根并不赖尘何仗空与能分别心。故佛此言四缘俱破。若在下立并显不见之谬也。以明例暗明亦无见。遂至二相俱名不见是岂可哉。三若复下结破。明来暗灭暗来明灭是相陵夺。见性常住不籍根尘无时不有。可云无三种光明不见耶。世间人所见既谬。则因世立谛亦无究竟。此以第一义破因缘也。

　　○二明第一义。

　　是故阿难。汝今当知见明之时见非是明。见暗之时见非是暗。见空之时见非是空。见塞之时见非是塞。四义成就。汝复应知见见之时见非是见。见犹离见见不能及。云何复说因缘自然及和合相。

　　先示见性离前尘。明暗色空四种是尘。古人谓见精离前尘。然见性可不离前尘耶。后经云见精映色结色成根。又云此见离彼明暗二种毕竟无体。据此文则谓见精离尘恐未必然。当是见性离前尘耳。次明见性离内根。四义成就。四字。温陵以为结上起下其说是也。见见等者。上见字是见性。下见字是见根。见性非是见根故云见非是见。从古解者。谓有真见见于妄见之义。如吴兴云。见明之时见非是明等。皆以能见见于所见。能非是所也。例今见见之时义亦如是。即以上见字为能见。下见为所见。吴兴此解最当。盖明暗空塞元由妄见而立。体即妄见。若见明暗空塞即见妄见。妄见既为所见则能见者必是真见而非妄见矣。故云见非是见。真见尚离妄见。妄见何可及乎。须知见明暗时即是见见之时不可作两时释之。又凡位已然但不自觉不可定入圣位方能见见。此义稍似难明所以下文重问重释。言因缘自然及和合者。下文将破和合故并举和合也。

　　○三结斥劝进。

　　汝等声闻狭劣无识。不能通达清净实相。吾今诲汝当善思惟。无得疲怠妙菩提路。

　　部属方等故须弹斥。但知因缘不知见性故云狭劣等。吾今下劝勉。离根离尘即妙菩提路也。辨见至此其文将终。有师云。前文秪辨得个见精。到见见之时见非是见二句方破见精。恐未必是。幽溪云经文始于是心非眼至于见见非见一就见性而辨。无动无迁无还。非物皆是见性。唯无还中云。且汝见我见精明元此见虽非妙精明心如第二月非是月影。然虽托见精实辨见性。故结云则知汝心本妙明净。非即妙精明心乎。所以前后皆显见性。问。若尔诸文何异。答。经文进圆退别其三番圆教自是一途。别教辨见诸文亦有次第。如最初举盲人瞩暗示见性是心非眼正示离根。又云前尘自暗见何亏损亦示离尘。阿难不解。所借客尘之喻明头自动摇手自开合见无所动双离根尘。阿难稍解。而缘心犹未伏也。欲伏缘心再辨八还正示离尘兼示离根。离尘易解故先明之。嗣后多以离尘为正意。直至今文双离根尘。明见见非见始复如是见性是心非眼之宗。而辨见之文竟矣。向下同别妄见深明见见非见之义也。

　　○二破同别妄见二一牒前说疑请。

　　阿难白佛言世尊。如佛世尊为我等辈宣说因缘及与自然。诸和合相与不和合心犹未开。而今更闻见见非见重增迷闷。伏愿弘慈施大慧目。开示我等觉心明净。作是语已。悲泪顶礼承受圣旨。

　　因闻见见非见重请发明。但此中远请和合不和合相。近请见见非见。桐洲云。和合即因缘相。不和合即自然相。虽闻因缘。未晓和合。虽闻自然未知不和合相。所以上文云。云何复说因缘自然及和合相。下文云。汝虽先悟本觉妙明性非因缘非自然性。而犹未明如是觉元非和合生及不和合也。见性朗然名大慧目。破除妄见则觉心明净。

　　○二约二见开示二一诃诫许宣。

　　尔时世尊怜愍阿难及诸大众。将欲敷演大陀罗尼诸三摩提妙修行路。告阿难言。汝虽强记但益多闻。于奢摩他微密观照心犹未了。汝今谛听。吾当为汝分别开示。亦令将来诸有漏者获菩提果。

　　如来欲示后文深谈空观。将欲敷演者。将说五阴三科之文。陀罗尼此云总持。下文阴入处界。一一皆是如来藏理总摄诸理岂非大总持乎。诸三摩提者。上文从征心起为一三摩提。自行从一门入也。下文五阴三科为诸三摩提。欲化众生须遍习诸法门破尘沙惑也。又上是从假入空。故七征之后请示奢摩他。今从空出假。故佛先阐奢摩他微密观照然后明诸三摩提。虽顺别教次第正意在圆即云妙修行路。诸三摩提一一达之无非圆妙三观是入菩提之路也。上是经家叙意如此。次如来云奢摩他微密观照者。是从空定而起空观。慧眼所见非肉眼见非微密乎。上来停心谛理多属于止。今遍破诸法应属于观。止观皆名奢摩他。但观今文先奢摩而后三摩。从空出假其义明矣。幽溪云。此文以方便随缘止遍历万法为总持。故曰大陀罗尼诸三摩提妙修行路。而云于奢摩他微密观照心犹未了者。盖欲示以即定之慧犹璎珞所谓从空出假也。所以前文奢摩他唯约一根而辨。非以舍博从约者为奢摩乎。次渐推广历三科而辨。非以约该博为三摩乎。次明七大各各清净本然周遍法界随众生心应所知量非以博约双融为禅那乎。幽溪以从空出假判释今文甚得经旨。假从空出故于今文无惑。可入后科。获菩提果者。亦酬前得成菩提圆三止观之请耳。化他之法无不咸备。令诸有漏亦得菩提。

　　○二推因正说二一示轮回由妄。

　　阿难。一切众生轮回世间。由二颠倒分别见妄。当处发生当业轮转。云何二见。一者众生别业妄见。二者众生同分妄见。

　　阿难本问见见而佛明二妄者。以妄见有相。真见无相。妄既有相可以真见而见之即见见也。于中先标。次云何下列。标中轮回世间多指分段生死。见有轮回则受生死。故云由二颠倒分别等。逐妄迷真名为颠倒。分别是颠倒之因也。窃研见妄之言是指妄惑。然此惑以苦为体。由见有苦报是名见妄。岂非以苦为体乎。见妄本无所从来故云当处发生。二妄皆由业之所成即招轮转故云当业轮转。是则惑业苦三聚在一处不得相离。天如曰别业者一人妄见也。同分者多人妄见也。故后文先引别业且喻阿难一人眼根之妄。次连同分广喻十方众生根身器界同一妄耳。交光云同分有惑无业。别业方能造业。然后文云。同见业中瘴恶所起。瘴恶岂非苦乎。见业岂非业乎。知故同别二妄皆具业惑苦三明矣。

　　○二约二见广释二一正明二例合初文二一别业妄见三一指人。

　　云何名为别业妄见。阿难。如世间人目有赤眚。夜见灯光别有圆影五色重叠。

　　云如世间人者下文自有例释。能例如所例故云如也。病目见影亦可称别业。但文意不过以为能例而已。盖以别业之易知例别业之难知也。目本无病灯亦无影。赤眚为妄见之因圆影为妄见之境。眚翳之类。如人病目多红色也。

　　○二正破二一破即。

　　于意云何。此夜灯明所现圆光为是灯色。为当见色。阿难。此若灯色。则非眚人何不同见。而此圆影唯眚之观。若是见色。见已成色则彼眚人见圆影者名为何等。

　　先定。次破。五色圆影元是目病。恐人疑病目所见病既是实圆影非虚。故须委破。破即灯中谓果是灯色。非眚人亦应见之。故责非眚何不同见而唯有眚之人见耶。破即见中见已成色不应别更有见。则见影者应不名见是何物耶。见色之言太混所以受难。若云见病为色。而见圆影者元是无病之体有何过乎。会解云色即影也。

　　○二破离。

　　复次阿难。若此圆影离灯别有。则合傍观屏帐几筵有圆影出。离见别有应非眼瞩。云何眚人目见圆影。

　　屏帐几筵既无圆影则非离灯。应非眼瞩者。谓应是耳鼻所识。此展转破离以生下结显之文也。

　　○三结显。

　　是故当知。色实在灯见病为影。影见俱眚见眚非病。终不应言是灯是见。于是中有非灯非见。

　　如第二月非体非影。何以故。第二之观捏所成故。诸有智者不应说言此捏根元是形非形。离见非见。

　　此亦如是。目眚所成。今欲名谁是灯是见。何况分别非灯非见。

　　文分三节。初结示色实在灯。言彼五色重叠实赖灯现。如屏帐等不出圆影则在灯明矣。此结非离灯别有也。然虽不离灯而实不从灯有乃见病所成。此结非离见别有也。影见俱眚见眚非病者。谓圆影与见影之见俱是目眚。见指见病。影即是见而影见即眚。盖三名而一体耳。影是眚结非灯色。见是眚结非见色。眚乃见病可即言是见乎。见眚非病。释成见圆影者名何等也。然应云见影而云见眚者影即是眚故云见眚。又眚为有病之见。见眚即见见也。有病之见既为所见。则能见此眚者岂非无病之目耶。由上文云。则彼眚人见圆影者名为何等。今出其义谓是无病之目也。即影之见是一个见可例妄见。离影之见又是一个见可例真见。如是则见见可晓矣。终不下总结上义。影是眚云何是灯。见病是眚云何是见。于是中者。于见圆影之中也。色实在灯云何非灯。见病为影云何非见。谓安得于见圆影中而有非灯非见之义耶。二如第下喻显。以第二月喻见圆影。同是眼家之妄故也。此第二月非真月体非水中影。何以故。以捏目所成故。既捏所成则见第二月时得不以为见见乎。由以捏为根元。即名第二月为捏根元。吴兴云。双是形与非形。双离见与非见。其说甚是。形谓月形。离见是非见。离非见即是见。不应说是形结非体也。不应说非形结非影也。不应说离见结第二之观。不应说非见结捏所成故。三此亦下合法。目眚所成与捏所成其言相对。今欲名谁下合喻可知。吴兴云。是灯是见谓圆影由灯见而有因缘义也。非灯非见谓圆影离灯见而有自然义也。谓仗因托缘犹且不可。况非灯非见自有实体。是岂可哉。别业破最委悉以为下文众破之本耳。

　　○二同分妄见。

　　云何名为同分妄见。阿难。此阎浮提除大海水中间平陆有三千洲。正中大洲。东西括量大国凡有二千三百。其余小洲在诸海中。其间或有三两百国。或一或二。至于三十四十五十。阿难。若复此中有一小洲秪有两国。唯一国人同感恶缘。则彼小洲当土众生睹诸一切不祥境界。或见二日。或见两月。其中乃至晕适佩玦。彗孛飞流。负耳虹霓。种种恶相。但此国见。彼国众生本所不见亦复不闻。

　　一国众生共所感者名为同分。然此文亦是能例。下文以一国例多国是所例也。今文先数诸国。次明妄见。数诸国中先举咸海阎浮一面。中间平陆有三千洲。次明大洲。三明小洲。其间数国初从多至少。谓从二千三百至三两百国。又从少至多。谓从或一或二至四十五十。次明妄见中但举小洲两国之一以明同感恶业。温陵曰。晕适佩玦日月之灾象也。彗孛飞流星辰之灾象也。负耳虹霓阴阳之灾象也。恶气环日曰晕。日蚀曰适。妖气近日月如佩玦之状。星芒如帚曰彗。芒气四出曰孛。孛孛然也。绝迹而去曰飞。光迹相连曰流。阴阳之气或背日如负。旁日如耳。或明而为虹。暗而为霓。寂音引春秋传云。鲁哀公六年。楚有云如赤鸟夹日以飞。二日楚子使问诸周太史。太史曰其当王身乎。杜预注曰。日为人君妖气守之故以为王身。云在楚上唯楚见之故祸不及他国。又鲁昭公二十六年冬十一月。齐有彗星齐候使穰之。晏子曰无益也。只自诬焉。天道不陷不二其命若之何禳。且天道之有彗也以除秽也。君无秽也又何禳焉。若德之秽禳之何损。杜预注曰。出齐之分野也。不出鲁故鲁不见。以此观之经言验矣。盖自一国言之则谓之同。两国言之则谓之异。非同不称同分。非异何以名妄见乎。交光云。同分有惑无业其说非也。据经所言乃并业苦而为妄见之惑耳。字书云。水中可居曰洲。洲者聚也。人及鸟物所聚之处。

　　○二例合二一总标。

　　阿难。吾今为汝以此二事进退合明。

　　二事者指同别二妄。进退者。谓进别例同退同例别故曰合明。一往观之下文似有三重进退。初以灯影例目观。二以一人例多人。三以一国例多国。皆可谓之进退。但灯影是别中之喻目观是别中之法。法喻既齐有何进退。一国多国是同分中法喻其义亦尔。唯如彼众生下一节是以同别相例可云进退。吴兴之说是也。以法喻既立方可引同例别。故先以灯影例目观乃为进退之地耳。

　　○二别示三一别中法喻三先喻。

　　阿难。如彼众生别业妄见瞩灯光中所现圆影。虽现似境终彼见者目眚所成。眚即见劳。非色所造。然见眚者终无见咎。

　　先举能例。其文有四。初直指灯光圆影为别业妄见。二虽现似境者。谓灯影虽现在前似乎外境。三终彼至非色所造。谓实非外境乃是能见之人目有赤眚故成圆影。此指圆影是也。眚因见劳而发。此指眚是见也。则圆影即见无疑。影即眚而眚即见劳。盖三名而一体耳。非色所造断定是见。四然见眚者终无见咎。见影即是见眚。又眚即是有病之见但云见眚即该之矣。若尔则见病已为所见。故能见者非病。咎即病也。上即眚之见是一个见。此离眚之见又是一个见。实有见见之义。故举为能例焉。前文云。影见俱眚见眚非病意与今同。

　　○二法。

　　例汝今日。以目观见山河国土及诸众生皆是无始见病所成。见与见缘似现前境。元我觉明见所缘眚。觉见即眚。本觉明心觉缘非眚。觉所觉眚觉非眚中。此实见见。云何复明觉闻知见。

　　所例亦四。一从例汝今日至见病所成。合上如彼众生别业妄见瞩灯先中所现圆影也。此语共显三义。一显灯影是夜见。山河大地是日间所见。二显睹圆影者病在一时。睹依正者病在无始。三显睹赤眚时好眼非病。睹依正时好眼即病。例显之意甚多。略举三义而已。二见与见缘似现前境。合上虽现似境句。见是根。见缘是尘。然见缘是境而见亦称境者。根尘不相离。皆对觉而名境。是见附见缘。而为现前之境无境而名境。故云似也。三元我觉明见所缘眚。觉见即眚。合上终彼见者目眚所成。眚即见劳非色所造。所言我者即真我也。觉明觉见明性离根尘之体也。特立觉明者。前文云见非是见。既非是见。当是觉明之体。觉明起病。为能见之根及所见之缘。当体是眚故云见所缘眚。见即所缘。而所缘即眚。亦三名一体耳。次云觉见即眚谓从觉而起眼根之见即是眚也。此句但指见为眚。正显睹依正时好眼即病。佛意欲破除眼根。故作此语。前指圆影是眚。今指所缘是眚。前指眚即见劳。今亦指见即眚。法喻齐矣。又觉见即眚之语与上非色所造其意极合。四本觉明心觉缘非眚。觉所觉眚。觉非眚中。合上然见眚者终无见咎。本觉明心者。不涉眼根之心。觉缘者。觉有依正外缘也。缘即是眚。眚为所觉则能觉非眚明矣。又缘字但指依正。所觉该乎根尘。故再简云觉非眚中。或云觉缘非眚。对上觉见即眚。谓见缘则见即是眚。觉缘而觉非是眚。见缘之时即觉缘之时。以真妄和合之故。此实下结归见见非见。如上觉明能照诸法亦可称见。既称觉明即是非见。阿难谓闻见见非见重增迷闷。然能觉之明非真见乎。所觉之目非妄见乎。则真见果有见于妄见之义。而真见离眼根即不名见。复离耳鼻等根亦非闻与觉知。故前文云。见非是见也。前云觉所觉。今复云见见。祗是一义而已。此一番以别例别。盖目睹依正难知其妄。而圆影则易知其妄。真见见妄见其义难彰。而赤眚之见见易彰。故以易知之别业例难知之别业也。既云合法。有何进退。然此中合法最详。以为众合之本故耳。

　　○三结。

　　是故汝今见我及汝并诸世间十类众生。皆即见眚。非见眚者。彼见真精。性非眚者。故不名见。

　　前明目睹依正是眚。今明目观生佛自他皆是眚。众生有十二类谓胎卵湿化。有色无色。有想无想。非有色非无色。非有想非无想。内除无色。是空散销沉。无想。化为土木金石。但有十类。前十种异生亦然。皆即见眚。谓是妄见之眚。而非见眚之觉体。此中生佛自他同于上文圆影。而云皆即见眚。同上文影见俱眚。盖影与见眚三名一体终不相离。而真见独脱于三种之外。故云非见眚者。即同上文见眚非病。又见眚即见见也。彼见下明真见非见。性非眚者指眼眼为眚。既脱眼根可云见乎。故前文称之为觉明也。别业法喻竟。

　　○二进退合明。

　　阿难。如彼众生同分妄见例彼妄见别业一人。一病目人同彼一国。彼见圆影。眚妄所生。此众同分所现不祥。同见业中瘴恶所起。俱是无始见妄所生。

　　进退中先退同例别。同分妄见指彗孛飞流等。退同一人所见圆影盖灯影。是一人所见。其妄易知。而日月灾祥。象见于天人皆谓为实有。若是实有。彼国亦见。今唯在此国则知众人同分妄见与灯影无异矣。一病目人下进别例同。彼见下正是合明。彼见至不祥。先牒二喻。同见句就喻说。谓不但同分称为瘴恶。而眚妄。亦可称瘴恶。瘴不和之气也。瘴恶之言元从同分而得。众人同感瘴恶。象见于天无而妄谓为有。然眚妄。岂非见业中不和之气耶。前同分文迷者以为有惑无业。今云见业。岂非业乎。当知瘴恶即苦也。此句是合别于同也。俱是句就法说。是合同于别谓灯光圆影喻一人无始见妄。彗孛飞流等喻众人无始见妄。妄该无始无明之惑。故同别二妄中咸该惑业苦三道明矣。作此进退者。佛意明同分之妄悉同别业之妄。故合明之。上文别中法喻已足。今方作此进退耳。

　　○三同分合法又二一以起妄正合。

　　例阎浮提三千洲中。兼四大海。娑婆世界。并洎十方诸有漏国及诸众生。同是觉明无漏妙心。见闻觉知。虚妄病缘。和合妄生。和合妄死。

　　上合明中已牒同分之喻。今以一国例多国是合法也。阎浮提就一面言。四大海就四面言。娑婆世界则该大千。十方有漏则该尘刹。此从狭至广耳。多国是依报。众生是正报。同是从真所起之妄。觉明无漏妙心。即非见之体。如无病之目。见闻觉知如目上之眚。故曰虚妄病缘。不但见此依正者是见闻觉知虚妄病缘。而彼依正当体皆具妙心。亦彼各各妙心中所起见闻虚妄病缘也。故下即云和合等。和合者。觉明与无明合。无漏与有漏合。妙心与有相心合。前目病则见圆影。灾象则感兵荒。今真妄和合则感生死其义均也。此番虽以少例多。然既是合法不必言进退。如上诸文名奢摩他微密观照。尽破根尘。皆是虚妄不但明见性离根尘而已。

　　○二以归真显示。

　　若能远离诸和合缘。及不和合。则复灭除诸生死因。圆满菩提不生灭性。清净本心本觉常住。

　　前明同别二妄竟。次明返妄归真。前文云。由是真精妙觉明性。故能令汝出指非指。今文亦然。须远知合及不和合。二边分别不起则攀缘既脱而根尘必从此离矣。则复下谓果除二边。不但离和合等情计并除惑业。无惑业则无苦。三道皆离所谓菩提不生灭性也。除同别二妄则获清净本心。既免轮回本觉常住。此破二妄文连下破和合及非和合。齐此是第三番退明别教竟。和合非和合。圆教亦须破除。然圆别二门咸离二计。今因文便。附于别教之后。盖圆须融妄即真而别必破妄显真。文明同别二妄以释见见非见。分真分妄其为别也审矣。明别之意元为显圆。其中脉络相通故破和合文不妨两属于别圆也。

　　○三破和合及不和合二一责迷。

　　阿难。汝虽先悟本觉妙明性非因缘非自然性。而犹未明如是觉元非和合生及不和合。

　　前文阿难闻菩提妙净明体疑为自然。佛因广破自然。又疑因缘。世尊复破因缘。当机闻此必有悟入故云先悟。又前阿难自云诸和合相与不和合心犹未开。然和合即因缘。非和合即自然。今未明者。以计因缘则粗计和合为细。计自然则粗计非和合为细也。问。何名粗细。答。计因缘者。计觉性或因明暗空塞。或缘明暗空塞。但成二义。今计觉性或与因和。或与因合。或与缘和。或与缘合。即成四义。计自然者。计觉性非因非缘但成二义。今不与因和。不与因合。不与缘和。不与缘合。复成四义。此粗细之分也。

　　○二征破二一破和合疑二一标责。

　　阿难。吾今复以前尘问汝。汝今犹以一切世间妄想和合诸因缘性而自疑惑证菩提心和合起者。

　　吾今句标。汝今下责。世间凡夫多计和合。是妄想执着故云妄想和合。何者。如因不能生缘不能生凡夫亦信此语。若因缘和合而生世人谓现见诸法无不如是。故和合最难破也。吴兴曰。菩提心者觉性也。上文云。而犹未明如是觉元非和合生等。古人以佛果菩提解者谬矣。阿难疑觉元与诸尘和合而生故云证菩提心和合起也。

　　○二正破二一破和二一定。

　　则汝今者妙净见精。为与明和。为与暗和。为与通和。为与塞和。

　　见精而云妙净即见性也。温陵曰。则汝下意谓设有所和即涉妄尘而不名妙净矣。

　　○次破二一正破明和。

　　若明和者。且汝观明当明现前何处杂见。见相可辨杂何形像。若非见者云何见明。若即见者云何见见。必见圆满何处和明。若明圆满不合见和。见必异明。杂则失彼性明名字。杂失明性和明非义。

　　文分四节。初明相杂何形。见明现前何处杂见者。显明中无见也。杂是和义。故以可辨破杂。见属内。相属外。见有知。相无知。宛然可辨有何杂耶。次若非下明即离俱过。此承上杂何形像。谓所云杂者。为非见而杂乎。为即见而杂乎。皆辨形像也。若非见而和。明既非见即不合见明矣。如此合是即见。若即见而和。见不自见。今云何见见耶。上文有见见之义。而今破见见者。上文以真见见于妄见故云见见。今不分真妄则见见不可立也。三必见下明圆满非和。圆满犹周遍也。由见相俱满故须论和。若一切处遍是于见则无明相可和。若一切处总是于明则无有见可杂。和则间杂不圆满矣。四见必下明和失自性。见必属内心明属外相。两不容混故云必异。言杂则失彼性明名字者。如微尘与水相和但名泥团不名泥水。性明亦然。性即见也。今明见二名不失则以为和明者非矣。佛展转破明和之义以众生胸中有此情计也。

　　○二例破余境。

　　彼暗与通及诸群塞亦复如是。

　　○二破合二一定。

　　复次阿难。又汝今者妙净见精。为与明合。为与暗合。为与通合。为与塞合。

　　赀中曰上和义如水和土。今合义如盖合函。

　　○二破二一正破明合又二一正破。

　　若明合者。至于暗时明相已灭。此见即不与诸暗合。云何见暗。

　　温陵云。和则杂而不辨。合则附而不离。合既不离故明相灭时见亦随灭不复见暗。须知明灭则见亦灭方是合义。不尔即非合矣。

　　○二转破。

　　若见暗时不与暗合与明合者应非见明。既不见明云何明合了明非暗。

　　恐转计云。见暗之时一无所见何必言合。破云。不合而见则合反应不见便不应见明矣。既不下牒破。明合两字是牒上文。上又云。与明合者应非见明。今明合时了明非暗则与应非见明违矣。如是则明合见明又岂可云见暗时不与暗合耶。既与暗合则破前明合之义。

　　○二例破余境。

　　彼暗与通及诸群塞亦复如是。

　　塞非一种故云群塞。群塞亦非一种云诸群塞。上诸暗亦然。如上所破合义不成故菩提心非和合起也。

　　○二破非和合二一转计。

　　阿难白佛言世尊。如我思惟。此妙觉元与诸缘尘及心念虑非和合耶。

　　凡夫计执如屈步虫得一舍一。阿难大权示同凡执。才破和合即着非和合。谓觉元与前尘不和合。亦与妄想不和合也。前文云。一切世间妄想和合诸因缘性。今心念虑即妄想。诸缘尘即诸因缘性。

　　○二佛破二一责疑。

　　佛言汝今又言觉非和合。

　　和合尚不可立况非和合。故佛责之。

　　○二正破二一破非和二一定。

　　吾复问汝。此妙见精非和合者。为非明和。为非暗和。为非通和。为非塞和。

　　○二破二一正破非明又二一约边畔指问。

　　若非明和。则见与明必有边畔。汝且谛观何处是明何处是见。在见在明自何为畔。

　　边畔即是疆界。何处下问其边也。在见下问其畔也。

　　○次显不和非畔。

　　阿难。若明际中必无见者。则不相及。自不知其明相所在。畔云何成。

　　此文即以边畔而破边畔之义。谓纵许有畔。即明际外有见。际中无见。见与明遂不相及。如是。则见不知明之所在而不相接。有畔即是。无畔并非。和之义自难立矣。再往观文似乎以边破畔。畔不成则边亦不成。

　　○二例破余境。

　　彼暗与通及诸群塞亦复如是。

　　○二破非合二一定。

　　又妙见精非和合者。为非明合。为非暗合。为非通合。为非塞合。

　　○二破二一正破非合。

　　若非明合。则见与明性相乖角。如耳与明了不相触。见且不知明相所在云何甄明合非合理。

　　见之与明其性不合故云乖角。如耳非明家之根明非耳家之尘。了不相涉。前非和中言自不知其明相所在。明其不相接也。不接则际畔不成。今云见且不知明相所在者。谓以根尘相对而见非明之根明非见之尘。便同耳之与明两不相触。纵在一处亦不能知。则不合尚不可说何况合乎。此文即以非合而破非合之义也。理谓物理。

　　○二例破余境。

　　彼暗与通及诸群塞亦复如是。

　　吴兴云。非和约体不相入故以际畔推之。非合约性自差别故以乖角破之。问现前众生本无和合不和合计何须苦破。答。众生虽不计和合。然计有生灭即计和合。将来必有故须破之。又防转计复破不和合也。如此情计圆教亦须破除。今因文便附别教之后耳。上来三次明圆。三番用权。当机惑重带权说实。齐此是寄从假入空以助圆观竟。后文不烦进否竟明圆旨。所以前不出如来藏之名而后名如来藏也。虽正谈圆旁亦兼别。于圆融中旁兼复疏倒入而已。言覆疏倒入者。辅行云。自行虽破未忘分别故名为疏。次为利他更广分别故名为覆。破已复来故名倒入。亦名却入。

　　○二寄从空出假酬三摩以归圆理。前二种见妄之初言佛将欲敷演大陀罗尼诸三摩提妙修行路。标题在先。而犹有奢摩他之余义未酬故复示二种见妄。并破和合非和合等以终前义。至此汝犹未明下方起诸三摩提。于中初总示本真。次别会诸观。初中又二一略示。

　　阿难。汝犹未明一切浮尘诸幻化相当处出生随处灭尽。幻妄称相其性真为妙觉明体。

　　前文虽就眼根显真见体。略会此见及缘元是菩提妙净明体。而未明五阴三科皆如幻化性即真常故此指之。浮尘者。古解云。虚浮无体尘亦真性。或云浮尘即阳焰。庄生所谓野马尘埃是也。阳焰幻化此举十种深喻之三以喻诸法悉非实有。诸法本无所从来故云当处出生。去亦无所至故云随处灭尽。盖诸法暂现如石火电光是无常义。而先云诸幻化相故是无常即空。不同小乘析空以无常为实有矣。幻妄等者。古解喻如空起华华处全空。如镜现像全像是镜。其说甚是。然幻即牒上幻化。妄即牒上生灭。其性真为妙觉明体者。起念分别即是著相。不起分别莫非真性。不但见有真见。若臭听尝触色声香味等一一皆有真性。皆离妄想根尘。故无非妙觉明体。觉是中道。妙明者即寂而照。皆三谛之体耳。

　　○二广示。

　　如是。乃至五阴六入从十二处至十八界因缘和合虚妄有生。因缘别离虚妄名灭。殊不能知生灭去来本如来藏常住妙明不动周圆妙真如性。性真常中求于去来迷悟生死了无所得。

　　阴入处界。广上浮尘诸幻化相。孤山曰。诸经皆列三科。谓阴处界三对愚根乐各有三故。而今有四更加六入。秪是破十二处中内六处耳。随机增减何必定三。此并色心开合之殊也。因缘下广上当处出生随处灭尽。夫因缘者。行人立观之要境。而有二种。若推其始。则法性为因。赖耶为缘。此大乘圆教所观。若论其末。则惑为因。业为缘。和合而生阴入处界。缘不久聚别离则灭。应知因不能生缘不能生而见和合有生此虚妄耳。妄灭亦然。殊不能知下广上幻妄称相其性真为妙觉明体。见生灭者多不知常住真性故言殊不能知。约体相言生灭。约踪迹言去来。本如来藏者。九界即佛界故曰如来。多所含藏而无积聚曰藏。常住妙明对生灭说。大经云。生亦是常。住无常故生亦无常。住亦是常。以生生故住亦无常。异亦是常。法无常故异亦无常。灭亦是常。以本有今无故灭亦无常。善男子。以性故生住异灭一切皆常。据经所言。生住异灭皆本性所具其为常住明矣。本具之法即是自心故妙明也。不动周圆对去来说。净名经文殊师利云。若来已更不来。若去已更不去。所以者何。来者无所从来。去者无所至。所谓见者更不可见。经作此说者。以来去祗一刹那。但一念住来无所从去无所至。既无去来即无迁动。是人本具心性。总该一切无不遍到故曰周圆。据其亡相之德又称妙真如性。如上所说常与无常在一心中。涅槃鸟喻品明二鸟双游答迦叶云何共圣行娑罗迦邻提之问正此义也。次云性真常等者。恐疑去来生灭既皆自性便不须亡泯。当知诸法即性一切寂灭。如法华云终归于空也。又云迷悟者。上来殊不能知即迷。知之即悟。故兼举之。观相元妄尚无可陈。况观性元真求于去来迷悟生死岂可得乎。下文明阴入处界令阿难以因缘等四性一一推之。是皆于性真常中求不可得也。

　　○二别明诸观四一会五阴又二一总征。

　　阿难。云何五阴本如来藏妙真如性。

　　因灭是色获得常色。受想行识亦复如是。即法性五阴名体不转。皆本如来妙真如性也。会解云。梵语塞犍陀。此云蕴。古翻为阴。蕴谓积聚。阴谓盖覆。积聚有为盖覆真性。幽溪云。法性五阴体本真常。不真常者。生灭去来为之蔽。因缘自然为之误也。如来欲为开迷而即悟先且破有以归空。空华之相既无瞪目之劳自息。悟尚无得何因立迷。是所谓性真常中求于去来迷悟生死了无所得。故曰本如来藏妙真如性。唐溪曰。诸三摩提一科世人谓属假观。今总征中云如来藏妙真如性。自属圆融三谛而以为假观可乎。应知若据次第实是从空出假。而文旨则归于圆。所谓圆融行布不相碍也。又妙玄三上云。十住正修空傍修假中。十行正修假傍修中。前征问心目至同别二妄其中退明别教。是正修空傍修假中之义。今亦正明圆教兼带别教。正修假傍修中之义耳。

　　○二别示五一色阴二一立喻显法。

　　阿难。譬如有人以清净目观睛明空。唯一晴空迥无所有。其人无故不动目睛瞪以发劳。则于虚空别见狂华。复有一切狂乱非相。色阴当知亦复如是。

　　孤山曰。净目喻本具真智。睛空喻本具真理。唯一睛空即理智一如。迥无所有绝九界妄色。其人无故者。即下文山河大地无状忽生。演若迷头无状狂走也。不动目睛喻妄心取着。瞪喻起惑。劳喻造业。于妙性中现九界色故曰于空见狂华等。言别见者。华因劳目而见。清明眼则无之矣。以喻众生则有。诸佛则无。即中云经意明妄念未起理智一如。喻以净目观晴空纤尘不杂。众生不能识取起惑造业。喻目空相对反为生华之因缘。如止观云无明法性生一切法即其义也。则以瞪目喻无明。虚空喻法性可也。狂以不实为义。复有等者。谓或见毛轮第二月等可喻余阴生起。因缘生法皆是虚幻故须破之。既以狂华喻色。若破狂华即破色阴也。

　　○二寄喻破执二一喻阴相无生二一正示。

　　阿难。是诸狂华。非从空来。非从目出。

　　○二反破二一破空来。

　　如是阿难。若空来者。既从空来还从空入。若有出入即非虚空。空若非空自不容其华相起灭。如阿难体不容阿难。

　　见华既从空来。不见应从空入。若有下纵破。纵许有出入即有内外故非虚空。空若下破空非空。空若非空即是实法。须并华亦实故不容华相起灭。喻以阿难体中不容阿难。上阿难喻虚空。下阿难喻空华也。既无此事故谓从空来者非矣。

　　○二破目出。

　　若目出者。既从目出还从目入。即此华性从目出故当合有见。若有见者去既华空旋合见眼。若无见者出既翳空旋当翳眼。又见华时目应无翳。云何晴空号清明眼。

　　还从目入者。谓不见华时应从目入也。既从至目入是定其有出入耳。即此下破。先约华性出入有见破。华空者为华于空也。华得目之气分。必当有见则旋应见眼矣。次约华性出入无见破。华既无见故旋当翳眼。又见下复破。出既翳空。华从目出目即无翳。无翳即是清明何待晴空始号清明眼耶。释要云。若见华是好眼应见晴空却是病眼。何以世人观晴空时号清净明眼。

　　○二结虚妄离计。

　　是故当知。色阴虚妄本非因缘非自然性。

　　前以空来目出推破狂华乃破因缘以明空也。今双非因缘自然是明中道。总而言之俗即空中故名如来藏耳。

　　○二受阴二一立喻显法。

　　阿难。譬如有人。手足宴安百骸调适。忽如忘生性无违顺。其人无故以二手掌于空相摩。于二手中妄生涩滑冷热诸相。受阴当知亦复如是。

　　宴静也。调和也。适悦也。手足至无违顺以譬正受。幽溪曰如来藏性本无诸受。今有之者乃无故发生。如触之为法必托境生。徒有一身自不成触。今以二手于空相摩。于一体中而妄生涩滑岂有故哉。众生于藏性中幻受损益亦复如是。即中谓二手譬生受之因缘。涩滑冷热譬违顺诸受。冷暖诸触从空而生。今受亦从空生故知是妄。

　　○二寄喻破执二一喻阴相无生二一正示。

　　阿难。是诸幻触。不从空来。不从掌出。

　　冷暖本无。二手相摩。于空妄出故云幻触。

　　○二反破。

　　如是阿难。若空来者。既能触掌何不触身。不应虚空选择来触。若从掌出应非待合。又掌出故合则掌知。离则触入。臂腕骨髓应亦觉知。入时踪迹。必有觉心知出知入。自有一物身中往来。何待合知要名为触。

　　初破空生。触从空来必不应相摩而有。故破云何不触身。言选择者。谓虚空选相摩之处而来触也。次破掌出。凡从内出如须发等未必待合。今触从掌出岂待合耶。又掌下约出入破。带一转计。计云掌虽生触必待合时此触方出。若尔。合既触出离应触入。必有等者。恐谓入时人未必知。故破云身中出入必有觉心知之此能觉也。而所觉者自有一物往来。此皆离时有觉岂待合耶。以入之踪迹乃离时所觉也。掌入既非则掌出破矣。

　　○二结虚妄离计。

　　是故当知。受阴虚妄本非因缘非自然性。

　　前以幻触喻受。幻触既破受亦随破。约四性推之。非因缘。非性中本有即非自然。三摩观照全是中道。既约虚妄离计应属但中。然圆中亦岂远乎。

　　○三想阴二一立喻显法。

　　阿难。譬如有人。谈说酢梅口中水出。思踏悬崖足心酸涩。想阴当知亦复如是。

　　想以取相为义。如乍遇一人。以为亲则欢爱之念生。以为怨则忿恨之心起。妄谓冤亲自生想着。如他人说梅而吾口水出。自思悬崖而足心酸涩。岂有实耶。此以想譬想也。

　　○二寄喻破执二一喻阴相无生二一正示。

　　阿难。如是酢说。不从梅生。非从口入。

　　酢梅即酸梅也。酢说能引水出。似从梅生而实不从梅生。水从口出。似说从口入而实不从口入。义海云以水喻想。今推酢说说既不有水从何生。

　　○二反破。

　　如是阿难。若梅生者。梅合自谈何待人说。若从口入。自合口闻何须待耳。若独耳闻。此水何不耳中而出。想踏悬崖与说相类。

　　若酢说从梅而生。梅合自谈方是从梅何假于人。此求说之来处不可得也。若从口入。与下若独耳闻对看。良由他人说梅吾口水出。此说当从口入而口不能闻。计口入者非矣。此求说之入处不可得也。若独耳闻。水非耳出此计亦非。此求水之来处不可得也。想之虚妄可胜言哉。想踏悬崖者。真际曰。如是思踏非悬崖来非足心入。若从崖来崖合自想何待人思。若足心入足合自思何待心想。若独心思何故足心觉有酸涩。

　　○二结虚妄离计。

　　是故当知。想阴虚妄本非因缘非自然性。

　　○四行阴二一立喻显法。

　　阿难。譬如瀑流波浪相续。前际后际不相逾越。行阴当知亦复如是。

　　行阴所该最广如通大地心数有十。谓想欲触慧念思脱忆定受。此十中但除想受余皆属行。以其念念不住取喻瀑流。飞泉悬水曰瀑。盖取急流之意。前际后际喻生住异灭也。

　　○二寄喻破执二一喻阴相无生二一正示。

　　阿难。如是流性。不因空生。不因水有。亦非水性。非离空水。

　　○二反破。

　　如是阿难。若因空生。则诸十方无尽虚空成无尽流。世界自然俱受沦溺。若因水有。则此瀑流性应非水。有所有相今应现在。若即水性。则澄清时应非水体。若离空水。空非有外水外无流。

　　○二结妄离计。

　　是故当知行阴虚妄。本非因缘非自然性。

　　问。前之三阴皆以根境对明。下识阴文云譬如有人亦约人说。今行阴中。直约空水其意何居。答。后十卷中。行阴名同生基。盖自他依正同此行阴。如爪生发长筋转胍摇。密密推移。曾无觉悟。果成华落树老藤枯。运运迁谢。无可见知。即如瀑流。亦无非行阴迁流之相故竟约外境而辨。今此文四性具足。水及水性为自为因。以空为他为缘。二法合为共。离空外为无因。然推流性而云因空者。流非即水或从空生故须破之。言因水有者。义海云。能有是水。所有是流。二相若殊今应俱在。如树生果。果不是树。二俱现在。今且不然。破即水。及离空水可解。有指自然为无因生。未必同也。盖性中本具称为自然。此与无因亦复小异。然赖缘则必非自然矣。

　　○五识阴二一立喻显法。

　　阿难。譬如有人取频伽瓶塞其两孔。满中擎空千里远行用饷他国。识阴当知亦复如是。

　　频伽妙声鸟也。瓶形似之故有两孔。塞其孔则内空与外空别。若合喻者。古人云。识阴无形。在有情身。如瓶擎空是也。然识阴喻空者。前行阴已通无情。水流华谢皆是行阴。今识阴离此生灭故如虚空。而投胎之识其去后来先必在身中所以有擎空之喻。十方虚空以喻真心。一迷为识如瓶中之空。内外一空喻真妄同体。喻意最微不可不晓。言塞两孔者。古注谓临命终时诸根不通是塞两孔。今谓身诸根不能取境是塞一孔。受想行心数不行又塞一孔。唯有识在身内为满中擎空。千里远行喻六道受生。当知识之来往良由根身器界。故经云。瓶盛虚空千里远行也。用饷者。饷馈也。非饷而言饷耳。既是馈送故下文有开孔倒瓶之言也。他国者喻舍身受身。现阴为此国。中阴生阴悉如他国。吴兴云。以人喻业。以瓶喻身。以空喻识。人擎瓶空而行犹业持身识而去。他国者六道依报也。夫舍身受身时实无往来而似有往来乃识阴之相。非饷言饷亦是此意。

　　○二寄喻破执二一喻阴相无生二一正示。

　　阿难。如是虚空。非彼方来。非此方入。

　　前云塞其两孔有彼方来之意。故明虚空不从彼方来入此方。当知虚空有三义。一周遍义。二无相义。三无来往义。识阴亦然。体具十界是周遍义。离行阴生灭是无相义。三无来往义者。如大经云。若有善男子善女人善能修治身口意业。舍命之时虽无亲族取其尸骸。或以火烧。或投大水。或弃冢间。狐狼禽兽竞共食啖。然心意识即生善道。而是心法实无去来亦无所至。直是前后相似相续相貌不异。即此意也。

　　○二反破。

　　如是阿难。若彼方来。则本瓶中既贮空去。于本瓶地应少虚空。若此方入。开孔倒瓶应见空出。

　　今日指前日之瓶称为本瓶。彼方之地为本瓶地。又开孔倒瓶不见空出。则谓来入此方者谬矣。合喻者。如从天宫来生人间是从彼方来。天身中识已离彼方。似本瓶中贮空去也。如是则天宫应少一识。然识体元遍岂遗天宫。则谓从天宫来者妄也。又若天宫之识变为人识同此方入。诸识重复取境是开孔。心王同前四阴缘境是倒瓶。然天宫识何尝携至人间。人间之识本来具足。则谓天识来至人间亦妄见耳。总之彼处有空此处亦有空。不借彼方之空而为此方之空故空无出入。人天之识元皆具足。不借天宫之识而为人间之识。故识无去来。空尚不相借而况识乎。

　　○二结虚妄离计。

　　是故当知识阴虚妄。本非因缘非自然性。

　　识之来往良由根尘即因缘。谓性中自有此识是自然。离此二边即是中道。上来五阴在二十五圆通中一一须破故先言之。

　　首楞严经观心定解卷二
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷第三

　　○二会六入。四科通名会者。即会阴入诸法以归本如来藏妙真如性。此经既历三时至法华后。则今文正同般若会八十一科皆摩诃衍性也。彼部称摩诃衍则无法不藏。何异今之本如来藏。而今经四科足该八十一也。然据今经章章皆用四句推破似但入空。而诸法咸会又即从空出假。一一皆本如来藏讵非圆中妙旨乎。是章章皆显圆融三谛也。若据次第酬请此文正是覆疏倒入从空出假。盖自行一门亦足。欲度众生须于二十五门一一谙练方能知病识药。应病与药。如自于耳根入道。而众生有眼根之机不可使其定入耳根。故须遍习诸法则可应无穷之机也。然此中正意在圆。旁兼出假。假亦圆融所摄。大经云。譬如金刚若在日中色则不定。金刚三昧亦复如是。若在大众色亦不定。是故名为金刚三昧。今经亦然。据佛性五名首楞严三昧亦名金刚三昧。以此文圆融行布两不相碍正是金刚三昧不定之相。前奢摩他中带权说实其意亦尔。前文带藏通别尚入圆旨。况今文惟常别乎。文中二十五门即是预说二十五圆通之相。下文诸圣皆是依此文修证而已。然界入可该七大。七大亦可该界入。故于界入后约七大明中文旨互通。而如来藏则无别也。六入中一总征。

　　复次阿难。云何六入本如来藏妙真如性。

　　央掘经云。所谓彼眼根于诸如来常。了了分明见具足无减修。所谓彼耳根于诸如来常。了了分明闻具足无减修。乃至意入亦如是。大品云。六自在王性清净故。是故六入皆如来藏妙真如性。此句乃文旨所归。若据下文所说祗用四句推检破因缘自然。四句推检似但入空。破因缘自然是中道双非之旨。而意显如来藏妙真如性遮照咸该。故今首句是文旨所归也。梵语钵罗吠奢此云入。亦云处。大尘所入之处也。亦是识生处故。然根尘二法俱识生处。今分六根别破故惟以根为入也。问。所云妙真如性。为亡泯诸相故名妙真如性乎。为是性具六入故名妙真如性乎。答。亡泯是真空。性具是妙有。此二不二方是中道。然至下文七大始明性具。今文引而不发而意则无不该矣。

　　○二别示六一眼入。是阿那律陀悟处。依温陵释分文为三。盖理长即用。无彼此之分也。一依真起妄。

　　阿难。即彼目睛瞪发劳者。兼目与劳同是菩提瞪发劳相。

　　此重指前色阴之喻也。目睛即前清净目。因瞪发劳别见狂华。目以譬真。劳以譬妄。狂华以譬色阴。在前文中。但是能喻。至今兼目与劳复为所喻。而目喻以瞪发劳相。不但劳自劳而目亦劳故云兼也。因对菩提则目与劳两重皆妄。然今文是带法立喻。菩提是法。瞪发劳是喻。若言菩提如清净眼。目之与劳皆如瞪发劳相。则法喻全矣。由菩提二字取喻净目。则现今净眼亦退居空华之位。恐人执前净目为真故并斥之。然此文乃会妄归真之意。似云目之与劳皆是菩提。其所以成目劳者以由瞪发劳耳。若全妄即真则目劳即菩提矣。

　　○二辨妄无实又二一约世谛假立。前阿难举四缘生见。佛言我说世间诸因缘相非第一义。今明因尘有见此世谛也。下文约四处推穷即第一义也。

　　因于明暗二种妄尘发见居中。吸此尘象名为见性。此见离彼明暗二尘毕竟无体。

　　性本无尘亦无对尘之见。由迷真性初发明暗二尘。因粘湛体。而发眼见。所发之见乃真妄和合之见也。性本真。为妄尘所粘是妄故云真妄和合。能统明暗故曰居中。幽溪云。因于明暗二种妄尘者由尘发知也。吸此尘象者因根有相也。吸字与磁石吸铁义同。磁石本为铁母故称磁母石。直以气分相同天性不异。所以磁独吸针。不吸余物。今文六根亦复如是。直是气分相同故眼独吸色成根而不吸乎声等。若根能互用。则根尘一体而照用寂然又何言吸。前明盲人瞩暗则见暗不赖眼根。今何兼吸二种。答。见暗虽不赖根。而根亦可见暗故兼摄之。以真妄和合故名见性。言离明暗无见者。如镜照像像去则照不可得。性觉虽明元无对尘之见。其义亦然。

　　○二明真谛无生。

　　如是阿难。当知是见非明暗来。非于根出。不于空生。何以故。若从明来。暗即随灭应非见暗。若从暗来。明即随灭应无见明。若从根生。必无明暗如是见精本无自性。若于空出。前瞩尘象归当见根。又空自观何关汝入。

　　文中先列四处不生。何以故下释四处不生。非明暗来即非他生。非于根出即非自生。若根尘合生不可即非共生。不于空生即非无因生。破根生中言必无明暗者因避他生故。云根生故必无明暗也。若无明暗见精尚无。由见精映色结色成根。既无见精根不可得明矣。空生中言归当见根者。归者向内之义。非归本之义。又空若自观则无藉根故云何关汝入。作此推捡者。是明妄根无见四句求之不可得耳。

　　○三了妄即真。

　　是故当知。眼入虚妄本非因缘非自然性。

　　虚者实之对。妄者真之偶。盖言真则实而妄则虚。亦可云实则真而虚则妄。前之四处悉明因缘。不从因缘者谓不因四处而有见也。性中虽无妄见而又必随根尘之缘故非自然性。如是。则性离二边无知无见不可思惟。是为中道妙真如性矣。若据后叙圆通陈那为首。若据根尘识次第以阿那律陀为首。那律是无眼人。遍居首者表根尘识之宜破也。近代交光有决定用根之说。根若宜用则阿那律陀不应得圆通矣。岂不与经旨相违耶。后以陈那居首者。以是佛初度弟子。且顺此方教体尔。

　　○二耳入。是观音入圆通处。为三一依真起妄。

　　阿难。譬如有人以两手指急塞其耳。耳根劳故头中作声。兼耳与劳同是菩提瞪发劳相。

　　古师解此文谓耳喻真性。手喻无明。真妄和合名塞等。霅川云。譬如者。此乃假设其事。晓训令悟。非取比况之义也。下鼻舌等亦尔。即中云。耳本无声。因急塞故头中作声。此声是妄。佛意以塞耳作声之妄例同耳根之妄。莫不皆然。正是譬喻。所以下句即云兼耳与劳等。菩提如清净眼。耳之与劳皆如瞪发劳相。复取此譬者。今明耳根若不取喻于目根之妄何以知其如空华乎。幽溪云。不特头中发声为劳。即因外声有闻亦劳相也。前因劳见华云喻色阴。耳根是色。故得引之。

　　○二辨妄无实二一约世谛假立。

　　因于动静二种妄尘发闻居中吸此尘象名听闻性。此闻离彼动静二尘毕竟无体。

　　动静二尘相待而有故名为妄。因于二尘发起妄闻是由尘发知也故闻居动静之中。能吸二边是因根有相也。具此二义名听闻性。言听闻者与下嗅闻辨异。后文约四处辨不生即相见无性同于空华也。应知凡外不知因缘生法但总计见闻为我。因迷世谛难入真谛。今明闻性从妄尘有。而尘又非一种。是显听闻无实明此世谛入真有地。言离彼二尘毕竟无体者是明闻性无我耳。孤山曰。耳闻动静犹目睹明暗也。诸经所说对声有闻。缘明有见。今文了义静亦名闻。暗亦名见。鼻闻通塞意知生灭亦复如是。

　　○二明真谛无生。

　　如是阿难。当知是闻。非动静来。非于根出。不于空生。何以故。若从静来。动即随灭应非闻动。若从动来。静即随灭应无觉静。若从根生。必无动静。如是闻体本无自性。若于空出。有闻成性即非虚空。又空自闻何关汝入。

　　先标四处不生。何以故下释四处有生。境不动静一闻则一不闻。以能生动静有生灭故。则所生之闻应有生灭也。此破他生。若从根生下破自生。凡言根者以发识为义。耳识生时能辨音声高下是钟是鼓。然初对音声时未辨钟鼓指此为根可以发识。故后文云。但如镜中无别分析。今明离尘并无根体何可言生。若于空出下破无因生。文中具性相二空之义前后皆尔。不从四性是性空。空亦不可得是相空也。

　　○三了妄即真。

　　是故当知。耳入虚妄本非因缘非自然性。

　　如上根境及空皆不能闻应是闻性能闻。而闻性中本无根尘之妄安有此闻。是不从四句因缘而有闻也。闻性又必随缘故非自然。如是双遮即兼双照菩提从此显矣。

　　○三鼻入。是周利槃特迦悟处。分为三一从真起妄。

　　阿难。譬如有人急畜其鼻。畜久成劳则于鼻中闻有冷触。因触分别通塞虚实。如是乃至诸香臭气。兼鼻与劳同是菩提瞪发劳相。

　　譬如下先明劳相。因触下次明鼻相。兼鼻下双结虚妄。畜者缩也。吸也。呼则热而吸则冷。冷热皆触。今畜久但闻冷触者。盖鼻之为用全赖乎息。故出则取香而入则嗅香。任其出入则不名劳。今禁其出入。禁之且久自成劳矣。冷热乃呼吸之分。今因畜久无别香臭但有冷触。姑借之以显鼻根胜义之所依不得谓是身根所对之尘也。即中云冷触本无因久畜有足知其妄。可通譬鼻根皆妄故先举之。次通明鼻相。通塞虚实概论鼻根所对不但就畜鼻言也。於呼吸中通则虚而闻塞则实而不闻。通中能辨诸香臭气正是鼻根之用。上文急畜等明鼻依于息。因触下明息依于鼻也。兼鼻下双结者。上急畜等但举劳相。通塞虚实概举鼻相。人但知畜久为劳不知鼻亦是劳。以菩提之体本无名相。而胜义名清净四大肉鼻为浮根四尘如双垂爪岂无相之理乎。其为劳相无疑矣。大经云。因灭是色获得常色。今文亦然。灭此劳相菩提自显。下文推破鼻入正意在显菩提也。

　　○二辨妄无实二一世谛假立。

　　因于通塞二种妄尘发闻居中。吸此尘象名嗅闻性。此闻离彼通塞二尘毕竟无体。

　　文具三假。因者因成假也。通塞是相待假。吸此尘象是相续假。鼻闻香臭。而云因于通塞乃鼻根之大端也。言离尘无体者。是空前之假也。空后遍习故云倒入。

　　○二真谛无生。

　　当知是闻非通塞来。非于根出。不于空生。何以故。若从通来。塞则闻灭云何知塞。如因塞有。通则无闻云何发明香臭等触。若从根生。必无通塞如是闻机本无自性。若从空出。是闻自当回嗅汝鼻。空自有闻何关汝入。

　　因通而知香臭。则闻似从通来便不应知塞。因塞而知不香不臭亦谓之闻此闻从尘来。又不应知通。吴兴曰机者弩牙也。根有发闻之义故取譬之。次破空生。前则闻境归则鼻根。又空自有闻此鼻何用。此中不但破四性亦破四相。即于问香臭时鼻根叵得故名即空。在通教中亦用此方便。而今意为显如来藏性即不止于通。别教。复疏倒入正是今义。而今意为显圆又不止于别。意虽在圆不妨兼别。

　　○三了妄即真。

　　是故当知。鼻入虚妄本非因缘非自然性。

　　鼻入虚妄已不可得。何可论其因缘。有因尚不可。况自然乎。二卷文云。精觉妙明非因非缘亦非自然。今云鼻入虚妄非因缘自然其义一也。

　　○四舌入。是憍梵钵提悟处。文分三一从真起妄。

　　阿难。譬如有人以舌䑛吻熟䑛令劳。其人若病则有苦味。无病之人微有甜触。由甜与苦显此舌根。不动之时淡性常在。兼舌与劳同是菩提瞪发劳相。

　　䑛上纸切。时上声。以舌取食物也。熟䑛是舌家劳。甜苦是舌家劳相。甜苦本无因熟䑛有故知是妄。以譬舌入之妄无不皆然。言兼舌者。遇淡苦物知是淡苦是舌入体人谓非劳。然亦与劳同妄也。

　　○二辨妄无实又二一约世谛假立。

　　因甜苦淡二种妄尘发知居中。吸此尘象名知味性。此知味性离彼甜苦及淡二尘毕竟无体。

　　甜苦合为一种。淡为一种。故云二种。淡是不动何称为妄因甜苦显皆名妄也。大凡二法能生一法。尘既有二是生舌知。二生一明矣。能统二边名为居中。言离尘无体者。以属二故兼赖二尘。畜一尚不能立况离二乎。

　　○二约真谛无生。

　　如是阿难。当知如是尝苦淡知。非甜苦来。非因淡有。又非根出。不于空生。何以故。若甜苦来淡则知灭云何知淡。若从淡出。甜则知亡复云何知甜苦二相。若从舌生。必无甜淡及与苦尘斯知味根本无自性。若于空出。虚空自味非汝口知。又空自知何关汝入。

　　或云舌知元双从苦淡而来。今列中言非甜苦来者谓不但从甜苦来耳。非与甜苦为交涉也。释云。若专从甜苦来则不应知淡。既知淡味岂与淡无涉乎。既亦从淡来则不从甜苦来审矣。如人自力能举石何赖他人。若赖他人共举俱自无举石之力。故石虽被举非实有能举者也。如是而云未尝举石岂直不举石耶。此释亦有义。然细研文意是明尝性能知。而尝性中元无妄法亦无此尝味之知故云不从因缘生耳。据彼所释乃是共生故不可也。若从舌生等者。以避他生故计自生故必无甜苦等也。补遗曰。虚空自味至何关汝入四句似乎相滥。应知上二句明味尘。下二句明舌入。以其味而言之。虚空自味非汝之味故云非汝口知。以其根而言之。虚空自知非汝之知故云何关汝入。上句对味以辨根故云知耳。此文中以知为根其意甚明。

　　○三了妄即真。

　　是故当知。舌入虚妄本非因缘非自然性。

　　因缘总不能生故非因缘。双离因缘自然即是中道。

　　○五身入。是毕陵伽婆蹉圆通。文分三一从真起妄。

　　阿难。譬如有人以一冷手触于热手。若冷势多热者从冷。若热功胜冷者成热。如是以此合觉之触显于离知。涉势若成因于劳触。兼身与劳同是菩提瞪发劳相。

　　初譬如至离知约离合触以显身觉。次涉势下结成劳触以例身入。冷热是触觉是身根。如是者承上之词。合者两手合也。触谓冷热二触。谓两手合时所觉冷热之触也。合觉对离知说。人身离则不知。今因合中有觉对显离时。应知若不相涉即是离也。谓对显不相涉时知其无冷热相触耳。离合俱触。犹动静俱闻明暗俱见之意。次文云涉势若成因于劳触者。上未云劳此结成劳触。亦独举劳触以例身触。劳触者触之久也。冷热相涉两无定势足其知妄。身根之妄亦然。菩提如清净眼。身之与劳两重俱是瞪发劳相。身根之劳若不取喻于眼根之劳。何以知其如空华乎。

　　○二辨无实二一约世谛假立。

　　因于离合二种妄尘发觉居中。吸此尘象名知觉性。此知觉体离彼离合违顺二尘毕竟无体。

　　身根因何而有由于离合二尘。觉是身根。违顺即离合中之违顺。故惟二尘而已。觉苦即是违。觉乐即是顺。或云因离合有二故下文云非离合来。因违顺有二故下文云非违顺有。因离尘无体故下文云不于根出。窃谓不然。文意总明根尘无知。下文特借离合破。非谓离合共能生觉。根尘亦尔。若堕共生非佛意矣。

　　○二约真谛无生。

　　如是阿难。当知是觉。非离合来。非违顺有。不于根出。又非空生。何以故。若合时来。离当已灭云何觉离。违顺二相亦复如是。若从根出。必无离合违顺四相则汝身知元无自性。必于空出。空自知觉何关汝入。

　　文中先标不生。次释不生。言云何觉离者。特借离当已灭显合不能生觉。非谓共能生觉也。破根生中云。四相者。尘则惟二相即有四。离合是二。相合中有违顺又是二相。据离一合双之语离中无违顺明矣。问。五阴三科虽标如来藏性。然文明观法。但频出性相二空何以见如来藏乎。答。世谛是立。真谛是破。若作意破立属前二观。若任运破立属中道观。如缨络经云。二观为方便得入中道第一义谛观。止观解此文云。初观破假。次观破空。此之二空为双遮之方便。初观用空。次观用假。此之二用为双照之方便。辅行释止观文云。由前异时双亡方便。今入中道任运双亡。由前异时双照方便。今入中道任运双照。据止观记此言。故知任运遮照即是中道。空假破立其理不异。今所以结归于如来藏者。以作意之遮照当入任意之遮照耳。

　　○三了妄即真。

　　是故当知。身入虚妄本非因缘非自然性。

　　身入尚不可得。何言因缘况自然乎。即中云自然之言未必即指空生。如二卷云。我今观此觉性自然。非生非灭远离一切虚妄颠倒似非因缘。据此文安得谓从空生为自然乎。今文指身根之觉不从四性来为自然耳。

　　○六意入。是须菩提悟宝明空海处。分文为三一从真起妄。

　　阿难。譬如有人劳倦则眠睡熟便寤。览尘斯忆失忆为忘。是其颠倒生住异灭吸习中归不相逾越称意知根。兼意与劳同是菩提瞪皆劳相。

　　初句劳倦则眠是意根劳相。余是意根所有之相。故下结云兼意与劳同是菩提瞪发劳相。若据常解。六情昏昏曰眠。委放四支曰睡。今文眠属意根劳相。盖肉团心形如莲华上有七叶。合即为寐开即为寤。此胜义所依之浮尘根也。幽溪云。六入所破虽正在胜义。而胜义所依又在浮尘。如不动目睛瞪以发劳。耳根劳故头中作声。急畜其鼻畜久成劳。以舌䑛物熟䑛令劳。涉势若成因于劳触。劳倦则眠睡熟便寤。皆其事也。故六浮尘根皆属身根。如下云。寤寐二相随身开合是也。故知劳倦则眠睡熟便寤者意根所依浮尘之体也。揽尘斯忆失忆为忘者意根之用也。受寤受寐览之失之意根之正体也。忆之则生。失之则灭。又寤为生。寐为灭。两间名住。前后名异。是为颠倒生住异灭。即中云。初句是劳相。寤寐二种是肉团根相。忆忘生住异灭是意家之尘。而览之失之及吸习中归则意根之相。言颠倒者。若论真如安有四相。今有四相咸颠倒耳。吴兴曰寤则览尘斯忆。寐则失意为忘。又睡中有梦。寤中有忘。皆是览尘失忆之相。忆之则生。忘之则灭。故下文云因于生灭二种妄尘也。此二妄尘复为生住异灭四种细相。吸习等者。上来忆妄生灭已是意家所对之尘。而复云中归者。乃是吸习尘象中归意根。以尘对根说耳。释要云。意根是第七识。梵语讫利瑟吒耶末那。此云染污意。恒审思量名之为意。相宗所说但能缘内。计第八见分为内我。若小乘但说一切诸法皆从六识建立不说七八二识。然心亦多种。相宗说七识为心根是不可见法。非同色法可见胜义也。然今经不论色与不色尽是菩提性中无明劳相。皆同空华无体可得。以是藏性故也。补遗云。孤山以记忘为习。吴兴意谓意根览吸此记忘之相若学习然。疑者谓生可吸习。灭何可吸习。即中云既称为尘亦可吸习。如善灭恶灭之类。四相刹那不相逾越。言兼意与劳者。如人本不眠因劳故眠。足知其妄。意根之妄亦然。

　　○二辨妄无实二一约世谛假立。

　　因于生灭二种妄尘集知居中。吸撮内尘见闻逆流流不及地名觉知性。此觉知性离彼寤寐生灭二尘毕竟无体。

　　孤山曰。前举四相此唯二者。以生摄住。以灭摄异而且以忆者为生。忘者为灭。据孤山之释则生灭之言该前生住异灭寤寐忆忘八种法也。皆是前尘悉属所知。生灭非一名集知居中。五尘落谢影子皆意根所对故云生灭非一。集是集起与前发见发闻等其意皆同。吸撮皆取也。内尘者非同前五照外境界故云内尘。资中曰。眼耳取外境界刹那流入意地。从外入内名为逆流。至第二念流之不及故云流不及地。资中谓见闻是第一念意根吸取是第二念。反是第一念所不及耳。然古来解者。多以忆之则生为见闻逆流。失忆为忘为流不及地。如会解释良是。地之一字通乎生灭之间。忆忘二种皆觉知之性。则此性该昏明之相也。寤寐兼身根生灭。惟是意根所对故双举之。

　　○二约真谛无生。

　　如是阿难。当知如是觉知之根。非寤寐来。非生灭有。不于根出。亦非空生。何以故。若从寤来。寐即随灭将何为寐。必生时有灭即同无令谁受灭。若从灭有。生即灭无谁知生者。若从根出。寤寐二相随身开合。离斯二体此觉知者同于空华毕竟无性。若从空生。自是空知何关汝入。

　　熏闻曰。非寤寐来破共生。非生灭有破他生。不于根出破自生。空生破无因生。熏闻意谓寤寐是意家所对之尘又带浮尘根说则根尘共生也。幽溪曰。天如补注谓将何为寐令谁受灭为受二字当作知字。予谓若改字其义反晦。况既无寐不复有知。不若为字其义为顺。盖曰。既随寤灭将何人为寐者乎。既随生灭令谁人受灭者乎。幽祖之言是也。生即灭无者。谓当生时灭相已无则知亦无谁知生耶。破根生中云。随身开合者。指肉团心元属身根。肉团开则寤而合则寐。即胜义根亦托浮尘。所以肉团胜义咸属身根。如是则竟无知觉故同空华离二体者谓离开合之二体也。作此推检者。意明知觉必是觉性非关意根。人谓意根能知是妄计耳。根尘皆不能知而觉性随缘方有意知。然觉性实不从因缘生。故经云根尘皆无知也。不然岂人竟无知觉如木石乎。前后诸文义皆如是。如初卷云如是见性是心非眼。据此则知见闻觉知皆是常住真心之用。所以前明明暗根空皆不能见。今文明根尘皆不能知。总显真性能见能知其义是同。是知佛意原在言外令人自悟。中论推检其义亦然。若竟谓无知即成断灭见矣。又觉性虽随妄根妄尘能为见闻。而觉性中本无妄缘安有见闻。故见闻如幻毕竟叵得。如此明空不落断见。

　　○三了妄即真。

　　是故当知。意入虚妄本非因缘非自然性。

　　揽尘立根既皆无用故意入虚妄。觉性亦不从因缘有故非因缘。而觉性又必随缘故非自然。前云精觉妙明非因非缘亦非自然此不空之理也。六入虚妄非因缘自然明入理之门也。由门入理故二种非因缘自然其义元一。

　　○三会十二处二一总征。

　　复次阿难。云何十二处本如来藏妙真如性。

　　云台宝网。寂光四德。普贤观法身遍处。琉璃光青光智性。故皆如来藏也。长水云处以生门为义。六根六境是识生处。根已破会今正会境。然亦以根相对而破故双问色生眼生等也。孤山曰。前六入破六根。虽以尘对辨而五意在根。今十二处虽根尘互破止破在尘。后十八界虽根尘识三相对而破而正意惟在识耳。即中云。前五阴中全约喻比用破执情。次六入中犹带譬喻显其妄相。今十二处乃至七大即于现前见闻之境及近所目击者示其藏性。譬意是同故不更述。

　　○二别示六一眼色处。是优波尼沙陀圆通。文分三一举事征起。

　　阿难。汝且观此祇陀树林及诸泉池。于意云何。此等为是色生眼见。眼生色相。

　　前六入中先立次破。今汝且观下亦先立也。祇树泉池举目前所见色也。问。但举所见云何称立。答。前卷云。以目观见山河大地皆是无始见妄所成。则所见不可得其义明矣。今祇林是高泉池是下。尽取一刹那中所见是立之为观境耳。色生眼见是由尘发知。眼生色相是因根有相。亦为所破者。既有相见即须破除方显如来藏也。

　　○二牒执推破。

　　阿难。若复眼根生色相者。见空非色色性应销。销则显发一切都无。色相既无谁明空质。空亦如是。若复色尘生眼见者。观空非色见即销亡。亡则都无谁明空色。

　　初破眼生色相中以根为能生色为所生。见空非色者。谓目更观空空则非色。此时能生之根既转所生之色应消。不但空自空而色亦空。故云一切都无也。但一切法相待而有。色相既无何以显空。故曰谁明空质。今空元从色显。眼根不能生色明矣。空亦如是者。应云若复眼根生空相者。见色非空空性应灭。灭色可见灭空何状。此义可了故佛言存略或译者省之。二破色生眼见中以色为能生见为所生。此中亦以观空破色。谓所观之空非色。见离其母见当销亡。都无者。指观空观色之见都无。则正当观空时谁明空之与色。今既明空色则色不生眼见明矣。

　　○三了妄即真。

　　是故当知。见与色空俱无处所。即色与见二处虚妄本非因缘非自然性。

　　色不能生见则见无处所。见不能生色空则色无处所。故云二处虚妄。因色有见因见有色是因缘也。不因色而有见不因见而有色此自然也。二计俱离故眼色界即空如来藏性于兹显矣。

　　○二耳声处。是憍陈如圆通。文分三一举事征起。

　　阿难。汝更听此祇陀园中食办击鼓众集撞钟。钟鼓音声前后相续。于意云何。此等为是声来耳边。耳往声处。

　　桐洲云。击鼓以作众。撞钟以静之。又击鼓以报食办。撞钟则众来集。前后相读非齐出也。

　　○二牒执推破。

　　阿难。若复此声来于耳边。如我乞食室罗筏城在祇陀林则无有我。此声必来阿难耳处目连迦叶应不俱闻。何况其中一千二百五十沙门一闻钟声同来食处。若复汝耳往彼声边。如我归住祇陀林中在室罗城则无有我。汝闻鼓声其耳已往击鼓之处。钟声齐出应不俱闻。何况其中象马牛羊种种音响。若无来往亦复无闻。

　　初句牒计。如我下破。先立喻。以佛喻声。城喻阿难耳。林喻余人耳。佛入城中则林中无佛。示同凡夫惟一色身也。此声下合。若有来往声即有限。声来阿难耳处则阿难耳中有声如佛到城也。目连迦叶耳中便无音声如林中无佛。今既俱闻则谓声来耳边非矣。次破耳往声处。即将世尊归林破之。耳有来往耳闻亦复有限。此中以佛喻耳。以林喻鼓声。城喻钟声。耳往鼓边则鼓边有耳如佛归住林中也。若钟鼓相续不妨更闻钟声。倘一时齐出耳必不能更到钟边。是时钟边无耳如佛不在城。况余声乎。若无下破无来往。谓声不来耳耳不往声闻义不立。是则有来往固非。无来往亦谬。义不可定不可谓实有也。

　　○三了妄即真。

　　是故当知。听与音声俱无处所。即听与声二处虚妄本非因缘非自然性。

　　耳往不可不往不可则听处不立。声来不可不来不可则声处不立。非来往则非因缘。非无来往即非自然。因缘自然俱非何但即空义成藏性亦显。

　　○三鼻香处。是香严童子圆通。文分三一举事征起。

　　阿难。汝又嗅此炉中旃檀。此香若复然于一铢室罗筏城四十里内同时闻气。于意云何。此香为复生旃檀木。生于汝鼻。为生于空。

　　长水云。此中但问境生之处不同前文根尘对破。窃观结文云香鼻与闻俱无处所是破根尘两处。而前文但从香破者正如古注云今十二处虽根尘互破正破在尘也。四十里者谓四面各十里。

　　○二牒执推破。

　　阿难。若复此香生于汝鼻。称鼻所生当从鼻出。鼻非旃檀云何鼻中有旃檀气。称汝闻香当于鼻入。鼻中出香说闻非义。若生于空。空性常恒香应常在何藉炉中爇此枯木。若生于木。则此香质因爇成烟。若鼻得闻合蒙烟气。其烟腾空未及遥远四十里内云何已闻。

　　文分三节。初破鼻生。虽带鼻说实破香生处也。初句牒。称鼻下正破。称汝下纵破。设许汝鼻能生于香。生义虽成闻义不立。以但能出香不从外入。而与鼻合则非闻也。凡云闻者以入为义出非闻义。次空生中云。爇木有香共显二义。一非常住。二非生空。此以木生破空生也。三破木生。木既成烟。若蒙烟嗅香便得云从木生香。今既不尔何云生旃檀木。或云若生于木四十里内云何已闻是也。携李云。此中义理稍难成立。且鼻舌身三者是合中知也。设四十里内闻香亦是香有殊胜之力。其气远腾彼合知处久久方闻。而言不待鼻蒙烟气等甚与教相及现量相违。今此释者恐取圣人根力强利能速疾远闻。不取凡常钝劣者说。理实必须气通于鼻方得成闻。经中一往据粗显边似不到鼻故作斯破。吴兴云。敏师一往之说其实然也。若尔。但是香有殊胜之力不须更取圣人根力强利也。然合三离二是惟识法相。后文亦云香以合中知。俱舍不尔。如妙乐二十八引俱舍云。且六根中眼耳鼻三不假至者。还依不至可见对眼。可闻对耳。有气对鼻。舌身二根须到了者依至变现。今楞严所说香然一铢四十里内同时闻气不须烟到鼻边然后得闻。与俱舍最合。不必专据惟识以责经也。张华博物志云。汉武帝时。西国遣使献香四枚大如鸡卵。汉制香不满斤不得受。后长安染疫使者奏请焚香。烧一枚四十里间民疫病皆愈。香有殊胜之力明矣。律历志云。二十四铢为一两。今云一铢得四分一厘六毫六丝六忽。

　　○三了妄即真。

　　是故当知。香鼻与闻俱无处所。即嗅与香二处虚妄本非因缘非自然性。

　　香鼻与闻者。鼻字牒上鼻生。香字意牒空生木生。皆破香处。闻字破根。故知前但破香处今双破根尘二处也。非因缘自然者。香处不立破缘。闻处不立破因。若不缘鼻而有香不缘香而有鼻即自然也。二边既破中道即显。岂非如来藏性乎。

　　○四味舌处。是药王圆通。文分三一举事征起。

　　阿难。汝常二时众中持钵。其间或遇酥酪醍醐名为上味。于意云何。此味为复生于空中。生于舌中。为生食中。

　　二时大食小食时也。众中持钵者谓同众乞食。酥酪醍醐名为上味。遇必经心故独举之。先举空者。求其生处而不可得疑从空生。今文先标而后破也。

　　○二牒执推破。

　　阿难。若复此味生于汝舌。在汝口中只有一舌。其舌尔时已成酥味。遇黑石蜜应不推移。若不变移不名知味。若变移者。舌非多体云何多味一舌之知。若生于食。食非有识云何自知。又食自知即同他食何预于汝名味之知。若生于空。汝啖虚空当作何味。必其虚空若作咸味。既咸汝舌亦咸汝面。则此界人同于海鱼。既常受咸了不知淡。若不识淡亦不觉咸。必无所知云何名味。

　　文分三节。初破舌生。若复句先牒。在汝下破。先一舌不知多味是约不变破。先正破。味既从舌生而口中只有一舌便只有一味。古注云。以味从舌味应无别是也。若酥酪醍醐只成一味石蜜亦然混滥极矣。黑石蜜者。善见律云甘蔗糖也。其坚如石。若不下纵破。设许味不变者。味既不分何名知味。次约变移破。若变移者。谓变移而又生于舌也。舌非多体谓口中无多舌。古注云。以舌从味舌便应多是也。既无多舌即止一舌。而变移则有多味。云何多味一舌之知。意言一舌不能生多味耳。次破食生。亦先正破。若谓味生于食。而味由知有离知无味。后文云必无所知云何多味则全以知为味其义明矣。然食无情识而以为味生于食可乎。云何自知。言云何自知味之美也。又食下纵破。设许食能自知即非汝知。虽非他食而义已同于他食矣。此与汝何涉而名从味所生之知乎。三破空生。先劝啖空审味。因计食中之味皆从空生。则目今太空亦必有味须啖而审之。必其下次约一味推破。初句按定咸味。既咸下明展转成谬。先通身是咸缪。舌面既咸何但咸面通身皆咸故同海鱼。次惟咸无淡谬。遍界皆咸则无有淡。受此咸者何由知淡。三并不识咸缪。咸淡相待无淡则不知咸矣。结云必无等者。味由知显不知则无味也。

　　○三了妄即真。

　　是故当知。味舌与尝俱无处所。即尝与味二俱虚妄本非因缘非自然性。

　　味字破空生食生。舌破舌生。破外尘也。尝字破内根。观下即尝与味之言则知舌味二字是专破尘明矣。非因缘者。非根则非因。非尘则非缘。若不因舌食空三处而有味尘亦不藉因缘而有内根是自然也。因缘自然俱非藏性显矣。

　　○五身触处。是䟦陀婆罗圆通。文分三一举事征起。

　　阿难。汝常晨朝以手摩头。于意云何。此摩所知谁为能触。能为在手。为复在头。

　　世尊寻常诫敕弟子。一日三摩其头。口诵云。守口摄意身莫犯如是行持得度世。言此摩所知者。如色香等虽不见不闻体是外尘。今触必待知而成尘故云此摩所知。所知指触尘也。能触指身根也。又所知指冷暖涩滑等。能触即知冷知暖之身根。故可以所为无知触为有知。云在手在头者。手是吾手。头是吾头。在手则手为能触而头为外尘。在头则头为能触而手为外尘。义实难定故双举之。又头痒而以手搔之则能触在头。手冷而就暖于身则能触在手。今晨朝摩头非此例也。问。下破中有五段今何但举二义答。下文五段次第相生故但标初二义也。

　　○二牒执推破。

　　若在于手。头则无知云何成触。若在于头。手则无用云何名触。若各各有。则汝阿难应有二身。若头与手一触所生。则手与头当为一体。若一体者触则无成。若二体者触谁为在。在能非所。在所非能。不应虚空与汝成触。

　　初二破在手在头是破互有互无。初若在句牒执。头则无知定也。云何成触破也。若能触在手。头则同于木石何以成头之触乎。次番若能触在头手亦同于木石。必不能举手摩头安得名触。是皆以能为有知所为无知耳。三破各有。初句立计。谓头亦有知手亦有知名各各有。汝则句破也。能知是身根故破应有二身也。四破一触。初若头至所生立计。二身既破须计一触。一触者谓头与手。止在一身安有二触生起故云一触所生。则手下定。若一下破。既名一触是手与头当粘着而为一体。一体则触不成矣。一体既穷还计二体故更破二体。此中体则有二触惟是一。体虽有二而又不得同上之二身。以带有一触之义故。触虽是一而又不同上文一触所生。以头手毕竟成二之故。则知触者必属一边故问触谁为在。谓在手耶。在头耶。次破中云能所者即头手也。在能者。头亦可为能。手亦可为能。而在头之能则不在手之所。在手之能则不在头之所。在所者。头亦可为所。手亦可为所。而在头之所则不在手之能。在手之所则不在头之能。须知触谁为在与初二破不同。前对所论能。能为有知所为无知。今知通能所而在能则非所在所则非能。以一触必有所属故也。问。前既以所为无知何前后相违耶。答。初二破中对能论所。所为无知无用。元是破辞不可定执。今以头手相对则知又通能所。观第三破中云各各有故不定以所为无知矣。又能所之名亦通头手不定以头为能触也。次破空者。既在头不可在手不可。应是头手中间有空成触。故须破之。初二破头手可当自生他生。三各各有去是破共生。今破空是破无因也。

　　○三了妄即真。

　　是故当知。觉触与身俱无处所。即身与触二俱虚妄本非因缘非自然性。

　　结中言觉触者。因觉名触故曰觉触。头手相对不知何者是外尘是无触处。不知何者是内身是无身处。二处及空俱不能定能所。是非因缘。若天然有身不藉触显。天然有触不赖身显。是自然性。情计俱离如来藏显。

　　○六意法处。是摩诃迦叶圆通。文分三一举事征起。

　　阿难。汝常意中所缘善恶无记三性生成法则。此法为复即心所生。为当离心别有方所。

　　幽溪曰。意根为能缘。善恶无记三性为所缘。意中所缘等者。虽标所以彰能实弃能以显所也。生成法则者。法法尘也。则矩度也。如伏羲以八卦而矩度万物。乃天然矩度不加勉强。意之所缘何翅河沙。善恶无记三性摄尽乃生成之法则非尘外之强名也。温陵以善恶为缘虑心无记为昏住心。夫不属善恶即名无记何定属昏住乎。

　　○二牒执推破。

　　阿难。若即心者。法则非尘非心所缘云何成处。若离于心别有方所。则法自性为知非知。知则名心。异汝非尘同他心量。即汝即心。云何汝心更二于汝。若非知者。此尘既非色声香味离合冷热及虚空相当于何在。今于色空都无表示。不应人间更有空外。心非所缘处从谁立。

　　初破即心。言云何成处者谓云何对心而成二处也。二破离心。先牒计双征。知则下破有知。知则名心此句是定。离心有法法既有知亦名为心。异汝下破也。离心则异汝有知则非尘。异汝是他故同他心。即汝即心者防转计也。虽离于心而元即汝不是异汝。虽离于心而元即汝心不同他人之心。此句对上文说。即汝对上异汝。即心是非他心。如是则汝有二心。云何汝心更异于汝元来之心耶。前已破即心今又破者。前但破即心。今破离中之即耳。若非下破非知。非知则与意根不同是意家所不摄宜属外尘。而又非五尘及空则法尘在何处耶。今于下明无表示。色空之内既无表示应在空外。而人间岂有空外乎。结中约离心说故曰心非所缘。非色非心故曰处从何立。又解。上色空诸境无此法尘除非心是法尘。而心非所缘何以成尘。心境俱非法尘处从何立。

　　○三了妄即真。

　　是故当知。法则与心俱无处所。则意与法二俱虚妄本非因缘非自然性。

　　上明法处即心离心义俱难定。则法处虚妄意根之妄亦然。若因心有法因法有心谓之因缘。离心有法离法有心谓之自然。二计俱非。如来藏显。上来十二处俱破。意显有相对待之法莫非虚妄。惟绝对待色心不二之法乃为真实。因缘自然俱非即中道也。

　　○四会十八界二一总征。

　　复次阿难。云何十八界。本如来藏妙真如性。

　　以法界对法界起法界。故皆本如来藏妙真如性也。温陵曰。根境识三各六。分内外中为界。长水云。梵语䭾都此云界。界是因义。根境识三互为因故。又种族义。根境识三各一种族。又眼等六种族别故。幽溪曰。因界者因之为界也。如经云。此识为复因眼所生以眼为界。因色所生以色为界。然则虽曰十八义惟成六。以曰此识故也。前孤山云。十八界虽根境识三相对推破而正意惟在六识。厥旨显然。若以族释界则根境识三各有种族。十八之义仍显。孤山又曰。本如来藏者。妄执既破藏性即立。故此一经原始要终皆即破即立。虽或偏破而未尝不立。虽或偏立而未尝不破。文有出没旨常圆备。破即空也。立即假也。破立相即即中也。以此中文意虽修从空出假之观。而意在圆融不过兼别而已。故首标如来藏性。五阴三科其义咸尔。

　　○二别示六一眼识界。是舍利弗圆通。文分三一指解征起。

　　阿难。如汝所明眼色为缘生于眼识。此识为复因眼所生以眼为界。因色所生以色为界。

　　霅川曰。如汝所明者。小乘所解因缘生法皆是实有不了即空。今据彼诘之用破其执也。他皆仿此。即中云。阿难是初果人见因缘而悟道故云如汝所明也。外典言一生二。夫一则不生岂能生二。今明眼色二法生识之一法。此世间现见内教所以异于邪宗者在此。

　　○二牒执推破三一破以眼为界。

　　阿难。若因眼生。既无色空无可分别。纵有汝识欲将何用。汝见又非青黄赤白无所表示从何立界。

　　独因眼生则定不用色空。既无外尘识为可废。言识无用者欲显其不能立界也。如国家任人必其有用然后立之。无用不立。今识亦然。汝见下明单根无色。真际曰。汝见指根也。是不可见有对色。非青等色故不可见。能照境发识故有对。此是胜义根非浮尘根。既不可见即无表示。即中谓汝见非青黄赤白者。谓汝见虽现在前如前云此见周圆是也。但见非青黄赤白有何表示。则不能生识矣。

　　○二破以色为界。

　　若因色生。空无色时汝识因灭云何识知是虚空性。若色变时汝亦识其色相迁变。汝识不迁界从何立。从变则变界相自无。不变则恒既从色生应不识知虚空所在。

　　交光云。文意明变与不变皆应不识空。皆应不立界。而交错成文。前以从变为不识空。而后以不变为不识空。前以不变为不立界。而后以从变为不立界。其说是也。于中初约识灭破。既从色生。空现色亡识应随灭云何识知虚空所在。二约识不迁破。若当色变而汝元识其变则汝识不迁明矣。但此识本从色生。既无色相从何立界。三从变不成界破。识从色变则识亦迁变。若对虚空更无有识。是不但不迁无以立界而从变亦无界相也。四不变不知空破。从色而生祗应见色名之为恒。是不但识灭不能知空即识不灭亦不能知空也。上四节皆破色不能生。从无而有岂得认识为实有乎。

　　○三破眼色共生。

　　若兼二种眼色共生。合则中离。离则两合。体性杂乱云何成界。

　　合则中离离则两合者。交光所解不如旧释。仁庵云。约离合论无中位也。合则中离者。言此识半合于眼半合于色而中位离矣。离则两合者。承上句而言。谓中体既离两属眼色祗成两合有何中位。其说与旧解大同。孤山曰。体性杂乱者谓根境两属乖种族也。

　　○三了妄即真。

　　是故当知。眼色为缘生眼识界。三处都无。则眼与色及色界三本非因缘非自然性。

　　眼识界如文所破。既无中界内外不成。前文云眼色为缘生于眼识是界缘也。不因眼色即属自然。根境例之。问。眼识名识界何也。答。单根不能生识。对色生识故名识为色界。后文例之。

　　○二耳声识界。是普贤圆通。分文为三一指解征起。

　　阿难。又汝所明耳声为缘生于耳识。此识为复因耳所生以耳为界。因声所生以声为界。

　　又汝下指解。此识下征起。

　　○二牒执推破三一破以耳为界。

　　阿难。若因耳生。动静二相既不现前根不成知。必无所知知尚无成识何形貌。若取耳闻。无动静故闻无所成。云何耳形杂色触尘名为识界。则耳识界复从谁立。

　　古人以此文配胜义浮尘二根其说最是。但若取耳闻等不必即破浮尘。当取耳形为浮尘耳。初明耳胜义根因动静而有无尘则根不立。必无所知者。判定离尘则根必无知也。根尚无知何能生识。若取下破转计。计云。动静二相不现前时不能生识。今取耳正闻时应能生识。此是共生正意是从根生。破云。耳正闻时闻根元赖动静而有。无尘根亦不立安谓根能生识乎。云何下正破浮尘根故云耳形。然耳形虽属耳根尚杂色法。所对即是触尘宜属身根何能生耳识耶。则耳下双质二根也。

　　○二破以声为界。

　　若生于声。识因声有则不关闻。无闻则亡声相所在。识从声生。许声因闻而有声相闻应闻识。不闻非界闻则同声。识已被闻谁知闻识。若无知者终如草木。

　　声能生识何假于闻此亡根也。若无有根声亦不有此亡境也。根境俱亡识从谁生。识从下防转计也。谓识必从外声而生而内闻亦不可缺此似共生正意在从声生。以上文云无闻则亡声相所在故今须有闻方有声相。破云。闻应闻识者谓耳根应闻此识也。识得声之气分识亦有响故是可闻。不闻非界者。谓若不闻识识界安在。若果闻识识即有响便同外境。识已被闻者。被字上声。识已成无情之法对根而为所闻。夫识心了然方知己之闻声。今识化为无情谁知根之闻此识耶。若无知者。听而不觉虽有闻根如草木耳。

　　○三破耳声共生。

　　不应声闻杂成中界。界无中位则内外相复从何成。

　　单根单境既不生识或计根境共生。但有情无情种类各殊岂得杂成中界。中位是根尘和合之处。若无和合。则根境不相到何内外之有。

　　○三了妄即真。

　　是故当知。耳声为缘生耳识界三处都无。则耳与声及声界三本非因缘非自然性。

　　如上所破中及内外义俱不立故三处都无。岂得约都无而论因缘。又约都无而论自然。是计梦境为实有也。二边俱非如来藏妙真如性由兹显矣。

　　○三鼻香识界。是孙难陀圆通。文分三一指解征起。

　　阿难。又汝所明鼻香为缘生于鼻识。此识为复因鼻所生以鼻为界。因香所生以香为界。

　　鼻香是二法。生识是一法。所生惟一故叩其因鼻因香也。

　　○二牒执推破二一破以鼻为界二一立征。

　　阿难。若因鼻生。则汝心中以何为鼻。为取肉形双爪之相。为取嗅知动摇之性。

　　肉形即浮尘根。嗅知即胜义根。下文因肉鼻无在是胜义难安。

　　○二推破二一约浮尘根破。

　　若取肉形肉质乃身。身知即触名身非鼻。名触即尘。鼻尚无名云何立界。

　　初句牒计。据世间人皆谓肉形为鼻耳。肉质下破其所取之谬。鼻之肉形元附于身故肉质乃身。若取其尘。便是寒暖痛痒之类岂非触乎。即触等者。上二句明其所取。今二句明其所非。以身夺鼻。以触夺香。名无两属故俱非也。触即身尘故曰即尘。据其所取尚失鼻名况其实耶。

　　○二约胜义根破。

　　若取嗅知。又汝心中以何为知。以肉为知则肉之知元触非鼻。以空为知空则自知肉应非觉。如是则应虚空是汝。汝身非知今日阿难应无所在。以香为知知自属香何预于汝。若香臭气必生汝鼻。则彼香臭二种流气不生伊兰及旃檀木。二物不来汝自嗅鼻为香为臭。臭则非香。香应非臭。若香臭二俱能闻者。则汝一人应有两鼻。对我问道有二阿难谁为汝体。若鼻是一香臭无二。臭既为香香复成臭。二性不有界从谁立。

　　初句总牒。取嗅知即取胜义根也。次句征起。以肉下破中文分四节。初破以肉为知。言以肉为知者。前文若取肉形是但取肉。今取肉形而具嗅知之性也。据世人意孰不以肉鼻为能闻而岂识其谬耶。既从肉取知则仍取肉上之知故云元触非鼻。次破以空为知。空者鼻中倒垂之空也。此中堕根不能觉之过。如是下推广其说。鼻空有知则一切虚空皆应有知故云虚空是汝。鼻肉无知则遍身皆无知故云汝身非知。孤山云。言空是汝则不见形。言身是汝则不能知。两求不得则无所在。其说是也。三破以香为知。上因世人皆以肉鼻为知故破肉知。除肉惟空故破空知。今或计香能发胜义则全赖此香故破以香为知。与下香能生识不同。意谓以香为知则离香无知故知自属香也。四破香臭生鼻。此因上第三破而生转计。计云。非不相关香臭到鼻鼻知香臭。余处不觉故香臭生鼻。此计似以香臭共鼻能生。而生处在鼻。所云必者谓是肉是空。鼻虽难定然必赖鼻也。既云香臭生鼻则仍取胜义之知亦复宗归鼻根耳。则彼下破中文为五重。一约流气生鼻破。流谓流动。流动之气不生于木而生于根何名流气耶。二二物不来破。二物若来可云香臭生鼻。苟俱不来鼻于香臭当何所属。若不来无有香臭则香臭不生于鼻明矣。三香臭偏属破。香臭决不两立。纵许其香香则非臭臭必与香为二。纵许其臭其义亦然。此似约不来时说也。四以根从境破。谓鼻若不偏二俱能闻。俱闻即是俱生故一人应有两鼻。复以人从根应有二人。当以香者为阿难臭者为阿难耶。五以境从根破。因上破二鼻。今计一人只有一鼻。香臭皆从一鼻生复用一鼻闻是无二也。臭既下破。生香即是生臭。闻香即是闻臭故。长水云。若无香臭说何为知名生识界。问。此文名破胜义何以为胜义耶。答。嗅知是胜义之用。人谓胜义附于肉形便知香臭是以肉为知。破云。若取身浮尘根即取身胜义不过肉之知耳。其所知即是触而非鼻。胜义根所附既非能附岂是。或谓胜义赖空取香是以空为知。故复破空皆破胜义根也。

　　○二破以香为界。

　　若因香生识因香有。如眼有见不能观眼。因香有故应不知香。知即非生。不知非识。香非知有香界不成。识不知香因界则非从香建立。既无中间不成内外。彼诸闻性毕竟虚妄。

　　初句牒。次破中先以眼见立例。文有法譬合。识因句是法。如眼下是喻。因香下是合。知即下次以知不知对辨。若曰能知则非香生。若曰不知即不名识。香非下明不知堕二种边。一香界不成过。不以识而知香则香界何在。二识界不成过。识不知香是无有识。而以为从香生识何耶。既无下总结破也。

　　○三了妄即真。

　　是故当知。鼻香为缘生鼻识界三处都无。则鼻与香及香界三本非因缘非自然性。

　　中间内外俱破则三处都无。又前约浮尘胜义是破鼻根香尘。不能生识是破香界。即三处都无也。三处相因是声闻因缘之义。若不相因是外道自然之计。二义俱破如来藏显。

　　○四舌味识界。是富楼那得圆通处。文分三一指解征起。

　　阿难。又汝所明舌味为缘生于舌识。此识为复因舌所生以舌为界。因味所生以味为界。

　　○二牒执推破四一破从舌生。

　　阿难。若因舌生。则诸世间甘蔗乌梅黄连石盐细辛姜桂都无有味。汝自尝舌为甜为苦。若舌性苦谁来尝舌。舌不自尝孰为知觉。舌性非苦味自不生云何立界。

　　破中先约五味破。问。此文辨从舌生识何先破从舌生味耶。答。识从舌生则不从味生。无味何由生识。故先从舌生味而后可云从舌生识。言都无有味者。谓味不从物生惟从舌生也。因举无五味以问舌根。谓诸味不来之时舌作何味。次舌性苦者但举一味为例。谁来尝舌者。谓能尝之根已为所尝之境更无他物来尝舌也。舌不自尝者谓舌根又不能自尝也。两句自他相对皆不能尝孰知觉其苦乎。次破非苦者。谓味必从舌生而舌又无味。味自不生矣。既不生味则不生识。

　　○二破因味生。

　　若因味生识自为味。同于舌根应不自尝云何识知是味非味。又一切味非一物生。味既多生识应多体。识体若一体必味生。咸淡甘辛和合俱生诸变异相同为一味应无分别。分别既无则不名识云何复名舌味识界。

　　初句牒。次破中分三。初引例无知破。识从味生识即有味。如父姓张子亦姓张也。同上若舌性苦舌不自尝岂知是苦非甜乎。二又一切下以心从境破。如前五味各从一物而生。识既从味生亦应多体。是识从于味识即成多也。三识体若一下以境从心破。多体既破应计一识。而此一体必由味生。是则多味而入一体便成一味。识生之时必无分别。谓纵在异时(先咸后苦名为异时)亦无分别岂成识乎。又云何名舌味所生之识界耶。吴兴云。咸淡甘辛略举四味。详则有六更加苦酢。言和合者众味共成也。俱生者本性不易也。变异者烧煮异本也。

　　○三破虚空生。

　　不应虚空生汝心识。

　　上明舌不能生味不能生应是虚空所生。而虚空自不能生识也。

　　○四破和合生。

　　舌味和合。即于是中元无自性云何界生。

　　破和合者。若和合生则所生识全是舌之与味安有自性。既无自性便无识界。交光曰。无性者无两开各自之性也。又云。云何界生者。言根尘既已合一尚无自性。岂有中间空隙以容识界之生乎。然无性之言教家常用。如斯之解实所未见。良由交光平日不用四性推简以观其心故茫昧如此。孤山曰。初因舌是破自生。二因味是破他生。三不应虚空是破无因生。四舌味和合是破共生。前后诸文皆尔此中最显。

　　○三了妄即真。

　　是故当知。舌味为缘生舌识界三处都无。则舌与味及舌界三本非因缘非自然性。

　　○五身触识界。是优波离圆通。文分三一指解征起。

　　阿难。又汝所明身触为缘生于身识。此识为复因身所生以身为界。因触所生以触为界。

　　○二牒执推破三一破以身为界。

　　阿难。若因身生。必无合离二觉观缘身何所识。

　　必无合离者谓必不取合离二触也。初心在缘名觉。细心分别名观。合离二触是生觉观之缘。

　　○二破以触为界。

　　若因触生。必无汝身谁有非身知合离者。

　　必无汝身谓必不取身根也。徒触不知故云谁有非身知合离者。

　　○三破身处合离。

　　阿难。物不触知身知有触。知身即触。知触即身。即触非身。即身非触。身触二相元无处所。合身即为身自体性。离身即是虚空等相。内外不成中云何立。中不复立内外性空。则汝识生从谁立界。

　　初二句正明和合。盖触尘与余尘不同。如色香等虽不见不闻亦得称尘。今触必待知而后成故徒物不名为触。亦无有知。待身知而后名触是全以知为触也。知身下正破共生。先定。次破。定中言知身即触者。如知冷暖在身即是知身。而此冷暖即触也。言知触即身者。知受冷暖之触即是知触。而此冷暖实在身也。即触下破。既谓之触则内相不成故非身。既谓之身则外相不成故非触。所以下云内外不成。须知界相既分内外恒别。若相混则俱非矣。言身触无处者。非身则身处不立。非触则触处不立。合身下双破离合。如上身知有触皆就合说。夫触法有八。痛痒轻重冷暖涩滑。痛痒是风相。轻重是地相。冷暖是火相。涩滑是水相。凡合于身皆成自身体性。所以身触二处两皆不立。若就离说亦无二处。何者。色声等虽离诸根元是外尘。惟有触尘离身不立。即同虚空何名身触。故二处亦不立其义明矣。上双破离合竟。下总结破。如上若离若合内外两皆不成。内外不成则中无所显。故云中云何立。中位即识也。中既不立。则根尘不相到而内外亦空矣。则汝等者。长水云。三处俱空识从何立。

　　○三了妄即真。

　　是故当知。身触为缘生身识界三处都无。则身与触及身界三本非因缘非自然性。

　　须知十八界中虽正破识亦兼破根尘。如上初破徒身。次破徒触。三破合离。皆先破根尘以及于识。所以结云三处都无也。又佛明阴入处界诸文悉是止观。行人须依教以观其心今生必不空过。若但消文。正如止观云。黑蚖怀珠何益于长蛇者乎。

　　○六意法识界。是目连尊者圆通。文分三一指解征起。

　　阿难。又汝所明意法为缘生于意识。此识为复因意所生以意为界。因法所生以法为界。

　　若云从因缘生皆是无常则就声闻所明已是析空之道。析空即无常也。但未明无常即空况即假中。故今征起为显三谛在一心中令当机入如来藏耳。

　　○二牒执推破二一破以意为界二一约法有无破。

　　阿难。若因意生。于汝意中必有所思发明汝意。若无前法意无所生。离缘无形识将何用。

　　必有所思者。谓汝意中必有所思之法尘然后显发其意根之用。若无现前所缘之法尘则意亦无从生起。如前耳识界中文云。动静二相既不现前根不成知。今亦例之离缘等者。长水云。尚无根之形貌况所生识将何起用。

　　○二约识同异破。

　　又汝识心与诸思量兼了别性为同为异。同意即意云何所生。异意不同应无所识。若无所识云何意生。若有所识云何识意。惟同与异二性无成界云何立。

　　此文亦破意生。俱舍云。集起名心。筹量名意。了别名识。今文识心同彼第一。思量同彼第二即意根也。兼了别性同彼第三即意根所生之识也。长水云。识心第八也。思量第七也。了别第六也。七八二识俱第六根亦同名意故此双问。此解与今大同。同意下破同异也。若识同意。意既明了识亦明了。则识亦可称意方将成一体之义。岂得谓根为能生。识为所生。故同则不成能所也。若识异意。种类不同则所生应无所识故异亦不成意识。若无下更明同异皆不可说。不但异不成意识。意既明了。所生何得顽愚故异乃必无之事。不但同不成能所。识既与意同其明了云何有识与意之异故同乃必无之事。所以下即云惟同与异二性无成。如是则识界云何可立耶。海印师云。据上必有所思而推之者是将三义而合辨之也。识心者即意根也。诸思量者即尘境也。了别性者即识体也。由有所思之相方成意根之知。所以将是三事而合辨之。其说亦是。

　　○二破以法为界。

　　若因法生。世间诸法不离五尘。汝观色法。及诸声法。香法。味法。及与触法。相状分明以对五根非意所摄。汝识决定依于法生。今汝谛观法法何状。若离色空动静通塞合离生灭。越此诸相终无所得。生则色空诸法等生。灭则色空诸法等灭。所因既无。因生有识作何形相。相状不有界云何生。

　　先约外五尘破。初法字指法尘。诸法下皆指五尘为法。非意所摄者如上诸尘非意根所能缘也。若是则法尘果何在乎。汝识下次正约法尘破。言决定依法者。计谓不缘五尘所以决定依于法尘。故使谛观法尘之法有何相状。若离下此文正指五尘生灭以为法尘。盖念前五尘即谓之生。不念则灭。如前云览尘斯忆失忆为忘。注云。忆之则生忘之则灭是也。如此生灭不过五尘影子而已。越者超于外也。此诸相者五尘影子之相也。此二句义似重叠。然若离句虽总举六尘而意重于生灭。次句云诸相单指意根中五尘影子。以生灭中有前五尘落谢之相其相最多故再言之。生则下明法尘无实。念前五尘则谓之生岂更有别法生乎。不念则灭岂更有别法灭乎。夫诸法如影所以诸法皆空。今法尘元是影事有何实体。所因下明生。

　　识亦无。所因之法尘既无因之生识复作何状。则识界不能立矣。

　　○三了妄即真。

　　是故当知。意法为缘生意识界三处都无。则意与法及意界三本非因缘非自然性。

　　文自五阴来皆云本非因缘非自然性。夫非因缘生法则非有。若法离因缘即自然性。而法性必随诸缘则非自然。是非无。非有非无是中道义。又有义者。离有则入空。离空亦可入假。入假是覆疏倒入正是别教之义。所以自五阴来皆具圆别二教。虽具圆别二教正意在圆。故此文名诸三摩提又首标如来藏妙真如性也。

　　○三约中道了义酬禅那以明圆理。此文明七大广显性具。观性具者不同但空。亦异但中。观但空者。观法不从自他共离生性相俱空妄法非有真亦叵得。今性具之理远取诸物近取诸身。法法圆融尘尘周遍故与空不同也。观但中者。观常住真心离因缘自然。不可以智知不可以言议。然不具法故名但中。今性具之理遮照咸备。虽具而空虽空而具故与但中不同也。温陵云。大性先非水火亦非空识。全一如来藏体循业发现而已。七大既尔万法皆然。凡我依正先非根身亦非器界皆即循业之相。性真圆融初无生灭。幽溪曰。温陵此语虽本诸经文。后之阅者要知先非之义不则几同偏教矣。盖言七大之性非如世间水火有互相陵灭之相不无性具之理。如云性色真空性空真色等皆性具中明文了义。故知天台一宗深谈性具。与佛诚言同示一律。即中云。辅行二十卷云。一家教门永异诸说。该摄一切十方三世若凡若圣一切因果者。良由观具。具即是假假即空中。理性虽具若不观之但言观心则不称理。又释签解能观心性名为上定云。若以心性观彼界如。界如皆空。常具诸法。非空非具而空而具。双遮双照非遮非照。亦秪是一念心性而已。如斯之定讵不上耶。由荆溪二文观之具之与空二义一体。故幽溪深明性具诚得佛旨。而温陵亦无失也。以此答禅那者。梵语禅那秦言静虑。静即空也。虑即假也。空假不二正是中道。故今明中道了义是答禅那有何惑哉。问。具既是假何约此以论中乎。答。具是中道中之假法。以中道中元具三谛。性具之假即第一义空方是中道。今文亦非但明性具。如经云性色真空。又云清净本然。夫清净则无一法可得岂非第一义空。故今中道了义是圆融三观之道也。文分二一疑请。

　　阿难白佛言世尊。如来常说和合因缘。一切世间种种变化皆因四大和合发明。云何如来因缘自然二俱排摈。我今不知斯义所属。惟垂哀愍开示众生中道了义无戏论法。

　　幽溪云。如来常说和合因缘者即前引楞伽经中所演。彼外道等常说自然我说因缘非彼境界也。因缘而言和合者。因亲缘疏二法和合而有生也。种种变化者。有情则生死死生。无情则变生作熟化有为无等。不出地水火风四大。世相无他惟此而已。此昔日以因缘破自然之正谈。夫以正破邪则邪去而正留。今日二俱排摈未知斯义所属。即中云。二俱排斥自属中道双遮之义。闻者未达圆旨不知不变随缘故云不知斯义所属。如下七大文中深明不变随缘得此则义有所属矣。又不变随缘是双照也。非因缘自然是双遮也。遮照不二体用始备名中道了义无戏论法。戏论即指因缘自然也。言了义者。前文已有中道但未明了义。今对前文名为了义。若对前五阴三科则以遮照俱备方名了义。若对前初卷已来诸文则以不带空假纯明中道。而中道中自具三谛名了义。盖此经圆别并明约次第以论不次。自初卷来共有五番圆别进否之义。初从假入空中以观假为入空之诠。故首标三摩提而于文首即建圆宗云有三摩提名大佛顶首楞严王具足万行。故知空前之假达之即是一心三观。在别教人不达圆宗七处征心仅或空前之假。所谓圆融不碍隔别也。此第一番圆别进否之义。次正入空开示奢摩他路文有三番进否。进则明圆否则明别。如前已说。次明诸三摩提是从空出假。文首即标如来藏妙真如性亦是明一心三观。而五阴三科文末皆云本非因缘非自然性。遮照未备亦是带别。所以总结上文共有五番进否。今七大文。在别教次第。已入中道第一义谛。次第三观会入圆宗。若在圆教虽初后无殊。而达惟心了体具前文之义至后更鬯。独称了义其意在此。讲者若贵简要。则但以遮照俱备为了义亦无失焉。幽溪曰。此经当机每以因缘自然为问者有两说焉。一以此经为圆顿博地凡夫可即生成办大事。故所问至浅而所示至深。一以因缘自然等语义本该深。况有真因缘自然者在。以近钩玄椎砧相应。然当机问意以四大发起七大。七大与阴入处界同耶异耶。或谓七大即十八界。地水火风空之五大六尘摄也。见大六根摄也。下见大文云如一见根见周法界。听嗅尝触觉触觉知妙德莹然遍周法界。岂非六根摄耶。识大六识摄也。故知七大即十八界。阴入处界及七大祗开合之异耳。又复二十五圆通既各有属。则七大与界虽同而异不可不知。如四大中所具四微有多少之别。风但有触。火具色触。水具色触味。地具色香味触。能具所具未可全同故圆通亦异。空虽属色。而今经恒以色空相对则空非即色。见大识大是总。六根六识是别。总别不同圆通亦异。故成二十五门也。

　　○二开示二一诃诫。

　　尔时世尊告阿难言。汝先厌离声闻缘觉诸小乘法发心勤求无上菩提。故我今时为汝开示第一义谛。如何复将世间戏论妄想因缘而自缠绕。汝虽多闻。如说药人真药现前不能分别。如来说为真可怜愍。汝今谛听吾当为汝分别开示。亦令当来修大乘者通达实相。阿难默然承佛圣旨。

　　问。阿难何处厌小求大。答。即经初云。殷勤启请十方如来得成菩提妙奢摩他等是厌小求大也。诸法不生惟如来藏是第一义谛。若因缘生法秪是世谛。后文云。我说佛法从因缘生非取世间和合粗相。今阿难执四大和合岂非世间和合粗相。乃世谛中之最浅者于论成戏于想成妄。缠绕即疑惑之相。此责阿难执世间因缘而昧第一义谛也。诸佛秘藏靡不悉知故云说药。今闻佛法皆如来藏名真药现前。举昔方便疑今真实是不能分别。此责阿难虽有多闻而昧实相也。汝今下诫听。实相是三谛之理。下文明七大正是实相为大乘之体。通达即成体家之宗矣。次当机伫听。如文。

　　○二正说二一牒疑总示二一牒疑。

　　阿难。如汝所言四大和合发明世间种种变化。

　　○二总示。

　　阿难。若彼大性体非和合则不能与诸大杂和。犹如虚空不和诸色。若和合者同于变化。始终相成生灭相续。生死死生生生死死。如旋火轮未有休息。

　　总示中先言大性者。阿难自引四大和合之言。今佛答中辨大性与相非和不和者。欲明性具随缘不变之旨故以性相为言端也。大性之显即下文性水性火之性也。幽溪云。此经始终一理皆明即空即假即中之旨。如下性色真空性空真色此为妙俗。清净本然此为妙空。周遍法界此为妙中。圆融三谛总属圆中。全理具而为事造故有世间七大之相。如来将欲开示先以非和不和示之。谓若大性非和合者则不能与大相杂和。因设喻云。犹如虚空不和诸色。斯则佛性不能变造诸法。性居相外而相不即性。非但无情无即性之理即有情亦无归真之期矣。今下文明有情无情皆有佛性岂非性相和合而成耶。若性之与相实和合者。则相有生灭而性亦随之故云同于变化。言始终相成生灭相续者。始终亦生灭也。生为始。灭为终。上句明相成。下句明相续。续者谓生而即灭灭而即生。生死死生者顺次而言。生生死死者间隔而论。因设喻云。如旋火轮无有休息。旋火之轮无有实体喻虚妄相成相续。斯则真如有随缘之污众生无息妄之年矣。今现见有出生死人岂果无休息耶。非和合既不可。和合又不可。非双遮双照中道了义而何。是为总示七大之旨趣也。

　　○二历大别显七一地大为四一示地性无坚。

　　阿难。如水成冰冰还成水。

　　欲明地大皆双非双照性色真空性空真色清净本然周遍法界。先示其性本皆圆融初无坚执。循业发现时不妨结成无明大地坚碍非常。复性还源时还归清净流澌圆融法性。盖当时法性之与无明遍造众恶名之为染如水成冰也。今日无明之与法性遍融诸法名之为净冰还成水也。此岂非地性融通。而初无坚执之性。故可以循业发现亦可以清净本然耶。如下推破乃冰还成水之功夫。今则直示性本圆融耳。天溪师曰。冰即地也。大论云。水以寒因缘故成地。观无量寿佛经有冰地观是也。若据请观音经应云地性无主。今云冰还成水则科为地性无坚为妙。凡六大前。必皆先示大性。而吴兴等师擘地性二句为总示非也。

　　○二举色空相成。

　　汝观地性。粗为大地细为微尘。至邻虚尘析彼极微色边际相七分所成。更析邻虚即实空性。阿难。若此邻虚析成虚空。当知虚空出生色相。

　　文有二义。先明析色成空。霅川曰。汝观地性。盖指析法差别之性非真性也。随文释义不可混同。如地持中有二法性。一事法性性差别故。二实法性性真实故。粗谓粗大之粗。细谓微细之细。经中尘有三名。一微尘。二极微是色边际相。三邻处尘。析极微为七分便成邻虚。是一极微为七邻虚尘也。更析邻虚即入空矣。孤山曰。邻虚尘者。以此尘至细邻于虚空故。七邻虚为一透金尘。七透金尘为一透水尘。七透水尘为一兔毛头尘。七兔毛头尘为一羊毛头尘。七羊毛头尘为一牛毛头尘。七牛毛头尘为一隙中游尘。准孤山此言。则经云极微色边际相乃透金尘也。更析邻虚即实空性者。小乘中以析空为拙度。若据止观以无常为正析。析尘为邪析。止观引释论云。若有极微色则有十方分。若无极微色则无十方分。若析极微色不尽则成常见有见。若析极微尽则成断见无见。此外道析色也。(云云)论文仍明三藏析色之观云。色若粗若细总而观之无常无我。何以故。粗细色等从无明生。无明不实故粗细皆假。假故无常无性即得入空。上皆止观文也。然法界次第中亦有析尘之言。故知佛法中仍以此为助道。今经持地菩萨云。观身微尘与造世界。所以微尘等无差别。金刚云。若有善男子善女人以三千大千世界碎为微尘。如经所言皆空观成就之相。但经中析身析界至成微尘即是空观已成之相。今文更析邻虚入空并尘不可得也。次明从空生色。幽溪云。若此邻虚析成虚空者牒小解析色成空也。当知虚空出生色相者准例合空成色也。如上析色明空既析大以为小自有而之无。以空例色亦应积小以成大合空以成色。若循环之无端理必然者。夫万象皆从空中发现然不以空为生因。据今文所说即以空为生因。乃佛先顺小宗权立此义以为下文所破之法。与下文日镜艾生火方诸承月中水其例是同。故下即破析色成空合空为色也。

　　○三破和合之妄。

　　汝今问言由和合故出生世间诸变化相。汝且观此一邻虚尘用几虚空和合而有。不应邻虚合成邻虚。又邻虚尘析入空者。用几色相合成虚空。若色合时合色非空。若空合时合空非色。色犹可析空云何合。

　　文中先研破。次若色下出正义。初文汝今下牒阿难问辞。汝且下研破。共破三义。一破和合。二破合色为空。三破合空为色。然破和合即附合空为色合色为空共显之耳。初汝且观下破合空为色。如前析尘至邻虚尘而止。尘既有大小虚空亦有分量。特不知用几许虚空合成一邻虚尘。此句即研破也。盖邻虚为色之始。此若非合一切皆非和合。而邻虚之前更无有尘。势必合空以成邻虚。然空岂可合哉。不应下防转计。计云。空不可合乃合尘以成尘。然邻虚前更无有尘势必合邻虚以成邻虚。但邻虚止可合为极微岂可复合为邻虚乎。故云不应等。尘既难合定应合空。其如空之不可合哉。此即约自他性以破尘之来原。邻尘即自性。空即他性也。又邻虚下破合色为空。十方虚空甚大析几色相合成大空。此句亦是研破。或谓析之与合义似相违佛意正破相违。然文意本明先析后合何必以相违难之。如先析一邻虚以成小空。次析多尘以成大空。后析无量尘成十方界。如是则太费力。此正破和合兼破析色也。若色合下结出正义。文有纵结。有正结。若色合时合色非空结用几色相合成虚空。盖若合邻虚祗成极微色边际相此正明空非合成也。若空合时合空非色结用几虚空合成邻虚此正明色非合成也。上皆纵结。次明色尚有相可析令空。空无有相云何合之使有方是正义。

　　○四示非和不和之真。

　　汝元不知如来藏中性色真空性空真色。清净本然周遍法界。随众生心应所知量。循业发现。世间无知。惑为因缘及自然性。皆是识心分别计度。但有言说都无实义。

　　此中云性即是真性。文辨地大而云色者以地得色之全性也。幽溪曰。阿难向执常说因缘为是疑今二俱排摈为非。如来双示非和不和然后历大广显。此中示不变随缘正非和不和之义也。盖世出世之道有影响。有形声。世人迷头认影觅响寻声。于因缘自然妄生卜度。如来深愍其愚示以形声。文中凡示二义。初指悟性圆融。次斥迷情失指。初又二。初明性具之理。次明性具体用。初中如来藏指能具也。性色真空性空真色指所具也。凡界即佛界故曰如来。众生本觉妙明性中法尔具足恒沙性功德义之为藏。中者指其间。所具之大数有七此以一二(谓色空也)言之。然大数须如下文具明十界依正俱非俱即三如来藏。今虽言七摄得下十。以地木火风空祗是十界依报。根识祗是十界正报故也。色空二字。温陵师以空为体。七大循业发现为用。又云。故七大皆言真空。不知此中色空体则俱体用则俱用。前四大则对空以辨。后三大又自对辨不同。岂智者千虑之一失乎。孤山师云。如来藏即心性中道也。即俗而真曰性色真空。即真而俗曰性空真色。以真俗即中故并云性。不知此中色空真则俱真俗则俱俗亦失之详矣。须知此承上文析色为空之空合空为色之色影响上发来以示乎形声。盖言如来藏中所具之色乃性色。所具之空乃性空。性色无妄故曰真色。性空无妄故曰真空。如是色空在如来藏中同一本性体自相即。故互言之曰性色真空性空真色。次明性具体用。又为二。初明性具之体不变似自然非自然。次明性具之用随缘似因缘非因缘。初中言清净本然周遍法界者兼前言性之三德也。(谓兼前文及与此文即具三德)盖上色空言性具即妙有也。清净本然言性体即真空也。周遍法界言性量即圆中也。谓上性具法体无三惑二死污染系缚故曰清净。非相生而然。非相含而然。性德天然故曰本然。此清净本然之色空于十法界无不充满。一真法界亦无不充满。故曰周遍法界。此即前文阴入处界本如来藏常住妙明不动周圆妙真如性。但彼即妄明真故先云殊不能知生灭去来。乃随众生心应所知量边事。此文指真即真(指性具即性体性量)故曰清净本然。乃性色真空性空真色边事。又前明会妄归真。此明从体起用。然非后义无足以显前义。会而归之不同而同也。次明性具之用随缘似因缘非因缘。上不变言真如之体。此随心应量乃真如之用。众生义含十界佛名无上众生故。体言性而用言心者。古德所谓随缘不变名性。不变随缘名心也。随十界心应十界量者。下文云。汝以色空相倾相夺于如来藏而如来藏随为色空周遍法界。我以妙明不灭不生合如来藏而如来藏惟妙觉明圆照法界。又如一见根。阿难承佛神力见于初禅。那律见大千。菩萨见百千界。如来穷尽国土。众生洞视不过分寸。皆其事也。循业发现者。业由心造心由业牵。单心不感独业不发。文虽互言合明方足。谓恶心善心。染心净心。黑业白业。染业净业。三惑心。三观心。九界业。佛界业。俱名为业以皆有身口运为故。如三祇六度行。百劫相好因。法华云。久修业所得庸非业乎。而独云众生业佛不业不可也。应知众生心业皆感之之道。应所知而发现皆应之之道。量则言其能感所应之分剂耳。然特科为不变似自然非自然。随缘似因缘非因缘者。非自然因缘彰离过也。似自然因缘彰功能也。离过功能初无二体。今但合明其义自见。过有四种。一外计。二小乘。三大乘初门即通教。四大乘终极即别教。前之邪计。或计自然。或计因缘。以为小乘所破姑不重辨。若后之三种虽禀正因缘亦宗自然。如小乘析色通教体色别教次第体色皆因缘也。小乘与通教所计法性自天而然苦不能恼。集不能染。别教但中佛性之自然本自其然皆自然也。离过功能者。离即破也。非破无以显离故也。或以不变破因缘。随缘破自然。或即以不变破自然。随缘破因缘。知炬破暗无施不可。然有正傍。若映前文则以破析显体为正。若原佛意则以破别显圆为正。故此中破析非直破藏前三教皆名为折。显体亦非直通教体色明空。三谛皆即方名为体。今先约圆正破前二兼破别教然后正破别教。初约不变破因缘者。如上所辨析色归空合空成色小乘和合因缘也。今曰性色即真空固不待析色而后空。性空即真色固不待合空而成色矣。体幻色即偏空通教之因缘也。今性色俱真空岂但偏空。性空即真色岂但幻色耶。但中佛性不即色空。破去色空佛性方显。此别教之因缘也。今性色真空性空真色。则无中不边无边不中。不须破二中道常然。不变破自然者。偏真法性苦集不干此藏通之自然也。虽无界内色空之染尚有界外色空之碍。与而言之。见思已破真谛清净。二惑未破俗谛中谛未清净。一谛复本二未本然。周遍二乘法界八法界不得周遍。今如来藏性色真空性空真色。三谛无不清净本然。十法界无不周遍也。如云外月迥出二边。此别教之自然也。中不具二边。与而言之。二边清净本然一未清净本然。周遍九界佛界未得周遍。今如来藏性色真空性空真色三谛无不复本清净。四圣六凡无不周遍法界也。次以随缘破和合者。既如来藏所具色空能随众生心应所知量。汝以色空相倾相夺于如来藏而如来藏随为色空周遍法界。固不待折色而后空。合空而后色也。既曰性色真空性空真色全体发现。固不但体幻色入遍空已也。既曰性色真空性空真色。则三谛色空法法具足。固不须次第而体次第而破方见中道也。随缘破自然者。如来藏不变随缘具造诸法。遍色遍空遍苦遍集。岂寒空法性如严枯木不能生诸法者乎。如来藏性色真空能随染净缘具造十法界。岂同但中佛性如淳善人被恶人逐强来作恶为恶所染者乎。应知此章是如来秘藏具无畏力。如上所说小力而已。其大功能正与别教对垒。前虽兼明于离过彰能犹有未尽故重申之。盖清净本然周遍法界者。彰性色真空性空真色真如之体不变也。随众生心应所知量者。明真如之体能随染净缘具造十法界也。若但能不变不能随缘。此如淳善人不能为恶。可喻别理但中不具九界。若但能随缘不能不变。此如淳善人被恶人逼强作众恶。可喻别教但中迷佛性而强觉忽生。以非性具。故所有迷中染恶定须翻破故皆即义不成。今性色真空清净本然周遍法界而随众生心应所知量乃不变随缘。如君子不器善恶皆能。即随众生心应所知量。而当处清净本然周遍法界谓之随缘不变。如君子作事但彰己能何过之有。此今经之圆旨也。故迷中一切染恶。若七大。若阴入处界。皆如来藏妙真如性。众生虽在生死烦恼而此体不减丝毫。如来虽证菩提涅槃而此体亦无增益。虽勤修证而实无修无证。所以云汝但不随分别三种相续。乃至狂性自歇。歇即菩提。何藉劬劳肯綮修证。此修证无修证之明文也。世间无知下斥迷情失旨。众生妄心一以无知为之相。惑着为之用。所惑因缘自然已如上辨。其惑之所以皆于影响以事卜度故。因缘者随缘之影也。自然者不变之影也。皆是识心分别计度者。指上无知惑着乃以分别识心为体。不但凡夫分别谓之识心。三乘七方便于如来藏未证真理皆名识心。未悟实相皆是计度。但有言说都无实义者。言说即计度因缘自然之表诠也。谓但于不变随缘中模写影响以为因缘自然戏论名相而自缠绕。寔无真寔义味也。故大经云。世谛但有名无实义。第一义谛有名有实义。何谓实义不变随缘是也。何谓有名自然因缘是也。前云非不自然。后云我说佛法从因缘生非取世间和合粗相。荆溪云。三谛者天然之性德也。法华云。佛种从缘起是故说一乘。是以圆修行者悟得清净本然之不变则一味天真不劳修证。悟得随众生心应所知量之随缘则不妨修证。即不变而随缘全性以起修。即随缘而不变全修而在性。修性双泯境观两忘。能了乎此始可言道。然有有情之色焉。无情之色焉。有有情之性焉。无情之性焉。在色似有情与无情之殊。在性岂有情无情之异。是以能悟性色即真空性空即真色者。则不疑古人无情成佛之说矣。此持地菩萨所入法门。而幽溪大师所释义意也。

　　○二火大分四一略示无我。

　　阿难。火性无我寄于诸缘。

　　火具二微谓色与触。无我者。火不能自立必假竹木然后有火故云寄于诸缘。无我是无自性。若寄他缘似有他性。如下明日镜艾不生火即无他性也。共无因亦如下说。又于四性中随计一性是有见。若谓是事实余妄语即是有我。若检四性不得此谓见火是无是事实余妄语即是我也。若见火亦有亦无谓是事实余妄语亦是我也。若见火非有非无是事实余妄语亦是我也。若于此四句有所计执即皆是我。以有我故尚不见空何况性具。今观火性无我能破诸见因之得显性具。涅槃云。无我法中有真我其义是同。然真我不可执。

　　○二举事。

　　汝观城中未食之家欲炊爨时手执阳燧日前求火。

　　一切法皆无我。而火之赖缘其义更着。执燧求火此其事矣。火具照烧二德。今欲炊爨即是烧也。[橘-矛+隹]李曰。阳燧者。崔豹古今注曰。以铜为之形如镜。照物则影倒。向日则火生。以艾为炷。又淮南子云。阳燧火方诸也。论衡曰。于五月丙午日午时销炼五方石圆如镜。中央洼。炊㸑者。字书云。取其气上谓之炊。取其进火谓之㸑。幽溪云。火性五行皆具。下文风金相摩故有火光为变化性。又如火镜以金为之此金具火性也。古人钻榆取火今人锯竹取火此木具火性也。又云。彼大海中火光常起此水具火性也。又云山石击之则𦦨名为土骨此土具火性也。故知火性无我处处可求。今独云执燧日前求火显所寄之缘胜所依之处大。盖火太阳之子日为太阳之母。而日又无我以光明所在为之体。然日又依空而不住空则火之周遍将何限极。用彰性火真空性空真火。岂非所寄之缘胜所依之处大乎。对空而辨意实在兹。

　　○三破和合二一例同。

　　阿难。名和合者。如我与汝一千二百五十比丘今为一众。众虽为一诘其根本各各有身。皆有所生氏族名字。如舍利弗婆罗门种。优楼频螺迦叶波种。乃至阿难瞿昙种姓。

　　古云。所举舍利弗三人不同例同日镜艾三也。文云身氏名字者。如舍利弗是身及名字。婆罗门种是氏族。身据现在。氏族是来原。因有身而成众故身亦是和合之本。及身与名字是名实之分。余皆例之。优楼频螺此云木瓜林。迦叶波此云龟氏。瞿昙云地最胜。亦云日种。孤山曰。瞿昙星名。至于后代改姓释迦。补遗云。舍利弗等三人例同日镜艾和合之义。水中珠空月三。风中衣空面三。其义亦然。

　　○二正破。佛欲明性具必先破和合者。涅槃云。因灭是色获得常色。涅槃所云。谓必先破妄色而后显真色也。又于妄法中求其来由既不可得。知是性中本有方是不变随缘之义。于中先征。

　　阿难。若此火性因和合有。彼手执镜于日求火。此火为从镜中而出。为从艾出。为于日来。

　　和合是所破之义故先拈之。若果因和合有。当于日镜艾三处得火。今三处俱无。不得称和合也。

　　○二破。

　　阿难。若日来者。自能烧汝手中之艾来处林木皆应受焚。若镜中出。自能于镜出然于艾镜何不镕。纡汝手执尚无热相云何融泮。若生于艾。何藉日镜光明相接然后火生。汝又谛观。镜因手执。日从天来。艾本地生。火从何方游历于此。日镜相远非和非合。不应火光无从自有。

　　此中法喻一往观之文势不齐。再往观之法喻元合。言一往观之文势不齐者。前喻中三人各有来由成一众和合之义。是未和合前已先有来由。略举三人例显千二百人皆有来由。其来由多也。法中日镜艾各无火之来由故不成日镜艾和合之义。其无来由者一也。则一多不同。又因火无来由显日镜艾不成和合。是不和合即在无来由时也则一时异时不同。况千二百人外无别和合。日镜艾之外别有一火。欲其文势之相齐得乎。言载往观之法喻元合者。三人各有来由成一众和合之义。日镜艾各无火之来由遂不成和合之义。法喻中意何尝不齐。今但就齐处论之可耳。文中先破三处。破日生中云自能烧汝手中之艾者。不藉镜生故名为自。次破镜生言自亦然。纡者屈也。于日镜艾三处中求火来处一不可得。似明火不与三人同实即明火不成和合。是此中早已破和合矣。须知火若有来处亦不成和合。何也。若从日来便不藉镜艾何名和合。今显火无来处亦不成和合也。然破三处中有破自生他生之义。火是自。三处是他。因建首云火性无我早已破自故今但破他也。如古人释即以镜为自日为他。如后识大破和合中说。汝又谛观下深明火无来由。谓日镜艾各有来由。而惟火无所从来故云何方游历于此。当知日镜诸法元离四性皆无所从生。今欲对显火无来因权言彼有来因耳。日镜相远下别破共生。此二句似结显上不成和合。然作结显义似不便。此中文意皆破和合则皆破共生。因上破他生中破日镜艾和合之义以无来因显不和合。今据文次第宜别破共生。但言日镜非和非合以相远显不和合似有二义故别言之。从日至手四万由旬故云远也。不云艾者。艾与日远不与镜远故略不言艾。是他生中和合反宽而此中和合反狭也。不应句破无因生。此句似亦破自性。然最初言无我。我是自性。今云无从自有显属无因故是破无因也。

　　○四明非和不和之真二一指悟性圆融二斥迷情失旨。

　　汝犹不知如来藏中性火真空性空真火。清净本然周遍法界。随众生心应所知量。阿难。当知世人一处执镜一处火生。遍法界执满世间起。起遍世间宁有方所。循业发现。世间无知惑为因缘及自然性。皆是识心分别计度。但有言说都无实义。

　　初明不变之体有性具性体性量三义。言性火者。上明火大不从日镜艾来不从自他共离生。然则火从何有。因结显云如来藏中原有此火名为性火。相火不破性火不显。涅槃云。因灭是色获得常色。今经亦然。上文约四性以破有相之火是破无明。无明既破火即是佛性也。问。四句推检性相二空在通教止破见思今亦破无明耶。答。妙玄五下云。龙树作论以不可得空洗荡封着。习应一切法空是名与般若相应此空岂不空于无明。释签云。当知前空亦空无明。玄签此语正与今义相合。上文虽但破性亦兼破相。故得顿破无明而显如来藏中之性火也。性火圆融即第五空大。相火是非顽空。性火即是真空。乃会四大而通第五大耳。复言性空者。文中先未辨空例今火大亦有性空。空既云性火复云真。观相元妄惟性火为真。火与空既皆性具即本有俗谛也。次云。清净本然是性体即本有真谛也。清净谓不立诸相。本然谓不假造作。前文日前求火即是造作。性中岂有此造作耶。据文当以清净为真。本然为中。今依幽祖以性具为俗性体为真于义无失。若依古人即直以性体为中也。三云周遍法界是性量即中谛也。火空二大于十法界无不遍满。既遍于俗复遍于真故得是本有中谛。如上性具性体性量咸是不变之体。辅行云三谛无形俱不可见。然即假法可寄事辨。即此假法即空即中。空中二理二无二也。辅行此言与今极合。本有三谛中不但真中无形性具火大亦无形相。今人不达此理。但约事论俗故俗成妄法而非真法。其欲拂去性中七大岂无故哉。今知火大无形不须除俗明矣。就佛而辨须约假以立空中。辨性亦然。须约性具以明性体性量也。如是圆义可破前藏通别三教。一破藏教者。此教析色明空元以无常为正。析世间无常莫过火大。𦦨𦦨不停才生即灭故顺入空。今性火即真空岂析火而后空。性空即火岂空中便无火耶。二教通。观一切法如大火聚四边不可触。自他四性。有无四句。皆是四边悉不可取。是为体色入空之观。今性火即真空岂体幻色而入偏空。性空即真火岂住空耶。三别教中道。如云外月迥出二边则中在火外。故涅槃云非佛性者谓墙壁瓦砾。如经所云墙壁既非火大岂是。此别教佛性之义。今性火真空性空真火无边非中无中非边岂舍边求中耶。性具一义既破前三教。性体性量例前可知。具如圆通疏说。次约随缘之用。四明指要钞中。有但理随缘性具随缘之辨。但理谓但中之理不具九界。亦随染缘造九界法。如淳善人不能为恶。被恶人逼强作众恶。以非性具故所有迷中染恶定须翻破。故皆即义不成。古人称为缘理断九是也。若性具十界。如君子不器善恶皆能。随十界缘变造十界。如君子作事但彰己能何过之有。所以九界之法不须翻破即是佛界。此今经之圆旨与别教但理随缘其义霄壤。今云随众生心者。能随为不变之性。所随为众生之心。心有迷悟。凡为惑心。圣为净心。所谓能随染净缘具造十法界也。凡圣心中皆有所知之量。如凡夫取火之法各有不同。圣人火光三昧亦有大小。性不作意而能应其所知之量。阿难当知下举事以验。执镜求火火似有限。到处执到处起火实无限。宁有方所者谓莫测所从来也。幽祖云。此下五大多举事验。随缘一段例地大则欠非欠也。将以空大出土一尺则有一尺虚空例之耳。言循业发现者。循顺也。上随心之言止能该惑。惑为缘业为因方感火大。故于业中方言发现也。惑业皆能惑性为能应。既全性以起修。则所现之火全修即性。纵是凡夫业火与火光三昧有何别乎。所以乌刍瑟摩化多淫心成智慧火有自来矣。世间下斥迷情失旨。三惑所覆故言无知。以不知不变惑为因缘。不知随缘惑为自然。又不知不变起自然之执。不知随缘成因缘之悟。世间凡外及前三教行人皆由识心未忘起此计度故皆有言无旨。纵得圣果尚属权乘而已。识心若忘。自有明悟不赖分别。火头金刚得之矣。

　　○三水大分四一略示不定。

　　阿难。水性不定流息无恒。

　　水具三微谓色触味。不定者水性元无定住。以其住者池沼方圆碍之即住非水有定性也。又不定者。若于自他四性中随计一性即是有见。是定非不定。若检四性不可得此为见水是无。亦是定非不定。若见水亦有亦无乃至非有非无。亦是定非不定。今不住有四句中。亦不住无四句中。亦不住不可说中。故言水性不定。性不定故或流或息。古人云求则流否则息。今若以流水为流止水为息亦无不可。不恒即不定也。恒常也。

　　○二举事。

　　如室罗城迦毗罗仙斫迦罗仙及钵头摩诃萨多等诸大幻师。求太阴精用和幻药。是诸师等于白月昼手执方诸承月中水。

　　室罗伐此云丰德或云闻物。迦毗罗此翻黄赤色。斫迦罗此翻轮山。钵头摩此翻赤莲华。诃萨多从古未详译语。皆外道名善幻术者。太阴精月中之水也。望前曰白月。亭午曰昼。方诸取水之珠也。即阴燧也。孤山曰。淮南子云。方诸见月则津而为水。高诱注曰。方诸阴燧大蛤也。熟拭令热以向月则水生。许慎注曰。方名也。诸珠也。译人今取许注故文云从珠中出等。

　　○三征破二一征。

　　此水为复从珠中出。空中自有。为从月来。

　　水即自性。珠空月即他性也。或以珠为自。空月为他。亦无不可。元破和合故举三处以应上三人之喻。

　　○二破。

　　阿难。若从月来。尚能远方令珠出水。所经林木皆应吐流。流则何待方诸所出。不流明水非从月降。若从珠出。则此珠中常应流水。何待中宵承白月昼。若从空生。空性无边水当无际。从人洎天皆同滔溺。云何复有水陆空行。汝更谛观。月从天陟。珠因手持。承珠水盘本人敷设。水从何方流注于此。月珠相远非和非合。不应水精无从自有。

　　文中先破三处。又二。先正牒破。次劝审观。破月来中初句牒。尚能下定。言令珠出水者明珠无出水之功功皆在月。如是则月光到处遇物即流。珠与林木不殊皆能出水。从月至手亦四万由旬故云远也。流则下破。若林木果能吐流何待珠出。此句破林木出水。言必无此事耳。若林木不流则珠元有功而水不降月月来之义破矣。次破珠出。则此下定也。不赖月光故云常应流水。何待句破也。三破空生。空性下定。滔水没也。云何下破。可知。次汝更下劝谛观。月珠水盘三物各有根因。水无根因故云何方流注于此。陟音职之石切。升也。问。三处既无水不可得。何更穷流注耶。答。所言空者。空其情见非谓永无。当知性具之法其犹形声。有相之法其犹影响。影响不实非并影响亦无。今盖穷影响之来原以示形声耳。上文破自他生亦有三处无来由显不和合。次月珠下别以两物相远显非和合。是破共生。三不应句破无因生。但破四性不破四相者。辅行云。有秪是自。无祇是他。乃至双非秪是无因。经文存略。如荆溪此说则破性可兼四相也。然此中破相非但显空。故云。水从何方流注于此。虽破来因仍立假法。穷假法之来原即中道性体。故下接云性水真空等。

　　○四明非和不和之真。

　　汝尚不知如来藏中性水真空性空真水。清净本然周遍法界。随众生心应所知量。一处执珠一处水出。遍法界执满法界生。生满世间宁有方所。循业发现。世间无知惑为因缘及自然性。皆是识心分别计度。但有言说都无实义。

　　性水真空。谓有水之处即空。性空真水。谓无水之处皆水。据前滔溺之言空不生水。今论性水法法融即。尚即性火何况空耶。心谓迷悟之心。业谓染净之业。

　　○幽溪曰。论水大亦五行皆具。如金能生水固理气之常谈。经云。是故林薮遇绞成水此木具水性也。又曰。宝明生润火光上蒸故有水轮含十方界此火具水性也。又云。彼洲潭中江河常注此土具水性也。今特取白月昼手执方诸承月中水者亦显所寄之缘胜。所依之处大也。盖水为太阴之子而月为太阴之母。而月又无我以光明所在为之体。依空而不住空。则水之周遍将何限极。用以彰性水真空性空真水。岂非所寄之缘胜所依之处大乎。对空而辨意实在兹。旧以循业发现句通属上文。交光则连下世间无知而解。不知随心但彰真如有随缘之应。若无十界染净之业则无感之之力。要知九界众生。起无边染用。与夫佛起无边妙用皆得此感应之道也。或疑自己性用何必作感应释。然十卷云。补特伽罗酬业深脉感应悬绝亦其例矣。交光又云。此四字双具两种不自在意。一者世出世间诸净妙色若不循彼种种净业虽欲发现不可得也。二者三途四恶一切苦秽之色若不戒彼种种染业虽欲不发现不可得也。(云云)不知如此论议只可解释第二门头事。于此圆顿直捷谛理不但了无交涉抑且使圆顿旨趣反增晦昧。盖首楞严王一切事法莫不究竟坚固。尚理而不尚情。曷为情。世间惑为因缘自然是也。曷为理。不变随缘随缘不变是也。惟其不变而随缘故得终日随缘而不变。在随缘固有自在不自在之殊。在不变虽终日随情不自在而未尝不自在。故观经疏云。此理灼然世间常住。虽五无间皆解脱相。虽昏盲倒惑其理存焉。盖深得乎此。故此段经文深明常住真心圆顿至理。要使人人体会一切所随染净之缘直下便是不变之性。莫不清净本然周遍法界。以成楞严大定。即修证而无修证。举心即错拟议即乖乃观心之要道也。

　　○四风大分四一略示无体。

　　阿难。风性无体动静不常。

　　风于四微止具一触。无体者。未动之时不知所在。既拂之后了不可得。又若于自他四句中随计一性谓是事实余妄语即是有体。若检四性不得见风是无谓是事实亦是有体。乃至见风非有非无亦是有体。若四句观风风不可得即是无体。无体故无碍即得入如实之际。温陵曰。拂衣则动垂衣则静所谓动静不常也。

　　○二举事。

　　汝常整衣入于大众。僧伽梨角动及傍人。则有微风拂彼人面。

　　僧伽梨此翻杂碎衣。剪碎制成条相多故。亦翻坏色衣名含多义。或名离尘服断六尘故。或名消瘦服割烦恼故。或名莲华服离染着故。或名间色服如法色故。出真谛杂记。亦三衣通称。幽溪曰。佛意广明七大。儒典只说五行。空大彼将以为天矣。若四大与五行敌对言之。水火二大名实俱同。土金二行儒则开一为二。佛则合为地大。盖土能生金金未成则金为土之坚性。金既就则金为土之体骨。故一有地足当二行。木行即为天也。风以动为性。木属东方震卦为群动之首。若论风性亦五行皆具。如金风怒号。水波汹涌。火𦦨之摇光吐舌。大块之噫气为风。皆其事也。所以风称为大。今特云汝常整衣等者。以验风性无体动静不常耳。此中文势与前不同。前阴燧求水。阳燧求火。明其自无之有足显性具而其事稍难。今微风生衣亦自无之有足显性具而其事更易。以风于四微中但有一触水火假缘稍多。此难易之分也。易则尤足显性具矣。

　　○三征破二一征。

　　此风为复出袈裟角。发于虚空。生彼人面。

　　○二破。

　　阿难。此风若复出袈裟角。汝乃披风。其衣飞摇应离汝体。我今说法会中垂衣。汝看我衣风何所在。不应衣中有藏风地。若生虚空。汝衣不动何因无拂。空性常住风应常生。若无风时虚空当灭。灭风可见灭空何状。若有生灭不名虚空。名为虚空云何风出。若风自生被拂之面。从彼面生当应拂汝。自汝整衣云何倒拂。汝审谛观。整衣在汝。面属彼人。虚空寂然不参流动。风自谁方鼓动来此。风空性隔非和不合。不应风性无从自有。

　　文分三。先破三处中二。先正牒破。初破衣生中初句牒。汝乃句难。其衣下破。言我会中垂衣者。汝衣既风我衣亦风。汝因整衣则有佛因垂衣则无则衣之非风明矣。不应句破转计。可知。次破空生中云汝衣等者。先以衣对辨。空若生风何须假汝动衣方有。次明空无风。若必谓空能生风。则空体常在风应无歇。既空自能生风而有无风之时岂非并空亦灭耶。灭风下纵破。纵汝计谓虚空已灭。然物不动时灭风可见。虚空若灭有何相状。若有生灭下犹是纵破。或以风生为虚空之生风灭为虚空之灭。破云。既有生灭何成虚空。以虚空乃三无为之一也。名为虚空下结破。因世人常计空能生风故结显之。长水曰。风性摇动虚空寂然。岂有寂然而生摇动是也。三破面生中自汝等者。承上文来风还拂汝即是倒拂。岂自汝整衣而反拂汝耶。具足应云。自汝整衣云何从彼面生而反拂汝耶。次劝审观中云。整衣在汝面属彼人明风不生于面也。此句亦可足前破面生义。虚空寂然不参流动明风不生于空也。故即云风从何方鼓动来此。总承上二义明风之来处必不可得耳。二破和合即破共生。相风顽空其性必隔前文已破。空能生风是破独空能生未破风空和合故重破之。于三处中但以空为言者以常情每谓空中有风也。又性隔之言。亦是承上虚空寂然不参流动。所言性者是相中之性耳。不应下破无因也。

　　○四显真。

　　汝宛不知如来藏中性风真空性空真风。清净本然周遍法界。随众生心应所知量。阿难。如汝一人微动服衣有微风出。遍法界拂满国土生。周遍世间宁有方所。循业发现。世间无知惑为因缘及自然性。皆是识心分别计度。但有言说都无实义。

　　初悟性圆融中初明不变之体。经中地水火风皆与空对辨。如今文云名为虚空云何风出。前三大亦然。虽明有相之四大与空恒隔。而意欲显性中四大与空相即。故先云风空性隔。后即云性风真空性空真风此性具也。言清净本然者。真风不动。真火不焦。真水不溺。真地不塞。如此之风岂待整衣方出此性体也。风即是空何处不遍。非但风空相即亦可云性风真地性地真风水火亦然故云周遍法界。此性量也。次明随缘之用。先随心应量。次举事验。问。前明衣不生风今何云微动服衣有微风出。答。前破因缘生法。今明因缘显法。性具之风毕竟不由因缘而生故前言三处皆不能生。然风虽本具赖缘方显。如暗室瓶盆井中七宝假炬方彰非炬能生七宝。风性亦然。因微动之缘有微风出。有劫尽之缘则毗岚猛风由心而现。皆藉缘而显岂藉缘而生耶。教中常明瓶衣等法从因缘生故皆无常。惟佛性之理从因缘显故是常住。今经明四大五阴皆如来藏妙真如体即本有佛性。故皆缘显非缘生也。又众生妄心不停故风之吹拂无已。蓬蓬然起于北海。蓬蓬然入于南海。皆即众生之心。而众生见动圣人见其不动。所知之量别也。心异则所循业亦异。风是所感之报耳。

　　○五空大四一略示无形。

　　阿难。空性无形因色显发。

　　空有四名。一虚空。二无所有。三不动。四无碍。今略言无形可兼四义。幽溪云。因者待也。世间万物相待成形。因色显空此为有待之根元。温陵曰。凿土得空所谓因色显发也。

　　○二举事。

　　如室罗城去河遥处。诸刹利种及婆罗门毗舍首陀兼颇罗堕旃陀罗等。新立安居凿井求水。出土一尺于中则有一尺虚空。如是乃至出土一丈中间还得一丈虚空。虚空浅深随出多少。

　　温陵曰。西天贵贱族分四性。如此方四民。刹帝利王族也。婆罗门净志也。亦云净行。以守道居正洁白其操也。毗舍商贾也。首陀农夫也。是谓四姓。颇罗堕利根也。旃陀罗魁脍也。此又智愚之族也。孤山曰。颇罗堕此翻捷疾。亦利根。慈恩云。婆罗门凡十八姓此居其一。旃陀罗此云严帜。恶业自严行特标帜。谓摇铃持竹也。幽溪曰。出土一尺则有一尺虚空显发二义。前地大则对空而明。今空大则对色而辨。准余三大各互缺一待。可知。

　　○三征破二一征。

　　此空为当因土所出。因凿所有。无因自生。

　　○二破。

　　阿难。若复此空无因自生。未凿土前何不无碍惟见大地迥无通达。若因土出。则土出时应见空入。若土先出无空入者云何虚空因土而出。若无出入。则应空土元无异因。无异则同。则土出时空何不出。若因凿出。则凿出空应非出土。不因凿出。凿自出土云何见空。汝更审谛谛审谛观。凿从人手随方运转。土因地移。如是虚空因何所出。凿空虚实不相为用非和非合。不应虚空无从自出。

　　文分三。先破三处。又二。先正牒破。次劝审观。三处中先破无因者。虚空最是无因故先破之。如所凿是土所求是水而虚空忽现得不疑其无因乎。破中迥远也。谓大地旷远曾无通达。次破土生。长水云。若因至空入先牒破。土若生空。土出井时应见虚空出土入井。若土下结非。若土先出不见虚空从土跃出还入于井。何言空从土而有耶。若无下转破无出入。若不见空出土入井。则应空土无相异之因由。言无异因者。如土因凿出空亦因凿而出是所因同也。所以破云。则土出时空何不出也。此正破无异。然土出而空不出反似因土而出空矣。故以此破无出入也。此文天如所解大同。其云虚空若从土出。应见虚空出于土而入于井。此妙解也。交光不用而立开池引水之喻甚觉宽缓。但得空入之义不得土出之义。至转破中若无出入句必须解云若不见空出土入井。交光解云。仍承上难。必言土自出入空无出入故即约空无出入以难也。与经意亦不相肖。三破凿生。若谓虚空因凿而出。则凿意反为出空而非出土矣。不因下反破。若不因凿而出者则凿自出土而已。空既非土何因见有空耶。劝审观中。吴兴云。当以三谛配前因土因凿无因。其说是也。土因地移者土从地中运凿移出也。凿从人手则凿有因。土因地移则土有因。惟空无所因。言无因者欲明空是自性中具耳。次破和合。意言凿是凿土以实为用者也。空是虚通以虚为用者也。本是异法安得用实以成其空用虚以成其实。桐洲云。二者体性相乖故不相为用。犹云不相为因是也。不应下破无从。前已破无因今复破者。前之无因亦可言因。今并不因无因故曰无从。

　　○四显真三一均前四大。

　　若此虚空性圆周遍本不动摇。当知现前地水火风均名五大性真圆融。皆如来藏本无生灭。

　　此文古人有异释。泐潭直以大为如来藏义。霅川曰。四大后所以点空均名五大者。盖诸经常谈唯四而已。此既异彼故特言之。下根识中其例亦尔。通名大者且从事立。智论云。佛说四大无处不有故名为大。若言大性周遍。必须指事即理摄末归本不可名而名之是谓如来藏也。或有直以藏性释于大名者一何误哉。即中云虚空性圆周遍者。若言空处有空实处无空即非周遍。虚空不尔故言周遍。具如涅槃一十复次所说。下文云无边不动虚空并其动摇地水火风。据此文。则空大独名不动也。言性真圆融者。性空即真四大。性中四大即是真空故曰圆融。此是以空均四会归藏性。言本无生灭者。虽四大灭而经云性空真色。则空在即地水火风在也。故四大无灭。虽四大生而经云性色真空。则四大在即空在也故四大无生。空无生灭例此可知。空在即四大在故空无生。四大在即空在故空无灭。然今云无生灭谓在圆融性中无生灭耳。

　　○二斥迷令悟。

　　阿难。汝心昏迷不悟四大元如来藏。当观虚空为出为入为非出入。

　　汝心昏迷者。晦昧为空汝心昏迷亦然。虚空为出为入如前破出土入井是也。前又破无出入及不因凿出等即非出入也。虚空圆离诸计本是真性。四大亦然。幽溪曰。自五大之相而言之。一虚四实不相为伦。自性而言均一如来藏性也。

　　○三不变随缘。

　　汝全不知如来藏中性觉真空性空真觉。清净本然周遍法界。随众在心应所知量。阿难如一井空空生一井。十方虚空亦复如是。圆满十方宁有方所。循业发现。世间无知惑为因缘及自然性。皆是识心分别计度。但有言说都无实义。

　　幽溪云。相末也。性本也。相之圆融元由性具故曰汝全不知(云云)。此中对辨与前不同者。前欲以空均四故历对空辨。此欲以根识均空故对觉而辨。会归藏性其进有序。温陵不详乎此。故以体用而释。交光不详乎此。乃云比前变其文。而复颠倒其意。环师之失在于约。鉴公之失在于凿也。即中谓此中对辨较前稍详。初均前四大中重将空与四大对辨而云性真圆融。不如此不与前文映合。今示性具中复以空对觉者。空是晦昧之法故与觉对明其圆融。空既即觉不可消殒。虽不可销只一觉体而已。随缘中晦昧为空随众生之心也。宝觉真空随圣人之心也。又汝以色空相倾相夺于如来藏故于是中风动空澄。我以妙明不生不灭合如来藏故身含十方无尽虚空。由所知量不同耳。举事中空生一井是应其取空之道。十方空如空无边处。依此悟道则虚空藏菩萨云。虚空无二佛国本同。于同发明得无生忍是矣。

　　○六见大四一略示无知。

　　阿难。见觉无知因色空有。

　　见觉者。见闻觉知略称见觉。此根中之知由离尘无体。故首云见觉无知。义海云。根无自性因境而有。见觉是根因色空显。下文云由尘发知也。今谓有无四句皆是有知。今观无知则破四见。云根但如镜无别分析故云无知。此说亦可。

　　○二引事。

　　如汝今者在祇陀林朝明夕昏。设居中宵白月则光。黑月便暗。则明暗等因见分析。

　　云因见分析者。前明由尘发知今示因根有相。

　　○三征破二一征。

　　此见为复与明暗相并太虚空。为同一体。为非一体。或同非同。或异非异。

　　携李曰。此问四句。一同二异。三亦同亦异。四非同非异。但经文分两同两异各成一句。然此中先立三相以应上三人之喻。次立同异四句以为所破。此下之文不即破见所从来而先破一体等者。以前明由尘发知因根有相则根尘似为一体。苟非一体则计异体。乃至或计双亦双非。故先破之。至劝审观中方破见所从来及破和合。以结归性具也。

　　○二破分三。先破四句。二破和合。三破无因。初中二。初正牒破。次劝审观。初中四。一破一体。

　　阿难。此见若复与明与暗及与虚空元一体者。则明与暗二体相亡。暗时无明明时无暗。若与暗一明则见亡。必一于明暗时当灭。灭则云何见明见暗。若明暗殊见无生灭一云何成。

　　初句牒。则明下破。破中先明二尘相夺。见虽与明暗虚空一体。其如明暗二体相亡。但言明暗者以空不在相违中也。若与下正推破。当明之时暗体既亡则见暗之见亦亡。故明时不但无暗而且无见暗之见。下句准说若一即亡灭之义。灭则云何灭字总承上暗时当灭明则见亡。明则见亡云何见明。暗时当灭云何见暗。若明下结破。

　　○二破异体。

　　若此见精与暗与明非一体者。汝离明暗及与虚空分析见元作何形相。离明离暗及离虚空是见元同龟毛兔角。明暗虚空三事俱异从何立见。

　　初句但牒明暗。汝离下约三事破。又为三意。初明见相难分。如正见明暗虚空之时离此三事别求见体则不可得。见元者见精明元也。二明离尘无体。前明正见三相之时不可分析。今明设离三相此见必无。盖见与明暗虚空终日和合人不觉其和合也。故佛明若离三相则见元无体也。三明俱异无见。无明则依暗。无明暗则依空。三事俱无斯见不立。

　　○三破双亦。

　　明暗相背云何或同。离三元无云何或异。

　　前但计一边秪拈一难。今双计同异则拈两难。或同中不言空者是以色摄空也。

　　○四破双非。

　　分空分见本无边畔云何非同。见暗见明性非迁改云何非异。

　　非同则举空。非异则举明暗。盖绮文互现耳。无边畔则似同故不可云非同。性无改则似与明暗异故不可云非异。问。同异四句一不可立。为是妄相无有决定。为是中道不可思议。答。同异四句皆是妄见。妄见不立妄相元空。而中道之不可思议亦于是可知。何者。妄尚无定中道岂有住着。无住即不思议也。

　　○二劝审观。

　　汝更细审微细审详审谛审观。明从太阳。暗随黑月。通属虚空。壅归大地。如是见精因何所出。

　　霅川以四审配前四句。补遗云。根大中有四审字。初一句总标。下三审字审其明暗空三不能生根大。前空大中审谛亦是总标。次云凿从人手乃谛审也。土因地移乃谛观也。至下识大中只有二详字乃对见相二义。霅川是对前。补遗或对前或对后数亦不合。然观文势初句实是总标。下二句谓细不但细而且微细。审不但审而且审详。又就境而言则为审谛。就观而言则为审观。作此释已复以四审字对前同异四句。或更对明暗通壅四句。则无漏矣。上破同异等四句示破见之来处。今云明从太阳等者。谓明暗通壅皆有所因见则无因。言见精者。指六之根为见精也。

　　○二破和合。

　　见觉空顽非和非合。

　　但言空者以空摄色。前破异体中似明见相和合。又破双非中云分空分见本无边畔云何非同。究论见觉空顽体性硕异不可云和合也。前破非一体似破和合。然但破一体未破和合故今再破。

　　○三破无因。

　　不应见精无从自出。

　　夫见精者与真同体。无始恒有何必求所自来。然既是无始无明异竟从迷真而有。故不得谓无从因出也。上明见精因何所出即似无因。故再破无因。

　　○四显真三一均成六大。

　　若见闻知性圆周遍本不动摇。当知无边不动虚空并其动摇地水火风均名六大性真圆融。皆如来藏本无生灭。

　　孤山曰。前于六根广破眼见余根并略。今乃类通显示其性皆遍。闻即耳根。觉即鼻舌身根。知即意根。不言觉者略也。性圆周遍故不偏见色空。本不动摇遂乃远离生灭。然犹就事而论未必全真。如前破一体中云。若明暗殊见无生灭。经虽云无生灭无迁改岂即谓之真乎。故与不动虚空动摇地水火风均名六大也。至会如来藏性本无生灭方得谓之真耳。幽溪曰。此中先以根大均空大。次以根大均余五大。意显二大展转超胜于前。空则以不动无相胜。根则以有觉无灭胜。然此胜劣亦不过随相分别。如藏言之略无差别。故今均之而曰性真圆融皆如来藏本无生灭。幽祖以根大均空大者。如经云。性圆周遍本不动摇。是以根大均空也。

　　○二斥迷令悟。

　　阿难。汝性沉沦不悟汝之见闻觉知本如来藏。汝当观此见闻觉知为生为灭。为同为异。为非生灭。为非同异。

　　沉沦者沉滞于无为寂灭之理。谓真理中无见闻觉知故当观现前见闻等也。能见物外者为生为灭。与外物相对为同为异。温陵曰。生灭同异皆因妄尘。非生非异不离妄计。离此诸妄即如来藏也。

　　○三不变随缘。

　　汝曾不知如来藏中性见觉明觉精明见。清净本然周遍法界。随众生心应所知量。如一见根见周法界。听嗅尝触觉触觉知妙德莹然遍周法界。圆满十虚宁有方所。循业发现。世间无知惑为因缘及自然性。皆是识心分别计度。但有言说都无实义。

　　初明悟性圆融。初不变中先明性具之理。本性之见即是觉体之明。觉体不杂妄法故曰精。觉体之精即是明了之见。此中以用对体而辨。性见明见用也。觉明觉精体也。后识大亦然。此性具中道之理异于藏通。藏通真理既无见闻亦非觉体。今是圆中异于偏真也。别教中正点见闻即是佛性。然见性闻性迥脱根尘之外。今指见闻诸根即是觉体故破别教。此性具也。清净者。性中六根元无根相故清净。本然则非因缘所感此性体也。周遍法界者。别教性体中虽具见闻。然有情有佛性无情无佛性则不周遍。圆教色香之体即是见闻。故惟色惟心能遍法界。此性量也。上明不变之体已竟。次明随缘。随众生净心则为佛界之六根。随众生染心则为九界之六根。经云。世孰有真天眼者。有佛世尊不以二相见诸佛土故所知量最广。九界展转渐狭。此文具该六根。前就易明先约见辨。以见准五莫不咸然。云见周法界者。指现前众生见根对境咸瞩是周法界。温陵云。尝触指舌根。以味合方觉故亦名触。觉触身根。觉知意根。六根应用皆是妙德。云莹然者是明彻义。皆同见根悉周法界。循业者。谓十界之业不同故十界见闻各别。世间下斥迷情无旨。须知大性总绝名言。才属思议即非实义。此大势至所入法门。以彼云都摄六根故。

　　○七识大。此大是弥勒悟处。科分四一略示无源。

　　阿难。识性无源因于六种根尘妄出。

　　根尘之体切近于真故曰根尘同源。识性虚妄即是无源。若以根尘为源而根尘已是妄故无源也。从根尘而有识。如大经云。眼色二语生识一语。问。前火性无我等皆作离四句释。今无源之语亦能作此释乎。答。有无四句皆识心所计。今知识性虚妄从识起见悉不可信。即离四句之根元矣。

　　○二引事。

　　汝今遍观此会圣众用目循历其目周视但如镜中无别分析。汝识于中次第标指。此是文殊。此富楼那。此目犍连。此须菩提。此舍利弗。

　　初举根对简。言遍观者与下次第标指异也。真际曰。根但照境故如镜中。识有分别故能标指。交光曰。万象对照一念不生正是根相。幽祖曰。圣众尘也。遍观根也。二卷所显见精。初卷所指识精。正是此体。交光意指此为真常故有决定用根之语。不知用目循历虽如镜中无别分析尚属无记。欲证菩提要须见见。即用目循历未是一念不生境界。何者。有根有尘必有妄念。如八识中有作意心数六根岂能离作意耶。但此是根本无明于此不起攀缘即是法性。或直指为无明。或直指为法性。其谬均耳。若即此悟性方为得旨。汝识下正显识体。前根如镜故能发识。如前五识并五意识及第六识皆名为识。眼色亲得色相有自性分别。不带名言无计度分别亦属根本无明。于此不起攀缘根尘自空即是法性。由彼同时意识起第三念计执名字如某某等名随念计度分别也。然五识五意识皆缘性境。至第六识离前五识自缘独影境。亦为今识大所摄。

　　○三征破二一征。

　　此识了知为生于见。为生于相。为生虚空。为无所因突然而出。

　　义海云。四处不生显无生也。言无因者。三处既不能生或计无因而有。

　　○二破分三一破四处二一正牒破。

　　阿难。若汝识性生于见中。如无明暗及与色等。四种必无元无汝见。见性尚无从何发识。若汝识性生于相中不从见生。既不见明亦不见暗。明暗不瞩即无色空。彼相若无识从何发。

　　作此推检者明藏性之无源也。前释中谓根尘是妄故识无源。今推根尘不能生识故曰无源。初番破从见生。识若生于见则必不生于相。其如无相之时见亦不可得。当斯时也。根性尚无识何由生。是欲以见为源而不可得也。次番破从相生。识若决定从相而生则不从见生。而无见则无相。方斯时也。相尚不立何由有识。是欲以相为源而不可得也。

　　若生于空。非相非见。非见无辨自不能知明暗色空。非相灭缘见闻觉知无处安立。处此二非。空则同无。有非同物。纵发汝识欲何分别。

　　第三破从空生。先破能生之空。言双非者谓以非相非见为空也。不从尘生故曰非相。不从根生故曰非见。以空性无形因色显发。既无明暗之色并空相不可得。此空又深一层。非见则不能分辨外境故不知四种外尘。是绝无生识之机。外尘是所缘。非相则灭所缘。而无相则亦无见。定无生识之道。上来所辨皆明见相相因而有也。处此下正破识从空生。义海云。非相非见故曰二非。正指空也。空则同无者。谓生识是空即同龟毛。或识是有亦不同根尘之物。纵发汝识等者。以同根尘之故方能分别外尘。既不同根尘。纵发汝识岂能分别外尘乎。

　　若无所因突然而出。何不日中别识明月。

　　日中识月是无所因。既无此识安得谓无因耶。

　　○二劝详审。

　　汝更细详微细详审。见托汝睛相推前境。可状成有不相成无。如是识缘因何所出。

　　补遗云。汝更细详总标也。微细详审别举也。夫总别之释极是而详相详见亦在乎其中矣。见托根。相托境。有出可状。无出非有。是则根境空有皆有来因。惟识无所从来也。

　　○二破和合。

　　识动见澄非和非合。闻听觉知亦复如是。

　　动或识能了别。澄谓根但照境。阿难前以和合立难。故复宗破和合。若识从根生即有和合之义。既不从根生岂复成和合耶。熏闻云。识动见澄非和非合者。此约根识动静相违名非和合。若望他境还破自生耳。若风大中云。风空性隔非和非合既对境论乃破他生也。若火大中云。日境相远非和非合此乃自他相望正是破和合性。随意而说故非一涂。闻听下例破余识。闻听者。以耳与鼻辨异。鼻名嗅闻故。

　　○三破无从。

　　不应识缘无从自出。

　　识缘者谓识起缘由。前已破无因。而无因亦是所从故再破无从。

　　○四显真三一会成七大。

　　若此识心本无所从。当知了别见闻觉知圆满湛然性非从所。兼彼虚空地水火风均名七大。性真圆融。皆如来藏本无生灭。

　　言本无所从者。正以无所从来故是性中本具。了别见闻觉知非六识也指前根大耳。性非从所亦示根性本具。均识均根竟然后以有情均无情。皆性本具故无生灭。温陵云。地等既然世界众生物物皆尔。不惟地等名大草芥尘毛皆可名大。问。五识是第八识见分元属现量可会归如来藏。五意识及第六识是攀缘心。今经斥为生死根本何亦是如来藏耶。答。九界攀缘之心无非理具。辅行云。并由理具方有事用正此义也。此攀缘心会入理体皆是佛法名如来藏。问。如来藏中何用此攀缘心耶。答。生灭之法性中本有。以无生智现前生灭即除非性中永无生灭。故攀缘之心亦性中本有。以无得心现攀缘自息。非性具永无攀缘。复以性真圆融缘即无缘。此义如涅槃中广说。又从略言之且会心王。既会心王。亦会心所。故第二卷云。我常说言色心诸缘及心所使诸所缘法惟心所现。

　　○二斥迷令悟。

　　阿难。汝心粗浮不悟见闻发明了知本如来藏。汝应观此六处识心为同为异。为空为有。为非同异。为非空有。

　　荆公云。于空云汝心昏迷空性觉故。于见云汝性沉沦见性外现故。于识云汝心粗浮识心内潜故。浮则但认浮根。粗则不达识精。即中云。阿难始执心在内并计七处。既执心从因缘生是粗浮也。见闻二字意该六根。发明了知当指六识。为同等者。为与根尘同。为与根尘异。同异对根尘说。空有就自体说。或谓六识体同用异。本一精明是同也。分成六识是异也。亦不违理。

　　○三不变随缘。

　　汝元不知如来藏中性识明知觉明真识。妙觉湛然遍周法界。含吐十虚宁有方所。循业发现。世间无知惑为因缘及自然性。皆是识心分别计度。但有言说都无实义。

　　文分二。初悟性圆融。二迷情失旨。初中二。一明不变。次明随缘。初文中亦具性体性具性量三义。本性之识即妙明之知。觉体之明即性真之识。幽溪云。性识真识存本位而言即第九白净识也。明知觉明废本位而言即本觉妙明也。前五大相会。或会有相以归无相。会无情以归有情。至见大识大理无不极。但会其异名别说而已。此言存本位废本位即体兼用冥之义是性具也。特言妙觉湛然不云清净本然者。上六大有相。故言清净以彰离相。今识心元自无相。融入觉体是名妙觉。以无分别而善分别故觉名妙。下文云。此湛非真。流急不见。盖八识之湛非真而性识白净为真湛耳。此性体也。周遍法界是性量也。次随缘中无随心应量者。前五大是无情法。根是清净四大。皆可云随心。今正是心何必言随心。既不云心亦不必云所知量矣。含吐者。后文云。如意默容十方三世世出世法。惟圣与凡无不包容。据经所说岂非含十虚乎。又能分别诸法岂非吐乎。宁有方所故不可于七处求之。七处如首卷征心中说。循业发现者现为圣凡诸识。或随佛界之业。或随九界之业。凡具心识咸是妙觉。如匠作舍运斤若风。如人作书心手相称。是其灵明廓彻不思议之力。虽在梦幻空华中而具足成就不差毫发孰非佛性之用。此心识不赖根尘非关卜度。众生以妄想侵之故落生死。若知其本绝言思则九界无非佛界。古人云。分别亦非意正此义也。世间下斥迷。迷何在。在识心分别计度耳。故知分别之心元非思量分别所及。其义明矣。须知止观明两重所观。今经亦尔。彼文第一重立六识为所观境即去丈就尺等文是也。第二重观不思议境即一念三千之文是也。虽立阴观妄而融妄即真观之令成不思议境。则两重止是一重。今经自初卷来亦以妄心为所观境。然破妄显真且指攀缘心为生死本。直至今文方云性识明知觉明真识均成七大。皆不生灭。然后知现前六识即是不思议境。岂不与止观文若合符节。皆观妄心以成真心大显两重止是一重。不惟正观总无明心。别约能招报心是同而已。故今经征心之说至此方竟。所以自初卷来节节呈疑以问起答。至明识大圆义始毕。下文大众领解亦经文一大结局也。问。七大之文。前四乃对空而辨云性色真空性空真色等。第五空大乃对觉而辨云性觉真空性空真觉。第六见大乃对觉明而辨云性见觉明觉精明见。第七识大又乃对明知而辨曰性识明知觉明真识。如此对辨不同何也。答。此由众生无始迷真觉以为根识。局内身以远外境。对空色以分大小。如经所谓晦昧为空空晦暗中。乃至惟认一浮沤体目为全潮穷尽瀛渤。如来怜愍斯辈将为指迷而即悟故必自浅以之深。先以无边之虚空对辨有边之四大。故往复言之而曰性色真空性空真色。乃至性风真空性空真风。所以然者。地大之色坚质而有方所者也。虚空融通故无方所矣。水火风大摇动而有生灭者也。虚空恒然故无动摇矣。凡有生灭去来则有虚妄。无生灭去来故性真圆融矣。今日性色真空性空真色。犹言空性色亦性。空真色亦真。色之与空本无差别。故于第五大文中而和会云。若此虚空性圆周遍本不动摇。当知现前地水火风均名五大性真圆融皆如来藏本无生灭。阿难。汝心昏迷不悟四大元如来藏。当观虚空为出为入为非出入。是则四大与空均一常住。相虽示异性乃元同。莫不清净本然周遍法界。称之为大不亦宜乎。复次色空之常遍虽融身境之无差未会。故又于空大文中而云性觉真空性空真觉。所言觉者通而言之即根与识也。所以空觉相对而辨者。夫根识有觉知者也。虚空无觉知者也。事固如是理实不然。故往复言之而曰性觉真空性空真觉。犹言觉性空亦性。觉真空亦真。空之与觉元无殊异。故于见大文中而和会云若见闻知性圆周遍本不动摇。当知无边虚空并其动摇地水火风均名六大性真圆融皆如来藏本无生灭。斯则以根识均虚空。岂惟虚空非无情而地水火风亦非无情。以虚空均根识。岂惟虚空常遍而根识亦常遍也。称之为大不亦宜乎。复次内外既会身境圆融。然于真妄两途情执犹如冠履。故又于见识两大文中而云性见觉明觉精明见。性识明知觉明真识。此皆全体起用全用在体。故往复言之若此。所以古德云。约诸识门虽一多不定。皆是体用缘起本末相收。从本向末寂而常用。从末向本用而常寂。寂而常用故静而不结。用而常寂故动而不乱。静而不结故真如是缘起。动而不乱故缘起是真如。真如是缘起故无涅槃不生死即八九为六七。缘起是真如故无生死不涅槃即六七为八九。无涅槃不生死故法界皆生死。无生死不涅槃故法界皆涅槃。识既如是根亦复然。岂惟六根。即向之五大莫不体用相即。以三界惟心一切惟识故。故于识大文中而和会云若此识心本无所从。当知了别见闻觉知圆满湛然性非从所。兼彼虚空地水火风均名七大性真圆融皆如来藏本无生灭。夫诸法真常圆会若此。称之为大不亦宜乎。是以圣言至此诠理既极。当机冰执情亦泮然。上皆取幽祖玄义重示。

　　○二闻法领解。此科从初卷如来演说分来。初酬请开示已竟。今是第二领解。又分为二。初长行。二偈颂。长行是经家叙益。为二。一叙当机获益二。一略叙益。为大众所同得之益也。

　　尔时阿难及诸大众。蒙佛如来微妙开示。身心荡然得无挂碍。

　　言微妙开示者总指三科。初从假入空征心辨见。二从空出假诸三摩提。三中道了义无戏论法。现前一念即空即假即中。诸相皆融是微妙开示也。幽溪云。了身无身相即是法身。心无心相即是常心。故身心荡然。疑惑销除是无挂碍。

　　○二广上文二一悟心遍。

　　是诸大众各各自知心遍十方。见十方空如观手中所持叶物。一切世间诸所有物皆即菩提妙明元心。心精遍圆含裹十方。反观父母所生之身犹彼十方虚空之中吹一微尘若存若亡。如湛巨海流一浮沤起灭无从。

　　此即广上身心荡然而有三重。初心含虚空。孤山曰。各各自知即能觉之智也。心遍十方即所觉之理也。前文云。色心诸缘及心所使诸所缘法惟心所现。又云。色身外洎山河虚空大地咸是妙明真心中物。今正得此益。盖前文有圆别二示。圆示诸法惟心。别则拨去根尘独显见性。而示别正为显圆。今是领圆故曰心遍。心者常住真心也。于性具七大之后方领心遍者。良由性具故惟一心。若领惟心。即领性具。约不变则称性具。约随约即曰心遍。其旨大同。于此见圆教初心彻三谛之底。而性具七大秪是诸法所生惟心所现之义耳。长水曰。向执心在身中谓言是我真性。今知空在心内如片物持于掌间。孤山曰十方空者谓循业发现之空也。迷妄有空比真为小故以掌叶为喻。

　　○次心含世界。吴兴云。一切世间等谓依空立世界也。即十界循业发现依正之法耳。皆即菩提等谓十方虚空十界依正一法叵得皆我真心。观此文者。岂疑无情有性无情作佛之说耶。长水云。向执心外有法。今悟法法惟心。菩提云觉觉即是佛。乃至立量示等具如义海及桐洲注。心精遍圆含裹十方。结上空界皆心耳。

　　○三反观自身。此文从广至狭。先十方空。次及世界。三及自身。谓阿难大众自观己界正报之身也。文有二喻。初空中一尘以喻肉质至小。理即事故若存。事即理故若亡。次湛海浮沤以喻阴本无生。来时不从自他共离来。去时不向东西南北去。故云起灭无从。桐洲注云。若以文往观。则有空尘一喻可无海沤一喻。有海沤一喻可无空尘一喻。若以义往求。则非空尘一喻无以显心遍而身局。非海沤一喻无以显身局即心遍。二义相须故有二喻。亦犹河图洛书相为经纬。八卦九畴相为表里。前后文虽为显心遍身局。且欲显身心一体故并用尘沤一喻。(二卷六卷)至辨魔文欲谈此心至大虚空世界至小。故复以云点太清为喻。观者详之。

　　○二获常心。

　　了然自知获本妙心常住不灭。

　　霅川曰。得分真智知本觉理。幽溪云。前佛告阿难。一切众生从无始来。生死相续皆由不知常住真心性净明体。用诸妄想此想不真故有轮转。故自首卷来无非明常住真心。当机圆悟故此经云。获本妙心常住不灭。前云不知。今则云知。迷悟二相了然可别。又前明心量对依正以明圆具。今明心体故云常住不灭。体用咸备是当机妙契圆常之旨。即所谓不历僧祇获法身也。

　　○二叙外敬内悦。

　　礼佛合掌得未曾有。于如来前说偈赞佛。

　　○二偈颂五一赞叹述益。

　　妙湛总持不动尊首楞严王世希有。

　　孤山曰。妙湛赞真谛。般若德也。总持赞俗谛。解脱德也。不动赞中谛。法身德也。又即三而一故曰妙湛。即一而三故曰总持。非三非一故曰不动。尊者十号之一也。由证此三号世中尊。首楞严大定之总名。此云事究竟也。冥三德之理故曰究竟。别而往目即奢摩他等三焉。阿难以别名而请。今举总名而叹。以显圆定三一无碍也。出偏小上喻之以王。是则行从理而得名。教从行而立称。教行理三悉号楞严。今正举能诠以叹也。如来在世所说经中最为殊胜。曰世希有。幽溪曰。上句赞能说之人。下句赞所说之法。或谓妙湛二字领上初卷至二卷辨见之益。总持领上诸三摩提益。不动领上闻七大益。其说固是。然征心之初佛言有三摩提名大佛顶首楞严王具足万行。已指征心法门即是性识明知觉明真识三谛法门。一语全该方尽今偈之意。亡相为妙。清彻为湛。

　　销我亿劫颠倒想不历僧祇获法身。

　　桐洲云。初偈即显三宝。初句是能说教主即佛宝。次句是所说经教即法宝。销我二句是受益之人即僧宝。孤山曰。亿劫颠倒想即无始无明也。不历僧祇者。若婆沙论明三阿僧祇劫修六度行百劫种相好因然后获五分法身。乃至如唯识云。地前历一僧祇。初地至七地满二僧祇。八地至等觉是三僧祇。然后获究竟法身。此皆方便之谈时长行远。今云不历。即同法华八岁龙女南方作佛。华严初发心时便成正觉。胎经凡夫贤圣人平等无高下。惟在心垢灭取证如反掌。赀中曰。由前广破人法二执故此分见如来藏心也。又解。或是诸佛神力示现暂令得见。如华严中金刚藏菩萨说十地境界。恐有不信以神通力摄诸大众皆入身中。菩萨既尔佛亦如是。不尔何故阿难向后方得二果耶。长水曰。据此经文且叙解悟。如云各各自知心遍十方。知即解也。叙虽论解不无证悟。以随人入位浅深不同故。吴兴曰。此文疑论者久矣而多所未决。今试辨之。且经家叙云。尔时阿难及诸大众蒙佛开示身心荡然等是则说偈领悟非述一人。而释者争以阿难一人为妨可乎。当知若约解证言之必属于证。以知为解无的可凭。如云正遍知者岂属解欤。须据偈中不历僧祇获法身义验前知字。实顿证之智也。若释销我之言应有二义。一者且指诸菩萨及利根等人为我。阿难虽在众中未同其证。盖从多分得证者言之。二者设是阿难自称为我已同其证斯亦无妨。下文所得二乘不可以小乘实证为比及乎。喻以旅人请入华屋乃为钝根者发起行门耳。大权引物惟变是宜。或曰不然。予不知其然也。上文皆录会解。

　　○二誓愿报恩。

　　愿今得果成宝王还度如是恒沙众。将此深心奉尘刹是则名为报佛恩。

　　孤山曰。前获初住分果今愿成正觉极果也。乃至配摄四弘誓(云云)。即中云。前获法身今愿得报身。即于今世愿成报果。故曰愿今。下奉尘刹语该应身。如入五浊岂非应乎。奉尘刹者。以我深心归奉尘刹如来众生。是酬佛微妙开示之恩也。幽溪曰。前阿难尊者缘佛相好发心出家。所依之境狭而不周。事而非理。正而不真。惟自利而未利人。今闻前法悟不思议境。故所发心非惟自利兼人。亦乃真正广大。乃权乘菩萨所不能及。可谓真正发菩提心也。但发心位次不同。如肇公云。发僧那于始心。终大悲以赴难。此名字发心也。仁王云。十善菩萨发大心长别三界苦轮海。此相似发心也。华严云。初发心时便成正觉。此分真发心也。据迹则阿难位居相似。论本则位当初住。次陈报恩者。盖圆闻深法已获深悟。大感深恩非浅心所能报。故欲报深恩莫若深心。欲创深心莫如深愿。先陈愿而后述心其意在此。是则前文是观不思议境。今为真正发心也。前作三身今配两乘者。随位浅深意不相妨。

　　○三请证大愿。

　　伏请世尊为证明五浊恶世誓先入。如一众生未成佛终不于此取泥洹。

　　吴兴云。前愿度人如释迦故云愿度是众。今愿取土如释迦故云五浊誓入。此正深心奉尘刹之事。既入五浊非释迦不能证明。泥洹即涅槃此云安乐。有一生未度则不归于安乐之处。补遗云。此中誓入五浊乃行因与物结缘之相。吴兴指果。则成佛之后大悲赴难不但受大涅槃之安乐。补遗指因。而泥洹之名亦不专在小乘。谓纵成佛果亦不入涅槃耳。法华中二乘畏入五浊元非阿难所说。

　　○四希更说法。

　　大雄大力大慈悲希更审除微细惑。令我早登无上觉于十方界坐道场。

　　孤山曰。请更开导除细惑者。以今始入初住尚有微细无明故。又后文富那所问即微细惑也。无上觉即妙觉。除细惑是烦恼誓断。成妙觉是佛道誓成。前还度句是众生誓度。而愿今得果及希更之言即摄法门誓学。前后偈文四弘摄尽。桐洲云。前明三德之体故曰妙湛等。今明三德之用故曰大雄等。涅槃云。佛性雄猛。故知大雄是法身之用。又云是诸声闻无有慧力。故知大力是般若之用。又云慈即解脱。故知大慈是解脱之用。既理显智极断圆乃能无谋而化。故今更请开导除我细惑。桐洲之释至矣。于十方界坐道场者。初住百界作佛。二住千界作佛。乃至妙觉无有穷尽。总名十方界也。治无明糠显法性米是名道场。当机欲速取菩提而不入涅槃乃慈悲度生之义。

　　○五总结前偈。

　　舜若多性可销亡烁迦罗心无动转。

　　舜若多此云空。烁迦罗云坚固。空性无体尚可销殒。弘誓坚确终无动移。即前四弘誓愿不可动转也。

　　首楞严经观心定解卷三
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷第四

　　○二对满慈更审除细惑明如来藏。即中云。三卷末闻法领解中偈云。大雄大力大慈悲希更审除微细惑。即今富那所问如来所破之微细惑也。科为二一答富那问次更释余疑初中四一疑请二一述未达。

　　尔时富楼那弥多罗尼子在大众中即从座起偏袒右肩右膝着地合掌恭敬而白佛言。大威德世尊。善为众生敷演如来第一义谛。世尊常推说法人中我为第一。今闻如来微妙法音犹如聋人逾百步外聆于蚊蚋。本所不见何况得闻。佛虽宣明令我除惑今犹未详斯义究竟无疑惑地。世尊。如阿难辈虽则开悟习漏未除。我等会中登无漏者虽尽诸漏今闻如来所说法音尚纡疑悔。

　　言第一义谛者。对偏小因缘生法祗是世谛今名第一义谛。世尊所演是一心三谛之道总名第一义谛。能善敷演是真善说法也。富那但于真谛说法第一。今闻中道了义故不能知。喻中含三比况之义。聋人之耳觌面不闻况逾百步。大声不闻况于蚊蚋。形之大者远或可见。今尚不见何况得闻。然聋人之譬本譬声闻根性远于佛智。故云逾于百步。亦兼以蚊蚋喻微妙法音也。问。前后皆云今闻喻中何言何况得闻。答。言不闻者乃是聋人不见不闻。不必以喻难法而言富那不闻。此中文意但明闻犹不闻而已。本所不见喻本不知中道之理。何况得闻喻不悟中道。百步外喻二乘真理去中道远。不生闻慧如聋人也。秪因二乘不悟令佛微妙法音喻同蚊蚋。若悟则同涂毒鼓音闻即杀人岂蚊蚋乎。本所之言对下何况。不必以本为昔而作今昔相对之解。交光云。叙昔未闻。又云回思昔日方显叙昔。一何谬哉。未究竟无疑者如下问二疑是也。阿难虽悟而未除漏。则于所悟幽微之处必未了了。我等除漏尚纡疑悔。较之阿难似各有得失。长水云。罗汉烦恼障轻故得无漏。所知障重故纡疑悔。阿难所知障轻故先开悟。烦恼障在未除习漏。

　　○二呈二疑二一疑世界生起。

　　世尊。若复世间一切根尘阴处界等皆如来藏清净本然。云何忽生山河大地诸有为相次第迁流终而复始。

　　此问总蹑前三科七大而生。其中山河忽生发起下文妄为明觉之义。次第迁流发起下文三种相续之义。幽溪曰。温陵云。清净则宜无诸相。本然则宜无迁流。与下答文似不相应。富那问意谓七大既清净本然而随缘不变。方其随缘之始且云何忽然而生。既生已后云何无有已时次第迁流终而复始。如来下文答以妄为明觉正答生起之由。觉明空昧相待成摇。明妄非他觉明为咎。想爱同结爱不能止。正答次第迁流终而复始。盖富那问意谓随缘即是不变何故有染法生起。如云世间一切根尘阴处界等是随缘也。皆如来藏清净本然是不变也。岂非随缘即不变乎。若尔。则不应有山河大地诸有为相矣。况相续乎。

　　○二疑大性周遍。

　　又如来说地水火风本性圆融周遍法界湛然常住。世尊。若地性遍云何容水。水性周遍火则不生。复云何明水火二性俱遍虚空不相陵灭。世尊。地性障碍。空性虚通。云何二俱周遍法界。而我不知是义攸往。惟愿如来宣流大慈开我迷云及诸大众。作是语已五体投地钦渴如来无上慈诲。

　　前问总蹑三科七大而起。今闻专从七大而有。前如来明七大周遍融成一性。满慈闻此执相上互相陵灭疑性中不合相容。此正疑性具之理也。譬如慈母而生七子兄弟相争。惑者谓未生子前慈母胸中已先具䦧墙之变。岂有是哉。良由满慈未晓即空而具即具而空故怀此惑。是未明三如来藏耳。幽溪曰。此虽问理而实问行。问行而实问惑。乃不随三种分别之一揆。如曰汝以生灭之心相倾相夺于如来藏。而如来藏随为色空。非惑乎。吾以妙明不灭不生合如来藏。而如来藏惟妙觉明圆照法界。非行乎。祗此二语而如来藏能随染净缘具造十法界之理俱明。可谓善问善答者矣。攸所也。如后所说则此义往至三如来藏中也。惟愿下结请。

　　○二许宣。

　　尔时世尊告富楼那及诸会中漏尽无学诸阿罗汉。如来今日普为此会宣胜义中真胜义性。令汝会中定性声闻及诸一切未得二空回向上乘阿罗汉等。皆获一乘寂灭场地。真阿练若正修行处。汝今谛听当为汝说。

　　欲答其问先示闻法之益。诸会中指诸听众。漏尽下别指罗汉。大乘为胜义圆教为真胜义。又胜义根中拣显真如胜义之性故云也。定性下有二种声闻。保证涅槃名定性声闻。不及回心罗汉已向上乘。然皆获一乘者。此经前三卷未开权教。四卷已去时有开显之言恐已入法华时矣。盖法华八年所说其中未必无余经。如方等陀罗尼经亦其类也。今云定性声闻皆获一乘讵非开显之明文乎。未得二空者。未得大乘人法二空亦未得大乘性相二空。吴兴曰。寂场指得果之地。练若指修因之处。因果所依皆是实相故曰寂曰真也。阿练若翻无喧杂。正是寂因故以为正修行处。

　　○三伫听。

　　富楼那等钦佛法音默然承听。

　　○四正说二。一答世界生起。二答大性周遍。初世界生起中二。初明众生迷真故起妄。二明如来证真故无妄。初又二。先答清净本然云何忽生山河大地诸有为相。二答次第迁流终而复始。初中又二一直拈正义有问答。

　　佛告富楼那。如汝所言清净本然云何忽生山河大地。汝常不闻如来宣说性觉妙明本觉明妙。富楼那言唯然世尊。我常闻佛宣说斯义。

　　性觉妙明本觉明妙。即前开示七大中性色真空性空真色性识明知觉明真识。只一圆融总相天然三谛之理具足诸法。觉是圆中。妙是真空。明是妙假。而妙假中天然能生诸法。而诸法一一性具皆即空中。正全性起修即理具而为事造。一一无非本如来藏清净本然周遍法界。如即中云。妙而明不失俗谛之照山河大地何尝不现其中。明而妙不乖真谛之空何曾有山河之相。如下文云。汝称觉明。是知觉明离妙便为生界之由。故觉妙明三缺一不可。乃天然三谛初无能生所生之相。其如富那虽闻已上开示未能师子咬人。犹认名言将山河与真性分作两橛而问云何忽生。此一问即见当机未解前七大中所明空不空如来藏皆具三谛无非清净周遍之妙矣。故佛换转话头直示之曰。既曰清净本然何有能生所生之相。汝岂不闻如来比说性色真空性空真色。性觉妙明本觉明妙。能所既绝对待俱亡之天然谛德乎。此是如来高提向上一事。意令当机直荐周遍圆融随缘不变清净本然者也。正如古人疑问清净本然云何忽生山河大地。而答者只高声蹑其所问而答之。疑者一闻即悟无生之妙诀也。其如机情未解但曰闻说而已。佛则不得已且置向上用中下法以勘出迷源也。此中解释吴兴天如言之皆当。可无烦辞。但恐交光异说诒误后贤再为辨之。夫性觉本觉只一中道。不过转易其文耳。而交光曰。性本异称各有诠表。性表一真理体未有事用。而旧以三谛释之不知其无俗谛也。本表天然本具不论修为。而旧以三观释者不达其非工夫也。据交光之说斥孤山谬论三谛。吴兴云。空假中复是三观。不知孤山所言俗谛是性觉中本具妙有何得定云此中无俗谛耶。不知谛之与观皆名空假中乃谬斥云此非工夫。又不知性中本具体用乃呵云此中未涉事用。交光法相不明妄斥古人皆是此类。如观经玄云。假是虚妄俗谛也。空是审实真谛也。据此文岂非空假亦名谛乎。今经性具七大岂非本有妙俗。体兼用冥宁不该事。予岂好辩哉聊存古规而已。交光又云。此是空劫以前真理。愚谓遇饭即饭遇茶即茶。所谓性觉妙明本觉明妙何定属空劫前耶。

　　○二勘出忽生二一明世界生起迷源二示世界生起相状今初有问答定。

　　佛言汝称觉明。为复性明称名为觉。为觉不明称为明觉。富楼那言。若此不明名为觉者则无所明。佛言。若无所明则无明觉。有所非觉。无所非明。无明又非觉湛明性。

　　已过关者在佛提性觉妙明处如俊鹰快鹞翱翔而去。不必更说。机既未悟则易验迷情。故佛只将两个话头以探试之。为复性明称名为觉此是自然性明一途。富那元以此说为是。为觉不明称为明觉此是晦昧无明一途。觉体不明而称之为觉元无此事。是如来以此觉不明三字权词以探试当机者。而当机即曰若觉体不明而名之为觉则全然是一段无明境界矣。乌得称之为觉。又乌得称之为明哉。盖以无明为觉人人知其不可也。何者以其觉体昏昏。既无能明之明亦无所明之觉非无明而何哉。故曰则无所明。富那此答虽清不觉堕在能所因缘生起内矣。盖所明二字大是病根。有所明之觉有能明之明能所历然对待齐立。下云明妄非他。又云所立照亡。所明岂非迷本乎。盖富那语势已落在必是有一能明之明去明所明之觉方得名为觉明耳。故佛即提富那病根而足成其语以结出忽生之源云。据汝说若无所明则无明觉。则必要有一能明所明矣。讵知性觉妙明境智一如。如来藏体即大光明藏。譬大圆镜法尔自有光明。明非外有亦无能所。今汝谓若无所明则无明觉。是欲于明镜上更加一个能明之物方称明觉。岂知此所加之明即是镜上障碍。正能所立而照性亡。大有所有而本觉妙明白云万里矣。故曰有所非觉。此句乃断定能所因缘。而忽然生起之迷源也。下即继之以无所非明等者。此如来截定众生因缘自然及与双非之计皆是妄也。盖恐愚人不知。见认为有所则落于能所句内为生起根本。即生转计计无所为究竟。斯则又堕于自然窟内。故佛复遮之曰无所非明。又恐愚人见佛有无皆斥即计为不有不无不局因缘自然而但是任运随他去。此则又落于非自然之无明窟内矣。岂是灵明洞彻之性觉明妙乎。故又曰无明又非觉湛明性也。

　　○夫性色真空性空真色。性觉妙明本觉明妙清净本然周遍法界。即所谓圆满太虚无欠无余也。世人之所以迷妄忽生者良由取舍所以不如耳。富楼那之见必要有一能明之法以明觉体。此是体上加明成乎增谤之取。若曰无所。此又于体上去明成乎减谤之舍也。宁知这个上取不得舍不得耶。或者以为任运昏昏不取不舍。此又落在非有非无无明窟内。均非本觉妙明圆满太虚正体。所以佛以三关通斥迷情也。又复若斥富那忽生迷源只有所非觉一句至矣尽矣。其如世间执计之人知见甚活。如佛世外道破有计空。破空计双亦。破双亦计双非。所谓恶见稠林处处贪着。佛欲法门详尽破执周悉。故约三句斥之而双亦该在其中矣。又复应知已能了悟清净本然周遍法界者。有亦是。如来藏元具诸法也。无亦是。第一义空不存一相也。双亦双非亦是。圆中寔相离即离非是即非即也。今不了悟者有亦不是。有所非觉矣。无亦不是。无所非明矣。不有不无亦不是。无明又非觉湛明性矣。然如来先以两关诚问。虽是勘验迷人之权法亦是如来不得已而施之者也。盖无状忽生难以形言。秪是真如不守自性一念不觉而有动动即有苦遂成世界河山。论到忽生之源地住菩萨方见其终等。觉后心能见其始。惟佛与佛破尽明了。所谓冷暖自知难以拈出示人。以其全体虚妄如迷头狂走初无因由。所以如来亦只就富那现前不了处点示之耳。昔鱼朝恩问钦禅师如何是无明无明从何起。钦曰。世衰道微奴也解问佛法。鱼朝恩大怒。钦曰。此即是无明无明从此起。亦□只就现前点示意也。则知今日富那谓有所明未尝非真。盖如来藏明元自生法索照以其未了执有即忽生迷源矣。富那方便土中能所是现前法。朝恩同居土中大怒是现前法一同。此段诸说甚伙但一涉法相便觉支离。故愚竟以浅直之语解之。

　　○二示世界生起相状二。初能所细相。二依正粗相。先细后粗次第应尔。初中二一立妄能所。

　　性觉必明妄为明觉。觉非所明因明立所。所既妄立生汝妄能。

　　此如来重释明上忽生之妄以成能所细相。上虽有有无双非三妄。富那只执所明。故今亦只在所明上点迷。言性觉必明者。性觉既明便不须更明此觉。其如明必索照。遂起妄心还来明此觉体是妄为明觉也。觉非所明二句又是释清妄为明觉。意问何故此明却是妄耶。即释曰觉体是中道亡能绝所元非所明。而明既索照因别立一所照。如人作梦从无而有。因明立所其义亦然。今经示从真起妄多先成外境后成内根。今由明索所照妄立外境本无忽有是为所明。所明既立复妄立能明以照前境。到此全是妄法真明隐矣。言生汝妄能者。汝指富那。富那漏尽已脱分段生死。在变易界中业识未空。妄所妄能富那咸具故云生汝妄能也。所以此文是能所细相。后劳久发尘下方是依正粗相。又复因明立所。空如来藏中具有三谛。性觉本觉中道之体也。妙明明妙空假之用也。空是寂。寂故妙。假是照照故明。三谛之中有一谛能生山河。俗谛是也。经云。觉非所明因明立所。岂非于俗谛开出诸法乎。此义在妙玄。妙玄五下三法妙中。以第一义谛为中。如来藏为假。第一义空为空。而云佛从何法开出权乘。于如来藏开出声闻缘觉及通别菩萨等乘。据彼文于俗谛开出权乘。今亦例彼于俗谛出生山河。义最相合。何者。经云所既妄立生汝妄能。汝是富那。例推藏通果位别教因人妄所妄能全在皆可出生山河。故于俗谛开出权乘。即于俗谛出生山河也。溯因明立所以前。明是俗谛元非妄法。至立所时明即妄因。故后偈云。元明照生所所立照性亡。是则因明而生不明之法其义明矣。须知俗谛能生诸法而以真谛达其本空。即是以不灭不生合如来藏。故在如来称妙空明觉。若为事法所惑不达空理便成三种相续矣。此明能生法惟即中四十年台宗随缘三十载教观方能说能证也。

　　○二出能所相。

　　无同异中炽然成异。异彼所异因异立同。同异发明因此复立无同无异。

　　从性觉妙明之无同异上因明立所成森罗山河大地之异相。异彼晦昧森罗之异者即成虚空之同相。此依报所相先立也。于空色边投一分妄想即知觉乃众生之正报能相立。故曰因此复立无同无异。此无同异即下所谓真有为法。非虚空故非同。即四大故非异。是妄能所成有情正报之本。又同与异乃上妄所之所成也。非同非异乃上妄能之所成也。先分能所后成依正理数然耳。能所皆惑心所具故不同依正二报也。今言无同异者。如性具七大本无同异。今于妄所中忽彰四大等相及十二诸有为相等故云炽然成异。问。尘劳未发安有四大。答。性中已有四大。今因明立所岂不即彰其相。须知四大相非一种。如背舍禅中见无烟清净之火。无尘迥净之风。黄白净洁之地。深渊清澄之水。如此四大岂有尘耶。咸是一心所现。今亦例之。于根本惑中彰此四大。是为下文世界之本也。今名粗细实不配同起信三细六粗。而引背舍禅为证者。昔天台智者谓八色流光是界外法。正与今文所既妄立生汝妄能其相相似。何者。汝指富那。富那是阿罗汉已成背舍等定。见思既破无明尚在。其所见地水等相非即分段生死中事也。若尔。应是方便土相。然妄所妄能又在方便土先。此是无明细惑。先有此惑后成方便土。又成同居分段生死。方便同居皆属尘劳。故后文斥富那云汝暂举心尘劳先起。又云。背觉合尘故发尘劳有世间相。是则尘劳之言尚该方便。皆在妄能所后其义明矣。

　　○二依正粗相二。初烦恼因。二依正果。问。此中既有因果。前能所细相中何无因果。答。妄为明觉妄即最初之因。又云因明立所及因异立同乃至因此复立无同无异即后文所云自诸妄想展转相因也。若以前念为因后念为果则前文已有因果。但不及此中因果彰显耳。但如是下古人俱作指上之辞。今谓如是之言虽是指前。尘劳烦恼此中别立。

　　如是扰乱相待生劳。劳久发尘自相浑浊。由是引起尘劳烦恼。

　　如是者牒上之辞。因细生粗须承上文。上文同异及无同无异三种显发故云扰乱。又云相待。费力曰劳。劳久发尘者。欲成山河大地先现微尘。尘具四微谓色香味触。并声成五。据后文云相待成摇故有风轮。则此中相待岂无声乎。以此五尘混入见闻觉知名自相浑浊。由尘劳故心则昏烦恼乱。是五住烦恼为生死因也。观劳久之言则知后时方起尘相不得作指前之释。又六尘劳扰心则烦恼。前相待生劳是觉体之劳。后尘劳烦恼是人心之劳。

　　○二依正果。

　　起为世界静成虚空。虚空为同世界为异。彼无同异真有为法。

　　上尘劳烦恼元该五住。此中依正该同居方便二种三界。起为世界者欲界色界也。静成虚空者现前顽空及无色界也。言虚空为同等者。指今三界为前同异所成。前是根本。今是枝末。指枝末即根本之相耳。无同异是正报。众生造善造恶靡不由此真是有为之法。对前真无同异故云彼无同异也。当知未成依正先有妄所妄能此是细惑。后依正成而正报为能依。依报为所依。元是能所之相。又先成外境后成内根其相皆然。故知依正只一能所。其根源皆在妄为明觉耳。

　　○二答次第迁流终而复始。前答忽生已竟。今约三种相续答迁流。分二一别示三相三一世界相续二一释相又二一成四大。

　　觉明空昧相待成摇故有风轮执持世界。因空生摇坚明立碍彼金宝者明觉立坚故有金轮保持国土。坚觉宝成摇明风出风金相摩故有火光为变化性。宝明生润火光上蒸故有水轮含十方界。

　　初成风大中言觉明者即觉体之明也。觉明为生界之由故首言之。觉明是元明。然因明立所所即空昧。一有昧空则真妄相待。明欲摇暗。暗亦欲摇明。是相待成摇。世界最下依风轮住故云执持世界。大概二法能生一法。明昧二法生风轮一法。下文例之。温陵以五行助释。而云土水生木者此时未有土水。明得水性。昧得土性。风属东方木。是为土水生木也。次生金轮。虽相待成摇而易摇实由虚空。如空处必生风是其验也。觉明之体因摇发坚故号坚明。上觉明犹是真明。今加一坚相是为妄心所染。言立碍者。昧欲摇动其明而明既发坚不为昧所摇。亦不为风所动。彼金下出金宝体。此中以明为主。明不为昧所摇。而觉是其体。故先言明而后言觉也。所立坚相便是金宝。金得觉体最多故为世间上宝。经云如来之身金色微妙其明照耀。据经所言故知但除情坚即证金光明法门矣。轮有圆转之义。世间最下风轮之上次有水轮后有金轮。然生起之序实先金后水于义无碍。言木土生金者。如云因空生摇。空昧属土。风摇属木。由此二法生金宝一法。国土之名当属地大。而下为金轮所持故皆属地也。次生火大。坚觉宝成牒上文也。金得觉体而染妄情之坚故云坚觉。宝之一字义该于明。然上句坚觉以觉该明。下句摇明以明该觉。同一风也。前因摇觉明而成金。今又因摇明光而成火。火必由相摩而有。如金木生火是已。言变化性者。火能变生作熟化有为无也。后生水大。谷响云。若以五行论之金生水。金是水之母水是金之子。故生润即金之含育也。火是金之贼火克金。既母被克故子下流成水轮也。如釜中含水下以火蒸则其水腾气流汗而下也。即中云。金火生水。水虽在风轮之上金轮之下而实为金之所生。不专在下亦遍于上。故云含十方界。如上四轮虽不离众生现前一念。然以法性为因无明为缘生此大种。不必专约有情心释。恐滥同于众生业果耳。

　　○二成诸相。上文虽明四大。而明觉立坚故有金轮实未阐国土之相。今明水火生土方成大地。并示草木烧绞以尽其相。

　　火腾水降交发立坚。湿为巨海。干为洲潬。以是义故。彼大海中火光常起。彼洲潬中江河常注。水势劣火结为高山。是故山石击则成𦦨。融则成水。土势劣水抽为草木。是故林薮遇烧成土。因绞成水。交妄发生递相为种。

　　上明世界之体。今明器界之相。交发立坚者是水火成土。此与明觉立坚坚相虽同而金土别矣。湿为巨海水降之所立也。干为洲潬水火之所成也。湿为巨海而在立坚中者。海有底岸讵非土乎。洲者水中可居处人及鸟物所聚息也。潬音坛。水中沙渚。观海中火起则知火交于水。观洲中河注则知水交于火。水势劣火者。是水势少火势多。击则成焰复火之本也。融则成水复水之本也。水底蛟龙以石为食亦融则成水之证也。草木为地之毛。草木多处为林薮。或谓五行生克非楞严经旨。难云。遇烧成土是火生土。因绞生水岂木生水乎。今谓水生木是相生之次。木成水是复本之义。水既生木故木还成水。文中击成焰融成水乃至烧成土皆复本释耳。交妄下总结上文。文中皆以二法和合而生一法故云交妄。然最初觉明空昧是真交妄。余俱二妄相交。递相为种者。如木土生金。金木生火。火金生水。水火生土。土水生木是也。

　　○二结示。

　　以是因缘世界相续。

　　真妄和合名为因缘。又两妄交合亦名因缘。前后相望为世。方位为界。终而复始是相续。即以两法生一法之因缘而世界相续也。

　　○二众生相续。前答忽生之故。必先立所明后立能明。所即是境能即是根。今三种相续中国土即妄所也。众生业果即妄能也。故妄所妄能摄尽前后之义。文云所妄既立明理不逾。明既称理不可即是妄能。而所必先立其义了然。至云六妄成就由是分开见觉闻知则先所后能明矣。为二一释相二一明根尘和合流转四生。

　　复次富楼那。明妄非他觉明为咎。所妄既立明理不逾。以是因缘听不出声见不超色。色香味触六妄成就由是分开见觉闻知。同业相缠合离成化。

　　前文因明立所所既妄立生汝妄能乃至相待成劳以后之事皆明妄也。非他者言更不从他处起。乃因中道之觉具有照法之明遂生诸法故曰为咎。所妄既立即上文所既妄立。明理为本明之体是理非事即性觉必明也。由所妄乃明觉所成故明理即附合于所妄而不能逾越。乃真妄和合之义耳。众生相续中先揭此者。以国土是无明昏昧所成。众生是明所成。而众生之明又必依附于无情之法故先示之。以是因缘者以真妄和合之因缘也。此中当以明理为因。所妄为缘。听见是人本性。听附于声故不能过声而及色。见附于色亦不能超色而及香。所以成根。此二句承上真妄和合而明根隔之故也。色香下专显根隔。言六妄成就者。在前细能所中尘未彰露。今粗尘既彰名六妄成就。又世界相续中风但有声及触。火具色触。水具色触味。地则咸具。名为成就。尘成则根愈隔。众生为根尘所局其相孰不然耶。同业下明四生相。温陵曰。同业即胎卵类。因父母己三者业同故相缠着而有生。合离即湿化类。不因父母但由己业。或合湿而成形即蠢蠕也。或离异而托化如天狱鬼等类也。

　　○二明受生形相升沉不定二一别示胎生。

　　见明色发。明见想成。异见成憎。同想成爱。流爱为种。纳想为胎。交遘发生吸引同业。故有因缘生羯罗蓝遏蒲昙等。

　　人投胎时见大地皆黑惟一处明了。祗见父母交会之色故云见明色发。于明了处既见此相即成托胎之想。如下所云异见同想是也。故曰明见想成。若识神是男。则以父为异为憎以母为同为爱。女人反此。此中阴身中所见。母纳受此想而成胎耳。流爱者。当是父母所流赤白二滴即是爱水。此为受身之种。纳想者。纳想于赤白二滴之中也。因父母交遘发生后阴。而实由父母与己其业相同故为所吸引。如磁石吸铁。故有因缘下明胎中五位。俱舍云。一七名羯罗蓝此云凝滑。二七名遏蒲团此云疱。三七名闭尸此翻软肉。四七名健南此云硬肉。五七名钵罗奢佉此翻形位。今略举前二等取后三。有因缘者。凝酥薄酪各有因缘。在母胎中每须一相即用一风染之。(在句记十二卷二纸具明)则胎中五位各有因缘可知。孤山曰。纳想者。有福者想其母胎如华林殿堂。薄福人惟棘树圊厕(云云)。

　　○二总明四类。

　　胎卵湿化随其所应。卵惟想生。胎因情有。湿以合感。化以离应。情想合离更有变易。所有受业逐其飞沉。

　　随其所应者。随其所造惑业而受此果也。想者取相执著有似乎卵。情则钟爱耽恋结而为胎。合者附着不离以此业而感湿。离者不与物合故得化生之应。四句中感应交杂因果互陈。情想下更论改易。先因次果。因心中或情变为想。合易为离。所有下示其果也。受业者。所有受报随业善恶三世受生不定一道。在六道中或飞而升或坠而沉。然前云情想合离有似乎惑。既云受业应是业苦。受即苦果也。盖总论多生则有变易飞沉之不定故下即云众生相续。或云雀变为蛤。鱼化为龙。别一途耳。止在畜趣不太局耶。又卵生居首者。想念初动情爱后起。又兼胎湿化故耳。此文论想。乃内分染想非外分净想。论化乃转蜕业化非意生妙化也。

　　○二结示。

　　以是因缘众生相续。

　　以根尘不脱之因缘故众生相续。欲出生死必须脱根。欲脱内根必先脱尘。以根由尘所成耳。乌有不脱根尘而出生死者哉。

　　○三业果相续。业为招果之因。因果并陈故云业果。业即淫杀盗三。世间众生惟见现在不见未来。于此三事谓名教所不禁恣意放行。不知生死之由实在乎此。为二一释相又二一别示三一欲贪果。

　　富楼那。想爱同结爱不能离。则诸世间父母子孙相生不断。是等则以欲贪为本。

　　想爱下举业。则诸下举果。想爱之言似专指惑。然观文意想指淫想。爱即兼业。如男女相爱岂非业乎。以惑助业故云同结。父母子孙恐不专在人伦。亦不独在胎生。即想爱之果也。是等下举果彰业。谓眷属繁多蒸尝相继皆以欲贪之业而为其本。观子孙相继则己身生死相续可知。

　　○二杀贪果。

　　贪爱同滋贪不能止。则诸世间卵化湿胎随力强弱递相吞食。是等则以杀贪为本。

　　贪是贪彼之味。爱则自爱其身。贪爱两念互相滋长。虽欲自止其贪而不可得。以强食弱是递相吞食。畜生中鱼鳞相咀亦其类也。杀是嗔业。实可助贪。以助贪故杀不可止。又酬命时亦兼贪嗔。酬命是嗔也。贪味是贪也。文中递相吞食一句。杀业及果皆在其中。以强弱可互为耳。是等下举果彰业。相吞相报其事甚多。皆以杀贪之业而为其本。

　　○三盗贪果。

　　以人食羊。羊死为人人死为羊。如是乃至十生之类死死生生互来相啖。恶业俱生穷未来际。是等则以盗贪为本。

　　盗贪中复论相食者。杀生罪重故重举之。又前杀贪必资始于欲故建首云贪爱同滋。今盗贪又资始于杀故云以人食羊等。淫杀盗三相由而致可不慎哉。特言羊者举一例诸。又旁生中羊最无罪。人喜食之是弱肉强食耳。羊死为人人死为羊是强弱可互为也。羊既无罪为人甚易。人死为羊偿报宜然。世人但贪滋味。岂知人羊酬报之相似乎。十生如二卷中已释。死死生生者。前死后死。前生后生。前生则我啖彼。今生则彼啖我。前死后死例之。言历无量世恒相吞噬也。恶业俱生者。冤对相聚故曰俱生。不与而取曰盗。如羊不与人食而人食之盗也。盗贪为本者谓还偿以盗贪为本。盗亦名贪。人能止贪则三恶业皆除矣。

　　○二总显。前别示中是举果以彰业。今总显中是举业以明果。

　　汝负我命我还汝债。以是因缘经百千劫常在生死。汝爱我心我爱汝色。以是因缘经百千劫常在缠缚。

　　此省文影互故合杀盗为一股以成对偶。若汝负我命汝还我命。我负汝命我还汝命。我负汝债我还汝债。汝负我债汝还我债。则二句即成八句。言百千劫在生死者。或谓众生以淫欲受生杀盗非续生之本。不知负财负命还偿无已何由出生死乎。爱怜相对只有二句。如一人有色可怜一人有心可爱便可相当。而有色者未必有心。有心未必兼色。故只二句而已。纵再演之惟有四句。或汝爱我心。或我爱汝心。色亦例之。无八句也。言百千劫在缠缚者。前父母子孙相生不断此种类相续非己业报。今所明者即己之业果而自他业果皆在其中矣。又杀盗淫三种皆贪则三种皆续生死。又三种业果皆通自他思之可见。

　　○二结示。

　　惟杀盗淫三为根本。以是因缘业果相续。

　　以身三恶业之因缘而业果相续。前二相续皆是已成之局。惟今业果最宜痛戒。为报在未来故也。

　　○二总结缘由。

　　富楼那。如是三种颠倒相续皆是觉明明了知性。因了发相从妄见生山河大地诸有为相次第迁流。因此虚妄终而复始。

　　初句总牒前文三种颠倒不出依正。皆是觉明者推其原也。如初告满慈即云汝称觉明非其原乎。而此觉明性元非妄。因明而起明了知性妄之始也。如前云妄为明觉。谓妄心起而还自照其觉此明是妄之始。即今云明了知性。虽属妄始未离真明。真妄和合亦名为性。因了发相即因明立所也。妄见即生汝妄能也。诸有为相意该有情。因此虚妄者。指妄为明觉及妄所妄能皆名虚妄。前文有三妄字可据。若竟指觉明为妄。岂中道之觉俗谛之明皆称妄耶。但俗谛为生法之原故必依此而起妄念耳。

　　○二明如来证真故无妄二一疑问。

　　富楼那言。若此妙觉本妙觉明。与如来心不增不减。无状忽生山河大地诸有为相。如来今得妙空明觉山河大地有为习漏何当复生。

　　问此妙觉乃众生同有之妙觉也。妙觉体中本具三谛故云本妙觉明。此心在诸佛不增在众生不减平等无差。满慈先立此句以为设难之本。意谓在众生不减既无状而忽生。无状犹无故也。在如来之不增山河大地何当复生乎。有为即众生。习漏即业果。

　　○二喻释二。一明妄因妄果其体本虚。二明真智真断不重起妄。窃观此文四喻而有三结。观下结文喻意可识。初迷方喻妄因本空兼破有为习漏复生之疑。次空华喻妄果非有破前山河复生兼斥富那之问。第三第四喻菩提涅槃。法喻相合文甚了然。初中二。一迷方喻妄因本空。又二。一别喻二。一喻迷因无本。有问答。

　　佛告富楼那。譬如迷人于一聚落惑南为北。此迷为复因迷而有。因悟所出。富楼那言。如是迷人亦不因迷。又不因悟。何以故。迷本无根云何因迷。悟非生迷云何因悟。

　　迷人喻众生。聚落喻如来藏。民之聚居故名聚落。夫山河忽生有因有果。果是山河。因是妄心。人之忽然起妄其犹迷方之人惑南为北。南北正方以喻本觉。惑南为北总喻妄心。不必如古注以南喻性明北喻所明。则伤于凿矣。此迷下意显妄心无体。故佛设两关以待富那之自答也。骤然起迷故曰无根。是不因迷也。若谓悟能生迷悟岂为迷之因耶。法有来原方能自立。既无来由则妄心非有明矣。

　　○二喻觉不生迷。

　　佛言。彼之迷人正在迷时。倏有悟人指示令悟。富楼那于意云何。此人纵迷。于此聚落更生迷不。不也世尊。

　　前富那疑悟后生迷故以觉不生迷晓之。悟人即是先佛。此显诸佛莫不由师之指示而破无明。无明既破永不复迷。文中以迷为彼人。悟为此人。指昔曾迷故曰纵迷。然悟后实不迷也。答不也世尊者。若在喻则以迷虚方实故不复迷。若就法论。众生性德必迷须以修德合之。真如出缠便成佛果。又迷虚理实故不迷耳。

　　○二总合。

　　富楼那。十方如来亦复如是。此迷无本性毕竟空。昔本无迷似有迷觉。觉迷迷灭觉不生迷。

　　十方如来皆先迷后觉可总合上两喻。故云亦复如是。此迷下合前喻妄体本空。迷是最初妄念尔前无迷故不因迷。性中无迷故不因悟。既无来原迷即非有。昔本下合后喻觉不生迷。昔本无迷承上文说。因指示而知无迷则似有昔迷今觉。若名为似即非实有。觉迷之后迷则永灭。修性一合岂更迷哉。

　　○二空华喻妄果非有二一妄果元空。

　　亦如翳人见空中华。翳病若除华于空灭。忽有愚人于彼空华所灭空地待华更生。汝观是人为愚为慧。富楼那言。空元无华妄见生灭。见华灭空已是颠倒。敕令更出斯实狂痴。云何更名如是愚人为愚为慧。

　　佛问中翳喻妄见。华喻山河。意明空本无华良由目翳见空中华。华灭亦然妄见若亡山河即灭。山河既灭生灭咸亡。忽有愚人的譬富那。前翳人未必皆愚。今此愚人翳而愚者也。于彼空华所灭空地者。华因翳生与空何涉。今不归之于目而求之于空故称空为彼也。空无华处名为空地。目既无翳待华更生惑之甚矣。满慈答中言空本无华者指空决不生华。言妄见生灭者。上云亦如翳人见空中华是妄见生。次云翳病若除华于空灭是妄见灭。生灭未亡容有此见。此但妄见非是颠倒。次见华灭空而云颠倒者。华随翳灭而云华灭于空故颠倒也。颠倒之见为待华更生之因。敕者命也。命其重出也。又必欲其生华故云敕也。言狂痴者。既有妄见又加颠倒。况华是目病。反立待空华之生谓可悦目。如是狂痴之人不必商酌其愚慧矣。问。诸佛无始曾迷可譬翳人。今妄见灭即是诸佛。若以富那喻愚人岂富那空华已灭耶。答。譬有要意。此中只有空地譬佛所证妙觉明空。复以待华更生为狂愚以斥富那之问。此要意也。岂可以妄见生灭譬佛所证妙觉果耶。故见生见灭只可譬声闻小果。佛元无生灭。妄见既是小果不妨富那已证。犹昧妙觉明空似不知空地无华故有待华更生之惑耳。须知富那小果见思已破。山河虽未全除亦有分灭之处故云妄见生灭也。

　　○二印合结责。

　　佛言。如汝所解云何问言诸佛如来妙觉明空何当更出山河大地。

　　如汝所解者。印上富那指待华更生为狂是其所解已知空不生华矣。云何下结责。佛证妙觉明空正喻空地何问其复生山河耶。观此一结。即知空华当喻山河而兼斥富那之问明矣。

　　○二明真智真断不重起妄。

　　又如金矿杂于精金。其金一纯更不成杂。如木成灰不重为木。诸佛如来菩提涅槃亦复如是。

　　初以金灰立喻。矿喻无明。金喻菩提。木喻生死。灰喻涅槃。烧木锻金俱假于火。火即中间智行之功也。次以智断合喻。菩提是智果。涅槃是断果。智果不变如金。断果不生如灰。何疑山河习漏有复生之患乎。温陵(云云)。

　　○次答大性周遍二一牒问。

　　富楼那又汝问言。地水火风本性圆融周遍法界。疑水火性不相陵灭。又征虚空及诸大地俱遍法界不合相容。

　　富那虽总疑大性而所疑在前五大。以相上有相陵相夺之迹故执相以疑性也。

　　○二正答二一立譬喻显法二明三如来藏初中二一喻虚空二喻俱现初中三先立虚空譬二一先明不拒诸相二一总明不拒。

　　富楼那。譬如虚空体非群相。而不拒彼诸相发挥。

　　譬如来藏体非七大而不拒彼七大发挥。不拒喻随缘。正喻藏性能不变随缘也。问。前卷明性具七大今又云体非群相。何前后相违乎。答。如来藏性不可思议。适言其有一相不立。适言其无七大宛然。虽云染具体离染污。若历然有七大之相便非清净本然矣。故得以虚空譬之。然但云无相不言无性中七大乃具无具相耳。

　　○二别喻七大。

　　所以者何。富楼那彼太虚空。日照则明。云屯则暗。风摇则动。霁澄则清。气凝则浊。土积成霾。水澄成映。

　　随义对法。当以日照则明譬火大。云屯则暗譬空大。晦昧为空故。日云是体明暗是相。三风摇则动者。风是体动是相。虚空无体安有动哉。吹万不同而若有所撼耳。四霁澄则清譬见大。见能照境而相清净故。五气凝则浊譬识大。识遍缘五尘影子有凝聚义。想念分杂故云浊也。土对地大。水对水大。尔雅云。风而雨土成霾。水澄则空故能映物。映即相也。所谓不拒诸相发挥也。

　　○次明诸相虚妄。

　　于意云何。如是殊方诸有为相为因彼生。为复空有。若彼所生。富楼那。且日照时既是日明。十方世界同为日色。云何空中更见圆日。若是空明空应自照。云何中宵云雾之时不生光耀。当知是明。非日。非空。不异空日。

　　文中先征。次难。三结。征中言殊方者。七事不在一方故曰殊方。殊方则一显空体不殊。有为则反显空体无为。为因彼生征他生。为复空有征自生。次若彼下难破。初句牒计。前文云日照则明。今先破。明相以例余六。文中有标。有定。有破。且日照下标也。承上若彼所生故即云既是日明。十方句定也。言因日明故十方同日色也。云何下破也。既是日明不当有藉虚空。何空中更见圆日而日外皆空耶。日少空多。当知空自有明与日何涉。若谓空明又不然矣。中宵是夜。益以云雾明相全无。当知下结明虚妄。即离俱非求其定相了不可得安得以明为实有乎。幽溪云。若彼所生去破他生。若是空明去破自生。非日非空破共生。不异空日破无因生。故此结中兼破共离二性。

　　○二即譬显法。以法中七大喻中七事。皆以四句推捡知其虚妄。推检既同归真则一故法譬合明也。

　　观相元妄无可指陈。犹邀空华结为空果。云何诘其相陵灭义。观性元真惟妙觉明。妙觉明心先非水火。云何复问不相容者。

　　观相之相指上文殊方诸有为相。及前卷七大之相。以七大群相皆如来藏随缘之用不妨并举也。如上以四性推之是观相元妄。即离俱非是无可指陈。邀者留也。空华无质何可邀留。然空华犹可见空果更不可得。如水火尚无复诘相陵。何殊空华邀令结果。则不但性无陵灭而有相之水火亦无陵夺也。相既全空观相即性。所云性者即性具之性也。性具之法已离相着全体是真。体兼用冥惟一三谛之理。妙属真谛兹欲荡相故居其首。觉明是中假二谛。三谛在一心中。但空偏假至此全袪。惟一圆中具三谛理。言性而复言心者。谓性具七大更无形相惟一圆三谛心而已。亦显一念之心必具三千三谛之法。辅行云。三谛无形俱不可见。不其然乎。先非水火者此句结譬归法。妙心非云非日亦非水火。先者已也。谓妙心已非水火何更问其不相容耶。此文解者不同。有云妙心本无水火。而前卷有性水性火之称者。因随缘时有水火之相。相由性起故名水火为性水性火。的论性体元无水火。作此解者。乃指未随缘时为先。而云性中空无一物。于今文似顺。于前卷则违。或云妙觉明心但无相水相火。非无性水性火。若谓性中一总无水火即非此经性具之旨也。作此说者与前文最合。释今文稍偏。今谓三四两卷皆是佛说何容顿乖。须知今文观性之性正指性具。而云先非水火者。指前性水性火其体寂灭惟一真心。乃具无具相如来藏不思议之德也。后文三如来藏义出于此。世人不明性具又不知全具即空。故释今文每多掣肘。今点具无具相。于前卷既合与今文复符。岂不妙得两卷之意欤。又先非水火者。先非同居水火。亦先非有余水火。释论云。出三界外有清净土声闻辟支佛出生其中。释论所云即方便有余土也。此土中亦有水火。何以知之。如后文云汝以色空相倾相夺于如来藏。至云风动空澄。日明云暗。汝指富那。富那已出同居三界。犹见色空则所生有余土中必有水火明矣。以今妙觉明心是光光土体。寂光实报相为表里。而同居方便二土乃为所非故非水火。又寂光土中体具七大即具而空则并非寂光水火。前卷明具德则七大无非本然。今文因释难则妙心元非水火。二义不具何以成三谛乎。又世人闻惟心之言但知三界之法惟一心造。不知性具之法亦惟一心。事用惟心能泯诸相。性具惟心岂不泯诸相耶。此文就喻显法。而先非水火已合譬中体非群相。至汝以空明下合不拒诸相其文了然。交光欲移此文置于无可凭据之后。岂可先合不拒诸相而后合体非群相乎。

　　○三正合空喻。前科云就喻显法者。因前文以空喻藏性云日等七以喻七大。空非云日而不碍云日。喻性非七大而不拒七大。后以空日对简并喻亦显真性。据其文势就喻归法非是正合。今方是正合之文也。

　　真妙觉明亦复如是。汝以空明则有空现。地水火风各各发明则各各现。若俱发明则有俱现。

　　真妙觉明亦复如是。承上观性元真惟妙觉明来。上文已合体非群相故今但合不拒诸相。言汝以空明者。满慈已出分段生死未超变易三界。如前引出三界外有清净土声闻辟支佛出生其中正其文也。既有净土。土中必有四大虚空明矣。于觉心中发起空相。如后偈云空生大觉中如海一沤发。是即有空现。又前云出土一尺则有一尺虚空亦其事也。四大亦然。如方诸取水。阳燧取火。皆是发明之道。方便土中有无烟清净之火。无尘迥净之风等。亦如前引。若俱发明者。土色空各明今色空齐显故曰俱现。同居方便二土皆有色空。若非俱发土何由成。言俱现者是一念中俱现其相耳。七大尚于一念俱现况色空乎。齐此合不拒喻已竟。后文重喻俱现。

　　○二俱现喻。此喻从上不拒喻中分出。上合不拒喻中有俱现之言。佛恐满慈不解俱现之妄。重以水中日影喻之。又二一喻。

　　云何俱现。富楼那。如一水中现于日影。两人同观水中之日。东西各行则各有日随二人去。一东一西先无准的。不应难言此日是一云何各行。各日既双云何现一。宛转虚妄无可凭据。

　　一水。古人以水喻妄心。近人云。水喻真觉妙明。盖妄心无体元是真心。苟无妄心何以现色空之境乎。如各行见日元在水中。水亦通妄其义可知。今但以水喻心则真妄皆在其中矣。日影喻色空之相体非实有。一水中现止是一日喻色空元非异法。如前文云空晦暗中结暗为色。据经此文色空岂异法乎。故以一日喻之。又天日喻性具色空。日影喻色空妄境。有天日而后有日影岂不由性具而后有妄相乎。如来藏中性色真空性空真色今成妄境色空。亦合令知妄具全是真具也。两人喻能感色空之业。此二种业初时同感一境故云同观水中之日。以二业元在一人一念之中故亦同感一境。不尔。则不名俱现矣。东西各行者喻分别色空之念两念背驰。此时两人各见一日便有两日。如以心分别于色则惟见色。以心分别于空是惟见空。喻各有日随两人也。两日喻色空二种。古人以七大释之其说太。烦若据本文俱现正喻色空而已。一东一西喻色空顿分。先无准的者谓先非定一定二。准者则也。的谓射的。丹面白的是也。不应难下结成虚妄。同观是一似当以一难二。各行是二似应以二难。一然日影虚妄何必作此难耶。俱现亦然。虽同招一境分别则成二法。不应难言同感一境云何成二。分别有二何名一境。以若一若二皆是虚妄有何定乎。霅川云。宛转虚妄者。同观是一知二是虚。各行既双验一是妄是也。须知各行见双亦止喻一人一念中事。如分别色时对空显色。分别空时对色显空。故云俱现。

　　○二合二一正合随染缘。

　　富楼那。汝以色空相倾相夺于如来藏而如来藏随为色空周遍法界。是故于中风动空澄日明云暗。众生迷闷背觉合尘故发尘劳有世间相。

　　前满慈问地水火风本性圆融。疑水火性不相陵灭即相倾也。虚空大地不合相容即相夺也。今以色空两心发明藏性正合俱现。前喻云两人同观水中之日其义在此。而如来藏随为色空者此该同居方便二土。二乘证人无我未证法无我。在同居土中犹见色空之相生方便土亦有色空故云周遍法界。须知法界中事咸于一念中现故可合上俱现之喻。于中者于法界中也。前已详喻日照则明等七句。今以约该广但云风动空澄日明云暗。动静为一双。明暗为一双。该上七句亦该七大。又云日等前是喻文今作合法故知法喻元非硕异。所以前文得就喻显法也。前二卷云为物所转是故于中观大观小与今正同。对后如来文中今则一为一。无量为无量。小为小。大为大。其病在分别未亡而背觉合尘耳。众生迷闷者。众生该九界以未开悟称为迷闷。前文云觉非所明。今背无能无所之觉而合妄所之尘。又背寂光之觉体合两土之尘相。两土者谓同居方便也。尘劳之名兼于五住。尘劳是集。世间相是苦。即日明云暗等是已。幽溪曰。生佛迷悟前后二文其相天悬。然须了知相虽有异性本不殊。盖全性以为相则全相而在性。性犹湿也。相犹水也。水相虽有动静之不同。湿性岂有波澄之差别。不变之旨此喻最亲。故知我以妙明不灭不生合如来藏非弃波而观湿乃即相以达性。境风若息性水自澄。百千澄清大海海印发光全体大用现前元不异乎众生界也。

　　○次兼明随净缘。

　　我以妙明不灭不生合如来藏。而如来藏惟妙觉明圆照法界。是故于中一为无量。无量为一。小中现大。大中现小。不动道场遍十方界。身含十方无尽虚空。于一毛端现宝王刹。坐微尘里转大法轮。灭尘合觉故发真如妙觉明性。

　　上合随染缘。今明随净缘。以上明俱现乃于一念中顿现。诸相元全性以起修但不能全修即性遂成同居方便两土之相。今如来达修即性。故俱现之法一多无碍大小相容成寂光实报两土融即之相。但菩萨自初住至等觉证一分寂光感一分实报故实报乃菩萨所居之土。今文所明是究竟寂光无上报土。涅槃云。我今所献食愿得无上报。此无上报土乃妙觉如来之所居也。苟非众生俱现之本无以成如来融通之用。全性起修全修在性不其然乎。于中先明能合所合。次明所起净用。言妙明者能合之智。以妙融明故成寂照之德。自因明立所以来皆生灭法。以妙融明则无生灭。又无相陵灭之相则法不灭。观相元妄则法不生。对上互相陵灭。故先不灭而后不生也。如来藏是所合之理即众生一念心体而已。如来藏下明起净用。先明净用之体。惟妙觉明谓无尘相惟一三谛之理。觉即如来藏体是一性。妙明是二修。修性一合无复分张故能圆照法界。言圆照者示与东西各行不同也。众生以识心分别故空非色色非空。喻以东西各行。今如来分别既忘色空不二。百界千如靡不彰显。是转众生迷中之俱现而为果上之胜用耳。又惟妙觉明祗是一念忘情之智。而忘情之处诸法圆彰。圆照下文及三如来藏皆委明其义也。次是故下正示净用之相。分三。初列。二释。三结。初列中言于中者于法界中也。列有四句。一属理。无量属事。前二卷中霅川解于一毛端遍能含受十方国土云。此明无量为一。盖摄事成理。非从体起用也。对显今文体用备陈事理双照。故云一为无量则全理而成事。无量为一则全事而成理。玄签十上释二鸟双游亦以一为理无量为事。今岂有异释乎。然下文以道场释一是以所证一理为一。又云身含十方是以法身正报为一。云遍十方界是以多为无量。云无尽虚空是以无穷极为无量而非多也。大之与小一往且约事论。二卷经云为物所转是故于中观大观小。对显今文佛能转物故小中现大大中现小。小大虽约物论然毛端微尘即是妙心又岂转属于事耶。又正当一为无量之时反显多不碍一即无量为一。正当小中现大时反显大不碍小即是大中现小。束此四句不出二句。毛端微尘既是妙心即当一理。故知小中现大即是一为无量。束此四句全归一句而已。不动下别释其相。初释一为无量。据下如来藏文有十界诸法当以十界为无量立义方确。故今十方之言义含十界。是则百界千如不出一念正是初句中义。且就现文释之。道场指成道之地。字书曰治谷曰场。今治无明糠显法性米名曰道场即寂光土也。正当成道之时不动寂光。而十方机感则应身即遍于十方。是垂为下之三土。妙玄云。寂光理通如镜如器。三土别异如像如饭。正是其义。前云无上报土乃从胜为言。文句云同居有余自体皆是妙色妙心果报之处。据疏此言岂非三土皆无上报耶。起应之时示为实报他受用身。及方便同居胜劣二应。就佛言之皆是寂光。故云不动寂场。苟寂光有动即非寂场矣。若以十界对三土者。同居有十。方便有四。谓无六凡。实报有二。寂光惟一。兹以应遍三土故云遍十方界。须知道场不离同居。即同居为寂光。还即寂光而遍三土耳。次释无量为一。法身正报与寂光依报无二无别故云含受无尽虚空。此以无边际为无量也。而云全事成理者。融三土色归寂光空故有摄事成理之义。然此句正意在显遮那依正不二之相故不言器界也。虚空之义具如涅槃一十复次。不得以邪空释之。既是遮那依正即佛自受用境界。与初句示他受用不同。然皆正中现依也。三释小中现大。毛端现刹是正中现依正也。毛端是身分极微处。身心圆明毛端即是一念既。是一念则毛竭。即常寂光土。于寂光中现宝王刹。如后文云清净宝严妙觉王刹是也。宝王是正。刹即是依。乃从寂光而现实报。虽小中现大亦该大中现小。如现宝刹而不坏毛端之相非大中现小乎。尘里转轮是依中现正。上句惟色。此句惟依。一微尘亦是一心则五时八教不出一尘之外。以时教全是一心。故大圣安坐微尘而转法轮。说法破惑必有所被之机是自他皆现尘中。而此句正意同剖尘出经也。问。坐微尘里即坐道场与初句何别。则末句亦该四土耶。答。若论四土何句不该。如毛端现刹岂离同居。此文四句。初句明他受用。次句明自受用。三句惟色。四句惟依。当依此分文耳。毛端微尘处极狭者。显一念具法不假他念。故妙乐云。此中一心无复余心也。霅川曰不释大中现小。近人非之。然由上文以第三句该第四句。无别释第四句。故霅川作此说也。灭尘下总结前义。前因背觉合尘则有同居方便土相。今因背尘合觉则有寂光及无上报土之相。分别情忘是曰背尘。以妙融明便合觉体。霅川曰。不思议用非修所成故曰发。今不言用而言性者并由理具方有事用。近来释此文者多引十玄门及四法界。须知四土是此中要义故特引之。

　　○二明三如来藏。上云我以妙明不灭不生合如来藏。妙明之言似中道智。然中道中具有三谛故须广明。又上云一为无量。无量之名当指十界。诸法方有归着。故广约之以明三谛。为二。一正明。二斥迷。初为三。一明空如来藏。二不空如来藏。三明中道正义。虽曰空与不空实是中道。所以十界俱空。十界俱假。乃至空假即中。与次第三谛其相不同。常途所明以璎珞经中三谛为次第义。如初卷已引。以中论四句为不次第义。中论云。因缘所生法。我说即是空。亦为是假名。亦是中道义。幽溪云。十界皆因缘生法以佛种从缘起故。我说即是空十界缘起皆真也。亦名为假名十界缘起皆俗也。亦名中道义十界缘起皆中也。即中云。中论与今经大同亦复稍异。以中论明缘生十界即空假中。此通染净二缘。今明妙明心中所具十界即空假中。专属佛界随净缘法。一空如来藏。

　　而如来藏本妙圆心。非心非空非地非水非风非火。非眼非耳鼻舌身意。非色非声香味触法。非眼识界如是乃至非意识界。非明无明明无明尽。如是乃至非老非死非老死尽。非苦非集非灭非道非智非得。非檀那非尸罗非毗梨耶非羼提非禅那非般剌若非波罗蜜多。如是乃至非怛闼阿竭。非阿罗诃三耶三菩。非大涅槃。非常非乐非我非净。

　　前云妙明不灭不生合如来藏而今云本妙圆心者。空如来藏以妙为主本来自妙也。明能生法故不言明。十界皆空惟是一心非圆心乎。非心至非意识界总非六凡法界。非明无明等非缘觉界也。先缘觉而后声闻者。十二因缘声闻恒有。四谛法轮非佛不宣。故先缘觉。缘觉以无明为初支而先举明者。不知因缘名为无明。自悟因缘名之为明。譬如人坐暗中一见电光便能睹物。正见电光是第一刹那。是人方知眼藉电光始能见物是第二刹那。第一刹那是集法忍。第二刹那是集法智。此两刹那所得忍智名之为明。若无此明谁晓因缘。故先举明而后言无明。又十二支有流转还灭二门今兼举焉。次非声闻界。缘觉以集为初门。声闻以苦为初门。先知苦而后断集。先慕灭而后修道。声闻法中畏果断因见果行因次第然也。言智得者。大论三十六卷第十九纸云。智者谓无漏八智。得者谓得圣道。据论所言智之与得惟在初果。今谓初果遍观四谛后三果唯观一谛。故举四谛则可以该四果矣。非檀那等非菩萨界。菩萨以道谛为初门。非六度即非道。此先非能趣之行。非波罗蜜多者总非所趣之理。六度有事理之殊。次第不次第之别。无非性具今皆非之。非怛闼下非佛界。怛闼阿竭云如来。阿罗诃云应供。三耶三菩云正遍知。此先非能证之人。次非所证之法。涅槃四德是也。涅槃二十八卷云。若言我者则是如来。何以故。身无边故。无疑网故。不作不受故名为常。不生不灭故名为乐。无烦恼垢故名为净。涅槃二十一卷末明大我大乐大净须者往检。前非二乘是非空。非菩萨界是非假。非佛界是非中。空如来藏俱空十界。故止观云。一空一切空无假无中而不空。总空观也。

　　○二不空如来藏。此经止有空如来藏名。今依大宝积经称俱即为不空如来藏。文二一结前文。

　　以是俱非世出世故。

　　如如意珠俱非众宝。能具众宝。藏性亦然。故结上云俱非等也。世结六凡。出世结四圣。

　　○二明俱即。

　　即如来藏元明心妙。即心即空即地即水即风即火。即眼即耳鼻舌身意。即色即声香味触法。即眼识界如是乃至即意识界。即明无明明无明尽。如是乃至即老即死即老死尽。即苦即集即灭即道即智即得。即檀那即尸罗即毗梨耶即羼提即禅那即般剌若即波罗蜜多。如是乃至即怛闼阿竭。即阿罗诃三耶三菩。即大涅槃。即常即乐即我即净。

　　言元明心妙者。以明为主。本具俗谛之照故曰元明。前不言明而今言明。明岂不属假乎。十界惟是一心故云心。前真谛中以即有而空故云本妙。今俗谛之心即空而有故复云妙。元明心妙是能即之体。即心下明所即之法。具历十界一一即之。问。所云即者。为性中本具十界故名为即。为即俗谛之相故名为即。答。此中文意因前云故发真如妙觉明性后遂有三谛之文。则今俗谛不空之法亦是真如妙觉明性其义明矣。既是妙性非关造作岂非性具之法乎。以一性而具十界。则十界互融界界具十岂非百界。一性无性百界宛然。但前文妙觉明性元是所发。此乃如来从法界体起法界用非众生境界。亦与次第十界不同。复以一心而具十界。此中有一有多而一多相即。有大有小而大小互融。无非不生灭法。涅槃云虽非常住不念念灭正此义也。当知众生境界念念生灭。今非生灭故与众生不同。次第三谛中前六凡界秪是因缘生灭。后之四圣对次第三谛。二乘为空。菩萨为假。佛界为中。大约以无性之空随缘之假二者相即方名曰中。未修中时空假皆非性德。皆非佛界。空假即中中为性德方是佛界。佛界是实。九界是权。今是圆教俗谛。十界皆是佛界。一一皆实。无非性德。故与次第不同。故荆溪云。次第即已方成今即。今若即已三俱圆极。据荆溪意次第不可不即。次第即已便归纯圆。惟圆三谛为究竟耳。此圆俗谛虽是如来所发。而众生性德本具非硕异也。又常途所说。空是破法假是立法。今文既立十界则三谛咸立。止观云。一假一切假。无空无中而不假。总假观也。若以十界历四教者。金錍云。藏通造六。别圆造十。此犹一往论于所造。据辅行意。藏通明八法界。谓六道法界及声闻缘觉也。藏通菩萨弘誓未全止八界半。别教或九或十。分教证故。圆教始终不二而二。文在三十八卷。既云始终不二则从初即观性具十界与别不同也。按宝积经云。空如来藏离不解脱一切烦恼。不空如来藏具河沙佛不思议法。霅川以山河忽生及三种相续为不空藏但彰染污生灭之相。应如今文十界咸具方合宝积云具恒沙佛不思议法耳。又据文次第虽在空后。此中十界实为空如来藏之本。苟非不空藏中元具十界。安得约十界以论空耶。空得具本方是真空耳。

　　○三明中道正义。

　　以是俱即世出世故。即如来藏妙明心元。离即离非。是即非即。

　　十界有万不同。即如来藏妙明心元者假即中也。承上妙空明俗咸归一心。心元之名正指中道。本来如是故名为元。离乃非之异名。是为即之殊称。上离俗谛十界俱即。下离真谛十界俱非。此显中道双遮二边也。上是俗谛十界俱即。下是真谛十界俱非。此显中道双照二边也。但次第三观中道亦名双亡双照。对前异时亡照而立此名。以初观破假。次观破空。此之二破为双亡之方便。初观用空。次观用假。此之二用为后双照之方便。由前异时作意遮照得入中道任运遮照。此以作意为任运之方便。入中道时无心亡照任运寂知。与前异时亡照不同故名中道观也。今圆三观中前之二藏已是圆理。兹明中者。如释签云。应以毕竟空不思议假相对以成圆融三谛。正与今合。初十界俱空名毕竟空。次十界俱假名不思议假。今云双亡是双亡毕竟空不思议假。双照亦然。此名圆中之圆。不可思议中不可思议。应知二边分别若亡即是中道。于中道中更点三谛皆是圆融。止观云。一中一切中。无空无假而不中。总中观也。与今意大同。三文之中皆云心者。通指佛界随净缘之心耳。

　　○四斥凡小不了三一法。

　　如何世间三有众生。及出世闻声闻缘觉。以所知心测度如来无上菩提。用世语言入佛知见。

　　上明三谛竟。今指三谛是如来所证。非凡小能知。如何两字正责之之辞。前云众生迷闷背觉合尘。又云汝以色空相倾相夺于如来藏。则凡夫二乘皆不能测佛明矣。其病在所知心不忘。世语言不绝。坠落空有二边。不知所滞之有即真空。所著之空即妙有。以迷背中道故动成戏论也。圆融三谛名无上菩提。

　　○二喻。

　　譬如琴瑟箜篌琵琶。虽有妙音若无妙指终不能发。

　　琴等喻十界众生。妙音喻如来藏理。妙指喻实智。发谓发明。白虎通云。琴者乐也。所谓禁止诸邪以正人心也。广雅云。长三尺六寸。以象三百六十日。五弦象五行。大弦为君宽和而温。小弦为臣清廉不乱。文王武王加二弦以合君臣之恩也。瑟者缜密也。五十弦。箜篌者。白虎通云。汉武帝命乐工候调作。或云候晖作。其声坎坎然以应奏节故谓之坎候。复讹转为箜篌耳。候者因彼乐工而得名也。杨升庵云。琴瑟秦筝之属。丝木相去皆未寸许。惟空侯丝与木相去远。声自空出。空侯之名或因此立。又谓二字不必加竹恐未必然。瑟琶者。汉遣乌孙公主嫁昆弥。念其远行故思慕无已。使工巧裁筝筑为马上之乐。以手推却前后而奏声故名琶琶。推手为琶。却手为琶。有打拨钩桃之音。今四弦者是已。云妙音者。琴瑟等音通实报土。如大树紧那罗王弦歌一动声震大千。须弥山王低昂踊没。一切声闻犹如舞戏。天冠菩萨问迦叶言。少欲知足头陀第一。云何今日犹如小儿。迦叶言非本心也。妙乐判云。彼经属方等部以大斥小。紧罗奏于别圆之乐故使迦叶不能自安。所谓菩萨胜妙五欲能令迦叶起舞也。或以琴喻宝觉真心。妙音喻无方大用。妙指喻楞严大定。然考大经中亦以箜篌喻众生。音喻佛性。故知琴等喻众生其说最是。

　　○三合。

　　汝与众生亦复如是。宝觉真心各各圆满。如我按指海印发光。汝暂举心尘劳先起。由不勤求无上觉道。爱念小乘得少为足。

　　汝与众生略该九界。合前琴等。宝觉真心合前妙音。具德为按即妙俗也。觉即圆中。真即妙空。一心具此三谛何人不然。言按指发光者。佛意元是引证必有所指今不可晓。聊举维摩经及赀中解以发明之。维摩经云。佛以足指按地即时三千大千世界若干百千珍宝严饰。譬如宝庄严佛无量千德宝庄严土。一切大众叹未曾有。而皆自见坐宝莲华。岂非海印发光之明证乎。谓于海印三昧中发光明也。资中云海印者大集云。阎浮所有色像大海皆有印文。此喻如来法身性海普现一切世间之相。正性具依正无不具足。喻同海印。如来证此法门复从体起用即是海印发光。是时山河大地即无上知觉无碍融通成无上报。而从按指发之者喻同有妙指而发妙音也。次云汝暂举心尘劳先起。合若无妙指终不能发。声闻举心已是尘劳。不待动形故云先起。若以四住为尘劳富那已断四住。今不指见思粗惑当以习气为尘劳耳。习气即尘沙无明惑也。据此文知二乘生方便土犹有劳久发尘之相。与同居土隙中微尘其相不远。义推实报土中虽有尘相不同下之二土也后。偈云余尘尚诸学故实报当有尘相。然既依正无碍岂比二下土乎。由不勤求下释尘劳先起之由也。若求无上菩提知并由理具方有事用即相似海印发光。今保证小果得涅槃一日之价自以为足。故虽在尘中而不知是尘耳。此方等部应有禅斥。虽已入法华时顺方等部仪故宜斥小。

　　○二更释余疑二一满慈重征妄因二阿难再执缘起初中二一疑问。

　　富楼那言。我与如来宝觉圆明。真妙净心无二圆满。而我昔遭无始妄想久在轮回。今得圣乘犹未究竟。世尊诸妄一切圆灭独妙真常。敢问如来。一切众生何因有妄自蔽妙明受此沦溺。

　　问中分三。初明己佛无殊。具德之觉名曰宝觉。是不但中也。十界俱照名为圆明。是不思议假也。第一义空名真妙净。一心具此三谛。此句领上三如来藏之义。亦蹑上宝觉真心各各圆融而发此问也。次而我下明己迷佛悟。无始妄想指无明惑即妄为明觉等是。久在轮回该三种相续之相。今得四果但除四住未破无明故云犹未究竟。次推佛悟中明佛圆断五住是诸妄皆灭。对彼诸妄则三谛俱名妙真常矣。三敢问下正穷妄因。前问云何忽生山河大地。佛答妄为明觉故生山河。明觉之义辨之已详。今问此妄从何而有是到底一问也。

　　○二佛答分三。一以演若失头为喻。二以妄本无因合喻。三示顿乘不藉修证。初中二一牒惑。

　　佛告富楼那。汝虽除疑余惑未尽。

　　闻妄为明觉则除山河忽生之疑。闻三如来藏则除大性周遍之疑。而疑妄必有因是余惑也。

　　○二引喻。

　　吾以世间现前诸事今复问汝。汝岂不闻室罗城中演若达多忽于晨朝以镜照面。爱镜中头眉目可见。瞋责己头不见面目。以为魑魅无状狂走。于意云何。此人何因无故狂走。富楼那言。是人心狂更无他故。

　　文有问答。世事易明故佛引以为问。演若觅头是诸事之一耳。夫喻本喻法。喻若未明何由知法。前释因明立所。而云因明立所所既妄立生汝妄能。今以镜照面喻明觉也。爱镜中头瞋责己头喻立所也。以为魑魅无状狂走者喻妄能也。妄所在前文为同异。妄能在前为无同无异。无同异是有为众生。故喻狂走。文相甚齐无劳异议。盖妄有三重。一妄为明觉。二所既妄立。三生汝妄能。今喻亦有三重。一以镜照面。二爱镜责己。三无状狂走。岂非文相相齐之甚乎。孤山曰。晨朝者喻起妄之始。然晨朝照面男子所不必然。是照面已有狂意。故演若照镜责头之意在其中矣。上举事竟。于意下正问。何因之言问其因也。富那答中心狂二字正明其因。据后经文有狂性因缘之言。此中当以心狂为因。照镜为缘。是则世尊说其缘。满慈出其因。盖心狂在照镜狂走之前。狂走以心狂为因。而心狂则更无因。故曰更无他故。若合后文。心狂喻最初之妄也。照镜至狂走所谓自诸妄想展转相因也。演若达多此云祠授。从神乞得故也。山神虎头曰魑。宅神猪头人形曰魅。

　　○二以妄本无因合喻二一合二结初中三一决明妄本无因。

　　佛言妙觉明圆本圆明妙。既称为妄云何有因。若有所因云何名妄。自诸妄想展转相因。从迷积迷以历尘劫。虽佛发明犹不能返。如是迷因。因迷自有。识迷无因妄无所依。尚无有生欲何为灭。

　　初云妙觉明圆者。妙即是空。觉即是中。明即是假。三谛在一心中故云圆。此句立圆融三谛以为性本。本圆明妙非修之始妙。此句亦明妄想之无本也。既称下反覆明妄无因。因即是本。既妄为明觉矣又何有因。又有因即不名妄。乃约名以申其义耳。然无因之妄是无始无明。由此而生四住烦恼则展转相因故云从迷积迷。若对前文。自妄为明觉后因明立所所既妄立生汝妄能。乃至三种相续是展转相因也。若对喻文。因照镜而责头因责头而狂走亦展转相因也。虽佛发明但断四住成声闻果。无明尚在名不能返。乃责满慈以责众生耳。如是迷因仍指最初无明。此更无因故曰因迷自有。是则妄有二种。一者最初之妄必无有因。二者妄所妄能展转相因。前文云。是人心狂更无他故。今云既称为妄云何有因。法喻齐矣。次示灭妄之方。云识迷无因妄无所依者。迷即是妄。因即所依。迷无因即妄无依也。以最初妄前更无有妄。而真又不生妄。所依竟安在乎。无因则不能生。无生则亦无灭。如来所以永断无明识此而已。

　　○二约得菩提况释。

　　得菩提者如寤时人说梦中事。心纵精明。欲何因缘取梦中物。况复无因本无所有。

　　疑者云。妄既本无。何以得菩提人言妄有生灭因缘乎。故以寤寐释之。菩提如寤。妄想生灭如梦。梦不知梦至寤而始知梦。迷不知迷至寤方能辨迷。如说梦中事以其心之精明故也。能辨五住枝末故曰精明。然梦竟叵得。况字从因缘上发来。心精明故梦物因缘如在目前。然不能据梦中因缘以取梦中之物。况一念梦心不从因生。并梦亦无而梦物岂可取哉。梦物有因缘者。喻妄所妄能依于明觉也。梦心无因。喻妄为明觉之妄不从因生也。前但示无因则无生灭。今兼示有因缘者亦无生灭。言梦心无因者。梦前无梦是不因梦。醒时非梦是不因醒。

　　○三复宗明无得失。

　　如彼城中演若达多。岂有因缘自怖头走。忽然狂歇头非外得。纵未歇狂亦何遗失。

　　前更约寤梦为喻。今复宗重举演若。演若狂走虽以心狂为因照镜为缘。然因缘毕竟叵得。如他人照镜不狂而彼独狂是无当狂走之缘也。狂性无本是无当狂走之因也。次明头无得失正显妄心无因。头喻真心。头无得喻真之无得。演若谓己失头所以狂走而头实不失。喻在妄时真不曾失。

　　○二结。

　　富楼那。妄性如是因何为在。

　　前虽双明有因无因二种妄法皆不可得。然满慈所问是最初之妄。此妄无因故结显之。真不为妄因。如不狂不为狂因。

　　○三示顿乘不藉修证又二一法。

　　汝但不随分别世间业果众生三种相续。三缘断故三因不生。则汝心中演若达多狂性自歇。歇即菩提。胜净明心本周法界不从人得。何藉劬劳肯綮修证。

　　直示顿乘要在不随分别四字。分别之心即是三种相续。由分别故成世界相。乃至众生业果亦然。此中云世间该二种三界之相。所以不随分别即得成菩提也。吴兴云。三缘即业果中杀盗淫也。三因即三种贪。亲生为因。疏助为缘。以杀盗淫是身根所造之业。三种贪是意根能造之惑。惑亲缘疏因缘之义彰矣。天如非之。谓三缘三因是三种相续之因缘。而配释亦未明了。即中谓佛语多含。三种相续意已穷深。下三缘三因独在业果。浅深俱断三惑圆除。正是歇狂之方。何必纯在于深方不藉修证耶。故当以吴兴解为正。心中演若达多即妄为明觉之心。此心起时还欲照明觉体。是向外驰求反生器界。此三种相续所由来也。今明真本无得但须歇狂。歇即菩提顿成佛道。经自初卷来渐说居多。独此中文最为圆顿。偏渐教中须无量劫修菩萨行。乃至后文云菩提涅槃尚在遥远。俱属渐教。渐说是权。良由阿难未除四住当与言渐。满慈已除四住宜其言顿。顿说是实乃究竟旨归之地耳。胜净明者。谓不随分别自然清净明鉴。名之为胜。胜于明觉曰胜净明。周法界者。如圆觉云觉遍十方界。即得成佛道也。此心虽赖师示实不从人得。上文云忽然狂歇头非外得。今以此文合之。是则头喻真觉。照镜喻明觉。其义明矣。肯綮出庄子养生篇云。技经肯綮之未尝而况大觚乎。骨间肉曰肯。筋肉经处曰綮。刀经此处便觉艰难。今以勤劬修证名肯綮也。圆顿根人悟修证在一心中何必肯綮修证哉。

　　○二喻。

　　譬如有人于自衣中系如意珠不自觉知。穷露他方乞食驰走。虽实贫穷珠不曾失。忽有智者指示其珠。所愿从心致大饶富。方悟神珠非从外得。

　　前迷头喻众生之狂性。次梦事喻迷妄之不实。惟今神珠堪比妙心。复显迷时无失。悟时无得。苕溪以衣譬五阴。珠喻胜净明心。由无明故不觉。所遭皆是穷途曰穷。在三界中如风餐露宿曰露。流转六道如驰走他方。因流转故求小乘偏教或取人天之乐为乞食驰走。此与怖头狂走何异。无功德法财曰贫。虽贫珠在喻迷时无失也。佛如智者。教为示珠。证理起用名大饶富。虽藉师教不从师授。以显悟亦无得。幽溪曰。法华系珠与今不同。彼明十六王子覆讲法华结大乘缘种喻以亲友系了因珠。今经于自衣中系正因珠。喻本有佛性虽穷不失。一解一性自不同年。上文佛答富楼那竟。或疑。解门将毕。修证方兴。佛告满慈即云何藉劬劳肯綮修证何也。答。如来说教破立同时。据圆顿教悟修证在一心中。初发心时便成正觉。故云何藉劬劳肯綮修证。非废修证也。若在渐教必先悟后修。先修后证。此如来方便析重派深应彼渐机。以施权教。既是权说须先扫后立。要之为顿施渐渐必归顿圆实部主。永无异途。

　　○二阿难再执缘起。幽溪云。经自二卷来破因缘自然者屡矣。今阿难复以因缘为难何惑情之难袪乎。答。因缘自然其言虽一义涉多门。有在缠之因缘自然。有出缠之因缘自然。前三卷所破是在缠之因缘而已。若今重以为问乃出缠之因缘自然。虽单问因缘实兼自然。是以世尊答中双破二义。原其问意而备在答中。将谓解门已竟当辨修途。圆因构造有似乎因缘。分果冥契有似乎自然。苟不双遣必堕双非。故冀如来有以明之庶不堕于偏修偏证之失。如曰若悟本头识知狂走。因缘自然皆为戏论。乃至云。合然俱离离合俱非。此句方名无戏论法。其事理修证之殊了然可知矣。为二一疑请三一引所说之理。

　　即时阿难在大众中顶礼佛足起立白佛。世尊。现说杀盗淫业三缘断故。三因不生。心中达多狂性自歇。歇即菩提不从人得。斯则因缘皎然明白。云何如来顿弃因缘。

　　阿难不引三种相续而引杀盗淫三缘三因者。立因缘之名也。缘狂性歇即成菩提此因缘之义也。既出其名又立其义。斯则因缘皎然明白。虽有不从人得之言似属自然。然岂以此而碍因缘乎。言顿弃因缘者。如前文云。既称为妄云何有因。若有所因云何名妄。是顿弃因缘也。

　　○二引己他得悟。

　　我从因缘心得开悟。世尊。此义何独我等年少有学声闻。今此会中大目犍连及舍利弗须菩提等。从老梵志闻佛因缘发心开悟得成无漏。

　　舍利弗目连同师沙然梵志。梵志道术身子皆得。师有二百五十弟子悉付身子而成就之。沙然临死欣然而笑。身子问故。答。世俗无眼为恩爱所缠。我见金地国王死。夫人投火聚愿同生一处。言已命终。后见金地商人问之果然。身子追悔我未尽师术。而不授此法为我非其人师秘乎。自知未达更求胜法而无师可事。于路见頞䫌威仪庠序。因问师法。頞䫌答云。诸法从缘生。是故说因缘。是法缘及尽。我师如是说。一闻即得须陀洹果。来至佛所。十五日后得阿罗汉。目连闻偈亦证初果。后见佛亦得罗汉。须菩提闻因缘事未考。梵志或翻净裔。頞䫌偈中略说三谛。初句苦谛。次句集谛。第三句灭谛。法即苦。缘即集。苦集俱尽是究竟灭。

　　○三结所说同邪。

　　今说菩提不从因缘。则王舍城拘舍梨等所说自然成第一义。惟垂大悲开发迷闷。

　　前佛云识迷无因妄无所依。尚无有生欲何为灭。即是菩提不从因缘也。拘舍梨外道名。维摩经云。末伽梨拘舍梨子。什公云。末伽梨字也。拘舍梨是其母名。其人起见云众生罪垢无因无缘。据此似末伽梨为拘舍梨之子。或云。末伽梨俱舍梨字形楚越前后译不同耳。翻译名义云。末伽梨此云不见道。其计自然亦是断灭自然。然是也。自如是也。婆沙云。法应尔不可改易不可征诘是法尔义。自然与法尔同。即中云。自然有二种。一断灭自然。二常见自然。交光云。外道自然此八万劫自然成道。犹如缕丸极则停住。此常见删阇夜毗罗胝子所计与拘舍黎何涉。删阇夜计常。拘舍梨计断。因名自然。若以等字摄之则无不可。阿难就对待说不执因缘必入自然。似外道反为得之故作此难。

　　○二佛示二一委辨因缘自然二发起行门方便初中二一辨因缘自然二明无戏论法初中二一总述。

　　佛告阿难。即如城中演若达多狂性因缘若得灭除。则不狂性自然而出。因缘自然理穷于是。

　　狂性因缘者。心狂为因。照镜为缘也。不杂因缘称为自然。狂赖因缘。不狂则不赖因缘。故曰不狂性自然而出。温陵曰。不狂之前二皆本无。由是观之。凡所谓因缘自然本皆不有悉由狂妄而立故曰理穷于是。

　　○二别破三一以因缘破自然。

　　阿难。演若达多头本自然。本自其然无然非自。何因缘故怖头狂走。

　　此文以头为自然故云头本自然。又前文云不狂性自然而出。似不狂在后。今明头元自然乃立自然之义也。本自下二句定自然计。本自其然者谓先来元是自然。无然非自谓后日无非自然。何因下破。不藉因缘方名自然。今何以心狂照镜之因缘而怖头狂走乎。则自然之计穷矣。

　　○二以自然破因缘。

　　若自然头因缘故狂。何不自然因缘故失。本头不失狂怖妄出。曾无变易何藉因缘。

　　初二句定。何不下破。本头下结。此文以狂为因缘。立自然者不赖因缘。立因缘者必先有自然。自然头即不狂不杂因缘之头也。彼计云。自然之头元来不狂。后以照镜因缘故狂。破云。若立此计亦应自然头不失以照镜因缘而失何不尔耶。结云。今既本头不失狂自妄出。则狂与头了不相涉。何曾变换而假因缘。则因缘之计穷矣。言失头者演若自谓失头故也。此文及前因缘不须合法。但就喻观。妙义自显。

　　○三破转计自然。

　　本狂自然本有狂怖。未狂之际狂何所潜。不狂自然头本无妄何为狂走。

　　由前以头为自然。狂为因缘。既因缘被破。转计狂亦自然。不狂亦自然。故此破之。初破狂自然。初句立计。次句释本狂二字。未狂下二句破。如文。次破不狂自然。初句立计。头本下破。既头本无妄而有今日之狂走。安得定云本来无妄。则不狂自然之计破矣。

　　○二明无戏论法又二一明悟本俱非以显前义。

　　若悟本头识知狂走。因缘自然俱为戏论。是故我言三缘断故即菩提心。

　　欲明无戏论法先斥戏论。在今释此文者多指因缘自然皆是狂走。前屡明头是自然狂是因缘恐此释未妥。详文意似谓悟本头而知其非自然。识狂走而知其非因缘。则两俱戏论其义明矣。次结显前义。三缘断则不关自然。即菩提心则不涉因缘。所以前文之言本离戏论也。

　　○二简二种生灭名无戏论。

　　菩提心生生灭心灭。此但生灭。灭生俱尽无功用道。若有自然如是则名自然心生生灭心灭。此亦生灭。无生灭者名为自然。犹如世间诸相杂和成一体者名和合性。非和合者称本然性。本然非然和合非合。合然俱离离合俱非。此句方名无戏论法。

　　菩提心中最宜甄别。故复重重研核。大要以因缘自然对简有两重生灭。既离对待方除戏论。初约菩提简生灭云菩提心生者。向来不悟菩提今悟菩提故曰生。分别情忘是生灭心灭。智生惑灭既成对待岂非生灭法乎。遣此生灭方成无功用道。云灭生者由断惑而证真也。此以住前缘修名为灭生。登住证真不见有断惑证真之功称无功用道。方离第一重生灭耳。若有下更约自然简生灭。言若有者非相似之若。谓情计不忘复立自然。如是则名自然心生生灭心灭。此仍指智生惑灭为生灭也。上云灭生俱尽即俱灭也。又须遣之故云此亦生灭。此生灭与上智生惑灭不同。乃指自然为生。智生惑灭俱灭为灭。前简缘修为因缘生灭。今贬自然亦归生灭。以亦是对待法耳。次云非生灭者名为自然释成自然是生灭义。疑云。何故自然亦是生灭。释云。对彼智生惑灭称无生灭者为自然岂非是对待法乎。对待即生灭也。犹如下立喻。如地水火风和合成一譬第二重中智生惑灭之义也。虚空非合号曰本然譬上无智生惑灭之自然也。就喻既成对待。法中可知。所以本然之计决不可立故云非然。和合之计亦不可立故非合。合然俱离承上文和合本然二俱远离而说。是离第二重中无智生惑灭之自然。与智生惑灭之和合耳。离合俱非者。离即离然离合。合谓并离亦非。即不离也。夫离合离然既非对待已是正义。今又非之。不但非离并亦非合。到此一句方名无戏论法。当是妙觉之所证耳。前云歇即菩提理最直捷。今遣之又遣似与前违。非违也。满慈得意祗贵承当。阿难多闻须除计执。故前后互出耳。

　　○二发起行门方便分四一佛果尚遥。

　　菩提涅槃尚在遥远。

　　菩提智德。涅槃断德。阿难志在佛果欲成菩提涅槃。就其情计尚执因缘。去离合俱非甚远。故云尚在遥远。

　　○二须勤修证。

　　非汝历劫辛勤修证。虽复忆持十方如来十二部经清净妙理如恒河沙秪益戏论。

　　文意谓苟非历劫修证虽有多闻只益戏论。以为下谓行门之开端也。

　　○三戏论无益。

　　汝虽谈说因缘自然决定明了。人间称汝多闻第一。以此积劫多闻熏习不能免离摩登伽难。何须待我佛顶神咒摩登伽心淫火顿歇得阿那含。于我法中成精进林。爱河干枯令汝解脱。

　　阿难是初果人从十六刹那证入。因缘二字具十六刹那之义。如云法从因缘生。亦从因缘灭。我佛大沙门常作如是说。夫缘生之缘是集谛。生是苦谛。缘灭之缘是道谛。灭是灭谛。一往观之具四刹那明矣。然见苦者有一忍一智。见集亦然。见灭者有一忍一智。见道亦然。再往观之具八刹那明矣。又欲界四谛名法忍法智。上色无色界四谛名比忍比智。因观欲界缘生缘灭比知上二界缘生缘灭。欲界既有四忍四智。上界亦然。反覆详观具十六刹那明矣。此谈因缘决定明了也。又云法性自天而然。苦不能恼。集不能染。道不能通。灭不能尽。因灭会真灭非真谛。灭尚非真三谛焉是。此谈自然决定明了也。阿难所闻又不止此。就证十六心辟支佛声闻分为三品。于声闻中身子上。目连中。余皆下。一一知之故多闻第一。况自空王佛来多闻熏习而不能免摩登伽难。孰谓多闻有益乎。何须下谓汝若多闻有功何须待我咒力。言精进林者精进法多名林。梵语阿那含此云不来。不来欲界受生故。已断欲界九品俱生于一生中超过七生七返故名精进林也。令汝解脱得离淫室也。

　　○四结劝进修。

　　是故阿难。汝虽历劫忆持如来秘密妙严不如一日修无漏业。远离世间憎爱二苦。如摩登伽宿为淫女。由神咒力销其爱欲。法中今名性比丘尼。与罗睺母耶输陀罗同悟宿因。知历世因贪爱为苦。一念熏修无漏善故。或得出缠。或蒙授记。如何自欺尚留观听。

　　前谓不修无漏只益戏论故今劝修。言秘密妙严者即三德秘藏微妙庄严也。幽溪云。无漏业者不随分别是也。世间轮回由憎爱生。憎爱由分别起。分别则漏落于世界众生业果相续。故以不随分别为无漏业。此因中说果举果标因耳。文中始云历劫。次云一日。又次云一念者。前云菩提在远尚须历劫修行。今斥多闻无功不如一日修习。须知历劫修持祗图一念相应而已。又恐疑历劫多闻即是辛勤修证。故云不如一日修无漏业。复举摩登者。前云淫火顿歇显咒力耳。今意谓彼是女人尚证无漏。汝是男子云何自欺。不明自心即自欺也。无漏之言亦通深浅故。或出欲缠如性比丘尼。或蒙授记如华色比丘尼也。今经第四卷必在法华后说此文是其证也。方等收经摄后归前其例实多。然法华亦授阿难记莂。今引二尼是策其断结耳。尚留观听者。谓为根尘所碍。霅川云。略举见闻以摄觉知即六妄也。大章第一约破显以开圆解竟。

　　○大章第二示正助以修圆行。自古诸师如温陵孤山长水吴兴天如。莫不大判先解后行。独交光悬示通驳诸家而自判从初至此。答阿难奢摩他已竟。向下开行门乃答三摩之请。作如此说割截三谛不会佛心。须知前开解门是谈奢摩他等所照三谛。后开行门乃示三法中因果名目相应。及决定烦恼根本。与夫选择一门深入。故知开解三法必俱。行门三法亦必俱。第有修性之分。境智之殊尔。前三卷末当机闻法领解已是结文。安有不具三法而遽结益。至此后方明三摩者乎。又上根利智悟证必俱修在其中。例如小乘舍利弗闻说因缘悟心无际悟也。即证初果证也。前十五心名见道。第十六心名修道。是修在其中也。大乘圆教初发心时便成正觉。发心悟也。正觉证也。前十五心为信行。第十六心名信解。如法华信解品正是其文。是修在其中也。如此根性末代必无。阿难为后人法式。故先请解而后请行耳。为二。一示观理直入正行。二示带事兼修助行。初又二。一庆喜叹领述请二。一经家叙相。

　　阿难及诸大众闻佛示诲。疑惑销除心悟实相。身意轻安得未曾有。重复悲泪顶礼佛足长跪合掌而白佛言。

　　自佛答满慈来未有结益。今即总结上文之意也。三卷末云希更审除微细惑。今云疑惑销除与前相应。言心悟实相者。二卷云汝等声闻狭劣无识不能通达清净实相。三卷七大文初云亦令当来修大乘者通达实相。当知实相秪是三谛之理耳。无量义经云无相不相不相无相名为实相。释云无相者无生死相也。不相者不涅槃相也。夫无生死相岂非空乎。不涅槃相岂非假乎。经又云不相无相岂非中乎。或解经文云究竟除因缘自然为实相。窃谓前文云离合俱非此句方名无戏论法何但离因缘自然耶。应知合然俱离离合俱非无句可指故名实相。今所悟者即此理也。桐洲曰舍生死重担息肩于藏性轻安之义。

　　○二庆喜陈辞二一叹领。

　　无上大悲清净宝王善开我心。能以如是种种因缘方便提奖引诸沉冥出于苦海。

　　幽溪云赞佛无上大悲清净宝王者。知佛悟妄如迷方。空华本无所有。证真如精金。湿灰更不重生。位无有上万累多捐。无心无缘而能拔苦与乐。故又叙益云善开我心等也。前破妄会真归三如来藏。故云种种因缘。皆有别有圆故云方便提奖。五住为沉冥。二死为苦海。

　　○二述请三一述前但解。

　　世尊。我今虽承如是法音。知如来藏妙觉明心遍十方界。含育如来十方国土。清净宝严妙觉王刹。如来复责多闻无功不逮修习。

　　庆喜已开圆解深得文旨故今云知如来藏等。妙觉明即三谛也。藏心既遍。三谛咸遍。但观今文。岂非诸法所生惟心所现一切因果世界微尘因心成体。及二卷云汝身汝心皆是妙明真心中物等。为前文之要义乎。补遗云。心具为含。心生为育。清净言无染。宝严谓具庄严。世界因明生。今以妙合觉故王此净土。心含净刹是因心彻果也。上十方犹兼净秽此专在净。解心至是可谓极圆。然未兼修证则不逮修习。故佛责之。问。解行相去几何。答。解则广兼诸法修即惟在一门。例初果见道通观四谛。后三果重虑缘真止观一谛耳。今经亦然。据阿难自呈所解心含十方。而后文拣选圆通止在一根。讵非解广而行专耶。

　　○二通喻解行。

　　我今犹如旅泊之人。忽蒙天王赐与华屋。虽获大宅要因门入。

　　陆宿曰旅。水宿曰泊。喻心行理外也。天王赐与华屋者。有喻必有法。远指即前三卷半经。近指即虽承如是法音知如来藏妙觉明心等也。要因门入。远指即后修道分经。近指即下本发心路也。总之法在前后喻在中间。观要因门入之言解广行专其义明矣。

　　○三正请行门。

　　惟愿如来不舍大悲示我在会诸蒙暗者捐舍小乘毕获如来无余涅槃本发心路。令有学者从何摄伏畴昔攀缘得陀罗尼入佛知见。作是语已五体投地。在会一心伫无慈旨。

　　在会多先习小乘之人是诸蒙暗。今已开权故求毕获无余涅槃。补遗云。小乘烦恼子缚断名有余涅槃。生死果缚断名无余涅槃。今此大乘五住二死究竟尽。名无余涅槃。是圆果。义通分满。对此涅槃而指最初能入之路为本发心路。此文与初卷云殷勤启请十方如来得成菩提妙奢摩他三摩禅那最初方便其义是同。但前云菩提是究竟果。此云涅槃是究竟果。果前举三观及最初方便。今云本发心路则兼之矣。下文摄伏攀缘是奢摩他。得陀罗尼是三摩提。入佛知见是中道义。总该解门三义。而请其最初方便故建首云从何耳。问。此中当机所问与初卷同。何分解行。答。初卷问意欲明从假是最初方便。故佛答云。有三摩提是最初方便也。此中欲明耳根是所从之假乃行门之要故重问之。问。前七处征心。以妄心为所从之假。今以耳根为所从之假云何得同。答。七处穷逐使言思道断。今耳根云觉观出思惟身心不能及。相虽不同其旨一也。又三科七大名诸三摩提那得不同。云有学者。或云等觉已还皆名有学。今谓尊者之意恐指前三果人名有学。以上文云捐舍小乘则兼四果。今别指前三者。由第四果人空观已成亦得云摄攀缘也。

　　○二如来宣示行门二一经家叙。

　　尔时世尊哀愍会中缘觉声闻于菩提心未自在者。及为当来佛灭度后末法众生发菩提心。开无上乘妙修行路。宣示阿难及诸大众。

　　此时已说法华会三归一故声闻缘觉咸向菩提。初心之人未明中道名不得自在。此为现在之机也。及为下是为未来众生。若知心遍十方自趋佛果名菩提心。开无下总承上现未二机。无上乘者谓超过三乘。妙修行路者谓一心三观。

　　○二正宣示二一发觉初心二显示修证初中二一正明二义二从七常住名去决通疑滞初又二一总述。

　　汝等决定发菩提心。于佛如来妙三摩提不生疲倦。应当先明发觉初心二决定义。

　　妙三摩提者。梵语三摩提此云等持。离沉掉曰等。专心一境曰持。于三观中独当假观。假即空中故云妙也。解行之要皆在乎此。问。前释有三摩提约次不次两门。次第则从假入空。不次则假即空中。今亦具二义否。答。前次第中虽明从假入空元非正意。此经之意正为显圆。在约假以立空中。今文亦然。前约开解。解是行家之解。今约起行。行是解后之行。故特举三摩提为入门使措心有地。立修定之轨则其旨正同。又前开解。正明圆旨。兼用别教。而经旨在会别入圆。今妙三摩提尽摄后文。如观音圆通正是约假以立空中。而憍陈如等小乘圣位岂无从假入空之义。会权归实无非圆矣。幽溪云。决定有二义。一者如来圣人决而方定。二者已受决于如来定不可易。同是一义。但有机应授受之殊耳。或谓二决定义与前二种根本为同为异。答。同而不同。前先云生死根本次云菩提涅槃元清净体则先妄而后真。今先审观因地发心次审详烦恼根本则先真而后妄。立名虽尔今一义中实兼前二种根本。何者。第一义审观因地发心与果地觉为同为异先择生死根本依不生灭圆湛性成。夫因果名目相应则与智断根本中涅槃义同。前为开解但示生死根本。今为立行须择去生死根本。则第一义中具二种根本明矣。第二审详烦恼根本意兼选择圆通显六湛圆明本所功德。夫觉体不离六根是称六湛圆明。此与前第二根本中识精元明能生诸缘缘所遗者何以异乎。而烦恼根本与生死根本义亦相通。则第二义中亦具二种根本明矣。同而不同其义如此。今所以有二义者。第一以因心彻果。第二就自身观察。而意皆所以选耳根也。发觉初心者。指初心所发之悟。如五卷云。最初发心悟十八界谁为圆通是已。

　　○二别明二一征起。

　　云何初心二义决定。

　　○二正释二。初审观因地发心。文三。初略示因果同异。二以是下明生灭不生灭。三则汝下正示起浊除浊。初中先劝审观。次明须审所以。初审观因地者所谓以因心彻果。辅行四教因心不同今是圆初心也。何者。前阿难问中云。捐舍小乘毕获如来无余涅槃。佛答中云求佛乘不生不灭。后结云皆合涅槃清净妙德。是以界外灭为初门。属圆明矣。问。第二义初云汝修菩提。菩提是道。是仍以道为初门何也。答。灭为初门非不修道。第二义中云汝修菩提乃以道谛助成灭谛也。由其契理至深故合灭谛。而道为修行之法岂可废乎。此之果理必从六根证入故劝审详烦恼根本耳。应知第一义中以灭治苦。生死根本苦也。不生不灭灭也。第二义中以道治集。烦恼根本集也。得循圆通道也。是为四谛同观而以灭为首非圆教而何。

　　阿难。第一义者。汝等若欲捐舍声闻。修菩萨乘入佛知见。应当审观因地发心与果地觉为同为异。阿难。若于因地以生灭心为本修因而求佛乘不生不灭无有是处。

　　既舍声闻因果。便求菩萨因果。入佛知见岂非果乎。因地该信前干慧。后文云。初伏客尘烦恼。客尘指见思。见思尚伏。故通信前。吴兴云。因该十信果通分满。发心指所发之悟。亦指初心所修止观法门。如后文云以湛旋其虚妄灭生伏还元觉。以湛之言正指起行。盖初修止观时圆伏五住。发心求佛。亦是发心毕竟二不别也。若于下明须审所以。交光直指识心为生灭则与下文相违。盖四大五浊是生灭法。若除四大即是涅槃不生不灭之果。下文了然无劳异议。因心稍带五浊则与佛果不相符矣。问。前开解中指攀缘心为生死根本。今以四大为生死本岂不异耶。答。根本名同而义异。攀缘是集。集为苦本故名生死根本。是相生之根本也。今云根本者四大为生死之体。若无四大安成生死。是当体之根本也。前举其因。今言其果。由因致果元非硕异。前为开解。解门以识心为障故断攀缘。今为成行。行门以根尘为障须除四大。用与不同。当识文旨。

　　○二辨生灭不生灭。

　　以是义故。汝当照明诸器世间可作之法皆从变灭。阿难。汝观世间可作之法谁为不坏。然终不闻烂坏虚空。何以故。空非可作由是始终无坏灭故。

　　此文之意。明有生必有灭。可作是生后则有灭。若前无生后亦无灭。幽溪云。地水火风可作者也。湛圆妙觉明心不可作者也。然此是法说之义。今文是喻。喻中先可作。次不可作。可作中先正说。次反显。正说中以外四大喻内四大故举器世间明其生灭。山河国土器世间也。而云诸器世间可作之法则瓶衣等皆在其中矣。虚空喻真心其义可知。

　　○三正示五浊及除五浊分二一示浊妄二除五浊初又二一明浊相二示五浊初又二一法。

　　则汝身中坚相为地。润湿为水。暖触为火。动摇为风。由此四缠分汝湛圆妙觉明心。为视。为听。为觉。为察。从始入终五叠浑浊。

　　身中是根。四大是尘。揽尘为根成一期生死之相。则四大为生死根本更无疑矣。涅槃亦云。为非佛性说为佛性。非佛性者谓墙壁瓦砾。据涅槃所云。知外四大定非佛性。今揽四大以成内身岂成佛性。四缠即四蛇也。人固有湛圆妙觉明心元在生死之外。本无四大曰湛。六根互用为圆。妙觉明即三谛之理。一心具五种功德。而此妙心为四缠所分即真妄和合全成妄中之用也。为视为听等者。四大有色因结色而成眼。四大有声因卷声而成耳。鼻舌身曰觉。意曰察。六根应用皆以真妄和合而为浊耳。如此似成十二入。而前有空大后有烦恼等。从劫至命共有五番浑浊也。

　　○二喻为二一立喻二略合。

　　云何为浊。阿难。譬如清水清洁本然。即彼尘土灰沙之伦本质留碍。二体法尔性不相循。有世间人取彼土尘投于净水。土失留碍水亡清洁。容貌汩然名之为浊。汝浊五重亦复如是。

　　幽溪曰。水喻湛圆真心。灰沙喻四大缠缚。言土失留碍者喻四大无知而反成有知。水亡清洁者喻真心无生死而反成生死。须知水亡其洁咎归灰沙。真心成生死咎则归于四大明矣。然则水虽浊而清体不亡。浊遍之处即是清遍。故圆修者非拨浊以求清。乃即湛以复湛也。汩乱也。熏闻曰。准悲华经人寿八万至三万岁未有浊名。至二万时为五浊之始。今文盖约五阴妄想为五浊。故辨魔中色阴有坚固妄想。受阴有虚明妄想。想阴有融通妄想。行阴有幽隐妄想。识阴有罔象虚无颠倒妄想。是故色阴尽则超劫浊。受阴尽则超见浊。想阴尽则超烦恼浊。行阴尽则超众生浊。识阴尽则超命浊。以后验前知是五阴。

　　○二示五浊五一劫浊。前文明四大妄法能浊真心此就身中说耳。四大之前实先有空能浊见也。

　　阿难。汝见虚空遍十方界。空见不分。有空无体。有见无觉。相织妄成是第一重名为劫浊。

　　寻常所论五浊之义。但云劫浊是总。四浊是别。然劫虽总四岂无劫浊之体乎。今正出劫浊之体即空见不分是也。空遍十方界能容地水火风。见亦遍十方界能包见闻觉知。众生所共。故可总乎四浊。劫者时也。四浊既聚此时则浊。何但以空劫当其义哉。若云此经论劫浊与他经有殊便失经旨。亦无会通之趣。有空无体者空无形质故。有见无觉者不附身根故。见既无觉故与见浊中见闻觉知义不相同。见遍十方闻岂不遍。今但以见为言端。总之遍十方者尽名劫浊。如下见闻觉知总名见浊意可知矣。相织妄成者。以无体之空织无觉之见。以无觉之见织无体之空。故妄成第一重浊。见至于无觉而犹名浊者以为空所杂也。二卷云见在眼前是义非实。当知今之遍十方者亦妄见耳。吴兴曰。应知五浊皆就阿难现前而示。是故五节文初并云汝见汝身等。孤山用配五阴。初劫浊配色阴者。空名一显色是色之根本也。

　　○二见浊。

　　汝身现抟四大为体。见闻觉知壅令留碍。水火风土旋令觉知。相织妄成是第二重名为见浊。

　　前浊云见但取遍空无觉之见。今则附著于身故云汝身现抟等。抟捏聚也。见闻觉知本非留碍。而以四大织之。四大有色结色成根。四大有声卷声成耳。是壅滞也。因之见不逾色。听不超声。是留碍也。水火风土本非觉知。而以见闻织之转无知成知。如四大净色能见能觉。此取六根有发识之用故曰觉知。是局在身根明矣。此句虽似局根而上句见闻觉知实通指见精闻精等也。名见浊者。见闻觉知总名为见。而为四大所浊。妄成者妄成第二重浊也。以次序言之。先有劫浊今当第二。此浊配受阴者。六根有知则能领纳前境故属受。

　　○三烦恼浊。

　　又汝心中忆识诵习性发知见。容现六尘。离尘无相。离觉无性。相织妄成是第三重名烦恼浊。

　　上见浊通举六根及现量识。今从见浊生攀缘心名烦恼浊。如首卷云。此是前尘虚妄相想惑汝心性正是此浊。故孤山以配想阴。观文意似多指第六识王数故建首云又汝心中也。长水云。忆过去境。识现在尘。诵习未来境界。长水以诵习属未来者言诵习之力能至未来耳。性发知见者。六根生识。初刹那未起分别次一刹那转入意地。故妄想之性发于前之知见。性者体也。然第六识离六尘无别有相。故妄想之容现于六尘。次云离尘无相明相是妄。离觉无性明性是妄。相织者。知见六尘相织妄成第三。所谓昏烦之法恼乱心神也。观今文则第一决定义中双具二种根本明矣。

　　○四众生浊。

　　又汝朝夕生灭不停。知见每欲留于世间。业运每常迁于国土。相织妄成是第四重名众生浊。

　　前见浊及烦恼浊皆是妄法。念念生起刻刻迁谢即众生浊。生灭属行。行有二种。一不相应行遍于根尘。二思即是行能造业招果。孤山曰。造作之心能趋于果名行。行有六种。大品经中说为六思。思即是业。谓六想之后各起不善业。善业不动业也。即中云前烦恼是惑。从惑生业。从业生苦。而双取业苦为众生浊。文云业运每常迁于国土岂非并取业苦为今浊乎。知见欲留者欲留六根于世间也。为业所运不能久住。初朝夕不停细生灭也。从细至粗流转国土乃成一期生死之相。一去一来名为相织。法华疏云。众生浊亦无别体。揽见慢果报上立此假名。今文双该上之二浊。又以业苦为今浊相。与彼文何异耶。又上四浊皆有从前生后之义。

　　○五命浊。

　　汝等见闻元无异性。众尘隔越无状异生。性中相知。用中相背。同异失准。相织妄成是第五重名为命浊。

　　五浊中以命浊为主。见性即闻性是无异也。众尘指六尘。卷声结色成根有异生识亦异。问。前文云见闻觉知壅令留碍。与今何殊。答。前但明异不言其同。今意欲明同异相织故与前异。又前壅碍之言虽该根识似未及第六分别。今则第六分别亦在其中。虽第六通缘前五对彼五识其相不同亦得云无状异生耳。性中句释上元无异性。如后文云彼人以手循体外绕。彼虽不见头足一辨知觉是同。是其义也。用中句释上无状异生。同是识体。异是识用。适言其同则用相背。适言其异则性相知。是无定准。同异相织成命浊者。识体本同与异相织。是阿赖耶识为人命根故曰命浊。据无异之性真妄已是相合。而同异又复相织岂不浊耶。此五浊文。长水用三细六粗以释其相。孤山改用五阴与后辨魔文合。千古承用。然当文自有五相。如劫浊以无体无觉为相则该乎四浊也。文云汝见虚空遍十方界非总四浊乎。若见浊则以识精之附身者为相。烦恼浊则以历缘对境所起分别心为相。在三道中前之三浊皆属惑道。劫见二浊属无明惑。烦恼是第六识王所属见思惑。众生浊以从惑起业苦为相。文云业运每常迁于国土。其义了然。至于命浊。乃指报因必有命根。真妄和合同异混杂而为五浊中主。虽在受报之后实可统前四浊。相虽有五举业惑苦三即该之矣。

　　○二除五浊分二一择真妄。

　　阿难。汝今欲令见闻觉知远契如来常乐我净。应当先择生死根本。依不生灭圆湛性成。

　　见闻觉知其性本真。因四大浑浊而成生死。言远契等者。前云菩提涅槃尚在遥远。又阿难初请行门云捐舍小乘毕获如来无余涅槃。是欲远契如来之四德也。温陵云生死根本五浊业用也其言甚是。交光非之。自立六处识心初卷七番所破者为生死根本。不知生死以根尘为体。今欲立行须破根尘。云先择者。盖欲择去根中之尘则见闻觉知自复真体。况经自坚相为地以来频言四大能混真性。既浊真性故今结显须除四大。前后相映文旨可识。乃反远引初卷之文。则成解行不分之过矣。幽溪云。择去也。依取也。前文已示由此四缠分汝圆湛。则一真一妄遍乎五浊。今当先择生死之浊者而不用。竟取圆湛性之清者而成之也。或问。根中四大何法能除。答。不循外尘则内尘自灭。外尘皆妄心所成。识心愈动则四大逾生。五浊逾盛。夫执持世界者风轮也。今空中之风蓬蓬然起于北海。蓬蓬然入于南海。孰非众生心力所致乎。意念弥增则风轮弥广。人自不觉。乃至贪爱为水。觉观为火。坚执为地。皆是攀缘所成。但除攀缘尘相自灭六根亦净。是依不生灭圆湛性成也。成谓成因成果。

　　○二明伏断二一正明伏断。

　　以湛旋其虚妄灭生伏还元觉。得元明觉无生灭性为因地心。然后圆成果地修证。

　　以湛下先明因。然后下次明果。因即是伏。果即是断。以湛之言以清治浊正是起行。虚妄灭生指五浊耳。前地水火风空为生死根本有此五大则成虚妄灭生。灭生既妄故可转旋。但除攀缘即以湛旋灭生也。伏是伏惑不动之义灭生既旋觉心不扰为伏还元觉。元觉者。无五大之觉性本来如是故名曰还。乃以工夫合本体耳。得元明等者明由湛得。据下文云明相精纯而接以变现之言则明含假义。觉即中道。无生灭即空。契合此性为因地心。古人云修三止观照三谛境。不其然乎。此心如指南车所向皆正故可圆果地修证。三观功成证三德秘藏则修证圆矣。

　　○二喻显修证。

　　如澄浊水贮于静器。静深不动沙土自沉清水现前名为初伏客尘烦恼。去泥纯水名为永断根本无明。明相精纯一切变现不为烦恼。皆合涅槃清净妙德。

　　五浊喻浊水。湛喻静器。澄浊水喻旋其虚妄灭生。静深不动喻伏还元觉。静是器静。不动是水不动。止观明静能穷觉体故复喻以深也。沙土自沉喻无生灭性。清水现前喻得元明觉。名为初伏下本文自合喻耳。客尘烦恼即界内见思。初伏应指十信前五品位中圆伏五住。不但无明初伏即见思亦是初伏。涅槃云。具足烦恼能知如来秘密之藏即其例也。纵断见思尘沙未断无明此十信位人亦为初伏所摄也。去泥下喻果位。既澄之后。泥自泥。水自水。故可去泥而为纯水。喻上圆成果地修证。名为下本文自合。永断无明合去泥。明相下合纯水。古注云言永断者。且约从因至果通相而说理寔妙觉方名永断。盖因穷五品之初心。果穷妙觉之极证。但举初后自摄诸位。一切变现。孤山以为随机所感十界现形。幽溪引前文惟妙觉明圆照法界是故于中一为无量无量为一等是也。妙假观成。从法界体起法界用。岂与凡位烦恼同耶。涅槃清净妙德即四德也。为对五浊。故以清净观之。

　　○二审详烦恼根本。所谓就自身观察也。前第一决定义云。汝今欲令见闻觉知远契如来常乐我净。只此一语已该尽两门之意。以二决定义说虽次第用必同时故。前见闻觉知之言已该今文所辨六根矣。今云烦恼根本者对前生死根本。烦恼从六根出故云烦恼根本。烦恼是因。生死是果。烦恼既净。生死根本亦尽。详究文意岂非知苦而断集乎。又前文云涅槃清净妙德。今云汝修菩提。菩提是智德属道谛。涅槃是断德属灭谛。详究文意岂非慕灭而修道乎。四谛法门于起行时缺一不可。生死若尽便证涅槃。故第一义中明断妄果而证真果。烦恼若净名修菩提。故第二义中明除妄因而修真因。此与初卷二种根本其文相映。菩提涅槃皆在第二根本中。而第一生死根本亦该苦集。生死是苦谛。根本指攀缘心即集也。或以二决定义分配二种根本。而以第一根本同第二决定义。以第二根本同第一决定义。未必然也。今之二义分配四谛宛转相成。惟灭为首故成无作四谛之相。灭既居首。以灭治苦。为灭修道。以道治集。义势然也。文分二一总劝审详二正示审详初文二一劝审详。

　　第二义者。汝等必欲发菩提心。于菩萨乘生大勇猛。决定弃捐诸有为相。应当审详烦恼根本。此无始来发业润生谁作谁受。

　　梵语菩提此翻道。发菩提心谓发愿修道也。前云涅槃此以灭谛而超生死。今云菩提乃以道谛而治烦恼。四谛宛然。诸有为相指上文四大五浊等也。慕果修因须详烦恼根本。注者云。寻声逐色所起贪嗔名烦恼。眼耳等六根为烦恼根本。今谓如下文云若不审观烦恼根本则不能知虚妄根尘。据此当以六根取境为烦恼。对彼六尘则以六根为烦恼根本。盖六尘元无分别起贪嗔由于六根故独受根本之名。又烦恼虽由六根而返穷流根至不生灭则圆通亦不出六根。故须审之。言发业润生者。六根当体是惑。又能生识起见思枝末之惑。故发善不善业遂润将来生死。当观发业谁作。润生谁受。盖六根自作。斯六根自受也。

　　○二示须审文有法譬一法。

　　阿难。汝修菩提。若不审观烦恼根本则不能知虚妄根尘何处颠倒。处尚不知云何降伏取如来位。

　　虚妄根尘何处颠倒者。谓六根六尘虽皆虚妄。而颠倒必归六根非六尘也。六根不取六尘是降伏义。问。第一义中先择生死根本。今言降伏六根何法为要。答。择生死根本是去根中之尘正是降伏义耳。

　　○次譬。

　　阿难。汝观世间解结之人。不见所结云何知解。不闻虚空被汝隳裂。何以故。空无形相无结解故。

　　喻意谓世间解结之人不一时解结贵先见结。知先时如何而结则知今时如何而解。法中谓行人观十八界孰不欲解烦恼结。故解结之名意犹通泛。结所从生名为所结。所结的指六根以是烦恼根本故耳。下文六结之名从此处起。若不知根为结要。则或于尘而解根。或于识而解根。解之则难。故云云何知解。所结喻颠倒之处也。解喻降伏取如来位也。次虚空喻真性。以内根有四大四微著相所致故须解之。真性无形本无有结又焉用解。此与第一义中虚空不坏取喻大同。总名有相非真。惟无相为真耳。

　　○二正示详审分二一委示颠倒处所二正劝详择降伏初又二一明六为贼媒。

　　则汝现前眼耳鼻舌及与身心六为贼媒自劫家宝。由此无始众生世界生缠缚故于器世间不能超越。

　　夫见闻觉知元是真性。由揽四大成根而生烦恼。六尘为四大所成。缘外四大则内四大增长是六尘为贼明矣。六根取此六尘为贼之媒更无疑也。交光云。尘虽在外而体本无情说贼非义。且于本经无据。今谓涅槃经中明以六尘喻六大贼。经云菩萨观此六尘如六大贼。何以故。能劫一切诸善法故。如六大贼能劫一切人民财宝。是六尘贼亦复如是。能劫一切众生善财。乃至云如六大贼欲劫人时要因而入。若无内人则便中还。是六尘贼亦复如是。欲劫善法要因内有众生知见常乐我净不空等相。若内无有如是等相。六尘恶贼则不能劫一切善法。经文了然何谓无据。今经虚处使人离尘独非据乎。交光自立决定用根之义。而根为四大四微所成。若指尘为贼则根亦贼伴非决定可用之法。故回经就情作此颠倒之说。盲人是之良可悲夫。温陵云。则汝下示虚妄根尘颠倒也。眼等六根妄根也。媒引六贼妄尘也。自劫真性颠倒也。世界有三种。谓众生。五阴。国土。今举众生亦该五阴。五阴是实法。众生是假名。揽五阴成众生故言缠缚。吴兴云。由六根所起烦恼故发业润生乃有无始众生世界等。然众生见闻所及亦名众生世界。以是千二八百功德所涉也。若起贪着是生缠结。六结由此而成。故于器界自难越矣。须知从根生识称烦恼根本。以根对尘名曰贼媒。后卷十方如来告阿难言。汝欲识知俱生无明使汝轮转生死结根惟汝六根更非他物。汝复欲知无上菩提令汝速证安乐解脱寂静妙常亦汝六根更非他物。今文初指六为贼媒所谓沦生死惟六根也。后云六湛圆明本所功德所谓证妙常惟六根也。心有真妄。根亦真妄。何独用根不用心耶。

　　○二释众生世界。是明千二八百功德所繇成也。功德数量由世界相涉。数量既明则选择圆通有自来矣。前六为贼媒明根是妄。此下意兼真妄。如云织妄相成妄也。返穷流根至不生灭真也。若世界相涉之言则通真妄。六千功德凡夫尚具岂圣反无故通于真。以前烦恼根本之义亦通真妄故尔。分二一约众生以明世界二约世界以历六根初中二一释名辨体二简定变叠初中二一释名。

　　阿难。云何名为众生世界。世为迁流。界为方位。

　　孤山云。上示两种世界。一众生世界是正报。二器世界是依报。以由正报缠缚故于依报不能超越。故今但约正报而明。

　　○二辨体二一指相示数。

　　汝今当知。东西南北。东南西南东北西北上下为界。过去未来现在为世。方位有十流数有三。

　　汝今下指相。方位下示数。寻常世谓差别。界谓五阴。今以三世四方为正报之世界也。此中元明众生六根正报。而今文约三世十方者为示六根有此功德本与依报世界相涉而成故也。

　　○二结归众生。

　　一切众生织妄相成。身中贸迁世界相涉。

　　三世十方在众生莫非是妄故云织妄相成。有时则必有方是相成也。下身中贸迁等正示织妄之义。言身中者。众生见闻所及总名身中。何必以六尺躯中为身中乎。身者聚也。谓阴入界聚在一处也。既属阴入岂非身中。长水云。贸迁世也。世界交织故云相涉。即中云。身中是界。贸迁是世。贸是贸易。迁是迁流。以过去易现在。以现在易未来。故名贸迁。于界贸迁名世界相涉。夫世界相涉乃千二八百功德数量之本。在凡夫则为织妄相成。在圣人则为真性妙用。古人谓迷本元明是生虚妄。一念不觉故有三世十方。但法华六根清净亦具六千功德。若在圣位数量元同宁无世界相涉之义。惟织妄之名独在凡夫。

　　○二简定变叠二初简四涉三。

　　而此界性设虽十方定位可明。世间秪目东西南北。上下无位。中无定方。四数必明与世相涉。

　　十是数方故云十方。其实定位止有四方。言定位者。且如东南一隅止是两借元无定位。故定位只有东西南北。上下无位即上下无界也。相待而言不知自何为上自何为下。故天如曰指着上下皆是四方之上下耳。中亦为四方所摄故无定方。文中先简四维。次简上下。次简中方。故最明显者惟有四方。言与世相涉者。或为过去之四方。或为现未之四方。是与三世相涉也。

　　○二流变增叠。

　　三四四三宛转十二。流变三叠一十百千。总括始终六根之中各各功德有千二百。

　　三世各有四方。四方各有三世。皆成十二故云宛转。流变似就世言正是世界相涉。一十百千通举增数之法耳。谓增一为十。增十为百等。此流变三叠古今解之不一。惟吴兴为最当。今依其所释稍为敷演。初以方涉世明三叠者。第一约四方各论三世共成十二世。第二叠于东方三世变一为十。谓一世变为三世。三世各立过现未便成九世。并最先根本一世。故成十世。则东方有三十世。四方各三十有一百二十也。其中十二世为能变一百八世皆是所变。第三叠复将一百二十世一世变为十世共成一千二百世也。其中除根本十二世余一百八世咸是所变。复为能变皆成根本。若畏支离能变所变不论亦可。次以世涉方明三叠者。第一叠三世各有四方成十二方。第二叠一世变为九世并根本成十世。每世有四方则成四十方。合三世共有一百二十方。第三叠复将一世变为十世。则十世变为百世。三十世变为三百世。每世四方成一千二百方也。能变所变不复更论。吴兴又云。斯盖如来只指凡夫六根。根尘相织世界相涉从粗至细且至三叠以彰厥德。大意令知现在见闻觉知刹那刹那皆涉方世粗细之相也。此据六根了别之性是同故云各各功德有千二百。下对六尘了别之用有异所以功德全缺不等。言功德者。功言力。德言用。谓六根各有竖穷横遍之力用耳。云始终者。一变为十为始。至千二百即其终矣。

　　○二约世界以历六根二一总标。

　　阿难汝复于中克定优劣。

　　十方如来元无优劣。阿难六根不无优劣。故须定之。

　　○二别简六一眼根。

　　如眼观见后暗前明。前方全明。后方全暗。左右旁观三分之二。统论所作功德不全。三分言功。一分无德。当知眼惟八百功德。

　　天如云四方各二百。四隅各一百。今眼所见前及左右三方已成六百。并前二隅二百共成八百。惟后方二百及后二隅二百不见故云三分之二也。仁庵云三分之二者。文云前方全明。后方全暗。左右旁观则后方无德。而前后左右为二分。故成八百功德也。二说皆是。不必以指空唱数非之。或云此中功德约方而不约时。然前文以方涉世以世涉方故有千二八百功德。苟但约方八百竟安在哉。补遗云。此中以方涉世是也。

　　○次耳根。

　　如耳周听十方无遗。动若迩遥静无边际。当知耳根圆满一千二百功德。

　　言十方无遗者。既显周听十方。又兼障不能隔。此约方论。动若下以世涉方论也。因声有远近而闻亦似远近。其实闻性何遐迩乎。若静无边际则与法界合体矣。

　　○三鼻根。

　　如鼻嗅闻通出入息。有出有入而阙中交。验于鼻根三分阙一。当知鼻惟八百功德。

　　鼻有出入息。而出能取香入能嗅香所以异于无情之风气也。非出即入非入即出终不停止是阙中交。苕溪云。鼻中通出入息前后两不相交是也。此中以世涉方。如出息属过去。入息属未来。则中交属现在。故后偈云鼻息出入通现前无交气。但或出或入不可定其前后耳。长水云。出入中交共成三分。一分四百阙于中交故惟八百。

　　○四舌根。

　　如舌宣扬尽诸世间出世间智。言有方分理无穷尽。当知舌根圆满一千二百功德。

　　孤山曰舌取能言不论尝味。若取尝味其德则劣。以合中知故。华严云佛法无人说虽慧莫能了。譬如大暗中非灯无所见。故舌功最大。有小言有大言而即小可以喻大。有深言有浅言而即浅可以明深。是言有分而理无穷也。况因言悟理理岂可穷尽哉。

　　○五身根。

　　如身觉触识于违顺。合时能觉离中不知。离一合双。验于身根三分阙一。当知身惟八百功德。

　　补遗云离则根境单一故阙其知。合则根境双触故知违顺。

　　○六意根。

　　如意默容十方三世一切世间出世间法。惟圣与凡无不包容尽其涯际。当知意根圆满一千二百功德。

　　默容者对口能宣演而言。十方是横。三世是竖。世出世约法。圣凡约人。圣凡无不容则具十界。尽其涯际则具十如。幽溪曰。默容者。谓此根性具功德法尔如斯不假思量拟议。如来掩室净名杜口皆从此默字上得来。天台明一念性具百界千如诸法实相亦得乎此。即中云佛是一切智人十界十如靡不洞达。故法华云惟佛与佛乃能究尽。而凡夫一念心中亦性具百界此性德之容也。苟能洞达意根遍照此修德之容也。既有修性二重凡夫毕竟咸具故经直云默容不别凡圣。苟不明修性何以释默容乎。古人云意根独生遍缘诸法。此修德之少分耳。孤山曰。此经明六根功德与法华不同。今示发觉初心令知颠倒处所故辨六根优劣。俾阿难择于耳根以为修证之本。彼经依经修行已发似解。六根清净互用无方。虽眼八百亦具余五根功德。乃至意根亦复如是。即同今经一根既返源六根成解脱。

　　○二正劝详择降伏二一简劝略明二因疑广说初文二一劝简根修行二示须拣所以初又三一简圆通。

　　阿难。汝今欲逆生死欲流返穷流根至不生灭。当验此等六受用根。谁合谁离。谁深谁浅。谁为圆通谁不圆满。

　　汝今下先牒阿难所愿。六根流逸取外六尘因之而致生死名生死欲流。顺之而出故招生死。逆之而入名为入流。生死苦也。欲流集也。返穷流根道也。至不生灭灭谛也。即中云。烦恼流从六根出。今不逐外境自达见闻即返穷流根。所谓将闻持佛佛何不自闻闻也。返穷即逆生死流。流根即妙湛不动者也。前第一决定义中明生死根本及果地不生不灭。今此中具明四谛。岂非两门合一耶。又返穷者。若欲脱根必先脱尘。先亡前尘次尽内根名返穷。契涅槃四德名不生灭。与前云汝今欲令见闻觉知远契如来常乐我净其义一耳。故此二句是两门之文心也。当验下次劝简根。前拈烦恼根本及具显六根功德。意取一根修行故须拣之。受者谓受六尘。用谓众生所用。六受用根亦可别配离合等六。合者身也。身由合知故。离者意也。不亲缘外境故。深者舌也。言有方分理无穷尽故。浅者鼻也。鼻缺中交浮于外故。圆通者耳也。耳闻十方故。不圆满者眼也。明前不明后故。如是简验意显耳根为当修矣。前来多言六根是妄。今云至不生灭知根中有真。复令选根修行选其最合真者而已。

　　○二较优劣。

　　若能于此悟圆通根。逆彼无始织妄业流。得循圆通与不圆通日劫相倍。

　　若能于此悟圆通根结上当验此等文也。不待文殊选择自知耳门为胜岂非悟乎。逆彼无始织妄业流结上汝今欲逆生死欲流至不生灭也。上云欲流兼于惑业。今织妄是惑。业流是业根逐外境造善恶业故云业流。得循下正较优劣。圆根密指耳根。于圆根修习则根尘易脱妙用宜成。能以一日同彼一劫。前文备显六根功德其意在此。又前审观因地发心是修行纲要。尚未的指华屋之门。第二义方密指其门。乃两决定义结穴之处。

　　○三许发明。

　　我今备显六湛圆明本所功德数量如是。随汝详择其可入者。吾当发明令汝增进。

　　云备显者。前云六根之中各各功德有千二百。又云汝复于中克定优劣。即备显也。觉性不离六根名六湛圆明。言木所功德者。行人虽从六根悟明自性元须因其本然。故从眼根入者不及耳根。岂返穷流根至不生灭便转劣根而成胜乎。故云本所功德数量如是。苟悟后便能转根则不须拣选圆通。观音得真圆通名无作妙用由善知本数量耳。

　　○二示须拣所以。

　　十方如来于十八界一一修行皆得圆满无上菩提。于其中间亦无优劣。但汝下劣未能于中圆自在慧。故我宣扬令汝但于一门深入。入一无妄彼六知根一时清净。

　　十方如来称机设化。世界非一。众机不同。或以天衣而作佛事。或以寂默无言而作佛事。香饭金光其类非一。故佛修时于十八中随研一法皆成无上菩提。言圆满者。一成一切成。但证一法于十八界皆成解脱。以佛证圆理故根尘识皆无优劣。则六根之中各各功德有千二百不待言矣。阿难下劣不但逊佛。并非圆机。岂能随举一法便该十八。选根之法急宜宣说。于十八中拣去尘识惟取六根。如去丈就尺。又于六根中拣去余五根惟取耳根。如去尺就寸。所谓汝复于中克定优劣也。佛应劣机带别说圆故施此法岂得已哉。一简劝略明竟。

　　○二因发广说二一疑请。

　　阿难白佛言世尊。云何逆流深入一门能令六根一时清净。

　　前云但于一门深入。阿难已知华屋之门必在兹矣。故再问以畅其义。

　　○二广示三一举果比斥。

　　佛告阿难。汝今已得须陀洹果。已灭三界众生世间见所断惑。然犹未知根中积生无始虚习。彼习要因修所断得。何况此中生住异灭分剂头数。

　　阿难但断见惑尚未断思及尘沙无明故未知一入六净也。须陀洹此云预流。小乘初果已预圣流故。是见道位。已除见惑八十捌使。见惑历三界。于二世间中属众生世间。云见所断者谓见道所断之惑也。见惑历四谛下增减不同。俱舍颂云。苦下具一切。(身见边见邪见戒取见取为五利使贪嗔痴慢疑为五钝使共十使)集灭各除三。(除身见边见戒取)道除于二见。(身见边见)上界不行嗔。共八十八使。准辅行二十三卷去有料简缺具之义。集注亦引。兹不烦录。根中无始虚习指思惑。谓思道所断之惑。以修道时重虑缘真故云见思。亦云见修。即后三果所断也。历三界九地每地有九品贪嗔痴慢共有八十一品。此迷事思亦云俱生我执。与生俱生故在根中。不惟积生且无始恒有。惟圣者重修止观方能断之。生住异灭即同体尘沙无明也。初住已上四十二品为分剂头数。下明理无一六及六根互用。则分剂不隔。头数亦融。佛意明八十八使初果断之八十一思后三果除之。生住异灭分剂头数惟破无明者能融能消耳。

　　○二理无一六二一法二喻一法中二一根非一六二一六义生初又三一征。

　　今汝且观现前六根为一为六。

　　前云深入一门者。或从眼入。或从耳入也。为一为六者。现前六根为止一体为有六体也。此一字与前一字不同。

　　○二破二一破一。

　　阿难。若言一者。耳何不见。目何不闻。头奚不履。足奚无语。

　　六根之用不同。一身之中犹若异域。故以为一者非矣。

　　○二破六有问答。

　　若此六根决定成六。如我今会与汝宣扬微妙法门。汝之六根谁来领受。阿难言我用耳闻。佛言汝耳自闻何关身口。口来问义身起钦承。

　　初句牒计。次问答中问六根谁领。而阿难答耳闻者所谓此方真教体清净在音闻也。佛言下结破。虽六根各不相知而用复相随。安可云定六乎。

　　○三结。此中明理非一六者。幽溪云。前当机问行实兼问理。盖由不达理无一六故于六根生一异执。意谓六根成结要须次第一一而解。云何深入一门能令六根一时清净耶。世尊全约理答。盖理明而行疑自销。故答理全是答行。所以前破一六。次明非一六也。

　　是故应知非一终六。非六终一。终不汝根元一元六。阿难当知。是根非一非六。

　　非一者破执一之惑。以诸根之用终然有六故非一也。次破执六之计。以六根之用终自相随故非六也终不下正双遣一六以显双非。元者本也。以非六之故名为终一而非本来是一。又以不一之故名为终六而非元来是六。一六之计既不可立则是根非一非六明矣。当知六根虽由妄立实与真理相符。非一非六岂非理乎。若生双非之见即是违理。今以离见故云双非。是佛所证岂小圣所能及欤。

　　○二一六义生。前明理体虽非一六。然若无一六云何可说非一非六。故一六义生此义又不可少。所以下文立喻。亦先喻一六义生次喻理非一六。

　　由无始来颠倒沦替。故于圆湛一六义生。汝须陀洹虽得六销犹未亡一。

　　颠倒约惑。沦替约业果。三道所缠故迷圆湛之体而为一六。上文元明根非一六。今圆湛亦不离根即根是理曰圆。理无根相为湛。又非一为圆。非六为湛。而初果法执未忘不得不为之一。众生六根现具不得不谓之六。安知一六即非一六哉。次约人斥中虽得六销六指六根。交光谓止销六尘未销六根。未必然也。此中元辨根之一六故文首云现前六根为一为六。而反以六为六尘可乎。夫根由尘有。既不入六尘则六根自销。第法执尚存故未妄一耳。然孤山以一为涅槃吴。兴云下。文见精乃至知精元是一体。或疑小乘灭智涅槃岂非一精明体。但阿难既悟大乘岂犹执灰断之说。所证涅槃正是一精明体无足疑也。六根既除伏归元真。未能起用故云犹未亡一也。

　　○二喻二一喻二合喻中二一喻一六义生。

　　如太虚空参合群器。由器形异名之异空。除器观空说空为一。

　　太虚喻圆湛之性。群器以喻六根。人皆知之。然前明六根非一非六。双非之理不离六根。今云如空正指六根当体如太虚空耳。故后合云则汝了知六受用根亦复如是。此根凡夫见六。二乘见一不知根性圆离二边如太虚空体非群相也。参合群器喻非六而六。如方器中见有方空之类名之异空。喻凡夫不见一体必立六根之名岂定六乎。除器观空喻非一而一。初果已证有余涅槃故云除器。法华亦云是名转法轮便有涅槃音。即说空为一之意。

　　○二喻理无一六。

　　彼太虚空云何为汝成同不同。何况更名是一非一。

　　虚空之体元非同异岂可更加之以名耶。太虚参合群器则似有异。除器观空则似有同。故今遣云。云何为汝成同不同。名之异空说空为一是更加之以名。故今遣云何况更名是一非一。异空即是非一。交光以防转计释之谬矣。

　　○二合。

　　则汝了知六受用根亦复如是。

　　观此合文知六受用根其义甚深。凡夫小乘不能测也。

　　○三一入六净二。一明六根生起。二明一入六净。欲示一入六净而先明六根生起者。知根所从生。则一入六净亦可明也。初又二一正明生起二明离尘无体初又二一列六根六一眼根。

　　由明暗等二种相形。于妙圆中黏湛发见。见精映色结色成根。根元目为清净四大。因名眼体如蒲萄朵。浮根四尘流逸奔色。

　　今经中明依正生起必先立妄所次立妄能。成根亦然。前三卷云因于明暗二种妄尘发见居中。今云由明暗等二种相形于妙圆中黏湛发见。前示二种皆妄。今示二种由相形而有。皆所既妄立之义耳。前云发见居中乃以中统二边。今云黏湛表见所从来。皆生汝妄能之义耳。夫明暗既由相形而有。苟分别不起则明暗皆忘。此虽起妄之由而归真之路因此可知。言妙圆者。即有而无为妙。六根互用为圆。妙圆中有明湛之德正是见性。而不别属于见。为色所黏专发眼根之见即是见精。岂非真妄和合之义耶。即吴兴由明暗等尘染起净性之说也。见精映色句是牒上文。上云黏湛发见即见精也。由明暗而有见即映色也。应知无见方是真见。有见即属见精。方其映时见与明暗几附合而为一体故得结色成根。所结指明暗之色而四大亦在其中。根元目为清净四大明胜义根也。有能造四大。所造四尘。今但云四大即摄得所造。云清净者。乃八法中至精之物故云清净。所谓染中说净也。因名眼体如蒲葡朵则通上胜义。亦通下浮尘。盖胜义如形。浮尘如影。无有影而不类形者。经文省约故以此句通上而冠下也。携李释为浮尘根岂胜义果无其状耶。故云间师准显宗论为之辨云。眼根极微居眼星上。体清净故如秋泉池。耳根极微居耳穴内。旋还而住如卷桦皮。又旧婆沙论云。舌根邻虚居舌中央。如半月形。鼻根极微居鼻頞内。背上面下如双垂爪。据此等文岂属浮尘耶。又准婆沙说。人身根如腰鼓颡。颡鼓筐也。上下阔中间小。汉宫女谓之细腰正与相类。若男人身根应取熏闻记引他经说身如立戟槊。此则居然有丈夫之状。今眼根既谓之如蒲萄朵。又谓之如秋泉池者。正以眼根四微圆转光洁如水晶萄。映彻照物如秋泉池也。上皆圆通疏文。言浮根四尘者。前胜义是不可见有对色能照境发识。乃天眼圣目所见。其义深远。今浮尘根粗浮浅露。虚假可坏曰浮。体无知觉不能照境曰尘。亦用能所八法为体。今言四尘但举所造。二根相假流逸奔色。以眼根元是色之所成而又成相对之势故色可以牵之况眼所知在色而不在他故专念而成奔逸。

　　○二耳根。

　　由动静等二种相击。于妙圆中黏湛发听。听精映声卷声成根。根元目为清净四大。因名耳体如新卷叶。浮根四尘流逸奔声。

　　由动句是所既妄立。发听句是生汝妄能。声由叩击而发有动静之势故云相击。无相为妙即真谛也。六用互具为圆即中道也。明湛是俗谛有照境之用。故动静得而粘之。三谛中有一谛能生诸法不其然乎。但云映声举动该静也。卷声为听精之用。此乃带用而成根体。长水曰声性虚散须卷摄以成听义。既卷成根还如卷叶。新卷之叶完好如耳。此则似乎浮尘之根。而胜义为根之元或亦似之。二根相助流逸奔声。前虽带用成体。今则专指根用。以耳根元是动静所成故惟知动静。

　　○三鼻根。

　　由通塞等二种相发。于妙圆中黏湛发嗅。嗅精映香纳香成根。根元目为清净四大。因名鼻体如双垂爪。浮根四尘流逸奔香。

　　通塞关乎鼻息而其中可以取香。由通知塞。由塞知通。故云相发。纳吸取也。所纳虽香而香合四大故可成根。长水曰。香气上腾根垂下取。如双垂爪。

　　○四舌根。

　　由恬变等二种相参。于妙圆中粘湛发尝。尝精映味。绞味成根。根元目为清净四大。因名舌体如初偃月。浮根四尘流逸奔味。

　　淡味为恬。余味为变。参者杂和也。精必有光故能映声。乃至映味。余根亦然。方其映时几附合而为一体。及根尘成两始流逸而奔尘。言绞味者。或卷或舒舌状如绞。初偃月即半月也。

　　○五身根。

　　由离合等二种相摩。于妙圆中粘湛发觉。觉精映触抟触成根。根元目为清净四大。因名身体如腰鼓颡。浮根四尘流逸奔触。

　　离合相遇而往来不停有相摩之状。抟取也。或谓文中有四时。初由离句是二尘相形之时。第二句明发觉是从真起妄之时。第三句觉精映触是未成根时。第四句抟触成根是成根形时。六根皆然。今谓二种相摩已是从真起妄何待第二句耶。若觉精映触句是牒上文觉精所发之觉。映触即映难合之触。不得谓是第三时也。惟未成形及成根形似有前后。然是两义不得谓是二时。何者。觉精体虚但以精光映物。至成根则有实色故成两义。但成根后岂便无觉精映触乎。亦不能言有二时也。故四时之说不足凭也。腰鼓颡如桐洲注。即中云两根相假流逸奔触者。由成根后仍有觉精映触故具流逸之势。流逸从根而说。奔望外尘而言。前后皆尔。

　　○六意根。

　　由生灭等二种相续。于妙圆中粘湛发知。知精映法揽法成根。根元目为清净四大。因名意思如幽室见。浮根四尘流逸奔法。

　　初二句明由尘发知。妙圆中岂无有知而真知无知。由生灭所黏专发为意根之知。知精映法句仍牒上文。揽者取也。前五根胜义名清净四大。意根亦然。言意思者。补遗云意既无体不可说形量。今经就虑知所托肉团则如幽室之相也。孤山吴兴并以意托肉团为幽室见非也。此文上下并明清净四大胜义根相。意之胜义者。清净四大托于肉团之内引发意思而外缘法尘。如处幽室而见于外。六根之中眼之胜义发在于外。惟此意之胜义在肉团内故有室之喻耳。又前五根皆有窍穴通外。惟意所托包在肉团亦能引思故譬幽室。又幽室如意之浮尘根也。以胜义根附托于内故云见耳。为显意之浮尘犹如幽室。非意所托何名幽室。正法念经云。如莲华开合者是也。补遗谓意必无形而虑知所托亦有其相名胜义根。经云意思。思指虑知而已。言幽室见者。肉团在人身中已如幽室。而清净四大复托之以知法如幽室中有人能见也。人在幽室我见人而人不见我。意根亦然。正法念经云。形如莲华。上有七叶。朝开暮合。色法所摄。正今文所喻为幽室者也。前云寤寐二相随身开合亦是此意。七征初执心在内不见脏腑正在乎此。

　　○二结。

　　阿难。如是六根由彼觉明有明明觉。失彼精了黏妄发光。

　　觉即中道之体。明即俗谛之照。觉明失妙则生世界。六根岂不从此生乎。以六根属妄能也。觉明是真明元不可少。因有明故明必索照。妄心起时还以明照此觉。故曰有明明觉。且觉体何所不遍。故明所照处正是觉体。称为明觉不亦宜乎。失彼精了者。如前云。所既妄立。后文殊偈云。所立照性亡也。前明六根因六尘有。未明六尘从何而有。今示前六尘十二相皆从明觉而生。所中无明故照性亡而失精了耳。妄所既立生汝妄能。因粘六尘而发六根照用之光。前示六尘粘湛。今则湛粘六尘。既名为黏必有相黏之义也。言发光者。则映色映声等皆精光所映正是妄明而已。

　　○二明离尘无体。

　　是以汝今离暗离明无有见体。离动离静元无听质。无通无塞嗅性不生。非变非恬尝无所出。不离不合觉触本无。无灭无生了知安寄。

　　此文正示拔根之道。根若从一法生则永劫难离。赖因两法对待。如明待于暗。动待于静。故尘可离而根可拔。幽溪云惟其生起因尘而有所以现用离尘无体。故眼见因色而有离色无体。耳听因声离声无体。乃至意根亦然。谚所谓躄者命在杖。失杖则颠是也。

　　○二明一入六净。前由明暗下文意本明一入六净。而先示六根生起者。意显只一妙圆黏湛而成六根。所以入一无妄则六根咸净。今则正明一入六净也。为二一明脱根尘二明消根尘初又二一明一入六净二一一入六净。

　　汝但不循动静合离恬变通塞生灭明暗如是十二诸有为相。随拔一根脱粘内伏伏归元真发本明耀。耀性发明诸余五黏应拔圆脱。

　　初总明不顺六尘。言不循者不起分别也。人情不著于动则著于静。若分别不生二俱不着。下观音动静二相了然不生是也。前文皆先论眼根今忽以动静居首其选用耳根之意乎。如是十二皆离则六尘咸脱。六尘本由明觉而有。明觉者。谓照了觉体因之反起外尘。今不循声色则治明觉之病所以六尘皆亡。楞伽云。不了心及缘则生二妄想。了心及境界妄想则不生。今经圆通正因此入。前审详烦恼根本惟在六根似应从根用力。今明脱根之要先在脱尘。以根从尘起故耳。次随拔一根下正示其要。言一根者。初心但离一根之尘则一根即拔。因脱根尘便归真理名曰内伏。根尘为外。真如为内。伏者不动义。即性寂也。伏归元真句乃牒上文。此时当有六用不行之义是先入空。发本明耀是由真入中。当内伏时见闻之用不彰。若并不住空则妙用顿显发本明耀。耀性本是圆湛之体。今得此体复其本然。本无六根故六根圆拔。五黏指五根及十种外尘之相。此乃由假而入空中。吴兴云阿难所疑一入六净正释在兹。

　　○二六根互用。

　　不由前尘所起知见。明不循根。寄根明发。由是六根互相为用。

　　此明本明既发则不藉根尘而六根互用也。文有四句。不由前尘句明不藉尘。凡夫六根由尘发知今是本明故不由前尘也。明不句明不依根。凡夫结色成根有根则有知见。今是本明何赖六根。循者顺也。第三句言寄根明发者。吴兴云。寄二种根觉明开发。如智论云报生天眼在肉眼中。此乃寄于肉眼而发天眼。今亦如是。吴兴言二种根乃浮尘胜义根也。谓虽不依根而权借浮尘胜义以彰其用。此亦示同凡夫而已。若法身之体光明遍满又何赖六根哉。第四句言由是者。由本明寄根所以六根互用。谓眼能闻声。耳能见色。然必根隔既消方是真互用义。若带根隔而能合开根未全消非本明也。今因发本明耀一根之中即能见色。闻声。嗅香。别味。人以为根根互用而岂知本明之所寄乎。手鉴云此显证真起用。约位明之即相似分满也。前云从何析伏畴昔攀缘得陀罗尼入佛知见。斯由随拔一根脱粘内伏故得不由前尘所起五眼三智开明而互用自在也。不漏意识引五识生。一一通缘一切境故。然六根既自在六识六境亦自在。由是根尘识三皆自在故方曰互用。若细分别有十二重。谓各有四句。一根自在四句。一根发六识。六根发一识。一根照六境。六根照一境。二识自在四句。一识依六根。六识依一根。一识缘六境。六识缘一境。三境自在四句。一境依六根。六境应一根。一境牵六识。六境牵一识。(云云)然此示本明不藉根尘因此而及互用故云由是。且就根言未详及尘识。而义必具焉。又十二重亦有未尽。应云一根作六根。六根作一根。一根作一根。六根作六根。初二句可晓。言一作一者。如眼反司闻。耳反司见。变换言之共有三十六句。其中只三十句是互用耳。若眼司见但是寄根非互用也。六作六者。六六有三十六也。

　　○二证明不循根。

　　阿难。汝岂不知。今此会中阿那律陀无目而见。䟦难陀龙无耳而听。殑伽神女非鼻闻香。憍梵钵提异舌知味。舜若多神无身觉触。如来光中映令暂现。既为风质其体元无。诸灭尽定得寂声闻如此会中摩诃迦叶久灭意根圆明了知不因心念。

　　引阿那律陀等者证明不循根之有据也。阿那律此云无贫。或云无灭。以多睡故如来呵之。从此精进七日不眠而失双目。佛令修乐见照明金刚三昧。大论云得天眼人中最为第一者阿尼卢头。色界四大造色半头清净。佛眼四大造色全头清净。䟦难陀云贤善。龙王名。大概鱼龙皆无耳而听也。殑伽河名。此云天堂来。以其自雪山顶无热恼池流出故得此名。河神是女故曰神女。憍梵钵提云牛呞。下云于过去劫轻弄沙门。世世生生有牛呞病。今取其舌似牛故云异舌。以能辨人所食味故云异舌知味。舜若多云虚空。主空神名。虽无有身而能觉触。此神多劫以无身为苦。如来放拔苦光映令暂现。身触则乐不可言。所现身质其相如风。则元无体明矣。灭尽定亦云灭心定。亦云灭受想定。今云灭尽者。长水云灭六全分尽七染分。释要云留净分不断要持种。吴兴云。诸灭尽定即九次第定中灭受想定也。摩诃迦叶入鸡足山待弥勒佛。正是此定。意根既灭圆明了知即是本明。故对境时不假兴心动念耳。然上所说是证明不循根非证六根互用。其中或小乘或凡夫且因根缺之故迫于不得已而发。非六根互用之比。而真明不假根尘亦因此可知。本明人人皆具。所谓在圣不增在凡不减者是也。

　　○二明销根尘三一正明销根尘。

　　阿难。今汝诸根若圆拔已内莹发光。如是浮尘及器世闻诸变化相如汤销冰应念化成无上知觉。

　　前明离尘拔根。或疑根既拔已内根外尘便为无用。今明根尘尽销即所归也。幽溪曰。应念化成无上知觉者。化乃变化当体改转之义。盖根身器界元是妙圆真心。由无始从清净本然中随心应量成九界染碍色心。如水成冰非碍而碍。今诸根圆拔内莹发光如汤销冰冰还成水当体改转不遗余力。故曰应念化成无上知觉。即中云。浮尘指正报浮尘根也。器世间指依报山河国土也。诸变化相总指四大所成法。是则根尘依正全成正觉故曰无上。下文云一人发真归元十方虚空悉皆消殒。况诸世界在虚空耶。此由内莹发光故根尘销落。本明发露名内莹发光。吴兴云真智如汤妄境如冰。了妄即真化成智觉。

　　○二证暗不能昏。

　　阿难。如彼世人聚见于眼。若令急合暗相现前。六根黯然头足相类。彼人以手循体外绕。彼虽不见头足一辨。知觉是同。

　　前明根尘销落。或疑见闻是因缘生法不假根尘从何有见。故引世人亦不假根尘为证。言聚见于眼者。见性本周法界今局在眼故云聚见。良由明暗二尘黏湛发见。故聚于眼而不及他处也。若令急合则离见根。暗相现前则离明缘。六根指他人六根。方合眼时头足秪一暗相故云相类。彼人指合眼人也。以手循绕他人之体故云外扰知。觉是同者。谓暗中知觉与明中所见不殊。须知能知之心即是能见之心。故以合眼而当开目耳。此则虽无根尘元自有见。凡夫岂必假根尘乎。

　　○三显觉心圆妙。

　　缘见因明暗成无见。不明自发则诸暗相永不能昏。根尘既销。云何觉明不成圆妙。

　　缘见下仍是牒前文也。缘尘之见凡夫必假于明。言暗成无见者。指上暗相现前至头足相类也。不明自发指上循体外绕至知觉是同。由是观之。见不藉于根尘其义显然。故结云则诸暗相永不能昏。离根离尘皆是暗相故云诸耳。次根尘下方明圣境。凡夫之见尚不假根尘况圣人根尘已销岂无妙用。上不假根尘犹是性德。今销根尘即是修德。根是隔义。尘是暗义。隔暗已销圆妙斯显。六根互用曰圆。即有而空曰妙。一入六净道极于斯。第二义竟。

　　○二决通疑滞分二一明因果并常通初义二明解结无二通次义初中二一庆喜疑二一疑因心不能克果。

　　阿难白佛言世尊。如佛说言因地觉心欲求常住要与果位名目相应。世尊。如果位中菩提。涅槃。真如。佛性。庵摩罗识。空如来藏。大圆镜智。是七种名称谓虽别。清净圆满体性坚凝如金刚王常住不坏。若此见听离于明暗动静通塞毕竟无体。犹如念心离于前尘本无所有。云何将此毕竟断灭以为修因。欲获如来七常住果。

　　此疑虽从初决定义发来。实执第二义中离尘无体之语难第一义中因果相应之文也。为四节。初如佛说言下举第一义审觉因地之文。因地觉心即觉悟也。欲求常住即求常住果也。果位名目即下所列七种名是。二明果地常住。菩提是智。涅槃是断。真如是正因之体。合此三因名曰佛性。因果无殊故云性耳。庵摩罗此翻白净。第九识名。由来地摄二论立识互诤。地人止立第八阿赖耶识。摄大乘人立第九识。今经乃有二名。今文庵摩罗是第九识。下卷云陀那微细识是第八识。然大圆镜智乃转第八识所成。温陵曰分别一切而无染着曰庵摩罗识。洞照万法而无分别曰大圆镜智。此释显了。但既云分别又云无分别者似即破即立之义。故以空如来藏而居其中即该三谛。以多所含藏而无积聚名空如来藏也。称谓下言名异体一。灭尽无明曰清净。具足众德曰圆满。更无改变日坚凝。金刚王即金刚宝。或云帝释所执者是。此约喻明常住耳。三若此下明因无常。即举第二义中离尘无体之语也。阿难之意似谓前闻见性常住将谓见听必离尘有体便当依比以求佛果。今闻离暗离明无有见体。离动离静元无听质。无通无塞嗅性不生等。则与第六念性何以异乎。初卷文云若分别性离尘无体斯则前尘分别影事。尘非常住。若变灭时此心则同龟毛兔角。则汝法身同于断灭。故今云离于前尘本无所有也。四云何将此下疑因不克果。若离前尘见闻则同龟毛兔角是毕竟断灭之因。岂依此而获七常住果乎。盖修门之要在离根尘。根尘既离见听安在。此人情必有之疑故此问决不可少。又前明内莹发光根尘销落。正指见闻之性为本明耀。但前云脱黏内伏后发本明。本明似非根中见闻。故此叩之。

　　○二以念与见性再推。

　　世尊。若离明暗见毕竟空。如离前尘念自性灭。进退循环微细推求本无我心及我心所。将谁立因求无上觉。如来先说湛精圆常。违越诚言终成戏论。云何如来真实语者。惟垂大慈开我蒙吝。

　　前文眼耳例同意识。今复以眼见同意者。因初卷中以心眼对辨。言攀缘非心眼见是心。今疑念因前尘而有。见亦因尘何必与见而夺念乎。前第一番以离尘无体难因果相应。虽引初卷之文而所难者在二决定义。今第二番并难初卷文也。进退者。进以眼根而推之若离明暗见毕竟空。退以意根而推之如无前尘念性自灭。循环者。前以眼耳与意对推。今以见性与意对推。两番推求名循环也。于根尘中微细推求本无有心。何云见性是心。亦无见中心数是无心所。此翻难前如是见性是心非眼耳。若见性常必依此立因而求佛果。今既不尔将谁立因。初卷云其谁修证无生法忍。今云将谁立因求无上觉。其意是同。如来下讥佛顿乖先说。前文云六湛圆明本所功德。又自初卷来屈指飞光等频言见性常住。及云见精明性等。今又言见无自性。两端不定非戏论欤。惟垂下请佛开决。吝者执吝也。

　　○二世尊答三一斥迷许说。

　　佛告阿难。汝学多闻未尽诸漏。心中徒知颠倒所因真倒现前实未能识。恐汝诚心犹未信伏。吾今试将尘俗诸事当除汝疑。

　　幽溪曰。缘尘而有分别是为颠倒所因。离尘而有知见即是真常。反谓之无常是为真倒现前。阿难虽有多闻未尽思惑故知此而不知彼也。恐汝下者谓直说谛理恐汝不信。须示尘俗诸事方可除疑。下文击钟梦寤皆尘俗诸事耳。

　　○二示闻性常二。一就闻钟显迷倒。二就闻性示因常。初又二。一诘闻声。二斥矫乱。初又二。一诘闻。二诘声。此中文势与诸文不同。前文处处以根尘对说。今皆以闻性与声尘对辨。当知闻性其犹清水。若在根中为根所浊。如溪流入河变成浊水。虽成浊水湿性不失。虽入根中闻性不入。故皆以性与声辨。明一常一无常。前文云离动离静元无听质。此以根尘对说。且明根尘若袪闻性圆妙。阿难疑毕竟断灭。似谓水既不清并失湿性岂其然哉。故今直以性与尘辨庶不迷于性也。初诘闻中二一诘有无二云何下诘所以。

　　即时如来敕罗睺罗击钟一声。问阿难言汝今闻不。阿难大众俱言我闻。钟歇无声。佛又问言汝今闻不。阿难大众俱言不闻。时罗睺罗又击一声。佛又问言汝今闻不。阿难大众又言俱闻。佛问阿难。汝云何闻。云何不闻。阿难大众俱白佛言。钟声若击则我得闻。击久声销音响双绝则名无闻。

　　即时与尔时少异。尔时者谓前事之末后事之始。其时尚宽。名为尔时。即时亦是前事之末急续前事。故称即时。敕罗睺击钟者佛意将选耳根圆通也。初诘有无中。初番言闻而兼大众。表所见之同也。第二番俱言不闻此答为谬。据佛后文所简。不闻之言含三种过。一含以声为闻之惑。二含不知闻性常惑。三含不知闻静之惑。故知凡小所言无非是惑岂不痛哉。次罗睺再击者。温陵曰此但无声非谓无闻。必再击叠问者欲令审辨而而悟也。次诘所以中总问闻与不闻。答亦总示其意。言音响者。响是余响。音是正击。故云双绝。答中无闻之言谬之甚矣。下文云声销无响汝说无闻牒此语也。前云不闻已含三惑。至此则显言之。然阿难以闻为根。如来指闻为性。根有生灭。性无改更。故阿难言闻。佛亦言闻。阿难言不闻。佛亦云闻。则闻性是常明矣。前后文欲除根尘故对明其妄。今阿难堕断灭见。苟不直显性真何以除疑。故将闻性对尘俗诸事言之。其意在此。

　　○二诘声亦二一诘有无二诘所以。

　　如来又敕罗睺击钟。问阿难言尔今声不。阿难大众俱言有声。少选声销。佛又问言尔今声不。阿难大众答言无声。有顷罗睺更来撞钟。佛又问言尔今声不。阿难大众俱言有声。佛问阿难。汝云何声。云何无声。阿难大众俱白佛言。钟声若击则名有声。击久声销音响双绝则名无声。

　　又敕之意欲明是声生灭非闻生灭。温陵曰。上答为倒。此答为正。盖声有生灭闻性常在。迷情不了以闻同声。是以常为断也。

　　○二斥矫乱。

　　佛语阿难及诸大众。汝今云何自语矫乱。大众阿难俱时问佛。我今云何名为矫乱。佛言我问汝闻汝则言闻。又问汝声汝则言声。惟闻与声报答无定。如是云何不名矫乱。

　　矫者矫强。乱者杂乱。据阿难疑闻者是根。根由尘有无声便合无闻。然答闻答声语全相似。难免杂乱之失。语意必有矫强故以矫强责之。如来谓闻者是性。声属外尘不应报答无定。无定者相似也。若言声有生灭闻非有无。语不相类即无矫乱之咎矣。

　　○二就闻性示因常二。一就闻正示。二引梦明常。阿难前疑见性断灭。本无我心及我心所。今明闻钟正是闻性。此性常住。乃至重睡之时觉观宛然。岂非心及心所。所以破断灭之疑也。初中三一正破无闻。

　　阿难。声销无响汝说无闻。若实无闻闻性已灭同于枯木。钟声更击汝云何知。

　　先斥矫乱竟。次正出其过。先出汝言不闻则堕断见之过。声销下牒计。前诘闻中第二番。阿难大众俱言不闻。次诘所以中云音响双绝则名无闻。指上不闻为无闻耳。今总牒云汝说无闻。据无闻之语是不知闻性常住故今破云闻性已灭。但观此言知阿难疑闻根而如来正辨闻性。闻性若灭至钟声再叩应无第三更答之文矣。知即闻也。阿难因昧闻者是性遂成断见。所谓目对真而莫觉。故先斥之。

　　○二辨析闻尘二一斥谬。

　　知有知无。自是声尘或无或有。岂彼闻性为汝有无。闻实云无谁知无者。

　　知有下示答声为是。答闻总差之过。若论有无声尘为正。对此声尘说彼闻性为汝有无犹言被汝有无也。夫声无既无灭。声有亦非生。则不惟答无为误而答有亦成谬矣。阿难不知辨析。故惑声以为闻也。次闻实下示不知闻静亦是闻尘之过。兼斥以常为断。前破无闻正破以常为断。今文中亦具斥三过。

　　○二显正。

　　是故阿难。声于闻中自有生灭。非为汝闻声生声灭令汝闻性为有为无。

　　前但云声尘或无或有。今云声于闻中自有生灭。以声与闻交互说也。于闻中者谓于常住闻性中耳。故后偈云音声性动静闻中为有无。引今文也。前但云岂彼闻性为汝有无。今以闻与声交互而说。故后偈云无声号无闻非实无闻性。声无既无灭。声有亦非生。生灭二缘离是则常真实。亦引今文。当知前为出过。今为结显正义。既云闻无生灭则常住义成。既云非为汝闻声生声灭令汝闻性为有为无。闻声灭则闻静义成。辨析闻尘不得认声为闻其义亦成。前有三过。今结三义对之了然。长水云。声于闻中者。闻性不动其犹镜明。声生声灭正如影像。岂由影像有去有来令其镜明为生为灭。但闻性中本无根尘。而有根时其闻声者亦是闻性。二卷经云。见见之时见非是见。例此亦应云。闻闻之时闻非是闻。虽有闻即涉闻精。而闻即无闻不得舍闻以求无闻也。

　　○三斥显闻性。

　　汝尚颠倒惑声为闻。何怪昏迷以常为断。终不应言离诸动静闭塞开通说闻无性。

　　初句斥其以尘为性。非斥其以尘为根。夫以声之生灭为闻之有无非惑声为闻乎。声可灭亡闻性常住。既认声为闻则必以常为断矣。言何怪者势必然也。终不下正显闻性。前虽就闻声显性而闻性必离根尘。动静尘也。开闭通塞根也。性既常住。离根尘则性愈明。前云离动离静元无听质是离根尘而疑毕竟断灭是说闻无性。佛先明性必有闻故击钟以验之。今明闻必有性不与根尘同失。其明常住均耳。阿难堕断见中谓性无闻。非击钟则疑不破。而闻声之性即离根尘之性。故结归于离根尘也。

　　○二引梦明常二一引睡梦验常。

　　如重睡人眠熟床枕。其家有人于彼睡时捣练舂米。其人梦中闻舂捣声别作他物。或为击鼓。或为撞钟。即于梦时自怪其钟为木石响。于时忽寤遄知杵音。自告家中。我正梦时惑此舂音将为鼓响。阿难。是人梦中岂忆静摇开闭通塞。其形虽寐闻性不昏。

　　引梦闻舂捣与前击钟不同。前明闻性常。今兼明闻性离根尘识也。眠轻易醒故举重睡。以重睡则根尘不接耳。长水云睡人六识归种思觉不行。但任运闻即真闻性。其说最是。捣练是杵音。(杵椎也亦名钟馗)舂米是碓声。其人睡时即以闻舂捣声为梦更无别梦。此闻既非根识决是闻性更无疑也。别作下验非醒时根尘。别作他物句是总标。或为下别出二声释成上句耳。即于下验非醒时意识。怪为木石正是梦时意识。前阿难疑离根尘时本无我心及我心所。今梦时能闻岂非心乎。疑为击鼓撞钟乃至自怪非心所乎。后偈云纵令在梦想不为不思无。觉观出思惟。身心不能及。正引今文。别作下是觉。即于下是观。梦中有觉观其义了然。于时忽寤者因梦闻而寤也。遄知杵音是醒时根尘。自告下是醒时意释。以鼓释钟文意互现。举醒对梦显梦中无醒时根尘识耳。阿难下结显闻性。言岂忆者忆即是识。根尘由忆而有不忆即无。故以忆居首。不忆静摇。明不忆尘则无尘相可知。不忆开闭等。明不忆根则无根相可知。无根尘识全是真性故云闻性不昏。言不昏者。文意但取梦闻舂捣是闻性不昏。不取惑为木石声也。以是梦中意识故不取之。若尔。何故如来曲为模拟云别作他物等耶。佛意明梦中有心及心所。而正意在取闻性不灭也。问。既梦闻是性何故与外尘相对性岂有外尘乎。答。一切众生皆用此疑。须知不忆外尘即无尘相此忘尘之要道也。

　　○二结形销不灭。

　　纵汝形销命光迁谢。此性云何为汝销灭。

　　既晓梦中不昏。便知身死不灭。以真性本离根尘岂随幻影而灭亡耶。言命光者。前文云黏妄发光即是命光。为者被也。真性常然不被舍报所灭。前阿难通疑六根离尘无体。如来所以别显闻性为常。诚欲发耳根圆通之机也。二示闻性常竟。

　　○三结会通示分二一明迷常故无常。

　　以诸众生从无始来循诸色声逐念流转。曾不开悟性净妙常。不循所常逐诸生灭。由是生生杂染流转。

　　意明众生流转生死皆由不识常住。言无始者指无明住地惑也。循者顺也。根尘相对循声逐色。因之起识是逐念流转。不曾知见闻之性本来常住清净无相。是为无常所惑而乏见道之智耳。不悟性常故不依常住而起修。逐念流转是逐诸生灭。由是永沉生死非净妙则杂染矣。非常住则流转矣。前云流转是流转于意念。今云流转即流转于生死。此由集而起苦也。

　　○二明弃无常即常。

　　若弃生灭守于真常。常光现前。根尘识心应时销落。想相为尘。识情为垢。二俱远离。则汝法眼应时清明。云何不成无上知觉。

　　前是起集招苦。今是修道证灭。弃生灭守真常者。长水云。于妙常寂绝念而游。于真觉明亡缘而照是也。若观文意弃根尘识为弃生灭。守见闻性为守真常。常光者。内莹发光如前所说。根既圆拔尘识亦除。上是修道今证灭也。想相下释根尘识销落之义。夫尘者忆之则有。不忆则亡。是想所成之相也。识情若起爱憎随之故名垢秽二可远离。而根则惟在乎转。眼根转为见法之眼。一入六净余根可知。尘垢离则清明矣。远离之言释弃生灭守真常。法眼清明是释常光现前。云何句正释销落。如前文云如汤销冰应念化成无上知觉。前文举要但明拔脱根尘。今并明应去识耳。无上知觉应指分满佛果。前第一义明苦灭。第二义明集道。今正两门并用也。

　　首楞严经观心定解卷第四
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷第五

　　○二明解结无二通次义。前第二义云阿难。汝修菩提若不审观烦恼根本则不能知虚妄根尘何处颠倒。处尚不知。云何降伏取如来位。汝观世间解结之人不见所结云何知解。似必断去烦恼方证佛位。解去其结方名解脱。岂非缘理断九历别行门乎。今明根尘同源缚脱无二。知见立见即无明本知见无见斯即涅槃。则此六根即迷中实相无住本也。经云。使汝流转生死结根惟汝六根更非他物。此迷则三道流转也。令汝速证安乐妙常亦汝六根更非他物。此悟则果中胜用也。喻如秪一华巾。绾之成六此因缘和合虚妄名生。解之无一此因缘别离虚妄名灭。殊不能知生灭去来本如来藏妙真如性。只一华巾结解无二。岂非决通历别而入圆融。为起行之大要乎。又前云菩提道也。涅槃灭也。烦恼集也。生死苦也。以道治集。灭超生死。此前三教四谛耳。今云缚脱无二结解惟一。即显示无作四谛只一圆中实相矣。妙玄四上云。无作四谛慧者解惑因缘而成四也。大经云。宝珠在体。谓呼失去。忧愁啼哭。但见其体及疮。不见宝珠及镜。惟有忧愁无复欢喜。此迷道灭而起苦集。是知见立知而成流转生死也。若解疮体即是宝珠则喜不哭。因灭无明即得炽然三菩提灯。此解悟因缘即是道灭。是知见无见而归安乐妙常也。岂非四谛只一中实耶。大经云。无苦无谛有实。无集无谛有实。无灭无谛有实。无道无谛有实。实即中道虚空佛性。亦即六根更非他物也。今经中双非空有。及若欲解结当于结心。皆显中实为解结不二之本。如此方名从性起修。成无作妙行。故科云融通次义。为二一正明解结无二二兼显六解一亡初中二一疑请。

　　阿难白佛言世尊。如来虽说第二义门。今观世间解结之人若不知其所结之元我信是人终不能解。世尊。我及会中有学声闻亦复如是。从无始际与诸无明俱灭俱生。虽得如是多闻善根名为出家。犹隔日疟。惟愿大慈哀愍沦溺。今日身心云何是结。从何名解。亦令未来苦难众生。得免轮回不落三有。作是语已。普及大众五体投地。雨泪翘诚伫佛如来无上开示。

　　前第二决定义中文云。阿难。汝观世间解结之人不见所结云何知解。佛意指根即结。而阿难乃于根外更求所结之元故有此问。如云元来云何成此结也。下合文云云何是结。后文云知见立知即无明本是所结之元也。幽溪云。元本也。谓最初结起根元。若晓结起之元由知见立知。则知见无见斯即涅槃诚为解结之方矣。合喻中初云有学声闻亦复如是者。未得四果名为有学。言无始无明者。长水曰始自迷真随逐有情生灭不离。故前文云和合妄生和合妄死。此文云俱灭俱生。其意咸同。熏闻云此有二义。一约阿难权证初果俱生尚在。则与界内无明俱灭俱生。二约阿难别惑未除。则与界外无明俱灭俱生也。喻如隔日疟者。见惑已断如安日。俱生未破如发日。又通惑先落如安日。别惑犹在如发日。多闻善根可出三界故云出家。而无明全在是但有结而不知解也。惟愿大慈下请示。阿难意谓无始无明必是结元。但今日身心已断八十八使不知何者是无明之结。云何之言即问结元。又不知解结之法从何用力。一问结。二问解。未知结解惟一六根。故下诸佛双示结解只在六根也。

　　○二开示二一现瑞。

　　尔时世尊怜愍阿难。及诸会中诸有学者。亦为未来一切众生为出世因作将来眼。以阎浮檀紫金光手摩阿难顶。即时十方普佛世界六种震动。微尘如来住世界者各有宝光从其顶出。其光同时于彼世界来祗陀林灌如来顶。是诸大众得未曾有。

　　佛愍现未二机而独摩阿难顶者。寄当机以表众生当证佛果耳。据下偈云弹指超无学则无学亦在所益中。但有学未离分段故特愍之。上诸字指诸人也。下诸字指前三果及四向也。将来众生若闻解结法门不但能出分段。兼出变易。故云作出世因。所以诸佛示语便为将来眼目。即时下正现瑞。诸佛顶光灌释迦顶者。示宣无上顶法。无相不相。不相无相之理也。经中放光至此共有四番。前三番俱在初卷。一顶光说咒。二七征后从面门放光即示二种根本。三从胸卍字涌出宝光后即示见性。前三番皆释迦放光。今诸佛放光灌释迦顶表微尘诸佛同证顶法。又显诸佛当说圆中无作四谛之法。故先显神通。六种动者。表破六根惑也。

　　○二正说二。一诸佛同宣。二释迦申释。初诸佛同音告阿难者。以阿难初卷中元请十方如来得成菩提妙奢摩他三摩禅那最初方便故也。今虽示六根义该三观。而重在圆中也。

　　于是阿难及诸大众。俱闻十方微尘如来异口同音告阿难言。善哉阿难。汝欲识知俱生无明使汝轮转生死结根。惟汝六根更非他物。汝复欲知无上菩提令汝速证安乐解脱寂静妙常。亦汝六根更非他物。

　　阿难问今日身心云何是结。从何得解。而诸佛皆指归六根。下文所云结解同所因。圣凡无二路也。今先约圆实谛释。次随文分别。无明是集谛生。死是苦谛。菩提是道谛。涅槃是灭谛。四谛同在六根即一实谛。乃圆教无作四谛之旨。妙玄云。以迷理故。菩提是烦恼名集谛。涅槃是生死名苦谛。以能解故。烦恼即菩提是道谛。生死即涅槃名灭谛。当知理惟一实。随顺众生说有世谛因果是名苦集而体即道灭。故云出世人知即第一义谛。是则此文具一谛二谛四谛之义。此义纯圆永超偏教。诸佛证此法门而成正觉故同说之。次随文分别。言俱生无明者。不知三谛名曰无明。大品云。诸法无所有。如是有。如是无所有。是事不知。名为无明。正其义也。此是根本无明。众生因此无明轮转二种生死。云结根者正答所结之元。由众生对境起念寻声逐色故入轮回是惟汝六根也。结既因根解亦因根。菩提是习果。与上无明相对。涅槃是果果。与上生死相对。涅槃有四德。安乐乐德。妙常常德。寂静净德。解脱我德。言速证者与下弹指超无学其文相应。解者引下文知见立知故轮生死。知见无见即证妙常。使生死涅槃二途可别眉目朗然。然诸佛之意。正明道灭即苦集。苦集即道灭。当体即是不须翻破是无作义。由迷悟有殊故成四谛。四实非四。所谓一切众生即菩提相不可复得。即大涅槃不可复灭也。然交光云。决定用根决定不用识实引今文为证。但圆教法门元无拣择。若以别意甄分。沦生死者乃凡夫之六根。证妙常者乃互用之六根。又不可不辨也。

　　○二释迦申释二一疑问。

　　阿难虽闻如是法音心犹未明。稽首白佛。云何令我生死轮回安乐妙常。同是六根更非他物。

　　上来所说是圆中实法。所谓生死即涅槃。烦恼即菩提也。阿难于此不能无惑。向疑结非根元。今闻结即结元。又众生皆具六根何云即是妙常。语既深妙请更明之。

　　○二答释二一长行二偈颂长行中三一约十八界示。

　　佛告阿难。根尘同源。缚脱无二。识性虚妄犹如空华。

　　根尘识三摄十八界。真则俱真。妄则俱妄。言同源者。根尘同以陀那为源此妄源也。又同以法性为源此真源也。故维摩经云从无住本立一切法。无住之言该乎真妄。缚脱无二者。如圆觉云。不与法缚不求法脱。注云性平等故。其义正同。夫根尘识既同源真妄。故缚与脱无二也。真则俱真俱名无二。妄即俱妄同如空华。岂分根尘为真而决定当用。识性空华决不可用之异见乎。况有用唯识五位硬配今文。而言识决空妄。真深经浅解谥鹤以乌也。

　　○二约十二入示。

　　阿难。由尘发知因根有相。相见无性同于交芦。

　　此处明示根尘二皆无性同于空妄。妄既破去即同真源矣。何曾独指根尘是真决当用。识性是妄决不用耶。断章节句岂能解佛经之大全乎。交芦相藉失一则俱仆。或云交芦别是一种粗大过于常芦。生必两茎交抱而立。二根盘结相连单则扑地不能自立。

　　○三约六根示。

　　是故汝今知见立知即无明本。知见无见斯即涅槃无漏真净。云何是中更容他物。

　　根界入三本一圆中实谛。所谓同源无二也。净名指为无住本。祖师指为迷中实相。今经竟指根尘识。以皆本如来藏妙真如性故也。此乃就事点理极为圆顿。而所以有无明涅槃之分者。即妙玄解惑因缘而有四谛二谛之异而体只是一。又前约界入示真空以遮俗有。二观之义明矣。今特就六根以显圆中。故迷亦惟此。悟亦惟此。真亦惟此。妄亦惟此。三道流转。果中胜用。如因地倒。还因地起。岂此外别有。实谛中观灼然矣。云何是中更容他物。唤作物即不中。乃惟色惟声惟根惟境之最亲切语也。次释文者。见色闻声时自谓见色闻声即知见立知也。六根宛然根本无明只此念是。知见无见者。见色时不作见色之解。闻声亦然。如人饮食时不自言我今饮食。行路时不自言我今行路。此即解脱之道。以行不言行则与坐卧同。见不言见则与尝听同。是灭见安隐之法。真空必由此证。而行不言行即是真行。见不言见即是真见。真见即闻。亦即尝嗅。六根互用非大涅槃之旨欤。然真闻真见正于不立知见时湛然明露。不可不知。问。闻不言闻见不言见知见岂遂忘耶。答。见闻无性。上文元譬交芦亦类空华。众生以妄念执之故成实有。苟妄念不执知见体虚惟一真心而已。此即涅槃更无他法可得涅槃。然众生饮食时孰有自言我今饮食者哉。故云一切众生即大涅槃不可复灭也。

　　○二偈颂分二。一颂正说。二是名妙莲下赞美。初中二。一重颂。二孤起。据后文云祇夜伽陀杂糅精莹。则此颂之有重颂有孤起明矣。重颂中具明三观之相而重在唯圆。憨山师云。此偈以三观观八识是也。夫三观为佛法之纲宗。今人或得空而失假。或得假而失中。或影响乎中而失空假。或慕次第三观而忘圆融之道。今偈意指三观在一心中即唯圆也。自初卷来阿难首请三观。前为开解文长意广。今示修门之要妙义萃于一文。故后章赞其妙理清彻心目开明。是一经之要也。分三一颂十八界。

　　尔时世尊欲重宣此义而说偈言。真性有为空缘生故如幻。无为无起灭不实如空华。

　　憨山师以初句为空。如幻句为假。无为下为中。极有眉眼。恐初学未得其门更作一释。真性二字标起中道。欲入中道须先会空。故又标有为法空。空从观假而入。缘生如幻即是假也。夫缘生者谓众缘生法。既赖众缘即无自性。喻为如幻不亦宜乎。从假入空故云无为无起灭。而此空法亦是不实有类空华。此偈前三句遮有后一句遮空即中道双遮之义也。须知三观中前之二观俱为中道双遮所摄。问。此中俱明从假入空何无从空出假之观。答。妙玄云。若空非空点空出假。今云无为不实即并空亦非而假观在其中矣。但文正意在中道双遮耳。若以此文颂上长行。真性即根尘之源也。根尘识三皆是有为。今云无为尚似空华。则识等之同空华可例知矣。问。今文本明一心三观何同次第耶。答。此文以真性立宗直显中道。中以双遮为体故明空假以遮二边。正是三观在一心中耳。

　　○二颂十二入。

　　言妄显诸真妄真同二妄。犹非真非真云何见所见。中间无实性是故若交芦。

　　言妄二句释明上意。幻即妄也。言妄无自性所以显诸法皆真。所谓真者即无为无起灭也。观经玄云。假是虚妄俗谛也。空是审实真谛也。与今意同。妄真同二妄者。中论云。若法因待成是法还成待。既有对待非皆妄乎。犹非下意含况显。真即无为。非真即有为。前云缘生如幻指空前之假。今非真既在真后即该空后之假。文中正明中道双非。不但非空前之假。并非空后之假。问。空前之假与空后之假亦有别乎。答。位有圣凡法无高下。以空前是凡。空后是圣。故人必有殊。然空后观假止观名为覆疏倒入。辅行释云。自行虽破未委分别故名为疏。次为利他更广分别故名为复。破已更来故名倒入。亦名却入。未前进故。据记此文知观假人殊而假亦不异。今经文盖前后互现耳。又须知中道双遮亦兼双照。以初观破假次观破空名曰双非。而初观用空次观用假复名双照。今举任运双非以该任运双照。双非是中道之体故独举之。言况显者。谓真与非真一破一立咸是圣证。尚为中道所非。况根尘未除成见所见与真性有何涉乎。交光决定用根读此可以悟矣。中间者根尘相交之中也。根尘相交斯有相见。是相与见皆无实体。失一俱倒譬若交芦。

　　○三颂六根。

　　结解同所因。圣凡无二路。汝观交中性空有二俱非。迷晦即无明。发明便解脱。

　　初二句明结解无二。结即是凡。解即是圣。同依六根更无二路。此明结即结元故解亦无他路也。汝观下示解结之方。交中性者根尘相交之中也。以为空则幻用非无。以为有则实体叵得。交中之言似该根尘而意则在乎根。以根亦从相交有耳。此中复先空后有。与上犹非真非真其言相映。正以中道法门非空假二观。乃指别教十住所证为空。十行去所证为有。中虽别地圆住所证实不离现前六根故云汝观交中性耳。净名经云。说法不有亦不无以因缘故诸法生。无我无造无受者。善恶之业不败亡。从来解者以此文为圆顿教相岂不与今文同乎。涅槃云见有二种。一者常见。二者断见。如是二见不名中道。无常无断乃名中道。今文亦然。迷晦下出结解相因。迷晦故寻声逐色见空见有皆是无明。颂上知见立知即无明本也。发明则思议情忘立证解脱颂上知见无见斯即涅槃也。若论圆融三谛须如富那章中十界俱离。十界俱即。以明如来藏理。方为畅论。而入观之法必以今文为司南。文中有空前之假空后之假遮照咸备初后无殊。三谛一心正在唯圆。故以为一经之要义焉。

　　○二孤起偈分三一起后文意。

　　解结因次第。六解一亦亡。根选择圆通。入流成正觉。

　　偈中凡示四义皆起后文。一示解结有序。如后文云是结本以次第绾生今日当须次第而解是也。二示六解一亡。如后云如来今日若总解除。结若不生则无彼此。尚不名一六云何成是也。三示圆通须拣为后选择圆通根本。四示入流为要。若据小乘须陀洹名入流。今云成正觉者。小乘止断八十八使前无诸见不生犹滞偏空。今空有二边之见俱皆不生故成正觉。以由入流成正觉故。

　　○二示陀那识。

　　陀那微细识。习气成暴流。真非真恐迷我常不开演。

　　前云知见立知即无明本。知见之体陀那识是也。陀那此翻执持即第八识。具如桐洲注辨。言微细者。起信云。非凡夫所知。亦非二乘智慧所觉。谓依菩萨从初正信发心观察若证法身得少分知。乃至菩萨究竟地不能尽知。惟佛明了。习气者。熏习气分乃种子异名也。以第八识中无始习气微细生灭流注不息故如暴流。又能引生五六七识复如暴流生诸波浪。此识生灭与不生灭和合具真非真。前文云犹非真非真者。谓真性之体双非真与非真。本离对待。今识体中既成二法相对而说便有真与非真二义。佛于大小教中不说此识者。恐凡小闻真谓识体空无生灭则执妄为真兼昧真性双非之旨。若闻此识非真又似拨波求水离此别求自心岂可得乎。佛不开演其意在此。此偈虽名孤起实推广长行知见立知之意。

　　○三诫取自心即双明解结之故也。

　　自心取自心非幻成幻法。不取无非幻。非幻尚不生幻法云何立。

　　此亦一心顿证之道。文意明陀那元即自心。但由取着之故成根本无明。则识体非幻而成幻妄之法。苟不取着陀那即是真性。真性非幻岂有妄乎。又自心取自心者指上知见立知是取自心也。知见中有一分不生灭义是真非幻。因取着故遂成有为之幻。次明知见无见即不取也。此时对待俱忘。非幻之真不立况幻俗乎。此偈总意在离对待。幽溪云上明中道双遣即不取之理。此明不取即中道双非之观。

　　○二赞美。

　　是名妙莲华。金刚王宝觉。如幻三摩提。弹指超无学。此阿毗达磨十方薄伽梵一路涅槃门。

　　先约观力叹。中道现前不为二边所染。譬莲华在淤泥中不为淤泥所染。如法华开示悟入佛之知见。众生若离思量分别佛知见即开也。今文云自心取自心者。取即思量分别。若离取着自心即显。与离分别思量佛知见即显其义大同。故名妙莲华。又今偈意收次第三观归一心三观。即同法华开权显实乃十界皆中之道也。次叹真空荡相。如金刚王宝所拟皆碎。梵语䟦折罗此云金刚。至坚至利能摧万物。譬以自心佛知见体遍入诸法。则虚空销殒器界化成无上知觉。是十界皆空之道也。三云如幻三摩提者。上佛知见喻金刚宝能碎万物实无摧碎之迹。但修幻假法自归真。不但结惑是幻能解亦幻。此义最要乃十界俱假之道。观今文则三摩提自属幻假更无疑矣。上三句的是圆三观相故即结云弹指超无学。只须不取自心便超小乘极位是顿教也。已叹观力竟。次约法门叹。阿毗达磨此云无比法。薄伽梵名含六义。谓自在炽盛与端严。名称吉祥及尊贵也。十方诸佛同此一路而为涅槃之门。一路对十方说。门对涅槃而言。门名能通。惟此三观通入涅槃果位耳。前请十方如来得成菩提之妙三观。于今起行文中开示已尽故结示之。

　　○二兼显六解一亡二一疑请二一经家叙事。

　　于是阿难及诸大众。闻佛如来无上慈诲。祇夜伽陀杂糅精莹。妙理清彻心目开明。叹未曾有。阿难合掌顶礼白佛。

　　幽溪曰经家叙事则能诠在前所诠在后。次阿难请则所诠在前能诠在后。初文云无上慈诲兼指长行偈颂。祇夜云应颂。又云重颂。即颂上长行也。伽陀云讽颂。亦略云偈。不因长行但讽美而颂之。二颂合明故云杂糅精莹。此指能诠也。孤山云前四偈是重颂。后五偈是孤起。今谓前四偈中言妄显诸真等亦是孤起。后五偈中自心取自心等五句亦是重颂。若然。则杂糅精莹于义为明。二颂虽杂而诠理之言精而不杂。莹者照明之义。次云妙理清彻。指所诠之理。如上所明以三观观八识。理绝思议曰妙。无染曰清。尽底曰彻。理既皎然可见。故使人心开而目明耳。

　　○二阿难陈辞。

　　我今闻佛无遮大悲性净妙常真实法句。心犹未达六解一亡舒结伦次。唯垂大慈再愍斯会及与将来。施以法音洗涤沉垢。

　　当机请中无遮大悲言其博济也。真性中道离诸对待有无俱遣为性净妙常。言法句者复指能诠长行偈颂之文。既闻法句三观之旨幸已洞然。所未悟者六解一亡舒结伦次尔。幽溪曰。文虽两句义则有六。六解一也。一亡二也。舒开三也。结成四也。伦类五也。次第六也。伦类则取义于结成。次第则义该乎解结。惟垂下请答。

　　○二开示二一明结成次第二明六解一亡初中三一以六结总譬六根。

　　即时如来于师子座整涅槃僧。敛僧伽黎。揽七宝几引手于几。取劫波罗天所奉华巾。于大众前绾成一结示阿难言此名何等。阿难大众俱白佛言此名为结。于是如来绾叠华巾又成一结重问阿难此名何等。阿难大众又白佛言此亦名结。如是伦次绾叠华巾总成六结。一一结成皆取手中所成之结持问阿难此名何等。阿难大众亦复如是次第酬佛此名为结。

　　涅槃僧里衣也。此方裙号。僧伽黎大衣也。劫波罗云时分。或云即夜摩天。或云髑髅天。是四天王太子。以华巾奉如来也。谷响云叠即布名。字或作氎。即中云。此巾六结必喻六根。古人视之太易但注如文。以致交光忽生异说公言六结不喻六根。不知从四卷来以根喻结法喻了然。乃至前文云。结解因次第。六解一亦亡。根选择圆通。若不指根结何所喻。此非难见如何固迷。文中佛绾华巾成结问此名何等。意重名字。唯名可以定六结前后。以结是总名。结成之后又可名第一结第二结耳。名必有实。而此文中有六实六名名为最要。然实为名本。实者绾也。言伦次者。伦谓伦类。六结相似。次谓次第。先后不紊。夫根既有六结亦成六。则以六结喻六根当矣。

　　○次喻六根总名为结。

　　佛告阿难。我初绾巾汝名为结。此叠华巾先实一条。第二第三云何汝曹复名为结。阿难白佛言世尊。此宝叠华缉绩成巾虽本一体。如我思惟。如来一绾得一结名。若百绾成终名百结。何况此巾秪有六结。终不至七。亦不停五。云何如来秪许初时。第二第三不名为结。

　　次番问答明巾虽是一结不妨六。喻虽是一精明不妨成六根。此次番之意也。初如来反问。我初下牒前。此叠下反问。一条喻立一精明。佛意似欲以巾比结。巾既唯一结亦不应有二。云何二三皆名结耶。汝曹指阿难大众。但问二三此后可知。佛故问者以法上容有此疑。如疑秪一精明何故分成六根。以巾比之则可知矣。次阿难答中先领一精明之义故云一体。缉绩是织成义。明巾之来由耳。如我思惟下明结不妨多。先泛言百结。次何况下指归六结。言终不至七亦不停五则喻六根明矣。此阿难以正义答如来也。

　　○三喻六根体一用异。

　　佛告阿难。此宝华巾汝知此巾元止一条。我六绾时名有六结。汝审观察。巾体是同因结有异。于意云何。初绾结成名为第一。如是乃至第六结生。吾今欲将第六结名成第一不。不也世尊。六结若存斯第六名终非第一。纵我历生尽其明辩如何令是六结乱名。佛言如是。六结不同循顾本因一巾所造。令其杂乱终不得成。则汝六根亦复如是。毕竟同中生毕竟异。

　　第三番问巾体是一名或可乱。阿难答谓巾虽是一结名难换。此第三番之意也。问中汝知下牒前。是牒第二番。非牒初番。谓汝知以一精明分成六根也。汝审下反问六名。故问言巾体是同因结有异者。不得仍以一精明分成六根解之。乃佛以巾例结而欲换前后之名耳。谓六结之义虽被汝成前后。互换之义我还欲立。于意下正明欲换名也。前但总名为结。此中兼定六名前后。夫因初绾名一乃至六结名六。似有来由名不可换。然巾体毕竟同则第六亦可名第一否。譬六根元一精明。则见根可忽易为闻。尝根可忽易为嗅否。次阿难复以正答。六结次第名不可乱。可显六根成毕竟异。六结正喻凡夫六根。六结若存是实异。六名非一是名异。言实异者。结时异故是实异也。喻凡夫根体隔异终无目听耳视舌嗅鼻尝六根互换之事也。纵我下谓不循其实但逞强词夺理而欲以明辨乱名岂可得乎。此中交光有异释。言六结是竖。六根是横。以竖喻横法喻不齐。自立义云。结时伦次非横喻眼耳等六。以彼根结元决非先眼后耳故也。按后圆通所解六重结相。一动二静。三闻四觉。五空六灭。以此为次与六结同。即中云。交光所解显然背经。佛意本以六结之异名喻六根之异用。根则见闻用殊结则先后名异。以异名喻异用法譬宛齐。何论其横竖耶。况六结以次第成现文可据。六根必无次第有何诚证。如后经云。因动有声。因声有色。因色有香。因香有触。因触有味。因味知法。六乱妄想成业惟故十二区分由此轮转。如经所言乃世界生起之次第。六尘既有次第六根岂无次第耶。又据众生入胎成根次第。如止观云。业行力故自然能起一念思心感召其母。母便思青色。呼声。臊气。酢味。因此念力生一毫气。气变为水。水变为血。血变为肉。母气出入以相资润便得成肝藏。向上成眼。向下成手足大指。若思白色。哭声。腥气。辛味。便成肺藏。上向为鼻。下向为手足第二指。若思赤色。语声。焦气。苦味。便成心藏。上向为口。下向为手足第三指。若思黄色。歌声。香气。甜味。便成脾藏。上向为舌。下向为手足第四指。若思黑色。吟声。臭气。咸味。便成肾藏。上向为耳。下向成手足第五指。如止观所说胎中成根亦有次第。安得谓六根是横定无先后耶。然在今经先声后色。即先成耳。次成眼。经部不同不须和会。而今文正意祗是以异名喻异用耳。佛言如是下提譬合法结显正义。先提譬中六结喻六根不同。一巾喻一精明。言循顾者。循是循环之义。谓还顾本因也。令其下明虽是一巾名不可乱。则汝下合譬。毕竟同是一精明。合上一巾。毕竟异是六根。合上六结。上来问答俱辩六结异名。文云令其杂乱终不得成者显名之不可乱也。又云毕竟同中生毕竟异者显根之事用殊也。名异者谓第一非第二乃至第五非第六。用殊者谓见非闻。尝非嗅。法喻宛齐有何惑耶。

　　○二明六解一亡为三一喻一六俱亡二一立喻。

　　佛告阿难。汝必嫌此六结不成。愿乐一成复云何得。阿难言。此结若存是非锋起。于中自生此结非彼彼结非此。如来今日若总解除。结若不生则无彼此。尚不名一六云何成。

　　先明六结次第已竟。次明六解一亡。佛复故问以使阿难自答。六结不成者谓六结不成一也。佛意云汝意必嫌六根妄隔乐成一体。有何方便使成一耶。阿难答中言此结若存是非锋起者就凡夫立喻也。若总解除者就圣人立喻也。盖对六名一。六解则一自亡岂更有六相哉。幽祖云上明从本向末。在末观之则六根不得不异。故曰则汝六根亦复如是毕竟同中生毕竟异。乃结成伦类义也。此明循末归本。则六若解时其一亦亡。故曰尚不名一六云何成。故合法云六解一亡亦复如是。乃结成六解一亡也。

　　○二合法。

　　佛言六解一亡亦复如是。由汝无始心性狂乱知见妄发。发妄不息劳见发尘。如劳目睛则有狂华。于湛精明无因乱起。一切世间山河大地生死涅槃皆即狂劳颠倒华相。

　　佛答中先合法。六根若解则一精明亦亡。不得如交光以动静闻觉空灭为六结也。前卷云入一无妄彼六知根一时清净。前偈云结解因次第六解一亦亡。皆以六为六根安得作余解耶。由汝下欲明根解则尘亦净。故先示颠倒相。心性即本觉之理。狂乱指无始无明。知见妄发指六根为知见也。前文云所既妄立生汝妄能。今此知见属妄能。发妄不息劳见发尘者。如前文云如是扰乱相待成劳劳久发尘也。文中有法譬合。譬中目睛喻心性。劳喻狂乱。狂华喻知见妄发至劳见发尘。合中山河大地是依报。生死涅槃是正报。由根尘合而成生死。脱生死已复见涅槃。生死为六即知见也。涅槃为一亦为知见所摄。皆喻狂华。则依正凡小皆狂华矣。合文从粗至细。狂劳颠倒四字合劳目睛也。此经前后所明皆先成依报后成正报今独依根发尘者。如前云由尘发知因根有相。今顺因根有相之义耳。结解之要摄归六根。故明根解则尘亦净。后文云根结若除尘相自灭与今文相应。

　　○次喻解结由心二一正显由心。

　　阿难言。此劳同结云何解除。如来以手持所结巾偏掣其左问阿难言如是解不。不也世尊。旋复以手偏牵右边又问阿难如是解不。不也世尊。佛告阿难吾今以手左右各牵竟不能解。汝设方便云何解成。阿难白佛言世尊。当于结心解即分散。佛告阿难如是如是。若欲除结当于结心。

　　上文虽合六解一亡。至由汝下仍是明结未论其解。故今明解结由心。六根劳相因于六结。而言云何解除就法问也。如来复就喻显。左右牵掣古人以喻二边。当于结心古人以喻中道。语甚谛当。然株守此言惧失古人之意。须知一切二边尽名左右。无分别智总名结心。如圆通章动静二边即是左右。菩萨证无分别智则动静二相了然不生即结心。次之根尘相对即左右。离根离尘即结心。乃至世出世间名左右。忽然超出即结心。结心喻无结之处。如绾叠成结其心本空。空处解之结则分散。若就根尘辨别如左右牵掣。当知根尘之中有离根尘之处。如首卷云如是见性是心非眼。岂非根尘中之见性即非根尘乎。此脱根尘之要道。动静世出世等例推可知。故云若欲除结当于结心。结心有四义。一非结。二不离结。三结从此结。四解从此解。在法亦有四义。一非根尘。二不离根尘。三根尘从此结。四根尘从此除。阿难言当于结心解即分散喻也。佛言若欲除结当于结心法也。当知心即中实圆观双遮二边者是也。

　　○二释明因缘二一释疑。

　　阿难。我说佛法从因缘生非取世间和合粗相。

　　此文释疑。疑云从结心解结即是因缘。何故前文排斥因缘。故释云我说佛法等。佛说因缘穷尽细微即通非因缘自然之理。岂同世间和合粗相。若就本经前云。四大和合发明世间种种变化即和合粗相。尽理而言小乘教中明。集因缘有苦。道因缘有灭。莫非和合粗相。小乘四谛虽该真俗。若对大乘秪名世谛而已。小乘于世谛因缘未穷其细况出世因缘。况因缘即非因缘自然乎。

　　○二正明。

　　如来发明世出世法。知其本因随所缘出。如是乃至恒沙界外一滴之雨亦知头数。现前种种松直棘曲鹄白乌玄皆了元由。是故阿难。随汝心中选择六根。根结若除尘相自灭。诸妄销亡不真何待。

　　此明佛说因缘穷尽微细即通入于真也。佛说世谛因缘已超粗相。更有出世因缘靡不悉知。故胜鬘云。无量四圣谛者无作四圣谛也。恒沙界外言其最远。一滴之雨言其最少。亦知头数则无遗照。现前松何以直。棘何以曲。鹄何以白。乌何以玄。惟佛能知。是知世间法。根结若除尘相自灭。亦因缘也。是知出世间法。前卷云汝但不循十二诸有为相随拔一根脱黏内伏等。此因由尘发知故先离尘。今顺因根有相故先除根。据下观音圆通亦先亡尘而后净根。此文之意恐人疑工夫唯在六根何不言尘。故言根除则尘相永亡矣。根尘俱销不真何待。岂真属于因缘自然乎。

　　○三喻解当次第二一立喻。

　　阿难。吾今问汝。此劫波罗巾六结现前。同时解萦得同除不。不也世尊。是结本以次第绾生。今日当须次第而解。六结同体结不同时。则结解时云何同除。

　　佛问中似欲以巾例结而令同除。而不知六结只因同体所以解结不能同时。此意反含未露。阿难正论体结。谓解从结来不从巾来。结既次第绾生故六结异名第一乃至第六。今日解结云何得同时而除。默与佛意相符。正以六结之异时喻六根之异用。不必其皆有次第也。但六结次第既非一时而解。则六根异用岂可一时解也。

　　○二合法。

　　佛言。六根解除亦复如是。此根初解先得人空。空性圆明成法解脱。解脱法已俱空不生。是名菩萨从三摩地得无生忍。

　　文中先明解根有六番。此根下更明三空次第。五根虽未解已知根皆无我故云先得人空。前卷云伏归元真发本明耀。耀性发明诸余五黏应拔圆脱。是空性圆明也。根尘俱解名法解脱。俱空不生者人法二空皆不生也。前是六解此是一亡。故至此文方圆六解一亡之义焉。索隐云六根解结不可以华巾为例。解巾则从一至六而为次第。六根则以三空为次第。即中云。应拔圆脱虽无前后。然如一心中而有生住异灭。虽具四相止是一念。今五根解除当亦如是。虽在一念或有先后岂非圆脱耶。三摩地者。三摩提观成之名也。大论云。一切禅定心皆名三摩地。泰言正心行处。是心无始常曲不端。入正行处心则端直。如蛇行常曲入筒则直。亦名三昧。无生忍者。不见一法生。不见一法灭。以此理忍可于心。此别地圆住所证。或问。前云空有二俱非今何言俱空耶。答。就人法言则谓之空。就所显真如则谓之中。况俱空不生则其为中道明矣。前偈明中道岂不从空有而入耶。从五卷首至今明解结无二以通第二义一科竟。

　　○二显示修证。此科从四卷阿难问入天王华屋如来正为宣说发来。正行有二。一发觉初心。二显示修证。今为五一阿难请问圆根二一述解陈疑。

　　阿难及诸大众蒙佛开示慧觉圆通得无疑惑。一时合掌顶礼双足而白佛言。我等今日身心皎然快得无碍。虽复悟知一六亡义。然犹未达圆通本根。

　　前所示一心三观名为慧觉。六解一亡即属圆通。然犹未达圆通本根。此问语中正意。

　　○二叙意陈请。

　　世尊。我辈飘零积劫孤露。何心何虑。预佛天伦。如失乳儿忽遇慈母。若复因此际会道成。所得密言还同本悟。则与未闻无有差别。惟垂大悲惠我秘严。成就如来最后开示。作是语已。五体投地。退藏密机冀佛冥授。

　　际会道成承上文来。谓从前孤露今生预佛天伦而际会如来道成之时也。不即说圆通本根是为密言。未晓本根何在。即同先来所悟无用力之处。既无处用力则与未闻一六亡义无以异矣。非器不授曰秘严。虽说而严终当惠我。说经在法华涅槃之间名最后开示。显请已毕。而惟以内心默念为机故曰密机。佛不自说因众敷陈是冥授也。

　　○二如来询诸圣众。

　　尔时世尊普告众中诸大菩萨及诸无漏大阿罗汉。汝等菩萨及阿罗汉生我法中得成无学。吾今问汝最初发心悟十八界谁为圆通。从何方便入三摩地。

　　长水云。从佛口生。从法化生。名生我法中。最初所发之悟即是发心。所从之界即方便也。孤山曰。此下二十五圣观十八界及以七大乃开合之殊耳。识大则合于六识。根大则合于六根。余之五大则总收六尘。以六尘之体不出地水火风空故也。但言十八已摄七大。故前文云。十方如来于十八界一一修行皆得圆满无上菩提。又此十八只是六根以各开根尘识三故。是则言六其义亦周。故前云令汝生死轮转安乐妙常同是六根更非他物。

　　○三诸圣各说圆通五。一观六尘成道六。一陈那观声。六尘宜先优波尼沙陀。今先声尘幽祖谓有三义。一以娑婆世界音声为佛事。一以如来成道而陈那先悟。一以耳根圆通为此方最初方便。正显普门所修为当也。分二一叙悟缘起。

　　憍陈那五比丘即从座起顶礼佛足而白佛言。我在鹿苑及于鸡园。观佛如来最初成道。于佛音声悟明四谛。佛问比丘我初称解。如来印我名阿若多。

　　五人偈云。頞鞞䟦提并俱利。此三属在父之亲。陈如十力母之亲。三转法轮先度此。太子初入山求道。父王思念遣五人追侍。二人喜五欲。三人喜苦行。太子勤行苦行二人舍去。三人犹侍。太子舍苦行还受酥油暖水。三人又舍去。太子得道念五人侍我劳苦在波罗奈。念已便往为说四谛。时三人乞食初教二人。拘邻法眼净。四人未得。次二人乞食复教三人。三人法眼净。第三说法时八万诸天远离尘垢。五人得无生。佛三问知法未。即三答已知。地神唱空神传。乃至梵世咸称已知。拘邻最前初见佛道相。初闻法鼓。初服道香。初尝甘露。初入法流。初登真谛。阎浮提得道最在一切人一切天一切罗汉前。憍陈如是姓此翻火器。阿若者名也。此翻已知。或言无知。无知者非无所知也。乃知无耳。若依二谛即是知真。以无生智为名也。今文云我初称解者是得阿罗汉而称解不指得初果时。中阿含云。佛灭度后诸上德比丘皆住鸡园。智论云昔有野火烧林。林中有雉入水渍羽以救其焚。纂要云。即鸡头摩寺也。

　　○二牒证结答。

　　妙音密圆。我于音声得阿罗汉。佛问圆通。如我所证音声为上。

　　妙音密圆者。若在藏教指法性为妙音。盖小乘法性元神断灭即微妙之音声。下文妙色妙香等例此可知。离尘为密。圆通为圆。此在小教。若通大教。则以常住为妙。三德为密。圆具诸法为圆。开小入大方有此义。吴兴曰。夫开权显实之说。惟诸佛秘密之事非诸菩萨罗汉所能显示。其犹礼乐征伐自天子出非诸侯之事。今佛所问最初发心悟十八界谁为圆通者。且欲诸圣各述本根权实之道耳。在昔方便未会真实。诸声闻人言与菩萨同入法性。孰不自谓悟入圆通。如陈那等虽曰妙音密圆但是闻生灭四谛微密圆悟。未可混同如来藏理。故中阿含云。我至波罗奈击妙甘露鼓。又云如来说法初中后妙。岂彼妙名便同法华之妙乎。只如下文说圆觉声闻云。胜妙现圆。及胜性现圆等。又说大梵善见身心妙圆。及妙见圆澄。岂此妙圆亦同圆觉妙明之性乎。应知如来先令诸圣次第说竟。后告文殊言。此二十五无学诸大菩萨及阿罗汉各说最初成道方便皆言修习真实圆通。彼等修行实无优劣前后差别。斯则开权会实之正文也。文殊偈云。圣性无不通顺逆皆方便盖演如来之旨也。

　　○二沙陀观色二一叙悟缘起。

　　优波尼沙陀即从座起顶礼佛足而白佛言。我亦观佛最初成道。观不净相生大厌离。悟诸色性以从不净白骨微尘归于虚空。空色二无成无学道。如来印我名尼沙陀。

　　观不净者。九想之前先修死想不在九想之列。九想中第一胖胀乃至第八白骨观成。分为二种。一坏法人。入第九烧想烧灭骨人急取无学。二不坏法人。住骨想观八色流光进修背舍。胜处。十一切处禅。历观练熏修名俱解脱成大阿罗汉。今是坏法罗汉九想成时得慧解脱。又云以从不净该胖胀青瘀等七想。次云白骨微尘归于虚空。乃从第八骨想入第九烧想。烧后止存微尘。微尘复归空耳。空色二无更离二边。又色是欲色二界。空为无色界。析空观成故佛印彼为尼沙陀。九想者。一胖胀。二青瘀。三烂坏。四血涂。五脓烂。六败坏。七啖。八骨。九烧。

　　○二牒证结答。

　　尘色既尽妙色密圆。我从色相得阿罗汉。佛问圆通。如我所证色因为上。

　　尘色下结显圆通。尘色是不净所成。法性即妙色也。言色因者。界是因义。根境识三互为因故。

　　○三香严观香二一叙悟缘起。

　　香严童子即从座起顶礼佛足而白佛言。我闻如来教我谛观诸有为相。我时辞佛宴晦清斋。见诸比丘烧沉水香。香气寂然来入鼻中。我观此气。非木。非空。非烟非火。去无所著。来无所从。由是意销发明无漏。如来印我得香严号。

　　教我谛观诸有为相令其即事观理也。非木等者如三卷彼鼻香处所说。若蒙烟嗅香便得云从木生香。今香气寂然未蒙烟气则不生于木矣。若生于空。空性常恒香应常在。嗅余烟火而无香岂得云生于烟火乎。去不至东西南北。来不从自他共离。香既无生复何分别故云意销。分别不有能所俱亡。因妙香而庄严法身故号香严童子。

　　○二牒证结答。

　　尘气倏灭香气密圆。我从香严得阿罗汉。佛问圆通。如我所证香严为上。

　　先云香严童子则从菩萨受称。复云何得阿罗汉盖叙昔日所证。如月光童子初得小果。后于佛所得童真名预菩萨会耳。

　　○四药王观味二一叙悟缘起。

　　药王药上二法王子并在会中五百梵天即从座起顶礼佛足而白佛言。我无始劫为世良翳。口中尝此娑婆世界草木金石。名数凡有十万八千。如是悉知。苦酢咸淡甘辛等味。并诸和合俱生变异。是冷是热有毒无毒悉能遍知。承事如来了知味性。非空非有。非即身心。非离身心。分别味因从是开悟。蒙佛如来印我昆季药王药上二菩萨名。今于会中为法王子。

　　药王药上初为世之良医。因以是道而承事如来。言非空非有者。众味宛然故非空。咸离四性故非有。如前偈云真性有为空缘生故如幻无为无起灭不实如空华。则先非有而后非空。今先非空而后非有。皆所以明中道也。如涅槃第十九佛告光明遍照高贵德王菩萨云。云何复名甚深之义。虽知众生实无有我而于未来不失业果。虽知五阴于此灭尽善恶之业终不败亡。虽有诸业不见作者。虽有至处无有去者。虽有系缚无受缚者。虽有涅槃亦无灭者。是名甚深秘密之义。据此经文。虽知众生下先明非有而后非空。虽有诸业下复先明非空而后非有。是甚深秘密之义岂不与楞严经旨相符合乎。又涅槃二十五佛告师子吼菩萨云。十二因缘其义甚深。无知无见不可思惟。乃是诸佛菩萨境界非诸声闻缘觉所知。以何义故甚深甚深。众生业行不常不断而得果报。虽念念灭而无所失。虽无作者而有作业。虽无受者而有果报。受者虽灭果不败亡。无有虑知和合而有。此文明十二因缘非有非空即是中道。今明味性非空非有大旨略同。无药则舌与识不能别味故不即身心。而别味者定是舌识故不离身心。妙不决定亦中道也。

　　○二牒证结答。

　　因味觉明位登菩萨。佛问圆通。如我所证味因为上。

　　具三谛为圆。遍知十万为通。

　　○五䟦陀观触二一叙悟缘起。

　　䟦陀婆罗并其同伴十六开士即从座起顶礼佛足而白佛言。我等先于威音王佛闻法出家。于浴僧时随例入室。忽悟水因既不洗尘亦不洗体。中间安然得无所有。宿习无忘。乃至今时从佛出家令得无学。彼佛名我䟦陀婆罗。

　　䟦陀婆罗。此云贤守。亦云贤护。自守护贤德。亦守护众生故。水为所触是十八界中事。界即名因。尘垢本非吾体故洗之意不在乎尘。若离外尘体元无垢故洗之意亦不在体。二俱不必洗岂得云因体有尘而人浴乎。中间是共性。各既无洗共岂有洗故安然也。求其所洗者而不可得是得无所有。

　　○二牒证结答。

　　妙触宣明成佛子住。佛问圆通。如我所证触因为上。

　　即触无触体是法性名为妙触宣明。

　　○六迦叶观法二一叙悟缘起。

　　摩诃迦叶及紫金光比丘尼等即从座起顶礼佛足而白佛言。我于往劫于此界中有佛出世名日月灯。我得亲近闻法修学。佛灭度后供养舍利然灯续明。以紫金光涂佛形像。自尔以来世世生生身常圆满紫金光聚。此紫金光比丘尼等即我眷属同时发心。我观世间六尘变坏。唯以空寂修于灭尽。身心乃能度百千劫犹如弹指。我以空法成阿罗汉。世尊说我头陀为最。

　　摩诃迦叶此云大饮光。是世尊传衣弟子。有佛名日月灯者。法华疏云。日是慧。月是定。定慧自行德也。灯明是化他德。又日月灯是三智。云观世间六尘者。法尘是五尘落谢影子。兼于五尘故云六也。悟空寂法。以修灭尽定而能度百千劫即是妙法开明也。空法谓空去法尘。头陀。新云杜多。此云抖擞。有十二行。增一阿含云。佛法中行十二头陀难行苦行大迦叶为第一。

　　○一阿兰若。二常乞食。三粪扫衣。四一坐食。五节量食。六中后不饮浆。七冢间。八树下。九露坐。十常坐。十一次第乞。十二但三衣。

　　○次牒证结答。

　　妙法开明销灭诸漏。佛问圆通。如我所证法因为上。

　　虽不依法尘。而圆明了知不由心念是妙法开明。

　　○二观五根成道五一那律观眼二一叙悟缘起。

　　阿那律陀即从座起顶礼佛足而白佛言。我初出家常乐睡眠。如来诃我为畜生类。我闻佛诃啼泣自责。七日不眠失其双目。世尊示我乐见照明金刚三昧。我不因眼观见十方精真洞然如观掌果。如来印我成阿罗汉。

　　乐见或指习三昧之心。然须以法性无时不瞩名乐见也。自性能照为照明。金刚喻见性不坏。精真者。不杂根尘曰精。是心非眼为真。那律即阿㝹楼䭾。此云无贫。亦云如意。乃白饭王之子。过去世以一食施辟支感九十一劫受如意乐。增一阿含云。佛在给孤园为众说法。那律于中眼睡。佛说偈诃曰。咄咄何为睡。螺蛳蚌蛤类。一睡一千年。不闻佛名字。那律于是达晓不眠眼根便失。因是修禅得四大净色。半头而见。观三千界犹如掌果。今云金刚三昧观见十方精真洞然而与昔异者。此经开显故约内秘以谈。昔引物机乃约现小而说。吴兴谓阿含云修禅盖总略而示。今云金刚三昧则别显其名。非谓金刚惟喻大定。如阿难入电光三昧断最后思惑亦名金刚三昧。此喻小乘无漏之智耳。智论云。那律失眼四大造色半头清净。佛天眼四大造色遍头清净。智者云。三藏佛全头天眼彻见无碍。故知全半之名。但约分满相望不以大小为异也。又若据阿含观大千此经见十方谓有优劣固未可也。彼经云那律天眼见十方域。不亦同乎。掌果之譬既齐。精真之言何别。下文明善现天尚云精真现前陶铸无碍。况今罗汉发真无漏岂不得云精真洞然耶。自初卷来示盲人瞩暗是心非眼已明见性不属眼根。今那律失明而得遍见正此义也。下观音章须入流忘所闻所闻尽。然后空中现前得耳根圆通。正明闻性是心非耳而闻不属于耳根矣。奈何世人犹执圆通在根不在心也。

　　○二结答圆通。

　　佛问圆通。如我所证旋见循元斯为第一。

　　旋见循元。谓旋眼根之见而归之于本元也。孤山曰见尽元明圆通着矣。

　　○二周陀观鼻二一叙悟缘起。

　　周利槃特迦即从座起顶礼佛足而白佛言。我阙诵持无多闻性。最初值佛闻法出家。忆持如来一句伽陀于一百日得前遗后得后遗前。佛愍我愚教我安居调出入息。我时观息微细穷尽生住异灭诸行刹那。其心豁然得大无碍。乃至漏尽成阿罗汉。住佛座下即成无学。

　　周利槃特迦。向来注疏不分作二人。想以圆通之同而略其兄弟之非一人也。周利一云周陀。此云大路边生。佛本行经云。其母是长者之女。随夫他国久而有孕。垂产思归行至中路即诞其子。如是二度凡生二子。乃以大小而区别之。大即周陀。小即莎伽陀。或云槃特迦此云小路边生。以其继兄生于道路又翻继道。据此则其为二人明矣。法华经五百弟子受记品列周陀莎伽陀等又其一证。资中云。特迦。过去为大法师善解经论。有五百弟子。秘吝佛法不肯教人后生暗钝。以宿善故遇佛出家。五百比丘同教一偈经九十日不得成就。佛知其根教以数息。释要云。百日一句者。兄见其弟诵之不得。乃谓弟曰若不能诵何不还作白衣。槃特闻已诣祇洹门泣。佛问。具答上事。佛云。成菩提由汝兄。佛即以手牵诣静室。令诵守口摄意身莫犯如是行者得度世。诵得上口。佛曰汝今年老唯诵一偈不足为奇。须解其义。所谓身口意十。观其所起。察其所灭。由之生天。由之入渊。由之得道。菩提自然。因此心开得阿罗汉。微细二字贯至刹那。以息细故心亦微细。能穷尽诸有为相。息有四相谓生住异灭。此四相即名诸行。或云一念具四相即具四百刹那。息岂不然。是生中有诸刹那。乃至异灭亦尔。名诸行刹那。因观无常破四颠倒。根身器界悉入空理故云豁然得大无碍。幽溪引六妙门禅。谓调息出入是一数。二随。我时下三止。四观。其心下五还。六净。

　　○二结答圆通。

　　佛问圆通。如我所证反息循空斯为第一。

　　长水云。反生灭息循无生空。空即大无碍圆也。反息而入通也。

　　○三憍梵观舌二一叙悟缘起。

　　憍梵钵提即从座起顶礼佛足而白佛言。我有口业。于过去劫轻弄沙门。世世生生有牛呞病。如来示我一味清净心地法门。我得灭心入三摩地。观味之知非体非物。应念得超世间诸漏。内脱身心。外遗世界。远离诸有如鸟出笼。离垢销尘法眼清净成阿罗汉。如来亲印我为无学。

　　憍梵钵提此翻牛呞。或云往世见老僧无齿而食笑其似牛。故世世感生牛舌常如牛呞。温陵以念佛为一味清净心地法门。恐非正解。当如孤山所云。了味无味名为一味。为是观味下明观法。徒舌不知则非体。徒物不知则非物。非体非物。则知非实有。知非实有知即是空。是为从假而入空。非体所以内脱身心。非物所以外遗世界。应念得超故所以远离三有。离垢销尘者。前卷云想相为尘。识情为垢。而或以尘为见惑。垢为思惑。尘浮易袪。垢腻难净。故喻见思未必然也。当知离垢销尘皆在初果。垢是见惑。尘是尘相。初果已得六销名曰尘销。法眼清净正是须陀洹。由初果进成阿罗汉也。

　　○二结答圆通。

　　佛问圆通。如我所证还味旋知斯为第一。

　　应念得超为通。内外离等为圆。还味即得一味。旋知斯入无知。舌乃合中知是故兼味而说。

　　○四毕陵观身二一叙悟缘起。

　　毕陵伽婆蹉即从座起顶礼佛足而白佛言。我初发心从佛入道。数闻如求说诸世间不可乐事。乞食城中心思法门。不觉路中毒刺伤足举身疼痛。我念有知知此深痛。虽觉觉痛。觉清净心无痛痛觉。我又思惟。如是一身宁有双觉。摄念未久身心忽空。三七日中诸漏虚尽成阿罗汉。得亲印记发明无学。

　　毕陵伽婆蹉此翻余习。五百世为婆罗门余习多慢。如骂河神非彼实心盖习气也。数闻如来说诸世间不可乐事。通而言之即八苦也。思不可乐法触不可乐事。举疼痛适当痛苦。我念下次释所悟。初立双觉。我念有知知此深痛念即是观。虽觉等者。虽身根之觉觉身根之痛。而觉心本来清净无身根之痛与夫知痛之觉。我又下次遣双觉。双觉者。即谓知痛之觉与觉清净心也。摄念下三明证。长水云。有所得心一念不起名之为摄。即与前若叶生灭守于真常其意是同。身心皆空必不觉其痛矣。诸漏之言不出三道。惑业为诸漏之因。生死为诸漏之果。

　　○二结答圆通。

　　佛问圆通。如我所证纯觉遗身斯为第一。

　　纯觉秪一真觉也答圆。遗身身心忽空也答通。

　　○五空生观意二一叙悟缘起。

　　须菩提即从座起顶礼佛足而白佛言。我旷劫来心得无碍。自忆受生如恒河沙。初在母胎即知空寂。如是乃至十方成空。亦令众生证得空性。蒙如来发性觉真空空性圆明得阿罗汉。顿入如来宝明空海。同佛知见印成无学。解脱性空我为无上。

　　先叙解行。心得无碍具从意根入也。无碍即空理也。母胎知空正报空也。十方成空依报空也。出胎之后亦使他证。次明证入。性觉真空是中道义。空性圆明不但空见思惑而且六根皆空。或但存通教彻证空理。以是空故得阿罗汉果。以被圆教接故入宝明空海。宝明空海者。长水云。以空是如来藏故满足周遍具一切法。如摩尼珠随意出生。光明遍照法界性故。如大溟渤深广含摄。因是中道正空故同一切种智之知佛眼之见也。或疑小乘之空尚非性体。何得云性觉真空。要在如来所宣是中道正空。在空生则先证空而复被别圆所接。权顺偏教印为无学耳。人法二空及俱空不生是解脱性空。谓得解脱而证性空我为第一。

　　○二结答圆通。

　　佛问圆通。如我所证诸相入非非所非尽。旋法归无斯为第一。

　　是圆接通故曰圆通。言诸相入非者。诸相法尘也。入非入空也。非所非尽者。非但所非之相皆尽即能非之空亦空。所谓如前火木然诸薪已亦复自然也。尊者后意根入而云旋法者。如前云必有所思发明汝意。故今旋法尘而归空无。不但忘法尘并忘意根也。

　　○三观六识成道六一身子观眼识二一叙悟缘起。

　　舍利弗即从座起顶礼佛足而白佛言。我旷劫来心见清净。如是受生如恒河沙。世出世间种种变化一见则通获无障碍。我于路中逢迦叶波兄弟相逐宣说因缘悟心无际从佛出家。见觉明圆得大无畏成阿罗汉为佛长子。从佛口生从法化生。

　　心见即眼识也。此与后文普贤心闻其义稍异。普贤不假耳根而于意根便发耳识故曰心闻。今据下文一见则通是元因眼见而起心见。然普贤心闻既非初心可入则身子心见决非他人可到。智慧利根全由此得。言清净者不从眼识缘尘分别也。从旷劫来依眼识修已非一生故得清净。二十五有因果为世间法。三乘因果为出世间法。缘尘分别则苦为苦集为集不见道灭。惟其于世间法一见而知苦集。反是则为修道证灭。故曰一见则通获无障碍。虽然。但依此而修未获真证。故于此世路逢良友宣说因缘悟心无际。夫因缘为新医破邪之妙法。一遇金錍须消翳膜。重闻得悟转解为证。见觉即心见。始虽见觉未得明圆。今既悟心得大无畏。此与那律法门同而异者。眼根三昧以体无分别为用故云旋见循元。眼识三昧以分别为功故曰心见发光光极知见。即中云。识从根境而发今亦兼二。世出世种种变化即是兼尘。一见则通即是兼根。故文殊拣云识见杂三和也。因缘之言实指四谛。故云法从因缘生。亦从因缘灭。我佛大沙门常作如是说。法从因缘生是苦集二谛。因缘是集谛。生是苦谛。此句中已含苦法忍苦法智苦比忍苦比智。集谛亦然。亦从因缘灭是道灭二谛。因缘是道谛。灭是灭谛。此句中已含道法忍道法智道比忍道比智。灭谛亦然。故两句内具十六刹那。身子一闻即证初果。虽同在初果。而身子根利悟心无际。余经云身子路逢马胜。今云迦叶波者。天如以为闻因缘义非止一人。盖彼此互出耳。见觉即眼识。亦取见即觉悟故云见觉。觉者悟也。明圆是彻证之义。不但眼识明而五识皆明。为佛长子下意兼释难。难云既是佛子从何处生。释云从佛口生。又四生中应属何生。释云从法化生。既从佛法和合生。其为僧宝无疑矣。

　　○二结答圆通。

　　佛问圆通。如我所证心见发光光极知见斯为第一。

　　前五根中皆有循元旋知等语。今识兼二方有故不可以循元为例。而云光极知见者。光遍十方照穷万法。智光既发五根皆通也。

　　○二普贤观耳识二一叙悟缘起。

　　普贤菩萨即从座起顶礼佛足而白佛言。我已曾与恒沙如来为法王子。十方如来教其弟子菩萨根者修普贤行从我立名。世尊。我用心闻分别众生所有知见。若于他方恒沙界外有一众生心中发明普贤行者。我于尔时乘六牙象分身百千皆至其处。纵彼障深未得见我。我与其人暗中摩顶拥护安慰令其成就。

　　行弥法界曰普。居众伏之顶名贤。手鉴云。谓不假耳根而于意根便发耳识故曰心闻。此即一根发六识名互用自在也。然不同余圣具谈初因者则与观音无异也。若尔何得不是此界之当机耶。谓尘非根则不了别。识非根则不发生。根亲识疏。是故文殊约此以拣。又心闻之义即是真因初心绝分故拣之矣。心中发明普贤行者。言心中发明非心闻孰能知之。盖心闻不假耳根则所有知见亦不假音声而能闻之。虽从意根发耳识而所闻亦是法尘此见互用之妙。问。为以百千分身至一人处乎。为至百千处乎。答。应至百千处也。但明于恒沙界外不遗一众生耳。故云皆至其处。手鉴云若于下显机显应。纵彼下即冥机冥应。机应相赴凡有四句。展转多句如妙玄明。幽溪曰。文殊虽云心闻遍十方生于大因力非初心方便。谓非娑婆初心方便可尔。岂有无始之终乎。故首楞严百八三昧中有分别众生诸心数法三昧。要知以耳识分别所有众生。亦有从微至着工夫。镜净明生其体自现。若与观音耳闻论同异者。一因异是初心方便。二境异乃耳根圆通。三闻异则拔苦为先。

　　○二结答圆通。

　　佛问圆通。我说本因心闻发明分别自在斯为第一。

　　本因即真因也。至等觉时分别自在。又不假耳根名为自在。心闻洞十方是圆。遍至其处是通。

　　○三难陀观鼻识二一叙悟缘起。

　　孙陀罗难陀即从座起顶礼佛足而白佛言。我初出家从佛入道。虽具戒律。于三摩地心常散动未获无漏。世尊教我及拘絺罗观鼻端白。我初谛观经三七日见鼻中气出入如烟身心内明圆洞世界遍成虚净犹如琉璃。烟相渐销鼻息成白心开漏尽。诸出入息化为光明照十方界得阿罗汉。世尊记我当得菩提。

　　三摩地者三昧之别名。观鼻端白。所以驻心与鼻识何涉。然观息出入时岂不用鼻识。故吴兴云似发十六特胜禅也。此禅中第一知息入。第二知息出。第三知息长短等。岂不用鼻识为能知耶。身心内明下明观成相。至鼻息成白则不但鼻端白矣。身心下因观生灭息相空慧将发遂洞世界。犹在方便未能忘缘。故见其烟变成白相。无生空慧现前诸息不生纯是智慧。慧光明照一切皆如。世界众生无非圆妙。由斯漏尽当得菩提。孙陀罗云好爱妻名也。难陀云欢喜己号也。慈恩两名共翻艳喜。为简放牛难陀故标其妻。乃如来亲弟也。

　　○二结答圆通。

　　佛问圆通。我以销息息久发明明圆灭漏斯为第一。

　　烟相渐销故曰销息。息久发明即前云诸出入息化为光明。

　　○四满慈观舌识二一叙悟缘起。

　　富楼那弥多罗尼子即从座起顶礼佛足而白佛言。我旷劫来辩才无碍。宣说苦空深达实相。如是乃至恒沙如来秘密法门我于众中微妙开示得无所畏。世尊知我有大辩才。以音声轮教我发扬。我于佛前助佛转轮。因师子吼成阿罗汉。世尊印我说法无上。

　　舌识通于知味说法。今别在说法。宣说苦空属小乘。深达实相属大乘。是则苦空在阿含时。深达在方等时。以如来之音声轮而使满慈助扬。此般若转教时也。

　　○二结答圆通。

　　佛问圆通。我以法音降伏魔怨销灭诸漏斯为第一。

　　手鉴云。满慈舌识故以法音言之。中道法音降无明魔怨也。说法可以制外故以魔怨言之。

　　○五优波观身识二一叙悟缘起。

　　优波离即从座起顶礼佛足而白佛言。我亲随佛逾城出家。亲观如来六年勤苦。亲见如来降伏诸魔制诸外道。解脱世间贪欲诸漏。承佛教戒如是乃至三千威仪八万微细性业遮业悉皆清净。身心寂灭成阿罗汉。我是如来众中纲纪。亲印我心持戒修身众推无上。

　　优波离此云上首以其持律为众纲纪故。或翻近执以佛为太子时彼为亲近执事之臣故。温陵曰言亲随亲观乃至承教皆明身识钦承。又自持戒修身亦身识也。颂曰。四重十三三不定。三十九十四提尼。一百众学七灭诤。总论二百五十戒。行住坐卧律仪各二百五十。对三聚成三千。复以三千配身口七支成二万一千。复配四分烦恼成八万四千。性业即杀盗淫等。谓本性是戒。如杀盗淫妄王法亦禁。遮业即支末愆失因过遮止者。律中得度波离第一。若以二百五十戒作五篇者。一夷。即淫杀盗妄四波罗夷。比丘四条。尼八条。二残。即十三僧残。比丘十三条。尼十七条。三提。即三十尼萨耆九十波逸提。比丘百二十条。尼二百八条。四尼。即四提舍尼。比丘四条。尼八条。五吉。即究吉罗。比丘一百条。尼一百条。作七聚者。一弃。二众残。三丑恶。四堕。五可呵。六恶作。七恶说。身心寂灭。必是定慧。盖内戒生定发慧也。亲印我心者印心清净得证四果也。

　　○二结答圆通。

　　佛问圆通。我以执身身得自在。次第执心心得通达。然后身心一切通利斯为第一。

　　自在者无毁犯也。通达者细防意地以至八万皆备也。一切通利三学具矣。八万皆备为圆。通达为通。

　　○六目连观意识二一叙悟缘起。

　　大目犍连即从座起顶礼佛足而白佛言。我初于路乞食。逢遇优楼频螺伽耶那提三迦叶波宣说如来因缘深义。我顿发心得大通达。如来惠我袈裟着身须发自落。我游十方得无挂碍。神通发明推为无上成阿罗汉。宁唯世尊。十方如来叹我神力圆明清净自在无畏。

　　优楼频螺此云木瓜癃。胸前有癃如木瓜故。伽耶山名即象头山也。亦云城城近此山故。那提河名。一兄二弟名三迦叶。发心谓证初果。神通由心性而发故曰发明。云圆明清净者下云心光发宣是也。神通属意者。如前卷云以湛旋其虚妄灭生方能发通故有旋湛之言。乃至明相精纯一切变现不为烦恼。皆合涅槃清净妙德。又吴兴曰。神名天心。通名慧性。而此心性即意识发明故通属意也。大乘发如来藏。小乘发根本禅。六神通中惟漏尽通是其内证。余之五通皆属外用。

　　○二结答圆通。

　　佛问圆通。我以旋湛心光发宣。如澄浊流久成清莹斯为第一。

　　圆明为圆。神通为通。旋湛者。旋意识而复妙湛乃转意识为心光也。我以下法。如澄下喻。须菩提章云心得无碍。直名为心知是意根。今旋湛而发心光当是意识。

　　○四观七大成道七一乌刍观火大二一叙悟缘起三一贪欲为因。

　　乌刍瑟摩于如来前合掌顶礼佛之双足而白佛言。我常先忆久远劫前性多贪欲。

　　乌刍瑟摩此云火头。即火头金刚也。金刚立于佛前故文中无即从座起句。

　　○二遇佛得道。

　　有佛出世名曰空王。说多淫人成猛火聚。教我遍观百骸四支诸冷暖气。神光内凝化多淫心成智慧火。从是诸佛皆呼召我名为火头。

　　观四支百骸诸冷暖气此观法也。夫对暖而称冷对冷而名暖此对待之法。若分别不起对待俱亡则神光内凝矣。不由两法起观则分别何由忘。神光何由凝。而交光云句中冷字译文误耳。应云诸暖触气。是岂知观心之道哉。神光即智火。内凝即三昧。于火大法门为上首故曰火头。

　　○三结成火光。

　　我以火光三昧力故成阿罗汉。心发大愿诸佛成道我为力士亲伏魔怨。

　　初成小果后发大心。乃普现色身以执金刚神辅佛扬化者也。

　　○二结答圆通。

　　佛问圆通。我以谛观身心暖触无碍流通。诸漏既销生大宝焰登无上觉斯为第一。

　　虽借冷以观暖而正意在暖。先证四果后登无上觉即佛道也。问。身心暖触者。触应是尘。今是体暖何以触言。答。暖因境发全暖即触。故前又云知身即触。知触即身。经意谓知冷暖在身是名知身。而此冷暖即触也。知受冷暖之触即是知触。而此冷暖实在身也。桐洲云暖触即空故云无碍。性火妙发故曰流通。内凝外现故生宝焰。化淫心为智火即成佛道。

　　○二持地观地大二一叙悟缘起二一值无量佛具修福业。

　　持地菩萨即从座起顶礼佛足而白佛言。我念往昔普光如来出现于世。我为比丘常于一切要路津口田地险隘有不如法妨损车马我皆平填。或作桥梁。或负沙土。如是勤苦经无量佛出现于世。或有众生于阛阓处要人擎物我先为擎。至其所诣放物即行不取其值。毗舍浮佛现在世时世多饥荒。我为负人无问远近惟取一钱。或有车牛被于泥溺。我有神力为其推轮拔其苦恼。时国大王延佛设斋。我于尔时平地待佛。

　　经以平填道路为正。擎物推轮为傍。要路指陆地。津口指水滨。田地通指一切地。高下凸凹曰险。逼窄难行曰隘。高则平之。下则填之。桥梁以济津口。沙土以填陆路。阛市垣也。阓市门也。毗舍浮名遍一切自在。以饥荒故惟取一文。车则推轮。牛则拔苦。

　　○二别从毗舍浮闻教获悟二一开解。

　　毗舍如来摩顶谓我当平心地则世界地一切皆平。我即心开。见身微尘与造世界所有微尘等无差别。

　　佛言当平心地乃圆顿上乘心造一切之旨。而从地尘悟入故曰心开。身尘从心有。造世界尘亦从心有。故云无别。虽见依正无别但证小果。后开佛知见则尘销智圆而成大道。

　　○二入证二一证阿罗汉。

　　微尘自性不相触摩。乃至刀兵亦无所触。我于法性悟无生忍成阿罗汉。

　　但就尘观登第四果。尘之自性本不相合安有触摩。正如俱舍论说微尘自性皆有间隙也。乃至刀兵所加适复其本有何相触。无触则无害。可知法性即尘性也。作此观时生灭皆空即无生忍。故般若云阿罗汉若智若断是菩萨无生法忍也。

　　○二开佛知见。

　　回心今入菩萨会中。闻诸如来宣妙莲华佛知见地。我先证明而为上首。

　　后闻佛性方名回入。法华云是法非思量分别之所能解。又云开示悟入佛之知见。是则知见不可无思议不可有名一实相。地小乘由外法而证。佛乘由心性而入。据比则经通法华之后宜以方等被开醍醐为教相矣。

　　○二结答圆通。

　　佛问圆通。我以谛观身界二尘等无差别本如来藏虚妄发尘。尘销智圆成无上道斯为第一。

　　二尘无别不偏属小故。即入如来藏故。前见身微尘与造世界尘无别此义双冠大小。尘销则通。智圆即圆。

　　○三月火观水大二一叙悟缘起二一值佛受教。

　　月光童子即从座起顶礼佛足而白佛言。我忆往昔恒河沙劫有佛出世名为水天。教诸菩萨修习水观入三摩地。

　　觉海性澄圆是水之第一义天。

　　○二修观入证二一修观。

　　观于身中水性无夺。初从涕唾如是穷尽津液精血大小便利身中旋复水性一同。见水身中与世界外浮幢王刹诸香水海等无差别。

　　一味水性更非余大之所相倾故名无夺。津液精血为外物所资乃由外入。大小便等乃由内出。有旋转往复之义。津液是身中之润泽耳。资中曰。准华严经华藏海中有大莲华。其莲华中有诸香水。一一香水海为诸佛刹世界之种。华藏世界在香水中故云浮幢王刹。华藏二十重累高如幢最为高大故称王。此方水脉。江源则发岷山。河源则星宿海。更穷至昆仑无热恼池水源极矣。今穷所从来至浮幢王刹诸香水海。此如来之教。亦菩萨法眼之所观也。等无差别者。起观时元以无分别为观法故内外无殊净秽不二。

　　○二入证二一证小四一未得忘身。

　　我于是时初成此观。但见其水未得无身。

　　即中云未得无身者。未无变易之身。非未无分段之身。教中言变易者。移粗形为细质。易短寿为长年。今唯见清水遍在一室岂非移粗形为细质乎。后又云逢无量佛岂非易短寿为长年乎。问。变易界中安有童子及瓦砾耶。答。止观十七卷二十一纸云。八色之光是界外法。当知戒定慧法悉不可尽。故虽在界内已通界外。今水定正是八色之一。其云今我已得阿罗汉道及离病缘。正指变易之身久离病缘也。

　　○二因观值缘。

　　当为比丘室中安禅。我有弟子窥牕观室。唯见清水遍在室中了无所见。童稚无知取一瓦砾投于水内。激水作声顾盻而去。

　　初修假想虽见其水与香水海等无差别。但自心见非通他人。今定力转胜乃通他见。亦定果色也。不同十遍处想成自见耳。十者青黄赤白地水火风空识。皆从所观境遍满得名也。

　　○三出观知病。

　　我出定后顿觉心痛如舍利弗遭违害鬼。我自思唯。今我已得阿罗汉道久离病缘。云何今日忽生心痛将无退失。

　　吴兴曰。得阿罗汉久离病缘等。按智论明诸圣人皆有身苦。如舍利弗风病。毕陵伽眼病等。今言已得罗汉久离病缘最难消会。此盖过去曾取小果既无见思惑业之事是离分段病苦之缘。其时回心却入三界本无实疾。所以疑之。然此菩萨所修三昧与前持地观法大同。但由无明尚在未得无功用道。是故出定不知病缘。即中云。已得四果。而又久离病缘。据久离病缘而生心痛是可疑也。或有缘而不知则无宿命天眼。将无退失果位欤。亦是一说。然古解为正。释要云。舍利弗新剃发竟正身端坐以衣覆头。尔时有二夜叉。一名为害。二名复害。于时复害与为害言。我于今日欲以拳打剃头沙门。为害云。此有神德。汝勿因此受长夜苦。时复害以恶炽盛故以拳打。打已地烈现身陷入地狱。今云为害举同时所逢也。

　　○四审缘获安。

　　尔时童子捷来我前说如上事。我即告言。汝更见水可即开门入此水中除去瓦烁。童子奉教。后入定时还复见水瓦砾宛然。开门除出。我后出定身质如初。

　　○二证大。

　　逢无量佛。如是至于山海自在通王如来方得亡身。与十方界诸香水海性合真空无二无别。今于如来得童真名预菩萨会。

　　既证法身分亡变易之身。性水真空其相不二正是中道非但法空而已也。

　　○二结答圆通。

　　佛问圆通。我以水性一味流通得无生忍圆满菩提斯为第一。

　　淮前持地。当以水观成时号无生忍。至性合真空方为圆满菩提。然据今义得无生忍即满菩提不必分二时也。

　　○四琉璃观风大二一叙悟缘起二一值佛受教。

　　琉璃光法王子即从座起顶礼佛足而白佛言。我忆往昔经恒沙劫有佛出世名无量声。开示菩萨本觉妙明。观此世界及众生身皆是妄缘风力所转。

　　此菩萨以即动不动为圆通。梵语吠琉璃此云远山宝。后经云因动有声。今即动显静故佛名无量声也。本觉妙明为本有三谛。而云观此世界等者正示动中有不动者在。欲其观动以显不动之性。不堕偏观清净真如之失。上本有三谛是不动性。妄缘风力即是动也。应知妄法未空三谛不显。

　　○二修观入证二一修观。

　　我于尔时观界安立。观世动时。观身动止。观心动念。诸动无二等无差别。我时觉了此群动性来无所从。去无所至。十方微尘颠倒众生同一虚妄。如是乃至三千大千一世界内所有众生如一器中贮百蚊蚋啾啾乱鸣。于分寸中鼓发狂闹。

　　此明依教修观。界之安立为风轮所持。三世迁流亦风力所使。身动止相待必皆有风。如行有行风坐有坐风。心动于内风动于外。今空中之风蓬蓬然起于北海。蓬蓬然入于南海。孰非心力所致乎。皆是风力故无差别。来无所从去无所至者。一往观之则妄。再往观之则真。既不从自他共离来。不向东西南北去。则动非实有即是妄也。然来无所从即是无来。去无所至即是无去。无去无来是不动性。从虚妄边立空假二观。从不动边立中道观。正三观在一心中也。前持地月光观有次第证中甚迟。今观法巧妙证中甚速。十方微尘下先成空假二观。既来无所从去无所至即是颠倒见。同一妄见故云同也。如一器下喻三昧。一器喻大千。百蚋喻众生。而器又极小不过分寸中之狂闹而已。以菩萨知群动之源只一风力故所见如是。

　　○二入证。

　　逢佛未几得无生忍。尔时心开乃见东方不动佛国。为法王子事十方佛。身心发光洞彻无碍。

　　此以见中为无生忍。与前引阿罗汉若智若断是菩萨无生法忍不同。东方为群动之首而佛国号不动。岂非动中有不动者存乎。身心发光等。此正言得名所自。以洞了三谛在一心中故内外照彻如净琉璃也。

　　○二结答圆通。

　　佛问圆通。我以观察风力无依悟菩提心入三摩地。合十方佛传一妙心斯为第一。

　　风力无依者。一切依正依风而住。而风则无所依故非实有。妙心者。专动非妙。专静亦非妙。即动无动三观一心乃名为妙。问。上明三谛。二粗一妙安显圆通。答。释签云。次第即已方成今即。签谓点彼偏空偏假即是中道是为次第即也。后点此三俱空俱假俱中成妙三谛。是故欲知圆理先须即彼次第。

　　○五空藏观空大二一叙悟缘起三一同佛所得。

　　虚空藏菩萨即从座起顶礼佛足而白佛言。我与如来定光佛所得无边身。

　　○二备显神用。

　　尔时手执四大宝珠照明十方微尘佛刹化成虚空。又于自心现大圆镜。内放十种微妙宝光流灌十方。尽虚空际诸幢王刹来入镜内涉入我身。身同虚空不相妨碍。身能善入微尘国土广行佛事得大随顺。

　　幽溪云。四大宝珠表能观四大之智。十方尘刹表所观四大之境。第四卷中元将地水火风会入虚空。今以手喻观空之慧。空含四大故执四珠。四珠本空故照佛刹亦成虚空。前卷又云性空真觉。故于自心现大圆镜表觉体也。为照十方故现十光。以光摄诸刹悉入心镜。而镜内所照其分量不止于镜则涉入我身矣。而身质本空安有碍耶。此时不必言诸刹皆空但虚空身不碍土耳。身能善入者。如此大身入诸国土不失本相。土亦不窄。故名善入。又前以土入身。今以身入土。身如虚空故名善入。生善灭恶名佛事。小大相容为随顺。

　　○三由观获证。

　　此大神力。由我谛观四大无依妄想生灭。虚空无二佛国本同。于同发明得无生忍。

　　四大依空而立。既名曰空即无所依。无依则无实不过妄想生灭而已。诸佛国土亦复皆空故云本同。既会四大入空复明空即空性。并空亦忘名无生忍。

　　○二结答圆通。

　　佛问圆通。我以观察虚空无边入三摩地妙力圆明斯为第一。

　　虚空无边即会四大入空也。入三摩地即发明性觉也。身土互入为圆。光照刹土为明。五大觉体互通为通。又圆明即是圆通。如后云。现在诸菩萨今各入圆明。

　　○六弥勒观识大二一叙悟缘起三一遇佛受教。

　　弥勒菩萨即从座起顶礼佛足而白佛言。我忆往昔经微尘劫有佛出世名日月灯明。我从彼佛而得出家。心重世名好游俗姓。尔时世尊教我修习唯心识定入三摩地。

　　贪着世名是向外驰求。破外向内故令修唯识定。手鉴云。唯心识定有二种。地前加行名影像唯识观。初地见道作真实唯识观。一切法以识为相。真如为性。据此则唯识之言应唯八识。至成无上妙圆识心三昧即九识也。

　　○二依教离过。

　　历劫以来以此三昧事恒沙佛。求世名心歇灭无有。

　　修习此观正是对治。知世名利有无厚薄皆我自己唯识所变不从他来故驰求顿息也。

　　○三观成得道。

　　至然灯佛出现于世。我乃得成无上妙圆识心三昧。乃至尽空如来国土净秽有无皆是我心变化所现。世尊。我了如是唯心识故识性流出无量如来。今得授记次补佛处。

　　无上妙圆识心三昧。即第三卷性觉明知觉明真识。妙觉湛然周遍法界。今云识性流出无量如来。依正色心内外自他圣凡生佛一切不隔岂非无上妙圆之理耶。现土。霅川云现有二义。一者约理。现即是具。二者约事谓三世变现。良由理具方有事现。前三卷正明性具所谓现即是具也。今曰唯心乃至净秽有无之言所谓三世变现也。然两处皆具二现。唯心为性具之门。性具乃唯心之本。不作此释。何以会入于三卷之文而唯心亦失其本矣。次现诸佛者。尽十方三世诸佛皆我心性本具故复从识性流出。如华严云。若人欲了知三世一切佛。应当如实观心造诸如来。岂不与今大合。造有二义准前二现可哓。

　　○二结答圆通。

　　佛问圆通。我以谛观十方唯识。识心圆明入圆成实。远离依他及遍计执得无生忍斯为第一。

　　谛观之言若兼因中所修即该真妄。至识心圆明即唯九识。遍该依正为圆。妙觉湛然为明。通至果佛为通。遍计性者。众生迷惑。不了诸法本空。妄于我身及一切法执为实有。依他性者。谓所有识法皆依众缘相应而有。都无自性唯是虚妄。圆成性者。谓真如自性不迁不变圆满成就。又遍计即我执。依他即法执。

　　○七势至观根大二一叙悟缘起二一遇佛受教又二一法。

　　大势至法王子与其同伦五十二菩萨即从座起顶礼佛足而白佛言。我忆往昔恒河沙劫有佛出世名无量光。十二如来相继一劫。其最后佛名超日月光。彼佛教我念佛三昧。

　　所禀之佛光光相传共有十二。一名无量光。二名无边光。三名无碍光。四名无对光。五名大𦦨光。六名清净光。七名欢喜光。八名智慧光。九名不断光。十名难思光。十一名无称光。十二名超日月光。故曰十二如来相继一劫。彼佛教我等。明秉教之始。立行之名。念是能观。佛是所观。三昧曰正受。因念佛力不受诸受而得正受。但念佛之名其法最通。以四种三昧通称念佛。余三昧皆念本性之佛。今此三昧同彼观经乃托他佛而为所缘。经叙昔秉虽不云专托弥陀。而意则轨今行人一意西方也。

　　○二喻。下去两重譬喻明必须念佛所以。一相忆譬二染香譬初譬二一立喻二一喻众生不念之失。

　　譬如有人。一专为忆。一人专忘。如是二人若逢不逢。或见非见。

　　一人专忆。喻诸佛发僧那于始心终大悲以赴难无时不忆众生。一人专忘。喻众生背父逃逝竛竮五道唯贪粗弊色声香味触也。若逢等者。诸佛无时无处不现色身而行度脱。随法身遍处而应身亦遍。奈众生机疏无感佛缘故虽逢而不逢。或见而不见耳。

　　○二喻念佛之得。

　　二人相忆二忆念深。如是乃至从生至生同于形影不相乖异。

　　二人相忆。喻佛既念众生众生亦应念佛。然佛念众生无时无处不念其念已深。众生念佛亦无时无处不念方名二忆念深。如是则生生常见佛。土土觐如来。故喻同形影不相乖异。

　　○二合法二一帖合不念之失。

　　十方如来怜念众生如母忆子。若子逃逝虽忆何为。

　　前二人相忆其喻也泛故复举母子而帖合之。父严母慈故独举母。子逃逝者帖合一人专忘。虽忆何为帖若逢不逢或见非见。

　　○二帖合念佛之得又二一帖喻。

　　子若忆母如母忆时。母子历生不相违远。

　　教子忆母之方要当如母忆时。不得一弹指顷念世五欲是为正念。

　　○二正合。

　　若众生心忆佛念佛。现前当来必定见佛去佛不远。不假方便自得心开。

　　忆佛思忆而欲见也。念佛念诸功德法门也。现前下合母子历生不相违远。去佛不远者。念佛众生虽未成佛。不久定当得之与佛相去不远。云不假方便者。二十四门虽大小偏圆不同悉假方便。惟今念佛只须忆念不劳更作余观。盖念佛虽属意根不须卜度。前经云但如镜中无别分析。今云不假方便是不将心推测其旨大同。古人云执持名号名事一心。即念无念名理一心。今谓不起卜度则事一心即理一心也。

　　○二染香喻。

　　如染香人身有香气。此则名曰香光庄严。

　　再喻众生必须念佛者如染香人身有香气故也。身本不香因染香而有香气。生本非佛因念佛而有佛香。香光庄严。谓以如来德香光明而自庄严也。

　　○二自行化他。

　　我本因地以念佛心入无生忍。今于此界摄念佛人归于净土。

　　苕溪云。以证验修。念佛之心不可单约事相而解。念存三观。佛具三身。心破三惑。无生忍位方可入焉。观经云。是心是佛。是心作佛。为念佛之要。净土者。别指极乐。通及寂光。

　　○二结答圆通。

　　佛问圆通。我无选择都摄六根净念相继得三摩地斯为第一。

　　意根若净诸根咸摄不须检选也。如念佛时。眼不观色眼念佛矣。乃至身不贪触即身念佛。日用间惟弥陀是念净土是求无有间断名净念相继。如此法门直契心地超胜余门故为第一。

　　首楞严经观心定解卷第五
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷六

　　○五观音观耳根。若依三科七大次第此应在那律眼根之次。今以圆通义广正是此方便宜。备显修证之门。广出化仪之相。故于最后别列一章也。亦二一叙悟缘起又二一值佛受教。

　　尔时观世音菩萨即从座起顶礼佛足而白佛言世尊。忆念我昔无数恒河沙劫于时有佛出现于世名观世音。我于彼佛发菩提心。彼佛教我从闻思修入三摩地。

　　观世音。观是大士本有大光明藏意密鉴机。世是三十二应身密普现。音是四无碍辩口密说法。皆由大士证得中道应本故能三轮不思议设化无穷也。此直作一句呼之正指圆中应本。若观字作一句。世音作一句读。则大士普观十法界机呼之即应。如云观其音声即得解脱也。若观世作一句。音字作一句。则大士先观十界机叩不同而为说法。如云应以何身得度即以何身而为说法是也。此二属慈悲与拔假观也。若直呼观音二字。即大士初闻佛教音声。而入心成观。观即能观之智。音即所观之境。境智双冥直破十界五住二死之真空荡相观也。如云初于闻中入流忘所乃至生灭灭已寂灭现前忽然超越世出世间是也。具如普门肤说。此三观妙门乃十方三世如来得成菩提之妙奢摩他三摩禅那。故古佛亦名观世音。今佛亦名观世音。正前圣后圣其揆一也。然入门必假耳闻乃起修中之最初方便。世有执方便而为真实。极力排斥三观者。是斩绝诸佛观音圆通法门妙庄严路矣。复有法华化他楞严自行之辩。须知楞严令彼十方苦恼众生观其音声即得解脱。则即自行而为化他矣。又观字有平声去声二义。如云观去声。诠其体独标能想之心。观平声。显其用兼召所对之境。止观云以观观昏即昏而朗。则二义皆须用也。亦如普门肤说。从闻思修入三摩地。此三慧有横有竖。横则名字已上位位有之。竖则名字为闻。观行为思。相似为修。涅槃二十二卷十功德中第七功德文云。菩萨修大涅槃微妙经典作是思惟何法能为大般涅槃而作近因。菩萨即知有四种法为大涅槃而作近因。一者亲近善友。二者专心听法。三者系念思惟。四者如法修行。又今文三慧与余门有异。凡秉教者皆从耳根得闻。不定从耳根悟入。观音亦从耳根得闻则与余二十四门同也。复从耳根悟入则与余二十四门异也。

　　○二备显修证二一述修证二显圆通初中二一入空。

　　初于闻中入流亡所。所入既寂动静二相了然不生。如是渐增闻所闻尽。尽闻不住觉所觉空。空觉极圆空所空灭。

　　前云十方如来及大菩萨于其自住三摩地中见与见缘并所想相如虚空华本无所有。此见及缘元是菩提妙净明体。据此经文先空次中。见与见缘下空也。此见及缘下中也。今菩萨入三摩地其文亦然。当以空中二理判定此文。从初于闻中至空所空灭空也。从生灭既灭至上合下合中也。言初于闻中者盖约假以立空中。令从闻根假法而入即最初方便也。若闻所闻尽则此闻根亦空之矣。非执在耳根而可得圆通也。吴兴分此文为四节。谓亡前尘。尽内根。空观智。灭谛理。即中云。菩萨修时元必从闻动静入。言入流者。入者返也。前云汝今欲逆生死欲流返穷流根至不生灭。此文即入流之正解也。凡夫耳根流逸奔声即是向外。今不起分别名为入流。自因明立所以来所之为害久矣。今虽闻声不起分别始亡声尘之所。所入既寂是工夫得手之时。动静二相了然不生即是寂也。此时非不知动静但不起动静之相。若不知动静即非耳根。若分别二相即属耳识。识起故能生惑业。今则虽闻动静不起前尘之相也。但菩萨本从根入而先亡动静之尘者。由尘发知。尘脱则根必拔故先亡之也。次尽内根者。夫由尘发知因根有相。二法为偶存一不可。前尘因根有虽已亡之。根苟不亡终非解脱。良由亡智有亲有疏故曰渐增。如分别不起尘相既亡。此时根虽了然亦安有相。是闻与所闻而俱尽也。乃正从耳根而入。既入之后根相全亡。应知凡夫闻声时元无根尘之相。起念执取根尘始生。今菩萨适复其本。故涅槃云。虽见男女无男女相。虽见五阴无五阴相。纵使耳识入复即分别而破分别。不然便起惑业况耳根乎。故于此根不起后念即破根尘入闻性矣。闻性即心。莫言不用。三空观智者。尽闻牒前根尽之义。不住正明宜空觉照也。后知不起分别元无觉照。譬如凡夫分别未生之时有何觉照。因空根尘权立能觉。对病以设药。病去而药亦亡。若病去执药药反成病。故能觉其所觉之智至此并空。则本元自复矣。四灭谛理者。空觉即上空觉照之体极是圆满。并空亦空如前火木。然诸薪已亦复自然。所空指上根尘及智。能空即是谛理。良由分别既亡岂执空理故有极圆之称。只一无分别心任运有此四重之义也。何者。对尘而不执尘则亡尘相。在根而不执根则亡根相。岂在智照而执智照。在谛理而反执谛理乎。问。理本寂灭复何灭乎。答。若谓寂灭此灭犹生。但破其情非破其理。如智论云。不破圣人心中所得涅槃。为未得者执成戏论是故须破。维摩云。但除其病不除其法是也。观此。可知大士初步工夫必先破去根尘方得入空之门。奈何正脉必执圆通在耳根耶。正智论之执成戏论净名之执病不除也。得大士先亡根尘之旨。则圆通可修而入道有门矣。

　　○二入中。

　　生灭既灭寂灭现前。忽然超越世出世间。十方圆明获二殊胜。一者上合十方如来本妙觉心与诸如来同一慈力。二者下合十方一切六道众生与诸众生同一悲仰。

　　生灭者。上来四重展转生灭。以前生后以后灭前。最后之灭与生相对亦复须灭。因之寂灭现前。寂灭者中道之理也。长水判云此之观门即是圆修一心三观。初于闻中假也。亡前尘净内根空观智灭谛理空也。寂灭现前至超越二边中也。问。若尔。即有先后何名一心。答。大论释三智文云。虽一心中得亦有初中后次第。如一心有三相。生因缘住。住因缘灭。正虎溪曰境为妙假观为空。境观双忘即是中。亡照何曾有先后。一心融绝了无踪也。忽然下释明寂灭。先双遮。次双照。世闻是俗出世是真。超越二边宁非中道。从来解者不知空中相接遂失中道之义。十方下是双照。圆明是中体故能双照而获二殊胜。菩萨本深迹大至此示为等觉能上合本妙觉心。谓本有妙觉之心也。慈能与乐。下三十二应孰非与乐之事。又以位在菩萨故下合众生同一悲仰。悲谓悲苦。仰是慈仰。大圣无我先忧而忧。然悲有二义。在众生则苦恼而生悲。在菩萨则拔苦而兴悲。又众生则仰赖于菩萨。菩萨则仰叩于法身。其义皆同。下十四无畏无非拔苦事也。

　　○二显圆通三一三十二应三一总明。

　　世尊。由我供养观音如来。蒙彼如来授我如幻闻熏闻修金刚三昧。与佛如来同慈力故令我身成三十二应入诸国土。

　　同慈上合中先总明三十二应。空中之道必由假显故先云如幻。是观耳根为幻俗也。言闻熏闻修者。前云闻思修。今易思为熏。思似有心熏则任运。缘心自在故宜易之。古云声教熏习故曰闻熏。闻而复修故曰闻修。然据后十四无畏中有熏闻成闻等言岂得专以声教释闻。盖以闻性而熏余根余尘。亦以闻性而熏耳识声尘并熏闻根。皆成闻性故曰熏也。依闻而修复曰闻修。工夫虽由观假而入所显真性犹如金刚。此喻真性不坏能摧破无明也。三十二应即以法界无碍身云普现十法身圆应群机也。幽溪曰二闻字即所观之境。熏修二字即能观之观。言熏修者。熏谓熏习。修谓修治。盖此法门乃全性以起修。全修而在性。全性起修则以本觉之性而熏习乎始觉。全修在性则以始觉之修而修习乎本觉。如是而修即为无为亡情绝解。一切结惑拟之即销故称为如幻闻熏闻修金刚三昧。

　　○二别列三十二一现佛身。

　　世尊。若诸菩萨入三摩地进修无漏胜解现圆。我现佛身而为说法令其解脱。

　　初应菩萨。入三昧已进修中道无漏。有定之慧不同声闻故曰胜解。将欲圆满名为现圆。现佛身者。须八相成道五时说法。问。既云胜解现圆必将自证何假现身。答。感应道交如啐啄同时以令其速证也。孤山云菩萨别圆机也。若入相似三摩地进修中道无漏则分真胜解现圆。乃至若进修金刚无漏则究竟胜解现圆。大士皆现佛身为说顿法令得分真究竟解脱。然大士所以能现佛身者以上合诸佛同一慈力故也。

　　○二现独觉身。

　　若诸有学寂静妙明胜妙现圆。我于彼前现独觉身而为说法令其解脱。

　　出无佛世观物变易自证无生名为独觉。经名麟喻者如大经云麒麟独一之行也。妙是亡相之义。妙明即空观也。真空之理朗然自明故曰妙明。言胜妙者。最胜真空之理过诸有学。将欲现前也。

　　○三现缘觉身。

　　若诸有学断十二缘。缘断胜性胜妙现圆。我于彼前现缘觉身而为说法令其解脱。

　　缘觉独觉皆能侵习。但见佛不见佛禀教不禀教之殊耳。十二因缘有流转还灭二门。断十二缘即还灭也。缘断而胜性现。胜性即空性谓最胜真空之理过诸有学。前独觉中言胜妙而不言胜性。后声闻中言胜性而不言胜妙。似以侵习称妙禀教称性。四谛十二缘皆是佛说不可更改故云性也。又前之独觉亦观因缘。如华飞钏动皆是观缘悟道。但不闻十二因缘流转还灭。以此法相非佛不能说故。又支佛根利不制分果。而有学无学之殊者。以历三生六十劫判也。

　　○四现声闻身。

　　若诸有学得四谛空。修道入灭胜性现圆。我于彼前现声闻身而为说法令其解脱。

　　携李曰三果俱属有学。见道一十六心断四谛下惑证生空理故曰得四谛空。初果后进断八十一品俱生。品品皆证一分择灭无为故曰修道入灭。最胜真空之性将欲圆满。大士现身说法令其速证。

　　○五现梵王身。

　　若诸众生欲心明悟。不犯欲尘欲身清净。我于彼前现梵王身而为说法令其解脱。

　　孤山曰梵王即色天主。名为尸弃。此云顶髻。文中欲心等有尽作淫欲解者。未必然也。欲心欲身希欲之欲也。欲尘淫欲之欲也。欲心明悟。谓悟明初禅之法如五支八触十功德等。又梵王能说出欲论。又有觉观语言之法得为千界之主非悟明而能若是乎。因不犯欲界之尘而身根清净。解脱者令离欲尘也。

　　○六现帝释身。

　　若诸众生欲为天主统领诸天。我于彼前现帝释身而为说法令其成就。

　　乐行十善即是欲为天主。彼天横有三十三天而帝释统之。说法谓说十善法也。

　　○七现自在天身。

　　若诸众生欲身自在游行十方。我于彼前现自在天身而为说法令其成就。

　　自在天是欲界顶天。具云婆舍䟦提。此云他化自在。假他所作以成己乐。即魔王也。或云第六天上别有魔王宫殿亦自在天摄。

　　○八现大自在天身。

　　若有众生欲身自在飞行虚空。我于彼前现大自在天身而为说法令其成就。

　　孤山曰。大自在华严称为色究竟天。即色顶摩醯首罗天。大论云。三目。八臂。骑白牛。执白拂者是也。慈恩以自在为夜摩兜率。大自在为化乐他化自在。未必然也。

　　○九现天大将军身。

　　若诸众生爱统鬼神救护国土。我于彼前现天大将军身而为说法令其成就。

　　上举正统此明臣辅。金光明以散脂为大将。大经云八臂健提是天中力士。大论称坞摩罗伽此云童子。骑孔雀。擎鸡。持铎。捉赤幡。复有韦纽天此云遍闻。四臂。捉贝。持轮。骑金翅鸟。皆是诸天大将未知此中定是何等。何妨菩萨随机俱现。

　　○十现四王身。

　　若诸众生爱统世界保护众生。我于彼前现四天王身而为说法令其成就。

　　四天王者。东方提头赖吒天王此云持国。居黄金埵。领乾闼婆富单那。南方毗留勒叉天王此云增长。居琉璃埵。领鸠槃茶薜荔多。王有九十一子。西方毗留博叉天王此云广目。居白银埵。领毗舍阇毒龙等。北方毗沙门天王此云多闻。居水晶埵。领夜叉罗刹。制此鬼神不令害人故称护世。妙玄云。不杀戒生四天处。不杀不盗生三十三天。

　　○十一现四王太子身。

　　若诸众生爱生天宫驱使鬼神。我于彼前现四天王国太子身而为说法令其成就。

　　国太子。如世间太子入则监国出则抚军也。

　　○十二现人王身。

　　若诸众生乐为人王。我于彼前现人王身而为说法令其成就。

　　王者往也。人皆归往也。四轮粟散皆人之主。手鉴云金银铜铁四轮王如次王四三二一天下。若中下品十善报为粟撒。小王众多如彼粟故从喻立名。又言粟散如人把粟散置盘中各得分位。王喻亦尔。以上化下物无不从。所谓一人有庆兆民赖之也。抑又佛法兴隆增长精气。大集经云。国王护法增长三种精气。一地精气。谓五谷丰熟。二众生精气。谓形貌严正无诸疾苦。三善法精气。谓修施戒信等。

　　○十三现长者身。

　　若诸众生爱主族姓世间推让。我于彼前现长者身而为说法令其成就。

　　长者儒佛两出。天竺以积财巨亿为长者则惟富而已。亦有为富不仁者不足以尽此名也。韩子曰厚重自居谓之长者。以对轻薄待人谓之小人。则指其德号。史记汉高祖封侄为调羹候。曰为其母不长者耳。王陵母对使者曰。汉王长者宜善事之。推此则候王之位可力取。而长者之名难幸邀者也。盖候王举世直名与之而貌事之。长者则实与之而心服之。故云世间推让。此儒名而儒解也。若佛经长者则具十德。谓姓贵。位高。大富。威猛。智深。年耆。行净。礼备。上叹。下归。此本维摩经文。然须分世出世闻长者。世间长者。姓则三王五帝之后左貂右插之家。位则辅弼丞相盐梅阿衡。富则铜陵金谷丰饶侈靡。威则严霜隆重不肃而威。智则胸如武库权奇超拔。年则苍苍棱棱物仪所伏。行则白圭无玷所行如言。礼则节度庠序世所式瞻。上则一人所敬。下则四海所归。出世长者如维摩经云。已曾供养无量诸佛深植善本。(姓贵)得无生忍。(位高)辨才无碍逮诸总持。(大富)称无所畏降伏劳冤。(威猛)善于智度通达方便。明了众生心之所趣。又能分别诸根利钝。(智深)久于佛道心已纯熟。(年耆)决定大乘。诸有所作能善思量。(行净)住佛威仪心大如海。(礼备)诸佛咨嗟。(上叹)弟子释梵世主所敬(下归)。

　　○十四现居士身。

　　若诸众生爱谈名言清净自居。我于彼前现居士身而为说法令其成就。

　　居士亦儒佛两出。今先分释二宇。六书精蕴云。上之十字。一乃数之始。十乃数之终。举十则摄尽世间千万之法。如十十为百。十百为千。十千为万。十万为亿。举凡世间千万森罗之法皆吾分内所当知者。十下用一者皆当以一贯之也。故士乃美称。如云彦士髦士。秀士文士。多士博士。都人士。上中下士。贡士。进士。三代无生贵故世子皆初就元士之位。以卿大夫候王天子皆以士为本如绘事后素然。故居四民之首也。今士上用居字者。尸即屋也。屋下所蕴者乃千古圣凡同禀一真也。如云居天下之广居。此居字非谓大屋乃指古圣贯道德仁义皆吾分内所当怀蕴也。天竺以守道居正为居士。而礼记玉藻云居士锦带。郑康成注云道艺处士也。岂非逢掖章甫天纵多能之谓乎。若佛经所出。梵语迦罗越。即维摩居士大品经中居士是也。补遗云。博闻强识不求仕宦。居财大富。秉志廉贞。故云居士。得之矣。今世措大家闻呼居士便愠为佛家轻菲之称。殊不知皆儒书极尊极贵之目也。名言。华严云风雅典则语也。

　　○十五现宰官身。

　　若诸众生爱治国土剖断邦邑。我于彼前现宰官身而为说法令其成就。

　　国城也。大曰邦。邦封也。有功者封于是也。邑即是县。三台辅相州牧县长悉号宰官。

　　○十六现婆罗门身。

　　若诸众生爱诸数术摄卫自居。我于彼前现婆罗门身而为说法令其成就。

　　婆罗门梵语也。此云净行。西域四姓之一。劫初种族山野自闲故名净行。东土即黄冠道士伦也。周时李伯阳初生发白名老子。着道德五千言。庄周着内外杂篇号南华经。汉子房从黄石受书辟谷山林即全真之[白*方]。后汉张道陵之从老子受云中科教为天师。书写符录为人驱役鬼神。时号三斗米张。即正乙之[白*方]也。后全真分二类。一炼养。二服食。正乙分二类。一符录。二科教。更有南宗修性。北宗修命。茅山道士。江西天师之别。所修金丹之外千余旁门。其法既繁其类亦伙。咒禁算艺调养方法。皆其旁门数术也。大士为度此类。亦现身其中为师为主。如摩利支天元是大权应现。而为净行尊为斗母无不可也。

　　○十七现比丘身。

　　若有男子好学出家持诸戒律。我于彼前现比丘身而为说法令其成就。

　　好习三乘远离家狱。尸罗曰戒。毗尼曰律。由依律法防非止恶。比丘此云乞士。上从诸佛乞法以资慧命。下从檀越乞食以资身命。戒有二百五十条。名义如初卷。

　　○十八现比丘尼身。

　　若有女人好学出家持诸禁戒。我于彼前现比丘尼身而为说法令其成就。

　　尼女也。文句云通称女为尼。即女比丘也。比丘尼戒五百条。谓触八覆随持止身过。又尼戒八弃。杀盗淫妄与比丘四弃戒同。其触八覆随者。触谓与男身触。八具八相。谓与染心男子捉手。捉衣。入屏处。屏处共立。共语。共行。身相倚。相期。覆覆他罪恶。随随举大僧供给衣食。

　　○十九现优婆塞身。

　　若有男子乐持五戒。我于彼前现优婆塞身而为说法令其成就。

　　优婆塞此云近事男。谓以五戒自守堪任亲近出家比丘者也。五戒谓不杀。不盗。不邪淫。不妄语。不饮酒。优婆塞经说。五戒者天下大禁忌。若犯此五。在天违五星。在地违五岳。在方违五帝。在身违五藏。如是等世间违犯无量。若约出世则坏五分法身一切佛法。以五戒是大小尸罗根本故。好学此者现清净男与说此法。

　　○二十现优婆夷身。

　　若有女子五戒自居。我于彼前现优婆夷身而为说法令其成就。

　　优婆夷此云近事女。亦以五戒自守堪近事出家比丘尼者也。

　　○二十一现女主等身。

　　若有女人内政立身以修家国。我于彼前现女主身。及国夫人。命妇。大家。而为说法令其成就。

　　女主即天子之后。周礼天子之后立六宫。三夫人。九嫔。二十七世妇。八十一女御。国夫人如云邦君之妻君称之曰夫人。命妇谓因夫荣而受封诰者也。大家如曹世叔妻号大家之类。

　　○二十二现童男身。

　　若有男子不坏男根。我于彼前现童男身而为说法令其成就。

　　○二十三现童女身。

　　若有女人爱乐处身。不求侵暴。我于彼前现童女身而为说法令其成就。

　　○二十四现天身。

　　若有诸天乐出天伦。我现天身而为说法令其成就。

　　诸天方乐。而能厌乐是乐出天伦。虽欲出本伦而于三乘中实未有定身之处。故菩萨且现同类身则易于化导。

　　○二十五现龙身。

　　若有诸龙乐出龙伦。我现龙身而为说法令其成就。

　　此下七种虽有神通福德均名恶趣。各有苦恼故皆欲脱去。

　　○二十六现药叉身。

　　若有药叉乐度本伦。我于彼前现药叉身而为说法令其成就。

　　药义此云轻捷。此有三处。海岛。空中。天上。度亦脱也。

　　○二十七现乾闼婆身。

　　若乾闼婆乐脱其伦。我于彼前现乾闼婆身而为说法令其成就。

　　乾闼婆此云香阴。新翻寻行。熏闻云帝释乐神也。在须弥山南金刚窟住。天欲作乐此有异相。

　　○二十八现阿修罗身。

　　若阿修罗乐脱其伦。我于彼前现阿修罗身而为说法令其成就。

　　阿修罗此云无端正。以女美而男丑故从男彰名。新翻非天以谄诈无天行故。净名疏名此神果报最胜。邻次诸天而非天也。苕溪云准普门品八部此阙迦楼罗。即金翅鸟。恐在下文杂类中收。

　　○二十九现紧那罗身。

　　若紧那罗乐脱其伦。我于彼前现紧那罗身而为说法令其成就。

　　紧那罗形似人而头有一角因呼为疑人。天帝丝竹乐神。小劣乾闼婆。新翻曰歌神。

　　○三十现摩诃罗伽身。

　　若摩诃罗伽乐脱其伦。我于彼前现摩诃罗伽身而为说法令其成就。

　　罗伽。什师云地龙。肇公云大蟒腹行也。净名疏云即世间庙神受人酒肉悉入蟒腹。毁戒邪谄多瞋小施。贪嗜酒肉。戒缓堕鬼神多嗔。虫入其身而唼食之。亦名莫呼洛。

　　○三十一现人身。

　　若诸众生乐人修人。我现人身而为说法令其成就。

　　补遗云。天龙等皆言乐出其伦而人谓乐人修人者乐入其类。或欲出其伦。皆随而应之。

　　○三十二现非人等身。

　　若诸非人有形无形有想无想乐度其伦。我于彼前皆现其身而为说法令其成就。

　　长水曰。有形有色蕴如下休咎精明等。无形无色蕴如下空散销沉等。有想有四蕴如下鬼神精灵等。无想无四蕴如下精神化为草木金石等。上皆非人也。霅川云。除人道外余五悉号非人。有形色界。无形无色界。有想空识二天。无想无所有及非想天。幽溪曰。此经三十二应身与法华普门品同。其所说法则异。彼为流通法华纯说佛法。故其文曰应以何身得度者即以何身而为说法。此经为显从妙体起妙用无刹而不现。无法而不说。以泛应言之则楞严沤和之用广。以大体言之则法华实智之本大。一施权。一显实。事不雷同。一叙因。一叙果。道非崖异。

　　○三总结。

　　是名妙净三十二应入国土身。皆以三昧闻熏闻修无作妙力自在成就。

　　温陵曰。迹示同类心绝爱见名妙净。依无作智起大神用名妙力。无作无为随缘之应名自在成就。正一月在天影临万水也。但此与普门俱无菩萨并地狱身者。或曰圣言之略。或曰观音已是菩萨何须更现。地狱苦重不可度也。智者依正法华具现菩萨界身。又准释论菩萨亦化地狱。则无碍身云具现十界也。

　　○二十四无畏三一总明。

　　世尊。我复以此闻熏闻修金刚三昧无作妙力与诸十方三世六道一切众生同悲仰故。令诸众生于我身心获十四种无畏功德。

　　三十二应。十四无畏。与法华有同有异。三十二应是人十四无畏是法异。三十二应是慈十四无畏是悲同。三十二应是福十四无畏是慧同。三十二应是应身十四无畏是法身同。三十二应是如意珠身十四无畏是药树身同。三十二应是显益十四无畏是冥益同。三十二应是权十四无畏是实同。三十二应是迹十四无畏是本同。三十二应是缘十四无畏是因同。三十二应是断十四无畏是智同。三十二应俱显。十四无畏显机冥应也。

　　○次别列十四一从音得无畏。

　　一者由我不自观音以观观者。令彼十方苦恼众生观其音声即得解脱。

　　菩萨音尘已销何必自观。众生观声。菩萨加以观智故云不自观音以观观者。又众生所观音声即是称观音之音声也。众生观此音声菩萨亦观此音声。机应皆观寻声赴救也。吴兴谓圣人无已惟物是利。故以观音之智加彼观声之机。于苦得脱不旋踵矣。菩萨正以观众生之音得名也。交光非吴兴而自作如字之释不亦异哉。

　　○二从眼根得无畏。

　　二者知见旋复。令诸众生设入大火火不能烧。

　　别行疏释火难有三种。一果报火下从地狱上至初禅。二恶业火通三界。三烦恼火通三乘。火难既然。下皆仿此。

　　○三从耳根得无畏。

　　三者观听旋复。令诸众生大水所漂水不能溺。

　　六根互用听即是观故曰观听。温陵曰。内外四大常相交感。见觉属火。闻听属水。故见业交则见猛火。闻业交则见波涛。今知见旋复则无见业。观听旋复则无闻业。故水火不能烧溺也。

　　○四从灭妄想得无畏。

　　四者断灭妄想心无杀害。令诸众生入诸鬼国鬼不能害。

　　妄想起时计有冤恨。妄想断灭冤亲等视。何杀害之有哉。众生自忘杀害则他不能害。今以被加与自忘杀机同也。前后无畏多从脱根尘得。唯此无畏从灭妄想而得。

　　○五从六根销复得无畏。

　　五者熏闻成闻六根销复同于声听。能令众生临当被害刀段段坏。使其兵戈犹如割水亦如吹光性无摇动。

　　熏闻成闻。六根为闻所熏皆同于闻性也。然古人皆云熏于妄闻成其闻性。恐不可违。同于声听者。外来如声。内根同听。刀段段坏似音声之念念灭也。割水吹光似听闻之无隔碍也。义疏云。刀段段坏者。明人执杀具一折一来随来随断弥显力大。

　　○六从闻熏得无畏。

　　六者闻熏精明明遍法界。则诸幽暗性不能全。能令众生药义罗刹鸠槃茶鬼及毗舍遮富单那等虽近其傍目不能视。

　　闻熏精明等。如四卷云。内莹发光。如是浮尘及器世间诸变化相如汤消冰应念化成无上知觉也。妄法不起纯一精明。此明周遍法界烁彼幽暗。药义等类咸受幽气。故虽近傍而不能视。前四自入鬼国。今是鬼来恼人。药义如前。罗刹云可畏。鸠槃茶厌魅鬼。毗舍遮啖精气鬼。富单那热病鬼。

　　○七从销音得无畏。

　　七者音性圆销观听返入离诸尘妄。能令众生禁系枷锁所不能着。

　　音销听返所以离诸尘妄。尘累缚人如枷锁禁系。尘妄既销枷锁咸绝。温陵曰。音性圆销则内无所系。听返入则内无所累。故枷锁自脱也。

　　○八从圆闻得无畏。

　　八者灭音圆闻遍生慈力。能令众生经过险路贼不能劫。

　　前文云六为贼媒自劫家宝。故长水云音能劫心害善为贼也。灭音圆闻故得遍生慈力。以音销之故贼不能劫。又普门品云。或值冤贼绕各执刀加害念彼观音力咸即起慈心。据此偈贼心生慈故不劫矣。即中云灭音故无六尘之贼。圆成一闻故生同体大慈。自心无贼外亦无贼。因遍生慈力贼起慈心。夫音闻两立则物我成敌。今灭音圆闻则内外无待。故能遍生慈力无复怨敌也。

　　○九从离尘得无畏。

　　九者熏闻离尘色所不劫。能令一切多淫众生远离贪欲。

　　承第八来故云不劫。闻性所熏声尘尚离色何能劫。然只据众生闻根色质不能为碍尘即成空亦有离尘之义。故以闻熏眼而色不能劫也。众生色根重非闻不能熏眼也。

　　○十从纯音得无畏。

　　十者纯音无尘根境圆融无对所对。能令一切忿恨众生离诸瞋恚。

　　纯音无尘者。性中本具之音了无尘相。前云灭音圆闻又音性圆销。故知今云纯音者乃音遍法界是音之本性耳。根境圆融者。根境皆性圆融无二也。瞋由违情而起对境而生。音性纯净无违无对不瞋矣。

　　○十一从旋明得无畏。

　　十一者销尘旋明。法界身心犹如琉璃朗彻无碍。能令一切昏钝性障诸阿颠迦永离痴暗。

　　痴由妄尘所蔽。无明所覆。销尘则无蔽。旋明则无覆。故外之世界内之身心凝融朗彻离痴暗矣。性障即痴也。阿颠迦此云无善心。内业有十。而坏灭法身惟淫怒痴为甚。故举三以兼余。

　　○十二从复闻得无畏。

　　十二者融形复闻。不动道场涉入世间不坏世界。能遍十方供养微尘诸佛如来各各佛边为法王子。能令法界无子众生欲求男者诞生福德智慧之男。

　　闻性朗耀色质尽空故云融形复闻。闻性元不动而到。故不动道场而涉入世间。形碍既消故虽涉入而不坏世界。不用开门为不坏。涉入世间不坏世界是从法起应。又为法王子多能干事则属权智之用。

　　○十三从根圆得无畏。

　　十三者六根圆通明照无二含十方界。立大圆镜空如来藏。承顺十方微尘如来秘密法门受领无失。能令十方无子众生欲求女者诞生端正福德柔顺众人爱敬有相之女。

　　六根解脱无非圆通是六根皆得圆通。以圆通故明照无二。此是法身之体故含十方界也。明照则为大圆镜智。含界则为空如来藏。此属实智。实智属理。理能含育故生于女。当知此是法身境界故能承顺秘密法门。

　　○十四从妙门得无畏。

　　十四者此三千大千世界百亿日月。现住世间诸法王子有六十二恒河沙数。修法垂范教化众生随顺众生方便智慧各各不同。由我所得圆通本根发妙耳门。然后身心微妙含容周遍法界。能令众生持我名号与彼共持六十二亿恒河沙诸法王子二人福德正等无异。世尊。我一名号与彼众多名号无异。由我修习得真圆通。

　　百亿日月即千个百万也。修法是自行。垂范是化他。言随顺众生方便智慧即属权智。各各不同是权智不同。此与观音实同权异。以诸菩萨权用有偏。惟观音体用皆圆胜诸菩萨。此举所较。由我下次举能较。即中云身心微妙含容。如前云六根圆通含十方界。又身心之言该十八界则尽摄二十四种圆通。是则周遍法界之言当该七大。能令下正较量。法华疏云圆人惟一偏人则多。格六十二亿偏菩萨也。又别行疏云。一多性不可得无有二相。同入实际。实际正等是故无异。法华论云。毕竟决定知法故。法即法性真如法身。是故六十二亿与观音无别。盖法华为流通本经故智者二疏约待绝二妙之义互显。其文格偏等圆相待义也。实际正等绝待义也。况复本论以法性释等。今经为对诸圣说圆通本根校量胜劣。然则两经义不全同。傥或一向将此例彼。岂唯见智者未晓。抑亦观天亲弗明矣。世尊下结所以无缺欠为真圆通。孤山曰此方众生耳根利故受道者多所以观音化胜。余根钝故受道者少所以诸圣化劣。是知行位虽齐对境有异。总河沙数但敌观音一人。故使持名二福正等。从来观音耳根利于诸圣之余根。而反就众生说者是举所化显能化也。

　　○三总结。

　　是名十四施无畏力福备众生。

　　○三四不思议二一总标。

　　世尊。我又获是圆通。修证无上道故。又能善获四不思议无作妙德。

　　前三十二应是菩萨往应众生。十四无畏是众生来叩菩萨。今四不思议虽亦是感应。而正明菩萨。自所证得。心不能思。口不能议。故云修证无上道。据后云我得佛心证于究竟。即是已证。然由修方证。或云三十二应是初住境界至此方是等觉位。浅深恐不可定。

　　○次别列四一现容说咒。

　　一者由我初获妙妙闻心。心精遗闻见闻觉知不能分隔。成一圆融清净宝觉。故我能现众多妙容。能说无边秘密神咒。其中或现一首。三首。五首。七首。九首。十一首。如是乃至一百八首。千首。万首。八万四千烁迦罗首。二臂。四臂。六臂。八臂。十臂。十二臂。十四。十六。十八。二十。至二十四。如是乃至一百八臂。千臂。万臂。八万四千母陀罗臂。二目。三目。四目。九目。如是乃至一百八目。千目。万目。八万四千清净宝目。或慈。或威。或定。或慧。救护众生得大自在。

　　妙妙两字确指空中。妙以亡相为义。空亡根尘之相。中亡空假之相。若就前文则入流亡所下是初妙义。寂灭现前下是次妙义。若就本文则心精遗闻是初妙义。见闻觉知不能分隔成一圆融清净宝觉是次妙义。心性真常不杂妄法故曰心精。脱去耳根故曰遗闻。六根圆融了无一相是清净。具诸妙用曰宝觉。夫一根已具千二百功德。况六根互具妙用岂穷。霅川曰。首表法身超出二边。臂表解脱提拔众苦。目表般若照了万境。皆云八万四千者即障显德也。障即八万四千尘劳。偈云十使互具成一百。历十法界成一千。身口七支为七千。三世共成二万一。四心各具二万一。共成八万四千数。清净宝目者。能除他垢曰清净。令他得益曰宝目。身手目咸有慈威定慧之相见必利益故能救护。现容说咒其相如此可思议乎。

　　○二形咒无畏。

　　二者由我闻思脱出七尘。如声度垣不能为碍。故我妙能现一一形。诵一一咒。其形其咒能以无畏施诸众生。是故十方微尘国土皆名我为施无畏者。

　　闻即初于闻中。思即入流亡所等。于三慧中但言前二盖省文耳。如声下譬也。闻思如声。六尘如垣。六尘不能系缚如垣不碍声。盖妄形已尽真形如声之无碍。以真形全是闻性也。形与声类故以声为喻。故我下明不思识。承上文来重言现形诵咒。既一切不能拘缚何畏之有。微尘国中皆施无畏可思议乎。此与前十四无畏不同。以前不云微尘国也。光师云根如声之无形此妙语也。以无碍故无刹不现故曰妙能。以无碍故令他无畏。碍则有畏。不碍何畏。

　　○三令众求哀。

　　三者由我修习本妙圆通清净本根。所游世界能令众生舍身珍宝求我哀愍。

　　本妙圆通清净本根者。上谓本来自妙。下谓圆通清净。本惟耳根。耳根利则机应捷。本根清净则一切无著。故令众生舍身珍宝。夫一切众生以财为命。悭心最难破。舍心最难发。而所游之处皆舍身珍宝。可思议乎。

　　○四己他愿满。

　　四者我得佛心证于究竟。能以珍宝种种供养十方如来。傍及法界六道众生。求妻得妻。求子得子。求三昧得三昧。求长寿得长寿。如是乃至求大涅槃得大涅槃。

　　过去已成正法明如来即究竟觉。虽成佛果行菩萨道愿无不满。能供如来则满己愿。能应诸求则满他愿。可思议乎。又供佛珍宝安知非即众生所施之珍宝乎。己他满愿亦因能克果之义。吴兴曰此四不思议前二属应。后二对机。应中备显形声二益。初文虽云说咒而正示形益。即应身功德也。次文虽复现形而正示声益。即名称普闻也。机中具明因果二相。先明修因。则六度之中略举布施俾求福故。后明感果。则世出世愿靡不成就令得乐故。

　　○二结答圆通。

　　佛问圆通。我从耳门圆照三昧。缘心自在。因入流相得三摩地。成就菩提斯为第一。世尊。彼佛如来叹我善得圆通法门。于大会中授记我为观世音号。由我观听十方圆明故观音名遍十方界。

　　身根圆照似简他根。缘心似简耳识。缘心自在者。系缘法界不须作意也。因入下似总结上文所说。因入下因也。成就下果也。其言入流者。能脱根尘可谓入流也已。吴兴曰。按观音三昧经。及大悲经。并云此菩萨过去久已成佛号正法明。又悲华经云。往昔宝藏如来授不瞬太子记名观世音。然则悲华与今经皆覆本随迹之名。今得圆通即太子后身也。补遗云。今正释出观音之名。于闻听中用观观其闻性方成圆明。从德立名故不云闻而云观也。是则云观已兼其听矣。由我以观为听故能圆明。前云观听旋复亦此意。观听十方圆明观周普也。称名周遍世音普也。此见普门之义。经自初卷辨见所显独在眼根。大士从耳根入而云由我观听者。六根互用双收二根。则见道修道之文咸归一辙也。

　　○四放光现瑞印可。

　　尔时世尊于师子座从其五体同放宝光远灌十方微尘如来及法王子诸菩萨顶。彼诸如来亦于五体同放宝光从微尘方来灌佛顶。并灌会中诸大菩萨及阿罗汉。林木池沼皆演法音。交光相罗如宝丝网。是诸大众得未曾有。一切普获金刚三昧。即时天雨百宝莲华。青黄赤白间错粉糅。十方虚空成七宝色。此娑婆界大地山河俱时不现。唯见十方微尘国土合成一界。梵呗咏歌自然敷奏。

　　初放光。即时下现瑞。现瑞中表三德。五体放光。放全体之光。十方佛总诸圆通。十方菩萨各入圆通。故远灌其顶以明道之不二。又十方佛既从二十五门入今佛与大众亦然。故微尘佛亦放光来此灌顶。以表所入法门无非无上顶法无相真理。菩萨罗汉不言顶者省文耳。林木池沼皆演法音表七大皆如来藏。正一切声是佛声。一切色是佛色也。微尘诸光其光交接互相笼罩故曰相罗。喻宝丝者。以宝丝为重重相映。如光之彼彼互彻。金刚三昧从性体得。是大经十功德中第六功德。经云。譬如金刚若在日中色则不定。金刚三昧亦复如是。若在大众色亦不定。所以今经下文即云天雨百宝莲华乃至虚空成七宝色也。又金刚三昧者。虽见男女无男女相。虽见五阴无五阴相。故下文又云大地山河俱时不现等也。雨华至不现表般若。唯见下表法身。梵呗下表解脱。又青黄赤白四华表四十位。国土合一表大众俱入一法界。既不见诸界自然成一界矣。二十五种圆通不一故华具众色。自行化他赞叹随喜。合成百宝。二十五门一一皆是金刚三昧咸具因果故以百宝莲华表之。青黄赤白等正明色之不定也。证圆通后十方虚空悉皆销殒化成宝觉真空。亦以金刚三昧其色不定或成色也。

　　○五佛敕文殊简辨三一佛敕文殊二奉命简辨三时众获益初中二一示圆融。

　　于是如来告文殊师利法王子。汝今观此二十五无学诸大菩萨。及阿罗汉。各说最初成道方便。皆言修习真实圆通。彼等修行实无优劣前后差别。

　　最初成道方便者。所从之门即方便也。长水云。修行之要入实为期。今皆实证故无优劣。据曰劫相陪便成前后差别。既各证果有何前后。吴兴曰。夫如来藏性元无异乘。以根有利钝故教分大小。约三谛言之。则小教所诠者真也。大教所诠者中也。而此真中遍在一切俗谛之上。即前所悟十八界及七大也。当知三谛具足名如来藏。俗谛不空。真中俱空。故二十五圣中凡声闻所证。或析俗见真或体俗见真皆分入空藏也。菩萨所证。或离俗显中或即俗显中皆全入空藏也。今以藏性融会全分无差。即同法华开方便门示真实相决了声闻法是诸经之王也。既以此文为开显。下拣圆通必是别教无疑。问前释观皆圆通云是一心三观。今何言别。答。观音自圆。拣选自别。既云简选优劣非别而何。应知此经元教初机之人自当分别。不可直作纯圆而释。

　　○二明须拣二一为阿难。

　　我今欲令阿难开悟二十五行谁当其根。

　　易开悟者即当其根。

　　○二为未来。

　　兼我灭后此界众生入菩萨乘求无上道。何方便门得易成就。

　　每一世界必有所宜。而此界所宜何在。菩萨乘因也。无上道果也。何方便门使因果得易成就。所从之根名为方便。前四卷第二决定义中云。得循圆通。与不圆根日劫相陪。直至今文尚未拣出圆通本根。兹欲的示华屋之门故命文殊拣选。又前文云十方如来于十八界一一修行皆得圆满无上菩提亦无优劣。故佛不自拣。降佛已还每为根局。则选圆通是菩萨因人之事。文殊应命不亦宜乎。

　　○二奉命拣辨二一述敬仪。

　　文殊师利法王子奉佛慈旨。即从座起顶礼佛足。承佛威神说偈对佛。

　　○二正说偈二一通明所证理又二一从真起妄。

　　觉海性澄圆圆澄觉元妙。元明照生所所立照性亡。迷妄有虚空。依空立世界。想澄成国土。知觉乃众生。

　　欲选圆通先原始要终以明迷悟之大途。觉海之觉即四卷中性觉本觉之觉也。海字亦可从喻。亦可从法。觉体无涯称为海耳。此是性体。而云澄圆者。或谓同于性觉妙明本觉明妙。未必然也。明字自在下文岂可强对圆字。若以澄字当妙。则元妙之妙何以释之。澄是澄寂。圆是圆满。觉字即下成众生之本。澄字即下成国土之本。但下文全妄。此处全真。在性中澄寂之德义含本有依报。依正不二故名曰圆。次句圆澄觉三字犹言一体之依正也。元妙者元来无相故以为妙。次言元明照生所者。至此方用明字。盖三谛中有一谛能生诸法俗谛是也。性觉妙明中有一字能生诸法明字是也。若以前二句为真中二谛。今元明为俗谛亦无不可。前非无俗合俗而为真中。元明即是真中合真中而为俗。明必有照照必生所。即是因明立所也。照性亡者。从觉明而成晦昧也。迷妄有虚空是释明照性亡耳。空晦暗中结暗为色而成世界。先成无情之国土。次成有情之众生。想澄者。妄想中有澄静之体。盖全觉海之澄而为妄想之澄。知觉是正报亦全觉体而为知觉。文殊皆引第四卷文以立三谛之体。此七大十八界所由来也。

　　○二返妄归真。

　　空生大觉中如海一沤发。有漏微尘国皆依空所生。沤灭空本无况复诸三有。

　　幽溪曰。前依第四卷文明从真起妄。今一行半明返妄归真。盖众生未见道时。非惟迷万法本。空抑且谓物大已小。此二迷展转相因而有。惟不了万法本空故有天有地有依有正。一堕于有则谓依大正小。身大心小。所谓一迷为心决定惑为色身之内是也。能见道者。则了觉海性澄圆圆澄觉元妙。从大觉而生虚空。依虚空而立大地。依大地而妄立众生。所谓不知色身外洎山河虚空大地咸是妙明真心中物。譬如澄清百千大海弃之唯认一浮沤体目为全潮穷尽瀛渤。故曰空生大觉中如海一沤发。有漏微尘国皆依空所生。此中且破物大己小。若破万法皆有又在下二句也。沤灭空本无况复诸三有者。前文云。今汝诸根若圆拔已内莹发光。如是浮尘及器世间诸变化相如汤销冰应念化成无上知觉。后文云一人发真归元十方虚空悉皆销殒。何况空中所有国土。灭沤方为修道。沤灭正言证果。此二句正破于有。有破则万法之体空。体空则大小之计亡。惟一宝觉真心本元之性矣。

　　○二别显能入门二一总述意。

　　归元性无二。方便有多门。圣性无不通顺逆皆方便。初心入三昧迟速不同伦。

　　前明迷悟大途竟。下正简圆通。二十五门名曰多门。佛赴宿根随其宜乐故圣性无不通。又前云十方如来于十八界一一修行皆得圆满无上菩提亦是圣性无不通。如前三卷初六入十二处等皆是佛说是圣性无不通。云顺逆皆方便者。耳根则顺顺此方之机也。诸根则逆逆此方之机也。

　　○二别简辨二一简诸行非二显观音是初为四一简六尘六一简色尘。

　　色想结成尘精了不明彻。如何不明彻于是获圆通。

　　优波尼沙陀因观不净白骨微尘根色明空。尘色既尽妙色密圆。今此简云。色由妄想结成诸尘。尘质粗凝故精明了别之性不能通彻。云何以此而取圆通耶。

　　○二简声尘。

　　音声杂语言但伊名句味。一非含一切云何获圆通。

　　陈如悟四谛声妙音密圆。简谓音声是径直声。语言是屈曲声。故曰杂。名句等者。名诠自性。句诠差别。文即是字为二所依。如名为眼即诠自性。若言佛眼天眼乃显句诠差别。味即文也。一非含一切云何获圆通者。谓若非一即一切不名圆通。非定谓一不能含一切。

　　○三简香尘。

　　香以合中知离则元非有。不恒其所觉云何获圆通。

　　香严童子闻香入鼻。观其来无所从去无所至。尘气倏灭妙香密圆。今此拣云。香之一法合有离无。既非其常未为圆观。

　　○四简味尘。

　　味性非本然要以味时有。其觉不恒一云何获圆通。

　　药王药上因尝众味了味无生。非即身心非离身心。由味觉明位登菩萨。今云味性本无待根方觉。无根无味故非圆通。味时者尝时也。

　　○五简触尘。

　　触以所触明无所不明触。合离性非定云何获圆通。

　　䟦陀婆罗忽悟水因。既不洗尘亦不洗体。中间安然得无所有。妙触宣明由是证果。今言此触要因所触之尘合于身时而触相方明。性非常定故不圆通。

　　○六简法尘。

　　法称为内尘凭尘必有所。能所非遍涉云何获圆通。

　　迦叶从法尘入。不依五根所取称为内尘。荆公曰法尘为所缘意为能缘。但心无并虑如缘善心数则不能缘恶故曰非遍涉。

　　○二简五根为五一简眼根。

　　见性虽洞然明前不明后。四维亏一半云何获圆通。

　　律陀旋见循元由斯证得。然前方全明后方全暗。左右傍观三分之二。故简之也。须知文殊所简皆在初机。若少得禅定则十方洞达况圣性乎。次此即应耳根。以观音呈解在后而文殊所取正此故留在后。

　　○二简鼻根。

　　鼻息出入通现前无交气。支离匪涉入云何获圆通。

　　长水云。周利槃特因教数息微细穷尽生住异灭。返息循空因是得道。今云鼻息虽通出入。出入各据而不相交。支分既离岂成圆观。

　　○三简舌根。

　　舌非入无端因味生觉了。味亡了无有云何获圆通。

　　舌根为识所依亦名舌入。令文语倒云舌非入耳。然钵提观味之知非体非物是对物推简。故云味亡了无有。

　　○四简身根。

　　身与所触同各非圆觉观。涯量不冥会云何获圆通。

　　毕陵伽婆蹉因毒刺伤足有觉觉痛。觉清净心无痛痛觉。纯觉遗身获无学果。简谓身为能触尘为所触。徒物不触因身知而有触。惟身不触因外尘而有触。故云同。然合中有觉离中不知。各者离也。初心在缘为觉。细心分别为观。既离中则无岂圆觉观乎。涯量者边际也。承上离中不知是不能冥会。又圆者圆融。知身即触知触即身可谓圆觉观矣。然合时则圆离则不圆故云各非圆觉观也。且身与触之边际显处相通冥则不通故不冥会。

　　○五简意根。

　　知根杂乱思湛了终无见。想念不可脱云何获圆通。

　　空生旷劫心得无碍。如是乃至十方成空空性圆明顿入如来宝明空海。今简意知之根每杂乱思。使湛了之性终不能见。圆通本离思量分别而想念不脱岂可获哉。

　　○三简六识为六一简眼识。

　　识见杂三和诘本称非相。自体先无定云何获圆通。

　　舍利弗心见清净。由遇佛故见觉明圆。简中云识见即眼识也。论云二和生识今云三和者能所合说耳。从因缘生即无定相故下句云自体先无定。如下耳根圆通常皆是真实决定之法岂无定乎。

　　○二简耳识。

　　心闻遍十方生于大因力。初心不能入云何获圆通。

　　唯以心闻不由根听。此是普贤大人境界。由修法界行大因所生。初心之人纵修耳识决不能以心闻而洞十方。若洞十方名为圆通。不洞十方非圆通也。由此观之。可见所选的指初心入门方便矣。云何必执为真实耶。

　　○三简鼻识。

　　鼻想本权机祗令摄心住。住成心所住云何获圆通。

　　权机者谓权用此机宜。因孙陀罗心多散乱教观鼻端以摄其心。心既住已。则息成心之所住而真元无住。有住即非。

　　○四简舌识。

　　说法弄音文开悟先成者。名句非无漏云何获圆通。

　　音谓音声。文谓名句文等。满慈从旷劫来辨才无碍岂非先已成就。今重使转轮即得开悟。然法离文字故名句非无漏也。亦非初心所宜是故简之。

　　○五简身识。

　　持犯但束身非身无所束。元非遍一切云何获圆通。

　　持犯甄别但束身耳。持戒虽用身识而所束实在有形之身。苟无形象何以束之。身既是有形之法不能遍到一切岂圆通乎。

　　○六简意识。

　　神通本宿因何关法分别。念缘非离物云何获圆通。

　　目连神通由宿习所得。虽云旋湛心光发宣非关于法分别而现。然小乘神通皆是作意。缘物则有。离物则无。分别法尘是为意识。

　　○四简七大为七一简地大。

　　若以地性观坚碍非通达。有为非圣性云何获圆通。

　　地性观者谓观地性。下文亦然。持地平填尚涉有为非实圣性。即中云生住灭为三有为相。恐指地性是有为耳。乌得非持地之行乎。

　　○二简水大。

　　若以水性观想念非真实。如如非觉观云何获圆通。

　　月光童子入定成水乃是想念所成。禅中有觉观。如如之理则非觉观。

　　○三简火大。

　　若以火性观厌有非真离。非初心方便云何获圆通。

　　乌刍厌欲观火非真解脱。且初心之人岂可使其尽修火定故须简也。

　　○四简风火。

　　若以风性观动寂非无对。对非无上觉云何获圆通。

　　琉璃光观风性动见东方不动佛国是动寂相对。

　　○五简空大。

　　若以空性观昏钝先非觉。无觉异菩提云何获圆通。

　　晦昧为空则昏钝。迷空是无明。故先非觉。

　　○六简识大。

　　若以识性观观识非常住。存心乃虚妄云何获圆通。

　　弥勒修惟识。而所观之识念念迁谢故非常住。又言有识心即是存心。如云识简心空岂非存心乎。

　　○七简根大。

　　诸行是无常念性元生灭。因果今殊感云何获圆通。

　　前之六大皆有观法。惟势至念佛不假方便故不言观。先总明有为诸行悉是无常。次明念亦诸行故不离生灭。生灭即无常也。惟此一门以生灭因而得不生不灭之果。所感之果与因殊异。以他力故入无生忍。因不该果非圆。因不通果非通。吴兴曰。已上二十四圣皆由所得圆通本根非此土当根乃为所简。须知简圣全是简机。岂文殊之有慢心。诸圣之有惭德。古谓此等龙门点额宁不长吁者。鄙哉。

　　○二显观音是分六一明方便。

　　我今白世尊佛出娑婆界。此方真教体清净在音闻。欲取三摩提实以闻中入。

　　此土众生闻根偏利。而佛以音声为教体最清净。偏逗此方机宜。故欲取三摩提必从音闻而入也。音即所闻之境。闻即能闻之根。举所显能而正示闻性故云欲取等也。自第二决定义来直至此句分明指出圆通本根。郑重殷勤无过此语。三摩提是假观。假即空中义含三观。

　　○二叹观音。

　　离苦得解脱良哉观世音。于恒沙劫中入微尘佛国。得大自在力无畏施众生。妙音观世音。梵音海潮音。救世悉安宁。出世获常住。

　　离苦者离分段变易二生死苦。前入流亡所下得空解脱。忽然超越等得中解脱。良者善也。恒沙劫者。明成道已来利物时长。入微尘佛国叹三十二应。得自在是叹四不思议。无畏句是叹十四无畏。妙音下约三谛以叹名。音字皆是所观。三智观故音成三境。双遮空有即妙音。观音赴救是妙假。梵音清净以叹于空。海潮总喻三音应不失恃。救世安宁利他三千赴物也。出世常住自行惟在空中也。又三谛救世咸获安宁。三谛出世莫非常住。盖令众生先得世乐后获常乐。

　　○三显圆通三一圆真实。

　　我今启如来如观音所说。譬如人静居十方俱击鼓十处一时闻。此则圆真实。

　　古云十方者十界也。击鼓者机动也。一时闻者应不失也。交光直就凡夫现前闻性释之。于凡有分。于圣不亲。然此文以凡验圣故云如观音所说。又云譬如。谓不特观音应遍十方。就凡夫闻声亦可征验。

　　○二通真实。

　　目非观障外。口鼻亦复然。身以合方知。心念纷无绪。隔垣听音响遐迩俱可闻。五根所不齐是则通真实。

　　目非观障外隔纸不见外物。隔皮不见五藏。口鼻亦然若有所隔咸不能知。惟耳隔垣能听不惟闻迩又能闻遐。如铜山西崩灵钟东应则所闻何限乎。问。此是根用何言真实。答。根是四大所成岂能闻声。既能闻声全是闻性必不关于四大。性虽真实附根而显故曰真非真恐迷也。吴兴曰。此明圆通且寄耳用以显闻性异于五根也。即中云圆真实者谓真实是圆。通真实者谓真实是通也。

　　○三常真实。

　　音声性动静闻中为有无。无声号无闻非实闻无性。声无既无灭声有亦非生。生灭二圆离是则常真实。纵令在梦想不为不思无。觉观出思惟身心不能及。

　　明常中先引击钟验常。动则闻中有声。静则闻中无声。正如前云声于闻中自有生灭也。无声号无闻者如前钟歇无声阿难大众俱言不闻也。前云若实无闻闻性已灭。钟声更击汝云何知。故今云非实闻无性。此一行明离断见。次一行正明常住。文从无灭显出无生。谓不但闻声时闻性无灭。即有声时闻亦不生。故阿难前文答声为是答闻总差。夫声无无灭。声有不生。则不惟答无为误而答有亦成谬矣。故佛云自是声尘或无或有。岂彼闻性为汝有无。次二句承前半行即结常住。问。明常未毕何遽结常。答。此有二意。一者前一行离断见次一行正明常住故应结常。二者纵令下一行开人入道之门。圆通常皆从此而入。何者。日间耳闻与意识杂。惟梦想时闻离意识即是闻性。故悟门必从此入。言梦想者梦中有想。如自怪其声为木石响。方斯时也。有梦时之意识无醒时之意识。故前文云岂忆静摇开闭通塞。不忆静摇是不忆尘。不忆开闭通塞是不忆根。则根之不动可知。虽不思忆必闻舂捣声是不为不思无也。言觉观者前文有觉观义。如云其人梦中闻舂捣声别作他物或为击鼓或为撞钟盖初心在缘名觉也。即于梦中自怪其钟为木石响即细心分别为观也。此皆梦中觉观出于醒时思惟之外。夫五根身心不即是性。梦闻即性。故前云其形虽寐闻性不昏。若见性者。一闻此言宜猛自提取矣。此文虽明常真实而圆通常必皆从此入也。

　　○四别示迷悟二一明循声故迷。

　　今此娑婆界声论得宣明。众生迷本闻循声故流转。阿难纵强记不免落邪思岂非随所沦。旋流获无妄。

　　如上奉命拣选已竟。今点出闻中迷悟功过晓喻当机。使之倒闻反闻以旋迷归悟。即仰体如来开示在会之慈旨也。文中先结功成过。声论宣明是功循声流转是过。如上文云无灭无生是本闻也。而声尘有生灭随遂此声必招流转。岂非下结过成德。以闻随声为闻之过是为沦溺。而旋流灭妄。即获真常是闻之功。

　　○二明入流则悟二一诫谛听。

　　阿难汝谛听。我承佛神力宣说金刚王如幻不思议佛母真三昧。

　　长水科此文为后明观行。今定之。金刚空也。如幻假也。幻即空中不可思议。佛母中也。此则首楞严定体具法身般若解脱三德秘藏也。又十方三世诸佛皆从此妙奢摩三摩禅那出。故名佛母。

　　○二明入流二一标闻闻。

　　汝闻微尘佛一切秘密门欲漏不先除畜闻成过误。将闻持佛佛何不自闻闻。

　　欲漏句勉其断思惑。佛佛者。佛说三藏十二部皆成佛道之法故名佛佛。闻闻者。闻性现前不涉思量则自闻其闻也。谓从闻而入闻性。即下文反闻闻自性也。

　　○二释闻闻二一明修证圆满二譬一返六脱初中二一明根脱则尘返。

　　闻非自然生因声有名字。旋闻与声脱能脱欲谁名。一根既返源六根成解脱。

　　向下正明闻闻。交光云。听精映声卷声成根遂有耳根之名。今谓不尔。因音声而有名句文故云名字。旋闻者非谓舍动求静。正当闻声时不起思量分别动静二相了然不生则与声脱。若作此释。不但成脱声之义。而前圆通常三德之旨皆焕然矣。音声之径直者尚不可得。名字之屈曲者复何有哉。声尘既亡耳根随拔。故五粘皆拔而六根成脱也。

　　○二明根除则尘消二一由假入空中。

　　见闻如幻翳三界若空华。闻复翳根除尘销觉圆净。净极光通达寂照含虚空。

　　前明由离尘故脱根。今偈复明根除则尘相尽销。先明生死之由。众生见闻其犹翳眼。翳眼见华故三界如空华矣。次明除尘之由。翳根若除尘相自殒。情虚理实觉心圆净。盖前言离尘脱根者。离自分之六尘。脱自分之六根也。今明脱根之后三界空华皆殒故妙觉明心圆满清净。及其净之极也中道智光通达无碍。寂照之觉尚含虚空。矧空中所有之器界乎。或云闻复尘销此分证也。后云净极乃极证也。

　　○二由空中出假。

　　却来观世间犹如梦中事。摩登伽在梦谁能留汝形。

　　却来者。解脱之后退入三界还来度生。以自他之幻皆销摩登不能留矣。登伽是梦。得圆通者是醒。安见梦中之人能拘摄醒中之人乎。

　　○二譬一返六脱二一喻又二一喻依真起妄。

　　如世巧幻师幻作诸男女。虽见诸根动要以一机抽。

　　譬上一返六脱等文即总譬法说也。喻中有四意。一幻师。二诸男女。三诸根。四一机。古人云。幻师喻真如。有随缘义故名为巧。幻作喻真如随无明缘。诸男女当喻诸众生。诸根动喻下文六和合。一机者。幻师手中所提线索喻一精明。若线动则幻人手足皆动。抽者抽牵也。

　　○二喻反妄归真。

　　息机归寂然诸幻成无性。

　　线索不动则幻人手足皆不动。此譬下一处成休复六用皆不成也。以六用不成合诸幻无性其旨最明。幽祖云。此喻喻众生根尘情虚无实。可以生而可以灭。如识精元明能生诸缘即诸幻可生也。见见非见闻闻非闻即诸幻可灭也。前文云狂心若歇歇即菩提。正同此意。

　　○二合二一合起妄。

　　六根亦如是。元依一精明分或六和合。

　　或以一精明合前幻师则不合一机。以六和合合诸男女则不合诸根。今谓不尔。如前以一机喻一精明。诸根喻六和合。其义甚明。然一精明是陀那细识真妄和合为六根所依。则幻师与幻法之一机。皆在其中矣。六和合是众生之六根则诸男女亦在其中矣。

　　○二合归真三一一返六脱。

　　一处成休复六用皆不成。

　　一处成休复合上息机归寂然。一处即一根也。六用皆不成合上诸幻成无性。

　　○二辨分满位。

　　尘垢应念销成圆明净妙。余尘尚诸学明极即如来。

　　孤山曰。尘垢等二句登圆初住。余尘等二自从分至满。

　　○三结劝闻闻。

　　大众及阿难旋汝倒闻机。反闻闻自性性成无上道。圆通实如是。

　　此结上闻闻之义。夫人情必有所偏。意重于声则遗其闻所谓倒闻机也。机以可发为义。根可发闻亦可发识故名为机。令矫其獘而云反闻闻自性者。颠倒分别则但闻声。兹不外闻其闻而反闻其闻。正当闻时分别不起并亡生灭。根尘尽脱从此闻而入闻性。若性成无上道。即如前云净极光通达寂照含虚空。却来观世间犹如梦中事。至却来时无一音而不照即观世音。故云性成无上道圆通实如是。

　　○五明同证。

　　此是微尘佛一路涅槃门。过去诸如来斯门已成就。现在诸菩萨今各入圆通。未来修学人当依如是法。我亦从中证非惟观世音。

　　一路涅槃门者十方三世如来皆由耳根一门而超出故为涅槃之门。此二句总标。过去六句别开三世如来以劝修证。而十方该在其中。末二句约彼我菩萨以劝修。意云我文殊与观音既皆修此而证入。后之欲究竟悲智者可不依此而修乎。

　　○六结宜修二一结酬以明去取。

　　诚如佛世尊询我诸方便。以救诸末劫求出世间人。成就涅槃心观世音为最。自余诸方便皆是佛威神。即事舍尘劳。非是常修学浅深同说法。

　　佛以二十五方便使我选择故以询也。元教阿难而但云末劫者。阿难示迹亦为未来岂实钝乎。耳根当体即是涅槃妙心是故名为最。又救末劫令入涅槃亦惟观音为最。即事者即所遇之事也。言二十四圣各随所因事相而成观行。皆是佛之威神方便令其得道。非是久长修学浅深二机同入之法门也。反显观音即是浅深二机同说同入久长修学之法门也。如失明而旋见。触刺而遗身等皆为即己事而修证者。

　　○二请加以显真实。

　　顶礼如来藏无漏不思议。愿加被未来。于此门无惑方便易成就堪以教阿难及末劫沉沦。但以此根修圆通超余者。真实心如是。

　　前佛云。我今欲令阿难开悟二十五行谁当其根。兼我灭后此界众生入菩萨乘求无上道何方便门得易成就。今此结文对前可晓。应知佛言何方便门得易成就。今文殊云于此门方便易得成就。则佛与文殊皆以耳根为初心入门方便。未尝言根为究竟真实也。奈何人师故违佛说。偏执用根不用心耶。真实心即文殊自指选圆通之心也。

　　○三时众获益四一阿难明道。

　　于是阿难及诸大众。身心了然得大开示。观佛菩提及大涅槃。犹如有人因事远游未得归还。明了其家所归道路。

　　此节皆就耳根说。阿难等方悟圆通从耳根入。耳根属身与心故身心了然。见道分中已赐华屋。今得华屋之门是大开示。菩提涅槃是二转依号。犹如下立喻。因事未还明其心未常不欲归也。一时在会尚未得修耳根为因事未归。然知菩提涅槃是家。耳根圆通为路。则于修证皆无惑矣。

　　○二普会入位。

　　普会大众天龙八部有学二乘及诸一切新发意菩萨其数凡有十恒河沙。皆得本心。远尘离垢获法眼净。

　　皆得本心者悟明自心也。尘垢皆是见惑。获法眼净成须陀洹。然法华以为位在六根即七信已上。今闻圆通得证当亦是六根位也。

　　○三登伽证果。

　　性比丘尼闻说偈已成阿罗汉。

　　性尼独言闻偈者与他人不同。他人之益兼在圆通。摩登初从文殊获度功独归偈。然所证小果。未必便齐第四依也。

　　○四众生发心。

　　无量众生皆发无等等阿耨多罗三藐三菩提心。

　　法华疏云。毕竟之理是无等。初缘毕竟理而发心能等于理故云无等等也。彼中有三释。文句云无等等者。九法界心不能等理佛法界心能等此理。故无等而等也。次即疏中所引。又心之与理俱不可得。将何物等何物而言无等等耶。心之与理俱不可说不可说。而说此心等此理故言无等等耳。初一是横释。次一是竖释。又次非横非竖释。

　　○二带事兼修名助行三一持根本大戒二明诵咒除习三明结坛立行初二一陈请二一经家叙。

　　阿难整衣服于大众中合掌顶礼。心迹圆明悲欣交集。欲益未来诸众生故稽首白佛。

　　长水曰圆通即是心所行路故曰心迹。悲昔不闻欣今得悟。又念未来众生未悟故悲。观现存大众得益故欣。

　　○二正陈请二一叙自悟。

　　大悲世尊。我今已悟成佛法门。是中修行得无疑惑。

　　○二请利他二一禀佛教。

　　尝闻如来说如是言。自未得度先度人者菩萨发心。自觉己圆能觉他者如来应世。

　　吴兴曰。菩萨四誓以度人为先。如来十号以度世为本。当知五住究尽二死永亡方云得度。

　　○二述意请二一欲以正行益物。

　　我虽未度愿度末劫一切众生。

　　云愿度众生似专仗如来之力。若安立道场远离魔事。则未来众生永得度脱。

　　○二更请助行益物。

　　世尊。此诸众生去佛渐远。邪师说法如恒河沙。欲摄其心入三摩地。云何令其安立道场远诸魔事。于菩提心得无退屈。

　　长水云。此诸众生根劣也。去佛渐远时劣也。邪师说法难多也。此则时浇解昧。惑障尤多。修定摄心难为进趣。况遭魔惑邪见弥增。如此修行如何无退。

　　○二宣说二一赞德诫听。

　　尔时世尊于大众中称赞阿难善哉善哉。如汝所问安立道场救护众生末劫沉沦。汝今谛听当为汝说。阿难大众唯然奉教。

　　○二正为宣说为二一举戒为众基。

　　佛告阿难。汝常闻我毗奈耶中宣说修行三决定义。所谓摄心为戒。因戒生定。因定发慧。是则名为三无漏学。

　　摄心为戒者。摄是止义。恶念既息积以岁月如水久澄寂然入定。定生慧者。谓于所观之境专一不移须臾证之疑惑尽裂。教有大小之分而此三阶终无躐等。温陵曰。三藏之中毗奈耶律藏也。此大小乘戒通称也。小乘禀法为戒粗治其末。大乘摄心为戒细绝其本。法戒则无犯而已。心戒则无思犯也。夫能摄心。则定由是生。慧由是发。三者圆明则诸漏永尽故名三无漏学。别示四重则十戒之初淫杀盗妄四波罗夷为根本重罪。其所谓其心不淫其心不偷等。皆使无思犯也。摄持执则。莫尚乎此。

　　○二明持犯损益二一征起。

　　阿难云何摄心我名为戒。

　　戒以防非止恶为义。摄心为戒防莫大焉。

　　○二解释四。淫杀盗妄。初中二一辨示持犯二结显邪正初又二一正明二重示初又二一宣示损盖二嘱诫灭后初又二一持则不随生死。

　　若诸世界六道众生其心不淫则不随其生死相续。

　　六道皆因淫有。淫心若绝六道俱息。

　　○二犯则必落魔道。

　　汝修三昧本出尘劳。淫心不除尘不可出。纵有多智禅定现前。如不断淫必落魔道。上品魔王。中品魔民。下品魔女。彼等诸魔亦有徒众。各各自谓成无上道。

　　因邪智而发欲定。定无戒基全不顺三学次第。正长水云。魔不断淫而修定。魔定顺惑得易成就。因其定功浅深而分三品也。若论淫欲当入三涂。以禅智力故落魔道。若论禅定应生天上。以不断淫又落魔道。是福胜见强而且破戒。乃戒见俱破以淫转化。故自谓成道且有徒众也。

　　○二嘱诫灭后又二一魔令毁犯。

　　我灭度后末法之中多此魔民炽盛世间。广行贪淫为善知识。令诸众生落爱见坑失菩提路。

　　佛在世时魔但欲坏法不自附于佛法。佛灭度后附佛法而成魔。徒众反盛乃遂其坏法之计。长水曰。末世众生无正法眼。多被魔民广行贪淫假称善友诱化无识失正遭苦。

　　○二汝教坚持。

　　汝教世人修三摩地先断心淫。是名如来先佛世尊第一决定清净明诲。

　　温陵曰。诸经戒杀居首为设化以慈悲为本。此经淫戒居首为真修以离欲为本。盖欲气粗浊染污妙明。欲习狂迷易失正受。续生死丧真常莫甚于此。故须首戒。而为清净第一明诲也。观阿难起教示遭邪染而厥初发心先厌欲浊。至于三渐次中一一首惩。然后身心妙圆获大安隐。十信初心由欲爱干枯而慧性圆明遂阶等妙。诸世间人由心不流逸澄莹生明渐乎六天。是故真修内摄必先离欲也。

　　○二重示二一犯障修证。

　　是故阿难。若不断淫修禅定者。如蒸沙石欲其成饭经百千劫秪名热沙。何以故。此非饭本沙石成故。汝以淫身求佛妙果。纵得妙悟皆是淫根。根本成淫轮转三涂必不能出。如来涅槃何路修证。

　　前已云纵有多智禅定现前。今又云不得禅者。前指邪智所发之定非由戒发即非真定。今明非戒无从得定。然下合文云求佛妙果今云修禅。岂佛果但属禅定耶。应知禅定之称是牒上修三摩地。入三摩地妙慧即发佛果现前。故前后之言皆相应也。定力极浅者如电光三昧亦必从断淫而得。今不断淫正与相反故如蒸砂作饭。合中汝以淫身求佛妙果合上蒸砂成饭。纵得下至必不能出合上经百千劫只名热沙。又纵得妙悟皆是淫根先合此非饭本。以是淫根则非佛本也。言妙悟者。彼纵悟贪欲即道愈增其淫故皆淫根。虽以福力得生魔宫后历三恶永无出期。如来涅槃何路修证耶。

　　○二持获菩提。

　　必使淫机身心俱断。断性亦无。于佛菩提斯可希冀。

　　机者发动之由。喻如弩牙。易云几者动之微。身心皆有淫机须使皆断。有无二无。无二亦灭。是断性亦无。

　　○二结显邪正。

　　如我此说名为佛说。不如此说即波旬说。

　　波旬又名波卑夜。此翻恶者。即是魔王。或言杀者。

　　○二杀戒二一辨示持犯二一正明二一宣示损益二一持则不随生死。

　　阿难。又诸世界六道众生其心不杀则不随其生死相续。

　　若论戒相。断淫较易断杀较难。如蚤虱蚊蚋及蛇蝎毒虫遇而不杀殊为不易。今经先禁食肉犹是易持。至禁丝绵绢帛靴履裘毳则亦出家易犯也。

　　○二犯则必落神道。

　　汝修三昧本出尘劳。杀心不除尘不可出。纵有多智禅定现前。如不断杀必落神道。上品之人为大力鬼。中品则为飞行夜叉诸鬼帅等。下品当为地行罗刹。彼诸鬼神亦有徒众。各各自谓成无上道。

　　多智是修智。禅定是修福。带杀修福报为神道。功深福厚为大力鬼。即五岳四渎系祠祀者。功浅福薄列在中下。八部所管及大海边罗刹国类。因修定故皆有业通迅疾无碍。不断杀故受此恶趣。若但行杀害直入地狱矣。一雨云。各各自谓成无上道者。认己是而不知其非如鹗虎不知暴也。此四戒虽俱根本。以堕落为言不无轻重。如淫堕魔道。杀堕鬼道。盗堕妖邪。岂非为罪渐鄙而为报转微乎。至于妄语则永殒善根无复知见沉三苦海。此则不惟失如来种而三恶道又某永居也。

　　○二嘱诫灭后三一鬼神诳世。

　　我灭度后末法之中多此鬼神炽盛世间。自言食肉得菩提路。

　　上但云杀。至此方云食肉是杀之所以也。

　　○二如来简显二一释疑情。

　　阿难。我令比丘食五净肉。此肉皆我神力化生本无命根。汝婆罗门地多蒸湿加以砂石草菜不生。我以大悲神力所加。因大慈悲假名为肉汝得其味。

　　疑者云。既戒食肉何令比丘食五净肉。故此释之。是知令食五净。正是令人不食肉也。五净肉律中三净。不见为我杀。不闻为我杀。不疑为我杀。今言五者。加自死鸟残二也。温陵云我以大悲等者恐害鸟兽以神力加即是大悲。复加慈字令之得味即与乐也。

　　○二斥邪计。

　　奈何如来灭度之后食众生肉名为释子。汝等当知是食肉人纵得心开似三摩地皆大罗刹。报终必沉生死苦海非佛弟子。如是之人相杀相吞相食未已。云何是人得出三界。

　　如来灭后既非神力所化即实是众生报阴岂可食哉。似三摩地鬼神定也。亦能知过去未来事与善定相似。戒定慧三俱有顿渐。故梵网顿制对别圆机久断食肉。但鹿苑以来毗尼渐制对藏通机故开三净。化道将终则收渐归顿故楞伽涅槃今经俱唱断肉。楞伽正制藏通菩萨。此经则兼制三乘。故下云清净比丘及诸菩萨不踏生草等。洎至涅槃更独制声闻。

　　○三嘱付阿难。

　　汝教世人修三摩地次断杀生。是名如来先佛世尊第二决定清净明诲。

　　○二重示二一犯障修证。

　　是故阿难。若不断杀修禅定者。譬如有人自塞其耳高声大叫求人不闻。此等名为欲隐弥露。清净比丘及诸菩萨于岐路行不踏生草况以手拔。云何大悲取诸众生血肉充食。

　　修禅之意元为入三摩地。然不断杀而修禅岂得禅乎。自塞其耳元欲不闻。然大叫而求不闻人岂不闻。欲隐弥露承上大叫求人不闻。喻欲出生死而反彰生死之过。温陵曰。不故踏不故杀。仁慈之至犹及草木。况食众生肉耶。

　　○二持戒解脱。

　　若诸众生不服东方丝绵绢帛及是此土靴履裘毳乳酪醍醐。如是比丘于世真脱。酬还宿债不游三界。何以故。服其身分皆为彼缘。如人食其地中百谷足不离地。必使身心于诸众生若身身分身心二途不服不食。我说是人真解脱者。

　　东方不无裘毳西土不无丝绵。各以多分言也。酬还宿债只此生身。舍此则永别三界矣。物理论云。梁者黍稷之总名。稻者粳糯之总名。菽者众豆之总名。三谷各二十合六十。蔬果之实各二十合为百谷。足不离地者。劫初之人体有飞光足若御云。由乎食地肥啖粳糯故其体坚重而足不离地也。必使下双结服食。身血肉骨髓也。身分裘毳乳酪也。既云身心又云身心二途者。上并标身心。下明身心分二途也。谓身服食心贪求也。

　　○二结显邪正。

　　如我此说名为佛说。不如此说即波旬说。

　　○三盗戒二一辨示持犯二一正明二一宣示损益二一持则不随生死。

　　阿难。又复世界六道众生其心不偷。则不随其生死相续。

　　不与而取谓之盗。起心即犯故云心不偷。

　　○二犯则必落邪道。

　　汝修三昧本出尘劳。偷心不除尘不可出。纵有多智禅定现前。如不断偷必落邪道。上品精灵。中品妖魅。下品邪人诸魅所著。彼等群邪亦有徒众。各各自谓成无上道。

　　诳取人财义同穿窬故号偷心。多智禅定从修福修慧而得。取利则其心不正故落邪道。精灵者。如山精水怪神通自在犹若神仙。妖魅者。如狐狸猿猴或取人精气或盗人财物。下品为诸魅所著即依傍假托取人财食也。

　　○二嘱诫灭后二一邪徒乱正二一妖邪惑世。

　　我灭度后末法之中多此妖邪炽盛世间。潜匿奸欺称善知识。各自谓已得上人法。詃惑无识恐令失心。所过之处其家耗散。

　　潜匿奸欺。谓潜藏奸盗诈伪取利之心也。称善知识盗贼渠率也。奸欺之人苟求不与之利。詃诱无识之人。猛贪异语令彼愚者顿罄家财仍遭王难故云耗散。十诵律有六种盗心。谓苦切取。(即乞怜状)轻慢取。(有规威状)以他名字取。(谓我是善知识)触突取。(谓嫚骂使伏乞)受寄取。(谓昏昧他寄附)出息取。(谓以钱责人之息者)五分律有四。谓谄心。曲心。瞋心。恐怖心。四分律有十种。谓黑暗心。(谓不识正理)曲戾心。(谓谄附)恐怖心。(谓唯恐失之)常有盗他心。(既言常有。则不论多寡。必欲盗耳)决定取。(以力强求不问可否)寄物取。(可解)恐怖心。(谓以言恐之因而取财)见便取。(谓伺其可取之便而盗之)倚托取。(谓假指权势。经云恐令失心。即恐怖取。失心即令前人失己正念。俱堕邪见)此经潜匿奸欺等其言虽略足以蔽诸。而偏指称善知识者。将非如来悬鉴末世其徒实繁耶。子女玉帛者当以自省矣。

　　○二如来简显二一显正斥邪。

　　我教比丘循方乞食。令其舍贪成菩提道。诸比丘等不自熟食。寄于残生旅泊三界。示一往还去已无返。云何贼人假我衣服裨贩如来造种种业皆言佛法。却非出家具戒比丘为小乘道。由是疑误无量众生堕无间狱。

　　循方下标。随所到处乞食自活名循方。诸比丘下释一往还者。纵不即出而一往一来。则非久住之义。若去已不返则直去不回矣。又一往来是二果。去已是三果。裨贩者。裨音悲。补也。欲自补益须事贩卖。以佛法为取利之具是裨贩如来之贼人也。造种种业者。如贮谷米置田房言是佛法。盖假借佛法为名而与俗人治生无异。涅槃邪正品云。我灭度后。是魔波旬渐当坏乱我之正法。乃至作比丘比丘尼像。及阿罗汉等形。以此有漏之身称是无漏。乃至说言无四波罗夷十三僧残不定法舍堕等法。亦无五逆等罪及一阐提。乃至若犯如是等罪亦无有报。如是说者并是魔说。但今文所指意在取利不在坏法。然已同于魔说矣。疑误无量众生者。人皆有好利之根。今闻邪说彼等众生一一皆以取利为事。不守正法非毁戒律岂不堕无间狱乎。僧祇律云。乞食谓之分卫。谓分施众僧卫护道力。肇师云。乞食略有四意。一为福利众生。二为折伏憍慢。三为知身有苦。四为除去滞着。今经令其舍贪不自熟食即除去滞着也。成菩提道即卫护道力福利众生也。知身为倘寄知世为旅泊无事畜藏无所顾恋皆所谓循方。方法也。

　　○二示灭罪法。

　　若我灭后其有比丘发心决定修三摩提。能于如来形像之前。身然一灯烧一指节及于身上爇一香炷。我说是人无始宿债一时酬毕。长揖世间永脱诸漏。虽未即明无上觉路。是人于法已决定心。若不为此舍身微因纵成无为必还生人酬其宿债。如我马麦正等无异。

　　盗者取他依报资于己身。今损正报以供上圣故能翻破无始盗业。正一切难舍无过于身。难舍能舍则自余贪爱决能弃舍。故曰是人于法已决定心。苟舍身而心不舍则徒增业苦无益于道。故下云必使身心二俱弃舍也。佛为宿诟比丘可食马麦。故证果后于毗兰邑食之示宿债必酬也。

　　○二嘱付阿难。

　　汝教世人修三摩地后断偷盗。是名如来先佛世尊第三决定清净明诲。

　　○二重示二一犯障正定。

　　是故阿难。若不断偷修禅定者。譬如有人水灌漏卮欲求其满。纵经尘劫终无平复。

　　譬凿卮令漏灌水求满。水来虽复无限而卮之漏去无穷。以无穷之漏待无限之来。纵经尘劫终无平复。以喻禅定之水无限盗罪之漏无穷。纵修之旷劫秪益酬偿先债何能满足菩提。

　　○二持获三昧。

　　若诸比丘衣钵之余分寸不畜。乞食余分施饿众生。于大集会合掌礼众。有人捶詈同于称赞。必使身心二俱捐舍。身肉骨血与众生共。不将如来不了义说回为己解以误初学。佛印是人得真三昧。

　　长水云此文劝离四过谓贪慢瞋痴。配文可见。初贪中又二。一衣钵之余不畜者止贪也。二余分施饿鬼众生止吝也。于大集下离慢使。有人下离瞋使。必使下离痴使。不了义者。如烧身得兰烧指得吉之类。回为己解者。不了义说合其私心故回佛说而为己解。以佛说而成己解故云回耳。又回为己解者。己不能行大乘。却引权乘所说为是。初学闻之弃大从小执权迷实故曰误也。其云合掌礼众视毁如赞矫称善知识之弊也。

　　○二结显邪正。

　　如我所说名为佛说。不如此说即波旬说。

　　○四妄语戒二一辨示持犯二一正明二一宣示罪障三一标示。

　　阿难。如是世界六道众生虽则身心无杀盗淫三行已圆。若大妄语。即三摩地不得清净。成爱见魔失如来种。

　　修行之人才得影响即自彰言多成妄语内贪利名欲他重己则成爱魔。内起邪见谓己均圣则成见魔。

　　○二显相。

　　所谓未得谓得。未证言证。或求世间尊胜第一。谓前人言我今已得须陀洹果。斯陀含果。阿那含果。阿罗汉道。辟支佛乘。十地。地前诸位菩萨。求彼礼忏贪其供养。

　　前标爱见今示其根。先总示其相。未得三果未证无学及十地此似见魔。或求下正示爱魔。谓前人言下别示爱见之相。文列三乘。辟支佛亦有方便即是得也。果位即证也。乃至地前即得。登地即证。涅槃邪正品云。若有说言我已得成阿耨菩提。何以故。以有佛性故。有佛性者必定得成阿耨菩提。当故是人犯波罗夷罪。何以故。虽有佛性以未修习诸善方便是故未见。以不见故不得成就阿耨菩提。故知略不修断自称即是佛者皆大妄语也。犯波罗夷非佛弟子。

　　○三结过。

　　是一颠迦消灭佛种。如人以刀断多罗木。佛记是人永殒善根无复知见。沉三苦海不成三昧。

　　一颠迦即一阐提。一云何颠益迦此云极恶。熏闻云多罗树形如棕榈。高者七八十丈。具云贝多罗此翻岸形。以刀断即不复活。喻大妄语人永断善根。三苦海者三途也。

　　○二嘱诫灭后二一显正破邪。

　　我灭度后敕诸菩萨及阿罗汉应身生彼末法之中。作种种形度诸轮转。或作沙门。白衣居士。人王。宰官。童男。童女。如是乃至淫女。寡妇。奸偷屠贩。与其同事。称赞佛乘。令其身心入三摩地。终不自言我真菩萨。真阿罗汉。泄佛密因轻言未学。惟除命终阴有遗付。云何是人惑乱众生成大妄语。

　　真四果十地从法起应尚不许说自证。况凡夫妄语乎。作种种形是总标。度诸轮转是现形之意。沙门至童男女是同其胜净。淫女等是同其秽劣。盖四摄法中同事利行尽为益他非为利己何必说自证耶。如此应化同凡皆是佛之密因。而于后生晚学之前轻言已证泄佛密因殊为不可。阴有遗付。如南岳之言铁轮。天台之示五品。功德铠之说偈。真观师之屈指是也。然此犹言此生亲证。若文殊普贤之化为寒山拾得。戒师七娘。方是应身生此末法也。南岳天台如统纪本传。求陀䟦摩此云功德铠。宋文时死反屈二指表证二果。真观居钱塘下天竺隋文帝时死反屈三指表证三果。

　　○二嘱付阿难。

　　汝教世人修三摩地后复断除诸大妄语。是名如来先佛世尊第四决定清净明诲。

　　○二重示二一立三喻。

　　是故阿难。若不断其大妄语者。如刻人粪为栴檀形。欲求香气无有是处。我教比丘直心道场于四威仪一切行中尚无虚假。云何自称得上人法。譬如穷人妄号帝王自取诛灭。况复法王如何妄窃。因地不真果招纡曲。求佛菩提如噬脐人欲谁成就。

　　此文举浅况深余之妄语尚不可为况大妄语耶。妄号帝王喻如圆通疏。求升反坠名曰纡曲。以妄语人而求菩提。如以自口而噬自脐不可及矣。文有三喻。初刻粪为栴檀形喻妄言证圣是假非真。妄称帝王明其僭妄之罪。三噬脐喻喻欲求佛果终不成就。

　　○二正劝诫。

　　若诸比丘心如直弦。一切真实入三摩地永无魔事。我印是人成就菩萨无上知觉。

　　此语与上相反。直心即不诳妄。心言直故如是乃至始终地位中间永无诸委曲相。故成无上知觉。

　　○二结显邪正。

　　如我此说名为佛说。不如此说即波旬说。

　　首楞严经观心定解卷第六
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷第七

　　○二明诵咒除习二一结前文。

　　阿难。汝问摄心。我今先说入三摩地修学妙门求菩萨道要先持此四种律仪皎如冰霜。自不能生一切枝叶。心三口四生必无因。阿难。如是四事若不失遗。心尚不缘色香味触。一切魔事云何发生。

　　前阿难问欲摄其心入三摩地。云何令其安立道场远诸魔事。阿难摄心之言早已问戒。故佛先说持戒所以应阿难之请也。入三摩等者。欲入三摩地必须修学妙门。妙门即是耳门。从门入奥如是而后可谓求菩萨道。皆持戒后事也。先说之先对后诵咒立坛。先持之先对下一切枝叶。入坛而后修学圆通入三摩地然以戒为基址可不先说乎。四根本戒既除一切枝叶自去可不先持乎。心三即意贪瞋痴备举十重也。大乘摄心为戒自兼心三。若口四但枝叶耳。故四重若持则该心口。不失遗者谓于戒不漏失。是则未入道场已远魔事矣。

　　○二明今意二初略显诵持利益二略示道场方轨初文分二一劝诵持。

　　若有宿习不能灭除。汝教是人一心诵我佛顶光明摩诃萨怛多般怛啰无上神咒。斯是如来无见顶相无为心佛从顶发辉坐宝莲华所说心咒。

　　如来藏心超出群有永离诸相。四眼二智所不能窥故称无见顶相。无为心佛者此佛正是无生灭如来藏心所成也。又不但从顶现且从顶发辉。不但发辉且坐宝莲华所说。温陵曰。现业易制自行可违。宿习难除心假神力。今夫行人好正而仍邪。欲洁而偏染。不教而能。不愿而为。隐然若有驱䇿而不能自已者宿习之使也。德隆而福轻。行善而身凶。多障多冤。数病数恼。绵然若有机缄而不能自释者宿习之召也。兹非一生一劫之缘乃无始来念念受熏者。故非神力莫能脱之。摩诃萨怛多般怛啰此云大白伞盖。即藏心也。量廓沙界曰大。体绝妄染曰白。用覆一切曰伞盖。神咒从此流演故名心咒。无见顶者。华严九地知识自说为佛乳母初生疾捧持谛观不见顶。示顶法不可以见见也。幽溪曰前说律仪以制现业。今说神咒以除宿习。不独设教周圆亦见慈心独至。苟非有此说宿习现前果将何法以治之乎。准温陵师有宿习之使。有宿习之召。苟能持此神咒则罪灭福生。然宿习藏之于心非心咒而弗改。宿习有之于为非无为而莫治。今以大白伞盖体相用以临之。将三惑以俱忘。四魔而共灭。尚何宿习敢潜藏于其间哉。

　　○二显利益。

　　且汝宿世与摩登伽历劫因缘恩爱习气非是一生及与一劫。我一宣扬爱心永脱成阿罗汉。彼尚淫女无心修行神力冥资速证无学。云何汝等在会声闻求最上乘。决定成佛。譬如以尘扬于顺风有何艰险。

　　较量中先举登伽爱习深厚尚成罗汉。言宿生则非一生。言历劫即非一劫。次举淫女及无心修行因咒力故资其宿善尚证无学。又登伽速证无学。彼方举行邪咒今以正咒破之。彼是当机故得速证。阿难但是旁益而已。幽溪曰此中较量咒力之义有四不同。一汝等在会显非一人。既为比丘爱习则薄。二约人品贵贱。登伽淫女为品则贱。声闻佛子为品则贵。三者彼无心修行其心则劣。今求最上乘其心则胜。第四应云大小果位不同。登伽闻咒速证无学。阿难发愿决定成佛。后举譬者。尘扬顺风其事非难。喻藉咒成佛有何艰险。不必以尘喻习及以风比咒也。

　　○二略示道场方轨二一方便。

　　若有末世欲坐道场先持比丘清净禁戒。要当选择戒清净者第一沙门以为其师。若其不遇真清净僧汝戒律仪必不成就。戒成已后着清净衣然香闲居诵此心佛所说神咒一百八遍。

　　承上决定成佛故云欲坐道场。前科显诵持利益谓之略者以对后文广显也。此科示道场方轨谓之略者亦以对次文广示也。方轨文二。今文正明方便。准止观于正修前具二十五种方便。一具五缘。二呵五欲。三弃五盖。四调五事。五行五法。用对今文略皆具足。如云先持比丘清净禁戒即持戒清净也。戒成就已着新净衣即衣食具足也。建立道场必择闲林深谷即闲居静处也。专心入坛一心行道即息诸缘务也。选第一沙门以为之师即近善知识也。经云如是四事若不失遗心尚不缘色香味触即呵五欲也。始于三七日六时行道如是不寐后则端坐安居经一百日即弃五盖也。端坐安居必调心不沉不浮。调身不缓不急。调息不涩不滑。调眠不节不恣。调食不饥不饱。是为调五事也。坐禅之时必须具足乐欲精进志念巧慧一心即行五法也。是则此经不惟正修与止观㳷合即方便亦复大同。未结界前先诵神咒一百八遍然后结界。结界方法此经不说。应准大悲经或以刀画为界。或以白芥子散掷四方为界。或以想到之处为界。幽溪大师山中道场则依后法以想为界也。长水云今此持戒应通大小。若出家者除戒体本净当须忏净。如更禀菩萨律仪弥益其善。若在家者或受近事戒。或但受菩萨戒。以下文有白衣故。真际曰诵咒百八表灭百八烦恼也。

　　○二正修二初一修。

　　然后结界建立道场。求于十方现住国土无上如来放大悲光来灌其顶。

　　○二明证。

　　阿难。如是末世清净比丘若比丘尼白衣檀越心灭贪淫持佛净戒。于道场中发菩萨愿。出入澡浴六时行道。如是不寐经三七日。我自现身至其人前摩顶安慰令其开悟。

　　心灭贪淫则专至于第一戒也。持佛净戒即先所受比丘戒等也。持戒之后更须发愿。天如补注曰。求佛灌顶。今佛现身名为感应。既得感应心必开悟。孤山曰佛本是无心净故有。水清月现感应自然。若见此相当观空寂。是佛显然。是魔则灭。幽溪曰经中开众为三。一比丘。二比丘尼。三优婆塞即白衣檀越。然白衣近事男或可同坛进修。若比丘尼必欲行道自当别置道场。如古之法华圣尼必有成法。交光乃许白衣女亦可同坛。此则内违律制外招讥嫌。本图利益反致损之。幽溪据经云白衣檀越不通女人必有深旨。尚须再考。

　　○三明结坛立行二初广示道场方轨二重宣佛顶咒辞初文二一请问。

　　阿难白佛言世尊。我蒙如来无上悲诲心已开悟。自知修证无学道成。末法众生建立道场云何结界合佛世尊清净轨则。

　　此阿难问结坛轨则之详也。或云悲诲即四种清净明诲此说太局。应知从初卷来无非无上悲诲。以圆教法门是如来无上之诲。从悲心出。故曰悲诲。心已开悟者指上多番开悟。自知句温陵曰知咒力冥加圣果可期也。幽溪曰自知修证无学道成者谓佛世不必建坛也。而有四义。面奉慈容故。亲承圣教故。根器淳厚故。已登初果故。末世反是故须建立。幽溪此释亦指咒力加被故知无学可期。此句复含二义。一者自知修证之法。二自信如此修证必登无学四果之位。次为末法请建立道场者。前阿难问欲摄其心入三摩地。云何令其安立道场远诸魔事。今摄心之法已得闻矣。若立道场必须结界。其清净轨则非佛自说何由知之。言清净者即如下文牛粪为场十香涂地等。

　　○二答示二初别示二初明坛法二一立场方法。

　　佛告阿难。若末世人愿立道场。先取雪山大力白牛。食其山中肥腻香草此牛唯饮雪山清水其粪微细。可取其粪和合栴檀以泥其地。若非雪山其牛臭秽不堪涂地。别于平原穿去地皮五尺以下取其黄土。和上栴檀沉水苏合熏陆郁金白胶青木零陵甘松及鸡舌香。以此十种细罗为粉合土成泥以涂场地。方圆丈六为八角坛。

　　夫法王法言即事即理。楞严坛法古有表示。但所表尚有未尽今重以观心释之。文中先取之取取其牛也。山中肥腻香草表首楞严经。饮雪山清水表楞严大定。其粪微细表万行。可取之取取其粪也。雪山或表圆教。然考大经云。雪山者名为如来。忍辱草者名大涅槃经。今亦例彼。以雪山为如来。表行人能入佛境界也。大力白牛者。考文句以大白牛譬无漏般若。今谓雪山表佛境异即属法身。法身中道之理超出如山。离二边无明故如雪。行人依之而起般若之智具大根力故表白牛。非此纯白之法安与大白伞盖相应耶。肥腻香草是圆顿教典。谓般若大智从教而得也。雪山清水者是性具之定。智与定合能见佛性。而言其粪微细者从无分别理无分别智起无分别之用具足万行非微细乎。此显即秽无秽。更和栴檀以表解脱。三德既具方是道场。次简云。若非雪山者未入佛境界也。则无分别用反成魔事。如大经云。纵使大火焚烧身首终不求救舍念法心。此以无分别而成佛事。苟末代众生谓淫杀盗妄于道无碍。以此为无分别行反成么矣。别于下乃佛预指末代修行。如东震旦等不近雪山亦无白牛故为别立此法。乃表圆机。有云表别机者非也。平原表众生心地。穿地五尺表破五住烦恼。黄色之中土表信心以显中信。如上雪山白牛喻上根性。法华龙女方是其人。此不易得降此尚有圆机。但依心性中理以起中信。云上栴檀者即指上文和合旃檀之语。既以黄土而当牛粪可不和栴檀耶。此中十香须表十信。虽未破无明登住当以圆信历此十心。细罗为粉亦万行也。方圆者理圆而矩方。丈六表十六刹那。八角表八忍。忍者人也。谓八人地中具十六刹那耳。下文云不起于座得须陀洹则为十六刹那明矣。坛者起土为之方与圆合为丈六。问。十六刹那但在小乘今何入大。答。法华释信解品。谓信解之名准小望大即属圆教修道之位。是则十六心中前十五心为初住见道至十六心即为第二治地住之向也。问。既具十六刹那何云八人。答。前十五心中八忍具足智少一分故名八人。此属须陀洹果。至第十六即名斯陀含向。有云在菩萨位中十六心但名八忍惟如来得智名也。问。前粪和栴檀用表解脱。今之十香何配十信。答。解脱之法亦可从十心而得。作此配会于义无违。

　　○二供养方法二初坛中供物二初昼夜常供三一坛心庄严。

　　坛心置一金银铜木所造莲华。华中安钵。钵中先盛八月露水。水中随安所有华叶。

　　坛心置莲华者。法华三昧为今经之宗也。现前一念具佛知见离思量分别为法华三昧之体。或云金银铜木随丰俭为之不必具用此四。即中谓木茎铜叶银须金台共为一华。金表灭智。银表道。铜表苦。木表集。木能生长故表集也。铜附于木故表苦也。金最贵而银次之以对道灭其义可知。苦集即道灭乃无作四谛之义如莲华之出泥不染也。以不生不灭为本修因然后圆成果地修证。因果在一心中即莲华也。钵为盛水即无漏性水。八月是秋之中表得中道理水。水中安华叶者。叶以表权理水是实。实中有权盖同体权实之义。或云八月亦表八正。大经云。若修八正即见佛性如八月露水。

　　○二八方庄严。

　　取八圆镜各安其方围绕华钵。镜外建立十六莲华。十六香炉。间华铺设庄严香炉。纯烧沉水无令见火。

　　此第二层。取八圆镜者上下八镜为一坛之主。今先列八镜以表行人之八忍也。须知八忍从四谛立。又四十五位所得法华三昧皆八人地所成故云围绕华钵。法华八王子亦表八人地耳。镜外下为第三层。施十六莲华者八人地中十六刹那一一皆是法华三昧。如法华十六王子皆于八方成正觉也。十六香炉表十六心皆是解脱。纯烧沉水表竖穷实相。无令见火者寂灭忍也。盖火是因缘生法。今实相理是因缘所显非因缘所生故不令见火。

　　八王子配八忍者。经云。一名有意此苦法忍也。四谛中苦有阴质故有意即苦忍也。经云。二名善意此集法忍也。集为不善以善破之。三名无量意此灭法忍也。灭则无量故得此名。四名宝意此道法忍也。道可尊贵故云宝也。经云五名增意此苦比忍也。从苦法忍增成苦比忍也。六名除疑意此集比忍也。疑为惑首故应除之。七名响意此灭比忍也。灭法忍如声灭比忍如响。八名法意此道比忍也。道是轨则故云法也。圆教八忍乃初发心境界。故八子皆名意。盖取发心毕竟二不别也。

　　十六王子配十六刹那者。法华云其二沙弥东方作佛。一名阿閦在欢喜国。二名须弥顶。即中云此配苦法忍苦法智也。苦必三相迁移而佛名不动是子动中证不动也。达苦即乐故云欢喜应配苦忍明矣。须弥亦不动义。智在忍上故须弥顶是苦法智也。经云东南方二佛。一名师子音。二名师子相。此配集法忍集法智也。集是烦恼。闻师子音五住烦恼皆裂故属集忍。从忍发智则具师子之相。经云南方二佛。一名虚空住。二名常灭。此配灭法忍灭法智也。经云西南方二佛。一名帝相。二名梵相。此配道法忍道法智也。四谛中惟道谛最尊故道忍称帝。惟道清白故道智称梵相也。经云西方二佛。一名阿弥陀。二名度一切世间苦恼。此配苦比忍苦比智也。弥陀在极乐国达苦即乐应属苦比忍。第二可知。经云西北方二佛。一名多摩罗䟦栴檀香神通。二名须弥相。此配集比忍集比智也。梵语多摩罗䟦此云性无垢贤。烦恼及业皆垢秽不贤之法得集比忍可以治之。又集则四心流动。得集比智即不动如须弥也。经云北方二佛。一名云自在。二名云自在王。此配灭比忍灭比智也。灭则自在得此名也。经云东北方佛名坏一切世间怖畏。第十六我释迦牟尼。于娑婆国土成阿耨多罗三藐三菩提。此配道比忍道比智也。道忍无畏能坏怖畏。至十六道比智圣果已圆故于忍土而得菩提。此十六名配十六心绝无矫强览者知之。盖圆教十六刹那是初发心境界。大经云不离初发心而得阿耨多罗三藐三菩提此之谓矣。

　　○三分置供物。

　　取白牛乳置十六器。乳为煎饼并诸沙糖油饼乳糜苏合蜜姜纯酥纯蜜。于莲华外各各十六围绕华外以奉诸佛及大菩萨。

　　此第四层。上来文中取数惟八与十六最多。初云方圆丈六为八角坛则能供所供皆在其中矣。次云八月露水及八圆镜各安八方。镜外莲华香炉数各十六亦兼能供所供。莲华为所香炉为能。今文八味十六器则惟能供。良以期心初住故皆属意。于八忍十六刹那岂容他释乎。白牛乳即譬佛性。大经云。雪山有草名曰肥腻。牛若食者即得醍醐。此上味也。而置十六器中岂非佛性在十六刹那中耶。乳为煎饼表经融炼。然八味皆十六者明八忍中一一各具十六心。苟非圆初发心岂彼彼互具若此。或云围绕华外者是坛心所置之莲华非镜外十六莲华也恐未必然。此第四层有一百二十八数在外明矣。佛及大菩萨究竟此八忍十六心故以为供。

　　○二两时别供。

　　每以食时若在中夜。取蜜半升用酥三合。坛前别安一小火炉。以兜楼婆香煎取香水沐浴其炭然令猛炽投是酥蜜。于炎炉内烧令烟尽享佛菩萨。

　　温陵云。佛以日中受食故日中致享是也。而云中夜例之岂中夜亦受供欤。应知佛住中道故中日中夜皆表中道。取蜜半升用酥三合古人以为三五和合。半升是五。如大经婴儿行有五句。一不能起者如来终不起诸法相。不能住者如来不着一切诸法。不能来者如来身行无所动摇。不能去者如来已至大般涅槃。不能语者如来虽为一切众生演说诸法实无所说。是为五句。又五句者。第一义空为一句。不思议假为第二句。有即是空为第三句。空即是有为第四句。不落有无为第五句。酥三合者。如大经云。一指二指三指皆见。即三谛也。蜜从华出华是大乘之因。酥从乳出密酥皆可喻习果。小火炉是镕炼之处乃喻现前一念。假缘而起故号火炉。三即是五同在一念。以香浴炭及令烟尽表除习气也。仁庵云。投酥蜜于炎炉必有釜也。烧令烟尽炼纯使无余嗅也。兜楼婆出鬼神国。此方无故不翻。或翻香草。旧云白茅香也。幽溪曰白茅香台山处处有之出香琳峰者佳。

　　○二坛外庄严二一列诸位。

　　令其四外遍悬幡华。于坛室中四壁敷设十方如来及诸菩萨所有形像。应于当阳张卢舍那。释迦。弥勒。阿閦。弥陀。诸大变化观音形像兼金刚藏安其左右。帝释梵王乌刍瑟摩并蓝地迦诸军茶利与毗俱胝四天王等频那夜迦张于门侧左右安置。

　　四外者坛之四外。苕溪云。西域当阳皆取东向。所云左右则右尊而左卑也。此方敷置或可随宜。应以尊居右卑居左。如大论以舍利弗为佛右面弟子。目连为佛左面弟子。不惟西域此方古者亦以右为尊也。即中云此经在灌顶部中录出毗卢为主故须张卢舍那。盖法身无相即以胜应兼法身耳。举五佛以该诸佛。举二菩萨该诸菩萨。此佛菩萨中之要也。古注谓金刚藏常领金刚护持咒人伏魔断障。故观音与金刚藏当安左右。蓝地迦青面力士。军茶利金刚异名。毗卢神变经云。右边毗俱胝。手垂数珠鬘。三目持发髻。尊形犹皓素。圆光色无比。频那夜迦即猪头象鼻二使者。具如桐洲注。

　　○二悬八镜。

　　又取八镜覆悬虚空。与坛场中所安之镜方面相对。使其形影重重相涉。

　　前八镜以表行人八忍。今八镜以表诸佛八智。诸佛不离初发心而得阿耨多罗三藐三菩提故。恰与行人八忍相对。此科在列诸像后故表诸佛八智明矣。然不但初后皆八。真因真果诸位靡不从心而得岂非重重相涉乎。感应道交在其中矣。初明坛法竟。

　　○二示诵仪二初修二初行道二初明成就二一明助行。

　　于初七中至诚顶礼十方如来诸大菩萨阿罗汉号。恒于六时诵咒围坛至心行道。一时常行一百八遍。第二七中一向专心发菩提愿心无间断。我毗奈耶先有愿教。第三七中于十二时一向专持般怛啰咒。至第七日十方如来一时出现。镜交光处承佛摩顶。

　　前卷云十方如来于十八界一一修行亦无优劣。又云此二十五无学诸大菩萨及阿罗汉彼等修行实无差别。故须咸礼。然菩萨罗汉之名亦不拘于二十五也。初七六时诵咒云一时常行一百八遍者。长水云此咒四百二十七句。前诸句数但是皈命诸佛菩萨众贤圣等及叙咒愿加被离恶鬼病等诸难。至四百十九句云跢侄他此翻即说咒曰。从四百二十句唵字去方是正咒。如云六时行道诵咒每一时诵一百八遍正诵此心咒耳。吴兴云此说未当。所言每一时诵一百八遍者误也。前文自说常于六时诵咒围坛至心常行一百八遍斯是行道遍数耳。又云诵咒但诵唵字以下恐非经意。据吴兴说盖以绕坛为行道也。第二七发菩萨愿心无间断者。此心既发必须相续。不尔恐成遗忘故勖之以无间。愿教。吴兴曰如梵网经十大愿等(云云)。即中云初二七中虽但云持咒礼佛发愿必具五悔。言五悔者。一忏悔破大恶业罪。二劝请破谤法罪。三随喜破嫉妒罪。四回向破为诸有罪。五发愿破邪倒罪。即导前四令至所在。能行五悔令至菩提况灭罪乎。第三七一向持咒则纯依佛不思议力。镜交光者表感应道交。圆人至此多入初住故承佛摩顶。

　　○二明正行。

　　即于道场修三摩地。能令如是末世修学身心清净犹如琉璃。

　　修三摩地恐即指后端坐安居经一百日。身心清净如琉璃者。泐潭云观行成就也。吴兴云此观行净或六根净。然经意何必不指六根真清净位。

　　○二示不成。

　　阿难。若此比丘本受戒师及同会中十比丘等其中有一不清净者如是道场多不成就。

　　此反显道场成就必由于师友也。

　　○二坐禅。

　　从三七后端坐安居经一百日。

　　苕溪曰。天台止观示四种三昧。一曰常坐如一行三昧。二曰常行如佛立三昧。三曰半行半坐如方等法华。四曰非行非坐如请观音等诸大乘经。今经所属亦半行半坐也。幽溪云今经道场初三七日则专于常行。后一百日端坐安居则专于常坐。是则一经兼乎两行也。

　　○二证。

　　有利根者不起于座得须陀洹。纵其身心圣果未成决定自知成佛不谬。

　　须陀洹者十六刹那进趣见真是第二依人。故大经云第八人者不名凡夫。纵圣果未成谓未成须陀洹。而自知成佛不谬是初依菩萨。大经云。具烦恼性能知如来秘密之藏。又云是名凡夫非第八人。前云身心清净犹如琉璃是过于须陀洹者也。应是三四依位。

　　○二总结。

　　汝问道场建立如是。

　　○二重宣佛顶咒辞三初阿难述请二如来宣说三述愿加护初中二一阿难请。

　　阿难顶礼佛足而白佛言。自我出家恃佛憍爱。求多闻故未证无为。遭彼梵天邪术所禁心虽明了力不自由。赖遇文殊令我解脱。虽蒙如来佛顶神咒冥获其力尚未亲闻。惟愿大慈重为宣说悲救此会诸修行辈末及当来在轮回者。承佛密音身意解脱。

　　不以难事苦之曰憍。未证无为者。在小乘则三界惑尽名证无为。在大乘则二死已断名曰无为。天如补注曰。昔阿难密承咒力得解淫难故曰冥获而未闻。今乃重请显说意在悲救此会及当来也。

　　○二大众请。

　　于时会中一切大众普皆作礼伫闻如来秘密章句。

　　○二如来宣说二初现化佛说咒。

　　尔时世尊从肉髻中涌百宝光。光中涌出千叶宝莲。有化如来坐宝华中。顶放十道百宝光明。一一光明皆遍示现十恒河沙金刚密迹擎山持杵遍虚空界。大众仰观畏爱兼抱求佛哀佑。一心听佛无见顶相放光如来宣说神咒。

　　南无萨怛他苏伽多耳(云云)

　　前云无见顶相无为心佛从顶发辉坐宝莲华所说心咒今云肉髻即无见顶相也。熏闻引无上依经云。顶骨涌起自然成髻。涌百宝光即从顶发辉也。次云千叶宝莲等即坐宝莲华也。补遗云。此第六番放光。百宝光表百法界。千叶华表千如。有化如来坐华表千法同一觉性。从佛顶现表千法是佛所证无上之法。化佛顶又现十道百宝光表千法门佛理齐也。然初从佛顶现化佛又从化佛现金刚密迹擎山持杵表此神咒即生善灭恶之用。孤山曰。诸经神咒例皆不翻。自古人师多有异说。天台会之不出四悉。一云咒者鬼神王名。称其王名部落敬主不敢为非。此世界义也。二云咒者如军中密号。唱号相应无所呵问。不相应者即执治之。此为人义也。三云咒者密默遮恶余无识者。如微贱人奔逃异国讹称王子因以公主妻之。多瞋难事。有一明人从其国来王往欣之。其人语曰。若当瞋时应说偈云。无亲往他国欺诳一切人。粗食是常食何劳复作瞋。说是偈时默然瞋歇。即对治义也。四云咒者诸佛密语惟圣乃知。如王索仙陀婆一名而具四实。谓盐水器马也。群下莫晓惟智臣解之。咒亦如是。秪一法语遍有诸力。病愈。罪除。生善。合道即第一义也。具此四义故存本音。五不翻中即秘密故不翻。于四翻中即翻字不翻音。天如补注曰。孤山所引四悉者四悉檀也。悉遍也。檀施也。佛以四法遍施众生也。初世界悉檀者随方异说令生欢喜益也。二为人悉檀者生善益也。三对治悉檀者破恶益也。四第一义悉檀者八理益也。

　　○二述功德劝持二初举果人由此自行化他二初正示三初备列众义又二一总明出生果德。

　　阿难。是佛顶光聚悉怛多般怛啰秘密伽陀微妙章句出生十方一切诸佛。

　　佛顶光聚者。前文云从肉髻中涌百宝光又化如来顶放十道百宝光明故是光聚。伽陀云讽诵。咒亦名颂。五会曰章。细分曰句。从法生佛故曰出生。

　　○二别示十种功能十一成正觉。

　　十方如来因此咒心得成无上正遍知觉。

　　十方诸佛得此咒故八相成道。因此咒心为因地入道之门。该乎兜率降神入胎出胎出家逾城等相也。

　　○二降魔外。

　　十方如来执此咒心降伏诸魔制诸外道。

　　幽溪曰金刚降魔必执宝杵。金刚王宝觉义亦如之故言执也。金刚杵指山山崩指海海竭表当人观照般若断除疑惑觉心不昧。

　　○三应尘土。

　　十方如来乘此咒心坐宝莲华应微尘国。

　　凭据是乘义故云坐宝莲华。运动是乘义故云应微尘国。又乘者。法华明诸法空为座。此言诸佛以咒心为所坐之法。乘以运载为义。坐宝莲华是载。应微尘国是运。

　　○四转法轮。

　　十方如来含此咒心于微尘国转大法轮。

　　含者具德为本也。

　　○五蒙授记。

　　十方如来持此咒心能于十方摩顶授记。自果未成亦于十方蒙佛授记。

　　持此咒心者念力曰持。授记者果与心期曰记。是以佛之记心而成众生之记心也。又持以握持为义。盖依手持以摩顶也。自果未成者。言记佛自凡入圣。初入分果未成妙觉故蒙佛记。是以忆咒不忘成佛果之可忆耳。又虽自果未成。而能持此咒即能持将来之佛果故佛与记。

　　○六拔群苦。

　　十方如来依此咒心能于十方拔济群苦。所谓地狱饿鬼畜生盲聋喑哑冤憎会苦爱别离苦求不得苦五阴炽盛大小诸横同时解脱。贼难兵难王难狱难风火水难饥渴贫穷应念消散。

　　依取依赖义。此中八苦与常不同。常途以生老病死足爱离冤会求不得五盛阴为八。今以三涂及盲聋喑哑足余四为八。有声无字为喑。声字俱无为哑。孤山云灌顶经云。大横有九。小横无数。具如桐洲注。此文八难亦与常途不同。今以贼兵王狱水风火饥为八。自既依赖神咒以道化他。他亦依赖之也。

　　○七事知识。

　　十方如来随此咒心能于十方事善知识。四威仪中供养如意。恒沙如来会中推为大法王子。

　　随取随顺之义。带果行因事善知识。又十方分证诸佛须事极果如来。

　　○八摄亲因。

　　十方如来行此咒心能于十方摄受亲因。令诸小乘闻秘密藏不生惊怖。

　　行名进趣。亲因是宿世受化之人。从小向大是进趣义故闻秘藏。从乘此咒心至此皆转法轮事。又曾受化者为亲因。多住小乘须闻秘藏方是进趣之义。

　　○九入涅槃。

　　十方如来诵此咒心成无上觉坐菩提树入大涅槃。

　　诵谓刹那无间之义。因此咒心刹那无间故从成佛直至涅槃。

　　○十付佛法。

　　十方如来传此咒心于灭度后付佛法事究竟住持。严净戒律悉得清净。

　　如今佛重说神咒即传此咒心也。阿难是持法藏人故云付佛法事。法事即结集法藏及怜悯人天为世间依也。使佛法究竟住于世间护持不失。以咒力故戒律清净。桐洲注曰。传持之义直至灭后偕前第九同涅槃相也。

　　○二指广结名。

　　若我说是佛顶光聚般怛啰咒从旦至暮音声相联字句中间亦不重叠经恒沙劫终不能尽。

　　吴兴曰总言咒心者即前文云斯是如来无见顶相无为心佛所说心咒也。亦是秘密藏中精要之语故曰咒心也。幽溪曰。经之前四卷则显诠藏心。入华屋以来则修此藏心。今说神咒则密诠藏心。入坛持诵则修此藏心。是则咒名摩诃悉怛多般怛啰而义翻大白伞盖者以此。所以咒心亦准显诠。而说文有十一段。初段总名出生果德。后十别开十种功能。须知事虽有十心惟一种而有三义。量廓沙界曰大。即空不空如来藏咒心。体绝妄染曰白。即空如来藏咒心。用覆一切曰伞盖。即不空如来藏咒心。昔印海法师尝以天台十乘妙观消咒心十因义多勉强。每怪山教诸师往往强以止观配释楞严名义多不相循。类似捕风捉影。由此不能服于物论致使台教与楞严本相符合者而反成乖隔。岂非欲流通之反壅塞之乎。大率欲以台教释楞严者。必属文义相符参同于圆觉三观。印定于本有心宗。如函盖之相应水乳之相冥。不知孰为楞严孰为台教然后为得也。祗如楞严一经要而论之不外天台所立十乘观法。惟第一不思议境而有两重。一显。二密。显如初卷至四卷约常心以开圆解。密如坛法庄严种种取像皆不思议境也。第二真正发菩提心文见两处。一则当机赞佛继之发愿而云愿今得果成宝王。还度如是恒沙众。此总该四弘。一则坛中专心发菩萨愿我毗柰耶先有愿教。第三善巧安心止观亦有两处。显则自请入华屋以来讫于耳根圆通乃至端坐安居经一百日莫非善巧安心止观。密则依坛诵咒。坛是不思议像。咒乃不思议体。观之缘之忘情绝解。正以止观安心于不思议境也。第四破法遍。竖而言之则一经所明三惑无所而不破。横而言之如圆融三谛十界无所而不非。第五识通塞。如一切诸法无非涅槃。若知见立知即无明本则于通成塞。若知见无见斯即涅槃则于塞成通。是故修大定者有塞须当破。有通须当护。第六道品调适。苟于觉路通而不塞当于坦途中使道品调适。即万行中三十七道品一一称性踏于大方行步平正也。第七对治助开。耳根法门固为正修。若有獘病亦须对治。或以六度治六蔽。如以四种律仪以治贪欲。持咒以治宿习。经云具足万行则何行而不修。第八知位次。九能安忍。十离法爱。所明五十五位真菩提路即其事也。次研七趣辩阴魔乃别约二种能招报心以明修证。一一必须十乘具足。如止观例历余心及发得九境皆即十观成乘也。盖十乘观法为如来开佛知见之大途通乎实相之指要。无此则不足以称大乘。缺一则不足以成正教。即小乘经中若关涉教理智断行位因果者无不具之。如曰声闻乘辟支佛乘菩萨乘佛乘最上乘。凡一言乘必如法华具足十乘方可自运运人以至道场也。

　　○三更说别名。

　　亦说此咒名如来顶。

　　幽溪曰前云佛顶光聚从所依而立称也。盖此神咒依化佛所说。化佛依光明示现。光明依顶发辉。则此摩诃萨怛多钵怛啰秘密伽陀所依在顶故曰佛顶光聚。今曰名如来顶则直就顶法而言之也。

　　○二劝持。

　　汝等有学未尽轮回发心至诚取阿罗汉不持此咒而坐道场。令其身心远诸魔事无有是处。

　　上须陀洹既在大乘。此阿罗汉未必专在于小。故坐道场之言亦指破无明惑。温陵曰上显如来境界。此明亦摄渐修。下显持咒之益也。

　　○二举因人以此灭恶生善二初广明生善灭恶二一总劝受持。

　　阿难。若诸世界随所国土所有众生。随国所生桦皮贝叶纸素白氎书写此咒贮于香囊。是人心昏未能诵忆或带身上或书宅中。当知是人尽其生年一切诸毒所不能害。

　　诸世界则不止于娑婆一界又有多土。今尽举诸界中土故云随也。又云随国者指桦皮贝叶为随国所生也。

　　○二别明功德二一标。

　　阿难。我今为汝更说此咒救护世间得大无畏。成就众生出世间智。

　　长水曰世间凡夫奉信此咒必能背尘合觉渐明出世间智。三乘妙心顿获开悟。

　　○次释十一能除诸难。

　　若我灭后末世众生有能自诵若教他诵。当知如是诵持众生火不能烧。水不能溺。大毒小毒所不能害。如是乃至龙天鬼神精祇魔魅所有恶咒皆不能着。心得正受。一切咒诅厌蛊毒药金毒银毒草木虫蛇万物毒气入此人口成甘露味。一切恶星并诸鬼神碜心毒人于如是人不能起恶。频那夜迦诸恶鬼王并其眷属皆领深恩常加守护。

　　大毒小毒者。大经九云。譬如良医善知除毒无上咒术。若恶毒蛇若龙若蝮以诸咒术咒药使良。用涂革屣触诸毒虫毒为之消。惟除一毒名曰大龙。据大经此文则毒有大小明矣。心得正受者。不受诸受故曰正受。以邪受不能动故恶咒不能着也。熏闻云。厌鬼名眠内不祥伏合人心曰厌。蛊蝮中虫谓蛊行毒也。正法华有蛊狐。旧维摩经有妖蛊。左传云皿虫为蛊。并音古。上但云小大毒今备举诸毒。幽溪云。此显神咒有灭恶生善之力用也。如有诵持者水火不能焚溺大毒小毒精魅恶鬼所不能害皆灭恶力也。心得正受咒诅毒药入口反成甘露。诸恶鬼王领恩守护皆生善力也。

　　○二能生诸智。

　　阿难。当知是咒常有八万四千那由他恒河沙俱胝金刚藏王菩萨种族一一皆有诸金刚众而为眷属。昼夜随侍。设有众生于散乱心非三摩地心忆口持。是金刚王常随从彼诸善男子。何况决定菩提心者。此诸金刚菩萨藏王精心阴速发彼神识。是人应时心能记忆八万四千恒河沙劫周遍了知得无疑惑。

　　熏闻云那由他此当万亿。俱胝此当千万。见应师音义。后文所列金刚藏王菩萨数与今合。一类相聚故曰种族。非以菩萨而兼种族也。下列诸金刚众方是眷属。行住坐卧常在菩提心中名决定。发彼神识。彼指决定心者。补遗云。金刚藏王得如来藏心。去惑纯精阴密神速发彼持咒人神识。即中云神识既发即能见道。是人下更言发宿命也。既识宿世无数劫苦则道心增盛。若更知未来即是天眼。

　　○三不堕恶趣。

　　从第一劫乃至后身生生不生药义罗刹及富单那迦吒富单那鸠槃茶毗舍遮等并诸饿鬼有形无形有想无想如是恶处。是善男子若赞若诵若书若写若带若藏诸色供养。劫劫不生贫穷下贱不可乐处。

　　长水云第一劫者发心修行之初时也。直至菩萨最后身时于其中间不落杂类。或生人中亦非贫贱。以持尊胜法故身尊胜也。

　　○四具诸功德。

　　此诸众生纵其自身不作福业十方如来所有功德悉与此人。由是得于恒河沙阿僧祇不可说不可说劫常与诸佛同生一处。无量功德如恶义聚。同处熏修永无分散。是故能令破戒之人戒根清净。未得戒者令其得戒。未精进者令得精进。无智慧者令得智慧。不清净者速得清净。不持斋戒自成斋戒。

　　自身不作对下诸佛悉与。言不作福业则咒是慧业可知。此人但持神咒诸佛功德皆以与之咒力所使也。由是下明诸佛与福为见佛之因。恒河沙尚少增至阿僧祇。非谓有恒河沙数之阿僧祇也。文有三重。初言恒沙。次言僧祇。三再言不可说以结之。其与诸佛同生一处盖为诸佛之弟子耳。古注云。如恶义聚喻与诸佛无分散也。今谓无量功德不出戒定慧不出空假中故如恶义聚。同处熏修重明与佛同生一处。是故能令破戒下重明无量功德如恶义聚。故此两科应是一文。不清净者指三业秽浊。如下文食啖五辛等亦是不净。此前后文多言初心功德。疏云果报虽未成就华报先已现前其说是。也而此中但言戒慧不言定者持咒即是正。定如后。

　　○五除诸垢罪。

　　阿难。是善男子持此咒时设犯禁戒于未受时持咒之后众破戒罪无问轻重一时销灭。纵经饮酒食啖五辛种种不净一切诸佛菩萨金刚天仙鬼神不将为过。设着不净破弊衣服一行一住悉同清净。纵不作坛不入道场亦不行道。诵持此咒还同入坛行道功德无有异也。若造五逆无间重罪及诸比丘比丘尼四弃八弃诵此咒已如是重业犹如猛风吹散沙聚悉皆除灭更无毫发。

　　前云破戒之人戒根清净今出其相。未受时者。桐洲云。谓犯戒已未经忏悔重受之时。言纵经者。谓未持咒前有饮酒食辛之过。饮食中言纵经衣言设着又云纵不作坛等皆明不净为净之意。一行一住悉同清净者谓无一行一住而非清净。作坛之后须入道场入道场后又须行道。今三事皆无特以持咒等彼三事。孤山曰。比丘四弃即杀盗淫妄四根本重罪。梵语波罗夷此云弃。谓犯此者永弃佛海边外。犹如大海不受死尸。比丘尼复加四弃。谓触八覆随也。

　　○六宿业消除。

　　阿难。若有众生从无量无数劫来所有一切轻重罪障从前世来未及忏悔。若能读诵书写此咒身上带持若安住处庄宅园馆如是积业犹汤消雪。不久皆得悟无生忍。

　　前但除一生之罪今举往劫诸罪悉皆消灭。至得无生忍即入圣果。利益可谓极矣。所谓成就众生出世间智义见于此。忏悔者。忏是梵语具云忏摩。此翻悔过。悔是华言。华梵兼称故云忏悔。止观云忏名陈露先罪。悔名改往修来。馆客舍也。

　　○七所求如愿。

　　复次阿难。若有女人未生男女欲求孕者。若能至心忆念斯咒或能身上带此悉怛多般怛啰者便生福德智慧男女。求长命者即得长命。欲求果报速圆满者速得圆满。身命色力亦复如是。命终之后随愿往生十方国土。必定不生边地下贱何况杂形。

　　前明诵咒功德已极至此更说女人。长水云命终尚能随愿往生诸佛净土况世间所求而不获耶。即中云此节多就女人说也。求长命下虽兼男子属女意多。欲求果报速圆满者是求近效。谓持咒之报当在来世而现在欲速得之。温陵云。杂形谓鬼畜等类。

　　○八国界安宁。

　　阿难。若诸国土州县聚落饥荒疫疠或复刀兵贼难斗诤兼余一切厄难之地。写此神咒安城四门并诸支提或脱阇上。令其国土所有众生奉迎斯咒礼拜恭敬一心供养。令其人民各各身佩。或各各安所居宅地。一切灾厄悉皆销灭。

　　前明男女持咒功德今通及一国。疠者四时不和之气人得之而生疾也。余厄难如水火等。地字即指州县等。支提云可供养处即净刹之通称。脱阇此云幢。又阇音都。脱都即城台也。雨公云一心供养者必专心致敬始得灵验也。

　　○九年丰障消。

　　阿难。在在处处国土众生随有此咒。天龙欢喜风雨顺时五谷丰殷兆庶安乐。亦复能镇一切恶星。随方变怪灾障不起。人无横夭杻械枷锁不着其身。昼夜安眠常无恶梦。

　　明咒功诸文大概以前生后前明国界安宁今明天龙等卫护。又前有难令安今兼指无难之地。五谷谓麻黍稷麦豆。十亿曰兆。谓京兆大国多民也。星各有方故曰随方。在手曰杻。在足曰械。在头曰枷。在身曰锁。盖三木一铁也。

　　○十恶星不入。

　　阿难。是娑婆界有八万四千灾变恶星二十八大恶星而为上首。复有八大恶星以为其主。作种种形出现世时能生众生种种灾异。有此咒地悉皆销灭。十二由旬成结界地。诸恶灾祥永不能入。

　　上云能镇恶星今具出其相。二十八宿为四方之纪。而称为恶者从应逆而言也。文云作种种形出现世时即非寻常所见明矣。由旬正云逾缮那此云合。应计合尔许度量也。或云此无正翻乃是轮王巡狩一停之舍犹如此方馆驿。然彼由旬数有大小。或四十里。或二十里。诸经论中多用小数耳。温陵曰。天反时物逆理皆所以为灾。而反之逆之职由乎人。天与物应之而已。所谓灾变恶星则应人之灾恶者也。八万四千应众生之烦恼业也。二十八则四方之纪。八则五行之经及罗计孛也。顺则福应。逆则灾应。所谓惠迪吉从逆凶也。能生灾异者亦应其逆而已。如彗孛飞流为应同分非星之为也。今以咒力叶乎百顺故恶变悉灭乎天灾祥不入其境。祥吉凶之先兆也。

　　○二总述佛意结劝。

　　是故如来宣示此咒于未来世保护初学诸修行者。入三摩地身心泰然得大安隐。更无一切诸魔鬼神及无始来冤横宿殃旧业陈债来相恼害。汝及众中诸有学人及未来世诸修行者依我坛场如法持戒。所受戒主逢清净僧。于此咒心不生疑悔。是善男子于此父母所生之身不得心通十方如来便为妄语。

　　前初卷阿难请问最初方便今云保护初学显密二门文皆相应。冤谓冤对。横谓横逆。前生所结名曰宿殃。旧业是六蔽之业。陈债如负财负命等。熏闻云。具四缘故方能获益。谓依我坛场一。如法持戒二。所受戒主逢清净僧三。于此咒心不生疑惑四。忆持此咒者当自惟念于此四缘为全不全。吴兴曰心通者据前所说不出三义。一者证果。即端坐百日有利根者不起于座得须陀洹。二者发解。谓纵其身心圣果未圆决定自知成佛不谬。三者宿命。谓是人应时心能记忆八万四千恒河沙劫周遍了知得无疑惑。

　　○三述愿加护六一金刚众。

　　说是语已。会中无量百千金刚一时佛前合掌顶礼而白佛言。如佛所说我当诚心保护如是修菩提者。

　　以上显咒之益下出护持之人。前文云金刚藏王菩萨一一皆以诸金刚众而为眷属。今正是诸金刚众故云如佛所说。前如来所说虽明咒功实所以嘱金刚也。长水云执金刚神由护法故亦护人也。

　　○二天王众。

　　尔时梵王及天帝释四天大王亦于佛前同时顶礼而白佛言。审有如是修学善人我当尽心至诚保护。令其一生所作如愿。

　　梵释四王坛中所供皆有护法之责故次金刚发愿。所作之事如现生取证及世间无畏也。既云一生则不止建立道场时矣。

　　○三八部众。

　　复有无量药义大将诸罗刹王富单那王鸠槃茶王毗舍遮王频那夜迦诸大鬼王及诸鬼帅亦于佛前合掌顶礼。我亦誓愿护持是人。令菩提心速得圆满。

　　药义等皆咒中有名。频那夜迦坛中所供。故诸鬼神皆佛所嘱。师者将师首领也。云令菩提心速得圆满则于此咒为有权矣。上文云修菩提指持咒即修菩提也。上云如愿愿即心也。今双承上文云菩提心耳。

　　○四天神众。

　　复有无量日月天子风师雨师云师雷师并电伯等年岁巡官诸星眷属。亦于会中顶礼佛足而白佛言。我亦保护是修行人安立道场得无所畏。

　　前云天龙欢喜风雨顺时所以日月风雨皆护神咒。补遗云。阴阳相感薄而为电。电雷光也。而言师与伯者必有神物主之也。法华疏云。有四电师。东身味。南百主。西阿竭罗。北阿祝蓝。逐年巡察世间善恶者名巡官。此则于有道场时誓为保护。盖前所作之事可论一生。若水旱风雨等惟在立道场时使不为害耳。

　　○五灵祇众。

　　复有无量山神海神一切土地水陆空行万物精祇并风神王无色界天。于如来前同时稽首而白佛言。我亦保护是修行人得成菩提永无魔事。

　　前明国界安宁。国界是诸神所统故山海神等皆为永护。土地即地神。水陆空行亦各有神。万物精祇指主稼主林神等。神王两字是总承上文也。苕溪云。无色界天但无粗色非无细色。故有稽首白佛之事。涅槃云非想等天若无色者云何得有去来进止。如是之义诸佛境界非诸声闻缘觉所知。桐洲注更引诸经明无色有色。又云无色天不列天众而在杂众者。以其无色非前天之俦类故与风神无色者类而言之。(文)所发之愿为成菩提之外护也。

　　○六金刚藏王众二一述意。

　　尔时八万四千那由他恒河沙俱胝金刚藏王菩萨在大会中即从座起顶礼佛足而白佛言。世尊。如我等辈所修功业久成菩提。不取涅槃常随此咒。救护末世修三摩提正修行者。

　　述意即是本迹。久成菩提本也。若入涅槃则不住世间。故不取涅槃随咒护人迹也。具此本迹故云精心阴速发彼神识。

　　○二叙护持。

　　世尊。如是修心求正定人若在道场及余经行乃至散心游戏聚落。我等徒众常当随从侍卫此人。纵令魔王大自在天求其方便终不可得。诸小鬼神去此善人十由旬外。除彼发心乐修禅者。世尊。如是恶魔若魔眷属欲来侵扰是善人者我以宝杵殒碎其首犹如微尘。恒令此人所作如愿。

　　求入正定在道场时本所应护。前云于散乱心心忆口持常随从彼故今云乃至散乱心等。前云金刚藏王菩萨一一皆有诸金刚众而为眷属昼夜随侍故今云徒众等。长水云。欲界第六名大自在即魔所居处。求方便者谓求恼人之方便也。诸小鬼神欲为障难驱令远离。若发心修禅即不在制。所作如愿者。成就是人出世间智及于世间得大无畏也。既云恒令故不止在道场时矣。此文有三双。一修行有定散为一双。二魔有大小为一双。三遮恶持善为一双。宝杵碎首遮恶也。所作如愿持善也。孤山曰。夫大圣之训物也。或用摄受或行折伏。群邪之屏迹也。或感其惠或畏其威。恒此二途咸令得度。今行折伏俾畏其威。若涅槃杀一阐提。法华破诸恼乱。仙豫之诛净行。满足之僇众生。皆由住无缘慈得一子地乃能如是耳。从第四卷中请入华屋以来齐此通名示正助以修圆行。向下即证圆位。

　　○三明迷悟以证圆位。阿难于证入圆位之初独问修证地位。世尊答文首叙十二类生而后明五十七位者意使一切众生依此法门从凡入圣重重研极至尽妙觉成无上道也。为二初阿难述请二一叙过述益。

　　阿难即从座起顶礼佛足而白佛言。我辈愚钝好为多闻。于诸漏心未求出离。蒙佛慈诲得正熏修身心快然获大饶益。

　　前屡呵多闻故今谦言愚钝。此又是尊者誓愿故于诸漏未求出离。诸漏指三界思惑。前见道修道二文皆慈诲也。于身心中见有佛性。如大经云我身即有佛性种子。故云快然等。

　　○二因行请位。

　　世尊。如是修证佛三摩地未到涅槃云何名为干慧之地四十四心。至何渐次得修行目。诣何方所名入地中。云何名为等觉菩萨。作是语已。五体投地大众一心伫佛慈音。瞪瞢瞻仰。

　　以好多闻故求闻五十五位。以得正熏修故叩修证阶级。干慧之后信住行向及四加行为四十四心。其说是也。然十信与初住但是开合之殊。开为方便合为住体。共成四十四心。故孤山之说不可全弃。至何渐次者。准下三种渐次。初则除其助因所谓五辛未为正行。至于第二刳其正性所谓淫心。由是之故修三摩地能得第三违其现业乃至获无生忍。所以第二渐次名为真修。即修行之目。孤山曰。阿难所请斯有二意。一者既受行门必有位次。如得门入宅须知堂室浅深是故请之。二者经初佛语阿难心言直故如是乃至终始地位中间永无诸委曲相。前解行圆融则心言直矣。地位无曲未知其相。因此请之。

　　○二如来宣说二一赞许。

　　尔时世尊赞阿难言善哉善哉。汝等乃能普为大众及诸末世一切众生修三摩地求大乘者从于凡夫终大涅槃悬示无上正修行路。汝今谛听当为汝说。阿难大众合掌刳心默然受教。

　　未证先示故云悬示。幽溪曰。刳音枯。增韵云剖也。虚其中也。易云刳木为舟。今云刳心者。凡弟子受法于师若引瓶之受水必虚其心然后有所得也。

　　○二宣说二初标明二别示初又二一明理绝名相。

　　佛言阿难。当知妙性圆明离诸名相。本来无有世界众生。

　　妙空也。性中也。圆明假也。三谛无形俱不可见何有名相。温陵云生灭真妄菩提涅槃皆所谓诸名相也。

　　○二明对迷立悟二一迷真起妄。

　　因妄有生。因生有灭。生灭名妄。

　　长水云此为分别叙迷真起妄为立位之因。地位之兴本由迷悟。迷真起妄本性即虚故有断分。断即成悟。悟有浅深因成阶降。阶降既分名位斯别。若不迷真焉有斯位。故顺叙也。

　　○二灭妄名真。

　　灭妄名真。是称如来无上菩提及大涅槃二转依号。

　　此文略示妙位始终。大经云。佛性者。有因有因因。有果有果果。有因者即十二因缘。因因者即是智慧。有果者即是阿耨多罗三藐三菩提。果果者即是无上大般涅槃。幽溪云。一理之中本无地位。因灭妄故不得已而强立名相也。二转依号者。众生则转菩提而依烦恼。转涅槃而依生死。此从理绝名相中而妄生名相也。诸佛则转烦恼而依菩提。转生死而依涅槃。此从妄生名相中而复乎理绝名相也。又复应知非谓直至妙觉方谓理无名相。要须圆家名字位中了知即名相而本无知相。能如是知则修即无修。虽说地位本无地位可得也。

　　○二别示二初迷真起妄颠倒类生二返妄归真浅深位立初中二初总明二种颠倒次别明十二类生初文二一叙意。

　　阿难。汝今欲修真三摩地直诣如来大涅槃者。先当识此众生世界二颠倒因。颠倒不生斯则如来真三摩地。

　　如前所明因妄故有世界众生。灭妄则成二转依号。故知欲证真源先须识妄。但言涅槃不言诣菩提者真三摩地即菩提也。长水云。前明三种相续。今明二种颠倒。以众生颠倒即摄业果故。

　　言二倒者。众生为正报。世界为依报。正报为能依。依报为所依。倒则俱倒二不可阙故标二颠倒因。颠倒何因。因妄而有。妄谓不实。二倒咸因不实而有。以先当识颠倒因故于五十五位之前先明十二类生。类生之后即广明妙位始终。其意如此。三摩他亦有真伪。如涅槃明无真三昧等及能生人颠倒之心。故惟如来所得为真三昧耳。吴兴云。位由悟入悟必由迷。迷之为凡悟之为圣。吴兴之意以在迷为因在悟为果。悟必由迷故以颠倒为因。此是台家正义可与前解并用。前解谓二倒以妄为因。今谓悟果以迷为因。

　　释中云众生为正报世界为依报未必然也。观下经文是以生灭为众生颠倒。有数量者为世界颠倒。故众生中亦有依正。世界中亦有依正。其文显然。即十二类生。似亦世界所摄。

　　○二正明二初明众生颠倒又二一并明能依所依。

　　阿难。云何名为众生颠倒。阿难。由性明心性明圆故。因明发性性妄见生。从毕竟无成究竟有。此有所有非因所因。住所住相了无根本。本此无住建立世界及诸众生。

　　初句牒征。由众生而有依正二报故下文所说总属众生倒摄。性明心者。前四卷中明世界生起则舍妙而言明。今文亦然。前云妙性圆明。兹欲释颠倒所由即舍妙言明也。心为依正之总故特言之。性明圆者。以此无相性具依正二报。天台所谓圆具圆遍性具十界是也。因性明一照而依正二报之性一一发明还成无情有情之种。由是于本性中还生妄见。而此是正此是依判然分二途矣。妄见即无始无明。从此无明生四住惑。于毕竟无依正中成究竟有依正。佛顺众生情见故云究竟有耳。应知无明亦性本具故云性妄见生。释签云法性即无明法性无住处。无明即法性无明无住处。不其然哉。问。此中依正成究竟有。后文何云妄性无体非有成依。答。所言依正不可得者。但云无实谁云永无。以非永无故顺凡情云毕竟有。以无实体故后文云无体无依。善观空者但观不实。终不起断灭见言无依正。辅行云。所言三世不可得者。但言无实谁谓永无正此义也。此有下委出众生世界之相以明无住本义。能有即众生。所有即世界。据后文即以所有为界。因所因者。三世中后为能因前为所因。以不住故虽曰能因复为所因。虽曰所因复作能因。故曰非因所因也。如此则无住着而亦无所住之处。此迁流无住中安有根本可得而无住内有无始无明为生世界众生之本。

　　○二正示众生颠倒。

　　迷本圆明是生虚妄。妄性无体非有所依。将欲复真欲真已非真真如性。非真求复宛成非相。非生。非住。非心。非法。展转发生生力发明熏以成业。同业相感因有感业相灭相生。由是故有众生颠倒。

　　前虽因明发性。发性之时圆明即隐。如前偈云所立照性亡也。因此生妄见即无始无明。无明元无体质似为诸妄所依。然非实有故曰无依。上文云本此无住恐谓实有此本故今遣之。将复真者恐指明觉照性之时元欲复归性真。而欲真之念即非真真如性。非真至非相似释明上句。既是真如便不须复。必自谓非真故求复归真元耳。如此则宛成非真之相矣。非生下明诸法生起。以为生而复为住。以为住而复为异。故曰非生非住。以为心则能生法。以为法则又能生心。故下即云展转发生。惑能生起业苦最有力用是生力也。妄惑之力熏习成业业能招苦。然必有同业相引方成十二类生。同业互相招感名为感业。长水云。淫欲故相生。杀盗故相灭。幽溪云。同业相感此但。举胎卵二生。不言湿化者亦以造业力大者言之也。

　　○二明世界颠倒二一能成所成分成二种十二。

　　阿难。云何名为世界颠倒。是有所有分段妄生。因此界立。非因所因无住所住迁流不住。因此世成。三世四方和合相涉。变化众生成十二类。

　　初句总征世界颠倒。是有所有者。众生为能有世界为所有。分段者指东西南北之界有分量形段也。又声香味等相因而有。总以后为能因前为所因。前后不停故曰无住。亦无无始无明故非所住。以不住而成三世也。孤山云以世涉方以方涉世俱成十二。所以众生正报因果和合亦成十二。吴兴曰。第四卷方世相涉加流变三叠。对彼依报显于正报。六根功德各千二百也。此中相涉以依从正明世界颠倒立十二类生也。既前云功德今云颠倒。古师用此释前三叠者其可同乎。桐洲云。三世四方显是依报。因此世界颠倒出生十二类生。吴兴所云非也。桐洲此释最是。盖三世四方之十二非十二类生之十二也。经文三世四方和合相涉已成一个十二。次云变化众生成十二类又是一个十二。明文显然。但下文十二区分似指十二入又是一个十二。此十二入皆在一身而亦有内外之分。若以三世四方为世界显是依报。后以色声味等为世界则通正报。两种世界不二而二。当知后文束前三世四方之十二但为六尘。故复对六乱妄想以明十二也。盖色声等六尘离众生而论但属乎依。就众生而辨即可通正。经文具离合二义不可不知。

　　○二依报正报合成一种十二。

　　是故世界因动有声。因声有色。因色有香。因香有触。因触有味。因味知法。六乱妄想成业性故十二区分。由此轮转是故世间声香味触穷十二变为一旋复。

　　此文从是有所有非因所因无住所住发来。故以是故承之。因动有声等。人师解云因念动而闻声。因闻声而见色。其说非也。文初以世界标名明指无情之体。先论见闻不亦谬乎。至因味知法始属意知。六乱妄想方对六尘辨六根耳。当依长水解云。内由动相外感风轮故有声现。因空生摇坚明立碍故有色立。风金相摩则有火光。光则有气气即香也。宝明生润火光上蒸由斯流水。水有冷气为触。触分涩滑与舌相对是有味生。五境合意则名为法。上皆长水语也。此中有字点上非有所有。因字点上非因所因。从声至色香又点无住所住而为世。六境既分众生六情染之遂成乱想。众生六情虚妄如猕猴窥于六牕不恒其一故曰六乱。由此造作诸业而成业性。十二区分是十二入。此是所感之报便属轮转。十二变即十二区分也。一番受生轮转必具内根外尘故云为一旋复。旋即转旋。复即回复。

　　○次别明十二类生三一总列。

　　乘此轮转颠倒相故是有世界卵生。胎生。湿生。化生。有色。无色。有想。无想。若非有色。若非无色。若非有想。若非无想。

　　前文有两种十二。一者三世四方和合而成十二。二者六尘六根相对而成十二。今云乘此轮转是近承因声有色等。颠倒承上世界颠倒十二区分。穷变旋复既具十二。变化众生亦成十二。取其数之相合耳。此方十二时。十二月。亦是其类。

　　○二别示文分十二一卵生。

　　阿难。由因世界虚妄轮回动颠倒故和合气成八万四千飞沉乱想。如是故有卵羯逻蓝流转国土。鱼鸟龟蛇其类充塞。

　　世界已具十二。轮回复具十二。颠倒之言多属有情亦多在因。言由因世界者。谓世界中有虚妄轮回名动颠倒也。轮回之言该今世来世。轮回虽历三世而同一种颠倒。古注云。卵惟想生虚妄即想也。想体轻举名动颠倒。其说甚是。言和合气成者。同业和合而卵以气交。如庄子云。雄鸣于上风。雌鸣于下风而风化。又孔雀闻雷而孕亦是其事。想体轻举可上可下为八万四千飞沉乱想此为受生之由。鱼偏得其下。鸟偏得其上。当知受生之时已具上下之相故曰飞沉乱想。羯逻蓝云凝滑。入胎初位胎卵未分之相也。众生知觉之体若离器界便登圣位。若合器界便为类生。故云流转国土。卵生之后为鱼鸟龟蛇其类充塞亦不止于鱼鸟而已。卵羯逻蓝映上妄动。鱼鸟龟蛇映上飞沉。一往偏承作此释耳。又十二皆名想生复云卵惟想生者。十二乱想乃受生时之想。卵生之想是因中想着故独得虚妄之名也。

　　○二胎生。

　　由因世界杂染轮回欲颠倒故和合滋成八万四千横竖乱想。如是故有胎遏蒲昙流转国土。人畜龙仙其类充塞。

　　世界中有可以杂染之处如形类之色男女之相皆可欲之境也。众生因之起欲颠倒。然轮回该十二旋复。有欲即杂名曰杂染。欲字亦杂染之义。轮回既称杂染则颠倒必以欲为性矣。胎以情感。情爱如水有滋成之义。情有偏正名横竖乱想。以此为入胎之由。遏蒲昙此云疱。状如疮疱。即入胎第二位胎卵已分也。国土之名与世界稍别。世界该根尘国土则专属无情矣。出胎之后为人畜龙仙。资中云。人怀正道竖首而行。违正从邪斯生横类。即中云入胎之初但名横竖之想。至出胎后其相始现。胎遏蒲昙承上滋成。人畜龙仙承上横竖。一往承释耳。

　　○三湿生。湿以合感者。对下化生是离而名合也。

　　由因世界执着轮回趣颠倒故和合暖成八万四千翻覆乱想。如是故有湿相蔽尸。流转国土。含蠢蠕动其类充塞。

　　湿以合感合即执着。世界中有可以起着之处。众生感之而成轮回。故具六根六尘十二法也。趣是趣附。轮回既称执着则颠倒必以趣附为性矣。颠倒中有世界众生两法和合。湿以阳生名之为暖。翻覆者此类最多非翻即覆。受生乱想之中已具此相。苕溪云。翻覆飞伏之貌。此约形说。谓飞动蠕伏是也。资中云。违心背信翻覆任情遂感此类或翻或覆。即中云众生所趣不同或翻或覆非是一物翻覆不定。似不必以违心背信释之。然资中之说亦自有义。以众生背信者多。而翻覆之报不妨各得其一以酬因心也。蔽尸此云软肉。湿生初相既不入胎则无前二位矣。湿相应上暖成。含蠢蠕动承上翻覆。一往偏承意必互具。

　　○四化生。

　　由因世界变易轮回假颠倒故和合触成八万四千新故乱想。如是故有化相羯南流转国土。转蜕飞行其类充塞。

　　化生有二种。有无而忽有之化如诸天化生是也。有当体转变之化如虫化为蝶百合化为蚯蚓是也。古来解者如温陵孤山取虫化为蝶之义。吴兴取无而忽有之义。然经云其类充塞岂偏取一义哉。初云变易者。化是转变之相故云变易。世界中有可以变易之道众生乘之具十二入名轮回法。假是假托新质。温陵云。离此托彼名假颠倒其说是也。触者新故相触。或云根境相触。如生初禅必先现八触。新故乱想者。若从诸天之化则以欲界为故初禅为新。若当体转变则以旧质为故变体为新。此为受生之由。次云化相羯南应上变易。羯南胎中第四位也。今是化生即无前三乃成第一位矣。转蜕飞行应上新故。转蜕属故。飞行属新。此文会解具列古释。天如所评最当更录于后。

　　温陵曰。化以离应变易即离也。离此托彼名假颠倒。触类而变名和合触成。转故趣新名新故乱想。故感应亦尔。蜕脱故趣新也。如虫为蝶则转行为飞。如雀为蛤则转飞为潜。凡以不同形而相禅皆转蜕也。羯南云硬肉。蜕即成体无蠕相也。自下皆称羯南者诸类通称也。若第五钵罗奢佉曰成形。则名随状貌非通称也。孤山曰。化相者非无而忽有之化。如蛴螬虫脱换故皮欣取新质意欲飞腾故曰转蜕飞行也。吴兴曰。转蜕飞行未必唯举蛴螬之类。盖是化生取譬之象。如列子曰天地委蜕。下文纯想则飞。皆取譬也。是则转蜕譬故形之易蜕。飞行喻新质之轻举。无而忽有理合在兹。天如曰。环圆岳三师所解化生固合经意。若论诸天狱鬼等皆有化相则岳师无而忽有之说亦有理焉。宜备取之。

　　○五有色。

　　由因世界留碍轮回障颠倒故和合著成八万四千精耀乱想。如是故有色相羯南流转国土。休咎精明其类充塞。

　　资中曰。事日月水火和合光明坚执不舍障隔不通名为留碍。精明显著因此受生故名色相。即中云此下四类皆修行不得正道者派成四种。今言留碍者。众生精神结聚一处即生留碍。由世界中有可以留滞之处如日月水火可以尊事众生事之。或吞吸精色诚意感通是留碍轮回也。障颠倒者。如星辰堕地即化为石非当体障碍耶。故知精耀元由障碍所成。所以和合著成精耀乱想也。色相羯南承上留碍。而障即留碍之意。伏咎精明承上精耀。休为吉。咎为凶。光现其象名曰精明。如景星庆云祥麟威凤与彗孛飞流虹霓商羊皆是其类。资中温陵言皆有义。大概修心炼气者能感生此耳。

　　○六无色。

　　由因世界销散轮回惑颠倒故和合暗成八万四千阴隐乱想。如是故有无色羯南流转国土。空散销沉其类充塞。

　　此类与上文精耀相反。上云着成精耀今云暗成阴隐敌体相翻。然胎因情有。此有色无色皆情之变。销散虽不可云情。而灭情正情之变也。云由因等者。世界中有可以销散之法众生惑之以形为有待身为患本销之散之。历十二入名曰轮回。轮回虽具十二而颠倒之性惟一惑耳。资中曰。由迷惑不了厌坏色想思无边空岂非颠倒。即中云颠倒既名为惑则颠倒多就有情说也。暗者其形不着为暗。有细色在名为阴隐。熏闻问。既云无色何谓羯南。答。应取一分细色通名其类。不可即同坚硬之状亦化生之类也。即中云销散则无色。阴隐故亦称羯南。空散销沉者。幽溪云。且论欲界如舜若多神之类。不必以无色界外道言之其说甚是。补遗中以空散销沉别对四空。空指空处。以脱色笼故。散指识处。缘识生定未免散乱故。销指无所有处。销前识故。沉指非想非非想处。到空之底故。方允其类充塞之义。此说亦可兼用。如是故有下通承上文。不必以空散等应上销散。无色应上阴隐。

　　○七有想。

　　由因世界罔象轮回影颠倒故和合忆成八万四千潜结乱想。如是故有想相羯南流转国土。神鬼精灵其类充塞。

　　罔象者不真之貌。为想所取。亦具十二入名为轮回。而从始至终以影响颠倒为体。资中曰。论因或如外道凡夫祠祷神明托附形像终身奉事志慕灵通。因果相酬故生其类。资中论因之说可释八万四千潜结乱想。从因招果可释如是故有想相羯南。但此中忆成等或是类生果上乱想。以类生之果是乱想所成也。盖鬼神与人幽潜相结为感为应无非心想所注。故鬼神忆人甚于人忆鬼神。称为想相不亦宜乎。想相之言通承上文。不必偏映伸者为神。屈者为鬼。精者无形而有。灵者能为灵通。言其类充塞者。乩仙巫觋皆是其类今世最多此种。八万四千者应八万四千烦恼数也。

　　○八无想。

　　由因世界愚钝轮回痴颠倒故和合顽成八万四千枯槁乱想。如是故有无想羯南流转国土。精神化为土木金石其类充塞。

　　隳技黜聪以六根而法外尘则具十二入故曰轮回。彼谓至道在是岂非痴乎。顽者无知也。情识者人之生意。生意俱无名枯槁乱想。如是下通承上文。华表生精。黄头化石。如桐洲注所载须者往检。天台山志。有化石僧事云。天台山东有洞入十余里有居人市肆多卖饮食。乾符中有游僧入洞经历市中。饥甚闻食香买蒸饼啖之。同行一僧服气不食。行十余里出洞门已在青州牟平县。而食僧俄化为石。已上二种是想之变。自有色无色至此皆修行而不得正道误成此类。

　　○九非有色。

　　由因世界相待轮回伪颠倒故和合染成八万四千因依乱想。如是故有非有色相成色羯南流转国土。诸水母等以虾为目其类充塞。

　　凡相假借有待而成即名虚伪。相待中具有根尘。如上以虾为目则六根亦可假待况六尘乎。因中亦然以具十二入曰轮回也。所云染者不同欲染之染。依附不离即是染着。从染而感故是因依乱想。水母以水沫为身故疏云不从自类受身。是非有色相而成色相也。又以虾为目是无目之色相而有其色。相待及伪染成因依皆类生果上之事因中亦然。故托此类而为羯南。长水云。托秽成身藉物为导。此释与水母最合。幽溪曰。世人君臣父子兄弟之间孰有不因依以成其类亦求其正而已矣。苟有不正未有不堕兹类也。水母俗谓之虾蛇一名蟦。形如羊胃。夫蛩蛩巨驉之负蟨亦然。蛩蛩巨驉二兽名。前足高不得食而善走。北方有兽名蟨走则蹙。食得甘草必啮以遗蛩蛩巨驉。二兽见人来必负蟨而走。二兽非爱蟨也为其得甘草以遗之。蟨非爱二兽也为假足也。

　　○十非无色。

　　由因世界相引轮回性颠倒故和合咒成八万四千呼召乱想。由此故有非无色相无色羯南流转国土。咒咀厌生其类充塞。

　　引者牵引。以咒术牵引令鬼附托。具十二入名曰轮回。性者禀自然之质也。今因相引假他而成非颠倒而何欤。世界中有此轮回。众生有此颠倒。以此之故而成类生。古注云。如虾蟆等以声附卵者。盖卵必得声然后长养非声即坏。此与相引呼召虽合而称为无色羯南可乎。当知咒诅之力能使现形厌物故非无色相。然因咒即有非咒即无。因呼召即至非呼召即不至。是本无色质也。无色中色亦号羯南。乃初受生时得此名目耳。前后皆云如是故有今变云由是通承上文不必偏映。咒诅亦呼召也。厌祷之鬼元非先有。实因呼召而生名曰厌生。辅行有梵志起尸使鬼事宜检。世入炼樟木鬼亦是其类已上二种是合之变。

　　○十一非有想。

　　由因世界合妄轮回罔颠倒故和合异成八万四千回互乱想。如是故有非有想相成想羯南流转国土。彼蒲芦等异质相成其类充塞。

　　合妄者。资中曰弃本蒸尝承他宗嗣以此为因其说甚是。无子而有子则子即妄。无父而有父则父即妄。故云合妄。无而为有曰罔。异成者即下云异质相成。回互者交互也。此乱想或是受生之因或是果上乱想皆可释之。如是下通承上文。言非有想相者非有父子之想而竟成父子之想。如蒲芦等是其类也。蒲芦蜾蠃也。取青虫为子。杨子法言云。螟蛉之子殪而逢蜾蠃祝之曰。类我类我。久则肖之矣。速哉。

　　○十二非无想。

　　由因世界怨害轮回杀颠倒故和合怪成八万四千食父母想。如是故有非无想相无想羯南流转国土。如土枭等附块为儿及破镜鸟以毒树果抱为其子子成父母皆遭其食其类充塞。

　　此类生以怨害为因。怨害中具十二入故曰轮回。众生起杀心即是颠倒众缘和合怪成食父母想。此想亦类生果上乱想。长水曰。冤对相寻连环不止。托至亲之父子发至怨之杀害岂不怪哉。其说是也。如是下通承上文。本为报怨而来故非无想。土块毒树实是无想。古有多释而此解于羯南稍顺。孤山曰。土枭破镜者。史记孝武本纪云。祠黄帝用一枭破镜。孟康云。枭鸟名也食母。破镜食父。黄帝欲绝其类使百物祠皆用之。破镜如貙而虎眼。今云鸟者恐译人误。或鸟字合是等字。后人妄改耳。貙音抠。似狸而大。已上二种是离之变。

　　○二总结。

　　是名众生十二种类。

　　类生文首皆言世界结言众生者有数量故名世界而受生实众生也。佛意将明圣位中有单复十二故先明凡类十二。又余经多言四生今云十二是推广其说。足见今经为了义矣。

　　首楞严经观心定解卷七
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷第八

　　○二返妄归真浅深位立三初总明渐次二初结前生后二一结颠倒因。

　　阿难如是众生一一类中亦各各具十二颠倒。犹如捏目乱华发生。颠倒妙圆真净明心。具足如斯虚妄乱想。

　　此文初法。次喻。次一句释颠倒二字。后一句合喻。类生是果。颠倒是因。果隔难知。因通易显。一一类中各具十二颠倒。具其因也。如今胎生之人。或悖逆犯分即枭獍食父母想。或弃本蒸尝承他宗祀即蒲芦之类。咒诅呼召现有人为非性颠倒乎。乩仙巫觋幽明相结非影颠倒乎。假他有作即水母以虾为目。专观无方空境即空散锁沉之类。尊事日月水火即休咎精明之类。妄想起灭或高或下是动颠倒。触境趣附反覆任情是趣颠倒。离此托彼即新故乱想。顽如木石即枯槁乱想。胎生一类既具十一余类亦然。故喻以空华乱生也。言颠倒妙圆真净明心者。真心具五种功德。离纵横为妙。具三谛为圆。真即是中。净即是空。明即是假。颠倒此心狂华乱起。粗而非妙。偏而不圆。妄而非真。染而非净。暗而非明。故云颠倒。具兹乱想安有出十二轮旋之期也。

　　○二生渐次法文中先法。次喻。正喻三渐次也。

　　汝今修证佛三摩地。于是本因元所乱想立三渐次方得除灭。如净器中除去毒蜜以诸汤水并杂灰香洗涤其器后贮甘露。

　　大论云。一切禅定心皆名三摩地。秦言正心行处。是心无始常曲不端入正行处心则端直。如蛇行常曲入筒则直。今文云。入三摩地即是修圆三观之所证也。于是本因元所乱想明所观之境也。立三渐次明能观之观也。次喻中净器喻心性。即识精元明。毒蜜者。欲境可爱如蜜令人堕狱如毒。正同四十二章经刀。蜜之喻。吴兴云。除去毒蜜喻除其助因及刳其正性也。吴兴以后贮甘露当喻无生法忍故以前三所除喻毒蜜。若尔。汤水灰香洗涤其器当喻尘既不缘根无所偶。返流旋一六用不行。盖根尘既亡其器始净。从此得无生忍是入初住位矣。应知所观之境有二。乱想是事境。圆通常等为理境。此文中惟事境分明而不无理境。以净器当之最合止观两重所观之旨。又毒蜜可喻正使。汤水灰香喻除习气。习气即该尘沙无明。三惑既破始登初住。汤水言诸者谓或汤或水也。杂者谓以灰香杂汤水中也。古人云。汤水如正行灰香如助行其说亦是。但不必以助行对除助因。正行对刳正性。当增进时自有正助二行耳。有人以毒蜜喻十二颠倒。汤水灰香喻下五十五位观智。恐未必然。此喻只喻三渐次文。

　　○二标列正明二一标列。

　　云何名为三种渐次。一者修习除其助因。二者真修刳其正性。三者增进违其现业。

　　修习真修前六卷中已明。秪是三如来藏之理故下文别标但举云何助因云何正性也。除其助因句中其字正指乱想。下二例尔。修习真修工夫虽在前卷。亦以望助因故但名修习。望刳正性名为真修。望前二故第三名为增进。五种辛菜名助因者杀盗淫名正性故。如经云一切众生皆以淫欲而正性命。古注云现业者谓现前惑业。据幽溪疏以六乱妄想为现业。前文云六乱妄想成业性故。

　　○二正明三初修习除其助因三一征。

　　云何助因。

　　助因者谓助淫嗔。如后云。熟食发淫生啖增恚正是其义。

　　○二释二一总明四食。

　　阿难。如是世界十二类生不能自全依四食住。所谓段食。触食。思食。识食。是故佛说一切众生皆依食住。

　　真际云。佛初出家于外道边六年苦行日食麻麦。知其非道遂即舍之。于牧牛女边受乳糜食。外道闻之生谤。佛成道后为除自饿外道苦行。乃说一切众生皆依食住。正觉正说余不能知。外道嗤曰。愚者亦知何言正觉正知。佛更问之食有几种。外道不能答。因说四食。食以资益为义。触食中能生喜乐资益诸根。思食有希望义亦能资益。识食即第八识执持之相。必赖前三能执持诸根大种。此中惟思食稍难释。林间录中现有引证。

　　○二别断五辛二一述意。

　　阿难。一切众生食甘故生。食毒故死。

　　此举段食之损益欲除五辛之助因。盖此五辛在凡俗或以为甘。若在求菩提人能损法身慧命即是毒也。

　　○二正断二一约断显助开。

　　是诸众生求三摩地当断世间五种辛菜。是五种辛熟食发淫。生啖增恚。

　　孤山云。五辛者楞伽经云葱蒜韭薤兴渠也。应法师云。兴渠梵音讹也。正云兴宜。慈愍三藏云。根如萝卜出土辛臭。慈愍冬至其土不见其苗。则此方无故不翻也。

　　○二约人明过患二一说法人过患。

　　如是世界食辛之人纵能宣说十二部经。十方天仙嫌其臭秽咸皆远离。诸饿鬼等因彼食次䑛其唇吻。常与鬼住。福德日消。长无利益。

　　咸皆远离谓不来听法也。

　　○二坐禅人过患。

　　是食辛人修三摩地。菩萨天仙十方善人不来守护。大力魔王得其方便。现作佛身来为说法。非毁禁戒赞淫怒痴。命终自为魔王眷属。受魔福尽堕无间狱。

　　○三结。

　　阿难。修菩提者永断五辛是则名为第一增进修行渐次。

　　○二真修刳其正性三一征。

　　云何正性。

　　此杀盗淫正是生死之体故曰正性。

　　○二释二初以戒刳性二先持小乘戒二先正明。

　　阿难。如是众生入三摩地要先严持清净戒律。永断淫心不䬸酒肉。以火净食无啖生气。

　　不食肉即断杀。温陵云。欲刳淫杀正性必持戒律。不饮酒防乱之至也。不啖生防杀之至也。律中五果皆当火净示不啖生气色。五果者。熏闻云。一核果如枣杏等。二肤果如蕈茇桑椹梨柰等。三壳果如椰子胡桃石榴等。四𥢶果(𥢶粗糠也)如香茅苏荏等。五角果如大小豆等。以比丘之法不得自手坏生。若有所须语净人言汝知是汝看是等。净入解者以火触之此名火净。律中更有爪净揉净等今且言火耳。以细况粗。生果尚顺净食。何况食肉伤慈乎。

　　○次反显。

　　阿难。是修行人若不断淫及与杀生出三界者无有是处。当观淫欲犹如毒蛇如见怨贼。

　　熏闻云。此中诫犯于四重中略诫前二。又于二中偏重淫欲。故知刳性之意斯为本欤。长水云。岂有具诸功德出离之体而从淫杀中得。

　　○二持大乘戒。

　　先持声闻四弃八弃执身不动。后行菩萨清净律仪执心不起。

　　泐潭云。小乘戒律身触为犯。大乘戒律起心即犯。

　　○二持戒利益二一明利益。

　　禁戒成就。则于世间永无相生相杀之业。偷劫不行无相负累。亦于世间不还宿债。

　　洞洲云。相生相杀等如次配于四重。亦可无相负累至不还宿债皆由不偷劫也。但上句在因下句属果。并前淫杀不行即无三种相续。

　　○二得神通。

　　是清净人修三摩地。父母肉身不须天眼自然观见十方世界。睹佛闻法亲奉圣旨。得大神通游十方界。宿命清净得无艰险。

　　若论持戒居第二渐次。若论得通未必能依次。究竟得六通时依戒得四通也。文意相连。因见十方界故得见佛。因见佛故闻法。见十方故游十方界。是相连也。天眼天耳身如意宿命共有四通。后得无生忍是无漏通。虽缺他心义能兼摄。今文四通乃第二增进之所获也。断淫杀盗未必即得通。盖由修三昧兼持戒之力耳。此人能得六通。其中四通乃因持戒而得。幽溪曰。观见十方即天眼通。睹佛闻法即天耳通。游十方界即身如意通。宿命清净即宿命通。惟无他心与无漏通。以其未破惑故也。即中云此论持戒功效。究竟因戒能获四通。非必在未破惑前得此通也。如第十信云。能游十方所去随愿正与今同。岂亦未破惑耶。

　　○三结。

　　是则名为第二增进修行渐次。

　　○三增进违其现业三一征。

　　云何现业。

　　六用不行违现业之始相也。十方国土皎然清净等违现业之中相也。即获无生法忍违现业之后相也。文有浅深。前二渐次俱是持戒。第三增进方该定慧。返流旋一六用不行讵非定乎。十方皎然等讵非慧乎。

　　○三释三一初相。

　　阿难。如是清净持禁戒人心无贪淫。于外六尘不多流逸。因不流逸旋元自归。尘既不行根无所偶。返流全一六用不行。

　　后之干慧是其人也。前断食五辛正为助淫旁为助杀。次刳其正性亦劝人永断淫欲。故此文承上云心无贪淫也。淫根已空非但除男女之欲。而眼不奔色。耳不奔声。六根皆然总无流逸。粗惑已断细惑未除故云不多。四卷中脱黏内伏伏归元真正是今义。长水云。元性之中本无根尘夫何为偶。根境不生六用不起惟一圆常妙觉明体。此同观音圆通生灭既灭寂灭现前。长水此释最得经旨。今文所明。正指性离根尘。而云返流全一所谓虽得六销犹未亡一也。

　　○二中相。

　　十方国土皎然清净。譬如琉璃内悬宝月。身心快然妙圆平等获大安隐。一切如来密圆净妙皆现其中。

　　此净极光通达也。前因明而失妙则生世界。妙明既冥能合如来。琉璃譬国土。明月喻正报。当以六解名身心快然。一亡为妙。具法为圆。身土不二为平等。安隐即大涅槃也。如来密圆净妙皆现其中者。六用不行己之密也。而如来之密亦现其中。十方皎然己之净也。而如来之净亦现其中。妙圆可知。此文似可配十信。六尘清净在十方国土皎然一句。

　　○三后相。

　　是人即获无生法忍。从是渐修随所发行安立圣位。

　　获无生忍者。一因寂照双融。二因诸佛合体。的是初住境界。有以细配十信者恐未必然。圣位指初住已后之位。

　　○三结。

　　是则名为第三增进修行渐次。

　　○二别明诸位九一干慧。

　　阿难。是善男子欲爱干枯根境不偶。现前残质不复续生。执心虚明纯是智慧。慧性明圆蓥十方界。干有其慧名干慧地。欲习初干未与如来法流水接。

　　是善男子指第三渐次人也。欲爱干枯者。由第二刳其正性故至第三心无贪淫。今正指第三文也。根境不偶者。正指前文尘既不缘根无所偶勿作余释。夫受生以淫欲为本。淫欲既断则三界生尽而现前止名残质矣。迹此似见思已断。执心虚明者。岳师云。人法二执了无实性是也。即中云。根境不偶已入空理。又不滞空故执心虚明。而纯是中道智慧。应知中道之观即智慧也。慧性下正与前十方国土皎然清净是同。但未证无生忍耳。问。未证中道何言慧性。答。圆人始终莫不以中道正观观中道理。蓥十方界不其然乎。但非真证故在信前。干有其慧者。干即承上欲爱干枯。慧即承纯是智慧。如来法流水者。中道妙理为法流水。圆而未妙故称未接。干慧得名其义有二。一者欲爱干枯。二者未与法流相接。下文云。中中流入是法流之相也。

　　○二十信。第一入真。第二照俗。第三无俗非真。以此为慧即第四。以此为定即第五。至第六名不退。第七与如来气分交接。第八明己佛相对相入。第九得佛净戒。第十能游十方。此十信次第也。一信心。

　　即以此心中中流入圆妙开敷。从真妙圆重发真妙。妙信常住一切妄想灭尽无余。中道纯真名信心住。

　　干慧地中虽修中观未证十六刹那。今即以前之中观发十六刹那。十六心皆见中道故云中中流入。中中二字收十六心。所见之中相续无间名为流入。圆妙者。释明中体显异但中。前圆未称为妙。今十信中十界俱照为圆乃具德之假。离纵横并别为妙。亦是亡相之空也。此心一发如莲华开敷。从真妙圆重发真妙正指中中流入。或云。此真妙真圆不同似妙似圆。未必然也。下句云中道纯真。即知上真字之解真即中也。如释签云无始时来奚尝非真。未发心前无真不俗。俗即百界千如。真即同居一念。据签此文知发心之日无俗不真。故后云纯真。今云从真耳。妙圆之后又发真妙故是流入。言十六刹那者。谓四忍。四智。四比忍。四比智。今圆教中以一念为体。一念即烦恼之集而烦恼之集即菩提道谛。一念是生死之苦而生死之苦即涅槃灭谛。虽在一心而法忍法智比忍比智一一开发一一心中咸具三谛无权非实。故小乘十六刹那心心皆异。圆教十六刹那心心不异。所以前名真妙后复名真妙也。妙信等者。圆妙信心体是常住。思量亦有不思量亦有。提起亦有不提起亦有。能离作辍之病则修性皆常。一切妄想应该三惑。言中道纯真者。体兼用冥无空假而非中也。而云信心住者。明此信即入住功德。孤山云。此下十信虽与诸经名同而于名下皆结住名故知即是初住分开其说是也。盖纵于住前立信而初住百法元是十信所成。亦可称为分开。纵谓信心即信而十心才发还是初住方便岂无总别之义。今谓初住是总。十信是别。名初住方便不亦宜乎。涅槃云。第八人者不名凡夫亦此位也。前干慧人未与如来法流水接。今中中流入已接如来法流是入圣位无疑矣。问。十六刹那经中何不显说。答。阿难初果已发刹那。今以小望圆但云中中其义可知。又小则真真流入。圆则中中流入。

　　○二念心。

　　真信明了一切圆通。阴处界三不能为碍。如是乃至过去未来无数劫中舍身受身一切习气皆现在前。是善男子皆能忆念得无遗忘名念心住。

　　真信明了是牒上文。十心皆名信故第二心建首即名真信。一切圆通是真不碍俗。前心即边而中今信即中而边。阴处界三皆为真信所照故不能为碍乃从真入俗也。此位应入修道。修道所除正属习气。圆照三世皆忆无遗即得陀罗尼矣。大经十三不可思议文云。菩萨摩诃萨于一念顷悉能称量一切生死即是今意。又前心破同体见惑此位应破同体思惑。吴兴云。通指二死为舍身。总名五住为习气。讵不信然。

　　○三精进心。

　　妙圆纯真真精发化。无始习气通一精明。惟以精明进趣真净名精进心。

　　妙圆纯真指初信心。真精发化指第二信心。从真入俗即是发化。无始下明精显无明即明也。唯以下明进。既无明即明则妄染皆为真净岂非进乎。

　　○四慧心。

　　心精现前纯以智慧名慧心住。

　　幽溪曰。向全惑成智。今无惑唯智。此解最确。心精指前精进心也。

　　○五定心。

　　执持智明周遍寂湛。寂妙常凝名定心住。

　　以今之定持前之智。所持之智即昏而朗。能持之定即散而寂。故云周遍寂湛。吴兴云。周遍寂湛谓定之用。寂妙常凝谓定之体。又定慧不二曰妙。

　　○六不退心。

　　定光发明明性深入。惟进无退名不退心。

　　前云执持智明则定已有光。从此发明是从定慧之体而发明之用也。明体从定慧发能深入法相见法谛当知进退之由故惟进无退。问。此与前进何异。答。前即惑成智故以精兼进号精进心。今定慧均等名从进得与前自殊。又前云。常凝似乎不进不退。故今发明而成不退胜前心也。又前以精兼进。今是深入之进。

　　○七护法心。

　　心进安然保持不失。十方如来气分交接名护法心。

　　初二句牒上文也。明从定发故曰心进安然。前云无退今云保持不失。定慧均等能见佛性故与如来气分交接。幽溪云。菩萨为心志存护法。若有其心无法可护不得称为真护法也。今气分交接有法可护成第七心。补遗曰。恐取六地齐罗汉七地道观双流入假化物故与如来气分交接。又保持不失是护。十方如来气分是法。既不退则必成如来故气分交接也。

　　○八回向心。

　　觉明保持。能以妙力回佛慈光向佛安住。犹如双镜光明相对其中妙影重重相入名回向心。

　　初句牒上护法心也。既有觉明妙不可少。明依觉有故曰觉明。保持是护。又觉在于果即上如来。明在于因即前明性深入之明。今因心契果故云妙力。回佛慈光则佛对己。向佛安住则己对佛。苟非妙契心地岂得对佛而喻以双镜乎。言妙影者。因中有果相。果中有因相。因复现果果复现因故喻两镜影复现影重重相入。吴兴云。约十方如来对照亦然故云重重也。

　　○九戒心。

　　心光密回获佛常凝无上妙净。安住无为得无遗失名戒心住。

　　前定心中云寂妙常凝此是己之所证。今获佛常凝妙净是佛所得。又前以常凝泯己之智。今以常凝泯佛之光称为无上妙净。是亡相之法故号无为。以此为戒即道共戒。荆公曰。前言回佛慈光浅矣。此言心光密回深矣。前言妙影相入浅矣。此言获佛妙净深矣。所言密回者。机括独连非粗浮可见也。安住下明行人所住无遗失则无过咎。

　　○十愿心。

　　住戒自在。能游十方所去随愿名愿心住。

　　初句牒前。上文是道共戒亦是定共戒故今云住戒自在。如云安住无为得无遗失即自在也。见佛闻法利益众生一一如愿。如前第二渐次得大神通游十方界正与今合究竟依戒方得神通。吴兴曰。准天台圆教未断无明生同居者名为愿生。正符此文也。又说十信出假利益众生。今游十方亦合其义。

　　○三十住十一发心住。

　　阿难。是善男子以真方便发此十心。心精发辉十用涉入圆成一心名发心住。

　　前干慧地中云现前残质不复续生明是己破见思无牵生缘。若尔。则十信之初岂复破见当为真家方便无疑矣。今云以真方便发此十心总牒前十信心也。心精发辉是破无明之义。前破同体见思今正破无明惑也。因发辉故一一互相涉入。如帝网珠重重相入。即向十心心心各具十心而圆成初住一心。是除隔别见也。虽离前十心无此住体。而前十为别此住为总。别为方便总为住体。共成发心住焉。但观经文总别宛然。初住百界作佛以十心互具为本。考法华疏中或以五品在十信前。或判五品即十信。如云初随喜品即入信心位。分一品为两心五品即十信心。即是六根铁轮位也。五品既有二说十信岂无两途。今判入真位方便有何不可。

　　○二治地住。

　　心中发明如净琉璃内现精金。以前妙心履以成地名治地住。

　　初句似承上文。喻中琉璃喻心。精金喻所发之明也。精金是地。即以上十用涉入之心履之。

　　○三修行住。

　　心地涉知俱得明了。游履十方得无留碍名修行住。

　　心之与地涉入而有相知之义。地原是心中所发之明故心地两俱明了。游履十方者。此之心地能遍至十方不拘一处也。得无留碍者不为无明色质所碍。盖无往而非心地矣。幽溪云。初住已先名为缘修以未见佛性故。登住以来名为真修以见佛性故。然初心名发心佛性现前犹未加真修功行也。至第二住以前妙心履以成地方以分真始觉照分真本觉。至第三住心地涉知俱得明了则始本一合始本俱忘。

　　○四生贵住。

　　行与佛同受佛气分。如中阴身自求父母阴信冥通入如来种名生贵住。

　　行与佛同者。山河大地皆是妙明真心唯佛为然。今心地遍到则行时与佛同。既似果佛岂不受彼气分耶。如中下立喻显法。前发心住如投胎一分识心。次治地者如中阴所行之地。三修行住如投胎必有所往。今生贵住如求入胎中。投胎时自求父母非父母求子也。中阴求父母以业同故自然相引。今证与佛同亦自然相引。此菩萨能觅如来为父母也。阴信等者。此住阴信冥密相通即自求之意。

　　○五方便具足住。

　　既游道胎亲奏觉胤。如胎已成人相不缺名方便具足住。

　　初二句牒前道胎。而云游者如游心法界之义。亲奉觉胤者。揽佛权实二智凝结圣胎也。如胎下正明今住。人相不缺当喻具佛五根。所谓五眼五耳五鼻等也。观后第七住总承上五六二文云身心合成。则此文中必以如来五根为方便明矣。如眼能视耳能闻岂非方便乎。若以修习无量善根为方便乃权教所说。

　　○六正心住。

　　容貌如佛心相亦同名正心住。

　　容貌如佛牒上具足五根。心相亦然则意根亦同如来。所谓真六根清净位也。自发心来专论心体。譬初托胎但以一念心托未有形相第五始明形相。至今第六复云心相亦同名正心住。正者圣也。盖前明托胎之心今明安住身中之心。

　　○七不退住。

　　身心合成日益增长名不退住。

　　身心合成牒上五六二住。日益增长者。至此则五眼五耳及五意等更过于前。盖无明分分破佛性分分显也。既有增长定无退失。

　　○八童真住。

　　十身灵相一时具足名童真住。

　　玄签会本引旧译华严云。第八地说一切佛现身观。莫舍忍门劝观常住入无功用心。是菩萨现十种身。谓于众生身作己身。国土身。业报身。声闻身。辟支佛身。菩萨身。佛身。智身。法身。虚空身。次国土身作头亦如是。乃至虚空身作头亦如是。熏闻云。彼谈十身一一具十乃成百身。句记云。问。华严十身此但二三。身数既少摄义不周。是则此经摄义不足。答。义有通别。通义可尔别则不然。彼通云身故云十身卢舍那也。别释如来故不应云业报佛国土佛等。若欲通收彼经十身应开为四。则以化身摄于业报。智即报身。虚空属法。余皆化摄。孤山复作三身收之。谓虚空属法。智报。余应。问。既属三四何故十身皆名舍那。答。以别圆地住所现之身正是实报余身皆是此身转变。从本受称故曰舍那。又卢舍那者。宝梁经翻为净满。以诸患都尽故称净。众德悉圆故云满。十身虽异净满是同。然于同中须知别相。不可三四混而无甄。然何以十身释童真名。良以十身舍那翻净满义。童真无染与净满相当矣。

　　○九法王子住。

　　形成出胎亲为佛子名法王子住。

　　形成二字牒上十身具足。又破一分无明身相赫奕显著名为出胎。如来所有大乘家业悉是子有故云亲为佛子。亲为太子则有问安视膳之仪佛子亦然。华严云。此菩萨修习十种观察之事。所谓法王善巧。轨度。宫殿。趣入观察。灌顶。力持。无畏。晏寝。乃至法王赞叹。故名法王子住。

　　○十灌顶住。

　　表以成人。如国大王以诸国事分委太子。彼刹利王世子长成陈列灌顶名灌顶住。

　　表谓仪表。仪表既已成人即弱冠之义。补遗云。太子出则抚军入则监国是分委也。在法则八相成道五时化物皆所优为。既以佛事委之大小逗机顿渐说法为国事。

　　○四十行十一欢喜行。

　　阿难。是善男子成佛子已。具足无量如来妙德十方随顺名欢喜行。

　　上住有十而但云成佛子摄无不尽此结前也。长水云有二义故欢喜。一具足无量佛德故。如观音云。我又获是圆通修证无上道故又能善获四不思议无作妙德。既云不思议即无量佛德也。二众生受化故欢喜。十方者现十界身利众生也。随顺有二。一众生趣类不等根行有异。菩萨随顺以形以说此明能化随顺也。二众生随顺。一一受化咸皆得益此明所化随顺也。能所既皆随顺机应俱生欢喜。即中云具德为随顺之本。古人以十界解十方其说是也。自行化他是如来妙德。而云无量者谓现十界身说十界法。凡戒善谛缘度二道三法四果一一无缺故能使众生欢喜。

　　○二饶益行。

　　善能利益一切众生名饶益行。

　　以欢喜故生第二饶益之行。得四悉益名为利益。言善能者。谓是四教四门门门四悉而皆顺入圆教。幽溪曰。前十住位明法王子自觉已圆。十行去明导利群生也。或问曰。据天台所明三观从名字来修从假入空观。至七信位破见思惑为自利行。从八信去修从空出假观破尘沙惑为利他行。从十信去修中道观破无明惑。登初住去名自利利人觉行圆满行。今楞严所明地位至十行位方饶益众生为出假行何也。答曰。三观破惑以分自觉觉他乃一往之说此是次第之义非究竟之谈。何者圆顿行人三观一心中修。三惑一心中破。三觉一心中显。何有如此次第。如五品初心随喜读诵虽是自利。中心说法后心兼行正行两种六度岂非利他觉人乎。虽然。圆顿教中不无次第。如曰理须顿悟乘悟并销。则圆修圆悟之道彰。事非顿除因次第尽。则渐修渐破之义显。非渐无以阶顿。非顿无以融渐。二者兼尽而圆顿之道始备。然而有观行之次第焉。五品是也。有相似之次第焉。七信以还破见思惑以证空理。八九信破尘沙惑以证俗理。十信破无明惑入初住位证中理是也。有分真之次第焉。十住位破十品无明住真谛理。十行位破二十品无明出俗谛理。十向破三十品无明更修四种妙圆加行登十地位证中道理是也。有究竟之次第焉。等觉菩萨证真理已更住千劫倒修凡夫之行破断微细尘沙缘影一切法门无所不尽。更破一品根本微细无明入于如来妙庄严海圆满菩提归无所得方为究竟。今是分真中不次中之次序。论初住菩萨便能百界作佛导利群生。岂止十行方利益众生耶。成佛子已具足无量如来妙德结上灌顶住之功德也。十方随顺正明欢喜行之相也。即以是德一切众生咸受利益名饶益行。

　　○三无嗔恨行。

　　自觉觉他得无违拒名无嗔恨行。

　　幽溪以欢喜行为自觉。饶益行为觉他。其说是也。然自觉者无明未必不违其智。觉他者有情未必不拒其化。此理之常。今不拒不违则无嗔恨。

　　○四无尽行。

　　种类出生穷未来际。三世平等十方通达名无尽行。

　　种类即四教四门门门四悉也。皆从法界出生。法界不穷则出生亦不穷。以皆归佛道为平等。又达性具之体而出生诸法从性起修故曰种类。如摩尼珠雨宝不穷。苟非全性起修岂能穷未来际乎。三世只一性体故平等。十方只一性体故通达。以此度生名无尽行。

　　○五离痴乱行。

　　一切合同。种种法门得差误名离痴乱行。

　　此似承上文来。上种类不同一一出生无非平等之道故即云三世平等。今承上故云一切合同。孤山云。异名别说同归一理是也。既归一理即无差误。皆破无明则不痴。同归一法则不乱。

　　○六善现行。

　　则于同中显现群异。一一异相各各见同名善现行。

　　则于下亦承上文。既应十界机说十界法岂无异乎。而于同中显现盖理不碍事也。次句一一等者。所谓一一不失一一同趣也。索隐云。一真如心具足万行而行行互显一心。如金作器而器器皆金。是于同中显现群异。一一异相各各见同也。或以前之六行配前六度。恐成别义故不应尔。

　　○七无著行。

　　如是乃至十方虚空满足微尘一一尘中现十方界。现尘现界不相留碍名无著行。

　　如是下亦承上文。言不但同异互融扩而充之则小大相容一多无碍。十方虚空满足微尘者。或引华严云华藏世界所有尘一一尘中现法界也。不相留碍者。界入尘而界不小是小不碍大。尘含界而界不大是大不碍小。若有一毫执着安能大小相容耶。又虽含十方界而尘相不失是现尘。虽止在一尘而现十方界是现界。上大不碍小下小不碍大。

　　○八尊重行。

　　种种现前咸是第一波罗蜜多名尊重行。

　　种种现前者总承上欢喜以来诸行。方便位中十行从真入俗覆疏倒入即不名第一波罗蜜。今之圆位十行化物。无非一为无量无量为一。乃至现尘现界事事无碍。皆是圆融三德般若之所发现。若近承第七如长水云云。

　　○九善法行。

　　如是圆融能成十方诸佛轨则名善法行。

　　十方诸佛八相成道五时说法皆用如上圆融之力。八相五时是轨则也。佛出净土虽无五时。然即顿而渐即渐而顿亦是轨则故名善法。

　　○十真实行。

　　一一皆是清净无漏一真无为性本然故名真实行。

　　第十结上九行。十行圆融即一不离十十不离一。故最后结云一一皆是等也。权教十行但破尘沙。今皆破无明故曰清净无漏。谓摄三谛十界无漏失也。虽度众生皆一中道无生灭体。虽涉事用莫非性具。故曰本然。名真实者结上悉名真实也。

　　○五十回向十一救护一切众生离众生相回向。

　　阿难。是善男子满足神通成佛事已。纯洁精真远诸留患当度众生灭除度相。回无为心向涅槃路名救护一切众生离众生相回向。

　　菩萨十信具足便成佛子。今十住又满足即云成佛事也。依体起用故曰神通。纯洁精真者。纯洁结上清净无漏。精真结上一真无为。留患已远即行成就也。当度众生下明回向正义。若但以性相二空而除度相与通教偏空何异。当者正也。正度众生而灭度相是即有而空。虽似同通教然通教能通妙所通粗。能通妙故与圆何异。所通粗故惟入偏空。今当度无度相盖能通妙而所通亦妙也。回无为心向涅槃路者。远离空假二边之为作是曰无为。还趣空有俱非涅槃之路。前第十行云一真无为已有无为心矣。今回转此心以向大涅槃路是回因向果。佛地中菩提为果涅槃为果果。今回向心直向果果。

　　○二不坏回向。

　　坏其可坏远离诸离名不坏回向。

　　前灭除度相则坏其可坏。此坏亦离名远离诸离。离坏即证不坏成第二回向也。

　　○三等一切佛回向。

　　本觉湛然觉齐佛觉名等一切佛回向。

　　前初发心住云心精发辉。二治地住云以前妙心履以成地。三住即云心地涉知俱得明了。今第三第四第五回向与前相似。次第亦同。然前就菩萨说虽有行与佛同之语犹未全同。今回向中大似于佛故与前异。云本觉者。前得不坏回向所谓得无所离即除诸幻。故承上云本觉湛然。湛然即本觉之体。澄渟不动佛亦止证此本觉而已。故己觉齐佛觉也。

　　○四至一切处回向。

　　精真发明地如佛地名至一切处回向。

　　四至一切处者。前治地中云心中发明明喻精金之地。今第四回向中亦以明为地。既觉如佛觉则地如佛地。如来实相之地遍周法界。故二卷云色身外洎山河大地咸是妙明真心中物。据此则知佛实相地遍一切处。而菩萨之地与佛无殊。若前治地之地非必至一切处也。故前第四住但行与佛同。谓行时如佛而地未如佛。今则如佛地矣。

　　○五无尽功德藏回向。

　　世界如来互相涉入得无挂碍名无尽功德藏回向。

　　世界如来互相涉入者。染净依正悉皆不二。乃至毫端现界尘中转法故云无尽功德藏也。天如补注曰。准吴兴解。则世界即染如来即净也。

　　○六随顺平等善根回向。

　　于同佛地地中各各生清净因。依因发挥取涅槃道名随顺平等善根回向。

　　第六回向亦从第四文来。但前五回向皆取所证之理回因向果。今此位方明所修之行。前十行是从住所生功德。今之功德乃从同佛地中所生。以地有能生之义也。各各之言所该最广。从佛地生是清净因。既从佛地则因当依。发挥从依因来是修习之义耳。清净之因能取涅槃之道。孤山曰。行从理起名随顺平等。能生道果名为善根。

　　○七随顺等观一切众生回向。

　　真根既成十方众生皆我本性。性圆成就不失众生名随顺等观一切众生回向。

　　前云随顺平等善根故今牒云真根。真根即清净因也。恐谓惟生净因不及染法。故今云众生皆我本性则染净不二明矣。桐洲云。十方众生皆我本性非有众生也。性圆成就不失众生非无众生也。六七二向咸明生法俱从第四回向发来。随顺者。谓能顺理。从真根得自他无殊是等观也。

　　○八真如相回向。

　　即一切法离一切相。惟即与离二无所著名真如相回向。

　　前云不失众生是即一切法。众生皆本性是离一切相。然真如之体毕竟非即非离二无所著。孤山曰。即一切法假也。离一切相空也。二无所著中也。据此则三谛皆名真如也。

　　○九无缚解脱回向。

　　真得所如十方无碍名无缚解脱回向。

　　真是理体。云得所如者。当指十界依正皆即真理故云所知。然真得所如之言牒上文也。如是则十方依正有何碍乎。前三谛约体。今十方约用。盖指起用时十方皆无碍耳。

　　○十法界无量回向。

　　性德圆成法界量灭名法界无量回向。

　　十住证理。十行涉事。今十回向为回因向果。璎珞经云。回者回易转变。初位救护众生离众生相回向即回易转变也。既离众生相得无所离即第二不坏回向。此二岂非回因向果乎。第三云等一切佛者证不坏体即是本觉而此本觉齐于佛觉名等一切佛回向。本觉之体履以成地第四即云地如佛地名至一切处回向。佛地遍到第五即云世界如来互相涉入名无尽功德藏回向。回者回互。上三位多是己心与佛交互亦回因向果之义也。前五回向多论证体。第六起行乃云于同佛地地中各各生清净因。各各之言所该广矣。第七云十方众生皆我本性合前五向是心佛众生三无差别皆交互之义也。第八三谛无著第九十方无碍。亦约理事以论回互。上九大意多明三无差别。因果自他依正无殊则本性之德圆满成就。既事理回互融成一体彼此限量皆忘亦不必言己心佛心己地佛地乃为第十法界无量回向矣。

　　○六四加行二一总标。

　　阿难是善男子尽是清净四十一心次成四种妙圆加行。

　　携李曰。据璎珞等经皆不别列四加行位。若惟识等论则以地前四十心为外凡资粮位。十回向后则明暖等为内凡加行位。吴兴曰。今四加行正如惟识所说也。而彼于地前分内外凡位者乃别教一途之义。以登地是菩萨圣位。圣位难入故开此加行耳。问。今经圆教何用别义乎。答。借别名圆斯有其例。如仁王云。三贤十圣住果报是也。敏师谓此经未必纯圆应兼别义其失甚哉。

　　○二别列四一暖位。

　　即以佛觉用为己心若出未出。犹如赞火欲然其木名为暖地。

　　前十回向皆是回因向果而因不即果。今加行中乃以佛觉为己心。天如曰。前之佛觉虽曰能齐未能正证。今将趣圣果故即用佛觉为己因心其说是也。言佛觉者。如杂华云。心佛众生三无差别。法华中百界千如即空假中正是其义。问。前经云本觉湛然觉齐佛觉而以得无所离即除诸幻释之。则佛觉似但精真之体今何作此释耶。答。前文明觉齐佛觉地如佛地。后即云世界如来互相涉入。至第七回向云十方众生皆我本性。岂非心佛众生三无差别耶。又岂非十界依正在一心中耶。第八三谛无著。第九十方无碍。第十结云性德圆成。皆深明十界一心即空假中之旨。此等皆是佛觉与法华十如无异。虽不明言三千而三千在其中矣。但犹是所向之佛觉。今以此觉用为己心是入地方便也。若出者。谓佛觉欲从心出而犹未出。喻如钻火欲然先有暖相。火喻初地之智。木喻所破无明。钻喻加行。暖喻初地圣火前相。亦得以火喻佛觉木喻己心。

　　○二顶位。

　　又以己心成佛所履若依非依。如登高山身入虚空下有微碍名为顶地。

　　此义三现。前初住云心精发辉。二住即云以前妙心履以成地。第三回向云觉齐佛觉。第四回向即云地如佛地。当知地亦是所履也。此加行中前暖地云即以佛觉用为己心。觉亦是地故今即云又以己心成佛所履。夫佛觉为佛所履以在己心中故己心亦成所履。旧解云。佛者即自心中所达果人之智。自觉齐佛觉地如佛地以来佛智洞然久矣。若依者佛智还依己心之地也。非依者佛超己心之外也。心相将尽故若依非依。此唯登高山可以喻之。身入虚空以喻非依。下有微碍以喻若依。良由己心未尽故有微碍也。

　　○三忍位。

　　心佛二同善得中道。如忍事人非怀非出名为忍地。

　　己心与佛虽未合一。其体不隔故曰二同。须知虽至此地己心犹未尽也。中道者是佛所证。善得者胜前以佛觉为己心之时故云善得。如忍下喻也。忍事者如喜怒不形。非怀非出者究竟当出而未出也。时似欲吐名非怀。藏之于心故非出。正喻善得之状。

　　○四世第一位。

　　数量销灭。迷觉中道二无所目名世第一地。

　　此承上忍地来。心佛或二数也。同异量也。今皆消灭则迷中道与觉中道二无所目。至此情见俱忘虽非真证中道已为世间第一流矣。

　　○七十地十一欢喜地。

　　阿难。是善男子于大菩提善得通达觉通如来尽佛境界名欢喜地。

　　十地中前之五地皆属觉体。初地云觉通如来。后之四地皆承其义。后之五地皆论真如。真离生灭故以涅槃结之。应知觉体离妄即名真如非有二义。又菩提名大涅槃名海者以是如来二转依号故也。三智一心中得名大菩提。此如来寂灭道场所得今入初地善能了达。前文云。三有众生及出世间声闻缘觉不能测佛无上菩提。至初住后始能得之。犹未名善。今始名善。孤山曰。觉通如来智同佛智也。今谓既至无疑之地则觉体通于如来何必以智释觉乎。如前所云。惟妙觉明圆照法界初地已得此境界。犹是菩萨故云通如来耳。言佛境界者。所谓一念三千即空假中正是其旨。故法华经云惟佛与佛乃能究尽诸法实相。今云尽佛境界岂非一念中能穷百界千如之旨乎。舍此而谈佛境界大概皆菩萨境界耳。名欢喜者。既通极果自生法喜故得此名。

　　○二离垢地。

　　异性入同同性亦灭名离垢地。

　　本经所云同异。如前云世界为异虚空为同。后识阴文云。于十方界已获其同。今何必不用此义。由前云觉通如来故今明世界之异入于虚空之同。并空亦灭惟归觉体。所谓一人发真归元十方虚空悉销殒也。夫觉体有垢良由空界未除。已离空界则离垢矣。

　　○三发光地。

　　净极明生名发光地。

　　离垢则净故承上文而云净极。言明生者觉体之明也。前云晦昧为空空晦暗中结暗为色。今觉体既离空界明岂不生。以觉有妙明之德觉不净则明不生也。明既云生必是般若智光。所谓诸法不生而般若生非欤。

　　○四𦦨慧地。

　　明极觉满名𦦨慧地。

　　明极之言蹑上发光。光明既极觉无所隐故云觉满。三四地名俱从明得。然三地承觉有明。四地明还显觉。名𦦨慧者从喻得名。最后烧无明惑也。

　　○五难胜地。

　　一切同异所不能至名难胜地。

　　上云明极觉满。觉体毕竟离同异故复云同异不能至也。不但空界泯亡并无同异之有为法咸灭。前文云同异发明因此复立无同无异。据此知无同异亦同异所摄也。如是则世界众生虚空三种相续咸皆远离。此菩萨最是超出岂可胜乎。幽溪云前虽离同异犹有异同缘影者在。至发光𦦨慧之后同异缘影悉皆销灭。故一切所不能立。

　　○六现前地。

　　无为真如性净明露名现前地。

　　三种相续既离则非有为故曰无为。言真如者。觉体离染转名真如。所以云性净明露也。如是则真如现前矣。

　　○七远行地。

　　尽真如际名远行地。

　　前位真如虽露或有未尽。更加功以尽之迥超极造名为远行。此兼前后四位咸从真如得称。吴兴曰。尽真如际者斯是无际之际。理既无际行岂近乎。

　　○八不动地。

　　一真如心名不动地。

　　前穷尽真如之际尚有功用。今只一真如心更无功用。所以名不动也。

　　○九善慧地二一正明。

　　发真如用名善慧地。

　　前三位得真如之体。此位发真如用。资中曰华严名此菩萨具四无碍智作大法师演说无量阿僧祇句义无有穷尽。故云发真如用。即中云真如即法身。用属解脱。以善慧为用又属般若。三德备矣。此经所明十地皆证入精真之体。较之地前语意不同。有以檀度等名配诸地。恐兼别之说不合今经也。

　　○二结显。

　　阿难是诸菩萨从此已往修习毕功功德圆满。亦目此地名修习位。

　　已往者此去也。此去不须修习则修习之功至九地而毕。十地悲智兼圆故曰功德圆满。即目九地为修习之位焉。应知十地乃菩萨习果也。幽溪云古疑既无修习安有断障。然修习与断障之义一往则相齐。再往则九地前有即修习即断障之义。十地去惟断障而无修习。盖悲智功终唯在利人。而利人未及如来亦名微细无明障也。

　　○十法云地。

　　慈阴妙云覆涅槃海名法云地。

　　欲以菩提涅槃之乐而与众生是名慈阴。不加功行而泽周法界喻为妙云。覆者藏也。涅槃海即具三德。盖云有形质阴庇。形质喻身轮。阴庇喻意轮。云有声喻口轮。菩萨现此三轮广度众生。已证三德涅槃而尚未入有覆藏之义。故涅槃称秘密藏名法云地结。三智三德为法。慈阴名云。前初地云得大菩提。今十地云覆涅槃海。圣位垂终将入果果。二转依号具矣。

　　○八等觉二一正明等觉。

　　如来逆流。如是菩萨顺行而至。觉际入交名为等觉。

　　入流已来有进无出。若在如来从真复俗出同万物是逆流也。菩萨顺圣位之流而入。一出一入觉际恰好相交俱到此地名为等觉。谓如来初出之处菩萨方入之地二际相交。如一人出门一人入门俱在一门之中岂不等耶。又须知如来已入还出初出之处菩萨亦到。非谓已到究竟之地。

　　○二金刚后心。

　　阿难从干慧心至等觉已。是觉始获金刚心中初干慧地。

　　金刚心者即是等觉。华严十地品后十定品中云。普贤菩萨以金刚慧普入法界。彼之文义正属等觉。彼此咸有金刚慧名则属等觉可知也。以能破最后无明喻如金刚故得此名。详夫是觉与信前干慧名同义异。前是欲爱初干干有其慧名干慧地。今是无明初干干有其慧名干慧地。岂可同年语耶。或引发心毕竟二不别以释此文恐未必然。此位诸师或合入等觉。或另立一位。温陵谓于等觉后心别开此位。诚亦有义。以证十地后更破一品无明方入等觉。等觉后心又破一品无明方入妙觉。则等觉后无明初破。未入法流亦名干慧。今正指此时得干慧地名也。但宜合入等觉不可云更有一位。吴兴辨之。天如评之。其说详矣。有谓等觉入重玄门倒修凡夫事。重历前之干慧是重历信前干慧。而不以无明初干为义。俟再考之。

　　○九妙觉位。

　　如是重重单复十二方尽妙觉成无上道。

　　结上诸位并明妙觉。重重单复十二者。如后文云。六十圣位即有五重十二故曰重重。言单复者。秪是双只亦是奇偶。如初番为奇。次番为偶。三番为奇。四番为偶。至第五重又为偶也。前之妄见既各具十二类生。今翻此妄亦名十二。盖以妙觉一位足前菩萨位而成六十之数。斯具重重单复十二焉。然但数妙觉不名妙觉所证者。以前问。云何名为干慧之地四十四心。至何渐次得修行目。诣何方所名入地中。云何名为等觉菩萨。今已具答。问既但至等觉。答亦至等觉而止。复数妙觉以终前之位焉。即中云十二者。一干。二信。三住。四行。五向。六暖。七顶。八忍。九世第一。十地。十一等觉。十二妙觉。此十二中有单有复。干慧等妙只有一位是单。信位行加行地是复。随人用之。恐不如前说为妥。

　　○三总结诸位三一以止观结。

　　是种种地。皆以金刚观察如幻十种深喻。奢摩他中用诸如来毗婆舍那清净修证渐次深入。

　　金刚是能观。十种喻是所观。长水云。于一一地皆用金刚如幻三昧观察诸法。据此。则金刚及十种深喻皆属观照。金刚喻能破之智。如幻喻所破之法也。奢摩他是止。毗婆舍那是观。于止发观则无谬矣。止能伏结观能断惑。成清净修证。渐次者位不躐等也。深入者直阶妙觉也。问。十种深喻云何观察。或即喻而观乎。为合法而观乎。答。观经大意正须约法。约法修观有通有别。通则直观诸法悉如幻𦦨水月空华。似有实无了无所得则分别之心自止。别则各有配属。应观一切业如幻。一切法如𦦨。一切性如水中月。妙色如空中华。妙音如谷中响。诸佛国土如乾闼婆城。一切佛事如梦。佛身如影。报身如像。法身如化。何则。不可取舍毕竟空故。若以喻为法亦有理焉。盖凡所分别皆因著相。著相之病在于谓实若对镜观像及观水中月时谓实之心自无。著相之心亦息。是以正对镜而分别义疏。过去则了罔陈习。未对而心无预缘。如是了知三际本平等虽有心念如虚空。此可与观象得意者言。难与散心粗浮者说也。

　　○二以渐次结。

　　阿难。如是皆以三增进故善能成就五十五位真菩提路。

　　如上所明地位虽深。推厥所由皆由三种渐次。故知从戒生定从定生慧。戒定前茅断不可缺。根境不偶修行要门。吴兴曰。三增进者即渐次也。前三文下皆结示云是名增进修行渐次。又云从是渐修随所发行安立圣位。或指金刚奢摩毗婆为三者非也。五十五位者。除前干慧。由信至等觉是也。问。何故舍干慧而又不取妙觉耶。答既言真菩提路。则显干慧非真。妙觉非路。今谓吴兴所解至当。然善能成就之言意该干慧。凡求佛者。不患不得菩提但患不得其路。故特言之。况前阿难所请实至等觉而止。

　　○三以邪正结。

　　作是观者名为正观。若他观者名为邪观。

　　长水云。行人若能依此修证。不断而断。无到而到。此则名为真修行者故云正观。若言都无地位但尚理是。斯同邪见拨无因果故名邪见。仁王经中亦此料简。说地位竟即云若言越此而成佛者是魔所说。吴兴云。五十五位既由三增进故而得成就。今简邪正所以约观言之。须知圆教之外三乘所修皆属邪观。愚谓如上六十圣位皆观法也。

　　○二结显经名。此科从初正观总无明心以明修证中来。正观中两大章。一正明修证。二结显经名。已上约解行证法委明一期修证已竟。理当结名以便流通。此结名中宛是五重玄义略无增减。则知此经。不惟起尽观道悬符止观。即所结名义冥契一家。东土释迦于兹益信。具如释题中明。今为二。一问。

　　尔时文殊师利法王子在大众中即从座起顶礼佛足而白佛言。当何名是经。我及众生云何奉持。

　　孤山曰。此经发起为救阿难。是故先开圆解。次显圆行。行成入位极乎妙觉。垂范后世有始有卒。于是文殊请问经名及奉持法。奉持即流通也。

　　○次答五一定经体。

　　佛告文殊师利。是经名大佛顶悉怛多般啰怛无上宝印。十方如来清净海眼。

　　法华中文殊偈文大师以证名体宗用释四伏疑。今经五名亦应该五重玄义。第一名是定经体。大佛顶。虽是咒名。亦是经名。如来藏心遍一切处为大。佛尊而顶更为超出群有无相可得非经体乎。然大即法身。佛即般若。顶即解脱。此三字如次可配体宗用三章。但约性恒开对修须合。今对下文如来密因是宗救护亲因是用独名为体。盖体兼用冥一切无相称大佛顶。合三离九不其然乎。然今名二十一字。首三字今题所存。余十八字皆隐。则十八字不出大佛顶之义明矣。悉怛多等。亦是密名而通于显。性本无染覆含法界名大白伞盖。小乘经以无常无我为前印。涅槃寂灭为后印。印是佛说。今则三如来藏为无上宝印。印定诸法法法全真。又如来以此而照穷法界无一相可得名清净海眼。正如妙玄取佛所见为实相正体也。

　　○二定经力用。

　　亦名救护亲因。度脱阿难及此会中性比丘尼。得菩提心入遍知海。

　　夫历劫亲因以爱相缠。今能断爱与无明父母别是真救护。度脱下举二人以例余也。则亲因为总标。二人为别显矣。阿难为亲。摩登为因。得菩提心等者。此经断爱穷见相之本。推至山河忽生之故。故佛果菩提可证。照彻三界正遍知海从兹入矣。则此经以断爱显真为用也。得菩提心亦可名宗。入遍知海亦可名体。对余二章今但属用。幽溪云文殊提奖名为救护。佛示三如来藏名为度脱。如是则显密咸该而经题全隐此名也。又救护亲因从上伞盖得名。得菩提心从佛顶来。因也。入遍知海从清净海眼来果也。

　　○三定经宗。

　　亦名如来密因修证了义。

　　圆修三止三观是密因也。阿难首请妙奢摩他三摩禅那乃十方如来得成菩提之法正是密因。如来说三如来藏以酬其请权乘不识故称为密。或解为疏密之密。一观为疏。三观为密。未必然也。如涅槃中明如来初说无常次说常住。以无常隐常故常住为秘密藏。乐我净等无不咸然。今经以不生不灭为本修因。虽用别教正显圆常岂非密乎。依此而修为了义之修。如二十五圆通中独选耳根是也。依此而证为了义之证。如六十圣位是也。然此经开解起行俱带方便。明证惟圆。以阿难初请三观有最初方便之言故解行带权。殊费拣选。后明地位是旨归之处其义纯圆。而带别明圆亦所以引别教也。则经宗在一乘明矣。据密因有三止观亦可分配三章。对余二事此惟属宗。是开合之义。余具如释题中解。

　　○四定经教相。

　　亦名大方广妙莲华王。十方佛母陀罗尼咒。

　　大方广之言似同华严然但义同而已。约时而论不可判属华严正可冠于妙莲华之上耳。然方等时经题中多有此名。吴兴曰。大方广所说之法也。大方是体。广是其用。即空如来藏具不空之用也。又常遍曰大。轨持曰方。包富曰广。如次配法身般若解脱。亦如来藏之三德也。即中云三字可配体宗用三。三者合则可论教相矣。妙莲华王名同法华。今经自四卷来最多开显之言。如各说圆通后佛云此等修行实无优劣。岂非各赐大车与法华无异耶。指权即实是莲华喻中意。于权实法一切自在故称王也。云十方佛母陀罗尼咒者乃是咒名。如方等陀罗尼经云。此陀罗尼咒乃可为父。乃可为母。又云诸佛道皆从此生是佛父母。今题正与彼同。又应属方等矣。总判此经必是方等被开成醍醐为教相也。然一经成二味者。开显之后前四时教皆入醍醐。今经亦然。又楞严与余经不同。余经各有当机怀疑叩佛佛为除疑。结经者据一时问答记集成经足明利益。余人续闻法华悟解转深得益在心非阿难能记。今经当机即是阿难是结经人。亲为侍者常得咨疑。佛独为阿难亲弟说此楞严历二十余年但成一部。据经中说密同法华。据法华意以法华开方等。如前叹德之文是也。但开楞严余可例知。亦由密同之故方得显同。问。既开权显实。亦开迹显本否。答。经初云。佛子住持善超诸有能于国土成就威仪此明阿难大众已住首楞严三昧不起灭定现诸威仪。即是开迹显本。阿难侍佛日久能集诸经。苟不露开权开迹之意何以为后人之式耶。此名题中全隐。

　　○五别定经名。

　　亦名灌顶章句。诸菩萨万行首楞严。汝当奉持。

　　此名共十二字。灌顶章句四字今题则隐。余八字则存。灌顶章句者。中天竺国大乘秘典有五部。东方金刚部阿閦鞞佛以为部主。南方宝生部宝生佛以为部主。西方莲华部无量寿佛以为部主。北方羯磨部不空成就佛以为部主。中央灌顶部毗卢遮那佛以为部主。吴兴曰。此经从灌顶部中流出。盖约密言名灌顶章句。有诵持者则如来智水灌其心顶。亦如刹利之受职也。菩萨由此受佛职位。故诸菩萨万行首楞严当是经名。然上句从密咒立称。而密与显等。此句从经得名而显与密等。菩萨万行不出三观。三观一心万行具矣。涅槃云。首楞者一切事竟。严者坚固。一切究竟而得坚固名首楞严。今经三卷中明性水性火等岂非一切事竟。又云妙觉明心先非水火岂非坚固。盖今经之宗虽具众因果而意在以因该果。所以最后一名独标菩萨。如阿难所请在最初方便。如来征问圆通亦云最初从何方便入三摩地。经末亦云并初发心大力鬼神皆大欢喜。故知意重于因。又此名在释题中判属于用。但是宗家之用非用家之用。而万行之言可摄用家之用故以配用。兹五名中救护亲因别当力用。今不须配用而以为经名之要不亦宜乎。如一卷云。有三摩提名大佛顶首楞严王。又云首楞严王世希有。其为别显经名无疑矣。问。五题皆是经名。何独以此属名。答五名既多称者不能尽举。名中之要莫过于此。如今世人名此经为楞严亦圣旨也。如上所说五重既备足堪受持。遂结云汝当奉持。五重次第者。经体既要故居其首。有体则有用用居其次。依经修行有因果之宗故居其三。三章既备须定教相。五者既俱能该别文则五重玄义皆总名也。

　　○二约别能招报心以明修证。一经正宗为两大章。初正观总无明心以明修证。次约别能招报心以明修证。盖众生一念不觉即为障理无明。此是根本名惑障而不牵生三有。所谓总无明心是也。故凡行人修证。急须破显此本以开一念三千三如来藏而直还本觉。既近复要如根如穴。根本既去枝末自消。如上七卷半经文明破明显论修论证已竟。其如众生既迷之后日趋日下如江湖之趋直至尾闾。因根本无明而即分成六种和合。所谓五识五意识受想行三心。此等诸心或贪或嗔或诈或谄与外尘相应以架造无边巨业。业即招报受七趣苦果。是为枝末牵生能招报心也。且众生过现习成习久自然时时发现。故虽观根本或有证入或不相宜。如辅行云。初观总无明心未必是宜。即当仍用前观历余一心。或贪心。嗔心。慢心。更例余阴入用十乘四运而推破开显之。但能招报心有二种。一是现行能招报。即止观拣境内于第六中取能招报及破法遍中历例余心或贪或嗔等心。辅行云过现习生是也。二是发得能招报。因正观总无明心以发起多生宿习障定牵生。即止观内所列烦恼病业九境。辅行云因观发习是也。今如来既因当机之请以普示正观总无明心竟。惟恐众生机宜不同根器中下正观难入则滞于二种能招报内仍入生死轮回。故一一详示不令住着。分二章。一示现行能招报心。即十习因招七趣报是。二详发得能招报心。即五十种禅那现境是。今经贪习诈习等十心即止观辅行中贪心嗔心等。委如大纲中明。但止观唯明能招报之因心而如来复详所招报之苦果。尤为章明较着也。经中显然至文点示。至于明示两种能招报心已而不明破。显解行证法者。现行能招报例上可知。如止观历例余心俱即三观亦即三谛也。发得能招报因修观发习不知是过一生住着即入轮回。既已示明不生住着自然流入萨婆若海归无所得矣。然而总科亦名约别能招报以明修证者。倘一住着例得为观。即四种三昧内随自意三昧。纵任三性于中觉察。及依经行法也。初为二一请问二开示初又二一经家叙悟。

　　说是语已即时阿难及诸大众得蒙如来开示密印般怛啰义。兼闻此经了义名目。顿悟禅那修进圣位增上妙理。心虑虚凝断除三界修心六品微细烦恼。

　　前定经名共有五重玄义显密相织。今叙闻名得益故云说是语已及诸大众等。开示密印者。自建坛闻咒已来虽知咒力未闻咒是实相之印。今始闻之亦初闻境智相如是咒之义似专指初名也。此经了义等即显说之名也。顿悟禅那者。禅那此云静虑。乃止观一心之道。奢摩他三摩在一心中即是其义。如云奢摩他中用诸如来毗婆舍那是也。良由阿难大众本是圆机故能顿悟中道耳。阿难已入初果兹入修道故云修进圣位。妙理指所证之理。二果所证之理较初果为增上也。心虑等者。虚谓惑空。凝是凝寂。乃能证之心。增上妙理是慧。心虑虚凝是定。正合禅那静虑之义。纵在小乘欲入圣位必由定慧。今悟中道与偏小不同。正定慧均等之时也。小乘定慧秪名为定。偏教定慧秪名为慧。若入圆乘始能均耳。断除等者。阿难亦是超断之人。如小乘所明证初果后更历六番生死方断欲界前六品惑。今此顿断即超义也。云微细者思惑比见为细。而阿难是大乘二果之人更断所知惑破无明岂可测乎。据其示迹且在思惑。

　　○二起礼陈疑二一起礼述益。

　　即从座起。顶礼佛足合掌恭敬而白佛言。大威德世尊。慈音无遮善开众生微细沉惑。令我今日身心快然得大饶益。

　　长水曰。修道所断行相难了故云微细。无始俱生故曰沉惑。疑网消除故身心快然。增进圣位故曰饶益。考俱生烦恼其数甚多。今但依小乘则三界四谛下八十八使名分别粗惑。贪瞋痴慢是俱生细惑。又见思是枝末无明。今以根本无明名为沉惑。

　　○二对佛陈疑二一双问能所。

　　世尊。若此妙明真净妙心本来遍圆。如是乃至大地草木蠕动含灵本元真如即是如来成佛真体。佛体真实云何复有地狱饿鬼畜生修罗人天等道。世尊。此道为复本来自有。为是众生妄习生起。

　　初问六道是所招苦报。为是下即问能招报心。此声闻法中见苦果而问习因。从粗及细之意也。故科名双问能所。向下如来开示趣趣皆结云由妄想业之所招引亦能所双答。明文宛在。真心具五种功德。所谓妙圆真净明也。如卷初说。今先言其四。妙字叠见以三谛本离纵横故云妙明真净。而此妙德在一心中故称妙心。次句方云遍圆。遍至无情有情。圆谓圆具。如是乃至正言一切即是真体。佛体下方明问意。此问与富那问似同而异。前问山河忽生。是问所以生起之故。谓清净本然中何故生诸依正法也。今问佛体真寔云何复有诸趣苦果。为是性本有耶。为是众生由五识五意识受想行诸心与外相应构业而生起耶。此正能所双疑而重在所招报果。如来之答则广详能招报因。谓一切众生寔本真净。因彼妄见遂成十种能招苦报之因。由有妄因生起七趣之果。则今问意正在能招所招因果来由。真净之说却是带起之傍也。故与前不同。然此文所以详明七趣者。他经以四生六道括尽群生。今经广四生为十二类生。亦应广六道为七趣也。

　　○二别问所招。前虽能所双问而疑在所招苦报。故别问之。是阿难重在所招七趣。而如来详在能招十习明矣。

　　世尊。如宝莲香比丘尼持菩萨戒私行淫欲。妄言行淫非杀非偷无有业报。发是语已。先于女根生大猛火后于节节猛火烧然堕无间狱。琉璃大王。善星比丘。琉璃为诛瞿昙族姓。善星妄说一切法空。生身陷入阿鼻地狱。此诸地狱为有定处为复自然。彼彼发业各各私受。惟垂大慈发开童蒙。令诸一切持戒众生闻决定义欢喜顶戴谨洁无犯。

　　私行淫是行坏。妄言等是见坏。意谓杀盗有对。邪淫无对故云无报。为复自然者。别业别报不假他力故云自然。吴兴云。问意有二。谓别业同报。别业别报。初问淫杀妄三即别业也。为有定处即同报也。为复自然下次问别业别报。据下答意皆是别业同报耳。文云。循造恶业虽则自招。众同分中兼有元地。乃至云不断三业各各有私。因各各私众私同分非无定处。惟垂下请答。长水曰。幼小曰童。情昧曰蒙。阿难自鄙无有大智愿垂开发也。若闻因果虚妄犹如空华则持戒何益。苟闻决定义门必令谨洁无犯。桐洲云。善恶因果虽皆虚妄。受报好丑终不差忒。又云。一念幻恶长劫沉沦。一念幻善远阶佛果。即中云。此即决定之义。辨地狱受报之事使知决定。不持戒者闻则恐惧。持戒众生闻则欢喜。此阿难正在所招报苦也。

　　○二开示二一赞许。

　　佛告阿难。快哉此问。令诸众生不入邪见。汝今谛听当为汝说。

　　地狱固由邪见而入。乃至天仙修罗亦是修行岐径即属邪见。如圆通疏说。

　　○二正示二。初约总别双答能所。二结示劝断。初又二。一总示能招所招因果。二别详能招所招因果。初又二。一能招报因二。一约迷真双标。

　　阿难。一切众生寔本真净。因彼妄见有妄习生。因此分开内分外分。

　　长水云诸法本真未尝生起。由念分别见诸法生。苟能离念即见众生山河国土本来成佛。故云实本真净。由念分别见诸法生即妄见也。前问云为是众生妄习生起故佛云有妄习生。妄习即辅行所谓过现习生。五识五意识受想行心与外相应而成能招七趣之业因。一切众生实本真净则阿难所问本元真如即是成佛真体。其言不谬。然真净之言独举空中。净即空。真即中也。下内外分应属俗谛。阿难止问妄习。今明妄习之先已有妄见。此正指一念不觉而有动之总无明心为根本惑。由此妄本生起十习。彼此相应以构业。乃现行能招报之牵生枝末。所谓境界为缘长六粗是也。

　　○二约内外别示二一内分。

　　阿难。内分即是众生分内。因诸爱染发起妄情。情积不休能生爱水。是故众生心忆珍羞口中水出。心忆前人或怜或恨目中泪盈。贪求财宝心发爱涎举体光润。心着行淫男女二根自然流液。阿难。诸爱虽别流结是同。润湿不升自然从坠。此名内分。

　　前以内外而分两分故云内分外分。今释云内分是本分之内。谓不能超越于常情之外也。交光云。贪恋本趣名为分内。非本趣者即称分外。爱为情欲之本故先举爱。珍羞财宝有种种可爱名诸爱染。妄情即怜恨喜怒等也。或云无可着而生着故名妄情。忆着贪求名情。情积不休口中水出即生爱水也。问。从情积而生水何生水之难乎。答。如人情轻安肯下泪。必情重方泪。然但观口中水出则其人情积久矣。心忆珍羞岂非因爱染而起妄情乎。口中水出岂非情积而生爱水乎。贪求财宝应是有财之人故举体光润。流结是同者。流则向下。结则重滞。如土得水则结而不散也。

　　○二外分。

　　阿难。外分即是众生分外。因诸渴仰发明虚想。想积不休能生胜气。是故众生心持禁戒举身轻清。心持咒印顾盻雄毅。心欲生天梦想飞举。心存佛国圣境冥现。事善知识自轻身命。阿难。诸想虽别轻举是同。飞动不沉自然超越。此名外分。

　　以超越为外分。持戒生天等非止一事名诸渴仰。虚想谓清虚之想。即指持戒持咒之心。想积不休亦是习也。如持禁戒。非指暂时必历岁月之久方名为持。胜气者超胜之气。气必向上与水之润下相反。然上之妄情亦心。今之虚想亦心。三界无别法惟是一心作。成此经惟心之旨。是故下举善法以验能生胜气之相。心持禁戒岂非因渴仰而发明清虚之想乎。举身轻清岂非想积不休而生胜气乎。咒印者。如今经无上宝印亦咒名也。毅者雄猛之相。熏闻云。如销伏毒害咒是三世诸佛陀罗尼印。若咒龙等恶律仪事非其义也。圣境冥现。盖于想中冥默得见诸佛净土。或于梦中潜通此相。想既飞动不沉众生自然超越。此约不堕三涂名超胜也。

　　○二所招报果二一牒二习因。

　　阿难。一切世间生死相续。生从顺习。死从变流。临命终时未舍暖触。一生善恶俱时顿现。死逆生顺二习相交。

　　欲验升坠当于生死。生则顺其习气。死则变其流类。前文云情积不休。又云想积不休。亦辅行过现习生之现行心是其习也。然其关要不过在将终之时善恶俱现业也。死则逆其习。生则顺其习。故云二习相交。然此二习相交一句总该下文二习相然二习相吞等诸句。诸师于下文更作余解尚当参酌。如贪淫人见地狱苦具为欲境是顺其习也。随受铁床铜柱之苦是逆其习也。故云二习相交也。问。堕狱虽尔生天何如。答。据临终时必有爱生恶死之念亦是二习。大凡解经不可拘一途也。或死逆生顺多就受恶报者言之。幽溪曰。临命终时未舍暖触者。人禀识息暖三法为命。生时识先投胎。抟父精母血而为种子。故有息而后有暖。三事相合而有生。三事相离而有死。死时先舍暖而后舍息。舍息而后识去。所谓去后来先作主翁者是也。

　　○二所招五果五一纯想。

　　纯想即飞必生天上。若飞心中兼福兼慧及与净愿。自然心开见十方佛。一切净土随愿往生。

　　当知此等亦现行心能招净善之报也。必生天上应在四王以上。既居天宫与暂游者不同。故天上之言该三界诸天也。下云游于四天即暂游也。兼福慧等虽在七趣之外。亦是现行善心心数相应造作净善之业。能招净善之果。兼福谓前五度。兼慧即般若。净愿即要期之心。欲生净土此三缺一不可。吴兴云。于飞心中旁论福慧故皆云兼。幽溪曰。纯想中有二路。一生天。一生净土。生天之想以上品十善为业。生净土则四义俱备。而云随愿往生者。盖净土法门以信行愿三法为之主。而三法中又以净愿为之约也。四义谓纯想福慧及净愿。

　　○二情少想多。

　　情少想多轻举非远。即为飞仙。大力鬼王。飞行夜叉。地行罗刹。游行四天所去无碍。其中若有善愿善心护持我法。或护禁戒随持戒人。或护神咒随持咒者。或护禅定保绥法忍。是等亲住如来座下。

　　夜叉有三种。一在地。二在虚空。三在天。地夜叉但以财施不能飞行。空天夜叉以车马施故能飞行。善愿即护法之愿。善心即皈向六度之心。禁戒法忍等皆如来法故住如来座下也。法忍必由禅定而得。交光云。轻举非远者。谓竖不越四天。横不越轮围。游者暂到而已。不同生天者常得居住。去者往也。保绥法忍。绥是安义。法忍即无生忍之类。真际云。情少想多此通举也。理宜等降四类分之。一情九想即为飞仙。二情八想为大力鬼王。三情七想为飞行夜叉。四情六想为地行罗刹。幽溪云。情少想多四等中亦分二路。一无善愿善心者但以下品十善为行。二有善愿善心者多是乘急戒缓之人。故得亲住如来座下听闻大法也。

　　○三情想均等。

　　情想均等不飞不坠生于人间。想明斯聪。情幽斯钝。

　　不飞为天仙。不坠为三涂。五情五想名为均也。以想明故人报聪于三涂。以情幽故钝于天仙。孤山曰。由昔情想感今聪钝。是知言均等者总报之业也。言幽明者别报之业也。由所习情想各有强弱致有聪钝之异。幽溪曰。情想均等亦分二路。想虽五分明暗不同。明者斯聪故多睿智。情虽五分亦分轻重。重者斯钝故多愚蒙。

　　○四情多想少。

　　情多想少流入横生。重为毛群轻为羽族。七情三想沉下水轮生于火际。受气猛火身为饿鬼常被焚烧。水能害己无食无饮经百千劫。九情一想下洞火轮。身入风火二交过地。轻生有间重生无间二种地狱。

　　长水云。横生旁生也。然有轻重。若情稍重报为走兽故曰毛群。若想稍强身为飞禽故曰羽族。沉下水轮生于火际者。古解以为近于地狱其说甚是。然水中有火故水轮向下是火轮际。即前云火光上蒸故有水轮含十方界。据前文所说水下有火无疑矣。水能害己者。古解云纵得水饮亦化为火。最是。盖鬼虽受气猛火以火为受生之因而复以火助之必致大害。如此则虽有所食啖悉成猛火。其无饮食可知。洞者彻也。所居最下名风火二交过地。大地极下乃是风轮。今既洞火轮便与风轮相近。前文云坚觉宝成摇明风出故有火光为变化性。据此则风火必接。可知此地尚非风轮但称风火二交过地。谓风火于此交际经过也。受风害者当为八寒。受火害者当为八热。须知地狱虽有猛风大火而亦因地势之自然建立地狱。所以云众同分中兼有元地。若寒狱得暖热狱得凉即是有间。一向受苦即是无间。孤山云。只此七热地狱自有轻重。而此无间非五无间。下文阿鼻方是第八热狱名五无间也。又古解谓此非地下三轮。如俱舍云。大地最下有金水风轮。有八寒八热地狱在三轮之上。此文云沉下水火风轮又似地狱在三轮之下。疑此所指非地下三轮乃地狱三轮也。窃研此。此文与前四卷火光上蒸摇明风出等合。即是世界安立本来如此。何必非地下三轮耶。况既云地狱三轮何故饿鬼亦生此中。恐此说未确。若与俱舍不合盖经部不同例多如此。幽溪曰。情多想少分四类。论其趣生但有三种。于三种中各分轻重以论受报。二则明开。一则义隐。若分别者则轻为有财。重为无财也。

　　○五纯情。

　　纯情则沉入阿鼻狱。若沉心中有谤大乘。毁佛禁戒诳妄说法。虚贪信施。滥膺恭敬。五逆十恶。更生十方阿鼻地狱。

　　温陵云。阿鼻此云无间。谓受罪苦具身量劫数寿命五者皆无遮间名五无间。此惟情业至重者坠入至劫坏乃出。若兼谤大乘等罪。则此劫虽坏更入十方阿鼻无有出期。雨公云。谤法者。令无穷人生邪见。毁佛禁戒如宝莲香比丘尼之类。诳妄说法如善星妄说法空之类。无功而贪人之信施。无德而当人之恭敬。乃至犯五逆十重。皆十方阿鼻之种也。幽溪曰。纯情无间亦分二类。一不谤大乘等至劫坏出可尽之无间也。一若谤大乘等劫坏不出不可尽之无间也。谤大乘及五逆十重则事兼道俗。毁佛禁戒等四罪性在于道。故在道之士未空乎想宜先空乎情。一涉乎情便为失足之阶渐。况纯情至于不可尽之无间乎。

　　○二别详能招所招因果七一地狱趣三一结前标起。

　　循造恶业虽则自招。众同分中兼有元地。阿难。此等皆是彼诸众生自业所感造十习因。受六交报。

　　循者顺也。随业招报不关他人。而众人同感一报非无定处。长水云。众名不一同名为一。众有相似之同分。若造业同者共中共变。苕溪云。此结情多想少及纯情之类也。然横生者非有元地。以毛群羽族散在诸趣故。是则正言鬼狱二道。斯略酬阿难所问以结前也。十习因六交报乃是起后。双标能招报因所招报果。十习因。即止观所拣于第六中取能招报之余一心。所谓贪心嗔心慢心。及例余阴入之五识五意识。受想行三心。此等心使与根尘相应。共造大业能招七趣报苦。六交报。即所招报果也。经虽双标能所佛意重在能招习因故先详十种习因。能招习因既除则所招六交报苦自消也。次详辨因果二。一能招十习因。二所招六交报。即释明上二也。初中二一总征。

　　云何十因。

　　○二别示十。一淫习。淫习中一顺习已含逆习。二二习相交之状。三圣贤诃弃(此科准后文第七冤习以分)。

　　阿难一者淫习交接发于相摩。研磨不休如是故有大猛火光于中发动。如人以手自相摩触暖相现前。

　　交者谓两相交也。下文例之。淫之始起于两人相接而发为相摩此名如是作。研磨不休成习名如是性。大猛火光乃是因中具果。何必专属顺习必是逆习名如是相。亦是摧折色心为体。交光云。交者结构之始。发者临时之动。既云淫习是积久为习何云结构之始(或云淫之始发于相磨。或云淫习发为相磨两说皆可)。

　　○二二习相交之状。

　　二习相然故有铁床铜柱诸事。

　　顺习发逆习之火。逆习还烧顺习之身。故云相然。此名因缘果报。亦兼如是力。然火犹是顺习所生反加于身烧然自体则逆习也。既生地狱则顺逆二习共相烧然。顺习故铁床可卧。铜柱可抱。逆习故还烧自身。皆习心所现宁有外境哉。

　　○三圣贤诃弃。

　　是故十方一切如来色目行淫同名欲火。菩萨见欲如遐火坑。

　　欲火之言正是本末相等。补遗云。内分淫生爱水。今十习中淫生火而贪生水者。淫有二义。一者贪爱故亦生水。二者男女二根相磨生暖故受火报。上文内分通取爱义故淫生爱水。今十习义淫取研磨则生火报。十习各具性作力相体因缘果报本末等也。如此等心皆能招于七趣六交报果。此等心习若起即当觉察。用四运推其不在内外中间东西南北以破其妄。妄因既破妄果自亡。然后开显三千会入性藏。而修证事毕矣。

　　○二贪习三一顺习已含逆习。

　　二者贪习交计发于相吸。吸揽不止如是故有积寒坚冰于中冻冽。如人以口吸缩风气有冷触生。

　　计秪是计较。而其体发于相吸。吸之不止是称贪习。贪元是水积令成冰。吸揽是顺习。积寒坚冰即是逆习已成之状。此表报为相也。云积寒坚冰亦是因中具果。于中冻冽者冰结于贪习之中非外法也。口吸成冷触。心吸成坚冰。可不惧耶。

　　○二二习相交之状。

　　二习相陵故有吒吒波波罗罗。青赤白莲寒冰等事。

　　俱舍云。頞部陀此云疱。尼剌部陀此云疱裂。此二从相。阿哳吒唬唬婆嚯嚯婆此三从声。郁钵罗等三即青白红莲。此三从色。以寒弥甚身色同之。今之善作家者观此宜知所惧。相陵者陵是高举之意。冰者嵯峨之势。贪人多以财势陵人故也。

　　○三圣贤诃弃。

　　是故十方一切如来色目多求同名贪水。菩萨见贪如避瘴海。

　　冰由水结名之贪水。瘴疠止是不和之气。而人所以谨避之者以其遍也。贪心亦然。遍满世间故云瘴海。

　　○三慢习三一顺习已含逆习。

　　三者慢习交陵发于相恃。驰流不息如是故有腾逸奔波积波为水。如人口舌自相绵味因而水发。

　　交光云。陵者欺义。相恃如倚财倚势。窃谓相恃者。谓对物而有自恃之心。自恃而至陵他是放逸之至也。故曰驰流不息。腾者腾上。水之奔放者势必腾上。故云腾逸奔波。爱着元属水故感奔波。奔逸是放恣所致。积波为水谓积波为江河之水。亦是因中具果。绵味者缠绵味着。交光云。是绞𠻳之状。盖绵味则不停故生水也。

　　○次二习相交之状。

　　二习相鼓故有血河灰河热砂毒海融铜灌吞诸事。

　　慢从贪嗔而有。荆公云爱已掉动故积波为水。令他伤恼故感血灰热砂等。即中云血河等是贪嗔和合之象。顺逆二习互相鼓动成此地狱相而还害其身。

　　○三圣贤诃弃。

　　是故十方一切如来色目我慢名饮痴水。菩萨见慢如避巨溺。

　　慢发于贪嗔二分得痴力最全故云痴水。一说西域有水饮之发狂名为痴水。如此方贪泉之类。见慢者。交光云。谓见己心之慢非见他慢也。下仿此。慢中具贪瞋痴名巨溺。即积波为水之处。又溺者。以水兼泥易陷难拔。巨溺良可畏夫。

　　○四瞋习三一顺习已含逆习。

　　四者瞋习交冲发于相忤。忤结不息心热发火铸气为金。如是故有刀山铁橛剑树剑林斧钺枪锯。如人衔冤杀气飞动。

　　冲突也。结者郁结。瞋习以交冲为相。而其始也发于相忤。温陵云。心属火。气属金。心火转盛气金转刚故云铸气为金也。补遗云。烦热不息气忿成坚故感金石等事。衔冤显瞋习。衔冤则忿气郁结。瞋既成习浓积亦然。

　　○二二习相交之状。

　　二习相击故有宫割斩斫剉刺槌击诸事。

　　二习者。以瞋害他人为顺习。以瞋反害自身名逆习。斫则斩首。剉乃碎尸。孤山曰。宫割古五刑之一。吴兴曰。五刑谓墨劓剕宫辟。刺即古之墨刑。槌击笞杖之类。

　　○三圣贤诃弃。

　　是故十方一切如来色目瞋恚名利刀剑。菩萨见瞋如避诛戮。

　　名利刀剑直以果名因耳。

　　○五诈习三一顺习已含逆习。

　　五者诈习交诱发于相调。引起不住如是故有绳木绞校。如水浸田草木生长。

　　诈者诈现亲附。长水云。诈谓谄曲罔冒于他。矫说异仪险曲为性。调亦勾引之意。引起者。或使其亲己。或使其作恶。皆是引起。造因之时。以术制人而所感报亦为绳木等制。水性至柔而浸润不已成草木之坚质。诈术亦至柔而坚固不解成绳木等报。义实相肖故以例之。

　　○次二习相交之状。

　　二习相延故有杻械枷锁鞭杖檛棒诸事。

　　其初也以术智延致他人。逆习一起还延致此顺习之体故云二习相延。

　　○三圣贤诃弃。

　　是故十方一切如来色目奸伪同名谗贼。菩萨见诈如畏豺狼。

　　谗者𧮂也。佞也。谗贼本欲害人诈亦害人。虽不直害究竟还同。豺狼。狗足群行舌有逆刺。狼锐首白颊大尾长胡。似犬。二兽能卜事出必有获。奸伪之人外示亲善中怀谗贼。实豺狼之心。佛与大士即以其心而定名。畏避也。

　　○六诳习三一顺习已含逆习。

　　六者诳习交欺发于相罔。诬罔不止飞心造奸。如是故有尘土屎尿秽污不净。如尘随风各无所见。

　　诳者。若就言语即是见言不见。若就行止即是虚现有德。此中云诳似妄言以陷人之意。交欺之因发于相罔。罔是暗昧之义即相瞒也。诬是诬陷。飞心者。言其从空而起无因而至也。志在瞒人故感尘土。以恶名加于良善陷人于罪故感屎尿。类显云如尘等者。造因之时使人无所见。感果之时己身亦不可见。故云各无所见。

　　○次二习相交之状习相加故有没溺腾掷飞坠漂沦诸事。

　　以逆习加于顺习名相加。诳能陷人故受没溺。飞心所造故受腾掷。诳语或天或渊故遭飞坠。或此或彼故受漂沦。其中有风故曰飞曰漂也。

　　○三圣贤诃弃。

　　是故十方一切如来色目欺诳同名劫杀。菩萨见诳如践蛇虺。

　　杀人之术诳为最便。又造诳之意必欲杀人。故最毒者无过于此。妙乐云。蝮者。尔雅云虺长三寸大如指。江南谓虺为蝮。有牙毒。鼻上有针。余如桐洲注。

　　○七冤习三一顺习已含逆习。

　　七者冤习交嫌发于衔恨。如是故有飞石投礰匣贮车槛瓮盛囊扑如阴毒人怀抱畜恶。

　　冤古本作怨。长水云。怨即恨也。由忿为先。怀恶不舍结怨为性。今谓冤是仇义不共戴天。如严仲子之刺韩相。子胥鞭平王尸即名冤习。冤习是交嫌所致而其相发为衔恨。衔者含也。时时怀恨必欲暗伤之也。此是顺习中已有逆习非指感果。飞石投礰是不意其忽至。礰亦石也。匣贮即匣床。车槛即囚车。瓮盛如请君入瓮。囊扑囊藏而扑杀之。史记载秦始皇囊扑二弟。以因中衔恨杀人故招藏匿受苦之报。交光云。阴毒喻能感之心。畜恶喻所感之境。此解未善。今谓此是类显。如素性阴毒之人中藏恶念。若衔恨者虽非素性而畜恶适与相类即似其因。桐洲云。畜恶在怀其犹匣贮车槛等。阴毒伤人如飞石投礰等即似其果。

　　○二二习相交之状。

　　二习相吞故有投掷擒捉击射抛撮诸事。

　　前之含冤必报犹是顺习。至死后受报乃以逆习还吞顺习。以报怨时必欲相害。故感投掷击射等。必欲相报故感擒捉等。抛是抛掷。撮是捉撮。古本作挽。长水云挽撮是牵系罪人之状。作抛者误也。

　　○三圣贤诃弃。

　　是故十方一切如来色目怨家名违害鬼。菩萨见怨如饮酖酒。

　　补遗云。违害鬼者。宿有相违今为祸害。身子曾遭其事。孤山云。酖鸟名。其羽有毒。以画酒饮之则死。其鸟似鹗。食蛇蝮。雄名运目。雌名阴谐。即中云。鬼似无形而能害人。酒似可饮而藏酖毒。皆藏恨杀物之情状耳。

　　○八见习三一顺习已含逆习。

　　八者见习交明如萨迦耶见戒禁取邪悟诸业发于违拒。出生相反。如是故有王使主吏证执文籍。如行路人来往相见。

　　见谓恶见。非一朝一夕之故亦名见习。照镜为交。见有邪光故曰交明。见有五。一身见。执身有我因身计我故名身见。二见取。如执非想为涅槃是非果计果。三戒取。如执牛狗戒为生天涅槃之因是非因计因。四边见执常非断执断非常。五邪见。谓拨无因果。初执断常但属边见。若至拨无因果即成邪见。是邪能摄边故今文不言边见也。顺邪反正故云发于违拒。执有非无执无非有故曰出生相反。有王必有使。有主必有吏。皆自心所见。手执文籍以正其非。行路人不过生出来往二字。自谓其是复见其非。如一往一来面目无可逃也。又如行路言其无情。

　　○次二习相交之状。

　　二习相交故有勘问权诈考讯推鞠察访披究照明。善恶童子手执文簿辞辩诸事。

　　勘问是总标。权诈考讯者。如考讯时必用权数也。推鞠察访者。推鞠其根由。察访其所言也。披究照明者。披究其理。照明使知邪伪也。见中有善有恶须二童子。

　　○三圣贤诃弃。

　　是故十方一切如来色目恶见同名见坑。菩萨见诸虚妄偏执如临毒壑。

　　此恶见由人情偏执故是情多想少所摄。见是陷人之处。谓陷入三涂故曰坑。诸毒之中见毒最深能损法身故以壑喻。

　　○九枉习三一顺习已含逆习。

　　九者枉习交加发于诬谤。如是故有合山合石碾硙耕磨。如谗贼人逼枉良善。

　　前云诳者妄言以陷人。此同类加谤亦能害人故招恶报。今云枉者。似官长有权枉害良善加之罪谴。故云与诳习有异。交加者加于人也。合山谓见两山来合罪人无逃避处也。合石如之。碾硙耕磨皆逼害之状。因时欲使人为齑粉故招此报。谗贼等者谓感果如其因也。

　　○二二习相交之状。

　　二习相排故有押捺捶按蹙漉衡度诸事。

　　相排者以逆习排顺习也。押捺者。谓心不服强押之而遏捺也。捶按者。谓意不甘强按之而槌击也。蹙漉者谓攒其手足压之而漉其血也。索隐云。衡度者衡较轻重度较长短。皆是定其罪状使无逃避之意。

　　○三圣贤诃弃。

　　是故十方一切如来色目怨谤同名谗虎。菩萨见枉如遭霹雳。

　　以言害人曰谗。谗能伤人曰虎。不知所从而甚为可畏为霹雳。

　　○十讼习三一顺习已含逆习。

　　十者讼习交諠发于藏覆。如是故有鉴见照烛。如于日中不能藏影。

　　我既藏覆彼必发之名讼。故藏覆正是讼习。我欲隐而人发之遂成諠讼。是顺情中已生逆情之境。鉴见照明俗称业镜台者是已。日中不能藏影但喻所感之境。

　　○二二习相交之状。

　　二习相陈故有恶友业镜火珠披露宿业对验诸事。

　　二习相陈以逆习陈露顺习也。恶友即证明人言。同类恶人证其讼事也。业镜火珠皆能照其是非。

　　○三圣贤诃弃。

　　是故十方一切如来色目覆藏同名阴贼。菩萨见覆如戴高山履于巨海。

　　补遗云。阴贼者谓阴谋贼害。戴高山者。意欲覆藏适以自压。下临无底之渊无立身之地矣。温陵云。十习发于十惑通根本而兼随。随烦恼二十。初曰忿恨恼覆诳谄憍害。今诈习即谄也。怨即恨也。枉即害也。讼即覆也。略例而已。幽溪曰。十习既属根随。烦恼根本有六。谓贪瞋痴慢疑不正见。或开为五。随有二十。随忿恨恼覆诳谄憍害嫉悭无惭无愧不信懈怠放逸昏沉掉举失念不正知散乱。今淫习即所发之业具足贪痴。诈习即谄。冤习即恨。见即五见。枉即逼压良善害所摄。亦瞋类。讼谓相论得失。恨为先恼之一法性相应故。已上十习。即约能招报以明修证之境也。境虽有十秪是现行。贪嗔痴开合之异耳。用观当依止观第四非行非坐三昧。纵任三性于中觉察。但使起心即可用观以显不思议境。不必惧其盛大。所谓但使有鱼多大维嘉也。详答能招报十习因竟。

　　○二所招六交报二一总明。

　　云何六报。阿难一切众生。六识造业。所招恶报从六根出。

　　现行习因。准辅行只五识五意识。今言六识者。非心王也。即意识心数。及受想行心亦能起恶。与六根相应造罪者。夫识从根出既是根造还从根受。吴兴云。造业招报根识必俱。今以识为业而报从根者。盖业并由心报多约色故也。所名六交报者。浚师云因与果交。今则不尔。但是果时六根与恶报相涉也。幽溪曰。下文一一各明一根受报五根与之同受者六乱妄想使之然也。前不云乎。是故世界因动有声。因声有色。因色有香。因香有味。因味有触。因触知法。六乱妄想成业性故十二区分由此轮转。彼明十二类生之根本故曰穷十二变为一旋复。今六交报乃彼化生一类。方其造十习因时必一根造罪而六乱妄想趣外奔逸与之同造。故一根受报而五根与之同受。但互为主宾不同以明六交差别。此的是所招报果也。

　　○二别示二一征。

　　云何恶报从六根出。

　　前云所招恶报从六根出则根与报交故名六交报。今即征云云何恶报从六根出六交之义益更显然。又云一者见报招引恶果果即属报亦是根与报交之义。虽云此见业交乃是业与根交。然业变成报故接云先见猛火元是报与根交。若云业与果交义似未顺。

　　○二示六一见报二一标。

　　一者见报招引恶果。

　　○二释三一临终见相。

　　此见业交则临终时先见猛火满十方界。

　　温陵云见觉属火故感猛火。吴兴云先见猛火即现报。亡者神识等即生报。

　　○二入狱初相。

　　亡者神识飞坠乘烟入无间狱。

　　火元腾上故先飞后坠也。温陵云。六交皆直入无间者就重言耳。成论云。极善极恶皆无中阴所以直入。

　　○三入狱后相又二一发二相。

　　发明二相。一者明见。则能遍见种种恶物生无量畏。二者暗见。寂然不见生无量恐。

　　前辨见中明暗俱见今入狱亦尔。雨公云。由人间明目张胆造诸恶业了无畏心。故在此中遍见恶物生无量畏。言恶物者。如铁蛇铜狗剑树刀山牛头阿旁之类。由在人间暗地瞒人作诸恶业恬不介意。故在此间寂无所见生无量恐。盖畏生于境而恐藏于心也。

　　○二交六根。

　　如是见火。烧听能为镬汤洋铜。烧息能为黑烟紫𦦨。烧味能为焦丸铁糜。烧触能为热灰炉炭。烧心能生星火逆洒煽鼓空界。

　　温陵云。闻听属水故烧听能为镬汤洋铜。鼻嗅主气故烧息能为黑烟紫𦦨。舌主味丸糜味类也。身主触灰炭触类也。心正属火烧之转炽故迸洒空界。即中云。心元属火念虑纷杂烧之遂成星火。迸洒者一时尽洒也。字书云。迸者走逸也。一根造业六根助之。故一见火遍烧六根。

　　○二闻报二一标。

　　二者闻报招引恶果。

　　○二释三一临终见相。

　　此闻业交。则临终时先见波涛没溺天地。

　　据此是业与根交。而业变为报即报与根交。

　　○二入狱初相。

　　亡者神识降注乘流入无间狱。

　　降注下流也。

　　○三入狱后相二一发二相。

　　发明二相。一者开听。听种种闹精神愗乱。二者闭听。寂无所闻幽魄沉没。

　　桐洲云。耳根所取动静二境造种种业。今受其报亦缘此二。开即动。闭即静也。熏闻云。乱者怐愗。上音寇。下音质。愚也。(文)幽冥中似有形质受沉溺之苦。故云幽魄沉没。

　　○二交六根。

　　如是闻波。注闻则能为责为诘。注见则能为雷为吼为恶毒气。注息则能为雨为雾洒诸毒虫周遍身体。注味则能为脓为血种种杂秽。注触则能为畜为鬼为粪为尿。注意则能为电为雹摧碎心魄。

　　言洒毒虫者。谓雨雾中散洒毒虫也。水中之畜如鱼鳖等。水中亦有鬼此水随形变皆是恶触。吴兴云。上云见火此云闻波诸说弗明。今以近义详之。如易云。离为目为火。坎为耳为水。将恐见闻本乎水火之性故发烧注之相也。温陵云。闻听属水故观听旋复则水不能溺。依之造业则能感波涛。注闻发声故为责罪诘情之事。注见能为雷吼者。闻波属阴见火为阳。阴阳相薄而成雷故也。注息为雨雾水随气变也。注味为脓血水随味变也。注触为畜鬼水随形变也。注意为雷雹意出于心水火交感也。一切物理莫不因五行乘阴阳以变化。故今随根转变之事皆不出此。

　　○三嗅报二一标。

　　三者嗅报招引恶果。

　　○二释三一临终见相。

　　此嗅业交。则临终时先见毒气充塞远近。

　　资中曰。鼻根造业贪嗅诸香。故招毒气以受其报。

　　○二入狱初相。

　　亡者神识从地涌出入无间狱。

　　从地涌出者肖鼻有孔也。气息必从下而上故从地涌出。又必从上而下故入无间狱。

　　○三入狱后相二一发二相。

　　发明二相。一者通闻。被诸恶气熏极心扰。二者塞闻。气掩不通闷绝于地。

　　○二交六根。

　　如是嗅气。冲息则能为质为履。冲见则能为火为炬。冲听则能为没为溺为洋为沸。冲味则能为馁为爽。冲触则能为绽为烂。为大肉山有百千眼无量咂食。冲思则能为灰为瘴。为飞沙礰击碎身体。

　　洋水盛貌。触身也。为大肉山者谓身为大肉山。有百千孔无量虫咂食之。为灰等者。心思纷杂得毒气而为灰沙。瘴亦毒气也。孤山云。鱼败曰馁。羹败曰爽。温陵云。质碍也。履通也。嗅业所依不离通塞。故冲息能为质履也。冲见为火炬。冲听为没溺洋沸。则见觉属火闻听属水明矣。为馁为爽味随气变也。绽拆烂坏体随气变也。冲思为灰沙依土感也。温陵云依土感者。谓脾主思。脾属土也。

　　○四味报二一标。

　　四者味报招引恶果。

　　长水曰舌根作罪最广。一贪味为罪杀戮必多。二发语造业其罪又广。然既云味报多是贪味之报。长水引妄语等特旁义耳。然不可少宜双用之。

　　○二释三一临终见相。

　　此味业交则临终时先见铁网猛𦦨炽烈周覆世界。

　　舌根造罪犹若网罗无所不覆。故临终先见铁网。犹大火无不被烧故复见猛𦦨。此则似于妄语报也。

　　○二入狱初相。

　　亡者神识下透挂网倒悬其头入无间狱。

　　下透挂网倒悬其头似神识沉埋于滋味中也。亦是发言颠倒之报。

　　○三入狱后相二一发二相。

　　发明二相。一者吸气。结成寒冰冻裂身肉。二者吐气。飞为猛火焦烂骨髓。

　　长水云。吸气则取味所招。吐气则发语所致。今谓不应偏取。发语亦有忽冷忽热之势。彼贪味者或贪其冷或贪其热。如鲭鱼沉李沸羹热臛味别乐殊。故吸气为阴属寒冰。吐气属阳为猛火也。

　　○二历六根。

　　如是尝味。历尝则能为承为忍。历见则能为然金石。历听则能为利兵刃。历息则能为大铁笼弥覆国土。历触则能为弓为箭为弩为射。历思则能为飞热铁从空雨下。

　　承忍者。谓承领忍受一切恶味。见觉属火为然金石。语云众口铄金据此则是谤人之报。利兵刃者取利兵相击之声。息本虚浮能为铁网。此罗织人之报。亦网取群味之报。温陵云。触味伤物故感弓箭以自伤。发言亦尔。弩亦弓也。黄帝始作弩。弩怒也。其柄曰臂。钩弦曰牙。牙外有郭。下曰悬力。合名曰机。如机之巧也。射即从弩所发之箭。飞热铁者。造语从空。缘味之思亦从空发。故感飞铁从空而雨。

　　○五触报二一标。

　　五者触报招引恶果。

　　○二释三一临终见相。

　　此触业交。则临终时先见大山四面来合无复出路。

　　五历皆是依报而触为依报最著。如宫殿房宇皆是依报之触。凉暖称意人共求之。依此造业故临终见四山来合。古人以男女身分为触义岂不然。然此乃触之至近者耳。无出路者无逃避也。

　　○二入狱初相。

　　亡者神识见大铁城火蛇火狗虎狼师子牛头狱卒马头罗刹手执枪槊驱入城门向无间狱。

　　古人称为恶触杂感。生前求游居之乐。可意之人。玩好之物。今见入狱初相如此。

　　○三入狱后相二一发二相。

　　发明二相。一者合触。合山逼体骨肉血溃。二者离触。刀剑触身心肝屠裂。

　　温陵云触业所依不出离合。屠裂即离相也。

　　○二交六根。

　　如是合触。历触则能为道为观为厅为案。历见则能为烧为热。历听则能为撞为击为剚为射。历息则能为括为袋为考为缚。历尝则能为耕为钳为斩为截。历思则能为坠为飞为煎为炙。

　　前贪房宇之触凉燠称意。今见趣狱之路治罪之处。观此文则道途房宇为触审矣。谷响云。古者每门树两观于前以标表宫其上可居。登之可以远观故谓之观。人臣将朝至此则思其所阙故谓之阙。烧热为眼家之触。烧为眼所见。热为身所受。撞击等为耳家之触。剚音恣。插刃于身也。射插箭于身也。括袋等为鼻家之触。括结也。括袋使气不通。息本依身与身最切变为考缚。耕钳等为口家之触。耕钳其舌。斩截其齿。飞坠等为意家之触。以思或升或降或热恼故。

　　○六思报二一标。

　　六者思报招引恶果。

　　○二释三一临终见相。

　　此思业交。则临终时先见恶风吹坏国土。

　　妄念动于中则风轮起于外。思之能感恶风明矣。

　　○二入狱初相。

　　亡者神识被吹上空旋落乘风堕无间狱。

　　或上或下是随风飘荡。

　　○三入狱后相二一发二相。

　　发明二相。一者不觉。迷极则荒奔走不息。二者不迷。觉知则苦无量煎烧痛深难忍。

　　意根所对有昏明二种。不觉即昏。觉即明也。荒者神思乱也。由迷闷而致荒乱理之自然。奔走虽身实意根中所现之象。上句以不觉显迷。下句以不迷显觉。意能遍缘五根所觉既遍痛深余根也。

　　○二交六根。

　　如是邪思。结思则能为方为所。结见则能为鉴为证。结听则能为大合石。为冰为霜为土为雾。结息则能为大火车火船火槛。结尝则能为大叫唤为悔为泣。结触则能为大为小。为一日中万生万死为偃为仰。

　　长水云恶习所成皆是邪思。思以分别为义。意中现象通是结成。结为方所分别成矣。方所与鉴证相连恐是造罪之方故下即鉴证罪人事也。大合石等。温陵以为水土交感是也。前文云。山石击则成𦦨融则成水其义明矣。又云。火腾水降交发立坚。湿为巨海干为洲潬。今冰霜亦水类。为土者。约雨言之。即霾也。霜别本作霿。与雺同。音蒙。天气下地不应曰雺。息通出入故为火车船槛皆运行之象。叫唤悔泣必有言词亦舌根事。忽觉身大。忽觉身小。生死偃仰皆身触受苦之相。盖万生非万遍受形。即是一身而一日中万生万死也。详示所招报竟。

　　○三总结显妄二一由妄所成二非真本有一又二一总结由妄所成。

　　阿难。是名地狱十因六果。皆是众生迷妄所造。

　　问。据六交报所堕之狱皆云无间。然则十习因悉是阿鼻之业耶。答。如贪习所感八寒地狱非阿鼻也。乃至讼习所感业镜火珠等是受报前事亦通鉴照入狱之人。经云无间恐是对彼轻狱则八寒八热等皆名无间非定指阿鼻也。但阿鼻亦名大无间耳。众生若悟自心一切苦报皆同幻化。因迷自心妄见诸苦岂实有哉。

　　○二别结能所因果五一阿鼻狱因果。

　　若诸众生恶业同造。入阿鼻狱受无量苦经无量劫。

　　同造者谓同造十习因也。恶心重故受苦经劫皆多。古人谓六根十习一时同造。今谓不然。但是一生具诸恶耳。

　　○二八无间狱因果。

　　六根各造及彼所作兼境兼根。是人则入八无间狱。

　　各造者六根各造。如眼造眼家之恶。乃至意造意家之恶。兼境等者谓十因所造之事。十因虽兼而根不兼但名兼境。或造恶时能造之根虽兼而境不兼但名兼根。兼境在十因中或兼二三至八九。兼根在六根中或兼二三至四五。各造为六。兼境为七。兼根为八。则有八因能招八无间狱之苦。八因所招故名八无间狱不必定是何狱也。而无间狱名非寒即热亦不定指何狱。然此因纵入阿鼻不至经无量劫矣。此中云八狱当是八种人入。

　　<PIC>X15080601.gif</PIC>

　　即中附评无间狱名。

　　据经云。九情一想下洞火轮身入风火二交过地。轻生有间重生无间二种地狱。纯情即沉入阿鼻狱。是则阿鼻似在无间之外。又云恶业同造入阿鼻狱受无量苦经无量劫。六根各造及彼所作兼境兼根是人则入八无间狱。则无间似亦在阿鼻之外。但八热狱中从古以阿鼻为第八狱。偈云。等活黑绳三众合。嗥叫大叫六炎热。七极热下八阿鼻。此八寒热根本狱。二说如何会通。孤山解前段经去。轻生有间重生无间者。秪前七狱自有轻重。应以第六为有间。第七为无间。此说较妥。但后段经未有会通之释。以偈语本出俱舍论及长阿含经不可违也。若谓阿鼻定在八无间外于今经似顺而违阿含俱舍。恐非通方之论。

　　○三十八地狱因果。

　　身口意三作杀盗淫。是人则入十八地狱。

　　言身口意三则六根不全明矣。作杀盗淫则十因不全明矣。须知杀盗淫业世人多犯。十习非大恶人不能兼也。言十八狱者。身作杀盗淫。口作杀盗淫。意作杀盗淫。所造有九。能造有九。二九十八以为能招报因感十八地狱所招报果。有一因必有一果理之自然无足疑者。此现行能招报名所招报明文历然。例之前后皆可知也。

　　<PIC>X15080701.gif</PIC>

　　○四三十六狱因果。

　　三业不兼中间或为一杀一盗。是人则入三十六地狱。

　　三业不兼即是复也。此有九句三十六因。一身口作杀盗。二身口作杀淫。三身口作盗淫。四身意犯杀盗。五身意犯杀淫。六身意犯盗淫。七口意犯杀盗。八口意犯杀淫。九口意犯盗淫。既有三十六因定招三十六狱。云中间或为一杀一盗者。亦有九句三十六因。一身口作杀。二身口作盗。三身口作淫。四身意犯杀。五身意犯盗。六身意犯淫。七口意犯杀。八口意犯盗。九口意犯淫。其中能作既有十八所作之业亦有十八。是三十六能招之因招三十六地狱之果也。是人者不止一人。如身口犯杀盗便感四狱。其入狱多少惟人所感。

　　○五一百八地狱因果。

　　见见一根单犯一业。是人则入一百八地狱。

　　见见之言古解不一。即中曰见见可摄六根。前六交报中闻根云先见波涛。鼻根亦先见毒气。则余根受报必先有见。烦恼数有一百八狱亦如之。虽名数未详义则可准。然根境相对便成两狱。今但根犯未涉于境。如妄言谤人人未受害。造谋杀人人不被杀。眼耳犯故往观听等。故于一百八中止堕一狱也。

　　○二非真本有。

　　由是众生别作别造于世界中入同分地。妄想发生非本来有。

　　别作别造。谓别作此业。别造此果。熏闻云。前阿难问此诸地狱为有定处为复自然。彼彼发业各各私受。故今答于世界中入同分地。又前问此道为复本来自有为是众生妄习生起。故今答妄想发生非本来有。夫众生性具十界则地狱亦性中本有。但性具之法融成一理无相可得是为三谛一心中具。岂得云实有地狱乎。故云非本来有。由众生妄想见有地狱耳。地狱中能招所招因果既详。下六趣可例知。总是现行相应心中所感相也。

　　○二鬼趣三一总标。

　　复次阿难。是诸众生非破律仪。犯菩萨戒。毁佛涅槃。诸余杂业。历劫烧然。后还罪毕受诸鬼形。

　　破戒毁法是于佛法中起罪。诸余杂业是于世法中起罪。此总结能招苦报之十因。历劫烧然即总结所招六报。后还下起后之词。若不经地狱直入鬼趣者。如前云七情三想沉下水轮生于火际。畜趣例之。熏闻云。非破律仪谓声闻戒也。拨无曰非。违犯曰破。

　　○二别显十一怪鬼。

　　若于本因贪物为罪。是人罪毕遇物成形名为怪鬼。

　　十因皆曰贪者。情多堕狱即皆以贪为本因也。本因贪求财物。今遇金银镜剑等还成怪鬼。言遇物遇风等者。如后文云。风销报尽。畜死报尽。乃至人亡报尽。是全仗此十法成形。

　　○二魃鬼。

　　贪色为罪。是人罪毕遇风成形名为魃鬼。

　　魃鬼如补遗所释。遇风则合其放逸之性故成形也。神异经云。南方有人长二三尺。袒身而目在顶上。行走如风名魃。所见之国大旱。岂非地狱猛火之余报乎。愚谓贪淫属火故致大旱。甚则烧然。如欲火烧祆庙等。

　　○三魅鬼。

　　贪惑为罪。是人罪毕遇畜成形名为魅鬼。

　　诈习以甘言谄惑于人。今为鬼遇狐猿猪犬亦现美色媚人名魅。

　　○四蛊毒鬼。

　　贪恨为罪。是人罪毕遇虫成形名蛊毒鬼。

　　前云怨习交嫌发于衔恨。遇虫成形者。谓附毒虫而成形害人。南方有妖术令人成蛊病者此鬼主之。

　　○五疠鬼。

　　贪忆为罪。是人罪毕遇衰成形名为疠鬼。

　　前云忤结不息故知贪忆为瞋习。疠鬼多求饮食与毒不同。值人势衰为疟疠鬼。

　　○六饿鬼。

　　贪慠为罪。是人罪毕遇气成形名为饿鬼。

　　慢者虚憍恃气则不得食。唯鬼亦然。饿鬼无饮食充身止存恹恹气息。遇气者谓受气猛火。

　　○七魇鬼。

　　贪罔为罪。是人罪毕遇幽为形名为魇鬼。

　　前云诳习交欺发于相罔罔谓相瞒。今为魇寐使人无知。

　　○八罔两鬼。

　　贪明为罪。是人罪毕遇精为形名魍魍鬼。

　　前云见习交明。今云遇精即日月精曜山泽灵气凡木石怪为魍魉。亦鬼中之伟大精明者也。

　　○九役使鬼。

　　贪成为罪。是人罪毕遇明为形名役使鬼。

　　凡人欲成名利必致颠倒是非不分黑白诬陷良善。故是枉习其人必为有力驱使。今遇明神亦为所役。名利之处皆有光明。既在明中则为天神所役而彼亦乐于奔走。

　　○十传送鬼。

　　贪党为罪。是人罪毕遇人为形名传送鬼。

　　传送者附巫觋而传吉凶也。讼者必有同党。发人隐微。传送亦所以发人之覆藏也。人有贪知吉凶者今亦党之。

　　○三总结。

　　阿难。是人皆以纯情坠落业火烧干上出为鬼。此等皆是自妄想业之所招引。若悟菩提则妙圆明本无所有。

　　自妄想业即结现行能招十习因。所招引即结所招报果也。前阿鼻乃是纯情。余有九情一想者。今以重该轻耳。孤山曰。纯情坠落者爱水下流。业火烧乾者烧干爱水也。补遗云。非谓爱情已除灭也但烧爱心中所感业水耳。

　　○三畜趣三一总明。

　　复次阿难。鬼业既尽则情与想二俱成空。方于世间与元负人怨对相值。身为畜生酬其宿债。

　　雨公云。此蹑前鬼业尽而生畜趣也。情想俱空者。但恐阿鼻之纯情。无间之九情一想。有间之八情二想。饿鬼之七情三想。尚留六情四想为润生而生毛群羽族中与元负人酬宿债也。元负人即债主。

　　○二别显十一枭类。

　　物怪之鬼物销报尽生于世间多为枭类。

　　始贪习为怪鬼今报尽作枭伦。附块盖贪物之余习也。又枭为不孝鸟生食父母即大怪事。故为怪鬼余习。又贪利者必不孝。

　　○二异类。

　　风魃之鬼风销报尽生于世间多为咎征一切异类。

　　淫乃衰败不祥之事。今为咎征以报灾。魃亦能报旱也。一切异类四字应在咎征之下。交光置之下句之首未是。

　　○三狐类。

　　畜魅之鬼畜死报尽生于世间多为狐类。

　　魅鬼多凭狐亦卒为狐。

　　○四毒类。

　　虫蛊之鬼蛊灭报尽生于世间多为毒类。

　　虫蛊之鬼多集于毒故卒为毒。

　　○五蛔类。

　　衰疠之鬼衰穷报尽生于世间多为蛔类。

　　疠鬼乘衰多求饮食今依脏而消食名蛔。

　　○六食类。

　　受气之鬼气销报尽生于世间多为食类。

　　饿鬼无食今为食类。如鸡豚等自既无食须人畜养卒为人所食也。

　　○七服类。

　　绵幽之鬼幽销报尽生于世间多为服类。

　　诈习为魇称绵幽之鬼。其始发于相瞒。今为蚕类作茧自瞒。又绵者着也。魇必附著于人为绵幽之鬼。古注云。绵即绵密不明露也。

　　○八应类。

　　和精之鬼和销报尽生于世间多为应类。

　　因见习作罔两为和精之鬼。言与精曜相和也。今为社燕寒鸿亦明见之习耳。

　　○九休征。

　　明灵之鬼明灭报尽生于世间多为休征一切诸类。

　　贪成后为明灵之鬼。今预报休征亦贪成名利而已。

　　○十循类。

　　依人之鬼人亡报尽生于世间多为循类。

　　依人之鬼如世乩仙。变为畜类多顺人意如猫犬等。循者顺也。

　　○三总结二一正结虚妄。

　　阿难。是等皆以业火干枯酬其宿债傍为畜生。此等亦皆自虚妄业之所招引。若悟菩提则此妄缘本无所有。

　　○二引前重示。

　　如汝所言宝莲香等及琉璃王善星比丘。如是恶业本自发明。非从天降亦非地出亦非人与。自妄所招还自来受。菩提心中皆为浮虚妄想凝结。

　　熏闻云。问。此事本是地狱恶业之相那于畜生后结示耶。答。前阿难所举三人且约恶趣极重者示之。今佛于畜趣后说者。盖明鬼畜皆是地狱业火烧干爱水出生其趣。则知宝莲香等一业备历三趣也。历至畜趣罪案已毕宜结前文。自妄所招者。自妄即结能招习因。所招即结所招报果。

　　○四人趣三初总明二一反征其剩。

　　复次阿难。从是畜生酬偿先债。若彼酬者分越所酬。此等众生还复为人反征其剩。如彼有力兼有福德。则于人中不舍人身酬还彼力。若无福者还为畜生偿彼余直。

　　畜生为六情四想所感亦为偿债。分越者犹言过分。谓驱使则昼夜不息。烹庖则杀害无己。所取过于先债也。征如征税之征。剩余也。有力之语最宽。但指为有善业力甚妥。不但不失人身兼有福德而处富贵。为彼用财用力可酬所剩。若善业不胜福德不兼。后转为畜以酬剩负而已。酬还彼力。力字即上有力之力。故知言有力者谓有财力及身力也。彼酬者彼有力二彼字指元负人。后二彼字则指还复为人者耳。

　　○二酬偿难息。

　　阿难当知。若用钱物或役其力偿足自停。如于中间杀彼身命或食其肉。如是乃至经微尘劫相食相诛。犹如转轮互为高下无有休息。除奢摩他及佛出世不可停寝。

　　或偿债或征剩但宜用钱役力酬足则自停止。若杀身食肉便成怨仇。虽但偿宿债犹为杀食之因。况分越所酬者耶。在喻则互为高下。在法则互为强弱。奢摩他成自出生死。佛出世则解冤释结故。除此二外必不能停息也。

　　○二别显十一参顽类。

　　汝今应知。彼枭伦者酬足复形生人道中参合顽类。

　　贪习为怪鬼。怪鬼为枭伦。枭为不孝之鸟。酬债已毕复得人形。传曰心不则德义之经曰顽。正与枭合。参合者。雨公云。带畜生之余习而参杂混合于人中也。若不作此解。当云人中自分十类今从傍生来者各以其类而参合之。所以后之三类云参而不云合。以人中恶多善少。善惟有三。彼得之未全但参杂耳。又人道元五情五想所招。带彼余习故分十类。天如云。是等皆非正报。乃余习所偶故云参合。正此意也。

　　○二参异类。

　　彼咎征者酬足复形生人道中参合异类。

　　淫习为魃鬼。魃鬼为咎征异类。或云愚类。未知孰是。前咎征中亦云一切异类。生在人中亦能致灾。众皆摈逐而成异类。若作愚类者。如长水云。欲多者。不别习善但专一境。由不习善故于善业成愚钝也。

　　○三参庸类。

　　彼狐伦者酬足复形生人道中参于庸类。

　　诈习为媚鬼。媚鬼为狐伦。雨公云。昔为狐媚今复人形惟曲情饰貌摇尾乞怜不能卓然自立。所谓因人成事碌碌庸人也。

　　○四参狠类。

　　彼毒伦者酬足复形生人道中参合狠类。

　　冤习为蛊鬼。蛊鬼为毒伦。狠者敢于害人无慈之称。

　　○五参微类。

　　彼蛔伦者酬足复形生人道中参合微类。

　　瞋习为疠鬼。疠鬼为蛔伦。蛔者畜类之微趣。今为人亦不蒙齿录。

　　○六参柔类。

　　彼食伦者酬足复形生人道中参合柔类。

　　慢习为饿鬼。饿鬼为食伦。穷饿被食之余唯能柔怯。至刚者变为至柔。轮回之事岂可测乎。

　　○七参劳类。

　　彼服伦者酬足复形生人道中参合劳类。

　　诳习为魇鬼。魇鬼为服伦。服类缠绵于人。今必被人役使故劳。

　　○八参文类。

　　彼应伦者酬足复形生人道中参于文类。

　　见习为罔两。受畜为应伦能知节序。今为人亦文采可观。

　　○九参明类。

　　彼休征者酬足复形生人道中参合明类。

　　枉习为役使。役使为休征。知有道而为休征是其明矣。今为人亦识善恶知去就也。

　　○十参达类。

　　彼循伦者酬足复形生人道中参于达类。

　　讼习为传送。传送为循伦。盖始为乩仙后为猫犬必知人意。故曰达也。

　　○三结示。

　　阿难。是等皆以宿债毕酬复形人道。皆无始来业计颠倒相生相杀。不遇如来不闻正法于尘劳中法尔轮转。此辈名为可怜愍者。

　　皆无等者。业惑非始今日故言无始。彼多从征剩而来故云业计。计即是惑。惑偿命为实有故是颠倒。为征债而相生。为索命而相杀。似牒前相食相诛互为高下之文而结为可怜愍也。长水云。欲息颠倒唯戒定慧。无此三种不息轮回。佛若不出谁说此法。

　　○五仙趣三一总明。

　　阿难。复有从人不依正觉修三摩地。别修妄念存想固形游于山林人不及处有十种仙。

　　妄想即能招报因。十仙即所招报果。不依正觉等者。言无正慧正定。别修妄念似于慧。存想固形似于定。另成一种仙趣。正觉。如长水云。三乘行法皆佛所教。今经尚斥二乘云不识生死根本错乱修习。况修仙道耶。(文)彼谓双修性命即妄念能招报也。如下十种各别即所招报也。存想固形十种所共。如广成子云。神将守形形乃长生。

　　○二别显。

　　阿难。彼诸众生坚固服饵而不休息食道圆成名地行仙。坚固草木而不休息药道圆成名飞行仙。坚固金石而不休息化道圆成名游行仙。坚固动止而不休息气精圆成名空行仙。坚固津液而不休息润德圆成名天行仙。坚固精色而不休息吸粹圆成名通行仙。坚固咒禁而不休息术法圆成名道行仙。坚固思念而不休息思忆圆成名照行仙。坚固交遘而不休息感应圆成名精行仙。坚固变化而不休息觉悟圆成名绝行仙。

　　形之坚固由于服饵故云坚固服饵。下皆仿此。若云坚持此服饵之法其说恐非。长水云。服饵者即服麻仁草木之实。其说是也。但食草木似类第二。交光以为生熟之分。服饵谓炮炼方服。草木即餐松啖柏。游行者。真际云。精穷变化察物性元。点铁成金恤贫哀苦。又炼金石可以化骨故能游行人间。坚固动止。如熊经鸟伸宜动而动宜止而止。真精力久。可以游于虚空。天行者。温陵云。鼓天池。𠻳精液。冰雪绰约不交世欲与天无异。或云此天非六欲天。如张蹇至昆仑顶得见天宫也。通行者。古云。吸乎日气润益姿容。吞彼霞光将延世表。此其精神流注而与造化交通也。道行乃咒术之道。坚固思念者。如桓先生修默朝之道岂非思念。照行者谓精神有所注照。谷响云交遘者。易云男女遘精万物化生是也。神仙传云。彭祖修房中之术盖此类矣真诰中再三呵赤白之气秽恶之事。夫精行仙若是其类。应如下文云于邪淫中心不流逸者方与斯趣。温陵云。内以坎男离女配匹夫妻其说最是。两物相交即名感应。摄精自固名精行仙。变化不息如尸解之类。按真诰云。道有阴度阳度。若炼形道合呼吸纯阳秪自肉身次第变蜕。蜕而愈妙。身入无形。所蜕之皮宛同蝉壳解变之后因无骸骨。虽葬坟冢惟剑舄杖履存焉。此阳度也。若阴度者即陆仙也。言觉悟圆成者。谓绝于视听令如槁木等。行字温陵皆作去声读。交光以前五为平声。后五为去声。然平则皆平。去则皆去。荆公云。地行仙能寿而不能飞。飞行仙能飞而不能游。游行仙能转化而游也。即中云。前三皆有待于外物不能入空。若乘阴阳动止之气而自炼气精则能入空矣。坚固津液亦求之内耳。天一生水水德合天名为天行。通行者。吸日月吞云霞与造物相通。咒术能役鬼神遣风雷是道术也。交遘既云感应必是坎离会合为交。若炼精成气。炼气成神。炼神成虚。名为变化。觉悟超物故云绝行。

　　○三结示。

　　阿难是等皆于人中炼心不修正觉。别得生理寿千万岁。休止深山或大海岛绝于人境。斯亦轮回妄想流转。不修三昧报尽还来散入诸趣。

　　妄想流转。散入诸趣。结出能招所招报相尽矣。神将守形是炼心也。始在人中不依正觉修心忽成仙趣别得依正二报。如蝉蜕鸠变顿改人趣。不修三昧终有报尽之期耳。云别得生理。则始而为人既而为仙固无疑也。长水云。言于人中者。以仙趣无别总报。即于人身总报之上加于前来十种修炼转成仙也。吴兴云。前文情少想多轻举非远即为飞仙。盖约命终随业受生而说。下文云精研七趣。皆是昏沉诸有为相妄想受生妄想随业。而云仙趣无别总报者此义不然。况复今云深山海岛绝于人境岂非别乎。应知人中炼心者非止服饵养生而已。必兼戒善方曰炼心。别得生理者。正由人中之业别感仙趣之报也。以其业种之性经生不失故曰生理。纵于人间现得长生久视之理其数几何。若生仙趣则千万岁信有之矣。如山海经云。昆仑之山广都之野轩辕之丘不死之国气不寒暑人皆数千岁。此亦众私同分非无定处。若但固形而不炼心便希千岁。是犹见卵而求时夜不太早计乎。(文)即中云复有从人总结云人中炼心显然即生成仙。吴兴以为命终方生非也。

　　○六天趣二初别示诸天三一欲界二一正释为六一四天王天。六天之欲有轻重者。淫是因缘生法。然从内心起者则重。从外缘感者则轻。初二天因是内心取境。初天之因已除邪淫。非时非处一切不犯。但未舍妻子恩爱。次天云。于己妻房淫爱微薄。则内心犹未除也。第三第四以外缘而感内心。第三云逢欲暂交去无思忆。淫心既不自起但为外缘所成。第四云有应触来未能违戾。前之逢欲实有交感。今但不违其情转薄。应触者。是应理之触。如父母为嫁娶故不指老年之人。老者精力既衰中岁心多灰冷。今少年好静故足奇耳。第五第六内心已忘惟应外境。故第五云。我无欲心应汝行事。盖迫于不得已而味如嚼蜡。第六云。了然超越。不但嚼蜡兼起厌患。故此二天唯有外缘也。但观其因六天阶级概可知矣。

　　阿难诸世间人不求常住。未能舍诸妻妾恩爱。于邪淫中心不流逸澄莹生明。命终之后邻于日月。如是一类名四天王天。

　　不求常住一句总贯下文。世人修善秪希福报是不求常住。初四王中妻妾为正淫非己妻为邪淫。但举不淫十善可知。是人具足妻妾但不犯非己之色。不但身远心更无邪。如水之澄。如玉之莹。莹洁也。从此身心皆有光明。然必命终生天与前仙道异矣。邻于日月明所居地也。此是欲界初天为清升之首。居须弥山半去地高四万二千由旬。东方黄金埵城名上贤持国天王所居。南方琉璃埵城名善见增长天王所居。西方白银埵城名周罗广目天王所居。北方水晶埵城名天敬多闻天王所居。身长半里。衣重半两。寿五百岁。以人间五十岁为一昼夜。今经则惟以十善中持邪淫戒心不流逸澄莹生明为因。以居邻日月为果。夫日月人间世之光明至圆满矣。苟无戒明焉能与邻。庆喜以邪淫致堕而启教盖有由也。

　　○二忉利天。

　　于己妻房淫爱微薄。于净居时不得全味。命终之后超日月明居人间顶。如是一类名忉利天。

　　是人但有一妻与前有殊。前未舍其妻妾恩爱今于一妻爱又微薄。但非全无。故清净自居之时未全清净之味。谓间有爱念起也。超日月者。以善增故爱心又减身则又升。考日天子是观世音应作月天子大势至应作岂应超胜。今居地则超因修善之力也。忉利此云三十三。帝释统焉。窃谓日月是菩萨变现。然日是太阳。月是太阴。遍统世间夫妇之事。盖顺凡情而现此象也。今已超世间夫妇故反越日月。桐洲云。净居即坐禅。以上二天为地居天。盖三十三天居须弥之极顶。去地高八万四千由旬。善见大城周万由旬。极世间之庄严。身长一里。衣重六铢。寿一千岁。以人间百岁为一昼夜。今经以正淫微薄为因。超日月明为果。前适与邻今则超之。可见淫为沉坠之本戒为升济之因也。

　　○三须𦦨摩天。

　　逢欲暂交去无思忆。于人间世动少静多。命终之后于虚空中朗然安住。日月光明上照不及。是诸人等自有光明。如是一类名须𦦨摩天。

　　言逢欲者显未逢时心则不起。逢欲不免暂交去则但有悔心更无追忆。又胜于淫爱微薄者矣。此人于净居时已得全味。不同前人静中间有爱念起也。长水云。逢欲暂交故云动少。去无思忆故云静多。即中云。动少静多何必专指欲境。盖寡欲之人每事淡泊故纷动时少静摄时多。孤山云。须焰摩此云时分。时时唱快乐故。此天为空居之首。身长一里半。衣重三铢。寿二千岁。以人间二百岁为一昼夜。今经以逢欲暂交去无思忆为因。身有光明不借日月为果。谓欲情又薄于前也。此天加修未到定。由其未入根本定故。如止观云。若端坐摄身调和气息泯然澄静身如云影虚豁清净。而犹见有身心之相是则名为欲界定也。从此已去忽然不见欲界定中身首衣服床铺等事。犹如虚空冏冏安隐。身是事障事障未来。障去身空未来得发。如是名为未到定相。以此而言则前之二天已有欲界定。故初天云澄莹生明。次天云于净居时不得全味。岂非约一分好修禅者渐窒欲而然乎。今天则云动少静多岂非欲界定已成兼坐未到定将成之相乎。第四天云。一切时静则兼后二天已成未到定。而根本禅亦兼修之者也。

　　○四兜率陀天。

　　一切时静。有应触来未能违戾。命终之后上升精微不接下界诸人天境。乃至劫坏三灾不及。如是一类名兜率陀天。

　　一切时静对前动少静多。应触如前。前云暂交乃实有交感之情。今但未能违戾谓尚有和顺之心也。生天之后以笑为欲。今未舍报时逢欲未免随顺。上天定多下天欲多。兜率处中是补处所居故曰精微。谓中道之境粗心不能至耳。三灾不及约内院言之。如云我净土不毁而众见烧尽。兜率陀此云知足。于五欲知止足故。佛地论名为喜足。谓后身菩萨于中教化多修喜足。幽溪曰。此空居第二天。身长二里。衣重一铢半。寿四千岁。以人间四百岁为一昼夜。有内院外院。今云上升精微不接下界是约内院言之。凡求生内院者不可单约事善。应修禅定至未到定然后可生。故求生内院欲见补处菩萨者当修三法。一上品十善。二大乘禅定。三发往生深愿。如此三法缺一不可。苟以片善而欲往生。是犹见弹而求鸮炙也。或问。何必禅定及以发愿。答。若无未到或恐不及。不及则生下天及以外院。若无深愿或恐过之生于上天。

　　○五乐变化天。

　　我无欲心应汝行事。于横陈时味如嚼蜡。命终之后生越化地。如是一类名乐变化天。

　　前未能违戾犹有和顺之心。今但酬应且无随顺之念。喻如嚼蜡故胜前也。横陈是父母强为婚配。温陵云。此无心而境自至曰横陈。如此解之最妥。不必用宋玉赋及古诗也。泐潭云。下之诸天衣食所须尚假自化。此天所受用思念即生。珙钞云。诸天用异熟境此天不尔。虽有异熟五尘乐自变化而以受用也。是则越下而化名为越化。此空居第三天。身长二里半。衣重一铢。寿八千岁。以人间八百岁为一昼夜。今经以欲情味如嚼蜡为因。乐境自变化受用为果。盖欲情转薄定力转胜故因果皆越于下天也。

　　○六他化自在天。

　　无世间心同世行事。于行事交了然超越。命终之后遍能出超化无化境。如是一类名他化自在天。

　　前如嚼蜡是无淫情。今更起厌欲之心反增持戒之念故云超越。不免行事因生欲天。温陵云。化即第五天。无化即下天也。诸欲乐境不劳自化。皆由他化而自在受用名他化自在也。吴兴云。准天台说六欲天业皆以十善为本。若兼护法心是四天王业。若兼慈化人是忉利天业。若兼不恼众生善巧纯熟是𦦨摩天业。若兼修禅定粗住细住是兜率天业。欲界定是变化天业。未到定是他化天业。今经止约欲事轻重而分六天者应有二义。一是阿难发起之缘故。二是欲界受生之本故。此是空居第四天。身长三里。衣重半铢。寿一万六千岁。以人间一千六百岁为一昼夜。今经以于行事交了然超越为因。遍超化无化境为果。前三天修未到定或深或浅俱未成就。至于此天方乃成之。此中应有二天。一正一邪。正则未到定成更加修根本能生色界初禅。邪即魔罗波旬。寿三万二千岁。耽着欲境住而不前。报尽还来散入诸趣。问。诸天寿命定耶不定耶。报尽定散入诸趣耶。答。经论多约一分住果报不更进修者言之。若进修者随禅上生寿应无定。若不上生散入诸趣何疑。

　　○二结示。

　　阿难。如是六天形虽出动心迹尚交。自此以还名为欲界。

　　交光云。欲字谓欲界躁动之心。其说是也。长水云。此之六天身有光明飞行自在。不同下之人趣故云出动。前四天尚兼心欲以有味故。后二天但是迹交以无味故。俱舍颂曰。六受欲交抱。执手笑视淫。此言地居两天则形交。𦦨摩则勾抱。兜率则执手。变化则对笑。他化则相视。盖彼文各据六天受欲而说。今经则就人中辨欲事轻重用显六天感报不同。内心六欲是现行能招之因。六天即所招报果也。

　　首楞严经观心定解卷第八
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷第九

　　○二色界四初别明四初初禅二初正释三一梵众天(寿二十小劫身半由旬)。

　　阿难。世间一切所修心人不假禅那无有智慧。但能执身不行淫欲。若行若坐想念俱无。爱染不生无留欲界。是人应念身为梵侣。如是一类名梵众天。

　　前明六欲天初云诸世间人不求常住。此总斥欲天不求常住之果也。今明色界初云一切修心人不假禅那无有智慧亦总斥色界诸禅也。修心是以禅定修心。无智是无观智。故以禅那斥之。梵语禅那此云静虑乃止观不二之义。尽理而言二乘入空是偏定菩萨出假是偏慧总为禅那所斥。今独斥禅天者此以出世上上禅对斥根本味禅。以其初得禅定而无观慧之甚也。若引申禅那之义亦可斥偏定偏慧之菩萨宁止世间禅乎。问。何不以奢摩他三摩提斥禅天耶。答。此二为禅那所摄独举禅那已该余二。况禅那之名显兼定慧对斥禅天有定无慧文便故取之耳。但能下身不淫也。若行下心不淫也。爱染不生是无淫因。无留欲界是离欲果。当知爱染所以不生必由六行观之力。故辞世之日不留欲界。应念者不指现在世。谓临终时应念生色界也。初得色定当为梵众。大论云。已得离淫火则获清凉定。如人大热闷入冷池则乐。言六行者。厌下苦粗障。欣上胜妙离。今以欲界为苦粗障。初禅为胜妙出。至修二禅还以初禅为苦粗障也。随修一行得入上地。色界绝无女人兼无食眠三欲俱忘。稍觉饥倦即入禅定。出定则饱满精明。

　　○二梵辅天(寿四十小劫身一由旬)。

　　欲习既除离欲心现。于诸律仪爱乐随顺。是人应时能行梵德。如是一类名梵辅天。

　　既有九品则此中所发胜于前也。补遗云欲习既除名伏为除也。离欲心现初禅发也。以初禅九品次第发故。长水云于诸下明此天于定共戒心爱乐而体随顺。(文)故临终时应念能行梵德。内定外戒即梵德也。又梵王具慈悲喜舍四无量心。今匡辅梵王亦能行此德矣。

　　○三大梵天(寿六十小劫身一由旬半)。

　　身心妙圆威仪不缺。清净禁戒加以明悟。是人应时能统梵众为大梵王。如是一类名大梵王。

　　初天云执身不淫。次天云离欲心现。今承上云妙圆。盖初禅有九品下地不测曰妙。具发九品曰圆。前但云爱乐随顺今于定共戒能具行无缺。定共禁戒故云清净。梵王为三界之尊若非明悟岂能统摄。佛地论云离欲寂静故名曰梵。具云梵摩此云清洁寂静。谓创离欲染故名清洁。得根本定名为寂静。貌如童子身白银色衣黄金衣禅悦为食。资中云俱舍论明大梵天威德光明独一而住。无寻唯伺定力所感。下二天具有寻伺。余如桐洲注。

　　○二结示。

　　阿难。此三胜流一切苦恼所不能逼。虽非正修真三摩地。清净心中诸漏不动名为初禅。

　　胜欲界故名曰胜流。雨公云。此二天若据阿毗昙婆沙论竖分当有三层相去倍远。若天民天臣天王各居一层何成一统。且臣民可许众多。而天王独居一层彼此皆王何所使令。或是以德之优劣相较堪为民为辅为王耳故列为三。非一天尽臣民而无王一天尽王而无臣民也。据俱舍云梵王无别处所但于梵辅中有高楼阁是。又云威德光明独一而住。此似梵王独尊而梵民梵辅共居一天而供使令。此则三天同在初禅秪一地耳。正以独一而住之言见三天之同居也。荆公云诸漏不动虽未能伏漏然能持使不动。此天有觉观支故。或云此天伏鼻舌二识除段食故。

　　○二二禅二初正释三一少光天(寿二大劫身二由旬)。

　　阿难。其次梵天统摄梵人。圆满梵行澄心不动寂湛生光。如是一类名少光天。

　　据其次梵天之言则二禅亦名梵天。统摄至梵行据古解皆以为牒前。以后三禅之文例推则蹑前更进其说为是。澄心下是正明少光也。已离觉观故曰澄心不动。论云是故离觉观得入一识处。内心清净故定生得喜乐。二禅有四支。内净喜禅一心。寂湛生光是定心发光应是内净支也。二禅以内净为正支。此天以光之多少而分等级。其光尚少名少光天。考小千世界至初禅。中千至二禅。大千至三禅。则初禅统千帝释。二禅统千梵王。以此解统摄梵人义亦有据。或云一世界有一初禅故云小千至初禅。是则二禅方统千梵王及小千世界。二禅方统千梵者谓初禅不能统千释也。

　　○二无量光天(寿四大劫身四由旬)。

　　光光相然照耀无尽映十方界遍成琉璃。如是一类名无量光天。

　　长水云从前少光更发多光。光相转增名光光相然。温陵云定力转明妙光迭发。境随光变遍成琉璃。真际云映十方界者。约其定光随所受用东西等言之。非遍十方世界。(文)既统小千世界则十方之言所该亦广。

　　○三光音天(寿八大劫身八由旬)。

　　吸持圆光成就教体。发化清净应用无尽。如是一类名光音天。

　　吸言不散。持言不失。不散不失则光圆矣。此天内无觉观外无语言。惟以光明而成教体。发化清净者谓所发之光清净无染。十四变化中二禅具三种变化。一二禅化。二初禅化。三欲界化。从内净支发故皆清净。虽无觉观语言应物之用更广。此皆二禅天王之事。此天王不出号令而以光为指示。光即是音。

　　○二结示。

　　阿难。此三胜流一切忧悬所不能逼。虽非正修真三摩地清净心中粗漏已伏名为二禅。

　　吴兴云。地持论目二禅名喜俱禅。此定生时与喜俱发。故今云一切忧悬所不能逼。问。初禅五支已具于喜何以二禅方名喜俱。答。初禅有觉有观犹带忧悬。今觉观俱尽故别受斯称。(文)觉察八触十功德稍有不如法焉得无忧。粗漏已伏者。温陵云初禅方得漏心不动而未能伏。此天已伏粗漏则业渐劣行渐胜也。其说甚是。或云二禅伏前五识故无寻伺。未伏第六故有喜乐。亦是一说。

　　○三三禅二初正释三一少净天(寿十六大劫身十六由旬)。

　　阿难如是天人圆光成音。披音露妙发成精行通寂灭乐。如是一类名少净天。

　　如是二句牒前也。披音露妙下正明三禅也。披去光音之教迹露出妙性之正定。发成精行者。此天伏六识现行离喜支是精行也。言寂灭乐者前初禅内有觉观外有语言。二禅虽无语言以光为音。今并去其音是寂灭乐。二禅有内喜之染此中去之所以名净。证得少净故通入于寂灭乐也。三禅有五支今文咸具。披音露妙即是慧支。发成精行是舍支。亦兼念支。通寂灭乐是乐支一心支。大论云由爱故有苦失喜则生忧。离苦乐身安舍念及方便。论言离苦乐者。谓三禅中离苦得乐。方便即慧支也。

　　○二无量净天(寿三十二大劫身三十二由旬)。

　　净空现前引发无际。身心轻安成寂灭乐。如是一类名无量净天。

　　忧喜咸除名为净空。吴兴云既得少净空相现前。复以定力引发少相令无边际。望上未遍望下则多故名无量。长水云彻意地乐遍身轻安名无量净。(文)净空是净。引发无际是无量。

　　○三遍净天(寿六十四大劫身六十四由旬)。

　　世界身心一切圆净。净德成就胜托现前归寂灭乐。如是一类名遍净天。

　　上身心轻安且言其内。今世界等者总摄于外乐净圆融通于依正并世界亦为离忧喜之域。此殊胜妙乐即净德也。言成就者。谓天中妙乐至此更无可加。便认以为清净极乐之乡终身归托之地故曰托曰归。由彼净业无处不遍故曰遍净。

　　○二结示。

　　阿难。此三胜流具大随顺身心安隐得无量乐。虽非正修真三摩地安隐心中欢喜毕具名为三禅。

　　雨公云具大随顺者。言此妙乐无不随心顺意故曰大也。身心安隐者。前初二禅心有喜受故多散动不得身亲受乐。今喜受既除身心皆亲受无量妙乐故得安隐。言欢喜毕具者。显身心俱受乐也。资中云具大随顺者意地异熟乐随顺自在故。熏闻云异熟乐者。彻于意地遍身适悦与五识相应不可分别也。(文)离掉动为安隐心。三禅之乐亦名欢喜。吴兴云名同体异不以文害意也。

　　○四四禅二初明四根本二一正释四一福生天。

　　阿难复次天人不逼身心苦因已尽。乐非常住久必坏生。苦乐二心俱时顿舍。粗重相灭净福性生。如是一类名福生天。

　　初三句结三禅之德。离下界内喜之动则身心不逼。具足如俱舍论说。第四禅离八灾患。谓寻伺苦乐忧喜出入息。又不为三灾所动名不动地。苦因句明离苦所以。以能伏爱故曰苦因已尽。如偈云由爱故有苦失喜则生忧。苦即忧喜也。又喜是苦因成三禅乐故云苦因已尽。乐非下显三禅之过。三禅虽得彻意地乐然不常住此名坏苦。苦乐下正示福生。色忧喜为苦。无忧喜为乐。今第四禅苦乐顿舍名曰舍受。前一一地皆厌下苦粗障。今以离三禅为粗重相灭。心本无乐而乐生焉即粗重也。或云粗重者即六识分别种子。净福性生者不坏即福。补遗云乐坏苦生非所以为福也。

　　○二福爱天。

　　舍心圆融胜解清净。福无遮中得妙随顺穷未来际。如是一类名福爱天。

　　前舍心初生尚未至圆融。今苦乐尽忘故云圆融。舍心转胜故云胜解。由此净福体性无遮能顺后之七天名妙随顺。后之七天名未来际。吴兴云得妙随顺即随顺下文二岐路也。(文)是则望后二天名穷未来际岂真常住耶。以爱乐修习胜妙之法得福爱名。

　　○三广果天。

　　阿难从是天中有二岐路。若于先心无量净光福德圆明修证而住如是一类名广果天。

　　先心之言当是福爱。古人以四无量心释无量二字。当指初禅以来即修无量。备历四禅至此福爱更能增进。此四等心能发净光故云无量净光也。四等属福德性。至今离下地染故曰圆明。不为外道不为圣人故云修证而住。妙玄云四无量心有通别二修。通者大论云。是慈在色界四禅中间得。修别者。初禅修悲易。二禅修喜易。三禅修乐易。四禅修舍易。雨公云色界所感果报至此为极。以四禅报境唯此三天。第四无想是福爱之差支。五不还天是三果圣人之别寓也。

　　○四无想天。

　　若于先心双厌苦乐。精研舍心相续不断圆穷舍道身心俱灭心虑灰凝经五百劫。是人既以生灭为因不能发明不生灭性。初半劫灭后半劫生。如是一类名无想天。

　　资中曰此计无想为涅槃以舍心为方便。初舍粗心入于微心。复从微心入微微心。从微微心便即灰凝。身心下定成克果。问。身心俱灭与四空何异。答。此定中境界出定即有故不同也。心虑灰凝者。以伏六识分别之心如冰夹鱼。不知微细生灭妄谓涅槃。是人不明无常之故。是人但于六识加工以识舍识。舍心相续岂非生灭。纵自谓涅槃岂能证不生灭性乎。五百劫中初之半劫犹觉有心方入无想。最后半劫身心渐生即入无常。

　　○二结示。

　　阿难此四胜流一切世间诸苦乐境所不能动。虽非无为真不动地。有所得心功用纯熟名为四禅。

　　大论云若能知乐患见不动大安。忧喜先已除苦乐今亦断。无为真不动地者或指第八为不动地。考大经中持戒之果亦名不动地。已证常乐我净位在别初地圆初住也。有所得者禅定是有所得心。故至第四出入息断苦乐俱除名功用纯熟。雨公云。已上禅天。初禅伏鼻舌二识无段食故。二禅伏前五识。三禅伏意识分别现行故得妙乐。四禅伏意识分别种子故得舍心。

　　○二明五不还三一总示。

　　阿难此中复有五不还天。于下界中九品习气俱时灭尽。苦乐双忘下无卜居。故于舍心众同分中安立居处。

　　习气即思惑种子。温陵曰第三果人断欲界九品修惑尽即生此天不复欲界受生故曰不还。亦名五净居。谓离欲净身所居也。习气惑也。与现行皆灭故曰俱尽。此指欲界无续生业也。苦乐双忘兼指四禅已下无续业也。故云下无卜居。此五天自四禅别立。通名舍念清净地故曰舍心同分。

　　○二别明五一无烦天。

　　阿难苦乐两灭斗心不交。如是一类名无烦天。

　　吴兴云若有苦乐势必相倾。是犹斗战交于内心也。长水云苦乐心灭敌对则亡。形待既无故曰不交。不交则无烦也。即中云四禅九天咸除苦乐故名舍心众同分也。而圣独得无烦名者。将见苦乐两灭之处即是真空法性故名无烦。烦谓烦恼。苦乐交斗内心烦杂今始除之。辅行云。无烦之始得无烦名。据此文岂非以断思惑为无烦乎。

　　○二无热天。

　　机括独行研交无地。如是一类名无热天。

　　机弩牙。括筈也。箭本受弦处也。亦喻真心。机括独行虽欲求苦乐之交而无其地。内心为烦外境为热。所行之地更无形对宜名无热。

　　○三善见天。

　　十方世界妙见圆澄。更无尘象一切沉垢。如是一类名善见天。

　　大千世界共一四禅。三果人能见大千或更过之。见色而色不能隔是妙见也。圆则普照。澄则清彻。虽有色法莫能遮障故云更无尘象一切沉垢。以尘象是深沉垢秽所附着也。辅行云。见清彻故名为善见。

　　○四善现天。

　　精见现前陶铸无碍。如是一类名善现天。

　　精见现前蹑前文也。见无不到不为尘象所隔故云精见。陶铸下明今意。陶铸融炼也。范土曰陶。镕金曰铸。既易障隔而为通明即能转变万象现十四变化。乃指变化为善现耳。辅行云。果易障故名为善现。若是即障碍已易故云陶铸。

　　○五色究竟天。

　　究竟群几穷色性性入无边际。如是一类名色究竟天。

　　吴兴曰究竟研穷之义也。几者动之微也。研穷多念至于一念故曰究竟群几。以杂修五品。初用多念无漏熏多念有漏。乃至最后用一念无漏熏一念有漏名上极品。(云云)穷色性性者。上性字是色之性。下性字即是总性体也。入无边际者。如马胜问佛四大性当于何位灭尽无余。佛云空处近分正在顶天也。辅行云色中无上名色究竟。考辅行云五那含者。若以地为名但名第四禅。此禅九处五是圣居名五含天。无想唯凡三通凡圣。生五含者由修熏禅有五阶差。大品九定通熏九地。此中唯熏第四禅地。先修得已更以多念无漏相续现起。从此引生多念有漏。从此复生多念无漏。如是后后渐渐减少乃至最后复生二念无漏。次复引生二念有漏。复生二念无漏。名熏加行成相。次唯一念无漏。次复唯有一念有漏。无间复生一念无漏。名根本成相。故俱舍云。成由一念杂。言五差者。谓下中上上胜上极。一品有三。后品兼前故第五品合成十五。如是五品如其次第三六九等生五净居。言夹熏者。谓前后无漏中间有漏。使多念有漏俱成一念无漏故名夹熏。据辅行文当于夹熏根本成后方生五净居。虽有下中上上胜上极之分皆是前后一念无漏熏中间一念有漏也。据吴兴注则以多念无漏熏多念有漏为下品。至后一念无漏熏一念有漏为上极品。智者详之。

　　○三结示。

　　阿难此不还天彼诸四禅四位天王。独有钦闻不能知见。如今世间旷野深山圣道场地皆阿罗汉所住持故。世间粗人所不能见。

　　圣道场地如白道猷之方广。唐玄宗之回向寺也。然乃四果别居人所不见。今是三果圣人寄居四禅不及罗汉。但以为例而已。温陵云下天修有漏凡定。此天修无漏圣业。粗细有异故不能见。

　　○二总结。

　　阿难。是十八天独行无交未尽形累。自此已还名为色界。

　　孤山曰独行无交俱无情欲故。未尽形累尚有色质故。

　　○三无色界二初正明二初明感报二一简回心不入。

　　复次阿难。从是有顶色边际中其间复有二种岐路。若于舍心发明智慧。慧光圆通便出尘界成阿罗汉入菩萨乘。如是一类名为回心大阿罗汉。

　　色究竟天居有色顶与无色邻名色边际。若谓慧光圆通但是尽无生智秪应成阿罗汉何由入菩萨乘。应知发明智慧必是中道智光故即云慧光圆通。如是则以大小乘为二岐也。义纵不然亦当以发明智慧当尽无生智。慧光圆通便入大乘。所谓别圆入通于义方顺。凡夫尚有别圆之机。罗汉宁不受接。以通真含中。中又二种。但中圆中。但中来接是别接通。不但中接是圆接通。以得尽无生智故出尘界成阿罗汉。以别圆来接是入菩萨乘。不必同涅槃五人发心。彼五人发心动经八六四二等劫。今在界内即回心故。亦不必为破定性之明文。今别圆接通法华前亦有此机故。回小向大故曰回心。

　　○二明生者类殊二初别明四天四一空处。

　　若在舍心舍厌成就。觉身为碍销碍入空。如是一类名为空处。

　　初二句蹑前。长水云舍心有二。一者若于有顶用无漏道断惑入空即乐定那含也。二者若于广果用有漏道伏惑入空即凡夫外道也。(文)觉身下正明空处。辅行引大品云。为过一切色相。灭有对色相。不念种种相。入无边空处。大论释云。过一切色灭可见有对色。灭有对色灭不可见有对色。不念种种色相灭不可见无对色。一切色法唯十一种。谓五根尘法入少分。阿毗昙云。一可见谓色是。二有对有十谓五根尘。若云不可见有对。应但云五根四尘。三不可见无对谓法入少分。欲入无色故灭此三。灭色方便具如禅门。先想此身。如甑如笼如网乃至渐空。佛弟子修八圣种观等者。病痈疮刺。及无常苦空无我。名圣种观。前四对治。后四缘谛。故以此八缘于无色有总有别。总者。总以八观观彼四阴和合不实。别者。前之四种治四阴事。受如病。想如痈。行如疮。识如刺。以无常等治四阴理。无常观识。苦观于受。空观于想。无我观行。以有此八心易生厌。疾能舍离修习无漏。(云云)又辅行云。空处如病。识处如痈。无所有处如疮。非想如刺。今初成空处而即云如病者以佛弟子能舍自地着也。

　　○二识处。

　　诸碍既销无碍亦灭。其中唯留阿赖耶识全于末那半分微细。如是一类名为识处。

　　依正之碍既销。无碍之无亦灭。色空既尽六识分别不行则唯留阿赖耶识。而七八相依七识恒执八识为自内我。然七识不缘第六。今六识已伏而云全于半分者。以转末那功在第六。六识分别既伏则七识中分别之法因第六而有者亦与六识同伏故云全于半分微细也。若据唯识末那不缘外境唯执八识见分为我。今根身既除前五识不行。则八识见分中粗缘已无唯留半分微细执于识体而已。空多则散舍空缘识。与识相应名识处定。

　　○三无所有处。

　　空色既亡识心都灭。十方寂然迥无攸往。如是一类名无所有处。

　　前舍空缘识识又生灭故舍识缘无所有。识心指六七二识。然末那何以得灭。凭深定力伏其现行而使不行非真灭也。盖前天七识缘八能所历然即是现行。今缘心暂息名为都灭岂种现俱断之谓乎。迥者远也。前空识无边则远处似有可到。今灭空识是灭无边之相斯远处无所往矣。

　　○四非非想处。

　　识性不动以灭穷研。于无尽中发宣尽性。(上句明存下句明尽)如存不存若尽非尽。如是一类名为非想非非想处。

　　止观云识处如痈。无所有处如疮。舍识无识即是非想非非想。或云前以末那为识心。此以第八为识性。此说甚有眉目。不动者迥无攸往也。以灭穷研者。前天以定力伏末那。此天更加功用研穷识性而欲灭之。既无金刚三昧断最后惑。而强于无尽中发宣尽性。无尽故如存。尽性故不存。尽性故若尽。无尽则非尽。似存不存故非想也。似尽不尽又非非想也。在外道法亦自名为非想非非想。如须䟦陀所云。

　　○二总辨二类。

　　此等穷空不尽空理。从不还天圣道穷者如是一类名不回心钝阿罗汉。若从无想诸外道天穷空不归迷漏无闻便入轮转。

　　吴兴云此等二句通该圣凡斯言是也。大经须䟦陀言。是非想非非想即一切智寂静清净常恒不变。是故我能调伏其心。佛言善男子。汝云何能调伏心耶。汝今所得非想非非想定犹名为想。涅槃无想。汝云何言获得涅槃。汝已先能诃责粗想今者云何爱着细想。如是非想非非想处故名为想。如痈。如疮。如毒。如箭。故今文云此等穷空不尽空理。不回心者明此后不肯回心。是人乐定在四禅不能尽漏。直至非想断尽余思非钝而何。又此后不肯向大亦名为钝。那含是标其因。罗汉是标其果。若从无想下如补遗所释为是。不归谓不归真理。交光以无所归托解之非也。或指广果皆名外道其说亦非。如补遗云。此等指前四空也。穷空该于二类即不还无想。自从不还下释出二类。穷空不归者。谓外道徒能穷空不反照性不归真理也。则显不还能穷空归真者矣。但诸师泥于经论便谓无想不能复至四禅四空。或指广果同名无想。或以不归强作不来。唯孤山云。然人根不一诸教偏说一分耳。况今明云从无想诸外道天来岂可违经。盖由无想天者外道所居。多分寿尽应堕。又是斥邪不得不尔。岂可无报尽复生四空者乎。无想初生半劫想未全灭。又五百劫后仍经半劫有想复生。既未堕落。有利根者又复穷空乃生上天也。言迷漏无闻者。谓不广闻圣教不辨诸禅漏与无漏修证行相命终随业必入诸趣。

　　○二辨王民。

　　阿难。是诸天上各各天人则是凡夫业果酬答答尽入轮。彼诸天王即是菩萨游三摩地渐次增进回向圣伦所修行路。

　　此文结辨四空王民而兼带前天义无不可。有欲移置后文恐未必然。天人即臣民也。前修八定之业后得四禅四空之果是相酬答。天王是菩萨。言渐次增进者谓增进果位。温陵所云寄位升进是也。回向谓回事向理。圣伦即五十五位。虽为天王实修入于菩提故云所修行路。温陵云通皆欲色无色天也。其众乃随业感报未出轮回。其王乃随行权应寄位升进。华严谓初地菩萨多作阎浮提王。二地轮王。乃至六欲三梵天王是也。此竖论已终故通结指。幽溪云。温陵引初地作人间王等者以其皆法身大士故也。论圆教初住已证法身。华严云初发心时便成正觉。所有慧身不由他悟。清净妙法身湛然应一切。应以何身说法即皆应之。则初住多作阎浮提王矣。今云初地岂华严兼别之言乎。孤山云游三摩地者。以菩萨善入出住百千三昧故住此定而为天主。九次第定名善入。师子奋迅名善出。超越名善住。一一皆能深达实相号首楞严。

　　○二结示。

　　阿难。是四空天身心灭尽定性现前无业果色。从此逮终名无色界。

　　身心既灭则定为内性故云定性现前。然非性体逮终如六万八万等。温陵云身心灭尽者无色蕴及粗识也。孤山云无业果色显有定果色也。补遗云色是有质碍义。定法持心使不散乱似有质碍亦假色也。若显扬圣教论定自在所生。色乃定之用非定果之比。定果色具如百法论。

　　○二总结虚妄。

　　此皆不了妙觉明心。积妄发生妄有三界。中间妄随七趣沉溺。补特伽罗各从其类。

　　此总结三界诸天。无非积妄发生成现行能招报因。妄随七趣感所招报果。妙觉明心谓三谛一心也。积妄者。如因明立所所既妄立生汝妄能等。三界是轮回之处。于三界中妄随七趣沉溺。天人有报尽入轮者故得论七趣也。各从其类者如应感无色则生无色界天之类。孤山曰补特伽罗此云数取趣。谓诸有情起惑造业随诸趣受生。天如曰能取当来诸趣即中有也。幽溪曰成论明极善极恶皆不经中阴。如䂎矛离手故也。今七趣中三途则属极恶。天仙则属极善。善恶相兼惟人与修罗耳。今既总结虚妄其可以中阴释之乎。应是取其义相明之。众生七趣往来数数舍此生彼通名补特伽罗。皆是所招报果也。

　　○七修罗趣。

　　复次阿难。是三界中复有四种阿修罗类。若于鬼道以护法力乘通入空。此阿修罗从卵而生鬼趣所摄。若于天中降德贬坠其所卜居邻于日月。此阿修罗从胎而出人趣所摄。有修罗王执持世界力洞无畏能与梵王及天帝释四天争权。此阿修罗因变化有天趣所摄。阿难。别有一分下劣修罗。生大海心沉水穴口。且游虚空暮归水宿。此阿修罗因湿气有畜生趣摄。

　　修罗是六趣之余故在后列。或谓第二修罗从天而降前生是天今为修罗。则第一修罗从鬼而升前生是鬼今为修罗。未必然也。第二从天降判属人趣。今从鬼升何亦属鬼趣耶。即中云若于鬼道是现在鬼道中也。或以前生今生护法力故乘通入空。通是五通。不但以入空为通。此修罗现从卵生。既在鬼道即属鬼趣。鬼多有通故也。第二若于天中是其前身降德者。谓为天而无天德因此贬坠。然天福未尽居邻日月。前生今生皆在天上。而判属人者以从胎生也。第三独称王修罗之尊者也。洞者彻也。其力贯穿世界而无所畏。尚与梵王争权况帝释四王乎。或谓是罗睺阿修罗王亦未可定。罗睺是畜生种今是化生。补遗云。生大海心总举其处也。沉水别目也。即中云生大海心是生于海。沉水穴口是居于海。在泄水之穴故云穴口。庄子云尾闾泄之。注云尾闾东海川名。疏云尾闾泄海水之所也。在碧海之东。其处有石阔四万里。百川之下尾而为闾族故曰尾闾。旦游暮归状若蛟龙判属畜趣。或指为毗摩质多阿修罗王。然毗摩质多脚波海水手攻善见。帝释以般若咒力不能为害。又是帝释岳父。似之而已不可全同。

　　○二结示劝断二初结示二劝断初又二一结能所本妄二示悟无能所初又二一能招现行因妄。

　　阿难。如是地狱饿鬼畜生人及神仙天洎修罗。精研七趣皆是昏沉诸有为相。妄想受生妄想随业。于妙圆明无作本心皆如空华元无所著。但一虚妄更无根绪。

　　一切浮尘诸幻化相皆如空华本无所有。是用最初方便推破不在内外中间七处不从自他共离而生。故现行能招因妄皆空也。精研者谓精细研核。无观照故名为昏沉。无正定故逐有为相。皆昏散之为害也。妄想是惑因。七趣受生即是苦报。报必由业故即云妄想随业。惑即贯于业苦之中。此二句该三道。若望妙心本无所有。妙圆明即三谛。虽具诸法体兼用冥更无为作。不起分别思量即是其体名曰本心。在此心中七趣皆同空华。空华不着虚空则七趣亦不着本心。有本云元无所有无有即无著之意。但一下结成虚妄。前问此道为复本来自有为是众生妄习生起。今答云更无根绪。根谓根元。绪谓由绪。即非性中本有明矣。

　　○二所招七趣果妄。

　　阿难。此等众生不识本心受此轮回经无量劫不得真净。皆由随顺杀盗淫故。无此三种又则出生无杀盗淫。有名鬼伦。无名天趣。有无相倾起轮回性。

　　长水云从此等至不得真净示妄想受生也。从皆由至无杀盗淫示妄想随业也。有名下结轮转。温陵云前问妙心遍圆何有狱鬼人天等道。故此结示由杀盗淫三为根本。有是业则名鬼伦言必坠也。无是业则名大趣言必升也。出生无杀盗淫即天趣也。七趣举二以善恶通摄也。(文)有无相倾者。或从有而无。或从无而有。其性相夺譬如车轮互为高下。然此所招七趣果报皆一虚妄也。

　　○二示悟无能所二一妙悟皆无。

　　若得妙发三摩提者则妙常寂有无二无。无二亦灭。尚无不杀不偷不淫。云何更随杀盗淫事。

　　四运推破则三观全显解行证法当下圆成归无所得矣。何更有现行名相哉。三摩提如前释假即空中为妙发也。长水曰妙般若也。常法身也。寂解脱也。有无二无非生死也。无二亦灭非涅槃也。

　　○二妄生本无。

　　阿难。不断三业各各有私。因各各私众私同分非无定处。自妄发生生妄无因无可寻究。

　　妄生无寻即四运推之此等现行能招报心不从东西南北去也。温陵云前问地狱为有定处为复自然。彼彼发业各各私受故此牒答。(文)诸家解此文谓首二句明造业各私。次二句明受报有同分地。然前阿难问中各各私受是约报说。今结答前文各各有私何妨约报。谓业既私造报亦私受。所造业同故有同分地而为定处。定处即共处耳。虽有定处元从妄生。此答自然二字。若云自然即似本来元有。故今云自妄发生非自然而有也。即妄之生亦复无因。

　　○二劝断二一结劝得失。

　　汝勖修行。欲得菩提要除三惑。不尽三惑纵得神通皆是世间有为功用。习气不灭落于魔道。虽欲除妄倍加虚伪。如来说为可哀怜者。汝妄自造非菩提咎。

　　习气即荆溪云过现习生现行相应惑也。汝勖修行是寄阿难劝勉他人。长水云要除三惑者此正劝也。前文云三缘断故三因不生狂性自歇歇即菩提。不尽下明不断之失。修禅不持戒是即魔罗业。前文云若不断淫必落魔道。若不断杀必落神道。如不断偷必落邪道。岂非世间有为功用乎。此句亦可该天仙等也。习气下似专诫淫。此经所重殷勤告诫。魔意亦欲除妄其如虚伪转增。乃如来所怜也。汝妄自造者。谓上魔道自妄而生非心体有咎。

　　○二结显邪正。

　　作是说者名为正说。若他说者即魔王说。

　　名为正说者。如上所明十习六交升沉七趣之现行能招报皆是妄因妄果以之为所观之境。而用修德四运推破此等起心了悟当体全空一一皆妄。圆解既足更勖修行断除三毒。若得妙发三摩提者则妙常寂有无二无无二亦灭。圆满菩提归无所得。是为观察现行能招报心以明修证一期事毕。名为如来正说。此之观境。正同止观历余一心即空假中。例余阴入皆用十乘法也。否则魔说矣。示现行能招报竟。

　　○二详得发能招报。如前七卷中正观总无明心时。现行因果之心虽或不起。而用功深切触动宿习。或贪或爱业病禅见纷纭而起。此等境起本在牵生。今欲正观出世魔业伺便而兴。妨禅害观令入轮回。行人不知以为胜解。心生取着即入群邪。故名发得能招报。如云汝犹未识修奢摩他毗婆舍那微细魔事。魔境现前汝不能识。洗心非正落于邪见。乃至堕阿鼻狱。为害既深所当详示而破斥之不令住着也。既不住邪即归正观。倘现起不休又当如止观例用四运十乘推之本空以显三谛而入性藏。则一切事始得究竟坚固矣。在止观名烦恼病魔禅见等九境。发则为观不发不观。荆溪云。彼因观发昔是也。为二一正明发相二更断余疑初又二一结前。

　　即时如来将罢法座。于师子床揽七宝几回紫金山再来凭倚。普告大众及阿难言。汝等有学缘觉声闻今日回心趣大菩提无上妙觉。吾今已说真修行法。

　　将欲罢而再来凭倚知有说以普利群生也。古云曾来方识路高低。禅那细境非初心能知故为不请之示也。真修行法。如上所示正观总无明心七卷半文。及详现行能招报七趣因果是也。此等并是所观之境俱得为观。若总若别随于一境可显三千三谛入如来藏。故云已说真修行法。

　　○二正详二一详明发得二结劝钦承初又二一标示能所三一标示又二一标。

　　汝犹未识修奢摩他毗婆舍那微细魔事。魔境现前汝不能识。洗心非正落于邪见。

　　○二示。

　　或汝阴魔。或复天魔。或着鬼神。或遭魑魅。心中不明认贼为子。又复于中得少为足。如第四禅无闻比丘妄言证圣。天报已毕衰相现前。谤阿罗汉身遭后有堕阿鼻狱。

　　阴魔天魔等标示发得能招报之因。堕阿鼻狱标示发得所招报果。微细魔事落于邪见是总标能所。阴魔下又是列示能所。须知阴魔五十种境即止观所明烦恼见慢九境。发起则观不发不观。今正论发起能招报也。止观观余九境既一一皆用十乘今亦应尔。但佛意要在正观总无明心为主。若此等因修发昔之境只须说破令行人不着即归正路。所谓识得不为冤故少示修证之文。然而理必具焉例正可知也。即止观观发得九境虽列十乘亦但略例而已。佛祖同心盖可知矣。洗心非正者谓不以正法而洗涤其心也。孤山云。奢摩他止也。毗婆舍那观也。依常住真心修圆融止观未入初住则多动魔事。吴兴云此等魔事悉是观行位中所发。从相似位破见惑后必无大妄堕狱之理。若十信中纵有魔事观力易防非此经所说之意。孤山谓未入初住指位太深矣。交光云言阴魔者即色阴中初心自现不自外来者。天魔鬼神魑魅皆受想二阴所现者。观下经文云得少为足方指行阴所发心魔。识阴所发见魔。皆无外境但是自心邪见得少为足耳。如此分文。一往观之似有眉目。再往观之义则不然。盖阴魔之言该于五阴。天魔至魑魅虽受想心中所现。然色阴中亦云此名邪心含受魑魅或遭天魔。大概阴魔内动魔鬼外应。前之三阴皆有其文。魔鬼是贼。谬认为子即坏禅观。至下行识二阴发心见二魔多成外道。魔外皆贼故经诫之。则认贼为子之言亦该五阴明矣。下文以四禅无闻比丘为例者。经五阴下佛皆结云众生顽迷不自忖量谓言登圣。大妄语成堕无间狱。故先以无闻比丘为例亦通五阴岂局于行识之文耶。长水引智论云。此比丘不寻经论师心修行。无广闻慧不识诸禅三界地位。但精勤不息证初禅谓是初果。乃至四禅离八灾患谓证四果至无常时四禅中阴见有生处。忽然起谤。吾闻罗汉已得无生今日云何更有生处。若如是者佛说罗汉尽是虚妄。故知无有证涅槃者。因此邪见天中阴灭堕阿鼻狱。此四禅天报已毕衰相现时当生余道。遂起谤堕狱耳。

　　○二许宣。

　　汝应谛听吾今为汝子细分别。

　　○三伫听。

　　阿难起立并其会中同有学者欢喜顶礼伏听慈诲。

　　据有学欢喜则所勖者必非十信后心之人也。

　　○二释明能所二一总明发得因由。二别释发得相状。初又三一明发得因由。二明魔发本意。三明损益劝诫。初又二一生佛理同。

　　佛告阿难及诸大众。汝等当知有漏世界十二类生本觉妙明觉圆心体。与十方佛无二无别。

　　此推原其始以明魔发之由。本觉妙明三谛之理也。三谛在一心中故云觉圆心体。无二无别者辅行云其相无二其性无别。

　　○二迷悟事别二一迷真起妄。

　　由汝妄想迷理为咎。痴爱发生生发遍迷故有空性。化迷不息有世界生。则此十方微尘国土非无漏者皆是迷顽妄想安立。当知虚空生汝心内犹如片云点太清里。况诸世界在虚空耶。

　　大经云。夫著相者则能生痴。痴故生爱。今起妄想而迷理者即著相也。以无相为有相即痴也。因而爱此事相觉体遍迷遂成空性。虚空无所不到随迷变化故曰化迷。此依空立世界也。吴兴云非无漏者谓微尘国土悉是有情有漏之所变造。亦可此句别指众生正报。兼于上文复具虚空之同世界之异。非无漏者即有为法无同无异。吴兴此解最是。然一往言之有情所造且属世界。迷谓迷理。顽谓无知。妄想是迷顽之体也。当知下喻显。真心甚大虚空甚小。心是觉明空是迷顽。故以片云太清比之。

　　○二悟理魔发二一明归元妄灭。

　　汝等一人发真归元。此十方空皆悉销殒。云何空中所有国土而不振裂。

　　或云虚空无相何言销殒。答。空是昏昧之法无日月灯则无光明。此正是无明之相宁不消殒。虚空国土悉皆消裂。魔发之由正在此矣。

　　○二明将归魔发分二一明诸圣心通。

　　汝辈修禅饰三摩地。十方菩萨及诸无漏大阿罗汉心精通㳷当处湛然。

　　此文正明动魔。饰谓修饰。所修之禅乃是饰三摩地不同世间禅也。㳷应是䐇。武粉切。合也。㳷音忽。是青黑色即非今意。湛然是了悟之意。亦不动之意。正当合圣即动诸魔。

　　○次明魔凡惊慑。

　　一切魔王及与鬼神诸凡夫天见其宫殿无故崩裂。大地振坼水陆飞腾无不惊慑。凡夫昏暗不觉迁讹。

　　因大地振坼故异类皆惊。迁讹是迁动。或解是讹传未必然也。吴兴云凡夫昏暗不觉迁讹是释伏疑也。恐疑者云魔及诸天既见其相。凡夫何事都不觉知。故此释云。初明发得因由竟。于三摩中触动发起。牵人入魔正发得能招报之九境也。

　　○二明魔发本意。

　　彼等咸得五种神通惟除漏尽。恋此尘劳如何令汝摧裂其处。是故神鬼及诸天魔魍魉妖精于三昧时佥来恼汝。

　　佥皆也。

　　○三明损益劝诫。

　　然彼诸魔虽有大怒。彼尘劳内汝妙觉中。如风吹光如刀断水了不相触。汝如沸汤彼如坚冰。暖气渐邻不日消殒。徒恃神力但为其客。成就破乱由汝心中五阴主人。主人若迷客得其便。当处禅那觉悟无惑。则彼魔事无奈汝何。阴消入明则彼群邪咸受幽气。明能破暗近自消殒。如何敢留扰乱禅定。若不明悟被阴所迷。则汝阿难必为魔子成就魔人。如摩登伽殊为眇劣。彼惟咒汝破佛律仪。八万行中只毁一戒。心清净故尚未沦溺。此乃隳汝宝觉全身如宰臣家忽逢籍没。宛转零落无可哀救。

　　被阴所迷发得能招之因。汝为魔子。发得所招之报也。初有三喻。幽溪云初如风吹光乃以不动而胜动。次如刀断水是以柔胜刚。共喻妙觉照而常寂之体。方魔境现前果能寂然不动其奈我何哉。故曰了不相触。第三喻汝如沸汤彼如坚冰乃以阳而胜阴喻妙定寂而常照之力。下文云彼等群邪咸受幽气。明能破暗故曰暖气渐邻不日消殒。即中云前之两喻明魔不能加害。第三喻明不惟无害反能化彼。四主客喻总贯下文。客是外人元不能为损。成坏皆由主人。主人喻修正观之心不必定其真妄。言主人若迷者。喻执阴为真。如主人或昏或醉则客能为损。上双标成坏已竟。当处下先明成就。长水云。当处禅那者劝依本修治其说是也。幽溪云。当处禅那有二义。一任彼魔来现怪。我心寂尔如空。然魔有强软。强来以寂。软来以照。若慈云之赞智者华顶降魔云。强软消磨寂照功是也。又如首楞三昧经云。观魔界如佛界如。若魔界如即佛界如一如无二如。则魔界无所舍佛界无所取。不取不舍所谓当处禅那也。自若不下次明破乱。不明悟者谓不识是魔。被阴所迷者五阴未破所现虚妄境界彼谓圣境即是被迷。是观心主人既迷而魔得其便。发得能招因果具在是矣。吴兴云此寄阿难用警凡众。魔子谓魔所生。魔人谓人中之魔。眇细微也。以未沦溺而见登伽力小但破佛律尚非己法身。宝觉是己法身。全身固非一戒。功行将成喻宰臣位高。总明发得因由竟。

　　○二别详发得相状五。初色阴分三一总示始终。二正详发得。三结过劝示。初又三一三昧所依。

　　阿难当知汝坐道场销落诸念。其念若尽则诸离念一切精明。动静不移忆忘如一。当住此处入三摩地。

　　破阴是修先须见道故论离念。坐道场者破无明也。起信论云若离于念名为得入。则销落诸念为坐道场之前相明矣。念尽则为见道之位。遇事明了不劳卜度是离念一切精明也。盖不得精明之体不能离念。诸念尽灭精明现前。故居静不移涉动无失。忘之而观智明明。忆之而寂体了了。譬如明镜不以不照而失其明也。当住下明三昧必从此入。于此见道。亦即于此修道。决定物情使无他向。

　　○二示始终二一不尽始相。

　　如明目人处大幽暗。精性妙净心未发光。此则名为色阴区宇。

　　如明目下明色阴未尽。明目之人处于大暗则无所睹是虚空为之障也。以空体晦昧无日月灯即无所照。今精性亦然。精者不杂根尘。妙者不可思议。净者远离生灭。此性明了如明目人。而心光未发亦为虚空所昧。虽知心体离念。然内不见五藏外不见山河。昼则有见夜则无见。与明眼人处暗无异岂非色阴为之障乎。如者假如。非譬如也。目能见色故将明目对辨色阴。古人以此为譬岂不谬哉。为色阴拘局故曰区。为色阴盖覆故曰宇。

　　○二已尽终相。

　　若目明朗十方洞开无复幽黯名色阴尽。是人则能超越劫浊。

　　山河不能障。虚空不能昧。是色阴尽。若目明者。目明必赖日月灯光。若心光发时十方洞开。不假三光内见五藏外见山河。昼能彻见夜不能昏。至此名色阴已尽。一切色法皆起虚空。而劫浊以虚空为体。以劫浊是总。四浊是别。而虚空总乎地水火风故是劫浊之体也。今超色阴能破虚空则超劫浊可知。

　　○三结显妄源。

　　观其所由坚固妄想以为其本。

　　观所由者观色阴所由也。国土虽起虚空。而根身器界莫非窒碍故是坚固妄想所成。破此妄想是第一重破无明也。所云破者破其坚固妄想而已。下四亦然。

　　○二正详发得十一身能出碍。

　　阿难。当在此中精研妙明。四大不织少选之间身能出碍。此名精明流逸前境。斯但功用暂得如是非为圣证。不作圣心名善境界。若作圣解即受群邪。

　　当在者正当也。此中者色阴将破未破之中间也。精研即是深观。涅槃云于己身中观如来性有人木尘虫等喻亦是此意。因正观总无明心用功既深乃发斯境即能招之因。受群邪即所招报果也。地水火风四大相织而成根境。今四大不织外境虚融而大相欲灭。然少选身能出碍耳非一得永得也。此名等者定其名以见非圣证也。谓此名自性精明流溢于目前外境。暂得应上少选。是工夫边事不可言证。行人得遇此境不自满足以谓证圣。诚为修观得力之处。若遽起证圣之解是未得谓得故外魔乘间而入渐成大害。所谓主人若迷客得其便也。

　　经四大不织少选之间身能出碍。前以外境虚融解四大不织。其义略显。今谓如一石壁体是地大。而水势劣火结为高山则具水火。有水火则有风。此四大织成石壁也。今观地无坚性。风无动性。水性不住。火性无我。四大欲亡何能织乎。如是则石壁不可得。此山壁由之直度也。山壁既尔余亦例之。大论云。云何观一切法一相。所谓观一切法无相。如四大各各不相离。地中有水火风但地多以地为名。水火风亦如是。此乃四大相织之明证也。妙玄引此文竟复云。今观无此异相。若火中有三大三大应并热。若三大在火中三大遂不热则不名火。若三大并热则三大舍自性皆名为火无复三大。若言有三大而细不可知此与无何□□粗可得则知有细。若无粗则无细。此不织之□□□观发相未尝不好。但心一着即受群邪。佛既详示意令行人不着。脱有著者又当用四运十乘明破明显而修证之矣。则知佛详发得五十阴魔有两意。一令不着以入正观。二令识境以明修证也。

　　○二拾出蛲蛔。

　　阿难。复以此心精研妙明。其身内彻。是人忽然于其身内拾出蛲蛔。身相宛然亦无伤毁。此名精明流溢形体。斯但精行暂得如是非为圣证。不作圣心名善境界。若作圣解即受群邪。

　　蛲腹中短虫。蛔腹中长虫。拾出蛲蛔而无所伤此内身无障碍也。精明本无碍故流溢之处亦无碍。精行者性精流行。

　　○三内外通闻。

　　又以此心内外精研。其时魂魄意志精神除执受身余皆涉入互为宾主。忽于空中闻说法音。或闻十方同敷密义。此名精魄递相离合。成就善种暂得如是非为圣证。不作圣心名善境界。若作圣解即受群邪。

　　医书云魂藏于肝。魄藏于肺。意藏于脾。志藏于胆。精藏于肾。神藏于心。此六不拘于内不专于外。因精研妙明六腑虚融。故除其色身质碍之外魂魄等六互涉也。互为宾主。古本云若为宾主未知孰是。法音密义皆善根所发。此善根由虚融而发也。空中说法一处说法也。十方同敷十方说法也。离是离本位。合是合他位。虚融之中善种成就故闻说法得未曾有。而法门密义从此皆知之矣。长水云善种者谓先所习闻熏种子。定力所激禅中发生。遂寄神魄现于说法。此善种成就之相。

　　经除执受身余皆涉入。执受身者谓根身是八识所执受也。古解执受各具二义。执二义者。一摄义。二持义。言摄者即摄为自体也。言持者即持令不散。受二义者。一领义。二觉义。领者即领以为境。觉者即令生觉。受安危共同。根身具执受四义。一摄为自体同是无记性故。二持令不散第八能任持此身令不烂坏故。三领以为境根身是第八亲相分故。四令生觉受安危共同。第八安五根安。第八危五根危故。若器世间量但缘非执受。即受二义中领以为境一义。今言除执受身者谓除其色身而内魂魄等六互相涉入也。经意谓除有形之身。彼魂等无坚碍之质故相涉入。盖色身虽有虚融之相而不能涉入。魂魄等六方能涉入也。善境界者即以为六根互用之先兆耳。

　　○四见佛依正。

　　又以此心澄露皎彻内光发明。十方遍作阎浮檀色。一切种类化为如来。于时忽见毗卢遮那踞天光台千佛围绕。百亿国土及与莲华俱时出现。此名心魂灵悟所染。心光研明照诸世界。暂得如是非为圣证。不作圣心名善境界。若作圣解即受群邪。

　　此心即色阴将破未破之心也。毗卢遮那即法身也。踞天光台即报身也。千佛围绕即应身也。言天光者当是第一义天之光。华藏二十重世界。第十三重又有一大莲华。舍那坐华台释迦坐华叶。一华千叶一叶一释迦。一释迦又现百亿释迦。其余九百九十九释迦现身亦尔。言心魂灵悟者。心思魂气俱为灵悟所渐染。以色阴未全破故魂气能为变现。然心魂中以心为主。研穷发明能照华藏中所有世界。观文意止辨其是悟非证。如云灵悟所染。又云非为圣证。其义了然。灵悟所染乘悟势也。又带魂气故非真证。幽溪曰。澄露皎彻者。谓以止澄之。以观露之。使此心皎洁清彻。以是之故内光发明。十方遍作阎浮檀色依报净也。一切种类化为如来正报净也。于时下见华严世界也。或问此己力所至乎。佛力所至乎。魔力所至乎。答己力所至也。盖娑婆原居华藏。则一土一石莫非浮幢。一种一类莫非觉体。良为色阴所蔽余阴所封故盲无所见。今已澄露皎彻内光发明照诸世界使之发现。如此比前功用似为更胜。更不受不着则色阴尽在不久也。熏闻云。毗卢遮那此翻遍一切处。斯是法身。若见踞天光台合是卢舍那报身之相。以唐时译经法报不分故也。

　　○五空成宝色。

　　又以此心精研妙明观察不停。抑按降伏制止超越。于时忽见十方虚空成七宝色。或百宝色。同时遍满不相留碍。青黄赤白各各纯现。此名抑按功力逾分。暂得如是非为圣证。不作圣心名善境界。若作圣解即受群邪。

　　抑按而使其降伏。制止而维以超越。此伏无明之功也。小乘中观八色流光必先修胖[月*張]青瘀等观。今因抑制而见空成宝色亦是此意。同时遍满者所谓彼彼交彻彼彼无碍也。止观释十一切处云。以青遍十方十方皆青。余色亦尔故名一切处。若一切入者。以青遍一切时黄来入青亦遍一切处。青黄本不相失。相入又不相滥。余色相入亦如是。今意亦尔。又宝色现者。将化顽空为宝觉真空故现如斯。止观云。八色之光是界外法。则此是界外色现无疑矣。然此等多是禅中所现。或有五支八触等如止观说。言抑按功力逾分者。若论断惑瞥尔便断反不如此费力。今是伏制故逾分耳。然观文意止明其是伏非断。修胖[月*張]等岂非抑按。始则抑按。既则降伏。后即制止不行。皆两字者见用力之意也。或当以观察不停为观。抑按等八字皆属止。是由观入止。然观文意乃以勤修观法故烦恼被伏。所以先曰不停而下即云抑制等也。温陵云力用过越故妙明逼极焕散而现也。

　　○六暗室见物。

　　又以此心研究澄彻精光不乱。忽于夜半在暗室内见种种物不殊白昼。而暗室物亦不除灭。此名心细密澄其见所视洞幽。暂得如是非为圣证。不作圣心名善境界。若作圣解即受群邪。

　　精光不乱者彼此不杂也。如暗室物亦不灭即是其相。又见种种物即澄彻之相。心细者定心微细也。于微密中靡所不见是澄清之极故云密澄。洞幽者视至于人所不到也。交光云。澄彻者静极光通也。精光不乱者心光凝定明闇不移也。见种种物者非室内元有之物。是暗中所现如鬼神精魅及奇形异状之物。而此暗中所有之物犹然如故谓元见暗中之物。盖鬼神等恒杂人居互不相见。今由用心细密而见亦密澄故能洞视。

　　○七烧斫无损。

　　又以此心圆入虚融。四肢忽然同于草木。火烧刀斫曾无所觉又则火光不能烧爇。纵割其肉犹如削木。此名尘并排四大性一向入纯。暂得如是非为圣证。不作圣心名善境界。若作圣解即受群邪。

　　长水云。圆遍也。以此定心遍使一切己身他物无不虚融。如下有情如无情有火如无火皆其相也。四肢等者不以顽碍似于无情。直以虚融同于草木盖亦异矣。火烧刀斫略举二事。总明身根无所觉也。又则下与上略异。上明火烧不觉今明火不能烧。上言刀斫今云割削亦复少异。例上火不能烧应云刀不能割。然纵割亦无损益。内四大无觉则排四大于觉性之外。外四大无损则失四大之性亦是排也。又内四大已虚虽有其形犹如草木故云直以虚融同于草木。外四大亦虚故火不烧爇。斯则五尘并入于虚融故云尘并。内外四大皆失其性则排去其性。内外四大之性咸入于虚融之中故云一向入纯。内四大以知痛痒为性。

　　○八遍见圣凡。

　　又以此心成就清净。净心功极忽见大地十方山河皆成佛国。具足七宝光明遍满。又见恒沙诸佛如来遍满空界楼殿华丽。下见地狱上观天宫得无障碍。此名欣厌凝想日深。想久化成非为圣证。不作圣心名善境界。若作圣解即受群邪。

　　三业俱无秽浊故云清净。于中先见依报净。次见正报净。净即圣境。下见等是见六凡。凡即是秽。熏闻云。欣厌当约净秽凡圣二义分之。想久化成者佛国依正定是化成。天宫地狱虽是本有然下见上观亦今日所化成也。

　　○九夜见远方。

　　又以此心研究深远。忽于中夜遥见远方市井街巷亲族眷属或闻其语。此名迫心逼极飞出故多隔见。非为圣证不作圣心名善境界。若作圣解即受群邪。

　　穷谛理为深。达法界为远。何但中夜静深之深远方遐远之远乎。然中夜则其心静而遥见不隔亦深远之相也。谷响云。管子曰处商必就市井。尹知章注云立市必四方若造井之制故曰市井。补遗云此名迫心等者。观解之心推穷迫逐于色阴。故色阴虚融不能为障是则飞出能隔见矣。即中云通途逼于观心非专迫逐于色阴也。而此观心被逼极飞出多隔而见此色阴将破之象。

　　○十他变自说。

　　又以此心研究精极。见善知识形体变移。少选无端种种迁改。此名邪心含受魑魅或遭天魔入其心腑。无端说法通达妙义非为圣证。不作圣心魔事消歇。若作圣解即受群邪。

　　已过前九故云精极。补遗云善知识是行者依归。今见改变欲坏行人之心谓彼不足为凭故也。此第十人皆魔所为。至能无端说法等乃是行人因魔入心故能如是。所以兴福云天魔借辨是也。盖善知识是实人而形体迁改乃行人自见。下无端说法亦是行人因魔入心自能说法。资中曰此人曾有邪心种子合外魔境相因而来。此则非善境界纯是魔娆不同前九皆称善境。起心作证方乃成魔者。温陵曰前九但明定力独此乃明魔事者。定力未成不能动魔。研究精极乃渐发魔事也。荆溪云因观发昔故九境皆名发得。而今经观心愈深故下文魔事愈甚。并属能招之因。大妄语成堕无间狱即所报果也。

　　○三结过劝示。

　　阿难。如是十种禅那现境皆是色阴用心交互故现斯事。众生顽迷不自忖量。逢此因缘迷不自识谓言登圣。大妄语成堕无间狱。汝等当依如来灭后于末法中宣示斯义。无令天魔得其方便。保持覆护成无上道。

　　现境不识是总结发得能招之因。堕狱是总结所招之报。或以邪而入正或以正而入邪故云交互。不自忖量顽也。迷不自识迷也。登圣者。自谓登四果及菩萨位未必自云成佛。汝等当依者。谓当依佛之所诫。显则言说宣示使魔不得便。冥则神力保持俾成无上道。长水云。问。此不作五阴次第观门何得阴次第尽明其境耶。答。观虽总相五阴同观阴有粗细粗者先尽。譬如浣衣粗垢先去。此阴既积妄所成妄尽自然阴灭。从粗至细理必然也。吴兴曰。用心交互者。用禅那心与色阴妄想交互故现斯事。乃至识阴例此明之。何则。以五妄想各于本阴区宇之中为禅所观将破未破。如灯欲灭其光复炽。乃与定力交战其功。故成之败之则魔佛之道于是乎辨。孤山曰。大妄语成堕无间狱。此约名字位中修禅定者及五品观行位中不能安忍俱有堕义。以俱未得位不退故。然五阴尽相不同。在色阴未尽之中即名字位也。色阴尽者犹居观行。受阴尽则在相似初二两信。想阴尽则在三四两信。行阴尽则在五六两信。识阴尽则诸根互用此在相似七信已去。正是粗垢先落六根清净位也。而其五阴各为十魔种子所依共五十重。皆在观行初心所发故有退堕。若入相似堕义不成。故佛次第细辨相状令初心识其所发气分。譬如色阴未破之中或现天魔此即想阴气分之所发也。问。受阴尽时既入相似。何故想等中复发十种魔境耶。答。若论阴破岂应发魔。但文中说相似已前观行心中所发耳。令知所依故历五阴次第说之。又只作相似位中发境亦应可耳。何者。魔尚能恼深位岂不能恼相似浅位耶。但相似位人发之终不将为圣解。又如阿罗汉人回心入大接位。虽当相似。进入即破无明。故不为所动也。若名字观行位人观智强者则寂尔如空亦不将为圣解。观力弱者则为所惑堕落魔道更受轮回。若相似位生法爱者则名顶堕菩萨。吴兴云。问。若言此等魔事并是观行所发之境。秪如上文所告有学二乘及回心者岂可尽是外凡之人乎。答。此有二意。一告当机已破惑者令其流通。二告结缘未破惑者令其保护。然结缘则少。当机则多。至下付嘱自见其意矣。

　　○二受阴三一总示始终二正详发相三结过劝示初又三一三昧所依。

　　阿难。彼善男子修三摩提奢摩他中色阴尽者。见诸佛心如明镜中显现其像。

　　依想阴已尽功夫以修三昧。则想阴尽乃破受阴之根本也。苕溪云色阴尽者约已断说。见诸佛心即相似证。如前文云。若目明朗十方洞开无复幽暗。即中云苕溪所释约伏断分文最有眉目。会解不录者因释经至九十卷人心怠忽择义不精。至近代解文皆如梦中语耳。文中三摩提是假。奢摩他是空。即俗而真此之谓欤。二者既合即是禅那。故今云三摩提奢摩他。前云禅那。其义一也。言色阴尽见诸佛心者。色为结暗所成。今晦昧之空既破则佛遍照之心朗然可见。如明镜下喻见之亲切耳。

　　○二预示始终又二一不尽始相。

　　若有所得而未能用。犹如魇人手足宛然见闻不惑。心触客邪而不能动。此则名为受阴区宇。

　　此约色阴妄想伏而未断故更立魇人之喻也。应知色阴若断进破受阴。纵有魔事观力易防。只因色阴才伏若有得于诸佛之心明朗之相。而受阴未伏是未能用。下文心离其身去住自由方有用也。魇本厌。后人加鬼。伏合人心曰厌。手足宛然见闻不惑喻明了之相也。心触客邪喻为受阴所笼也。又手足宛然见闻不惑喻色阴伏。已得明了即喻上若有所得也。彼被魇人明见醒中之境。如色阴伏此心有离色之道也。心触客邪而不能动喻上而未能用。客邪喻受阴。受即苦乐忧喜舍也。以此缚心不得解脱为受所区局盖覆故云受阴区宇。苕溪曰。问。何故色阴前断后伏耶。答。断从悬示伏就次论。若不明断无以知离过显德之相。若不明伏无以知依阴发魔之由。下诸阴文初皆有此义。

　　○二已尽终相。

　　若魇咎歇其心离身反观其面。去住自由无复留碍名受阴尽。是人则能超越见浊。

　　此预明受尽以为修行之式。又次利根者。观色阴不悟但伏非断。观受阴即悟名魇咎歇也。其心离身有二故。一者前除色阴。二者今除妄受。补遗云其心离身者。凡夫心必随根领受前境。今不随于眼等受境乃是其心离身矣。非但不随眼等受境又能返观能见等根是反观其面。依根曰住。离根曰去。去住在己故曰自由。夫受阴尽者。既离所受之四大。又离能受之情根。是受阴尽也。能超见浊者。前文云见闻觉知壅令留碍。水火风土旋令觉知。此谓见浊。今心能离身则不为四大所拘能超见浊明矣。问。前破色阴心破四大。兹破受阴何亦离四大耶。答。前破色阴是总破暗昧之相。暗相既除四大自破。即有离受之爱又除系恋自然去住无碍。然伏惑者实法虽去。或从幻境而起妄情。所以招魔过在于此。今去妄情之受则根中四大一一皆除。如是而谓之超见浊也。

　　○三结显妄源。

　　观其所由虚明妄想以为其本。

　　言虚明妄想者。若因妄境生妄受是虚妄照了故曰虚明。又离色阴曰虚。领前境曰明。长水曰。照境而领虚通无碍故曰虚明。此妄境中之虚明非真境之虚明也。

　　○二正详发相十一见物生悲二一指相定名。

　　阿难。彼善男子当在此中得大光耀。其心发明内抑过分。忽于其处发无穷悲。如是乃至观见蚊虻犹如赤子心生怜愍不觉流泪。此名功用抑摧过越。

　　此中受阴将破未破之中间也。前云若目明朗十方洞开无复幽暗岂非大光耀乎。苕溪云其心发明即下文见色阴消受阴明白。有以狂慧释之者非也。内抑者。见己心中有此光明痛惜向迷深自克责名为内抑。忽于下受阴发相。自悲悲人悲则无穷。长水云忧悲种子在藏识者忽然现起。凡见生类皆如自己所生赤子。此名下定名以明非圣证也。此功用属于下化。修行之来元为度生。而悲心至此即为太过。

　　○二用心邪正。

　　悟则无咎非为圣证。觉了不迷久自消歇。若作圣解则有悲魔入其心腑。见人则悲啼泣无限。失于正受当从沦坠。

　　正受者离苦乐等三受。今啼泣无限岂不失之。

　　○二勇齐诸佛二一指相定名。

　　阿难。又彼定中诸善男子见色阴消受阴明白。胜相现前感激过分。忽于其中生无限勇。其心猛利志齐诸佛。谓三僧祇一念能越。此名功用陵率过越。

　　色为结暗所成。色阴既消则所领受之法历历分明是受阴明白。此所谓胜相也。因之感动激发而思奋起。忽于下是受阴发。感激太过勇志无限。于现在生欲齐诸佛。思以一念而超三祇。此功用属于上求。陵谓陵节。率谓粗率。吴兴云谓勇心高率也。

　　○二用心邪正。

　　悟则无咎非为圣证。觉了不迷久自消歇。若作圣解则有狂魔入其心腑。见人则夸我慢无比。其心乃至上不见佛下不见人。失于正受当从沦坠。

　　见人下乃魔入心之相。我慢者。恃己陵他高举为性。此人初因勇猛大过魔着生慢非初心即慢。言上不见佛等者。非以荡相名为不见。乃慢心中不见有诸佛可尊有他人可重也。如此则失定必矣。

　　○三枯渴沉忆二一指相定名。

　　又彼定中诸善男子见色阴消受阴明白。前无新证归失故居。智力衰微入中地隳迥无所见。心中忽然生大枯渴。于一切时沉忆不散。将此以为勤精进相。此名修心无慧自失。

　　前无新证者受阴未破也。归失故居者已过色阴而向受阴用心也。堕在两间无所依倚。智力下先明工夫有失。长水云若于色受尽末尽中以无相慧观察阴体本自不生今则无灭惟一实相。如此有何无新证失故居之虑哉。今既不然名智力衰微。云中隳者。隳是毁坏。中间无有悟证。遍观其处一无所见也。心中下次明受发相。一无所见则枯渴矣。无善萌曰枯。乏理水曰渴。沉忆不散者此有定无慧。即于迥无所见处而深沉思忆心无散失。既是定中境界故以为勤精进相。有慧者必有解悟何至一无所见。非以此而生怯弱乃以此而为正修。堕中隳即失也。

　　○二用心邪正。

　　悟则无咎非为圣证。若作圣解则有忆魔入其心腑。旦夕撮心悬在一处。失于正受当从沦坠。

　　悟者。谓自知有定无慧策心修观则无偏定之咎。若谓圣人所解如此斯忆魔以类附之。撮者戏聚也。悬者悬念也。问。此撮心与前沉忆何异。答前沉忆不散乃是自力。今旦夕撮心悬在一处更兼魔力竟成窠臼则与前少异。所以失正定而从沦坠魔使然也。交光疏问。古人谓置心一处无事不办何以异此。彼答未善。今谓置心一处者。如或观身。或观受。是置心一处。今以中隳地迥无所见为一处自不侔矣。

　　○四自疑舍那二一指相定名。

　　又彼定中诸善男子见色阴消受阴明白。慧力过定失于猛利。以诸胜性怀于心中。自心已疑是卢舍那。得少为足。此名用心亡失恒审溺于知见。

　　慧力过定等用心有失也。既在定中当知此人非是无定但是慧力胜定。慧能过定猛利可知。诸胜性者。慧力所见自性境界也。自心下受阴发相。此受以自足为相。舍那是报智。自疑舍那受动使然。然前但失于猛利。次因受着得少为足。定名中。如长水云定力微故亡失恒审。慧力胜故溺于知见。(文)盖慧性猛利。定力恒常。恒常所以救掉动之失。慧得定故方能审知审见。溺则有偏并知见而成谬。前以偏定名为修心。今以慧胜名为用心。

　　○二用心邪正。

　　悟则无咎非为圣证。若作圣解则有下劣易知足魔入其心腑。见人自言我得无上第一义谛。失于正受当从沦坠。

　　悟有慧无定为失。谬疑舍那犹是自心之疑。次以魔力彰言得第一义谛失定何疑。因偏而邪岂云正受。

　　○五生无尽忧二一指相定名。

　　又彼定中诸善男子见色阴消受阴明白。新证未获故心已亡。历览二际自生艰险。于心忽然生无尽忧。如坐铁床如饮毒药。心不欲活。常求于人令害其命早取解脱。此名修行失于方便。

　　二际即前中隳地也。彼见修行得力如此其难故生艰险。然何至于求死。文中先自不欲活次令人害命皆受阴为之崇耳。据其自生艰险纵然害命未即涅槃彼亦自知之矣。但工夫中既自艰险激动受中忧恼。忧非一端故曰无尽。可忧既多不如早丧反获解脱。此舍寿之本怀也。言失方便者。譬如乘马亦爱亦策称为方便。今欲弃命绝不自爱名失方便。长水云定无方便安忍其心是也。

　　○二用心邪正。

　　悟则无咎非为圣证。若作圣解则有一分常忧愁魔入其心腑。手执刀剑自割其肉欣其舍寿。或常忧愁走入山林不耐见人。失于正受当从沦坠。

　　悟者悟其为受阴发动。倘谓圣心如此多忧则忧魔以类附之。前但心不欲活令人害己今至自割其肉岂不过前。又忧闷填胸即不耐见人强为欢笑矣。古注引婆裘河边诸比丘等修不净观。厌患既甚求刀自割魔使之然正此类也。

　　○六生无限喜二一指相定名。

　　又彼定中诸善男子见色阴消受阴明白。处清净中心安隐后忽然自有无限喜生。心中欢悦不能自止。此名轻安无慧自禁。

　　即以色消受现为清净。见其清净则安隐矣。忽然下受发之相。此文以喜为受魔之端。推其所由喜因轻安而发。色消为轻。安隐为安。若以慧照所证尚浅喜即禁止。今以无慧不能禁喜。吴兴云。轻安七觉支中其体属定。定若兼慧正道可通。今所发者既无慧自持则定翻成散。魔得其便喜乐附焉。(文)从定发喜便属散动。此喜非七觉中之喜。彼多闻分别生喜今从轻安生喜义即不同。故知轻安属定而非慧不能持定也。

　　○二用心邪正。

　　悟则无咎非为圣证。若作圣解则有一分好喜乐魔入其心腑。见人则笑于衢路傍自歌自舞。自谓已得无碍解脱。失于正受当从沦坠。

　　盖以不顾威仪纵任不拘为无碍解脱耳。魔入心腑毕竟沦于大狂而不可挽岂正受乎。

　　○七起大我慢二一指相定名。

　　又彼定中诸善男子见色阴消受阴明白。自谓已足忽有无端大我慢起。如是乃至慢与过慢。及慢过慢。或增上慢。或卑劣慢。一时俱发。其心尚轻十方如来何况下位声闻缘觉。此名见胜无慧自救。

　　前第二感激过分中因发勇太过魔着生慢。然但标我慢而已。今初即发慢又具七慢故与前异。自谓已足乃慢所由起也。大我慢虽七慢之一似总诸慢。我慢种子忽然自发故曰无端。盖慢多对境而生。此人不须对境诸慢尽发甚觉无端。心轻诸佛是卑劣慢。何况二乘是慢过慢。但举诸圣其余可知则该七慢明矣。见胜者谓见自己高胜。良由自谓已足之故。若得平等大慧必不起慢。今无此慧以自救其獘也。资中曰此有七慢。恃己陵他名我慢。称量自他比较同德但名为慢。于他等谓已胜名过慢。于他胜谓己胜名慢过慢。未得谓得名增上慢。虽知下劣返顾自矜不敬不求名卑劣慢。下毁经像即是邪慢。成论有大慢为八慢。慢过慢者慢中之慢也。于前过慢又加一倍。故补遗云。经中七慢自足何故又云乃至。须知据佛意众生慢相不止于七故有斯语。是则今文七慢亦略举耳。(文)成论大慢未考。俱舍云大慢者于他胜谓己胜。据此则俱舍大慢即今慢过慢也。今文以毁经像为邪慢。俱舍云邪慢者于有德中谓己有德。温陵云不能谓能故名大慢。(文)以轻十方如来为大我慢可也。

　　○二用心邪正。

　　悟则无咎非为圣证。若作圣解则有一分大我慢魔入其心腑。不礼塔庙。摧毁经像。谓檀越言此是金铜或是土木。经是树叶或是叠华。肉身真常不自恭敬。却崇土木实为颠倒。其深信者从其毁碎埋弃地中。疑误众生入无间狱。失于正受当从沦坠。

　　不礼等者。前但起慢未至毁经坏像。复因魔附遂至此地。入无间狱是毁碎经像之报。邪见起故非正受也。

　　○八轻安自足二一指相定名。

　　又彼定中诸善男子见色阴消受阴明白。于精明中圆悟精理得大随顺。其心忽生无量轻安。已言成圣得大自在。此名因慧获诸轻清。

　　前第六文因轻安生喜喜魔得入。今直以轻安致魔。又前轻安属定故文云无慧自禁。今轻安属慧所以与前不同。色消受现即是精明。此人慧多故云圆悟。重发悟解乃能得大随顺非破受也。长水云。定中发慧与理暂契名圆悟精理。理智相冥得无违拒故云随顺。起信云若离于念名为得入。虽说无有能说所说。虽念无有能念所念名为随顺。离念之理前已能契。故云则诸离念一切精明。动静不移忆忘如一随顺之相于今复见。忽生无量轻安是受阴发相。吴兴云轻安者。名虽同前其义则异。前以因慧获诸轻清。此由受阴于诸尘境无重浊之惑便言成圣得大自在。其说最是。然轻安亦因悟发。以受阴明白更悟精理则轻安无量。轻安随顺皆自在也。悟离重浊斯获轻清。轻清所以自在。后来着魔更不求进亦为轻清所误。谓只要轻清不须余事也。又前在定中止一轻安。今属慧性则生无量轻安。无障碍为轻。合理则安。因慧照空业障所以获诸轻清。

　　○二用心邪正。

　　悟则无咎非为圣证。若作圣解则有一分好轻清魔入其心腑。自谓满足更不求进。此等多作无闻比丘。疑误众生堕阿鼻狱。失于正受当从沦坠。

　　魔入好轻清之身。并起自足之想。此人已妄谓登圣又因魔附故不求进。无闻比丘如前所说。四禅比丘谓证四果。此人入定亦必以初禅为初果。四禅为四果。故云多作等。如此则疑误众生而自当入无间矣。当其见中阴而谤如来岂不失正受耶。又更不求进便失正受。亦不待见中阴时方失正受。

　　○九拨无因果二一指相推源。

　　又彼定中诸善男子见色阴消受阴明白。于明悟中得虚明性。其中忽然归向永灭。拨无因果一向入空。空心现前乃至心生长断灭解。

　　明悟者。恐是又得一番悟境故所得是虚明之性。虚明只是虚明妄想而已。归向永灭是总标。拨无因果下是释永灭之相。谓悟空则更无因果。乃至心生者。谓纵然起念念念不住。心法全空适足长其断灭之解。

　　○二用心邪正。

　　悟则无咎非为圣证。若作圣解则有空魔入其心腑。乃谤持戒名为小乘。菩萨悟空有何持犯。其人常于信心檀越饮酒啖肉广行淫秽。因魔力故摄其前人不生疑谤。鬼心久入或食屎尿与酒肉等。一种俱空破佛律仪误入人罪。失于正爱当从沦坠。

　　悟者。悟其为恶取空非第一义空。既无因果目持戒者反为著相。观后云食屎尿与酒肉等则其人非好酒肉女色直以此而明戒不必持正是空见。不必云于解则空于行则不空也。误入人罪者。令人误入于罪咎也。鼠唧鸟空岂正受耶。

　　○十爱极发狂二一指相定名。

　　又彼定中诸善男子见色阴消受阴明白。味其虚明深入心骨。其心忽有无限爱生。爱极发狂便为贪欲。此名定境安顺入心无慧自持误入诸欲。

　　色阴既消离诸窒碍曰虚。受阴明白照了前境曰明。深生味着即味禅。贪此工夫遂有失也。其心下受阴发相。始但味受阴之虚明。既因发狂触境皆爱转成外境之贪欲。此名等者。前第九是慧之过。今第十是定中生过。安隐顺意之境入于其心而无观慧以破其爱转成外欲。

　　○二用心邪正。

　　悟则无咎非为圣证。若作圣解则有欲魔入其心腑。一向说欲为菩提道。化诸白衣平等行欲。其行淫者名持法子。神鬼力故于末世中摄其凡愚其数至百。如是乃至一百二百或五六百多满千万。魔心生厌离其身体。威德既无陷于王难。疑误众生入无间狱。失于正受当从沦坠。

　　悟则能以慧照故无咎也。不悟则为大恶。从味禅贪爱以来展转增长。前但发欲令因魔附彰言赞欲因之化人行淫。盖白衣行欲为便。平等则无拣择。邪风一扇数至千万。所谓涓涓不绝遂成江河也。陷于王难自此人始。失于正受者。邪风广扇岂正受乎。

　　○二结过劝示。

　　阿难。如是十种禅那现境。皆是受阴用心交互故现斯事。众生顽迷不自忖量。逢此因缘迷不自识谓言登圣。大妄语成堕无间狱。汝等亦当将如来语于我灭后传示末法。遍令众生开悟斯义。无令天魔得其方便。保持覆护成无上道。

　　现境不识乃结发得之因。堕无间狱乃结所招之报。下皆例尔。前云修三摩提奢摩他中。今云禅那现境。岂非二种既合即禅那耶。准吴兴解。即用禅那心与受阴虚明妄想交互故现斯事。如来语者即所宣受阴魔现之文也。

　　○三想阴三一总示始终三一结前受阴。

　　阿难。彼善男子修三摩地受阴尽者。虽未漏尽心离其形。如鸟出笼。已能成就从是凡身上历菩萨六十圣位。得意生身随往无碍。

　　受阴尽者约已断说。心之不能去住自由者。外为色阴所碍内为受阴所留。二阴既尽故心离其形如鸟出笼也。未漏尽者。才断受阴三阴犹存。然真断受阴后三阴亦断在不久。不然岂有得意生身而反为魔著者乎。故知后文所言是伏非断故遭魔也。若真断色阴后阴亦如破竹况断受耶。从是凡身等者。凡身指父母生身。孤山以破受阴为初入圣位。其言曰色阴未尽即名字位。色阴尽者犹居观行。受阴尽则在相似初二两信。吴兴之意则不然。色阴尽时已入相似。故云见诸佛心如明镜中显现其像。此人于色阴悟入非但能尽色阴余之四阴亦空。其进观受阴者。盖于色阴未悟但伏色阴更观受阴。今于受阴悟入故云从是凡身上历菩萨六十圣位也。六十位者。十信。十住。十回向。四加行。十地。前如干慧与三渐次。后加等妙成六十位。言意生身者。众生受身虽具色心。而身生不及意之迅疾。菩萨亦然。历六十位皆意生身为变易也。然天台判意生身多在未断无明之位。如妙玄六下。十番利益中。止观三下。摄一切惑中。辅行云。楞伽大慧问佛何名意生。佛言譬如意去疾速无碍。名为意生。此即从喻得名。彼经又有两义重释。初云如十万由旬外。忆先所见疾至于彼。次云如幻三昧力忆本愿故。生诸圣中。初云忆处。次云忆愿。二义并是意忆生。故名为意生。(文)又有三种五种意生。略如大明法数。解三种意生身甚明。若据华严随意生身则通于破无明之位矣。

　　○二预示始终二一不尽始相。

　　譬如有人熟寐寱言。是人虽则无别所知。其言已成音韵伦次。令不寐者咸悟其语。此则名为想阴区宇。

　　此喻伏受阴人也。因伏受阴进观想阴故复堕想阴区宇。寱者梦中语也。喻受阴被伏有所得法门也。彼所得法门贤圣诸位皆在其中。而伏阴者不能自觉故云无别所知。然地位高下皆在其中故喻已成音韵伦次。证圣位者则知彼之所言可以分配诸位。文中熟寐喻想存。寱言喻受伏。音韵伦次喻贤圣诸位展转相生。

　　○二已尽终相。

　　若动念尽浮想消除于觉明心如去尘垢。一伦生死首尾圆照名想阴尽。是人则能超烦恼浊。

　　此预明进观想阴得悟之人也。想者取相为义。分剂名言从外尘起。岂非动念因尘有想。亦名浮想故喻为觉明之尘垢也。一伦生死等。古人解若悟真常无始终生死之异。今谓生死根株幽隐微细。浮想既祛方能圆照。一伦即一类也。生死非一故曰一伦。首尾即根株也。觉明能生法故该二死。分段为生死之首。变易为尾。想阴尽则见思断。前烦恼浊中文云。性发知见容现六尘岂非以取相为烦恼乎。故想尽则超烦恼浊。又前云忆识诵习。忆识即立境分剂。诵习即种种名言。则想生烦恼明矣。

　　○三结显妄源。

　　观其所由融通妄想以为其本。

　　长水云。想能融变身随于心。心想酢梅口中流水融通质碍。又想能取相即是内外融合而相通也。此是妄境中之融通不同二谛融通。

　　○二正详发相十一贪求善巧三一明想动。

　　阿难。彼善男子受阴虚妙不遭邪虑圆定发明。三摩地中心爱圆明。锐其精思贪求善巧。

　　夫正观邪发皆由妄想。因内想贪求种种妄忆遂发魔境。盖有诸内而应诸外理之必然者也。文中贪求魔入是发得能招之因。陷难入狱是发得所招之报。结劝先觉是令不贪着即入正观。章章皆尔。前之悲喜为邪虑。权寔俱照为圆明。贪求二字是想阴动魔之根本。

　　○二致魔邪。

　　尔时天魔候得其便。飞精附人口说经法。其人不觉是其魔着自言谓得无上涅槃。来彼求巧善男子处。敷座说法。其形斯须或作比丘令彼人见。或为帝释或为妇女或比丘尼。或寝暗室身有光明。是人愚迷惑为菩萨。信其教化摇荡其心破佛律仪潜行贪欲。口中好言灾祥变异。或言如来某处出世。或言劫火。或说刀兵。恐怖于人令其家资无故耗散。此名怪鬼年老成魔恼乱是人。厌足心生去彼人体。弟子与师俱陷王难。

　　飞精者急遣精魅也。温陵云。附人附他人也。其人所附人也。彼人是人皆指修定人也。(文)现形不同有似随物现形之方便也。化为妇女岂非破戒之渐。心摇荡故破戒导淫乃天魔乱人之本意。既为怪鬼所惑则潜行贪欲。似乎贪财然必以淫为正意。口中好言者指魔附之人。灾谓咎征。祥谓休征。如来出世即祥。劫火刀兵即灾。令人弃家逃散故致耗散。怪鬼。前因贪物附物成形。今散人赀财其宿习也。前七趣中鬼名有十今六种为魔。饿鬼苦极不能为魔。余之三鬼皆能向上不在魔数。吴兴云。弟子与师。即求巧之弟子。说法之师。下仿此。

　　○三劝先觉。

　　汝当先觉不入轮回。迷惑不知堕无间狱。

　　○二贪求经历三初明想动。

　　阿难。又善男子受阴虚妙不遭邪虑圆定发明。三摩地中心爱游荡。飞其精思贪求经历。

　　心有离形之机则思游历世界是爱游荡。长水云观中动掉举种子故现此魔境。

　　○二致魔邪。

　　尔时天魔候得其便。飞精附人口说经法。其人亦不觉知魔着亦言自得无上涅槃。来彼求游善男子处敷座说法。自形无变。其听法者忽自见身坐宝莲华全体化成紫金光聚。一众听人各各如是得未曾有。是人愚迷惑为菩萨。淫逸其心破佛律仪潜行贪欲。口中好言诸佛应世。某处某人当是某佛化身来此。某人即是某菩萨等来化人间。其人见故心生倾渴。邪见密兴种智消灭。此名魃鬼年老成魔恼乱是人。厌足心生去彼人体。弟子与师俱陷王难。

　　不自变形而变他形如佛菩萨。此游荡心中所好。盖贪游佛国即现佛国景象以惑之耳。魃鬼遇风成形以合其放佚之性也。行人心爱游荡以类相附故能淫逸其心破戒行欲。诸佛应世菩萨游人间皆是游历之事。乃好游者所慕。又某佛某菩萨者以欲钩牵其经历以参承也。其人见故者谓见其作此说。邪见密兴者多听邪说。则邪见生于胸中而正观种智倏焉消灭。魃鬼是淫习所感导淫宜矣。

　　○三劝先觉。

　　汝当先觉不入轮回。迷惑不知堕无间狱。

　　○三贪求契合三一明想动。

　　又善男子受阴虚妙不遭邪虑圆定发明。三摩地中心爱绵㳷。澄其精思贪求契合。

　　离影像为虚。除系恋为妙。资中云夫忘机寂照想念不生理自玄会。若希求吻合爱念潜增。拟心即差遂招魔惑。澄凝寂也。

　　○二致魔邪。

　　尔时天魔候得其便。飞精附人口说经法。其人实不觉知魔着亦言自得无上涅槃。来彼求合善男子处敷座说法。其形及彼听法之人外无迁变。令其听者未闻法前心自开悟。念念移易或得宿命或有他心或见地狱或知人间好恶诸事。或口说偈或自诵经。各各欢娱得未曾有。是人愚迷惑为菩萨。绵爱其心破佛律仪潜行贪欲。口中好言佛有大小。某佛先佛。某佛后佛。其中亦有真佛假佛。男佛女佛。菩萨亦然。其人见故洗涤本心易入邪悟。此名魅鬼年老成魔恼乱是人。厌足心生去彼人体。弟子与师俱陷王难。

　　对初二两人(初谓贪求善巧二谓贪求经历)故云自他俱无迁变。言外无言以表内契。未闻法而心开。非密契乎。开悟之心展转不同故云移易。或得下是移易中事。法师无言弟子自说岂非默契。各各欢娱承上或口说偈二句。行者之心绵密爱着致为邪术所动而破戒行淫。佛有先后大小者皆显密契。魅鬼是诈习遇畜成形之物。诈习以甘言诳惑于人。为鬼遇猿狐猪犬亦现美色媚人。由行人贪契合而魅鬼适足以坏之也。幽溪曰。绵密也。㳷合也。即前心精通㳷之㳷。夫我之因觉湛然能与诸佛果觉吻合亦求其任运而已。若心爱绵㳷澄精思而贪契合天魔得其便矣。令闻法者心自开悟至于他心宿命皆以密契之事而应之也。长水云。男女佛者。贵引行人行贪欲事无妨成佛。约教固有偏圆之殊而本同末异岂果有大小乎邪人灼然谓之大小。如来本迹岂易知之邪人辄判某在先而某在后。又乃恣其不逊有真伪之分何其愚哉。洗涤本心者反以邪见除去正见也。

　　○三劝先觉。

　　汝当先觉不入轮回迷惑不知堕无间狱。

　　○四贪求元本三一明想动。

　　又善男子受阴虚妙不遭邪虑圆定发明。三摩地中心爱根本。穷览物化性之终始。精爽其心贪求辩析。

　　色受伏而想阴现是圆定。心爱根本推万化所由生也。欲知其始并欲知其终而意则至于求元也。

　　○二致魔邪。

　　尔时天魔候得其便。飞精附人口说经法。其人先不觉知魔着亦言自得无上涅槃。来彼求元善男子处敷座说法。身有威神摧伏求者。令其座下虽未闻法自然心伏。是诸人等将佛涅槃菩提法身即是现前我肉身上。父父子子递代相生即是法身常住不绝。都指现在即为佛国无别净居及金色相。其人信受亡失先心。身命归依得未曾有。是等愚迷惑为菩萨。推究其心破佛律仪潜行贪欲。口中好言眼耳鼻舌皆为净土。男女二根即是菩提涅槃真处。彼无知者信是秽言。此名蛊毒魇胜恶鬼年老成魔恼乱是人。厌足心生去彼人体。弟子与师俱陷王难。

　　蛊魇二鬼咸具威力。而加以天魔之威故未闻法而使人心伏也。推原邪念。直将生生之法等于三德秘藏。谓生理化元咸在于此。如法身为因菩提为果。菩提为因涅槃为果。而肉身上父为因子为果。子又为因子之子又为果。理无所存遍在于事。即此生生是三德也。三德无非法身即同父父子子无非肉身。递代句揭出生生本旨。三法中法身为主故复指法身常住。正报既尔依报亦然。不但以生等无生。且谓生法超于无生。能使行人信受亡失先心者。先心欲断结出生死。今反为生生所惑。日将生生之法以究其心。自然舍正归邪破戒导淫矣。口中好言等者。前是诸人之见。今是魔附者所说。不但净秽无殊亦似依正不二。蛊为贪恨所成附毒虫而成形害人者也。魇胜或即是魔鬼。世有魇胜之术取能压伏故名魇胜。或二鬼相藉以行魔业。盖影响于生死即涅槃烦恼即菩提而杂以秽言。故作此论指妄为本其本显然。不觉信受并去其穷览之先心矣。指妄为本谓不须别求也。

　　○三劝先觉。

　　汝当先觉不入轮回。迷惑不知堕无间狱。

　　○五贪求冥感三一明想动。

　　又善男子受阴虚妙不遭邪虑圆定发明。三摩地中心爱悬应。周流精研贪求冥感。

　　长水云功深行着感应自冥。起念妄求魔精暗入。吴兴云悬应在圣冥感在己。于未证理前求其休验也。

　　○二致魔邪。

　　尔时天魔候得其便。飞精附人口说经法。其人元不觉知魔着亦言自得无上涅槃。来彼求应善男子处敷座说法。能令听众暂见其身如百千岁。心生爱染不能舍离。身为奴仆四事供养不觉疲劳。各各令其座下人心知是先师本善知识。别生法爱粘如胶漆得未曾有。是人愚迷惑为菩萨。亲近其心破佛律仪潜行贪欲。口中好言我于前世于某生中先度某人。当时是我妻妾兄弟今来相度。与汝相随归某世界供养某佛。或言别有大光明天佛于中住。一切如来所休居地。彼无知者信是虚诳遗失本心。此名疠鬼年老成魔恼乱是人。厌足心生去彼人体。弟子与师俱陷王难。

　　暂见其身如百千岁者。言暂时相见如百千岁。补遗云令听者谬忆此人是我先世本师以倾其意耳。(文)别生法爱者。谓于寻常师弟情外别生法爱。亲爱既深遂致破戒。我于下先引他人为例。今来下正指行人。既以前生为今生之缘。复以今生为后世之缘。以见感应决不相离。当斯时也虽欲出其樊笼不可得矣。古注云休居地者涅槃处也。真实涅槃岂有处耶。今指天为圆寂之地非魔是何。信是等者指前所说皆是虚诳。疠鬼即瞋习遇衰成形者也。此最能示感应。如今人事五瘟使者此其验焉。

　　○三劝先觉。

　　汝当先觉不入轮回。迷惑不知堕无间狱。

　　○六贪求深入三一明想动。

　　又善男子受阴虚妙不遭邪虑圆定发明。三摩地中心爱深入。克己辛勤乐处阴寂贪求静谧。

　　深入定境欲到人所不到也。非克苦辛勤不能得之。乐阴寂而求宁静其所知必有超于显露者矣。孤山云束约身心名为克己。

　　○二致魔邪。

　　尔时天魔候得其便。飞精附人口说经法。其人本不觉知魔着亦言自得无上涅槃。来彼求阴善男子处敷座说法。令其听人各知本业。或于其处语一人言汝今未死已作畜生。敕使一人于后蹋尾顿令其人起不能得。于是一众倾心钦伏。有人起心已知其肇。佛律仪外重加精苦。诽谤比丘骂詈徒众。讦露人事不避讥嫌。口中好言未然祸福。及至其时毫发无失。此大力鬼年老成魔恼乱是人。厌足心生去彼人体。弟子与师俱陷王难。

　　只求阴两字已尽一章之意。一各知本业。二蹋尾不起。三起心知肇。四讦露人事。五未然祸福。皆阴事也。律外加勤以投其克苦之好。唯此文无破戒语。讦露谓攻人之阴私也。八卷有大力鬼王乃情少想多之报。今但云鬼未必是王而神通力大者也。俱陷王难有本云多陷王难未知孰是。雨公云心爱四句当与下章心爱三句换过则前后相应。因将此文竟作爱知见贪宿命解之。未必然也。温陵云邪定能具五通。本业宿业也。畜生后报也。此二宿命通也。知肇他心通也。讦露眼耳通也。然知后报即属天眼岂皆宿命者哉。东土人师只闻解经不闻改经。

　　○三劝先觉。

　　汝当先觉不入轮回。迷惑不知堕无间狱。

　　○七贪求知见三一明想动。

　　又善男子受阴虚妙不遭邪虑圆定发明。三摩地中心爱知见。勤苦研寻贪求宿命。

　　○二致魔邪。

　　尔时天魔候得其便。飞精附人口说经法。其人殊不知其魔着亦言自得无上涅槃。来彼求知善男子处敷座说法。是人无端于说法处得大宝珠。其魔或时化为畜生口衔其珠及杂珍宝简策符牍诸奇异物先授彼人后着其体。或诱听人藏于地下有明月珠照耀其处。是诸听者得未曾有。多食药草不餐嘉馔。或时日餐一麻一麦其形肥充魔力持故。诽谤比丘骂詈徒众不避讥嫌。口中好言他方宝藏。十方圣贤潜匿之处。随其后者往往见有奇异之人。此名山林土地城隍川岳鬼神年老成魔。或有宣淫破佛戒律。与承事者潜行五欲。或有精进纯食草木。无定行事恼乱是人。厌足心生去彼人体。弟子与师多陷王难。

　　求知两字便尽一章之意。是人即修三摩地人也。明珠珍宝简策符牍乃川岳所藏而能知之知见无不通矣。简策秘书也。符牍秘术也。补遗云先授彼人后着其体者。谓以奇异之物先授之使其见然后藏着身体之内。诱其起贪故也。有明月珠照耀其处者。地下有珠所以显其无所不见。多食下是投其勤苦之好。辅行云馔者陈饮食也。亦具食也。宝藏则以宝珠为证。圣贤则以异人为证。或有下文分两节。说法师与弟子行淫。检郭璞传。暨阳人任谷因息耕于树下。忽有一人着羽衣就淫之。既而不知所在。谷遂有娠。积月将产羽衣复来以刀穿其阴下出一蛇子。便去。谷遂为宦者。后诣阙上书自云有道术。晋元帝留谷于宫中。璞上疏曰。按周礼奇服怪人不入宫。今谷妖诡怪人之尤者而登讲肆之堂密迩殿省之侧。尘点日月秽乱天听。臣之私情窃所不取。后元帝崩谷遂亡走。不杂五欲名精进。此中不言宿命当是文略或别有意。有欲与前文互换谓前文皆是宿命。考前文止有各知本业一句似通宿命。若能知未死之前已是畜生是天眼通非宿命通。而尽以为宿命可乎。

　　○三劝先觉。

　　汝当先觉不入轮回。迷惑不知堕无间狱。

　　○八贪求神力三一明想动。

　　又善男子受阴虚妙不遭邪虑圆定发明。三摩地中心爱神通种种变化。研究化元贪取神力。

　　长水曰化元谓神变之本。此贪如意通。爱染忽生正见消灭。

　　○二致魔邪。

　　尔时天魔候得其便飞精附人口说经法。其人诚不觉知魔着亦言自得无上涅槃。来彼求通善男子处敷座说法。是人或复手执火光。手撮其光分于所听四众头上。是诸听人顶上火光皆长数尺亦无热性曾不焚烧。或水上行如履平地。或于空中安坐不动。或入瓶内或处囊中。越牖透垣曾无障碍。惟于刀兵不得自在。自言是佛身著白衣受比丘礼。诽谤禅律骂詈徒众。讦露人事不避讥嫌。口中常说神通自在。或复令人旁见佛土。鬼力惑人非有真实。赞叹行淫不毁粗行。将诸猥媟以为传法。此名天地大力山精海精风精河精土精一切草木积劫精魅。或复龙魅。或寿终仙再活为鬼。或仙期终计年应死。其形不化他怪所附。年老成魔恼乱是人。厌足心生去彼人体。弟子与师多陷王难。

　　是人指魔附之人。火光乃不附草木者。长水云必若真空刀岂能沮。准仁王经。白衣高座比丘地立是法灭相。菩萨戒中亦同此说。旁见佛土者。身不入佛土而见佛土故云旁见。猥鄙也。媟狎也。郭璞云相亲狎也。山精河精等以其得五行之精故于四大无碍。寿终仙再活为魅者以仙术犹在故。其形不化者谓年死而形不化。

　　○三劝先觉。

　　汝当先觉不入轮回。迷惑不知堕无间狱。

　　○九贪求深空三一明想动。

　　又善男子受阴虚妙不遭邪虑圆定发明。三摩地中心爱入灭。研究化性贪求深空。

　　入灭欲速入涅槃也。化性万化之性也。

　　○二致魔邪。

　　尔时天魔候得其便。飞精附人口说经法。其人终不觉知魔着亦言自得无上涅槃。来彼求空善男子处敷座说法。于大众内其形忽空众无所见。还从虚空突然而出存殁自在。或现其身洞如琉璃。或垂手足作栴檀气。或大小便如厚石蜜。诽谤戒律轻贱出家。口中常说无因无果。一死永灭无复后身及诸凡圣。虽得空寂潜行贪欲。受其欲者亦得空心拨无因果。此名日月薄蚀精气金玉芝草麟凤龟鹤经千万年不死为灵出生国土。年老成魔恼乱是人。厌足心生去彼人体。弟子与师多陷王难。

　　古云即色明空是无上智。求空灭色魔境随生。即中云空不可着着则遭魔。文云深空亦是即有而空。故魔人所现忽空忽有存没无定。是示为深空也。虽空有不定意重于空故言无因无果。是投其爱灭也。或云行人好空故以空惑。至于体净支香而又便蜜。虽与空无涉而神异之事真足动人。然体香便蜜亦显深空功德以惑人耳。受欲而得空心为魔力所摄也。京房易传云。日月赤黄为薄。或曰不交而蚀曰薄。长水云薄蚀精气者。此即恶星精曜能为蚀神亦为魔怪。金玉芝草虽无情物。而精怪依附能成魔也。

　　○三劝先觉。

　　汝当先觉不入轮回。迷惑不知堕无间狱。

　　○十贪求长寿三一明想动。

　　又善男子受阴虚妙不遭邪虑圆定发明。三摩地中心爱长寿。辛苦研几贪求永岁。弃分段生顿希变易细相常住。

　　欲弘佛法心爱长寿古亦有之。研几者研及于微细之处也。古人云。分段生死三界惑尽方始得离。二乘无学登地菩萨皆得变易。补遗云。变易土中微细生灭缘相生坏。若望分段亦名常住法性身。

　　○二致魔邪。

　　尔时天魔候得其便。飞精附人口说经法。其人竟不觉知魔着亦言自得无上涅槃。来彼求生善男子处敷座说法。好言他方往还无滞。或经万里瞬息再来。皆于彼方取得其物。或于一处在一宅中数步之间令其从东诣至西壁。是人急行累年不到。因此心信疑佛现前。口中常说十方众生皆是吾子。我生诸佛。我出世界。我是元佛。出世自然不因修得。此名住世自在天魔使其眷属如遮文茶及四天王毗舍童子。未发心者利其虚明食彼精气。或不因师其修行人亲自观见称执金刚与汝长命。现美女身盛行贪欲。未逾年岁肝脑枯竭。口兼独言听若妖魅前人未详。多陷王难未及遇刑先已干死。恼乱彼人以至殂殒。

　　口中常说等者。生佛依正皆其所生独为元佛。长寿可知。与汝长命遂其长生之愿也。口兼独言者。修行之人与魔对说。旁人不晓以为独言。听之若妖魅之语。前人即旁人也。未详即不晓也。此人不但受阴是伏即色阴亦是伏非断。不然。岂有已断色受妄想得意生身而盛行贪欲肝脑枯竭者乎。故知伏断不分强释兹文必多矛盾。温陵云万里瞬息乃得变易者之事也。陀罗尼经有遮文茶。夫毗舍童子即毗舍遮鬼隶四天王。已发心则护人。未发心则害人。以彼定力虚明为利故食精气。或不因师者。不因魔附之师而亲见魔现也。

　　○二结过劝示二一约魔事结。

　　阿难。当知是十种魔于末世时在我法中出家修道。或附人体或自现形。皆言已成正遍知觉。赞叹淫欲破佛律仪。先恶魔师与魔弟子淫淫相传。如是邪精魅其心腑。近则九生多逾百世。令真修行总为魔眷。命终之后必为魔民。失正遍知堕无间狱。汝今未须先取寂灭。纵得无学留愿入彼末法之中起大慈悲救度正心深信众生令不着魔得正知见。我今度汝已出生死。汝遵佛语名报佛恩。

　　劝教后人。正是灭后正观阴心之人。因一妄想即有发得魔境牵人入苦。故须教示。十种中唯第八有身著白衣之言余多现比丘相。涅槃经云。未来世中是魔波旬渐当坏乱我之正法。乃至现比丘比丘尼及阿罗汉像。非法说法诽谤戒律。自言得圣惑乱世间。古人共引此文解今是十种魔至出家修道。今亦依之。或附下指前十中前九是附人体。第十是自现形。九生百世指修行之时节也。谓修行人能伏受阴由九生百世之积功也。阿难虽入风奋迅四派其身乃权力示现。而留愿救世必依佛敕也。正心者真欲自度度他。深信者乐趣如来极果。善拣魔佛名正知见。

　　○二约想阴结。

　　阿难。如是十种禅那现境皆是想阴用心交互故现斯事。众生顽迷不自忖量。逢此因缘迷不自识。谓言登圣大妄语成堕无间狱。汝等必须将如来语于我灭后传示末法。遍令众生开悟斯义。无令天魔得其方便。保持覆护成无上道。

　　谓言登圣者谓逢十种魔而自谓登圣也。逢魔是发得境。堕狱即所招报。遍令不着可入正观矣。

　　首楞严经观心定解卷第九
卍新纂续藏经第 15 册 No. 0306 楞严经观心定解


　　大佛顶如来密因修证了义诸菩萨万行首楞严经观心定解卷第十

　　○四行阴。此五阴发得境中。前二属贪爱大慢等烦恼境。想阴的是魔境。今行阴十种是见境。五识阴中。兼于禅见等执。最后二乘住立涅槃而不前进即二乘境。止观立十境而初观阴入有不得入者反因观心发得下九。皆当用十乘妙观观之一一令成不思议境。今经正为禅那行人因观不入反发魔事。故微细详明不令住着则正观可入也。为三一总示始终。又三一结前想阴。

　　阿难。彼善男子修三摩地想阴尽者。是人平常梦想消灭寤寐恒一。觉明虚静犹如晴空无复粗重前尘影事。观诸世间大地山河如镜鉴明来无所粘过无踪迹。虚受照应了罔陈习唯一精真。

　　想阴尽者约已断说。想以取相为义。寤则为想寐则为梦。只就寤时已纷然不一何况寐乎。今想阴既除故虽有寤寐而其相恒一也。明平常心体如此。觉明下有法喻合。如来得妙空明觉此是果人之德。今在行人觉明虚静不取相故虚。无喧杂故静。晴空中无云烟如觉明中无梦想粗重之习。苕溪曰准智论明阿罗汉有眠无梦。验今想尽即六根净。以圆观所破通别二惑犹如冶铁粗垢先除故曰无复粗重等也。观诸下明应物之用。世间该依正二报。独言山河大地者想念所著每在依报故也。如镜下是喻。鉴亦镜也。又镜有鉴物之明。来去无著。虚受下是合法。不取外物之相是以虚受唯照应之而已。更不起怨亲诸想是无陈习。

　　○二预示始终二一不尽始相。

　　生灭根元从此披露。见诸十方十二众生毕殚其类。虽未通其各命由绪。见同生基犹如野马熠熠清扰为浮根尘究竟枢穴。此则名为行阴区宇。

　　补遗云。皆谓想尽行现故云披露。今谓前言想尽约利根破惑入相似位者说之。若钝根人但是伏惑想阴未破。惟得想心凝明而已未可云尽。即中云想尽行现其说元是。在断想者行阴才现即能断行。故后经文明行阴尽相。在伏想者便堕行阴区宇中。经含二意元不相妨。生灭下想伏而行现也。六识之体既伏七识之体斯现。楞伽云。七识生灭如来藏不生灭此二和合成阿赖耶。据楞伽此言知前六识皆生灭而根元在第七明矣。又如余四阴皆有生灭而根元在行阴中故言生灭根元。见诸下明行现则通他人。前受想但在一身。今行阴露则能穷十二类生。虽未下明未见类生之识。见同生基明已见类生之行。盖各命由绪其种子在八识中尚未能通。而十二类同生之基状若无知喻同野马。野马即阳焰也。春晴远望其状如水。熠熠闪烁貌。体离受想虽扰而清。言浮尘根者。粗浮显露曰浮。体无知觉曰尘。除却清净四大即浮尘根。其中爪生发长筋转脉摇人不自知总为行阴所摄。虽在自身似无情法。故经云是身无知如土木瓦石也。生住异灭名不相应行斯为浮根究竟枢穴。门簨曰枢。门臼曰穴。簨横木也。此人但伏想阴故入行阴区宇。

　　○二已尽终相。

　　若此清扰熠熠元性性入元澄一澄元习。如波烂灭化为澄水名行阴尽。是人则能超众生浊。

　　若此下谓利根人观行得悟即于此灭行也。熠熠清扰为十二类生基故称元性。性入元澄者。生灭之性入于本元澄寂之体也。或谓元澄是后识性。流急不见非是无流非也。即中谓行阴尽处即是元澄。若以此为常行亦得指为识耶。澄彼清扰之习故云一澄元习。元习即上元性。故知性是习成之性。喻中澄水当喻真性不当喻识。惑业所招苦报生灭不停名众生浊。故行尽则超之。

　　○二结显妄源。

　　观其所由幽隐妄想以为其本。

　　想阴之想是粗浮之想。行阴是微细之想。如前经云变化密移我诚不觉故今云幽隐妄想。

　　○二正详发相十一二无因论三一总述。

　　阿难当知。是得正知奢摩他中诸善男子凝明正心十类天魔不得其便。方得精研穷生类本。于本类中生元露者观彼幽清圆扰动元。于圆元中起计度者是人坠入二无因论。

　　想阴已伏不起邪虑名正知。奢摩他是入空止观也。有三缘故魔不得便。一者凝谓心常在定故。二者明谓心常观照故。三者正谓不起邪虑故。方得精研等者。至此不但见己并见他人能穷十二类生之本。往昔已来已有类生。故云本类。生元即行阴也。即下文云幽清圆等。对下第二外道是观常扰动元故今云圆扰动元。穷十二类故称圆也。圆元者。圆字承上观彼句。元字承上生元句。执无因者良由未通各命由绪之故。

　　○二别显二初本无因又二一正明。

　　一者是人见本无因。何以故。是人既得生机全破乘于眼根八百功德见八万劫所有众生业流湾环死此生彼。只见众生轮回其处。八万劫外冥无所观。便作是解此等世间十方众生八万劫来无因自有。

　　初句标。何以故下征释。破是看破。以下即云眼根故也。长水曰八百功德。谓由定力发其眼根本分功德百倍增胜见八万劫。吴兴云。业流湾环者行阴流转也。既见众生死此生彼。便知何人复为何人。自身曾从何类转入何类。他身亦然。若尔与各命由绪何别。盖各命由绪是见识中所含种子。今但见业报转变不见种子。如但见面岂即见心。交光云。此人总见类生不停非一一各详。似并不知何人为何人则解文太粗矣。此人眼根只见众生轮回八万劫中不见其识。而八万劫外亦无所观。吴兴指为外道冥谛是也。轮回其处者。指八万劫为处。便作下是起僻解。

　　○二结过。

　　由此计度亡正遍知堕落外道惑菩提性。

　　无因则非正知。只见八万则非遍知。误落外道不知菩提之正轨矣。

　　○二末无因二一正明。

　　二者是人见末无因。何以故。是人于生既见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形亦复如是。而我本来不见菩提云何更有成菩提事。当知今日一切物象皆本无因。

　　夫人不生鸟鸟不生人。生根有异。直以久远为生根也。乌从来黑者其根既定色相无改。前劫乌黑今乌亦黑。余三句亦然。白非洗黑非染者。言其根定不从因缘有也。以本例末色相无殊。乌鹄等虽尽今日之形。而后劫之乌还如今黑。后劫人天亦如今竖。此中古人引身子观鸽恐不相肖。是人既观八万劫则自身必历诸道他人亦然。经但云色相无殊非云人死必为人也。如云乌从来黑岂云乌死必为乌乎。而我下以诸法之有根显菩提之无根。昔有菩提今后方有菩提。往昔既无后来安有。是则一切皆有菩提独无谤法甚矣。结文本字合是末字。今日万象决不因修证而改是末无因也。前计本无因乃由不见其始。今计末无因乃由不用修证遂废修业之因。

　　○二结过。

　　由此计度亡正遍知堕落外道惑菩提性。

　　○三结示。

　　是则名为第一外道立无因论。

　　吴兴曰肇师云。外道末伽梨谓众生苦乐不因行得皆自然耳。前文云末伽梨等都言此身死后全灭。今计无因虽不云死灭必至劫满亦同其伦。当知诸见不出四句。谓断。常。双亦。双非也。上二无因即断见。下四遍常及一分无常一分常乃至死后俱非即后三句。余之所计皆源流于此。

　　○二四遍常论二一正心绝魔。

　　阿难。是三摩中诸善男子凝明正心魔不得便。

　　修圆定者空假在一心中故或言奢摩他或言三摩。良由正观现前故魔不能发。即已断想受前七卷半中任运修证证入圆位之人也。

　　○二穷元发见三一总述。

　　穷生类本观彼幽清常扰动元。于圆常中起计度者是人坠入四遍常论。

　　起计度者。即但伏不断因观发昔起九境能招报因一类也。在佛法中以不生不灭为常今以行阴常存曰常。温陵云遍即圆也。故此标名遍常后结名圆常。

　　○二别显二初正明四初二万常。

　　一者是人穷心境性二处无因。修习能知二万劫中十方众生所有生灭。咸皆循环不曾散失计以为常。

　　此因穷心境二处而知二万劫也。穷心性者如目但能见。耳但能闻。必其生根之有异。穷境性者。如乌从来黑。鹄从来白。亦其生根有异也。生灭循环不曾散失者。如钟声虽歇叩则还生。不特一物性常物物皆常。故有生有灭不过循环之法。而二万劫来众生未常少一人也。若少一人即散失矣。正因观生灭而见其常故此计从行阴发。内教明缘生无性正破此计。声从钟槌而发正是从因缘生。而彼计为无因此一谬也。从因缘生其性无常。无常即空而彼反计为常此又一谬也。问。性具诸法不从因缘大是常住与此计何相似耶。答。性具七大诸法必因破相而显。今生灭未破。特因众生经劫不散计以为常。是执相为常便成早计。又性具之理虽非生因所生亦是了因所显。可直云无因耶。此外道但见行阴尚未知识阴何由见性乎。幽溪云。前由眼根八百功德故谓之见。今依意根千二百功德故谓之知。所获意通比前为小但能知二万劫也。

　　○二四万常。

　　二者是人穷四大元四性常住。修习能知四万劫中十方众生所有生灭咸皆体恒不曾散失计以为常。

　　此因穷四大而知四万劫也。不相应行状若无知遍及器界。是人既观生灭根元必能穷四大根元。而四大生而复灭灭而又生性岂不常。此性即众生之体故使众生不失。以不失为常非以不生灭为常。幽溪曰上于心境二性生计其见尚宽遍色遍心。今穷四大性常其见则狭但在于色而已。其中意根功德比前倍大故言四万。言修习能知者。乃想伏行现之后重加修习方能知之也。

　　○三八万常。

　　三者是人穷尽六根末那执受心意识中本元由处性常恒故。修习能知八万劫中一切众生循环不失本来常住。穷不失性计以为常。

　　补遗云初就心境观生灭。次就四大观生灭。今就六识至八识中观其生灭方为穷尽。言六根者。举所依根即该六识。文中初从六根穷至八识。次又从八至六识。于此三中凡有生灭与类生共者是众生之元由。见其不断乃谓性常。虽历六七八只观行阴境耳。即中谓此人虽见行阴仍观识阴故能知八万劫也。从八万劫以至今日即名本来常住。穷尽八识知八万劫是穷不失性。吴兴云按楞伽经阿梨耶识。除佛及八地菩萨诸余二乘外道修行者皆不能知。由是观之。今行阴未尽岂能于此计以为常。应知心意识者通举八识也。本元由处别指行阴也。良以首楞严定顿穷八识圆伏五住。而于想阴尽处不了行阴微细生灭妄认为常。非谓定中已见第八。悫师云。若了八识何得异计斯语善焉。天如曰俱舍云。集起名心。思量名意。了别名识。百法疏云。八识名心。七识名意。六识名识。又婆沙云。心即意识。如火名焰。亦名为炽。亦名烧薪。只是一心有三差别。此中诸解当取岳师通举八识别指行阴之说为近理也。吴兴云顿穷八识圆伏五住。初正观总无明心即六识心王。而既伏破受想六即业识矣。一心三别此之谓也。

　　○四不生灭常。

　　四者是人既尽想元生理更无流止运转。生灭想心今已永灭。理中自然成不生灭。因心所度计心为常。

　　生理者行中理体。若即以行阴为理体恐未必然。如前文云见同生基熠熠清扰。据此文既以行为扰动岂今谓其无流转耶。此人计行之生灭全由于想故称想元。想阴既灭行体必无流转乃计为常。斯乃意根卜度不谛甚矣。故不复立能知之劫量也。又生灭由想故想为生灭之元。想元既尽行中已无生灭之相但存其理。或流或止即是运转。想尽而行不流如披其枝而根本亦枯也。生灭下出自然计耳故非重叠。前三人皆用修习而第四人不用修习故云自然成不生灭。行本生灭而以为不生灭者因心所度故也。

　　○二结过。

　　由此计常亡正遍知。堕落外道惑菩提性。

　　以无常为常则非正。不超二万乃至八万即非遍。

　　○三结示。

　　是则名为第二外道立圆常论。

　　吴兴曰此曰遍常所穷之境从广至狭而成次第初通五阴。二局色阴。三惟行阴。四但是行中不生灭理。若言第三计八识第四复计行阴。其义既失所次亦非。

　　○三四一分无常一分常论二一正心绝魔。

　　又三摩中诸善男子坚凝正心魔不得便。

　　○二穷元发见三一总述。

　　穷生类本观彼幽清常扰动元。于自他中起计度者。是人坠入四颠倒见。一分无常一分常论。

　　自他如后释。虽观常住非不生灭。虽观无常不能破法。皆成颠倒之见。

　　○二别显二初正明四一我常彼无常。

　　一者是人观妙明心遍十方界湛然以为究竟神我。从是则计我遍十方凝明不动。一切众生于我心中自生自死。则我心性名之为常。彼生灭者真无常性。

　　据三卷末云。各各自知心遍十方则是人所观似亦非谬。但若作此见即成邪计。妙明心体不离陀那七识。恒执陀那为自内我。岂不执妙明心为神我耶。七识为生灭根元。今存行阴正七识现行之时当有此计。故此计从行阴起非即以行阴生灭为常也。我遍十方是我大色小。我即是自。凝明不动显其为自体也。众生即他。自生自死言与真心无涉。我心为常众生无常即是立我慢幢打自大鼓。谓自悟心即无生灭。他不悟心但有生灭。是独得其常而傲众生之无常。

　　○二劫坏劫不坏。

　　二者是人不观其心。遍观十方恒沙国土。见劫坏处名为究竟无常种性。劫不坏处名究竟常。

　　见同生基但观十方。吴兴曰。三禅以下终为三灾所坏名无常种性。四禅以上灾不能坏名究竟常。常则为自所证涅槃之处。无常则为他生死之处。

　　○三我如微尘转。

　　三者是人别观我心精细微密犹如微尘。流转十方。性无移改。能令此身即生即灭。其不坏性名我性常。一切死生从我流出名无常性。

　　见同生基而别观我心也。前计妙明遍十方是我大色小。今观心如微尘是色大我小。惟识云体常至细如一极微。潜转身中作事业故。今流转十方亦此类也。微尘所至更无隔碍故流转十方。性无改者谓心之自性无有改易。吴兴云。我既微细生灭亦然故云即生即灭。而此生灭从细至粗相续无间故云一切死生等。(文)既云能令此身岂非从我流出。文云流转十方可知是行虽行而常。身之生灭是行而无常也。

　　○四行常余无常。

　　四者是人知想阴尽见行阴流。行阴常流计为常性。色受想等今已灭尽名为无常。

　　吴兴曰。前观我心虽流转十方性无移改。不知我是行阴其体常流。今虽见流仍未见识阴之相故对色受想等为常无常也。此四颠倒。初观神我及一切众生即正报也。次观国土与劫即依报也。此二对他明常无常。三观我心及身四计阴等此二约自色心明常无常。亦从广至狭也。

　　○二结过。

　　由此计度一分无常一分常故堕落外道惑菩提性。

　　○三结示。

　　是则名为第三外道一分常论。

　　○四四有边论二初正心绝魔。

　　又三摩中诸善男子坚凝正心魔不得便。

　　○二穷元发见三一总述。

　　穷生类本观彼幽清常扰动元。于分位中生计度者。是人坠入四有边论。

　　有边无边在十四问中悉是邪计。温陵曰分位有四。谓三际分位。见闻分位。彼我分位。生灭分位。幽溪曰。四种分位不外时之与处。如第一第四约时以言之。第二第三约处以言之。又以时为分。以处为位。合时与处成四种分位。

　　○二别显二初正明四一三世。

　　一者是人心计生元流用不息。计过未者名为有边。计相续心名为无边。

　　过去之时虽远然至现在而成边际。未来之时虽长然至现在而亦成边际。边即边际。物之尽处也。过未约时名为有边。现在相续之心计为无边。盖流用之心历然居现在之中指此心为无边非约时也。应知心在过去则过去亦现在也。心在未来则未来亦现在也。相续心唯居现在现在有何边乎。温陵曰。不知真际本非有边非无边故作此计。

　　○二众生。

　　二者是人观八万劫则见众生。八万劫前寂无闻见。无闻见处名为无边。有众生处名为有边。

　　长水云。八万劫见于众生然有分剂故曰有边。温陵云前以不见为有边。此以无闻为无边。乃回互倒计也。

　　○三心性。

　　三者是人计我遍知得无边性。彼一切人现我知中。我曾不知彼之知性名彼不得无边之心但有边性。

　　此人穷至行阴则所知无边。谓遍见众生毕殚其类也。他人未穷行阴故曾不知彼之知性。而有边无边分矣。我曾不知彼之知性者谓曾不见有人能遍知也。

　　○四生灭。

　　四者是人穷行阴空。以其所见心路筹度一切众生一身之中计其咸皆半生半灭。明其世界一切所有一半有边一半无边。

　　行以生灭为义直谓之空可矣。然以所见心路筹度不能全空。见有生见有灭是其所见即是其心所行之路。一切众生指正报。下世界兼依报。谓正生时即现灭相是半生半灭也。因谓世间一切所有一半属生是有边际。一半属灭是无边际。

　　○二结过。

　　由此计度有边无边堕落外道惑菩提性。

　　○三结示。

　　是则名为第四外道立有边论。

　　经中初标后结但举有边者。有无相待举一即该。有谓理体无边故避之者其说非也。

　　○五四不死矫乱论二一正心绝魔。

　　又三摩中诸善男子坚凝正心魔不得便。

　　○二穷元发见三一总述。

　　穷生类本观彼幽清常扰动元。于知见中生计度者是人坠入四种颠倒不死矫乱遍计虚论。

　　前文云由是真精妙觉明性故能令汝出指非指。今不见识精明元唯见行阴故于是中偏多计度。资中曰准婆沙论。释外道计天常住名为不死。计不乱答得生彼天。若实不知而辄答者恐成矫乱。故有问时答言秘密。言辞不应皆说。或不定答。佛法诃云。此真矫乱故名不死矫乱虚论。温陵曰以邪倒故于知见中狂解不决遂矫乱其语也。今之邪人妄谓得道而中无主正矫惑于人者多类此四。

　　○二别显二初正明四一俱计四双。

　　一者是人观变化元。见迁流处名之为变。见相续处名之为恒。见所见处名之为生。不见见处名之为灭。相续之因性不断处名之为增。正相续中中所离处名之为减。各各生处名之为有。互互亡处名之为无。以理都观用心别见。有求法人来问其义。答言我今亦生。亦灭。亦有。亦无。亦增。亦减。于一切时皆乱其语。令彼前人遗失章句。

　　只一行阴迁流相续之相以为根本遂成八计。一于根本中以有迁流处计之为变。即此迁流者前后相续复是恒义。乃亦变亦恒也。下皆充拓其见。初生灭者于迁流一边更为二计。正生起时似有能见所见。生即有灭入离能见所见。相续亦分二。计相续有因则其体性不断是展转增上。而正相续中前后相离之处必有间隙即是缺减。迁流中前后二念各各生起复以为有。而前后互无如瓶中无衣衣中无瓶即是无义。以理都观者。实有处所可观都称为理。而见之各别。又复如是八处所凭只一行阴。故云亦生亦灭等也。

　　○二计无。

　　二者是人谛观其心互互无处因无得证。有人来问惟答一字但言其无。除无之余无所言说。

　　既云谛观其心知约行阴之相非指行中所见诸法也。幽溪曰。生能互无其灭灭能互无其生故名互互无。前则枝于八今则定于无。盖有灭则不可云生。有生则不可云灭。故幽溪以为互亡。无既云无有亦云无岂非矫乱。

　　○三计有。

　　三者是人谛观其心各各有处因有得证。有人来问惟答一字但言其是。除是之余无所言说。

　　幽溪曰各各有处。生中有生。住中有住等。秪是生住异灭循环不失故云各各有也。证字不必作证验解。谓因此观法证入于行阴也。是既称是非亦言是矫乱甚矣。前二卷中阿难计色空是见佛言如是复计色空非见佛言如是。大众惊慑。佛言无上法王如所如说。非是外道不死矫乱论议。据此便可知今矫乱之计。文云互互无者。如既有非见则无是见。既有是见则无非见。故一切皆无。各各有者。色空是见此言亦是。色空非见此言亦是。二义皆可成立即各各有也。各立则俱有相对则互无经义显然无烦异议。问。此与行蕴迁流何异。答。见解不定正是迁流。不尔何成外计。

　　○四有无俱见。

　　四者是人有无俱见。其境枝故其心亦乱。有人来问答言亦有即是亦无。亦无之中不是亦有。一切矫乱无容穷诘。

　　如前所释有无俱见其义可知。今更立一喻。如瓶衣是有此亦有也。瓶中无衣衣中无瓶是亦无也。而言亦无不是亦有者。瓶虽是有而瓶中毕竟无衣。衣虽是有而衣中毕竟无瓶。无瓶之中毕竟不能有瓶故云亦无之中不是亦有也。如是则又多一番枝岐之见矣。矫者不顺。乱者紊乱。此有无俱计与第一人何异。然第一有八亦。今止计有无所以为异。又亦无之中不是亦有乃此中新出之见。亦无之中不是亦有。考之古人。惟长水云。虽于有中说无二相各别故云不是亦有。此解最是。

　　○二结过。

　　由此计度矫乱虚无堕落外道惑菩提性。

　　虚无即是虚妄。

　　○三结示。

　　是则名为第五外道四颠倒性不死矫乱遍计虚论。

　　吴兴曰从二至四于前八中有无分出也。二三单计。第四两亦。有即是无如冰是水。无不是有如水非冰。四句之中但涉三句。未见双非其计犹粗。

　　○六十六有相论二一正心绝魔。

　　又三摩中诸善男子坚凝正心魔不得便。

　　○二穷元发见三一总述。

　　穷生类本观彼幽清常扰动元。于无尽流生计度者。是人坠入死后有相发心颠倒。

　　无尽流者。谓行阴生灭之流无有穷尽故死后尚有四阴之相。始于佛道发心。而后于外道发心。是颠倒也。

　　○二别显二初正明二一见发相。

　　或自固身云色是我。或见我圆含遍国土云我有色。或彼前缘随我回复云色属我。或复我依行中相续云我在色。皆计度言死后有相。如是循环有十六相。

　　色既是我不可失坏决须自固。云含遍者。能含国土而又遍于国土。云我依行中相续者。谓色阴生灭相续而我亦附此以常存。皆言我者。若破生灭方显真心。倘留生灭妄法则所计妙心决是神我。以四阴是我所而统之者我也。皆计度等者。如上四计总明色不可少。温陵曰心颠倒故固执色身以色是我。又谓我体圆遍则色为我有。前缘即目前之色也。行阴续相亦色也。于色作此四计于受想行亦然故成十六相。皆计死后复有也。携李曰不言识阴者。所计之我即识阴也。苕溪云不尔外道六法我与识异。今行阴未破识未当情故不言耳。问。前三阴既破何故于我复计四句耶。答。坚固妄想虽伏而色质犹在。色等生灭念念不停即无尽流也。然此行阴与常途所辨粗细不同。如百论家以识阴为初。想阴居次。受阴第三。三皆无记未能成业。至于行阴方起烦恼造作诸业。是则四阴之中行阴最粗。此据平常未破时说也。今观行中已破受想。须知行阴粗相亦尽唯细相在。故通前三阴俱见迁流。幽隐之元其实难晓。

　　○二见成相。

　　从此或计毕竟烦恼。毕竟菩提。两性并驱各不相触。

　　苕溪曰上四阴与我既死后有相。或复妄计烦恼菩提理亦如是。以烦恼由阴而生。菩提由我而证。言毕竟者。即两性不相陵灭入未来际此皆后有也。

　　○二结过。

　　由此计度死后有故堕落外道惑菩提性。

　　既死后有则此人不至无色。不知无色。

　　○三结示。

　　是则名为第六外道立五阴中死后有相心颠倒论。

　　苕溪云通结五阴正在前四。又虽在前四义唯行阴耳。

　　○七八无相论二一正心绝魔。

　　又三摩中诸善男子坚凝正心魔不得便。

　　○二穷元发见三一总述。

　　穷生类本观彼幽清常扰动元。于先除灭色受想中生计度者。是人坠入死后无相发心颠倒。

　　前因行阴未尽并计三阴皆有。今因三阴除灭并计行阴亦空。因计度而入无相即是颠倒。况想阴才灭行阴未空。自谓涅槃穷理未尽故成外道。

　　○二别显二初正明二一见发相。

　　见其色灭形无所因。观其想灭心无所系。知其受灭无复连缀。阴性消散。纵有生理而无受想与草木同。此质现前犹不可得。死后云何更有诸相。因之勘校死后相无。如是循环有八无相。

　　前阴之色既灭后阴之形无所因起。取相则心系于外故想灭则无系也。前受既灭后受无复连缀。三句中。初三两句皆以前后相望。想独不然乃内外相望耳。仅余生理即同草木者。以草木亦有生理故也。若余生理行阴尚存而即计死后无相是邪惑之本。此质现前犹不可得者。谓此身现在尚无阴相可得。死后岂有阴相耶。然皆约自身以计死后无相故云见其色灭观其想灭。其字指自身也。温陵云此约四阴现在因亡未来果灭。因果合论故成八相。

　　○二见成相。

　　从此或计涅槃因果一切皆空。徒有名字究竟断灭。

　　行在尚非涅槃而彼即计涅槃则过分矣。此人所计谓空是涅槃因。空是涅槃果。以所证者与涅槃相似遂移外计入佛法耳。非灭计灭判属断见。

　　○二结过。

　　由此计度死后无故堕落外道惑菩提性。

　　○三结示。

　　是则名为第七外道立五阴中死后无相心颠倒论。

　　○八八俱非论二一正心绝魔。

　　又三摩中诸善男子坚凝正心魔不得便。

　　○二穷元发见三一总述。

　　穷生类本观彼幽清常扰动元。于行存中兼受想灭双计有无自体相破。是人坠入死后俱非起颠倒论。

　　文有三意。一双计有无。二自体相破。三死后俱非。下二节皆具三意。行存是有受想灭是无是双计有无也。有中复有不有无中复有不无是自体相破。以相破故遂成俱非。有无四句是人咸具。

　　○二别显二初正明二一明见发之相。

　　色受想中见有非有。行迁流内观无不无。如是循环穷尽阴界八俱非相。

　　行阴未破色受想之生灭尚在故云见有。而色受想之惑已灭故云非有。行中之色受想已除故曰观无。而行之迁流尚在故曰不无。此岂非双计有无及自体相破乎。见有即计行有也。观无即计前三阴无也。而非有即是破有。不无即是破无。如是下明双非也。有是非无故见有非有即是非无非有。无是不有故观无不无即是不有不无。每一阴中具非有非无二义共成八俱非相。将十八界细配可知。

　　○二明见成之相。

　　随得一缘皆言死后有相无相。又计诸行性迁讹故心发通悟。有无俱非虚实失措。

　　每举一阴咸具双亦。如举色阴迁流尚存即是有相。色病已空即是无相。受想亦然又行阴迁流即是有相。行中无前三阴之失即是无相。前总述中云双计有无。至此云随得一缘方尽其义。又总述中但云死后俱非今死后亦双计有无。又见发中但云观见。今发为论议是见成之相。云死后者。究竟之义通死后也。又计等者。色与受想皆名诸行性迁讹者是自体相破。以为亦有而又亦无。以为亦有亦无而又不止于双亦。是迁讹也。心发下结成双非。前云穷尽但穷阴界中俱非之相而已。今云通悟亦见成也。虚实即有无。有无不能安措故云失措。

　　○二结过。

　　由此计度死后俱非。后际昏瞢无可道故。堕落外道惑菩提性。

　　幽溪云释中虽立双亦结中但云俱非。盖论虽义立双亦见实但成俱非一归于断见而已。后际昏瞢者。不可言有不可言无是昏瞢无可道也。惑菩提者。菩提之道亦语言道断有无双非。今以外见雷同讵非迷惑。

　　○三结示。

　　是则名为第八外道立五阴中死后俱非心颠倒论。

　　○九七断灭论二一正心绝魔。

　　又三摩中诸善男子坚凝正心魔不得便。

　　○二穷元发见三一总述。

　　穷生类本观彼幽清常扰动元。于后后无生计度者。是人坠入七断灭论。

　　现前行阴名为最后。复受后有始归断灭名后后无。孤山曰七断灭者。欲开人天。色开四禅。无色合一。此计七处灭已不生也。

　　○二别显二一正明。

　　或计身灭。或欲尽灭。或苦尽灭。或极乐灭。或极舍灭。如是循环穷尽七际。现前消灭灭已无复。

　　或者显非一人。是七人各随所计。身灭者欲界人天也。欲尽灭初禅欲染已尽故。苦尽灭二禅极喜无忧念故。极乐灭三禅之乐极故。极舍灭四禅舍觉观喜乐故。无色舍色碍故。然则极舍之言含其二也。或穷七处始入断灭。或六或五无不从现身而起故曰循环。现前对灭已。谓七际现在之身也。

　　○二结过。

　　由此计度死后断灭堕落外道惑菩提性。

　　○三结示。

　　是则名为第九外道立五阴中死后断灭心颠倒论。

　　谓五阴中有四阴死后灭也。因经此句吴兴谓从第七外道流出。然前但身灭。今穷七际所以又成一类。吴兴曰。此计应从第七外道流出。但前约横论今约竖说。若摄横归竖则前无相属今身灭。幽溪曰。第九外道虽于行阴后后无生乎计度。观后结文云立五阴中死后断灭则不独计行。兼计四阴悉归断灭也。

　　○十五现涅槃论二一正心绝魔。

　　又三摩中诸善男子坚凝正心魔不得便。

　　○二穷元发见三一总述。

　　穷生类本观彼幽清常扰动元。于后后有生计度者。是人坠入五涅槃论。

　　行阴为最后。复于最后身而计涅槃故云后后有。

　　○二别显二一正明。

　　或以欲界为正转依。观见圆明生爱慕故。或以初禅性无忧故。或以二禅心无苦故。或以三禅极悦随故。或以四禅苦乐二亡不受轮回生灭性故。迷有漏天作无为解。五处安隐为胜净依。如是循环五处究竟。

　　前卷明初禅苦恼不逼。二禅一切忧悬所不能逼。今初禅无忧。二禅无苦。盖绮文互现也。初禅离欲则无忧。二禅极喜则无苦。三禅极悦随者。前文云得大随顺身心安隐得无量乐。二禅喜与忧对为苦。三禅无忧喜为乐。作无为解者。妄计为离系自在之果即我德也。安隐乐也。胜净依净也。究竟常也。此凡夫四倒也。补遗云。或以欲界为正转依者正明欲定之相也。良以欲定成时不见床铺事障。乃是定心之正报能转依报故下即云观见圆明。交光释转依一依温陵。又以初得天眼故云观见圆明。幽溪曰。涅槃计五处者。除欲界人道。并无色界。不计人道者现居生死故。不计无色者以四禅无想天为涅槃故。

　　○二结过。

　　由此计度五现涅槃堕落外道惑菩提性。

　　以禅定力生彼天已。不必舍身即得究竟安乐。故云五现涅槃。又五阴尚在而计涅槃名现涅槃。

　　○三结示。

　　是则名为第十外道立五阴中五现涅槃心颠倒论。

　　良由五阴不灭遂以五天而为常住。故吴兴云从第六外道流出。前第六云。或自固身云色是我等。今从彼流出是其流类故。五涅槃不至无色。具如桐洲注。

　　○二结过劝示。

　　阿难。如是十种禅那狂解。皆是行阴用心交互故现斯悟。众生顽迷不自忖量。逢此现前以迷为解。自言登圣大妄语成堕无间狱。汝等必须将如来语于我灭后传示末法。遍令众生觉了斯义。无令心魔自起深孽。保持覆护消息邪见。教其身心开觉真义。于无上道不遭枝岐。勿令心祈得少为足。作大觉王清净标指。

　　保持句冥持息邪。教其句显教归正。于无下总明持善遮恶。十魔皆由得少为足。指其病根使归极果必以今文为清净标指焉。长水云。想阴未尽犹引外魔。今想阴尽行阴明露。但于所觉境界别生异见执此为是故曰心魔。熏闻云。说文言禽兽虫蝗之怪谓之孽。今云心魔自损如彼之怪。消息犹除灭也。温陵曰。前云禅那现境乃天魔候得其便。此云禅那狂解乃心魔自起深孽。凡见道不真多岐妄计皆即狂解是谓心魔最宜深防也。吴兴曰。前色受想末皆云无令天魔得其方便。此云心魔。后识阴云见魔。心见不出见爱二惑即烦恼魔也。于受阴中第五生无尽忧心不欲活犹死魔也。并所观五阴即阴魔。四魔具矣。幽溪曰。温陵师言。见道不真多岐妄计此言深中乎学者之膏肓。盖世之修行多堕二种失。一师心自立无有师承。徒仰古德之高风深入兰若之绝境。邪推妄画忽尔心空。如冰夹鱼谓为真道。因之起见堕入邪宗。建立门庭证引祖教。以鍮石而比黄金将碔砆以乱白璧。自陷及人竟落魔党。一秉承不久研味非精。好作人师自立规矩。既不甘以品位而下人复欲援众流而归己。禅肩一竖宗头愈高。尝药品既不关于神农。施汤剂岂能同于仲景。药非应病病不合方。一概妄投视民如草。初虽少益后致大妨。入邪见之丛林。堕波旬之罗网。建言立论垂范后昆。本师失足入火坑而不知。弟子盲牵堕险途而罔觉。皆由未见道而遽修道。依邪道而误证果故也。

　　○五识阴三一总示始终三一结前行尽。

　　阿难。彼善男子修三摩地行阴尽者。诸世间性幽清扰动同分生机倏然隳裂。沉细纲纽补特伽罗酬业深脉感应悬绝。

　　此明行灭之相也。长水云世间性者。行阴即是世间体性。世间有三义。一有生灭。二性有漏。三可破坏。既堕世间同以行阴生灭为性也。同分生机者。十二类生同然所有之生机也。倏然隳裂即是尽相。以止观力照破生机故云隳裂。虽云同分隳裂实在一人。沉细下重释尽义。温陵交光皆以沉细纲纽连上句读云倏然隳烈沉细纲纽。今谓无此句法恐当连下读之。网上大绳曰纲。衣领结处曰纽。皆喻其要。十二类生如网如衣。行阴结要如纲如纽。体是七识故云沉细。补特伽罗云数取趣是中有身能酬前业。行阴是深脉也。以幽隐妄想所成故名深。业为感。报为应。脉断不交故云悬绝。感应悬绝与下诸类不召其义正同。盖行阴体遍。一通自他。二通情无情。三界类生此感彼应由行为相通之脉。故行尽则感应不交矣。或指深脉为沉细纲纽。如云沉细纲纽者何即补特伽罗酬业深脉耳。

　　○二预示始终二一不尽始相。

　　于涅槃天将大明悟。如鸡后鸣瞻顾东方已有精色。六根虚静无复驰逸。内外湛明入无所入。深达十方十二种类受命元由。观由执元诸类不召。于十方界已获其同。精色不沉发现幽秘。此则名为识阴区宇。

　　于涅槃下有法譬合。明真理将明识阴随现。初二句法也。行阴之生灭既除而无生灭法将欲现前故云将大明悟。孤山云。三德涅槃名第一义天。补遗云。指前行阴若破即入相似将登分真于中道涅槃之天将晓见相似三谛也。如鸡至精色喻也。鸡后鸣者定其为将晓之时而已。何必以五更三唱配五阴及受想行之数耶。精色者东方将晓之象。明相未杂故云精色喻相似三谛。六根下合也。从六根虚静至发现幽秘皆似清晓气象其为合喻可知。行阴已破现前六根无复奔走声色。是拔去浮尘根也。如后经云。于身不出见闻觉知故标六根。无前四阴为虚。无扰动为静。行阴名幽清。今并除行岂非虚静。内外内是识体外是六根。惟一湛明之体更无能入所入。盖行阴中甲长发生气消容皱曾无觉悟。今离此相岂不湛明。第一义天所以将耀。亦由此也。深达下。识体现也。非但见众生死此生彼。亦见识中种子为受命元由。此遍知他人也。元由二字义复有异。由即种子今已能观。元即托胎一分识心今已能执。能观故无因之见。执守故无受生之业。而尽十二类莫牵其生此即自利之事。十方之言该依正自他。皆识所现同一识体。言精色不沉发现幽秘者。古人云。只此二句是识阴区宇。前皆行尽之文。彼谓行尽文别指能断行阴之人。行阴已断识阴随断故后即有超越命浊之言。唯精色二句乃指伏行而未断者。并前受想及色悉是暂伏。今进观识心明湛故精色不沉而发现幽秘也。即中云伏断之说最得经宗。然分文如此似犹未顺。精色二句恐承上文。六根虚静至入无所入岂非精色不沉乎。不沉是离隐没之病。次云深达十方受命元由。岂非发现幽秘乎。谓识中种子含藏幽秘今已发现也。由精色不沉而现幽秘。幽秘之处名识区宇。当行尽识现时。在断行者识阴才现复能断识。故经后文明识阴尽相。在伏行者便堕识区宇中故成十种魔事。经含二意元不相妨。前行阴初文亦如是。

　　○二已尽终相。

　　若于群召已获同中消磨六门。合开成就。见闻通邻互用清净。十方世界及与身心如吠琉璃内外明彻名识阴尽。是人则能超越命浊。

　　初句指在识阴中也。群召虽异识体是同。同则虚静湛一召不能动。是时以止观之功消磨根隔。前但六根虚静今则无六根之相矣。合开成就者。合惟一识开成六根。又合之为一而六用森然名开成就。开之为六而一心自在名合成就。又见闻通邻开成就也。互用清净合成就也。言通邻者。六用不隔如邻之相通也。长水云身心为内世界为外皆唯识现。今识阴尽唯一觉体。觉体明妙如净琉璃。前但精色不沉今如琉璃明彻是大明悟也。言超越命浊者。识住命存识亡命谢。今识破则超命浊固无疑矣。窃研五阴区宇之后即续明五阴尽相者。盖利根之人于前阴断后阴现时妙悟若发即破后阴不待再观魔境而后悟也。所以此中明识尽相云消磨六门合开成就在十境前。后云识阴若尽则汝现前诸根互用乃在十境之后。文非重叠览者知之。又断行者多即破识。若伏行者多起十魔。又超越等者。前观由执元犹未能超罔象虚无。观之执之真梦幻耳。今达其妄何所执哉故名超越。

　　○三结显妄源。

　　观其所由罔象虚无颠倒妄想以为其本。

　　罔象亦仿像。皆不实也。此是觉明初起。影象之相乃颠倒之本也。不实则非有故云虚无。既罔象虚无而有此计乃因颠倒之力。以是颠倒之本故独受罔象虚无之名。

　　○二正详发相十一因所因执分二一行尽识现。

　　阿难当知。是善男子穷诸行空于识还元。已灭生灭而于寂灭精妙未圆。能令己身根隔合开。亦与十方诸类通觉。觉知通㳷能入圆元。

　　文分三。初行空还元。前文云陀那微细识习气成瀑流。真非真恐迷我常不开演。今云于识还元。识即心王。元即陀那识也。前之七识皆从陀那识生。七识之生灭既破返归陀那之元。二已灭下明其长短。对前行阴故云已灭生灭。云精妙未圆者盖真与非真择焉而未精也。识阴未亡生灭细相仍在。如后文云流急不见非是无流。故前文以瀑流喻之。前云真非真恐迷。今正起迷之人也。三出其所证。言根隔合开者。若消磨六门则根相融泯。今诸根虽隔已能合开。只一隔字显是未消之相。与真六根互用者云泥迥隔。补遗云。诸类通觉是达其觉性。不同前文已获其同是唯识也。即中云行阴若存甲长发生曾无觉悟。此行既消则与类生通觉。行阴尚通他人。觉体岂不通乎。上合开惟在于己。今通觉则通他人。觉知通㳷通承自他。工夫到此能证入于圆元。即指诸根自他不隔之地为圆元。

　　○二因计成过二一正叙。

　　若于所归立真常因生胜解者。是人则堕因所因执。娑毗迦罗所归冥谛成其伴侣。迷佛菩提亡失知见。

　　文分四。初正明起计。所归即上还元。计此元为本心能生诸法是真常因。此以非真为真生灭为常。又有能生所生岂非谬见。二是人下定彼计名。诸法为能因圆元为所因。与外道因常而果无常其义正同。三辨其伴侣。彼黄头外道立冥谛为能生二十三法为所生。又冥谛亦为所归不相类乎。虽云伴侣未必全同。以此云觉知彼云冥谛故也。义势相似成其伴耳。四斥其邪谬。迷佛菩提者。菩提曰觉。觉体离念离念相者等虚空界无所不遍法界一相。今执有法从一因生能所差别故云迷也。忘正知见故云亡失。

　　○二结斥。

　　是名第一立所得心成所归果。违远圆通背涅槃城生外道种。

　　前文云自心取自心非幻成幻法。今立真常因而生胜解即成所得是取着也。或云能入圆元即圆元为所归之果。今谓指能生法是为所归之因。指能证心计为所归之果。

　　○二能非能执二一行尽识现。

　　阿难。又善男子穷诸行空已灭生灭。而于寂灭精妙未圆。

　　妙是忘相之智。是人识精虽现未能忘相故云未圆。

　　○二因执成过二一叙执。

　　若于所归览为自体。尽虚空界十二类内所有众生皆我身中一类流出生胜解者。是人则堕能非能执。摩醯首罗现无边身成其伴侣。迷佛菩提亡失知见。

　　初正叙所执。于识还元故云所归。览者取也。自体即我身也。法本无我而揽为我身岂非我见。因见识体遍于十方便谓有情众生。皆从此出。于此法门印持忍可名曰胜解。次是人下定彼执名。彼谓我为能生而他不能故称能非能执。三辨其伴侣。摩醯首罗是大自在天。现无边身则众生皆在其中矣。四斥彼迷谬。佛菩提由无我智显。此人执我即迷佛觉。何由得正知见乎。

　　○二结斥。

　　是名第二立能为心成能事果。违远圆通背涅槃城。生大慢天我遍圆种。

　　能为心者结上邪执览为自体等也。计我心为能生故曰能为。成能事果结上无边身为伴侣也。是人将感自在天能现无边身之果。以彼有现无边身之能事故。既执识体必有隔碍岂曰圆通。涅槃如城有防非御敌之义。妙乐云。非宽敌急见逼思遥。今第二人方起见惑是背涅槃城矣。俱舍云。于他胜谓己胜为大慢。若生色界顶天谓众生从我身流出。纵遇圣贤必谓己胜非大慢乎。我遍圆者计一切众生皆从我生故我心周遍。又因前薄有圆解而生此计故受圆名。然我遍圆之名通因通果。能为心因也。能事果果也。由因至果已成种性。盖于佛法外自成一种类矣。

　　○三常非常执二初行穷识现。

　　又善男子穷诸行空已灭生灭。而于寂灭精妙未圆。

　　○二因计生过二一正叙。

　　若于所归有所归依。自疑身心从彼流出。十方虚空咸其生起。即于都起所宣流地作真常身无生灭解。在生灭中早计常住。既惑不生亦迷不灭安住沉迷生胜解者。是人则堕常非常执。计自在天成其伴侣。迷佛菩提亡失知见。

　　文中初出其执。始因行灭于识还元。如息波归水但是所归。复计以为常住之法是我所归依此倒计也。又识是自心而反疑为彼其倒逾甚。前文云十方虚空生汝心内犹如片云点太清里。此明真心起妄遂成虚空。今竟谓从识阴流出。其都起宣流之地是生灭而非真常也。既惑不生谓不知有真常之理也。亦迷生灭者谓生灭为无生也。有所归依计得安住则其迷深沉而不可醒。次是人下定彼执名。温陵云。以非常为常故名常非常执。三辨其伴侣。资中曰自在天与前不别。此天现有生灭妄计为常。今在生灭中早计安住正其伴也。四出其迷谬如文。

　　○次结斥。

　　是名第三立因依心成妄计果。违远圆通背涅槃城生倒圆种。

　　将来必生计自在天故云成妄计果。以无常为常疑自心为彼曰倒。薄有圆解仍得圆名。

　　○四知无知执二一行尽识现。

　　又善男子穷诸行空已灭生灭。而于寂灭精妙未圆。

　　○二因执成过二一正叙。

　　若于所知知遍圆故。因知立解十方草木皆称有情与人无异。草木为人人死还成十方草树。无择遍知生胜解者。是人则堕知无知执。婆吒霰尼执一切觉成其伴侣。迷佛菩提亡失知见。

　　初正明起见。因知立解便不许有无知之法。十方是知遍之处。草木是知遍之物。此人所以执草木有知者。彼谓识心是知而识体圆遍更无不知。盖未达性觉妙明元无识性。一念不觉晦昧为空。空是晦昧之法。依空立界故器界皆无知。由未达此斯起谬执。或云老枫化为羽人朽麦化为蝴蝶此草木为人之类也。贤妇化为贞石蚯蚓化为百合此人为草树之类也。此经十二类生亦有精神化为土木金石。然此皆偶然之事不可为常。而定谓有情无情互为转变则大谬矣。温陵云。无情遍皆有知无所简择故云无择遍知。次定彼计名。此以无知为知故名知无知执。三辨其伴侣。婆吒或云䟦阇。此翻避。霰尼亦云先尼。亦云西你迦。此翻有军。二外道之名也。四斥其迷谬。菩提须破晦昧。而今谓。晦昧之物即是觉体岂非迷与。孤山曰问。前说无情有性无情作佛何异此文邪执乎。答。不然。常住真心一体无二(云云)孤山之说转觉迂远。如荆溪初立无情有性。次文即云。若云有性即不合云无情。据此则知佛性中更无无情明矣。特因点示世人所云无情正是佛性周遍之处故云无情有性。若达佛性即无情。岂与今同。

　　○二结斥。

　　是名第四计圆知心成虚谬果。违远圆通背涅槃城生倒知种。

　　温陵曰。此谬计圆知以为因心则果终虚谬矣。以无知为知是倒知也。

　　○五生无生执二一行穷识现。

　　又善男子穷诸行空已灭生灭。而于寂灭精妙未圆。

　　○二因计生过二一正叙。

　　若于圆融根互用中已得随顺。便于圆化一切发生。求火光明。乐水清净。爱风周流。观尘成就。各各崇事。以此群尘发作本因立常住解。是人则堕生无生执。诸迦叶波并婆罗门勤心役身事火崇水求出生死成其伴侣。迷佛菩提亡失知见。

　　文为四。初正明起计。六根互用但能随顺未得真证。温陵所解是也。然一根既现诸用并欲变现诸尘。是使圆融变化一切发生。言便于者讥早计也。识阴未破性中七大未显。而徒求四大之用爱之乐之。不得则崇事外物以求发生。欲借外尘以发自心本具之尘故云发作本因。如一星之火能使燎原。四大咸然。以外引内为发本因亦犹是耳。立常住解者。谓本因既发即是常住。地水火风从古至今未曾欠少计以为常。不如其是事非理也。二是人下定彼计名。欲生诸用而竟不能生故号生无生执。三辨其伴侣。三迦叶波今已从佛。诸婆罗门邪党尚繁是其俦类。云求出生死者。计得水火常住之理即免轮回未必出于三界之外也。四斥其迷谬。性中七大清净本然是佛菩提。今迷此菩提而失正知见矣。

　　○二结斥。

　　是名第五计着崇事迷心从佛立妄求因求妄冀果。违远圆通背涅槃城。生颠化种。

　　言计著者。计外物能发自心之用。因之崇事水火是迷自心所现而从物求冀也。如是则以缘木求鱼之因妄冀常住之果岂可得哉。生颠化种者。变化之元本从心出。而反从物求是颠倒化理。又立妄求因结求火光明等。求妄冀果结求出生死。根尘各遍为圆通。依正未一是不圆通。事水火非涅槃之道。

　　○六归无归执二一行尽识现。

　　又善男子穷诸行空已灭生灭。而于寂灭精妙未圆。

　　○二因计生过二一正叙。

　　若于圆明计明中虚非灭群化。以永灭依为所归依生胜解者。是人则堕归无归执。无想天中诸舜若多成其伴侣。迷佛菩提亡失知见。

　　古解云。明中虚者前云罔象虚无是也。恐未必然。前文谓识阴尽则见罔象虚无颠倒妄想为本。今识阴未尽安得雷同。盖明是识阴之明。此识阴明中妄谓虚无一物耳。岂能破识阴乎。从明而计虚者亦谓此明能消诸尘垢也。以有色即碍明故计明中虚耳。离尘不能离识但欲识中虚无何补于事。非破也。破灭十二类之群化也。不但依之而且为归依。上依是依托。下归依是尊重意。无想天略举非非想以该四空。非取四禅无想。诸舜若多总举四空为同类耳。从无想天来生空处名诸舜若多。前文云若从无想诸外道天穷空不归是也。长水曰永灭依即明中虚也。此计空为所归依处即涅槃也。此明中虚实非所归而计于归故云归无归执。孤山曰归于无归故曰归无归执。舜若多主空神也。

　　○二结斥。

　　是名第六圆虚无心成空亡果。违远圆通背涅槃城。生断灭种。

　　非灭群化为圆虚无心。永灭依为空亡果。圆虚无者。此之虚无总该八识及十二类故名为圆。而引业所牵当证空亡之果不但立论而已。空亡果应即是四空等天。但彼天因修定生今因计明中虚而生别号空亡果耳。有无不合则非圆通。当以转识为涅槃今则非也。断灭种者。该于因果。虚无即发能招报之因。空亡即发得所招报之果。如此因果为断灭见之种。凡此种字皆该发得境上因果二事。前后例尔。夫空亡断灭尚历然辨发得因果不同况他境哉。

　　○七贪非贪执二一行尽识现。

　　又善男子穷诸行空已灭生灭。而于寂灭精妙未圆。

　　○二因计生过二一正叙。

　　若于圆常。固身常住同于精圆长不倾逝生胜解者。是人则堕贪非贪执。诸阿斯陀求长命者成其伴侣。迷佛菩提亡失知见。

　　幽溪曰。识体遍依遍正遍身遍心故曰圆。吴兴曰。识阴精明湛不摇处名之为常。固身常住同识之常也。同于句同识精之圆也。精圆二字竟指识体。身本无常实不可贪。以为长久今坚贪着故云贪非贪执。温陵曰阿斯陀此云无比即长寿仙也。

　　○二结斥。

　　是名第七执着命元立固妄因趣长劳果。违远圆通皆涅槃城。生妄延种。

　　命元是第八识。前文云观由执元其义是同。固妄者唯欲固其妄身。补遗云。趣长劳果恐取劳苦之义。庄周曰。劳我以生。今求长生延命非法性身秪成劳苦之果耳。妄延者。不知法身亘古亘今而欲希延寿命故曰妄也。

　　○八真无真执二一行穷识现。

　　又善男子穷诸行空已灭生灭。而于寂灭精妙未圆。

　　○二因计生过二一正叙。

　　观命互通却留尘劳恐其销尽。便于此际坐莲华宫。广化七珍多增宝缓纵恣其心生胜解者。是人则堕真无真执。吒枳迦罗成其伴侣。迷佛菩提亡失知见。

　　命是识体。通真通俗故曰互通。通真则事相销尽。通俗故可留尘劳。以有神力故化诸欲境。美女为媛。真无真者。孤山云将欲复真而反恋于俗也。吒枳迦罗即斫迦罗。此翻轮山。前称大幻师故可为神力变化之伴。交光之解支离不可用。长水真际俱有解不暇多及。

　　○二结斥。

　　是名第八发邪思因立炽尘果。违远圆通背涅槃城。生天魔种。

　　桐洲云。邪思因者。于定中发此邪念不能善察由此炽盛起尘劳事故同天魔。

　　○九定性声闻二一行穷识现。

　　又善男子穷诸行空已灭生灭。而于寂灭精妙未圆。

　　○二因解起着二一正叙。

　　于命明中分别精粗疏决真伪。因果相酬惟求感应背清净道。所谓见苦断集证灭修道。居灭已休更不前进生胜解者。是人则堕定性声闻。诸无闻僧增上慢者成其伴侣。迷佛菩提亡失知见。

　　前云深达十方十二种类受命元由即命明也。此人顺前境界更不别起邪计。分别下文有三重。初是了达世出世因果。分别苦集是粗是伪。灭道是精是真。惟求下趣向小乘。但祈感应故见苦而后断集。欲证灭而始修道。居灭下既得果已不复前进。若思前进即回心罗汉非声闻种也。增上慢者。未得谓得。未证谓证。又不及定性声闻不过成其伴侣而已。未得谓得亦可称为无闻。然是人下秪是判属定性非谓至此方成小果。桐洲云。无闻僧者妄执小道以为究竟。故与夫谓四禅为四果增上慢人为害一揆。桐洲之意竟以住小乘者为无闻上慢矣。

　　○次结斥。

　　是名第九圆精应心成趣寂果。违远圆通背涅槃城。生缠空种。

　　圆精应者圆指识体遍该。在识体中以祈求精洁之应而为因心。是牒上唯求感应等也。成趣寂果牒上居灭已休等也。生缠空种结上是人则堕等。

　　○十定性缘觉二一行穷识现。

　　又善男子穷诸行空已灭生灭。而于寂灭精妙未圆。

　　○二因解起着二一正叙。

　　若于圆融清净觉明发研深妙。即立涅槃而不前进生胜解者。是人则堕定性辟支。诸缘独伦不回心者成其伴侣。迷佛菩提亡失知见。

　　文中亦有三重与声闻无异。识精之体洞三世彻十方消六入一名曰圆融。远离爱取名曰清净。觉明者如前章曰命明。命属因果不离感应。今既胜前别得觉明之名以成缘觉之体。如后所说即以觉为因心明为果心。然其义亦互通。亦可以初悟为觉。深知缘起为明。是以因缘之悟为觉明也。盖佛悟因缘显法。支佛悟因缘生法。故支佛以集为初门。胜声闻以苦为初门。发研深妙者。推十二因缘究竟灭除无明成自然慧是深妙也。以此为因涅槃是果。住果不进。幽溪曰。支佛所证偏真涅槃与声闻无异但能侵习耳。然有独觉缘觉二种不同。今云成其伴侣未必因行同于二种也。前云缠空今云不化。均是定性不回心者。此亦今经破定性声闻之明文也。此即止观用十乘观法观二乘境也。夫圆顿止观并破二乘住果。非法华三昧而何。且二乘住识精为泥洹即堕无为坑而不能起用。今经破斥又是方等弹诃之教意。故此经以方等被开成醍醐为相也。

　　○二结斥。

　　是名第十圆觉㳷心成湛明果。违远圆通背涅槃城。生觉圆明不化圆种。

　　于圆融觉明而生胜解即是圆觉㳷心。圆须指识。觉须指因缘之悟。了三世因缘亦了百千万世因缘是成湛明果。言觉圆明者。因缘之悟仍不离识而能遍了三世也。不化者。谓成定性不能超过识精。长水云。证识觉之圆明无悲化之妙用。二乘住识精为泥洹即堕无为坑而不能起用。今经斥破又是方等弹诃之教意是也。

　　○三斥邪结正二初斥邪二初显过二一结由识。

　　阿难。如是十种禅那中途成狂因依迷惑。于未足中生满足证。皆是识阴用心交互故生斯位。

　　交光曰。中途一句前八意多。因依二字意兼前后。于未二句后二意多。

　　○次具明过二一八境。

　　众生顽迷不自忖量。逢此现前各以所爱先习迷心而自休息。将为毕竟所归宁地。自言满足无上菩提大妄语成。外道邪魔所感业终堕无间狱。

　　各以所爱先习迷心而自休息。正辅行所谓因观发昔。宿习现前之发得能招报心。经文显了。人不细心会通经论故致此经两章千秋迄无定判也。秪如自言满足堕无间狱。正因发得以招苦报之果岂不了然哉。吴兴曰。大妄语别指前八也。前八通名外道邪魔。亦可别指七是外道。八是邪魔。俱未断惑故云堕狱。二乘异此故云不进。

　　○二二乘声闻缘觉不成增进。

　　○二劝示。

　　汝等存心秉如来道。将此法门于我灭后传示末世。普令众生觉了斯义。无令见魔自作沉孽。保绥哀救消息邪缘。令其身心入佛知见。从此成就不遭岐路。

　　将此下显教。法门谓辨魔法门。十种皆称见魔。保绥下冥持。身心入佛知见该六根互用之义。长水云。入佛知见证真位也。从此谓从观识中成就道业。吴兴曰。言见魔者见以违理为名。前八违真中二理起界内邪见。后二违中道理起界外邪见。以二乘智即无明故。又前八中七纯是见。八具见爱。以留尘劳生胜解故。问。前受阴尽已超见浊。何至行识二阴又发诸见耶。答。前约断位得意生身者言之。今在伏位于二阴区宇中发也。此五阴文若迷断伏之义虽有妙辩其何以消之。

　　○二结正二一示法门。

　　如是法门先过去世恒沙劫中微尘如来乘此心开得无上道。

　　吴兴曰。如是法门且指识阴禅那现相。过去诸佛无不觉了入佛知见故曰乘此心开。

　　○二明超能二一标示能超直至等觉。

　　识阴若尽。则汝现前诸根互用。从互用中能入菩萨金刚干慧。圆明精心于中发化如净琉璃内含宝月。

　　发得能招之境既不住着。自然正观圆明任运流入真因位也。六根互用有似有真。从似入真直至金刚干慧。孤山之释最是。然未可定判在七信。或在十信。或在初住。经云从互用中其言甚宽。不杂无明故曰圆精明心。根身器界悉皆清净故云发化。据识阴若尽之言诚是已登初住。从此超入等觉后心即圆人善超也。孤山据六根互用有似有真故兼用似位耳。而以初住为正。

　　○二委示能超直至如来。

　　如是乃超十信。十住。十行。十回向。四加行心。菩萨所行金刚十地。等觉圆明。入于如来妙庄严海。圆满菩提归无所得。

　　不但直入真因抑且直入极果。此因观破发得能招报以明修证一番事毕也。金刚干慧是等觉后心。故直超等觉而入妙觉。孤山曰。妙庄严海是福究竟。圆满菩提是智究竟。归无所得是理究竟。福即解脱。智即般若。理即法身。不纵不横三德秘藏于兹具显。此正由用圆顿止观观别能招报中发得等境而证入也。何者。盖圆解修证皆复本来有何可得。而因修发得五十境中一一皆由有得有爱而现魔孽。今既皆观破。则自当归本来之无所得矣。

　　○三结劝钦承三一总结示。

　　此是过去先佛世尊奢摩他中毗婆舍那觉明分析微细魔事。

　　总结详辨五阴中因观发得魔境之意。

　　○二劝两根二一利根宜精识。

　　魔境现前汝能谙识心垢洗除不落邪见。阴魔销灭天魔推碎。大力鬼神褫魄逃逝。魑魅罔两无复出生直至菩提无诸少乏。下劣增进于大涅槃心不迷闷。

　　前云洗心非正落于邪见今与相反。从奢摩他至魑魅句皆与前文对映。五十种魔孰非心垢。心垢至销灭是明内魔不生。天魔下明外魔不入。无乏少者。有此辨魔之法则助道无乏少也。下劣恐指二乘。以彼证小涅槃无心向大故。

　　○二钝根托秘咒。

　　若诸末法愚钝众生未识禅那不知说法乐修三昧汝恐同邪。一心劝令持我佛顶陀罗尼咒。若未能诵。写于禅堂。或带身上。一切诸魔所不能动。

　　吴兴云夫返妄归真非行不克。行之大略唯信法焉。从闻法而入者曰信行。从思惟而入者曰法行。然其二行必假相资。今云未识禅那。即法行者未识五阴禅那现境也。不知说法谓不知以信行而资法行也。由是之故名为愚钝。若于三昧好乐修习。佛虑斯人为魔所恼。故嘱阿难劝持神咒也。即中云。行人不知空假之定在一心中名未识禅那因此不知法相。然是法行人故乐修三昧。此法行中之钝人非法行中之利根也。又未识等不过明其愚钝而已不知说法即不能辨魔。问。如上辨魔已详修三昧者自能依文简辨何云不能辨耶。答。今经所言亦其大概而魔说多种。在利根者推广今经之意故皆能辨。非钝所能故今云汝恐同邪也。汝恐同邪者谓或为邪说所动。一切诸魔所不能动指外魔也。

　　○三令钦奉。

　　汝当恭钦十方如来究竟修进最后垂范。

　　正观总无明心若发宿习众境纷现。若生住着即如来修证皆不究竟坚固。今既详明不令住着。则正观心任运流入。是为修行最后要紧垂范也。前阿难殷勤启请十方如来得成菩提妙奢摩他三摩禅那最初方便。如来既答十方如来正观阴入一心三观最初方便已。今则更详十方如来修正观时发得魔境使不住着则一切事方得竟竟坚固。又为十方如来最后垂范也。不必依孤山夏满说经前春示灭之说。详发得能招报竟。

　　○二更断余疑。即上所详发得能招报五十阴魔中有未尽之义更加问答料简以释明之。非别有疑事可断也。要之五十发得境中天魔外道邪鬼妖魅似乎外来害人。殊不知此等诸境皆由正观阴入之人心不自正妄生取着故发宿习以致外邪得入也。故结出五十阴魔皆是妄想则非外来可知矣。为二一疑问。

　　阿难即从座起。闻佛示诲顶礼钦奉忆持无失。于大众中重复白佛。知佛所言五阴相中五种虚妄为本想心。我等平常未蒙如来微细开示。又此五阴为并销除为次第尽。如是五重诣何为界。惟愿如来发宣大慈。为此大众清明心目。以为末世一切众生作将来眼。

　　问有三。初问未蒙等者意欲如来再为细示。二问顿渐。三问因界浅深。谓色以何为边际。乃至识以何为边际。

　　○二答释二初正答所问三初答五阴妄想二一正答又二一总答二一明真如本净妄生诸法。

　　佛告阿难。精真妙明本觉圆净。非留死生及诸尘垢。乃至虚空皆因妄想之所生起。斯元本觉妙明精真妄以发生诸器世间。如演若多迷头认影。

　　死生苦道也。尘垢业烦恼也。真妄合生正是不生灭与生灭和合。前文殊偈中先生空界后成有情。今亦如是。乃至者追溯五阴以前之事。迷头如迷真。认影如生器世间。吴兴曰。精真中道也。妙明寂照也。三谛融通云无尘垢总名本觉圆净。此单论真性也。乃至下单论妄想生起诸法。斯元下合明真妄发生世间。所以尔者。无前单论则不知离义。无后合明则不知即义。幽溪曰。文中先明真觉无妄。次明妄以发生。三明真妄合生。非初二节不足以彰离。非后一节不足以彰即。离则真妄并行而不相害。即则真妄体融而不相碍。不相害则妄可去而真可复。不相碍则妄无相而其体真。空华之喻最好研详。波水之譬犹堪取象。

　　○二明因缘自然二计虚妄三一立。

　　妄元无因。于妄想中立因缘性。迷因缘者称为自然。

　　文有三重。妄元无因一也。于想妄中立因缘性二也。不了妄想当体全空遂计妄想为能生也。迷因缘者称为自然三也。桐洲云。立因缘性谓自他共性并下自然则四性备矣。言自然者五阴皆自然而有也。

　　○二破二一总破二计。

　　彼虚空性犹实幻生。因缘自然皆是众生妄心计度。

　　二乘众生计五阴为因缘。外道众生计五阴为自然。不但二乘计因缘恐别教亦然。

　　○二别破二计二一破因缘。

　　阿难。知妄所起说妄因缘。若妄元无说妄因缘元无所有。

　　补遗云。谓若只知妄从真起则有妄想因缘可言也。若能了妄即真无妄可起则妄想因缘亦无可言者矣。

　　○谓若知妄从真起便谓真因妄缘而生五阴。若了妄即是真岂复有因缘和合而复生五阴耶。

　　○知妄等者。谓见有妄法生起可说妄之因缘。若不见有妄法何因缘可论耶。

　　○二破自然。

　　何况不知推自然有。

　　○三结。

　　是故如来与汝发明五阴本因同是妄想。

　　如来说五阴以妄想为因。谓所生五阴能生妄想皆不可得也。

　　○如来发明五阴本因。而此因缘元是妄想心中所见。故说五重皆妄想也。

　　○二别答五一明坚固妄想。

　　汝体先因父母想生。汝心非想则不能来想中传命。如我先言心想酢味口中涎生。心想登高足心酸起。悬崖不有酢物未来。汝体必非虚妄通伦口水如何因谈酢出。是故当知汝现色身名为坚固第一妄想。

　　因父母淫爱之想而流赤白二滴故云因父母想生。汝在中阴时心无淫想岂于父母想中而传命耶。此文大意明身从妄想所生而已。齐想中传命四字明妄想生身已竟。酢味登高等。举身由想动以验身从想生。口水足酸皆从想生。前境不至而体即为动可谓虚矣。可谓妄矣。必非下反显也。是知现前色身总是妄结与口水足酸无异。但因妄想窒碍牢固而不可拔故成色耳。色元不坚在妄想中即名坚固。汝体必非虚妄通伦者。体与虚妄伦类相通。此句明身由想生故还为想动。指想中传命为通伦也。

　　○二明虚明妄想。

　　即此所说临高想心能令汝形真受酸涩。由因受生能动色体。汝今现前顺益违损二现驱驰名为虚明第二妄想。

　　点前色阴妄想其中已具受阴。补遗云。想味临高而令真酸受涩此言因想生受。由因受生能动色体此言因受动色。如言心受爱境则身业运动有所为也。长水曰。照境而虚通无碍故曰虚明。益损之受由想而生岂非第二妄想。长水释中以即此至酸涩是牒前。由因下是正显。不及吴兴之说。而吴兴配文又不如补遗也。

　　○三明融通妄想。

　　由汝念虑使汝色身。身非念伦汝身何因随念所使种种取像。心生形取与念相应。寤即想心寐为诸梦。则汝想念摇动妄情名为融通第三妄想。

　　由汝下明身为念伦。念虑之言应该王数。而想亦在其中矣。良由六识取境之用全在于想。故于想中总举王数。前明色则与想对辨。今明想则与形对辨。初句正明念能使身。身非下反显也。身实也。念虚也。然身是念之类。苟非其伦何为念所使乎。前色中已明想中传命此受生之始。今总举寻常日用皆为念所役也。种种取像句正明想阴。身是有相之法既为念伦故想还能取像。又形既为念之一类故心生于内形取于外。心生形取想之用也。昼想夜梦想之相也。想一动而色心皆动故云摇动妄情。言融通者。内心外境融通为一。此妄想中之融通非二谛融通之比。

　　○四明幽隐妄想。

　　化理不住运运密移。甲长发生气消容皱。日夜相代曾无觉悟。阿难。此若非汝云何体迁。如必是真汝何无觉。则汝诸行念念不停名为幽隐第四妄想。

　　运运即念念也。行阴通乎七识以生灭为体。是十方十二类同分生机。而亦色心所共故已多不觉。其见之形体者。甲长等是生。气消等是灭。属不相应行故无觉悟。阿难以是真非汝诘者。七识全是妄法妄亦自心所现不可谓非汝也。如必下决其非真。真心是觉而彼不觉岂非妄乎。念念不停即指甲长发生等。以不觉故名幽隐也。又非色非心是名化理。故以是真非汝诘之。上既就色阴论迁流。下复遍历诸行。此化理实是妄想曾无觉悟故云幽隐。此文有二意。化理下正明行阴。阿难下是非双诘明其虚妄。即汝非汝幻妄极矣。则汝下结出迁流之故。由于念念不停也。长水云。非汝不可是汝无凭故知虚妄。

　　○五明罔象妄想二一正辨识相。

　　又汝精明湛不摇处名恒常者。于身不出见闻觉知。若实精真不容习妄。何因汝等曾于昔年睹一奇物。经历年岁忆忘俱无。于后忽然覆睹前异记忆宛然曾不遗失。则此精了湛不摇中念念受熏有何筹算。

　　文中初句反征。精明湛不摇处即陀那微细识也。离行阴之曾无觉悟故曰精明。离行生灭故云湛不摇处。于身不出见闻觉知此句顺释。意明下文睹奇物者即是精明之体也。见闻觉知出于念虑之外。念虑已属想阴中收非今所指。前行阴尚不自觉岂识阴而反杂念虑乎。今以前五识及第六现量未起推测可为精明之用。用即是体。但陀那与现前六识粗细实分。良以阿难习漏未除。及末世众生未阶深位。非举浅验深则根源不显。又五卷中十方如来同云。唯汝六根更非他物。诠显楞严大定必在六根。初心行人当依六根证入。所以根隔是凡夫相。六根互用即顿超十地之基也。若实下反显。言精真则不杂妄岂为妄熏。人情谓既离生灭又无念虑何得非真。故须辨之。何因下正破。以寻常所见易于忽忘故以奇物言之。忆忘俱无者。始必有忆则有忘时。后既无忆并不说忘。问。既有忆忘等语验前见闻觉知亦该比度。答。正破文中止云记忆宛然。记忆二字应属比度。然不过借显含藏之用而文意实不在记忆也。若见闻觉知四字前文亦属见大。如云但如镜中无别分析是也。则此下结显。以精了湛不摇体即是见闻。为彼所见还为彼所藏。故自睹之后即念念受熏。忆忘俱无正是熏习之时。第八名含藏识良由于此。有何筹算者。言受熏不止奇物而已。

　　○次更显微细。

　　阿难当知。此湛非真。如急流水望如恬静。流急不见非是无流。若非想元宁受妄习。非汝六根互用合开此之妄想无时得灭。故汝现在见闻觉知中串习几。则湛了内罔象虚无第五颠倒微细精想。

　　此湛下因其非常判其非真也。文有法譬。望若恬静。故行人至此多误认为真常。是知生灭有二。爪生发长生灭犹粗。流急不见生灭最细。前想阴犹是粗想。今识阴名想之元即是细想。指最初不觉心动方成识阴岂非想乎。非汝六根等者。以真如之体不即六根。亦不离六根。非六根至于极妙无由复真。六根互用则根隔已消。是知生相无明从此分分得灭。识阴由兹而尽。古人判此为相似位力用尚短。但前文云。从互用中能入金刚干慧。据此何必非深位耶。妄灭之后即名庵摩罗识。楞岩三昧至此成矣。故汝下结成妄想。见闻觉知指六识现量也。中串习几指陀那识。湛了内者。前云此湛非真。今味内之一字此湛又不止于非真。正所云真非真恐迷也。识体兼真。而受习之处乃是非真。众妄之本特受罔象虚无之名。五颠倒中是心颠倒。以是细想亦名颠倒。佛眼所择佛地方尽曰细微精想。正陀那微细识也。

　　○二结答。

　　阿难。是五受阴五妄想成。

　　○二答诣何为界。

　　汝今欲知因界浅深。惟色与空是色边际。惟触及离是受边际。惟记与忘是想边际。惟灭与生是行边际。湛入合湛归识边际。

　　或云因者五妄想为五阴之因。界者五妄想因各有界畔。即中谓论云。无始时来界一切法等因。由此有诸趣及涅槃证得。此因界之解也。浅深者色浅而识深。边际即界限。谓法至此而尽也。但举色空尽色之量。下四亦然。长水云。色谓形色。空谓显色。俱色阴摄。妄色妄空互形显故。略举色空摄一切法。资中云。触有苦乐离则是舍俱名为受。记则取诸法之相。忘则取昏昧之相。故俱名想。吴兴云。三相迁流俱属行阴。略举生灭以摄于异。湛入合湛者。上湛字是见闻觉知。下湛字乃指识体。见闻逆流合乎陀那细识是归识之边际。但举见闻识阴未尽。合陀那识识体尽矣。上湛为浅下湛为深。上可例知。

　　○三答并销次第三一约生灭。

　　此五阴元重叠生起。生因识有灭从色除。

　　重叠者谓非一时生起。如巾之结必由次第。孤山曰。约生则由内造外从细至粗如着衣也。故迷理有识乃至有色。约灭则由外至内从粗至细如脱衣也。故悟理色尽乃至识尽。

　　○二约理事。

　　理则顿悟乘悟并销。事非顿除因次第尽。

　　理谓真如之理。顿悟之时乘此悟门五阴之相皆消。事谓修证之事。阴既粗细不同法尔粗者先去。若超断者如鹰隼摩空虽甚捷疾亦必从风至高。则次第在其中矣。彼次断者其义可知。古解云初信则并销五阴中迷理之惑。二信至七信则渐除五阴中迷事之惑。此说最当。若作见思俱断则事理在一心中。并消之时事障亦尽。然不无次第也。盖悟理者如知巾体是一则无五结。约事则五结事殊解应次第。故下即引巾结为例。

　　○三喻巾结。

　　我已示汝劫波巾结何所不明再此询问。

　　吴兴曰。所指前说亦有顿渐二义。巾体是一以喻真性悟则成顿也。巾结有异以喻妄想除则成渐也。前文云。此五阴元重叠生起是次第结义。复云因次第尽即次第解义。总是第三答中意耳。又重举巾结以喻阴妄。如来巧说冷然可会。有六根法喻则六根之数不虚。有五阴法喻则次第之言复合。非根阴两重不足以尽一巾之喻。

　　○二结劝传示。

　　汝应将此妄想根元心得开通。传示将来末法之中诸修行者。令识虚妄深厌自生。知有涅槃不恋三界。

　　心得开通是自觉。传示将来是觉他。前阿难启请云最初方便。后佛问诸圣圆通复云最初发心。此经之意欲使凡夫修道速证圆理而已。此中云传示将来末法与前文照应。令识等者。谓令识五阴皆妄想所成则自然厌此五阴。识妄是知苦。深厌则断集。涅槃属灭。不恋属道。正宗竟。

　　○三流通分二。一结劝流通二。一以施福较劝。二以成佛正劝。初又二。一约施福较显二。一问。

　　阿难。若复有人遍满十方所有虚空盈满七宝持以奉上微尘诸佛。承事供养心无虚度。于意云何。是人以此施佛因缘得福多不。

　　遍满等者。上满字指虚空满。下满字指七宝满。谓七宝填空而尽其处。承事供养者。谓承事座下身心供养。熏闻云。问中三意。一遍满下举种子多。二持以下示福田多。三承事下明敬心多。以此三多为较量本。即中云谓初举七宝多。二举佛多。以如是宝奉上诸佛自然心无虚度。故此文中但有二意与下答相应。

　　○二答。虚空珍宝答上宝多。佛土充满答上佛多。

　　阿难答言。虚空无尽珍宝无边。昔有众生施佛七钱舍身犹获转轮王位。况复现前虚空既穷佛土充满皆施珍宝。穷劫思议尚不能及。是福云何更有边际。

　　言虚空无尽珍宝无边者明其可以供诸佛也。然以上句生下句。虚空既无尽则珍宝无边。昔有下举劣况胜。七钱甚少对显七宝甚多。少施而感轮王位者以佛福田胜故。轮王之福七宝具足千子围绕。况尽空珍宝供微尘如来福宁有量耶。言虚空既穷谓尽其处。佛土充满皆施珍宝者谓施佛时遍其国土皆是珍宝佛佛咸尔故云皆施。

　　○二举功德劝通二一灭罪功。

　　佛告阿难。诸佛如来语无虚妄。若复有人身具四重十波罗夷。瞬息即经此方他方阿鼻地狱。乃至穷尽十方无间靡不经历。能以一念将此法门于末劫中开示未学。是人罪障应念消灭。变其所受地狱苦因成安乐国。

　　波罗夷此云弃。亦云不可乐。弃故即现无僧用。不可乐即当入地狱。大乘十弃。于杀盗淫妄外更加酤酒等六。有此重罪安得有此法门。借以校量功德耳。瞬息者堕狱之速此方狱坏更至他方乃至尽十方无间也。法门指楞严法门。末劫乃难弘法时。未学是无所开晓。一念者机教相应之一念也。一念虽暂而能化所化机教相合则自利利他靡不具足。末劫中作此难事诚为希有。言成安乐国者以果显因也。前则十方阿鼻皆其所生。今则尽十方土皆安乐国故云变。

　　○二生福德。

　　得福超越前之施人百倍千倍千万亿倍。如是乃至算数譬喻所不能及。

　　言百倍等者。以前施福但为一倍。今胜彼百千万倍等。施福太多乐果无尽反为成佛之障。今自他皆得首楞三昧直成佛果故能胜之。又施宝但满虚空。而空生大觉中如海一沤发。今自他皆证大觉能包虚空施福不足言矣。

　　○二以成佛正劝。

　　阿难。若有众生能诵此经。能持此咒。如我广说穷劫不尽。依我教言如教行道。直成菩提无复魔业。

　　前文云。开示未学恐疑利他方获此福。故复依显密教明自利福深。如我广说者。谓广说其福报也。次依我下因上明诵经持咒未具三慧。今更具思修二慧则自利利他必不缺少。依我教言思也。如教行道修也。三慧具足疾成菩提。直成者应上直心酬我之语。从发心至成佛永无诸委曲相何魔事之有。此科所说遍该经意故以为结文焉。

　　○二结益流通。

　　佛说此经已。比丘比丘尼优婆塞优婆夷。一切世间天人阿修罗。及诸他方菩萨。二乘。圣仙童子。并初发心大力鬼神。皆大欢喜作礼而去。

　　皆大欢喜是结益。作礼而去是流通。长水云。二十五圣及妙吉祥虽各有说功归于佛皆名佛说。兴福云。此听法欢喜者可列为三十六众也。即中云三善道各有比丘等四。成十二众。历三乘即三十六众。此方亦有三乘他方亦有四众盖巧说互显耳。圣仙大力既超于人即附天趣故但三十六众。言圣仙童子者。以仙趣而得圣果且是童真也。初发心三字彰此经所被意在凡夫修道。有真位发心。有似位发心。今是内外凡发心而已。圣仙大力皆此土机。鬼神最多举大力以统之。皆大欢喜。通该凡圣。准大论云。有三义故喜。一能说人清净。二所说法清净。三依法得果清净。据此则前二属应。后一属机。幽溪云。若论经叙佛说此经已皆大欢喜惟在所说之法。但此法非机莫叩非应莫说。感应交显故具三义也。即中云大论三句义该四悉。三义即世界。能说人即为人。所说法即对治。依法得果即第一义。又此经扶律谈常带权说实。即偏解圆咸沾妙益故大欢喜。作礼者顶戴大法。而去者此方他土随力弘经。所谓二十五人百金可托。故作礼而去四字正是流通也。

　　灵耀自惟庸鄙无所堪任。独忏罪往生之愿。默勤于大士前耳。丙午。猥蒙天溪老人托以衣拂。且与楞严诸解命之曰。楞严不遇智者判释。竟成千秋疑案。诸家注疏云云。而未揭观心的旨。汝其悉心成解启迪后昆。不惟山教功臣。寔亦报佛恩德。耀思寸管窥天。万难仿佛。师命莫违。惭惧拜领而已。癸丑秋。应海潮楞严之讲。即事剖判。盖此经。既的是止观总别观心之法。则握管者。惟在点会佛祖同心之妙。不当更赘他论也。大科两章。起尽一贯。如日月丽天人皆知见。至于销文解句博采诸长。而遵用幽溪即中成说居多。如图画者神情既肖匡廓已成。其填彩着色不妨借手他人也。戊午春首事剞劂。庚申冬厥功告成。计刊随经。定解十卷。大纲一卷。科章一卷。总十二卷。不敢言发前圣之未发为千秋定解。庶几合佛祖之心观以请证后之知音耳。切念灵耀生死庸流。轮回下品。贪嗔痴毒现行与种子俱存。惑业苦障此生及后身还债。方勤正念忽杂爱缠。暂起福门难逃互用。得绳具缚。无端空入频伽。补特伽罗。一任蛾投火焰。往生有愿。接引何年。惟愿竭斯尘识上报佛恩。了尽因缘普沾含识。耀则自从无始乃至今日。惑业苦障悉得蠲除。自从今日乃至成佛。戒定慧品常得增明。往生净土。亲见弥陀。方至娑婆广度有情者。

　　庚申冬日。传天台教观嗣兴第五世住嘉禾楞严讲寺随缘比丘灵耀。书于大树方丈。

　　首楞严经观心定解卷第十(终)

　　楞严经问答

　　清　净挺着

　　收于阅经十二种之第六故不载于此。
