卍新纂续藏经第 15 册 No. 0302 楞严经略疏


　　No. 302-A 楞严略疏缘起

　　余忝学禅于讲师之门未能一顾也迨罢参归闽山中无事取大藏遍阅之于楞严一经自谓独得其关键因作翼解二卷稍抒鄙见以佐诸疏之所未逮时天启甲子岁也至崇祯丙子余开法于泉之开元适二云曾公分宪泉南公政之余每常命驾商略大事间及楞严以为苦于诸疏之烦乱嘱余为撰大旨余谓治禅者多乐观大旨然曲折有所未晢终不能尽扫余疑而遽以己意通之其失靡细乃为广翼解而作略疏间亦博采众说融为一家之言大旨固不惮阐扬而曲折亦所必晢务使观者触目而爽然会心不为经文所蔽诸疏所乱而已天台耶贤首耶固未暇问其后尘也前三卷成于开元溽暑中秋归福州鼓山继成三卷明年春有浙西之行诸乡绅留居苕溪之真寂后四卷始克成焉戊寅灯节后携李曹愚公侍御过访暂一寓目不胜叹赏遂命工灾木工既竣乃谨识其岁月于此盖一时缘起之功未可忘也。

　　崇祯戊寅八月中秋日真寂释元贤题于继灯堂

　　No. 302

　　楞严经略疏卷之一

　　福州鼓山涌泉禅寺沙门　元贤　述

　　大佛顶如来密因修证了义诸菩萨万行首楞严经

　　此经题首大佛顶三字即指吾人本来妙心也佛顶者表最尊最胜之义又恐尊胜二义有所未尽故复加一大字于佛顶之上显此妙心含吐十方弥纶万有而实境界超绝非言语可及思虑可到故曰大佛顶此下四句皆显大佛顶之功能也上二句在佛位上说下二句在菩萨位上说如来密因言本此妙心为大因也如来乃果位之极而最初修行必先得此妙心以为之因如蒸饭必先得米铸像必先得金不然虽有巧力无可成理因而言密者谓此心出言思之表非事相显因之比也修证了义者言阐此妙心为大教也诸佛说教全依此妙心发明修者修此证者证此故说修说证皆究竟穷极更无余义若不依此妙心有所宣说虽非外道终属权渐非了义也菩萨万行者言依此妙心为大行也菩萨自十信至等觉其间仰趣佛果下化众生其行最广然必依此妙心则举足下足无不圆明妙寂若不依此虽善盖天下功高万古尽属有为之功生灭之行而已首楞严者译云一切事究竟坚固言证此妙心为大定也世间一切事皆生灭不常倏忽变幻何有究竟坚固之可言唯此心则本统万事摄万相总是一究竟坚固之圆定今既证此故虽历万境而常寂应万缘而不挠也此上四句经中备明其旨临文当自知之。

　　如是我闻一时佛在(至)归来佛所。

　　此一段名序分乃说经之由也自如是我闻至文殊师利而为上首乃是诸经之通式凡佛说经必有此六种故述经者必叙之证此经结集非妄令人深信也自时波斯匿王至归来佛所乃是此经发起之事此经发起由阿难乞食误堕淫室佛乃说大佛顶咒令文殊往救此中节节大有深意未可忽略阿难在诸弟子中多闻第一佛所说法渠皆忆持无少遗失则平日论心论性说妙说玄何不了了渠既多闻又不是专尚口耳之学发心要依佛教学佛行所以于入城乞食之际忆佛责须菩提大迦叶心不均平便发平等心行平等慈乞食不分贫富且严整威仪肃恭斋法直是循规蹈短步步思要作佛彼多闻如是发意力行又如是宜广历诸境可保无虞者也如何忽遇摩登梵咒便被摄入淫室全做不得主宰盖为渠悟非实悟证非实证不过在意根下领略名曰见性意根下安排思要作佛这等人平居无事尽可自负或遇轻𦕈境界亦可把持忽然遇着难把持处便七华八裂了也古人所谓汞银禅遇火便飞去耳又此经于诸欲中乃以淫欲发起者亦有深意以诸欲中淫欲为最盖为人有身必假淫欲中来此欲便是命蒂中带的最为难断虽三界轮回或升或沉亦多因此欲轻重而定不断此欲决不出轮回要断此欲非实证入本性者未可言断也世尊要救阿难乃于大佛顶中现百宝光者表无上智光也现化如来者表无为心佛也说咒者显无上心法也并是无思无为超情离见中发出所以摩登梵咒遇之便解如汤销冰如日破暗而不可复得矣然佛咒神力自足往救何必文殊将之良以无上深法非大智不能奉持根本重病非大智不能破灭故必敕文殊者表大智也发起因由其义如是始知世尊说法义味殊深非同世典也。

　　○淫躬抚摩将毁戒体二句诸解谓阿难为淫躬抚摩将毁戒体也惟吴兴谓阿难乃初果圣人得道共戒决无毁犯之事以将毁二字属摩登谓是摩登将毁阿难之戒体也此说甚精可从戒体者即经所谓无作戒体也从白四羯磨所发持之则肥犯之则羸故曰戒体或又谓阿难既决无毁犯则世尊何须说咒往护愚谓圣既示迹同凡法应如是耳。

　　阿难见佛(至)名觉知心无有是处。

　　阿难归来见佛自恨一向多闻未全道力乃是渠一大转关处既悔前非却求今是乃请诸佛得成菩提之法所请妙奢摩他三摩禅那者即首楞严定之分名也只是一心离万法而无迹名曰奢摩他即万法而全彰名曰三摩即离即而非离即名曰禅那此三非纵非横非并非别故曰妙也又此三在本来心体上名三如来藏如金在矿全是本体未有工夫也在菩萨修证上名三观如金在炉即本体而起工夫即工夫而复本体也在诸佛成果上名三德如金出炉修功既毕全体独纯也今经奢摩他等者正指菩萨位中三观耳但前后发挥自然兼及三藏三德之义所请最初方便者谓修此三观之最初方便也自此下至四卷半开显一心圆融三藏是为观前最初方便自四卷半已去说二决定义乃正修观下手最初方便然十卷之文委曲详尽无非修观者所宜预知则十卷皆最初方便耳阿难请修三观最初方便而佛乃审其最初发心者何也如医病者先要审其病源病源既得方可用药又如千里之行慎在最初一步此步若错决无能到之理也阿难自陈乃以目观见如来胜相殊绝心生爱乐便发心出家此是逐外生心悉属虚妄用此心而求佛果正如适燕而南其辕矣盖用此心则无论生邪情造恶业即厌凡趋圣舍秽取净极之至于净秽双舍有无俱捐不出生灭终属轮回所以世尊急穷破之然不直破其非心而曲穷其所在之处者盖以妄心无处无处则无体无处无体非妄而何阿难最初一番认心在身内乃是凡夫之通病世尊则以心不在内破之盖心在身内合知身内之事如人在堂中必先见堂内后见堂外今一膜之内便全不知不见则心非在内明矣二番遁于在外世尊则以身心相知破之盖心在身外则心身了不相涉目之所见心宜不知今目所见心能分别则心非在外明矣三番遁於潜根谓心不在内不在外止潜于根内如眼在琉璃中故不见内而能照外也世尊则以心不见眼破之盖琉璃笼眼能见一切物然眼亦见琉璃今云心潜于眼能见一切物而不能见眼则心之非潜根明矣四番复遁于在内而谓合眼见暗为见内追解不能见内之难也世尊则以见暗非内破之盖合眼见暗则眼与暗对暗在眼前既在眼前非汝焦腑何云见内若谓所对不在外而在内则是眼能返观也其失尤甚矣五番遁于随所合谓随所合处心则随有也世尊则以是心无体破之盖心若有体必有所从今挃体自验其能知之心非自内出非自外入则无所从来矣心若有体必有一定今此能知之心非是一体非是多体非是遍体非是不遍体则体且无定矣来既无从岂有随合之相体尚无定岂成随有之义哉六番遁于中间谓内根缘外尘识生其中也世尊则以不得成中破之若兼根尘以为中则一半属根一半属尘二者敌立竟无中位若不兼根尘而独处根尘之中以为中则既离根非知离尘非不知果何体性而成中乎七番由前六处被破故引教立一切处无著无心世尊则以有意不着即非无著破之盖世尊于般若会中广谈无著者良以般若光中诸法本空非有对待今以我与有无二境对立而言无著则无著之义不成以为无则何有可着而言不着以为有则便着矣何言无著按前七番所破之心乃是缘尘起灭之心全无定处阿难曲示迷情世尊详加披剥意使妄计尽销则一真独露也若识得真心则七处之心总成圆妙无一可破譬如大圆镜中现种种影迷者执影为镜故须力破若识得镜体则无影非镜安用破乎。

　　○爪生发长筋转脉摇二句长水云心胃内密设使不知爪发肤浅宁容难了此说未当盖心既在内便合内密先知岂可谓内密难知而肤浅易了乎况爪发等虽外现而实从内出皆身内物也愚意心肝脾胃等物静或不觉爪生发长筋转脉摇则动而易知也何如。

　　尔时阿难在大众中(至)虽得多闻不成圣果。

　　前科破妄心无处此科直破妄心也阿难历陈七处俱已被破尚不知此心无处乃复请问真际所诣世尊将破其心故先现瑞以示之大抵诸佛将说大法必放光现瑞是其常仪为佛会中上等根器见光领悟者为多面门放光者示六根门头智光晃耀也普佛世界六种震动者示积劫无明从此翻破也微尘佛国一时开现者示智境全彰廓尔圆明也十方世界合成一界者示妄尘不隔彼此俱忘也其世界中所有一切诸大菩萨皆住本国合掌承听者示心量本周心闻本洞也良以识心未破则六根门头本光受蔽无明积习坚不可破妄境全昏彼我生隔惟妄识一破其应如是故先现瑞以示之次乃为阿难指出错处谓修行不成菩提乃至别成声闻缘觉及外道天魔等皆由不知二种根本错乱修习所谓二种根本者一是无始生死根本则汝今者与诸众生以攀缘心为自性者是也一是菩提涅槃元清净体则汝今者识精元明能生诸缘缘所遗者是也攀缘心秪是识以六根攀缘六尘而有者也识精元明者谓真心不是离识别有即此识精中具有元明之体此体诸识从之以生而实诸识分别之所不及也真妄既已双陈怎奈阿难犹然未省乃举拳以示之用征出其所见也问汝将谁见则曰我与大众同将眼见问汝以何为心则曰我以心推穷寻逐即能推者为心依旧与最初发心时所见不别总之认攀缘之心失元明之体也佛乃咄而告之曰此非汝心且为渠重重注破曰此是前尘虚妄相想离前六尘必无自体即灭却一切见闻觉知内守幽闲犹为法尘分别影事离此法尘亦无自体也此内守幽闲处埋煞了许多贤圣如宋儒之观喜怒哀乐未发时气象秪在这里老氏之致虚极守静笃亦秪在这里即佛教中阿罗汉辟支佛所入之定所证之果亦秪在这里都缘渠谓见闻觉知既泯便是真实境界殊不知有幽闲可守则幽闲便是法尘守幽闲者便是分别分别法尘现出境界非影事而何哉幽闲尚为影事而况一切见闻觉知倏忽生灭安能成常住之果哉。

　　阿难闻已重复悲泪(至)自取流转。

　　阿难虽知妄心无体而犹未知以何为真故兹启请如来从胸卍字放光者表妙明真心万德咸备本有智光不从境发也其光晃昱有百千色者表明超日月用等河沙也十方微尘普佛世界一时周遍者表唯妙觉明圆照法界也遍灌十方所有宝刹诸如来顶者表无上心光佛佛本同也旋至阿难及诸大众者表一切众生皆有佛分也若能于此领悟真心开示已竟其奈阿难犹迷所以曲生枝节乃就见性上显之此有二意一为阿难最初从见上发心所以一路来都从见上指点一为真心难为诠说乃借见性显示此见虽尚带妄其性全真体无生灭与真心相去不远譬如持出一面古镜示人虽少蒙尘垢不妨就此认得镜也阿难一向认见在眼将见与心分作两个故说有眼则见无眼不见此见全属生灭世尊乃谓无眼见暗亦是有见则知前尘自暗见无亏损异彼生灭之见又因无眼有见则知见不是眼眼但显色见全属心阿难至此虽知见全属心而未知此心何以为真世尊乃命憍陈如旁通之盖以同伦之人说己行之路易为信入也陈如接拍成令述渠成道因缘由悟客尘二字客有往来而主无攸往尘有动摇而空本常寂即知动者为妄不动为真矣由是世尊乃以手开合示阿难验知手有开合见无开合此是对外境取验尚疏而未亲乃复于掌上放光飞入阿难头角边令其左右顾盻验知头有动摇而见无动摇此是就自身上取验最为亲切既两番取验身境有动此见无动则知动者为妄不动为真宜守真而舍妄明矣如何明知动是身境而乃从始至终逐妄失真颠倒行事既失其真必反认物为己而轮回不已特自取之矣可不哀哉。

　　楞严经略疏卷之一
卍新纂续藏经第 15 册 No. 0302 楞严经略疏


　　楞严经略疏卷之二

　　福州鼓山涌泉禅寺沙门　元贤　述

　　尔时阿难及诸大众(至)得未曾有。

　　前科显见性之寂此科显见性之常阿难承佛委示虽知见性无动尚恐此见随身生灭故请佛为发明时波斯匿王因先见外道说死后断灭及皈佛闻说死后不灭心尚怀疑未能证知不生灭性故亦从旁置问佛先审其身之变坏者将以反显性之不变坏也王乃谓此身虽未尝灭而现观此身念念迁谢新新不住如火烧薪终归磨灭决知此身当从变灭佛犹欲其详陈迁谢之相以晓大众故复审其颜貌何如童子之时王则谓自童而壮自壮而老昔盛今衰何可相比佛犹以凡夫心暗每谓少壮可恃不觉变异乃以不应顿朽为问王则谓变化密移诚不觉知但由后思前深知不同若约粗相而观且约十年每觉衰老若微细思惟则直是刹那刹那念念不停日趋于尽而已故知此身必从变灭也王于此身生灭无常已能备悉其相而此中便有不生灭性则未之知也故佛即以恒河之见证之试观王三岁所见之恒河与今六十二岁所见之恒河决无有异则知身之老少有殊见之老少无殊身则受变者也见则不受变者也受变斯有灭不受变又安有灭哉所以身后舍生趋生卒夫尝灭又何疑焉。

　　阿难即从座起(至)如来说为可怜愍者。

　　阿难因前科说心不受灭遂疑既不受灭必无遗失缘何世尊责我等辈遗失真性颠倒行事世尊乃取手之倒正为喻谓正手变为倒手特是将头换作尾世人便以为倒矣岂手实有失哉例知如来号正遍知汝等号性颠倒亦以人自生颠倒而性实非有失也下文正释颠倒之处盖真心量包虚空用周沙界有情无情一切万法莫非此心所现云何失此本心不认而反认心局于色身之内是认悟中之迷也悟谓妙心本自虚明迷谓妄结心相晦昧为空下正发明此意一真法界全空是觉无明突起便晦昧而化为顽空此虚空之始现也空晦暗中积迷既坚则结暗而成色此世界之始立也以妄想揽妄色以妄色杂妄想则结色而成根此妄身之始成也外之妄缘聚影于内则生灭而不已内之妄识分别乎外则奔逸而不息此昏昏扰扰之相妄以为心性也自一迷为心则必惑此心在色身之内不知色身外及山河虚空大地皆我妙明心中之物今反认心在身内正犹弃海认沤迷矣况认沤为海非迷中之倍人哉垂手之倒以首为尾亦犹是也按显寂常之义皆借见性发挥今显圆遍之义则不用见性直举心性何也以见性尚倒局于身内也真心之义至此已吐露无余下文阿难曲为后人屡生余疑故复有六番辨论矣。

　　○若此颠倒首尾相换旧说或执垂手为正竖手为倒或执竖手为正垂手为倒愚谓手之倒正实无定论阿难特就世俗之见定倒正而佛亦姑就世俗之倒正上取譬也旧说以世人不识手之倒正喻颠倒而不以倒手喻颠倒其失尤甚如下文如我垂手等无差别以垂为倒尤为明证岂必待错认手之倒正而后喻颠倒哉若此颠倒数句旧解多未稳今谓佛竖手时已顺世俗成正却云以此正手而颠倒下垂但是将上竖之首换为下垂之尾上竖之尾换为下垂之首而世俗视之与正手便差一倍一以为正一以为倒倒正虽殊手体宁有失哉手不失意不可少正答遗失之问也。

　　阿难承佛悲救(至)是故如来名可怜愍。

　　阿难承佛圆满常住之说虽已能解但是以缘虑心分别法音现圆满常住影子而已非情忘识绝冥契真体之悟也阿难既徒获此心欲直认为本元心地则佛已深诃欲不认为本元心地则所谓圆满常住者又安在耶所以求佛为拔疑根也阿难此问最为紧要世间称学道者十个五双都落在此其能不认为本元心地者鲜矣佛告阿难下先破其所缘之法也谓以缘心听圆满常住之法则圆满常住便为所缘之境法既是境岂为法性哉正如人以指标月急须看月若认指为月其失非细若以分别法音下破其能缘之心也谓此心离法音别无分别性正如客暂来往非如主之常住岂为真实哉不但分别我声离我声无分别性即分别我容离我色相亦无分别性纵使分别都无此中杳杳冥冥故非色中若有精故非空外道呼为冥谛以为离尘有体认为真性矣而不知此乃意根中之法缘也意根对法尘有生灭二种今分别不行正是灭尘是离诸法缘亦无分别自性由此观之汝之所谓心性者真如客之有还不为主之不还安得为真乎还者谓如客从他方来便可还他方去若是主人常住在此故不可还也世间诸缘各有所因故各有所还如明从日轮便可还日暗从黑月便可还月等是也独此见精自有照烛不从他得故不可还可还者自然非心既不可还非汝而谁哉所以指为本妙净明之心也。

　　阿难言我虽识此见性(至)汝性不真取我求实。

　　阿难虽识见性无还而疑见必见物舍物无见是见乃揽外物影像终是杂妄何云是我之真性乎佛答先列五种见量虽佛至凡夫见有广狭之殊均之为能见之性也次列阿难所见之境虽种种差殊均之为所见之物也若于此中择其谁为能见之我体谁为所见之物象岂无辨哉但观物象有差殊而见性无差殊则见超于物而非物之所能杂明矣若见是物下数句又以物可见见不可见以明见之非物也若谓见必杂物则见亦是物见若是物则见亦可见见若可见则汝亦可见吾之见矣而吾之见岂可见哉若以同见吾所见之物以为见吾之见乎则当吾不见物时又何以不见吾不见之处若谓能见吾不见之处必其妄生计度自然非彼不见之相若谓不见吾不见之地则我见终不可见我见终不可见则汝见亦不可见见不可见自然非物矣云何非汝之真性乎又汝今下数句又以物我不成立以明见之非物也汝今见物之时汝既见物物亦见汝汝见既离乎物物见必杂乎汝将以汝为物物为汝而体性纷杂矣汝之与我并诸世间安能成立其为物为我乎是知汝见必是汝而非物则汝之见性历览周遍正汝之真性云何疑其弗真而取我言以求实哉。

　　阿难见性必我非余(至)遍能含受十方国土。

　　阿难因佛言见性周遍即我真性遂疑见性有碍非为真性故举自己所见而问言我曾随佛到四天王宫及居日月宫此见直周遍娑婆国及归精舍但局一室之内若谓此见定体本自周遍如何昔之见大者今乃见小为是缩大为少抑是墙宇夹断其义为何在乎佛答意谓非见之有大小乃前尘未忘之咎耳譬如方器中见方空圆器中见圆空非空之有定方定圆及不定方圆也乃因器而成方圆耳但除其器空自无方圆岂可更问此空方圆之义何在乎今以见合之见有大有小非见之有定大定小及不定大小也乃因尘而成大小耳但除前尘则见自无大小岂可更问此见大小之义何在乎若以为见体有大小则入室之时此见可缩而小观日之时此见可挽而大乎墙宇之立此见可夹而断穿为小窦此见可续而通乎是义岂其然哉大抵一切众生秪为不达万物皆己而又迷己为物失万物一体之本心物既非心则非惟不随心转而反以转心是故动为物碍而观大观小无自由分若能达万物为一体则非惟不为物转而日能转物若能转物则同如来身心圆明不动道场于一毛端遍能含受十方国土矣毛端指身中毛端正报之最小也十方国土依报之最大也毛端含国土即正摄依亦小摄大也十方在毛端即依入正亦大入小也毛中看国土而国土不小即小中现大也国外看毛端而毛端不大即大中现小也此乃诸佛照用圆融之极致耳。

　　○按此章转物之力全在妄尘妄尘之功非可轻拟盖由观行深造而入心地豁然身界顿泯始是相似无碍直至色阴销尽十方洞开无复幽暗身界内外如观掌果方是真无碍然是体无碍非用无碍如今依正大小了无挂碍方是用无碍而诸佛之能事毕矣。

　　若此见精必我明性(至)故能令汝出指非指。

　　阿难因闻见性周遍之说遂疑既说周遍则不局于身内面前必皆有见又我既见物则面前无非我见故曰见性现在我前此疑似浅然有深意不可不知良以见性量括十方体含万法其与万法非即非离惟其非即故灵光独耀迥脱根尘身界无干生死不系众生不达斯义则混淆真妄沉溺轮回既无智以自分终何由而得脱乎唯其非离故尘刹混融万物一体用弥法界存泯自由众生未达斯义则沉冥滞寂灰断缠空既自昧其家珍亦何由而得用乎此经自审问发心以来并是破妄显真深明非即之意而非离之义未明所以阿难假示痴呆特发见性在前之问意在引起世尊会妄归真之说以显非离之义也佛答因渠言见在我前乃令其于目前见处一一自审果是见乎果非见乎若以为是见则指皆是物见何所指若以为非见则既以见物何得非见阿难是非无定而世尊两皆印之其意果安在乎此义甚深非大智莫能窥故文殊特为启请佛乃示以见与见缘并所想相如虚空华本无所有元是菩提妙净明体秪是一体本无有二岂可妄分是非乃即文殊为喻以明不可是非之意言文殊秪一身岂更有一文殊而可分是非乎然又非无文殊乃可谓不可是非也例知秪一真心岂更有一物而可分是非乎然又非并无真心乃可谓不可是非也既唯一真而今见有色空及以见闻者何乃众生妄见所执如第二月也此第二月乃病目所见全无实体唯是一月岂可于一月而论是非哉是以由汝妄想所见则不能出是非知是一真精妙觉明性则是非自泯无可指亦无非可指矣。

　　阿难白佛言世尊诚如(至)无得疲怠妙菩提路。

　　阿难已领前说犹虑听者不审混于外道则毫厘之差千里之隔所以复起二问第一问言觉缘者觉即觉性缘乃觉性之缘因前说万法全归本性故兹不分觉性及缘而并以为遍十方界湛然常住不生不灭也彼方有外道名娑毗迦罗所立二十五谛第一谛谓之冥初指为万法之本源常住之实体此但是见闻知觉一时暂灭中现幽闲之相乃法尘影事非实性也投灰等诸外道所指真我总有三种一曰广大我二曰微细我三曰大小不定我今言遍十方者即广大我也此等所谓我者并是象外取空别有自体且有大小之量往来之迹故皆妄说未为真我第二问言自然者以彼方外道多说自然谓内而心性外而万物皆属自然佛乃广说因缘以破之谓如内而三乘根性须由宿生习种为因复假诸教助缘方克成果外而百谷等须有种子为因复假水土等助缘方克生芽等是也今闻佛说觉性非生非灭远离一切虚妄颠倒则因缘之义迥不相及故复疑其近于自然也殊不知佛说因缘为破自然并是权说未为了义故佛破之曰彼执自然之说者必有自然之体今此见果以何为自体以明为自体当不见暗以暗为自体当不见明等是知自体且无定则自然之说非也执因缘之说者必有所因而后有今此见果何因而有若因明有应不见暗若因暗有应不见明等是知此见非有所因则因缘之说非也佛于此因缘自然若互破又若互立者非欲双立非欲双破亦非欲破立不定也极而言之至于非因缘自然非不因缘自然无非不非无是不是盖一涉情见俱是虚假惟能离一切妄计之相则法法无不全真耳阿难未达佛意复引他昔日之说以为难昔佛谓见必因空因明因心因眼四缘成就方得成见此乃小乘权说今经了义故不同彼直谓见精不假外缘如世人因日月灯方得名见不知无日月灯时所见暗相亦即是见明暗二尘自相凌夺而见未尝暂无是知见明而见非是明见暗而见非是暗见通而见非是通见塞而见非是塞四义既成见精之决定离缘明矣夫见精尚且离缘而况真见能见见精则迥离见精非见精之所可及岂可以因缘自然和合不和合等戏论之法而妄计之哉。

　　○真见者缘真如境理智一如能所不分故曰真见精者缘外实境业识所变能所历然故曰妄真见显时决无妄见对立为其所见但如人觉时了知前此是梦知是梦者岂更是梦哉故曰见见之时见非是见见犹离见见不能及也按此经前以真见难显故借见精以显真见乃是带妄显真至此恐人终认见精未契厥旨故复云见见非见乃是剖妄出真佛之密意罄无不尽矣　或问此章凡有二问今佛所答皆是后问前问无一言及之何也答曰此有二意一外道所立冥初真我皆执为自然故佛今破自然已是并冥初真我而破之又此答超情离见一切戏论俱在所破又安有冥初真我之说哉。

　　阿难白佛言世尊如佛(至)本觉常住。

　　前来佛一向将见性显真性阿难不达认见为真及闻见见非见之说所以重增迷闷世尊乃指出其病谓见性虽近乎真犹带二种妄既有妄见即当见处发生惑业既有惑业即当业处招果轮转是见性为轮回生死之根也所谓二种妄见者一曰别业妄见谓己业所招乃是一人自见亲近之境其境之美恶实己所受用与众无关如眚目见灯光别有五色圆影他人所无也一曰同分妄见谓其业所感乃是同众见疏远之境其境之美恶非一己受用与众共之如一国人共感恶缘乃见种种灾象他国所无也今以二事进退而合明之如彼众生别业妄见病目瞩灯光现有圆影虽似有前境然终是目眚所成非外色所造唯能见此眚者始无眚之咎今以例一人目见山河国土及诸众生亦皆妄见所成者也此国土众生元是我觉明为无明所翳故自见其无明之影此影全是眚唯能觉此眚者则为本觉而非眚以暂觉其眚则早出于眚外岂可复名为见闻觉知乎以彼乃见之真性故不复名见也如彼众生同分妄见瘴恶所起现有灾象虽近于实然亦与灯影不异以彼由目眚所生此由瘴恶所起俱非实有总一见妄之所成耳今以例大千世界国土众生此国土众生虽似外境然实同是我觉明无漏妙心突生见闻觉知由是起惑造业发此虚妄病缘若依若正和合而生和合尽而灭岂有真实哉若能妄见不生远离此虚妄病缘无和合亦无不和合则非独业果不续而生死根元亦复除灭由是可以圆满菩提而复昔之清净本觉也此二事言进退合明者自如彼众生别业妄见至见病所成是进灯影以合依正自见所见缘至故不名见是退依正以合灯影自如彼众生同分妄见至及诸众生是进灾象以合世界自同是觉明至本觉常住是退世界以合灾象反覆推穷唯是见妄所成此之见妄即是根本无明不易破除故佛于别业中急称离眚之觉于同分中深明远离之功良以真觉显而后妄见可离妄见离而后真觉可复若徒守见性不知离妄又安能断轮回而证常住哉。

　　○如彼众生同分妄见下古解指为进退合明者非是近如摸象及正脉皆不以为然但此节文有往复之迹因致成误然此节正举灾象而必逆例别业者何以灾象似实故必例同灯影以明其妄然后可以为能例也　问此章说见病最为微细见有世界众生便名为妄然则必不见世界众生方名真见乎曰世界众生本无好丑好丑起于自心诸佛见万法一一皆虚众生见万法一一皆实众生见万法唯是尘相诸佛见万法唯是自心此真妄之分也。

　　阿难汝虽先悟本觉(至)群塞亦复如是。

　　此因阿难前云诸和合及不和合心犹未开故今特为破之谓汝疑菩提心为和合起者今汝此净妙见精于彼明暗通塞四尘与谁和乎若和明者当见明时何处杂见见相可辨杂明又成何形像况凡物之相知者必先离而后合今谓明非见乎则何以见明既能见明非相离也若谓明即见乎则见明即是见见云何见见非相即也既非相离又非相即何由而成相和哉又既明不非见则全体皆见见必圆满更于何处和明既明不即见则全体皆明明必圆满不合容彼见和况见异于明而杂和于明则明受见和当失其名今犹名之曰和明岂命名之义乎是知见精必非和明而暗通塞从可和矣又汝净妙见精于彼明暗通塞四尘与谁合乎若与明合应唯见明至于暗应不能见云何而复见暗若谓见暗而不与暗合则是见者不合合者不见应不见明云何合明而复见明是知见精必非合明而暗通塞从可知矣阿难见和合之说已破复转遁于非和合佛复谓汝疑觉非和合者今汝净妙见精于彼明暗通塞四尘谁非和乎若非明和则见与明已不相入必各有边畔汝观此明与见从何为畔且明中无见自不知明相所在何从而分畔乎是知见精必非不和明而暗通塞从可知矣又汝净妙见精于彼明暗通塞四尘谁非合乎若非明合则明之与见性必相乖如耳遇明既如耳遇明且不知明相所在云何而辨其合与非合乎是知见精必非不合明而暗通塞从可知矣合而观之说和合却似不和合说不和合却似和合两楹而不可定者何也良以真精妙觉元非和合亦非不和合诚非思议之所能及若以世间戏论之法而量度之正如手撮虚空秪益自劳虚空云何随汝执捉哉。

　　阿难汝犹未明一切浮尘(至)本非因缘非自然性。

　　前文已云见与见缘并所想相如虚空华本无所有此见及缘元是菩提妙净明体是已会万妄而归一真矣阿难至此犹有和合不和合之疑是犹未明此旨盖有两物方可名和合不和合今既惟一真岂更有和合不和合之可疑哉故佛已破和合而复曰汝犹未明一切浮尘等直至会通四科遍融七大无非广明会妄归真之说也一切浮尘诸幻化相统指诸法而言起灭全幻则生即是灭不待移时故曰当处出生随处灭尽既生灭同时则但是幻妄之称幻妄之相而已此幻妄称相犹如空华不实却全华是空亦如镜影非真却全影是镜故曰其性真为妙觉明体又曰生灭去来本如来藏常住妙明不动周圆妙真如性性真常中求于去来迷悟生死了不可得是所谓即幻妄而通实相也五阴以盖覆真性为义色为五阴之首凡内而根身外而六尘均名为色最为质碍众生莫不以为实而非虚矣然此色从缘而生缘散而灭自生趋灭无一刻住则一刻生即是一刻灭所谓当处出生随处灭尽也故佛于色谓如目见空华此华非从空来非从目出非虚妄而何色尚如是受想行识益可知矣受者以心领纳外境苦乐及不苦不乐为义佛于受谓如人以二掌相摩妄生涩滑冷热之相此相不从空来不从掌出非虚妄而何想者以心缘外相计度忆持为义佛于想谓如人闻说酢梅而口水生亦如思蹋悬崖而足心酸涩此酢说非从梅生不从口入何以耳闻酢而口水生此酸涩非从崖生非从足入何以心思蹋而足酸涩此但从想妄现也非虚妄而何行以念念迁流为义佛于行谓如瀑流水波浪相续而此流性不因空生不因水有亦非水性非离空水喻行本无流行而似有流行亦一虚妄而已识以取境分别为义亦即舍身受身趋生之主也佛于识谓如以瓶擎空远饷他国而此空非彼方来非此方入喻识神本无轮转而似有轮转亦一虚妄而已总之五皆虚妄即本非因缘非自然而为如来藏妙真如性也盖使其体不虚则不能融归实性唯其虚所以全是实性如波无自体所以全波是水也下六入十二处十八界意皆同此。

　　楞严经略疏卷之二
卍新纂续藏经第 15 册 No. 0302 楞严经略疏


　　楞严经略疏卷之三

　　福州鼓山涌泉禅寺沙门　元贤　述

　　云何六入本如来藏妙真如性(至)非自然性。

　　六入谓六尘所入之处即六根也经言六入本如来藏妙真如性者以其虚妄也眼入则如人以目瞪视而见空中有华此华固为虚妄而眼入之虚妄亦如之以此见性全依明暗二尘发起若无明可见无暗可见则见之实体果安在哉自既无体必疑别有所从来以为从明暗来乎若从明来应不见暗若从暗来应不见明不可言从明暗来也以为从根出乎若从根出必无明暗明暗双离见无自性不可言从根出也以为从空生乎空包根尘前既见尘返当见根又空自有见何关汝眼不可言从空生也自既无体来亦无处是故当知眼入虚妄本一妙性所诈现而已耳入则如人以两手自塞其耳而闻头中有声此声固为虚妄而耳入之虚妄亦如之以此闻性全依动静二尘发起若无动可闻无静可闻则闻之实体果安在哉自既无体必疑别有所从来以为从动静来乎若从动来应不闻静若从静来应不闻动不可言从动静来也以为从根出乎若从根出不涉动静动静双离闻无自性不可言从根出也以为从空生乎空既有闻何云虚空又空自有闻何关汝耳不可言从空生也自既无体来亦无处是故当知耳入虚妄本一妙性所诈现而已鼻入则如人急畜其鼻而闻鼻中有冷触此触固为虚妄而鼻入之虚妄亦如之以此臭闻性全依通塞二尘发起若无通可闻无塞可闻则闻之实体果安在哉自既无体必疑别有所从来以为从通塞来乎若从通来应不闻塞若从塞来应不闻通不可言从通塞来也以为从根出乎若从根出不待通塞通塞双离闻无自性不可言从根出也以为从空生乎闻自外来自当回嗅汝鼻又空自有闻何关汝鼻不可言从空生也自既无体来亦无处是故当知鼻入虚妄本一妙性所诈现而已舌入则如人以舌自䑛其吻妄有苦甜及淡之味此味固为虚妄而舌入之虚妄亦如之以此知味性全依甜苦及淡二种妄尘发起若无苦甜及淡可知则知之实体果安在哉自既无体必疑别有所从来以为从苦甜及淡来乎若从苦甜来应不知淡若从淡来应不知苦甜不可言从苦甜及淡来也以为从根出乎若从根出不待外味外味若无知无自性不可言从根出也以为从空生乎空自有味汝口何以能知又空自有知何关汝口不可言从空生也自既无体来亦无处是故当知舌入虚妄本一妙性所诈现而已身入则如人以两手自相触而觉冷热及离之相此相固为虚妄而身入之虚妄亦如之以此觉相全依离合二尘发起若无合可觉无离可觉则觉之实体果安在哉自既无体必疑别有所从来以为从合离来乎若自合来离当不觉若自离来合当不觉不可言从合离来也以为从根出乎若从根出不假合离合离既离觉无自性不可言从根出也以为从空生乎空自有觉何关汝身不可言从空生也自既无体来亦无处是故当知身入虚妄本一妙性所诈现而已意入则如人劳倦则眠眠熟则寤其眠中揽尘则忆失忆则忘其颠倒生灭之相刻刻不停乃是吸宿习而中归意根此相最为虚妄而意入之虚妄亦如之以此知性全依生灭二尘发起若无生灭可知则知之实体果安在哉自既无体必疑别有所从来以为从寤寐生灭来乎若从寤来为寐者何若从生来受灭者谁不可言从寤寐生灭来也以为从根出乎若从根出不依寤寐生灭外尘俱无知无自性不可言从根出也以为从空生乎空自有知何关汝意不可言从空生也自既无体来亦无处是故当知意入虚妄本一妙性所诈现而已。

　　○譬如有人劳倦则眠节详上文皆是假设之事不由外境而内自变现者也今准上文则此饰亦是假设倦眠不由外境而梦中自现此颠倒之相以显意入之妄也今说者错作实法则违上文假设之例且与下集知居中数语相滥矣详之。

　　云何十二处本如来藏(至)非自然性。

　　十二处者即六根对六尘各有定位故曰处也经言十二处本如来藏妙真如性者以其虚妄也根色三处权教中有见色相生之说未为了义佛今破之若谓眼能生色相者常眼见空之时眼中应是空性无有色性色性若销则色相自当全泯色相全泯谁显其空今眼无色性而色相未泯不可谓色从眼生也若谓色能生眼见者当眼观空之时无色生见见应销亡见既销亡谁辨空色今见能辨空色不可谓见从色生也夫眼色有定处方有相生若不相生当知无定处同为虚妄本一妙性所诈现而已耳声二处凡俗皆言耳声往来然后成闻佛今破之若谓声来耳边应止到一人之耳不到他人之耳云何一钟声而大众普闻不可谓声来耳边也若谓耳往声处应止往一处不能别有所往今汝既闻鼓声而复兼闻他声不可谓耳往声处也若谓两不相往来则各住本位了不相涉岂成闻哉夫耳声有处方有往来及不往来若非往来亦非不往来当知二无定处同为虚妄本一妙性所诈现而已鼻香二处佛今单就香处破之若谓香从鼻生鼻非栴檀何故乃作栴檀之气又汝称闻香当从鼻入今从鼻出非闻义也若谓香生于空空性不变香应常在何藉焚此枯木然后有香若谓香生于木焚旃檀者烟未及远而四十里内鼻此闻香木气与鼻邈不相涉从何有闻三处穷之香无生处则鼻闻之因香而发者岂有实哉当知二无定处同为虚妄本一妙性所诈现而已舌味二处佛今单就味处破之若谓味生于舌舌惟是一当成一味云何遇物变移若无变移不名知味若有变移应有多舌云何多味一舌能知若谓味出于食食则非识云何有知又食自知何关汝舌而称汝舌之知乎若谓味出于空空有何味假如空作咸味则遍界之人处咸味中同于海鱼长受咸味无能少脱何由知淡既不识淡岂能知己之为咸哉咸淡莫辨何称知味三处穷之味无生处则舌知之因味而发者岂有实哉当知二无定处同为虚妄本一妙性所诈现而已身触二尘佛亦单就触处破之触之一尘不属外色以身合境现冷暖涩滑等相为触故能触是有知根所触是色境也今以手摩头则二俱有知能所莫辨以手为能触头应无知云何复成头之触以头为能触手应无用云何复成手之触若谓头手各有一触则成二觉应是二身若谓头手合成一触则头手浑成一体若是一体触则不成以触必须两合也若是二体触果何在在能触则所触非触在所触则能触非触云何二体而成一触在能在所二俱不可不应虚空而能成触反覆穷之触竟莫定则身觉之因触而发者岂有实哉当知二无定处同为虚妄本一妙性所诈现而已意法二处佛亦单就法处破之此法若以为即心是心非尘云何心缘之而成处若以为离心则此法为有知为无知以为有知则即是心而又异于己心则同他人心若即己心云何心境相对宛成二相以为无知则此法既非外色应在色空之外非心所缘处从谁立反覆穷之法无定处则意知之从法而发者岂有实哉当知二无定处同为虚妄一妙性所诈现而已。

　　○经言鼻是合中知则鼻须蒙烟气然后有闻今言四十里内闻香不待鼻蒙烟气甚与教相相违古谓是取圣人根力猛利又谓是异香殊胜之力二说俱未当愚谓离中知合中知俱法相宗权说非为了义今经了义岂可相难今举此香不待合知正以见合知之未尽理也又如耳谓是离中知而今经亦谓若无往来亦复无闻则离中何知又尝见钟声随风则远闻无风则不闻是亦似声到耳边而后闻也岂离中知乎故知言离言合俱为戏论今经深旨应须默识。

　　云何十八界本如来藏(至)非自然性。

　　十八界者根尘识皆六各分内外中为界也根尘前已详破故兹专破六识如眼识若从眼生依眼为界乎因眼则不待色无色则识无分别纵有何用又界由相对而立单见无对内外不分从何表示而立为中界也若从色生依色为界乎空无色时眼识应灭眼识若灭云何知空眼识不灭则独存无对更从谁分限而立为中界也非但识不灭无以立界纵识变灭而色兴识俱泯界相何有非但识变灭无以知空纵不变灭而识既从色生亦应不知空也若从眼色共生两依眼色为界乎谓根与尘合为一则根非尘尘非根而中离谓根与尘分为二则根混尘尘混根而两合根尘之体性先杂乱而无定又何以立识之中界乎是故当知眼色识三处俱无本一妙性之所诈现而已如耳识若从耳生以耳为界乎既无声相耳何有知无知则无识矣若取肉形之耳尚可有闻声相既泯闻亦不成岂可但以无知之形名为识界若从声生以声为界乎则识不关闻无闻则无声矣纵诈声因闻有然识为声之所生闻声必兼闻识不闻则声非生识之界闻识则识乃同于外尘况识已被闻岂更有知闻者必当如草木之无知矣若从耳声共生两依耳声为界乎声闻交杂中界不成界无中位内外亦亡更从何立界也是故当知耳声识三处俱无本一妙性之所诈现而已如鼻识若从鼻生以鼻为界乎不知以何为鼻如取肉形则属于身有知即触不可名鼻若取嗅知之性则此性不在肉不在空亦不在香俱不可名鼻鼻尚不可得况依之立界也若从香生以香为界乎识生于香应不知香能知则非香生不知则不得名识若不知香岂但无识并香亦不可得矣若从鼻香共生两依鼻香为界乎鼻香俱破则中间叵得中界不成则内外何立是故当知鼻香识三处俱无本一妙性之所诈现而已舌识若从舌生以舌为界乎是不假外味而舌自有味也舌若有味谁来尝舌舌若无味界云何立若因味生以味为界乎识即是味应不自知又味既非一识应多体识若是一味应俱同又分别既无云何名识舌味俱非岂应虚空乃能生识若因舌味其生两依舌味为界乎二者合一则内外各无自性又岂有中间而生识界哉是故当知舌味识三处俱无本一妙性之所诈现而已如身识若因身生以身为界乎既无离合身识何有若因触生以触为界乎触若无身焉觉离合若因身触共生两依身触为界乎夫物不能徒触而有知必因身而后知触则身知即是触以触无异知也触知即是身以身无异知也又汝之身定非身以即触之知也汝之触定非触以即身之知也又触合于身即成一体无二相也触离乎身俱等虚空亦无二相也由是而观内外既虚中间又安能成中间既虚并内外而俱弗有矣更从谁立界乎是故当知身触识三处俱无本一妙性之所诈现而已如意识若从意生以意为界乎意必缘法而后有若无前法意从何发意既无形则根尘悉泯虽有识将焉用又汝识心与意根为同为异若谓识同于意云何更说意生若谓识异于意意既有知识当无识无识则非意之类何云意之所生有识则既与识为二必当转识其意宛转穷之同异莫辨凭何立识界也若因法生以法为界乎此法全无实体但是外尘揽入意根或生或灭总属外影所因之法既虚所生之识岂实又何界生之可得也是故当知意法与识三处俱无本一妙性之所诈现而已。

　　○又汝识心与诸思量兼了别性为同为异古有多解俱未委今详经文识心二字紧承上意识来当是意识无疑诸思量兼了别性即意根也意根即七识能恒审思量亦颇兼了别之性也此是佛审此意识与意根为同为异故下文即云同意则意等云云。

　　阿难白佛言世尊(至)都无实义。

　　前四科皆曰非因缘非自然性阿难蹑是起疑谓一真之性可说不涉因缘至于万法必由因缘和合而成云何同于自然二者俱非斯义深远不知所在故请佛垂示也佛既深责其迷而复设喻以明之谓诸大之性体本自成定不与诸缘和合则当如虚空之不和诸色而大性能假缘成相非不和合也谓诸大之性全无自体必依诸缘和合而成则当如旋火之轮随相而迁而大性不与相同迁非和合也既非如虚空之不和又非如火轮之和合然则将如何等乎当如水成冰冰还成水耳冰有生灭喻随缘之用也水体如故喻不变之体也即性成相全不变而随缘即相是性全随缘而不变性相但有两名实无两体岂可执其为和合不和合哉今以地性明之彼粗为大地细极邻虚俗见邻虚析之即入虚空遂计虚空积之出生色相当其成邻虚也不知用几虚空合成邻虚及其析而成虚空也又不知用几色相合成虚空合色定不成空则合空岂能成色况色犹可析空不可合故知谓和合成地大者皆戏论耳汝元不知此地性之源委直出于如来藏心藏心中性具之色全是实体之空性具之空即是真体之色以其不涉事相故曰清净本然以其一即全体故能周遍法界此即所谓不变之体也此体岂局于不变哉复能随众生心应所知量随业而发现焉众生之心有胜劣所知之量有广狭则其业有大小净秽之不一此性循其所感各成其用上极诸佛下极三途虽等差万殊总之一循业发现之相也此即所谓随缘之用也不变则非因缘随缘则非自然彼计为因缘自然者皆是识心分别妄有言说岂为实义哉下六大义皆仿此此科为因缘自然深明实义皆前所未发者前四科必破相妄方会一真今则性体自具七大一一皆真前举心之全体乃云周遍法界今则一一大各周遍法界又前破妄归真止似空如来藏今则全体即用全用归体三藏圆融于兹见矣故此科实为称性之极谈也。

　　○性色真空性空真色二句乃藏心中有此二义自相融即故皆曰性曰真非如般若宗中真妄相即之意也下六大皆然且空见识三大其文稍变义亦不异如空大云性觉真空性空真觉者秪是因本大是空不可云性空真空故易云性空真觉也见大云性见觉明觉精明见者言性具之见即觉体之明觉体之精即性明之见也识大云性识明知觉明真识者言性真之识即妙明之知本觉之明即真体之识也皆性大相融之义耳当知了别见闻觉知二句温陵云别指诸识甚难通准前二大详之当是会前根大方成七大不然则止六大何云七大乎。

　　尔时阿难及诸大众(至)心无动转。

　　此乃阿难及大众领悟而赞佛也自初卷决择心见终至四科七大多方发明身心之影执尽破偏权之戏论俱捐使其悟此一心超万法而全无可测融万法而靡有不包真体圆妙周遍法界微妙开示极至于此故能身心荡然得无挂碍者妄情顿空也各各自知心遍十方者觉体全现也觉湛周遍含吐十虚故见十方空如手中叶万法性真本如来藏故一切物即菩提妙心悟心量之广大如是故反观父母所生之身其微如尘其幻如沤而忽无所有盖至此始获本妙常住之心故深自庆幸而说偈赞佛也妙湛者觉海圆澄物不能汩即奢摩他观体也总持者藏心圆遍含褁十方即三摩地观体也不动者妙体常寂本无生灭即禅那观体也此三皆无上最尊之法合之为一首楞严大定佛上文委曲详明无非此意故阿难于此赞之得此大定则无始之倒想顿销本有之法身顿获故发愿成佛度生以报佛之恩德但法身初建细惑未尽何以登无上觉哉是以更冀佛审除之也。

　　○按此经阿难初以三观为请故说者从此以前多判属三观然亦判有不同有自决择心见直至七大文终总判为空观者有将四科以前判属空观四科判属假观七大判属中观者有将四科七大俱判属假而中观更在后文者详考经意俱不可通愚意此经圆妙举一即三况佛之所说何尝硬定何处说空何处说假何处说中不过随问随答以开显一心之妙而三观之义自彰矣若先立三观死法而割裂佛语以就之岂善通经者矣。

　　楞严经略疏卷之三
卍新纂续藏经第 15 册 No. 0302 楞严经略疏


　　楞严经略疏卷之四

　　福州鼓山涌泉禅寺沙门　元贤　述

　　尔时富楼那弥多罗(至)真有为法。

　　此富那蹑前七大之文而起二疑也一蹑前七大文中皆言清净本然故疑云既是清净本然则不宜有山河大地诸有为相即或暂有亦当速灭云何又次第迁流终而复始永无息期一蹑前七大文中皆言周遍法界故疑云既是诸大之性各各周遍则地性与水性碍水性与火性碍地性复与空性凝此遍则彼灭云何二俱周遍此之二疑并是执相难性而不知妄相本空惟一觉性特由妄计而生二疑矣故佛答初问首举性觉妙明本觉明妙之义以示之性觉本觉非有二也显不由他故曰性性自觉故显非始有故曰本本自觉故妙者体相寂灭心言不能及也明者灵鉴不昧烦惑不能昏也妙明明妙颠倒言之者显互融而不二也使富那能解此义则知真觉妙明圆照法界绝能绝所唯是一相何山河之忽起有为之迁流耶因其未解故复设二问以审之曰汝称觉明为复性本自明称名为觉乎为觉有不明遽称之为明觉乎富那乃谓若此不明而遽名之为觉则觉乃无所明意谓必有所明方称为觉耳以明为有所是认妄也以觉为有不明是失真也意必欲加明于觉是以妄益真也无穷之患此其基之矣故佛详示之曰汝意谓若无所明则无有明觉之可称必有所明乃可称明觉乎全不知有所明则妄见分别故非觉也无所明则闇然失照故非明也良以有所明无所明总之妄明之自为起灭皆无明耳无明又非本觉湛明之性岂可执之为真明哉盖觉性必自有明非可谓觉本不明必待明之也今无故妄加明于觉明成根本无明矣夫真觉本非所明因固欲明之则变成所相所既妄立反形动妄明而妄能益显妄能既显则妄所益粗境界相现无同异中炽然成异异者乃有色之相也因有异相见有不同彼异而显出同相同者乃无色之相也因同显异因异显同同异互显复显出无同无异仿佛有形貌故非彼无色之同又仿佛有知觉亦非彼顽色之异故曰无同无异此之三相即下文虚空世界众生也但尚在本识之中恍忽未定无有名字故但曰同异及无同异乃与彼虚空世界众生作胚胎矣既有境界妄现境风击动识浪乱兴故曰如是扰乱相待生劳劳久不断必发起妄尘而自相混浊由是引起尘劳烦恼贪嗔邪见造种种业矣既有业因遂感苦果起之处为世界如海起沤也静之处成虚空如海无沤也此之虚空即前识中之同相此之世界即前识中之异相即前识中复有无同无异者至此结为众生真有为之法也此上总答山河大地诸有为法忽生之由止一念妄明为之根耳。

　　觉明空昧(至)终而复始。

　　此别答三种生成及相续之因缘也世界之始起于妄有觉明觉明一生便见空昧一明一昧相待相倾不觉心动故曰相待成摇摇能生风故有风轮执持世界因空生摇而此妄摇之觉执认所明坚持不舍遂结成有碍故有金轮保持国土坚觉成金则刚而不坏摇明风出则动而弗宁一动一刚两相摩荡正如世人钻燧之意故有火光为变化性宝明生润如珠光能出水也火光上蒸如热气蒸而流汗也故有水轮含十方界此上亲因妄心而四大成焉四大既成则各具生成之用由是火腾水降二者交合而变成大地其沉者为巨海浮者为洲潬故巨海之中火光常起洲潬之内江河常注以不忘父母之气分也其洲潬之有高山者则以水势劣火其上升之意多也若山石击则成𦦨而融则成水洲潬之有草木者则以土势劣水而滋润之功胜也故林薮烧则成土而绞则成水至此而群生之依止具矣总之互以妄相生递以妄为种生生相断种种相缠此世界之所以相续也众生之始亦始于妄有觉明因觉明为咎乃立所明所妄既立则能明之理转因所局故听不出声见不超色盖以六尘妄现于外故六根横分于内也根尘对立则必识生而业长是为四生之因或父母与子同业而相缠则成胎卵二生或不依父母但因境或合或离而生情则成湿化二生今以胎生明之始因妄明而发色此中阴见其父母也次因见色而生想此中阴见父母而动情也见逆境则为异异则成憎见顺境则为同同则成爱此中阴于父母起爱憎也爱之所注即成种想之所纳即为胎而复藉父母交遘吸引同业以为之缘此胎生托质之始也至于四生之异者则卵以想生由乱思也胎以情生由爱欲也湿以合生附湿气而生情也化以离生离彼境而悬想也虽想情合离有生皆具各以多分得生故曰随其所应至于四者更相变易则所受业报之身随四生而飞沉无有定质此众生之所以相续也业果之始始于有贪贪爱情深结而不舍则父母子孙相生不断是等业果则以欲贪为之本各爱己身互取滋益贪之不止必至相食则四生之属以强凌弱递相吞啖是等业果则以杀贪为之本汝既食彼彼复食汝非理相夺往复不已恶业俱生尽未来际是等业果则以贪盗为之本汝负我命下重释成相续之意总之为杀盗淫三为之根本业果之所以百千万劫而无尽也此上别明世界众生业果三种之相续虽各各殊然皆起于觉明以其有明了知性也因了知而发显妄相从妄相而益生妄见由是山河大地诸有为相次第流迁总一虚妄之所成就终而复始卒未有穷也。

　　○觉明空昧一节只宜依四大立说温陵以五行家相克相生夫妻母子之说释之其谬非一如水火成地是水克火为夫妻而火乃生土为母子土水生草木是土克水为夫妻而水乃生木为母子其说似矣至觉明空昧而有风明觉立坚而成金风金相摩而有火光则其说难通遂强以觉明为水空昧为土风轮为木以牵合其说如空昧之土克觉明之水为夫妻而水乃生风木为母子金克风木为失妻而风木乃生火为母子夫金则因空生摇坚明立碍而成者是觉明与空风共成也今何遗觉明之水而独曰土木生金哉且觉明不知凭何而配水觉明属心五行属色何可以心而并列于色空列为五大则非地大明矣即遍考此方之书亦未有以空为土者况空若属土则在五行之数安得名为大虚空乎风之属木此方虽有此说而佛则以风自为一大木乃属入地大今以风为木违佛教而注佛经能无失乎至于谓夫劣而后阴阳和而生子其说亦谬如水火合成大地据经意谓水势劣火则为高山以此推之火势劣水当为巨海水火两平当为洲潭矣若谓必夫劣妻而后生子则必水势劣火而后能生巨海洲潭非独成高山也佛意果如是乎观者详之。

　　富楼那言若此妙明(至)亦复如是。

　　此乃富那闻前说而起疑也彼闻众生觉体既与如来无别而能忽生诸有为相则如来成佛之后诸有亦应复生此盖因疑众生之有始遂疑佛果之有终殊不知众生从来未悟诸妄从来无始佛虽说因明立所等亦不过截流言之以明万法妄于妄明也今佛但答成佛有终之难特为广设四喻初迷方之喻喻无所之本空也迷方之人惑南为北而此迷不从迷生不从悟生既无所因知无实体所以遇人指示遂朗然知方岂应复迷合知无明无本性毕竟空昔实无迷特以在迷似有未悟尚非有况一悟岂更迷乎空华之喻喻万法之非实也空本无华翳故妄见翳病若除空华遂灭灭本无灭灭岂更生合知万法无体本自无生特因无明妄起所以万法纵横无明既破万法何有灭相且不可得况灭后而令其再生乎金矿之喻喻果觉之无杂也菩提智照烦恼永亡犹如矿尽金纯岂有再生矿乎木灰之喻喻果德之无生也涅槃寂灭二死俱尽犹如木爇成灰岂有再生木乎佛兹四喻前二约真如门说妙体本寂诸妄本空后二约生灭门说习漏妄生唯证乃断若但举前喻恐谓妄不妨真惑能自灭拨无因果便成邪见若但举后喻恐谓觉非净性妄本有生失真常理亦成邪见故四喻并举各喻一法以尽其理也。

　　富楼那又汝问言(至)得少为足。

　　此答富那次问诸大相碍之疑也佛为设喻以明之今夫虚空体非群相也而能不拒诸相发挥既是体本无相何以卒有诸相则以日照则明云昏则暗以日云等七种为缘便现明暗等七种之相耳然此相岂有实哉试观此明虽因日现而实非日虽因空现而实非空如以为日明则宜此日遍十方界方可谓是日明今空中更有圆日而此日之外即为空体安得谓是日也如以为空明则空应自照方可谓是空明今中霄云雾之时不生光耀安得谓是空也虽曰非日非空而依空日现又不异于空日则明之自无实体可知矣明无实体而诸相之同为虚妄又可知矣今以法合之虚空体非群相喻本性元非七大也不拒诸相发挥喻七大随业而现也随业而现如小而凿井成空钻燧得火大而大千空界劫末火灾皆业力也即诸圣神通所现亦自在业力也或各各发则各各现俱发则俱现悉皆虚妄总无实体今以俱现观之如水中日影二人同观东西各行却成两日一东一西二俱难准是一是二不容辨诘盖一影已虚况复现两宛转虚妄何可凭据哉由是而观其相元妄无可指陈更有何凌灭之可得若更求其凌灭是犹邀空华而结空果也其性元真唯妙觉明先非水火岂更有不相容哉此答富那之问已无不尽佛又恐人疑谓据理而谈虽说无碍怎奈眼前事相水火毕竟相妨不知此乃众生妄执之咎也故今约迷悟心而对辨之众生于如来藏中起色空相倾相夺之见则如来藏随汝所执而成色空亦周遍法界于中风则动空则澄日则明云则暗种种相碍而不能相容其故何哉为其背觉合尘故发此尘劳世间之相也我以妙明不生不灭之智契如来藏则如来藏中生灭妄相了不可得唯一妙明圆照法界是故于中大用现前一多可以相即大小可以互现不动道场下八句正示其相也不动道场遍十方界此一为无量也遍十方界皆不动道场此无量为一也身含十方无尽虚空此一为无量也十方虚空入一身相此无量为一也于一毛端现宝王刹此小中现大也现宝王刹于一毛端而毛相不大此大中现小也坐微尘里转大法轮此小中现大也转大法轮于一微尘而微尘不大此大中现小也圆融无碍之用极至于此其故何哉为其灭尘顺觉故发此真如妙觉明性也佛于此又恐人疑谓无碍妙用由佛修成众生分中终是有碍故今复约本来心而圆彰三藏使人知此妙性本自圆融非关迷悟人人本具特至果位方显矣本妙圆心者重一妙字乃空如来藏即常寂之体也故世出世法一切俱非元明心妙者重一明字乃不空如来藏即常照之用也故世出世法一切俱即妙明心元者双重妙明二字乃空不空如来藏即寂照不二体用无间者也故双离即非亦双是即非此之三藏非纵非横非并非别圆融妙绝不可形容所谓无上菩提佛之知见也如何可以己所知心及世间语言而思议之哉盖必须妙智方可契入正如琴瑟等虽有妙音而无妙指则音不能发众生虽有真性若无妙智则性亦不能发如我今虽按指而示性海洞明如海印发光有何隐覆而汝才举心领略即此领略之心便是尘劳早生障碍矣其故何也由汝不能勤求无上觉道但爱念小乘得少为足故妙智弗彰而妙用弗显耳。

　　○观相元妄下十二句乃正释富那之疑而安于举喻之后法合之前文甚不顺交光正脉谓是错简移置法合之后文义允当故今依之。

　　非明无明明无明尽二句加一明字于无明之上众说不同愚意上明字明之也即观十二因缘之观字明无明者观此无明生也明无明尽者观此无明灭也如来藏中本无如是之观智故俱非之。

　　富楼那言我与如来(至)非从外得。

　　此富那前闻佛说世界众生皆起于妄明因疑此妄明不知何因而起盖将穷其因而力断之也佛乃为举喻以明之如演若照镜忽尔心狂遂至索头狂走此岂有因哉特自心狂而已合知此觉之体本圆明妙无妄可得今称为妄则全无有实云何有因若有所因必是有实云何名妄但是自诸妄想展转自相为因故从迷积迷远历尘劫虽佛出世发明其妄而迷轮终不能返如是迷因虽炽然成有盖是因其迷乃以为有非今之实有也如识得此迷本无因则妄体无依尚无有生欲何为灭而云一切圆灭乎良以得菩提者虽能说迷中之相而实不可得而断正如寤时之人虽能说梦中之物而实不可得而取况复此妄无因本无所有岂待悟后而始无哉正如演若怖失头而狂走此狂何因而发当狂歇时头非外得纵未歇狂头亦不失是知本无实事云何有因妄之体性正自如是岂可审其因之何在乎汝今欲返此妄轮非必穷妄之因而断之也但于世界众生业果三种相续之境不起念分别则心灭而境自亡故三缘断三缘既断则境亡而心自灭故三因不生三种境为妄心分别之缘故曰缘此三种分别之心即为三种妄境生起之因故曰因也因缘二俱不立根本无明岂能独存故亦泯然歇灭矣无明既歇则本有之真体全现胜净明心本周法界不从人得是知无明本空非由断灭真体不动非假力成何藉劬劳修证如断肯綮哉正如贫子衣珠之事衣珠常在本无得失昔贫今富非由外索也。

　　○按无明亲依真起则真即为妄因何云无因须知真体恒寂本自无生但可说妄依真起不可说真能生妄譬如水中现月止可说月依水现不可说水能生月也又此但约迷境言之若约悟境言之则无明本空云何有生正如月影本虚岂可谓有生乎。

　　即时阿难在大众中(至)尚留观听。

　　此阿难复疑因缘也阿难初一番疑见性不属因缘次一番疑万法不属因缘今则疑证果不属因缘由闻佛说三缘断故三因不生是不废因缘也又云迷妄无因何藉修证是顿弃因缘也未领佛意似乎取舍无定自语相违故发此问佛将破其说先为按定其见曰汝意谓如城中演若达多狂性因缘若得除灭则不狂性自然而出是先有因缘卒显自然汝之所计其理不过如是而已诚如此见则是无明非本空菩提非本有全成两种妄执况此两执是因缘则必非自然是自然则必非因缘今阿难意欲双是不知反成双非矣故下文约迷头而交破之如头本自然则无非自然何以狂性因缘之故遂至怖失头而狂走是计自然者妄也如头本自然以因缘而狂怖失头则宜头真有失今狂特虚妄头未曾动则何藉因缘是计因缘者妄也此约头以破菩提之非二计也或又谓狂本出于自然则未狂之先亦宜有狂狂于何藏先本无狂不得谓狂出于自然也或谓狂不是出于自然则属因缘今头本无失何为狂走是狂乃虚妄又不得谓狂出于因缘也此约狂以破无明之非二计也菩提与无明既俱非因缘自然则二计乃妄识分别俱为戏论而全无实义矣是知前我言三缘断故即菩提心正以止绝戏论也盖于三种相续妄生分别正属戏论今不随之则戏论绝而无明无依非菩提心而何哉然汝勿谓有菩提心生也若谓菩提心生生灭心灭此但生灭非菩提心也即灭生俱尽不见有菩提生不见有生灭灭此乃无功用道若以此为有自然则是自然心生生灭心灭此亦生灭非菩提也此之自然何以亦非菩提以其因生灭而名不生灭者为自然乃是对待立名所以俱为戏论正如世间诸相合为一体名和合性即转以不和合者名本然性是本然之名从和合而立岂为真实哉若能本然与非本然和合与非和合一切远离亦无离与不离之心乃为真菩提心方名无戏论法也自菩提心生至此极埽二计正破前云狂性因缘灭除则不狂性自然而出之意菩提涅槃下深斥阿难而激进之也菩提涅槃远离戏论是果尚在遥远非汝历劫辛勤所能修证虽复忆持多经亦秪增益其戏论而已故今汝虽多闻第一积劫熏修卒不能免摩登之难必须我佛顶神咒始得解脱是知历劫熏修不如一日修无漏业如摩登耶输女根劣器一念熏修无漏善业尚得出缠受记今汝以丈夫根器如何甘以戏论自欺留滞于见闻之迹而不能自出哉自初卷决择心见发明觉性乃至深穷万法决通疑滞皆为最初方便使其信解真正为因地心因心既真斯可圆成果地修证故下文别启修门。

　　○世尊现说杀盗淫业三缘断故天如作略牒业果而意兼世界众生此说极好满慈三业绝无岂佛更说令断况止断粗业何遽云得菩提耶。

　　未狂之际狂于何潜合法稍难若谓未迷之前迷于何潜则众生有未迷之时无明有始起之日大违佛意今以义取之宜云若谓迷本自然则清净本然之中迷于何潜如禅门称威音已前是也。

　　阿难及诸大众闻佛(至)清净妙德。

　　阿难于三卷末已称领悟然但是悟其遍常之大体而细惑未遣由是富那特为请问曲进余疑佛为一一发明极显此心之全体大用周遍圆融宜阿难之廓然无惑也然有知无行终难契入故佛于前科之末责其多闻无功不逮修习由是阿难于感谢之后启请造道之门乃有天王赐屋要因门入之喻佛示以发觉初心二决定义者正是入三摩提之门所谓最初方便也第一决定义者应当审因地心与果地觉为同为异必以不生灭心为因以求不生灭果则因与果同乃为真修若以生灭心为因而求不生灭果则因与果异岂能有成哉以是义故汝当照明诸器世间可作之法必皆可坏唯如虚空非可作故始不可坏例知生灭有作之因心难成常住不坏之果也何谓有作之心则汝身中四大缠绕由此四缠分汝湛圆妙觉明心为视听觉察从始至终五叠浑浊丧失真元此正修行者所宜急除岂可更依之以为本修因乎云何名之为浊譬如水本清洁土本留碍二性元不相循若以土投水中则土失其留碍水亡其清洁而容貌汩然名之曰浊今之五重亦犹是也初一重约最初晦昧为空时言之一念不觉妄见虚空遍十方界空见合而不分有空而无形质之体有见而无违顺之觉由此空见交织妄成劫浊以无明初起混茫之时即劫浊也第二重约结色成根时言之由空中结暗成色之后始有四大抟此四大成身内具见闻觉知四性四性为四大所壅而有留碍四大为四性所转而有觉知由此性大交织妄成见浊以有身根便有我见也第三重约根境对立起意识时言之心中有忆识诵习者乃内性发为妄觉外容现起六尘觉离尘则无相尘离觉则无体由此性相交织妄成烦恼浊以缘尘盈念无时而不劳扰也第四重约变灭趣生时言之幻化之身朝夕生灭未尝暂止而知见执我每恋此间业运不息常迁他国由此留迁交织妄成众生浊以随业流转遍入诸趣也第五重约带业受生时言之六根同依八识为性而众尘成根遂有隔越无状而异状生焉性本同故相合用既异故相背亦同亦异俱无定准由此同异交织妄成命浊以八识连持一期色心即为命也此之五重混杂真性所以见闻知觉与如来悬绝今欲令此见闻觉知远契常乐我净之德则所依以为本修因者不可不审必须择去生死根本虚浮妄识而依不生灭圆湛之性以成其功即后所谓若弃生灭守于真常也还守此湛虽无心旋妄而妄自旋伏至于粗惑先伏元觉似还初信位也得元明觉无生灭性此十信满心也始为真因地心由是可以圆成果地修证言果地者住行向地以及等妙皆果地也今以澄水譬之澄水必于静器喻澄心必依妙湛也沙土自沉清水自现喻客尘烦恼之初伏去泥纯水喻永断根本无明至于永断根本无明则明相精纯一切变见无复烦恼皆合涅槃清净妙德正如水已全清一任搅淘无复汩浊之象乃修证之功终也。

　　第二义者(至)彼六知根一时清净。

　　第二决定义者应当审择烦恼根本盖众生无始以来发现前之业润后有之生皆烦恼也然所发之业实谁作之所润之生实谁受之则皆根本之咎也故必知此根本所在而后可降伏一切虚妄进取如来之位正如世间解结之人必先知其结之所在而后能知所解耳所谓根本者何则汝之六根是也由有六根则外引六尘内起六识内外恶贼能劫家宝而真性失矣真性既失沦溺生死故于众生世界自生缠缚而于器世界不能超越所谓众生世界者何此有情之身是也迁流之谓世方位之谓界方位有十四方四隅及上下也流数有三过去未来现在也一切众生由众妄交织而成此身相则有前后左右界义具矣身中迁贸不住世义成矣由此世界互相交涉故名众生世界也此方位虽十而上下无实位四隅无定方有定位可明者唯东西南北四数而已以三世涉四方则三四而成十二以四方涉三世则四三亦成十二数虽十二然一具一切理无不全故由此叠而上之可变一为十可变十为百可变百为千以是六根功德各有一千二百也统论六根功德虽各具足若约此方之机则不能无优劣如眼则前明后暗左右旁观周身之位所可见者三分之二故其功德唯八百而已如耳则周听十方靡有不通且动而闻声似有近远静而闻寂廓无边际故其功德圆满一千二百也如鼻则息有出入而中无交气出能取香而不能闻入能闻香而不能取则亦三分阙一故其功德唯八百而已如舌则世出世智靡不能宜言或有局理本无涯故其功德圆满一千二百也如身则尘合成触能知违顺离则无知是合中得二离中阙一故其功德唯八百而已如意则默容十方三世世出世间一切诸法靡有不包故其功德圆满一千二百也今汝欲从六根修入逆生死欲流返穷欲流之根至不生灭之地此岂可漫然而不知所择哉必当审此六根谁为合性而深谁为离性而浅谁为圆通谁不圆通若循此圆通之根返妄归真与彼不循圆通者其功盖日劫相倍也我今已备显六湛圆明功德数量如是随汝之意择其可入者吾当为汝发明增进道业盖十八界本无优劣诸佛修之咸得无上菩提但汝下劣之机多有窒碍未能圆自在之慧故必择其可入者专于一门深入妄尽真现则六根皆一时清净矣。

　　阿难白佛言世尊(至)不成圆妙。

　　此阿难闻逆生死欲流及一入六净之说未能深领其解故请佛为申明之佛言此逆生死欲流深入而至于一入六净此非仅断粗惑者之事也今阿难止证须陀洹果止断见惑思惑尚在况此根中更有同体无明生住异灭诸微细惑其分剂头数岂阿难能知所断哉所谓一入而六净者非谓根真有一有六也若执六根定为一则耳目头足各殊其用而不相通非定一矣若执六根定为六则汝今耳来听法何关身口而口来问义身起钦承是又非定六矣当知是根非一非六特由汝无始颠倒沦替故于圆湛之中妄生一六之义汝须陀洹果不入六尘故得六销然尚执六根为一体是未亡一其与凡夫执六者何以异哉正如太虚空参合群器则谓空为异除器观空则谓空为一虚空岂因汝妄计而成同不同况欲是非其间果可得乎夫一六既非而今现有六根者何则由粘湛妄发耳真性妙圆本自湛然由有妄尘则湛为所粘乃发为见闻觉知既有见闻觉知则揽取外尘结而成根初成细色乃名清净四大既成粗色则名浮根四尘由是颠倒循外流逸顺奔以成无边之生死者此欲流也是知此六根之成本于妄有觉明由妄有觉明故粘妄而发光耳六根既全因妄发则知离尘实无自体汝但不循外尘内根可拔随拔一根脱粘内伏则归于元真而本有之明耀自发矣一根既然五根妄粘亦应拔而圆脱故曰一入而六净也夫所谓发本明耀者乃不由前尘所起知见其明不循根而发特寄根而发耳既寄根而发则根不能局故六根无不互用耳可视而鼻可听也今观如阿那律陀无目而见䟦难陀龙无耳而听殑伽神女非鼻闻香骄梵钵提异舌知味舜若多神无身觉触摩诃迦叶无意了知此等或是小乘修成或是凡夫报得尚非根所能局况发本明耀者乎夫至于诸根圆拔内莹发光其效不止诸根互用而已也即一切浮尘及器世间诸变化相并为心光所镕如汤销冰应念化成无上知觉矣佛又恐人谓此之圆妙非人人本有疑不能顿发故即近事以验之如世人聚见于眼若令急合其眼则虽有人在前六根黯然莫辨若以手循彼人之体则眼虽不见头足亦辨与开眼而见者不异由是验之知见不缘明人人本具矣夫缘明有见者暗则无见唯不缘明而自发则诸暗相永不能昏特凡夫为根尘所碍不能常现根尘既销云何不成圆妙哉。

　　○异舌知味古注谓骄梵钵提有牛哨病即是牛舌也而能知人所食之味此说未委虽有牛哨之病岂可谓是牛舌哉愚谓异舌知味者秪是不用舌而别能知味矣。

　　阿难白佛言世尊(至)云何不成无上知觉。

　　此阿难因领佛说若于因地以生灭心为本修因而求佛乘不生不灭无有是处又领佛说离暗离明无有见体等遂起斯难谓因地觉心必与果地相应方克成果今观果位中如无上正智名曰菩提寂静常乐名曰涅槃不妄不变名曰真如离过绝非名曰佛性分别一切而无染著名曰庵摩罗识一法不立烦恼荡尽名曰空如来藏圆鉴万法而无分别名曰大圆镜智此七种称谓虽别然皆清净而无染圆满而无偏坚凝如金刚王而不可坏者也欲冀此果必当得常住不生灭者以为之因今观六根之用离尘无体犹如识心岂可依之为因以求七常住果哉盖吾尝进此根性以例于识心复退此识心以合于根性进退循环微细推求毕竟无心及心所可得将谁立因求无上觉哉昔闻佛说根中六精湛寂圆明而今考之都无实义违越诚言终成戏论矣按佛谓六根离尘无体者乃是无粘妄之结体非谓根中无性也阿难遂谓离尘无性谬生此难佛乃以闻钟事验之佛审其闻则以击钟声发为有闻以击久声销为无闻是以声为闻也及审其声则以击钟声发为有声以击久声销为无声是以声为声也既以为闻复以为声报答无定却成自语矫乱之过矣夫使声销为无闻则应闻性断绝钟声再击何以复闻盖或有或无者声也非闻也使无声遂无闻则知无者谁是声于闻中自生自灭而闻性常存无有生灭汝尚惑声为闻何怪以常为断此乃汝之颠倒昏迷妄作是说终不应言离诸动静闭塞开通说闻无性也今试观世间熟睡之人梦中闻舂声或以为钟或以为鼓梦中岂忆静摇开闭通塞其形虽寐而闻性不昏如此即是例知非惟梦中不昏即形销命谢而此性终不销灭特以众生无始以来不悟性净妙常故不能内循其常而外逐诸妄由是杂染流转生生不息取证末由若能弃彼生灭亡缘内照六用俱息独守真常则常光自然现前常光现前则根尘识心自然应念销落根尘识三为尘为垢障翳般若今既销落则法眼应时清明云何不成无上知见哉。

　　○罗睺击钟一声世尊审有审无两次足矣必令再击而三审者何细观后文破云若实无闻闻性已灭同于枯木钟声再击汝云何知是知三次审问大有关系非但欲其详也至于梦闻舂声之事比前更深一步盖有声验之于动无声验之于静俱无断灭然未及动静双离今梦中昏住岂忆静摇则双离动静而闻性仍不断如此也。

　　楞严经略疏卷之四
卍新纂续藏经第 15 册 No. 0302 楞严经略疏


　　楞严经略疏卷之五

　　福州鼓山涌泉禅寺沙门　元贤　述

　　阿难白佛言世尊虽说(至)一路涅槃门。

　　前章佛已明指六根为结复明示不循外尘为根结之要阿难却疑六根虽是结而结必有元恐别有所在则解结之要不止于不循外尘而已故兹雨泪翘诚恳请开示佛乃以手摩其顶抚而慰之即时十方普佛世界六种震动者表无明住地为六情根从此震破也微尘如来各有宝光从其顶出者表斯法为无上顶法也同时灌如来顶者表同说同证更无异路也诸佛同告阿难谓汝欲知俱生无明使汝轮转生死结根者唯此六根言此根性即是俱生无明也汝欲知无上菩提令汝速证安乐解脱寂静妙常者亦唯此六根言此根性即是菩提元清净体也阿难虽闻佛言而犹未明厥旨盖诸佛寻常说法约而言之有十八界今何独重六根故疑而问佛佛谓根之与尘虽分内外总由一心变现是同一源虽同一源而根为要缚而成凡唯此六根脱而成圣亦唯此六根而尘不与也此二句拣尘也若识性则又因根尘而妄起犹如空华了无实体既非缚结之本亦非解结之要此二句拣识也然此六根与六尘又岂有实性之可得哉必由尘而后发根之知必由知而后显尘之相是相与见各无自性但相依而立同于芦之交立者焉汝今于此根不达性无执为实有或遣有而更存无立此二知即是无明生死缚结之本于此根达其性无不执为有并不存无无此二见即是涅槃元清净体是结唯根结解唯根解是中岂更容他物哉佛又重说偈言以申明之真性有为空下十句标宗破执因况显根尘无性也真性之中绝诸对待无有为亦无无为有为之法空而非有但从缘生喻如幻事无为之法无有起灭亦非有实喻如空华夫有为固可言空无为何亦不实以其斥妄显真则真与妄对对妄有真真还成妄以其为思虑所及之境故真与非真既已双非况能见之根所见之尘又何有哉中无实性但如交芦而已解结同所因下六句颂解结唯在根也言此根虽如交芦而结之与解唯在于是故虽圣凡永隔云泥有殊而更无二路良以交中之性既非是有亦非是无迷晦者执有执无便是无明为生死之根元发明者不执有亦不执无便成解脱无涅槃之要道岂此外更有异因哉解结因次第下四句颂从根解结之事谓结根时必从细至粗次第六重而根相始具故今解结亦必从粗至细次第六重而根元始尽至于六结俱尽则一亦不立始复圆湛之本然也但所用之根优劣有殊必须选择圆通依而修入外尘不循还归元真则入流而成正觉耳陀那微细识下四句颂根性之胜也兹法独依六根而修者何以根性即陀那识也陀那乃第八识之别名此识亲依藏性为体最为微细非佛不能尽知中有无明熏习种子能成无边生死之法如暴流水流奔不息此识若说为真其奈带持种子妄习未除若说为妄其奈体即藏性离此无真恐凡小不能分别故非时非机宁密之而不开演惟今经独重此识岂轻易常说之法哉自心取自心下四句颂此法之最要也谓根之结无多法故解亦无多法但因不了六尘境界唯是一心乃误以能见之心妄取所见之境是自心取自心也由是从无相非幻之中妄成幻法根尘宛尔前既妄见揽尘横生妄法今但旋根脱尘不复取着则必人法俱空非幻之境亦迥然脱矣况幻法而可立乎是知结亦甚易而解亦甚要也是名妙莲华下八句颂此法最胜也此法开佛知见示实相体即因含果处染常净如妙莲华也无上宝觉体性坚凝根境惑结拟之即销如金刚王也全性起修定慧等持无修而修无断而断名如幻三摩提也依此而修进一弹指顷可以超无学而入圆位是谓最胜无比之法十方诸佛迥生出死速证涅槃莫不由斯矣汝等可不勉哉。

　　于是阿难及诸大众(至)得无生忍。

　　此段阿难未达六解一亡及舒结伦次故复请佛垂示佛乃取一巾次第绾成六结以喻之谓一巾既绾成六结则第一第二乃至第六次第历然岂可混乱强名哉此正犹根之六结决定成六也结既成六方显元巾是一以对六方可说一若六总解除则尚不起一想何况六乎根之六解一亡义犹是也至于顺成六结其伦次云何良以众生从无始来心性不觉妄分能所狂见妄立所相乱兴由是狂乱则知见妄发执法实有也发妄不息则劳见发尘执我我所也至于劳见发尘则一切世间山河大地生死涅槃种种颠倒皆从此现正如劳目见空华岂有实哉按此顺成诸结虽未指出六者而意亦甚明心性乃八识心王自证分也分为见相二分为狂为乱乃二结也知见妄发正法执位法执有俱生分别乃二结也劳见发尘正人执位人执亦有俱生分别乃二结也此之六结元根于狂心而成今欲解之岂一切偏权之法所能解哉必须用中道妙观直破其狂心而后结始能解正如世间结解之人左掣右牵俱不能解若欲解之必于结心也此解结心之法虽似属于因缘然最为微妙非比世间和合粗相缘佛得无量智无微不照无远不烛故能知此说此耳此法云何必须选择六根用其圆通者从一根深入返观根性不逐外尘则狂心可破而六结可除六结既除则前所谓颠倒尘相如劳目空华者皆已消灭无余矣诸妄既销不真而何待乎但此结未可顿除必须次第正如巾结结由次第则解亦由次第也此根初解先得人空即解人执中二结番前劳见发尘也法执尚存则空性未能圆明至空性圆明成法解脱即解法执中二结番前知见妄发也虽得人法二空而二空未泯正是微细无明尚存能证所证之影直得俱空不生则解后二结即番前狂乱也至此则寂灭现前不见一法生不见一法灭而得无生忍矣此即后诸圣入圆通位也。

　　○按此中六结古注俱指六根愚谓六结次第而成未可谓六根亦次第而成六结次第而解未可谓六根亦次第而解法喻显然不齐说者乃谓一根深入六根俱解为次第则牵强殊甚况此中由汝无始下已明言结之次第此根初解下已明言解之次第何都不顾独以六结与六根其数偶同遂尔妄执耶但六结之名经文隐略今就本文分出意自昭然观者详之。

　　阿难及诸大众(至)法因为上。

　　此阿难已领六解一亡之义但未知选择何根易于修入故请开示佛乃广命谓大菩萨及诸大阿罗汉各说入道方便者意显一十八界均是入圆之法但根性不同则各有所宜故须遍说也憍陈如下六圣皆灭尘合觉而入圆通者也六尘虽属外相而实即如来藏心若能于一尘上发明则尘相灭而藏性显矣憍陈如从声尘悟入者也初在鹿苑及鸡园亲见如来成道如来为转四谛法轮最初领解是于佛音声上彻见藏心故声尘顿销妙音密圆而成阿罗汉也优波尼沙陀从色尘悟入者也初因多欲佛令修不净观以对治之初观身相不净继而唯见白骨复析白骨至微尘而归于空即于空中见色实性则色之与空惟是一性岂有二法故色尘顿销妙色密圆而成阿罗汉也香严从香尘悟入者也因佛教观有为之法悉无有实故于闻香之际谛观此香不从木生若从木生何藉于火不从空生若从空生何藉木火不从烟火生若从烟火何必燃此沉水四者推穷生不可得其相元空何有去来由是分别意销真觉发现故香尘倏灭妙香密圆而成阿罗汉也药王药上从味尘悟入者也由宿为良医故得遍尝诸药悉知其味由是观察味因炽然有味故非空无形可得故非有诸药不来舌识何知故非即身心舌识不尝诸药何味故非离身心如是分别了味无生则味尘顿灭惟是一味清净实相得登菩萨位也䟦陀波罗从触尘悟入者也因随例入浴忽悟水因本无自性水既无性尘体亦然故曰不洗尘不洗体水与尘体既寂中间觉触又安有哉从此悟入藏心故触尘顿灭妙触宣明而成佛子住也摩诃迦叶从法尘悟入者也法尘乃意根揽五尘影子故总称六尘此尘倏生倏灭不能暂住厌其变易乃修空观入灭尽定既得此定则能度百千劫如一弹指盖以意根灭而法尘空也此法既空则契入藏心而妙法开明尽销诸漏成阿罗汉也。

　　○六尘之序寻常所说必先色今先声者以此方教体在声也此称成阿罗汉者乃圆教七信位以断惑与小乘同故借阿罗汉之号诸经皆然吴兴每遇成阿罗汉者必作小释大违佛意盖此经见道分中屡斥二乘极显圆顿之旨至修道分中又先令其得圆湛不生灭性以为本修因便已非二乘境界至此命其各叙证入之方岂佛意更在说小乎佛意不在说小诸圣岂敢以权小当机况会中无数大乘安用小圣之强出哉故知诸圣直彰实证盖承佛密意也况后佛言彼等修行实无优劣差别则知诸圣之名位大小法门偏圆皆同一味圆实更不须疑吴兴横分大小前失佛意后抗佛言决不可从。

　　阿那律陀(至)旋法归无斯为第一。

　　此五圣旋根归性而获圆通者也根有六今缺耳根者留观音为殿后以当此方之机也阿那律陀从眼根悟入者也初因好睡眠为佛所呵乃啼泣自责七日不眠遂失双目佛乃教以乐见照明金刚三昧言瞽者乐见照明必用此三昧此三昧体本不坏而能破重障故名金刚乃返观见性之功也旋其妄见循彼真元则妄见顿销真见内发故能不用眼见而十方洞然成阿罗汉也周利槃特迦从鼻根悟入者也初因不能诵持无多闻性佛教以安居调息初观息风念念生灭至于微细穷尽生灭无从息风既空心无分别豁然无碍遂得漏尽而成阿罗汉也憍梵波提从舌根悟入者也昔因口业轻弄沙门得牛呞报佛教以一味清净心地法门所谓一味者了味无味惟一实相故曰一味其法谛观此味之知非从舌生若从舌生应不待物非从物生若从物生应不待舌各既无生共岂能有缘中不有非缘亦无了味之知竟从何有此知既泯尘味亦空清净实相从兹顿露故得超诸漏而遗器界法眼净而成阿罗汉也毕陵伽婆蹉从身根悟入者也初于路中毒刺觉身疼痛因念有觉痛之觉复有觉清净心无所觉之痛亦无能觉之觉岂一身而有二觉哉从此起疑摄念谛观至于身心忽空而诸漏消尽则真现而妄泯也盖前知有觉清净心者秪是比知故真外有妄今此现证唯是一觉真外无妄故曰纯觉遗身而获入圆通也须菩提从意根悟入者也旷劫已来宿证空寂入胎不昧隔阴不昏故自忆受生如恒河沙而皆知空寂非独身心不有亦乃十方俱空则人法双空也非特已证空寂亦令众生同证则自他兼利也然是但空未能证入妙觉真空今承佛发明乃得空性圆明成阿罗汉遂能顿入如来宝明空海而同佛之知见诸相入非即所证空寂非所非尽即所得真空旋法归无即前二句此因返观意根之性根尽性显自然法旋归无而入真空性海也。

　　舍利弗即从(至)久成清莹斯为第一。

　　此六圣湛识循源而获圆通者也此识与根最难分辨又前五识与后意识亦多混淆今就眼家辨之眼照境时一念不动但如镜中无有分别此眼根也随念粗略分别诸相历然而不带名言者眼识也由是次第标指详细分析专计名言者乃第六意识也余仿此推之舍利弗从眼识悟入者也从旷劫来眼识清净一切诸法一见能了此但俗智也因闻因缘深义即悟入藏心周遍法界此见即妙觉圆明故得大无畏而成佛长子是始从眼识发起智光智光之极即佛知见矣普贤从耳识悟入者也久证极果退位扬化故为恒沙法王之子而弟子之发普贤行者皆因之立名能用耳识广鉴群机见有发普贤行者虽在他方恒沙界外悉为现身即彼障重难见亦暗为摩顶皆拥护安慰以成其行原其本因乃是从耳识发明故能随念而分别众生得大自在也孙陀罗难陀从鼻识悟入者也因心常散动佛乃教观鼻端白初谛观三七日见鼻息如烟者鼻识浊相也净观发明则内明外虚而烟消成白者识浊渐澄之相也至于藏心显现识浊俱尽则息尽化为光明炳照十方矣是证无学记菩提皆消息之功也富楼那从舌识悟入者也从旷劫来得四辨才备演法门随机善巧得无所畏今逢世尊教以口轮助扬法化得成罗汉盖是说法净则智尽益净外而魔冤因说破而自伏内而诸漏缘智显而自销也说法似是意识今言舌识者乃不假计度而随念发扬耳优波离从身识悟入者也初随佛出家亲见佛成道后承佛教以戒法受持清净因得身心寂灭成阿罗汉盖最初执身次执心渐能生定发慧故得一切通利是从检防身识识灭归元者也大目犍连从意识悟入者也初因闻因缘深义遂悟实相豁然心开得大通达由是入道而神通妙力为诸佛之所共推盖深悟实相则意识不生而旋归妙湛旋湛之久则心光发宣而神力圆明也。

　　乌刍瑟摩(至)得三摩地斯为第一。

　　此七圣复大同本而获圆通者也七大前五即尘后二即识与根总不出十八界但以其用之广别得大名故兹别出乌刍瑟摩从火大悟入者也昔因欲火炽盛佛呼为猛火聚乃教观周身冷暖诸气悉为暖触后观暖触无相无生我身自空暖依何住身心既寂性火妙发故神光内凝成智慧火以是三昧证阿罗汉复发大愿现大威力破魔护法是所谓生大宝𦦨也持地从地大悟入者也积劫平地效力济众福业广矣佛乃教以平心之法谓地不平由心不平心能达其理一不作差殊之观则地自无不平由是即悟我心本来平等若身若界所有微尘皆无自性但从虚妄分别所现唯一实相复何相碍由是乃至刀兵亦无所触此于诸法了无自性即证无生法忍而权取小果后复闻诸如来说妙莲华佛知见地最先证明而为上首是地尘顿销圆契藏心者也月光从水大悟入者也昔遇水天佛教习水观初观身中唯一水性更无他物次观界外亦惟一水性等无差别此观成时但见湛水遍十方界我执亡矣然尚见水相未得法空故身相未亡因举童子投砾之事者见其为身之所累也后遇山海自在通王如来方得亡身则水相顿销惟一真空乃人法双亡契入圆通之境也琉璃光从风大悟入者也初观世界身心诸动同一妄缘风力所转既而了此诸动同于空华来往非有全一虚妄故观三千大千诸众生如百千蚊蚋鼓于方寸而已由是动相顿销不动性显得无生忍而见东方不动佛为法王子也虚空藏从空大悟入者也初于定光佛所得无边身者混虚空为体性而无边际也手执四大宝珠等者缘观四大无依妙智圆明照了法界一切皆空也又于自心现大圆镜等者唯一宝觉清净圆明内莹发光炳照十方也十种光者即华严经十智同真三世智至知无边诸佛智也摄诸刹而入一身不相妨碍分一身而入诸刹随顺施作者妙用之圆而神也如是神力皆由始观四大无体全依妄想生灭妄想元虚四大何有故唯一虚空而佛国为之俱泯诸妄既销真空始现方得无边身而发大神力耳弥勒从识大悟入者也初心重世名好游族姓乃是心外见境妄生贪着故日月灯明佛教修唯识定了达万法惟是识变则外慕心歇但此所得三昧全属修成非自性定至然灯佛世始成无上妙圆识心三昧乃冥契真如来藏性者也得此三昧则见无边佛土皆从藏性变现无量诸佛皆从藏性流出至于今得蒙记莂次补佛位又岂有他哉是皆由谛观十方染净依正皆惟识变本无自性次了能变所变元是菩提妙觉明体则远离遍计依他而入圆成实性得无生忍耳大势至从根大悟入者也因遇超日月光佛教以念佛三昧所谓念佛者忆佛也会遇之缘起于相忆若一人专忆一人专忘则是二人岂能决定逢决定见哉由其一专忆故或逢或见由其一专忘故逢而不逢见而不见若二人交忆感应道交则历劫不离非但一逢一见也十方诸佛怜愍众生不啻母之忆子所谓一人专忆也众生背觉合尘不肯念佛如子逃逝所谓一人专忘也如是则虽诸佛大悲念重彼又安能会遇哉若众生念佛亦如佛之念众生则或现在或当来必定见佛且不假他缘自得心开而三身为之圆现盖以念佛者感应道交必能见佛如染香者必得香耳此乃专忆一佛而普摄六根未尝妄动是谓净念此念相继其入三摩地夫何有哉。

　　楞严经略疏卷之五
卍新纂续藏经第 15 册 No. 0302 楞严经略疏


　　楞严经略疏卷之六

　　福州鼓山涌泉禅寺沙门　元贤　述

　　尔时观世音(至)同一悲仰。

　　此观音从耳根而获圆通者也其次第合在那律之后今以此方所宜故留后广说欲人专修于此也闻思修三者乃入道之通途经中谓之三慧但今经所示其义迥别闻慧者谓耳根闻性非取逐声分别之闻也思慧者谓返观此闻性也修慧者谓功本无作尘不离而离惑不断而断也初于闻中下正详从闻思修之功闻中指闻根之中所谓湛圆不生灭性也此之闻性逐声外流便有无穷过患今乃入流而返闻自性如水内注念念不息一旦解心顿绝冥契法性则所入之相亡矣所入之相亡则所入寂矣此寂乃无生真理本无有动安得有静故曰动静二相了然不生乃本自不生非今始无也外尘虽亡而内结之根未可顿除必须观行渐增而后能闻之根与所闻之尘而俱尽也闻尽之处根尘两丧而觉照独存若住于此认为般若真光则智境恒对终为胜进之障故必观行增微而后能觉之智与所觉之闻而俱空也觉空之处智境双泯而此空犹存若守之以为实际理地则晦昧未开终为贴体之障故必空智极圆而后能空之智与所空之觉而俱灭也前此尘灭则根生根灭则觉生觉灭则空生俱属生灭真体弗显唯至于空亦不存则生灭俱灭而寂灭真体了然明现矣此寂非对动之寂乃本来不动之寂此灭非对生之灭乃本来无生之灭又此寂灭即前所入之寂但前属似证入信位也此属分证入住位也至于忽然超越则超入等觉后心自然德无不备用无不周而十方圆明获二殊胜矣。

　　○此章观行不落空有二边而直观中道即前经所谓从其结心解之也不假断惑之劳但返观闻性无前境界自然先澄粗念次除细想以至无念即前经所谓以湛旋其虚妄灭生等也今经所用进修之功全在于此学者宜详玩之。

　　世尊由我供养(至)福备众生。

　　此详示二种殊胜也此二种殊胜果何由而得哉皆由闻中熏修如幻之功成金刚三昧以此三昧无作之用自然上同诸佛慈力而成三十二应下同众生悲仰而成十四无畏也三十二应者或现三乘圣果身由诸学者各于自乘理智将圆满时故菩萨各为现身说法以圆其所证也或现色欲二界天主身或现帝释臣属身由诸众生于天趣各有所欲故菩萨各为现身说法以成其所欲也或现世谛男女身或现奉教男女身由诸众生于人趣各有所求故菩萨各为现身说法以应其所求也或现天龙鬼神杂类之身由诸众生于本趣各生厌离愿得人身故菩萨各为现身说法以遂其所愿也此之谓妙净三十二应以菩萨全证法界故能法界全现然身应无量今止此者特略举其类耳十四无畏者一者由我不以自外观音尘妄起知见而以自返观能闻之性能令一切苦恼众生念其名声皆得解脱以一真理地乐尚不有苦又安存故得解脱也二者知见脱尘旋归内性能令众生念者火不能烧以知见属火今旋复故不烧也三者观听脱尘旋归内性能令众生念者水不能溺以听闻属水今旋复故不溺也四者内灭妄想则外境不对杀心自除能令众生念者入诸鬼国鬼不能害以妄想乃鬼神所依杀害乃鬼神之业今皆无之则超彼鬼界故不能害也五者闻根还源六根俱复能令众生念者度彼兵戈如割水吹光以根尘两寂谁为自他故不可伤也六者闻熏发光明遍法界破诸幽暗能令众生念者诸鬼虽近目不能视以诸鬼皆幽暗故为所烁也七者音消听返尘妄何有能令众生念者禁紧枷锁所不能着以尘空弗累故不能着也八者灭音圆闻内外无待自然遍生慈力能令众生念者贼不能劫以无待则无敌遍慈则无怨故不能劫也九者返闻离声色亦不劫能令众生念者远离淫欲以欲由色起色离故欲离也十者音性圆净无复妄尘则根境不对能令众生念者离诸瞋恚以瞋起于对无对故无瞋也十一者尘消无翳明周法界身心朗彻如净琉璃能令众生念者永离痴暗以明能破暗也十二者融通无碍旋复真闻所以不动道场而涉入世间不坏世界而遍至十方供养诸佛绍继其法为法王子能令众生念者求男得男以绍继法王有男子之道也十三六根圆遍通融唯一宝觉靡有不照为大圆镜靡有不含为空如来藏所以诸佛无量法门承顺受领而不失能令众生念者求女得女以承顺受领有女子之德也十四者从耳根妙门发显圆通则元明心妙一多之境通融本湛觉圆彼此之名平等所以能令众生持我名号与持娑婆世界六十二恒河沙诸法王子名号福德正等以我修习真圆通证平等理也此之谓十四施无畏力福备众生以菩萨全证法界则法界众生无不在菩萨身心之中故有感必应而获福皆无作矣。

　　○或问前十三皆有所畏可云无畏了四持名功德何亦云无畏乎曰持名者或恐其德功不胜或恐其一名不及多名皆畏相也但前十一专脱怖畏后三则兼全福德耳或问六凡苦相应有无量何止十四曰前一是总后十三别列后十三所未言者皆前一中摄也。

　　世尊我又获是圆(至)遍十方界。

　　前二种殊胜皆用出于无作神应于无方者也今此四独名不思议者何以前随机现化拔苦与乐犹似言智可及今则备陈其现化之神妙妙莫比诚不可得而思议者也一者由初获闻性遗脱妄闻一根还源六根俱解六根不复分隔唯是一圆融清净之宝觉体既圆融用自无碍自能于一身现无量形说无量咒以救护众生得大自在也首为六用之总臂表提接之悲目表照了之智各依本数充之以至于八万四千者表依根本六用根本智悲泛应尘劳得大自在也一身之中尘劳万法慈威定慧无不具备者以八万尘劳法界事理曾不离吾一圆融清净之体能同能异即一即多法法圆融尘尘具足矣二者由从闻思脱尘不碍则神变妙力一一无碍能于十方微尘国土现无量身说无量咒普施众生悉得无畏也三者由修耳根圆通清净无著故能令所游世界诸众生等舍身珍宝求我哀愍夫悭心最难破舍心最难发求心最难强今所游世界众生尽能破悭舍施哀求诚不思议威神之力使然也四者由证佛心至于究竟已能契入如来妙庄严海则无边之宝藏顿开无边之福慧具足自能以无量珍宝上供十方诸佛旁及法界六道众生悉应所求而靡有不遂也佛问圆通下总结答佛所问圆照三昧即所证圆融清净宝觉也圆心自在即随缘应化而成二殊胜四不思议也此皆从入流亡所之功至于寂灭现前得成菩提自然得此三昧圆照十方无不自在而观音之名亦遍十方界矣。

　　尔时世尊于狮子座(至)自然敷奏。

　　前二十五圣各述圆通已竟佛乃现瑞以应之诸佛五体同放宝光者表证性明极则宝觉圆融全体发现也互相灌顶者顶为圆极之相表诸佛证性圆极于此也会中菩萨罗汉即二十五圣之俦佛光亦灌其顶者印其修证等无优劣也林木池沼皆演法音交光相罗者圆通现前则一切声是佛声一切色是佛色无非悟入之处无非圆通之理也大众普获金刚三昧者因此得证圆湛不生灭性犹如金刚不可破坏也天雨宝华空现宝色地隐山河界含尘刹者表证圆通性则无作妙行自然分披宝明空觉自然发现有为习漏当不复生众尘廓然无复隔越也梵呗咏歌自然敷奏者能使法界永离众苦常得妙乐也圣人所演圆通法门奥旨妙利详悉若是故众瑞详而应之。

　　于是如来告文殊(至)因果今殊感云何获圆通。

　　此下佛敕文殊选择圆通也二十五圣所入之门虽异所证之果是同所以皆言修习真实圆通实无优劣然欲当阿难之根及令此方修习者入道之易则不得不拣故文殊奉佛慈旨说偈选择似有抑扬无非为对此方之机也觉性海中万德咸备一真寂灭而复超名言绝对待故曰圆澄元妙此二句标真源也真源觉体本来自明绝诸能所由迷起照所相现矣所相既现真性即隐而空觉始分空现而世界始立妄想凝结则为无情国土妄心知觉则为有情众生此六句明妄起也大觉之中妄有虚空犹一沤起于大海已至微眇而非实矣况微尘国土依空而立者乎若此沤忽灭亦非灭始无乃本自非有而三有之依空而立者又可知矣此六句明妄本虚故可销融也融妄相而归元唯是一性但入道方便非止一门若是圣人根性则诸门无不可入其如初心迟速异宜故不可不知所择此六句明拣选之由也色由妄想结暗所成最为障蔽则彻了之难矣声既落于语言唯名句意味则偏而弗圆矣香合知而离无则弗恒有矣味待尝而后有则非恒一矣触以所触而显则无定体矣法凭五尘影子而立必有定所则非能遍涉矣此六尘难获圆通者也眼根虽能见而后方及后两隅皆不能见则其用弗遍矣鼻息有出入而气不交涉出能取香不能闻入能闻香不能取则其功有间矣舌非外入之味则无生起之端必因味而后有知则德弗恒矣身根与触尘各有涯量不能常冥必待合而后有知则觉观弗圆矣意根常杂乱思虽极其静澄之功终不见其湛了则想念不能脱矣此五根之难获圆通也眼识与根尘和合而成穷之本无自相则虚而非实矣普贤之洞闻十方由宿修大因之力则非初心方便矣孙陀之观鼻端为治散乱权以住心心既有住则局而弗圆矣富那之说法由旷劫开悟得此辨才若徒侈言句非无漏矣优波之持戒但捡身识非身则无可检是局在一身不能圆遍万法非普融之观智矣目连之神通本于宿因非关意识况意识念缘一切不离尘境则滞于妄矣此六识之难获圆通也若以地性观坚碍而不通达非圣性矣若以水性观不离想念非如如之体矣火头因多淫生厌乃观成火性不能离念非初心方便矣风性是动动与寂对非无上道矣空性昏钝全无觉照异菩提矣识性念念生灭体非常住则虚妄而非实矣根中念佛本有生灭以生灭求不生灭则因与果殊矣此七大之难获圆通也右二十四圣依二十四门各获真实圆通今皆拣之者何以彼则所谓圣性无不通此则所谓迟速不同伦非初心方便耳下文拣意可知。

　　我今白世尊(至)真实心如是。

　　前已历拣诸门此后独选耳根也诸佛设教实无定法不过因其机之所宜而利导之今此娑婆众生耳根偏利故必假音闻以为教体教体虽兼音闻而音但为弄引闻即为妙心凡欲取三摩提者必由闻入彼观世音者从闻而入者也其德用为最良能于恒沙劫中入微尘国以大自在之力弘四音以接九界令其皆获世出世间之乐原其因由耳根一门独胜余根耳今夫人诸根之用各有偏蔽唯耳根则十方击鼓一时圆闻是知耳根为独圆也目口鼻身以合方知意念纷乱不能远照唯耳则隔垣听音遐迩俱闻是知耳根为独通也世人以音有为闻生音无为闻灭而不知音自为有无闻非有生灭耳根之常可知也彼五根之性亦不因尘生灭但五根必假思惟思惟未起觉观若灭惟耳根独于梦中能闻杵音则是觉观出思惟而非五根所能及是知耳根又为独常也今此方耳根独胜如是圣教又假声论宣明宜闻教者皆得免于流转而卒不能免者何也以其循声外逐耳故阿难虽多闻而落于邪思为物所转岂非以随流循声则沦妄旋流不循则无妄乎此之法门能破一切妄名金刚王即性起修修而无修名如幻不思议一切诸佛出生之门名佛母真三昧吾今为汝等宣说此法本有如是威神且在阿难尤为对症之良剂也汝虽历劫多闻能忆持诸佛秘密之门而专务多闻不修无漏故欲漏不除畜闻成过遂有登伽之厄与其将循声之妄闻以持诸佛之言教孰若反能闻之妙智以闻己之闻性乎夫妄闻非本有也由听精映声卷声成根遂有闻之名若能旋闻而不逐声则与声脱矣声脱则根亦亡尚何有闻之可名哉一根既解则六根因之以根相虽六而性唯一体故一解一切解也当根之未解如眼有翳妄见空华故三界宛尔根之既解如眼无翳空华何有故尘界顿销尘界既销则唯是一圆满清净之宝觉矣至于净相转深觉照弥远寂照之中虚空止如一沤况世界乎故回观世间真如梦事安有梦里之登伽而能留汝形哉今再以喻明之如世有巧幻师能以咒术幻出诸男女虽群动不一其实总一咒术之机为之牵动若此机既息则一切俱息而诸幻无性矣今以法合之真如有随缘之用犹巧幻师也变为八识一精明之体犹咒术也和合六尘分为六根犹幻诸男女也根虽有六惟一精明犹男女虽殊惟一咒术也一精明之体既破则六根俱解犹一咒术既息诸幻男女俱泯也至此则尘垢应念销落唯一觉体净妙圆明若余尘未尽则犹居学位若尘尽明极则如来极果夫以如来极果止从此门顿入岂不为至简而至易者乎我今劝汝等唯能旋此倒闻之机而返闻自性则即此性而成无上道真实圆通如是而已盖此门乃微尘如来趣涅槃之正路故凡修因证果莫不由之而我亦从此入岂独观世音哉若其余法门非人人可通修者如那律之失明毕陵之触刺皆是如来威神之所加被故即事而舍尘劳如普贤之法闻富那之说法皆是旷劫之深心岂浅心可同说哉故我惟愿如来加被使后世众生于此门无惑良以此门方便易于成就堪以教阿难及末劫之沉沦其功力超于余者故吾以真实心如是选择也。

　　阿难整衣服(至)六卷终。

　　阿难此请恐末劫众生根性既劣习染必深咒去佛渐远邪说增炽修习圆通必难成就故请摄心及安立道场之法以助成之佛先答摄心之问乃举三决定义者谓戒定慧也此三相因而成缺一不得欲趣无漏必此之由但定慧二者前已广明而加功进行正在后道场之内若戒则在道场之前先摄其心以为定慧方便者也戒品虽多言其根本则淫杀盗妄四者而已第一淫戒者以淫为生死之因若不断淫必不可出纵有多智禅定必落魔道故修禅者必断淫直使身心俱断亦无能断之者然后菩提之道可希冀耳第二杀戒者以杀为生死之因若不断杀必不可出纵有多智禅定必落神道故修禅者必断杀若能于众生身分不服不食则不复游三界何以故以服食其身分则与彼成不离之缘使身不服食心亦不贪求则与彼了不相涉故远离三界为真解脱也第三盗戒者以盗为生死之因若不断盗决不可出纵有多智禅定现前必落邪道故修禅者必断偷诚能衣食不贪骄慢不生嗔怼不起身心为之俱舍则其于真三昧可必获矣第四妄语戒者以妄为生死之因若造大妄语未得谓得未证谓证贪彼供养成爱见魔是必销灭佛种故修禅者必断妄良以修禅责以直心母得虚假若妄称得上人法非徒无益且取沦堕又因之与果必须相应因心弗直则果招纡曲因心若直则果必不回彼欲证菩提者岂带妄而可得哉。

　　○燃灯烧指遂能酬尽宿债世所难信必须具大惭愧发坚猛心且能心冥妙观直趣菩提然此一灯一指以供养诸圣庶几可得酬灭矣。

　　楞严经略疏卷之六
卍新纂续藏经第 15 册 No. 0302 楞严经略疏


　　楞严经略疏卷之七

　　福州鼓山涌泉禅寺沙门　元贤　述

　　阿难汝问摄心(至)建立如是。

　　此结答摄心之问而正答后安立道场之问也既以四戒摄心根本无犯其余枝叶自然不生戒德净矣戒德既净一切外尘自然心不妄缘何有魔事之发哉以魔托尘入尘亡则魔无所托故能远魔也若有行人虽志持净戒而欲洁偏染不能自已者则宿习之重也自力既弱须仗外护必假咒力以嘿消之此摩诃萨怛哆般怛啰咒乃无上顶相无为心佛之所宣说其威神之力不可思议如登伽淫女无心修行而一历耳根爱心永脱卒成罗汉况汝等声闻非淫女之比求最上乘决定成佛非无心修行之比加之咒力速可克功正如顺风扬尘有何难哉但前所受之戒若禀之非师则戒不可成若师既清净戒可得成复持咒一百八遍以严护之然后结界安立道场至心行道以求诸佛大悲之光来灌其顶经三七日宿障渐销能感佛来摩顶而朗然开悟矣此于道场修证虽已略陈而建立轨则未之前闻故复请佛为广说之其建坛庄严飨献像设种种所立无非即事即理必有所表但圣心所取凡心叵测学者不必强通谛信受之可也至于进修之轨则初七日顶礼十方如来诸大菩萨及阿罗汉号者以道场之初必先皈敬三宝假其神力以发行助道也六时专心持咒常行一百八遍者表破百八烦恼也第二七日专心发菩萨大愿者一以广大其心一以坚固其志然后可以进趣圣域也第三七日专于持咒心无间断者以行愿既坚具大勇猛且藉兹咒力自可克期破惑也由是十方诸佛于镜光交处手摩其顶者生佛智照感应道交故得加被也既得加被则专修返闻之功能令速入三摩而观行清净如净琉璃矣此唯除受戒之师及同会有不清净者不克成功若戒既完净三七之后端居返闻经一百日有得须陀洹果者纵未得果而明见佛性自知本来尊贵成佛不谬矣。

　　○经言须陀洹果非同小乘乃圆教初信断见惑与小乘同故得此名又涅槃经中四果则初果配圆教初住正观音入圆通位也二释俱通。

　　阿难顶礼佛足(至)所作如愿。

　　阿难虽蒙咒力得脱淫室尚未亲闻兼为广利在会大众及当来修学者故请佛重宣之佛说此咒必于肉髻放百宝光者表依理起智也光中涌出千叶宝莲者表依智发行也有化如来坐宝华中者表依行严果也顶放十道百宝光明者表此咒乃尊中之尊妙中之妙又表十力深智具足万用也一一光明皆遍示现十恒河沙金刚密迹等者表秘密神用广大无量无恶不摧也此咒凡四百二十七句前四百十八句皆是皈敬诸佛菩萨众圣贤等及叙咒愿加被离诸恶鬼病等至四百十九句云跢侄他此云即说咒曰从唵字去方是正咒其大意即秘密首楞严也自古诸师俱不翻译略有五意一是诸佛密语唯佛与佛自相解了非余圣所能知二是总持门一一字句含多义故三或是鬼神王名呼之守护修行人故四是诸佛密印如王印信幽显尊奉佛佛知传不得移易故五不思议力所加持故但密持诵即能灭大过速达圣位如王放洪恩大辟咸宥有功者超资受职此亦如是有此五意故不敢翻译也此咒名萨怛哆般怛啰者此云白伞盖以实相为体体本无染故曰白遍覆一切故曰伞盖云咒心者以此咒为诸咒之心诸咒悉从此而流出也十方如来修因证果降魔应化以至般大涅槃无不由此者以此咒即如来藏性则尘沙德用百千通光皆从此出如云一切诸佛及诸佛阿耨多罗三藐三菩提皆从此经出是也至于九界众生罔不利赖若修定发慧若破惑远魔乃至生善灭恶拔苦与乐莫不假此咒力或持或带或供养俱有无量威神为之加被其为益不亦大乎由是天龙八部金刚菩萨各发愿护持者以行人自心力弱或为宿习所障或为魔力所扰未能速效故各以神力护之俾菩提心速得圆满也按此经正修之功唯重返闻而复说守戒道场持咒三者以为助行是为最初方便至此宣说已竟。

　　○经中二十八大恶星旧解以角亢氐等宿当之八大恶星旧解以金木水火土及罗计孛当之此说甚谬角亢氐等宿为四方之纪如外之有候伯也金木水火土为五行之经如内之有六官也本皆吉曜养育群生虽有时灾祥之殊应亦如官府之有赏有罚耳讵可以大恶星目之哉若以其有灾应之时可以名恶则周天之星皆可名恶于理通乎此必别有所指此方历家未及表出不可强为之解也。

　　阿难即座起(至)由是故有众生颠倒。

　　前科已详说最初方便而向后修证阶级未尝委示初学之士若不预知必至得少为足生大我慢故阿难特为启请世尊谓本来妙性湛寂圆明非真非妄名相都绝本无世界及与众生者也既无世界则无出世既无众生则无诸佛又安有地位之可言哉由因妄起无明展转成执而世界众生从此生焉有生则必有灭有灭有生始有妄之名诸妄销灭始有真之名是称如来无上菩提者以转烦恼而得名也称大涅槃者以转生死而得名也故汝欲修三摩地直诣如来大涅槃海当先识取众生世界二颠倒因二因不生即为如来真三摩地耳云何名为众生颠倒谓如来藏心性本自明以其明而复圆不守自性由是真明变为妄明即无明也妄明发起妄性即因明立所也因有妄性发起妄见即所既妄立生汝妄能也妄能横生无同异中炽然成异从毕竟无成究竟有矣是此有之所有非实有因以为所因也此有此因无能住亦无所住逆而推之悉无根本可得果何住乎本此无住至于建立世界及诸众生总一虚妄而已此上正明众生由颠倒而立带言世界二字乃在众生之上是指无情世界言之也下此则明既成众生起惑造业颠倒相续之相本既无住宜无诸妄今诸妄历然何也特以其迷耳迷本圆明是生虚妄而此虚妄全无实体非有所依妄既本虚则真实不变元非有失岂可冀复若谓其有失将欲复之既有希冀影真妄现已非真真如性既非真而强求复之则邪修之功益增迷倒宛转成非真之相而已此相以为生而实非生以为住而实非住以为心而实非心以为法而实非法从妄起妄展转发生妄力益着熏习日深而妄业成矣众生必有同业同业必有相感相感则相憎相爱相憎则相灭相爱则相生业复造业相续不穷此势之必然者也合而观之始由颠倒而有生继由颠倒而造业此所谓众生之颠倒也。

　　阿难云何名为世界颠倒(至)众生十二种类。

　　此征释世界颠倒也世界有二一依报世界一正报世界今明正报世界而先就依报说起盖是因依现正摄依从正而正报世界之名始立也自从毕竟无成究竟有此有之所有者分段之形也妄形既生则东西南北之界从此名矣此有非有因者以为所因也无有住处以为所住也念念迁流而过现未来之世从此名矣由是以方涉世以世涉方皆成十二数故凡涉乎其间者悉从其变化而众生世界亦成十二类也是故世界下正广明化理谓世界有六尘每互相引起如世间之物一动则必闻声闻声必见色见色必闻香闻香必觉触觉触必知味知味必知法此六乱想轮转不息而变成一切业性其性区分乃成十二者即下文动颠倒至杀颠倒也此之业性既皆由乱想轮转之所成故乱想必变至于十二而后为一旋复而众生皆乘此轮转颠倒之相而成十二类世界矣由因世界下广释十二类生也由因世界有虚妄轮回以想体虚浮妄动颠倒之故逢父母交感之气因而托生则成八万四千飞沉乱想是为卵生之属鱼鸟龟蛇其类充塞矣由因世界有杂染轮回以妄情贪染淫欲颠倒之故逢父母交感之精因而托生则成八万四千横竖乱想是为胎生之属人仙龙鬼其类充塞矣言横竖者以人身皆竖而畜身皆横也由因世界有执着轮回以贪着妄境趣赴颠倒之故逢湿之暖处而而托生则成八万四千翻覆乱想是为湿生之属含蠢蠕动其类充塞矣言翻覆者以蠕动之类或翻或覆也由因世界有变易轮回以厌此欣彼假他颠倒之故缘触异类因而变质则成八万四千新故乱想是为化生之属转蜕故质易飞为行其类充塞矣由因世界有留碍轮回以想乐光明障碍颠倒之故外触明境因而托生则成八万四千精耀乱想是为有色之属日月星辰休咎垂象其类充塞矣由因世界有销散轮回以厌有着空迷惑颠倒之故外遇暗境因而托识则成八万四千阴隐乱想是为无色之属空散销沈识附隐昧其类充塞矣由因世界有罔象轮回以全事影像邪着颠倒之故从自忆想因而有生则成八万四千潜结乱想是为有想之属神鬼精灵暗中结形其类充塞矣由因世界有愚钝轮回以坚凝灰定痴守颠倒之故缘合顽物因而托识则成八万四千枯槁乱想是为无想之属土木金石其类充塞矣此类报满依旧轮回非终为草木金石又人或时化成草木金石非土木金石悉是人变也由因世界有相待轮回以假托他力巧伪颠倒之故缘合染境因而托生则成八万四千因依乱想是为非有色而有色之属如水母依鰕为目等其类充塞矣水母自本无色而因他成色者也由因世界有相引轮回以邪气相召性成颠倒之故一闻咒引因而托生则成八万四千呼召乱想是为非无色而实无色之属咒诅暗生其类充塞矣此如世间樟柳神耳报神等似有色而实无色者也由因世界有合妄轮回以冒他为己罔昧颠倒之故缘合异质因而有身则成八万四千回互乱想是为非有想而有想之属如桑虫成蜂其类充塞矣桑虫本非有蜂想而卒成蜂想者也由因世界有冤害轮回以杀害含冤报怨颠倒之故适合彼有怪逆之缘因而托生则成八万四千食父母想是为非无想而无想之属土枭破镜其类充塞矣枭镜非无父母想而卒不作父母想者也。

　　○按此十二类生义通三界而今经所列并是人间所有者盖就近以示人也空散销沈一类不必远指无色界人间亦自有此化生一类经文明指转蜕飞行则如雀化为蛤之类非无而忽有之化也愚谓人间无而忽有者即在后数类中如休咎精明空散销沈神鬼精灵咒诅厌生等皆无而忽有者也。

　　楞严经略疏卷之七
卍新纂续藏经第 15 册 No. 0302 楞严经略疏


　　楞严经略疏卷之八

　　福州鼓山涌泉禅寺沙门　元贤　述

　　阿难如是众生(至)第三增进修行渐次。

　　此明修行渐次乃从凡入圣之阶也众生十二颠倒各各互具或起或伏于一真之内若非荡垢涤秽之功曷能返妄而归真乎故将陈圣位而先说渐次也渐次有三初二即前四重戒后一即前修耳根圆通初二非不修圆通特以定从戒生故略定而详戒后一则戒已成就故专事返闻也第一修习者必除其助因谓五辛为淫杀盗妄之助也熟食则能发淫生食则能增恚且善神日远恶鬼日亲久之为魔所惑淫杀盗妄何不可为死必成魔终堕无间理势之必然者也故修习者必首断之第二真修者必刳其正性谓刳去淫杀盗妄之业性也必先事声闻戒律严执其身次禀菩萨戒律严执其心至于禁戒成就则淫心清净于世间无相生之缘杀心清净于世间无相杀之缘盗心清净于世间无相负之缘世间之缘既断方成出世间之因以此清净而修三摩地必可发相似五通如法华之六根清净是也第三增进者必违其现业谓违去根尘所起之现业也因前禁戒成就自然于六尘不多流逸因不流逸则六用返流复归元性元性之中根尘叵得夫何有偶故唯是一真之体凝然独全而六用为之弗行矣六用弗行则觉性圆明融及世界十方国土映彻虚明即经所谓山河大地应念化成无上知觉者是也身心快然妙圆无碍法界一相更无差别即经所谓身心荡然得无挂碍者是也依正既皆清净则诸佛之理密圆净妙悉从中现密者深固幽远无人能到者也圆者一切圆备靡不周遍者也净者明相精纯纤尘不立者也妙者三一无碍不可思议者也此四现前正是相似理显近于证真故曰是人即获无生法忍乃约后能获者言之也无生忍谓真如实相本无生灭契合实相安住其中名之曰忍此三渐次乃诸圣之共轨作佛之权舆自下升高必由之路盖必由此而后不遭岐惑必由此而后进趣有阶不然将沦堕之弗免又安望证圣哉。

　　○初渐次正属名字位中其经文止断五辛恐有漏脱佛意实不止此当以义推如世间淫声美色妖言邪党凡可以导欲增情引邪助恶使人心志惑乱卒流不肖之归者皆五辛之属也岂独断一五辛哉第二渐次禁戒成就正当观行位而言六根清净者约后能发者言之则相似位也三渐次六用弗行等正当相似位而言即获无生忍者约后当获者言之则分真位也讲者不察多谓二渐次中六根清净三渐次中得无生忍遂至诤论纷然可胜叹哉。

　　阿难是善男子(至)名愿心住。

　　此将陈圣位而先立干慧地者圆教相似位也以观行既成得入相似始称内凡故于圣位之前立此一位即前第三渐次但前渐次乃方用功此则功用之成也众生爱欲润生根境造业生死相续惟此之由今戒根清净心不流逸则烦惑销尘既不缘根无所偶则业性谢惑销业谢无润生理界内之生死断矣人我二执转为虚明双空智纯照用圆满遍界靡不辉映矣但尚在相似未得证真徒有其慧故曰干慧由干慧而进之则为十信信者冥孚实相安住不动之义前干慧心欲习初干未得如来法流之水今即以此心冥趣中道中而又中任运流入则真圆妙理于兹始显又重加增进使圆者愈圆妙者愈妙是为亲契常住不动之体而无始妄想灭尽无余中道纯真更无杂糅故名信心住言住者即不退之义下皆仿此前真信明了圆妙体现自能遍融一切阴处界三不能为碍既无所碍则过未一如无远无近一切习气俱于一念中炳然朗现悉皆忆念明记无失名念心住圆妙纯真言真信无妄也真精发化言圆通无碍也至此虽习气顿现而悉能通融唯一精明复以此精明之心益趋真净而使其纤尘不立故名精进心精进不已妄习既净真精之心了然显现纯是真智圆明矣故名慧心住真智圆明而复定以持之使不动不乱则周遍湛寂定之用也寂妙常凝定之体也故名定心住寂定与慧光互相发明心不动而理益现鉴既彻而定益深交发无尽有进无退故名不退心不退之心不假勤劳而安然进趣保护不失自然渐近如来果海而十方如来法身气分与之交接故名护法心觉体保护无失而如来气分与之交接是即佛果之慈光下映因心也今即回此心而仰趋佛果安住其中则心佛相照因果互彻如两镜相对妙影重重互相涉入故名回向心心光密回而向佛能得佛常凝之体断二边染断性亦无是为无上妙净之境安住此中寂然无为自无漏失其为戒微矣故名戒心住戒根圆净微累不拘发用自在无适不可故能游十方界随欲利益靡不如愿故名愿心住修行之初必欲习干枯执心虚明然后能入法流开圆妙性真性明圆细习乃现遂发行治之使纯智无习又持之以定使寂湛发光深入于道护持不失斯能回佛慈光获佛净戒而纤尘不染所去随愿此十信之序也。

　　○干慧地古来解者多判属天台五品位乃在观行中唯孤山谓合十信为干慧地其说甚当若非十信岂有残质不续及执心虚明等义乎干慧既是十信经中复开十信者何孤山谓是初住分开故十心俱结住名其说甚当若非初住岂有圆妙开敷中道纯真一切圆通接佛气分等义乎吴兴强作常途释之抑为相似殊觉牵强大抵佛为法王于法自在或开或合各有攸当未可执一而论也。

　　阿难是善男子以真方便(至)名灌顶住。

　　十住位者生住佛家坚固不退之义前十信既是初住分开而今复立初住者以有开合之殊也由前依真如为方便发起十心是为十信至此心精益着十用涉入圆成一心故名发心住是十信方入此位今则正住此位也前心精发辉心净理显犹如琉璃内现精金今即以前妙心用观治之使其得成真基可为凭依之地故名治地住心地增莹妙行所涉妙智所知俱得明了则圆融自在而游履十方得无留碍此真修行也故名修行住由修行而进之自然密通果德是行同佛行受佛气分托圣胎而成佛种如中阴自求父母业因冥感任运入胎矣故名生贵住既入圣胎亲为觉胤而自利利他方便善巧克肖于佛如胎已成人相不缺故名方便具足住前相用同佛喻如容貌此心相亦同则理智亦齐佛德矣故名正心住外貌内心合成觉体任运增长有进无退故名不退住增长不已则十身灵相无不具足言十身者一声闻身二缘觉身三菩萨身四如来身五法身六智身七空身八业报身九众生身十国土身此之十身本自具足由障尽而显即一身现无量身也但比佛犹微故名童真住前十身虽成而未着犹如在胎今则赫奕炽盛故如出胎而为法王之子故名法王子住前虽出胎犹未长成今则德用广大堪受佛职如王太子为其灌顶委之国政也故名灌顶住夫入住者先依真如而发心次依妙心而治地始为有所凭依乃可修进进之不已方入圣胎由是外貌如佛内心亦同增长觉体至于圆具十身然后出而为佛之子领佛之职此十住之序也。

　　○准华严经初住菩萨即能成佛今经十住方受灌顶者何以圆融不碍行布故十住方可受职以行布不碍圆融故初住即能成佛大抵圆顿之教论圆融则一位具诸位悉有应用论行布则智力不无优劣如华严初住能于百佛世界现十界身而位位增胜直至十地皆然又如华严十地方论受职今经十住亦名灌顶亦即圆融行布两不相碍之意也。

　　阿难是善男子成佛子已(至)名真实行。

　　此十行广行如来不思议之妙行也喻如王子灌顶之后摄行王事也前十住方成佛子今则能具足佛之妙德圆应十方随类设化各适其宜机之兴应俱欢喜故故名欢喜行前随顺众生即是善能利益众生生善灭恶破迷显理其饶益大矣故名饶益行凡有毁辱横逆之加自觉其虚妄亦教他人觉其虚妄能顺受之无有违拒故名无嗔恨行随机随感现诸类身出生不绝化复作化是穷三际而不异周十方而无碍其化无尽矣故名无尽行前现无量身说无量法门皆合而同之不失一性一相之旨得无差误故名离痴乱行或于同法中能随诸机宜分别而说是同中现异也或于异法中能遍融异相显出一相是异中现同也故曰善现行由善现行而扩充之乃至十方界所有微尘一一尘中现十方界尘能含界而尘不大名现尘界现于尘而界不小名现界二者并现不相留碍故名无著行前之种种变现皆是般若智光无作妙力之所成就金刚称般若为第一波罗蜜最为尊重故名尊重行所现圆融妙行悉合如来利生轨则故名善法行前九妙用一一皆清净无漏一真无为以是性之本然故用不离体全用是体最为真实故名真实行此十行是证真菩萨自利利他无碍自在圆融妙行即一具十十不离一然皆相蹑别设者欲使行人依位进修破微细无明显圆融果德有此十番智断功用耳。

　　阿难是善男子满足神通(至)法界无量回向。

　　十回向者华严谓之发愿是十行已足而更加发愿回向以策进之使极其圆融故更有十番智断功用也前住位神通已满佛事已成而且纯洁精真全归本性更无妄习之患所谓一真无为之境也但至此而安于无为则度生之功不盛何以进趣涅槃哉故当更发愿广度众生但不可有能度所度之相是回无为之因心入涅槃之果路也故名救护众生离众生相回向前离众生相是坏其可坏但此能离之智亦是可坏今亦远离之则合于涅槃之道更无可坏者也故名不坏回向不坏之体本觉湛然其圆满周遍与三世诸佛无二故名等一切佛回向齐佛之觉真精发明其所照之境亦与三世诸佛无二圆满故名至一切处回向佛地世界也佛觉如来也依之与正交相涉入同时互现两不相碍则功德广大无尽矣故名无尽功德藏回向前地如佛地遍法界矣今名于其处起清净妙行之因复依此而益发挥之以取涅槃之道是行弥法界靡不平等能生佛果之善根也故名随顺平等善根回向真根既成其行等者所见亦等见一切众生皆我本性以性本圆遍生佛同体故名随顺等观一切众生回向真如本性即一切法而离一切法者也但犹存即离之见终非真真如相故必二俱不着始契其真故名真如相回向真而能如随缘自在则十方法界妙行繁兴无有障碍故名无缚解脱回向前九性德之体用可谓极其广大但不出四法界是犹未离乎量至此回向功终性德圆成法界量灭全是一真法界故名法界无量回向此十种回向约之不出三处谓真如佛道众生也经文虽若举一意实遍含以三者势必相兼未尝独立又华严明此皆遍及三处观者当以意得之。

　　阿难是善男子尽是清净(至)世第一地。

　　前住行向名三贤位后登十地名十圣位今当此两楹之间圣位难登故复立四种妙圆加行前觉齐佛觉仅能齐之未能正证今极贤位将趋圣果即须用佛觉为己因心复加功行以求正证但佛觉将显而未显如钻火者火将发而未发先有暖相故名暖地前以佛觉为己心此则以己心成佛行因心果觉似融未融故若有所依又若无所依如登高山者身入虚空若无所依也足下微碍若有所依也故名顶地因心果觉合为一体二边不立善得中道者也但将证不久而未能全证如忍事人非怀恨不忘而亦未能全忘故名忍地前因果未圆是迷中道因果二同是觉中道有迷有觉总属数量即是世法今数量销灭迷之与觉二俱不名则不堕世间但望初地犹为似证故名世第一地。

　　○问前第十回向性德圆成法界量灭何数量之不销安待更加四行乎答考四加行非别有无明可断即知秪是第十回向中开出于第十中发愿希求而复加此四行方得破此一品无明也故法界量灭与此数量销灭正相符矣。

　　是善男子于大菩提(至)名为邪观。

　　十地者蕴积前法至于成实而能发生一切佛法者也自干慧以来虽用中道而修然十住位中自利之智偏胜十行位中利他之悲始弘至于十向则悲智回互因果交彻况又加之四行可谓圆融之极至今登地何以犹有十一番断证而后方尽妙觉哉良以十信虽有修实秪满其信心三贤虽有修实秪极其解心皆未为真修唯今登地乃真全性为修全修是性真修实证与三贤实天渊矣故十地之文多与前相恍忽而实不可不辨也前加行中似于无上菩提亦有通达但局而未尽非为善也至此则能尽其境界无不通达是昔所希望于今始获其欢喜可知也故名欢喜地前觉通如来则九界异情同入佛境然是始证能忘其异未忘其同有此佛境当情即为清净本然中之微垢矣今将此同性亦灭方为离垢清净故名离垢地前虽离垢未能离离今将能离之离亦复远离是为清净之极本有照用显发而不容密遏矣故名发光地由发光而增胜之明极称性照用圆满自能烁绝一切障惑故名𦦨慧地前异同之性已灭复由净而明由明而满则前之异同性并无异同性杳不可及理极圆融无可与等况能胜乎故名难胜地前虽属真修尚滞有为至此极尽有为而无为之真如方得显现故名现前地前真如虽现尚未全彰况能行之尽乎至此则能尽其实际莫不彻至是无际之际其行远矣故名远行地前虽尽际尚未即为己心今即此真如便是我心则根尘器界总一圆常不变不异故名不动地前虽证其全体未能发用至此称体起用一一互摄互入即遍即包十玄业用渺不可测即法界无碍智也故名善慧地自初顿悟真如性由是历位修习至七地而有为之功终八九二地以无功之功任运而进真如之全体大用无不圆满是为修习最后边际故亦名此地为修习位过此而十地即前九地之果大悲之慈阴大智之妙云圆遍法界而本寂无作称合如来涅槃果海故名法云地超十地而上之则为等觉以此菩萨混俗利生与如来等但有顺逆之分如来自涅槃海逆流而出妙同万物此菩萨望涅槃海顺趋而入进企妙觉一出一入二人正交于觉之边际故名等觉获等觉已得名金刚心初得此心未与究竟法流水接故亦名干慧地复从干慧而历信住行向暖顶忍世第一地等觉方尽妙觉之道而无有上矣此乃全用金刚慧观察一切法如幻人阳𦦨等是为大定中之妙观清净修证渐次深入以成此妙觉也合而观之必由三增进善成五十五位真菩提路而后菩提可得依此而观方为正观不然则为邪观是知圆修之外一切权渐之法悉名为邪学者可不知所择哉。

　　○问九地已前方名修习十地以去何以复有断证曰此后三位乃是无功之功望前有为之功则为无功矣若极论之必至妙觉方名无学也问金刚心中重历诸位恐无此理曰旧惟环师独主此说恐必有据且据经文作重历之说为顺又考第十卷经云从互用中能入菩萨金刚干慧而后复曰如是乃超十信云云则亦是已入金刚干慧而更超十信等位也。

　　尔时文殊师利(至)汝当奉持。

　　自初示密因次开修证而卒乎极果一经之正轨毕矣故文殊于此请结经名及奉持之法也佛所立五名第一名大佛顶者表此心之体周遍无量而且超情离见是为最尊而无上者也悉怛哆般怛啰者译云白伞盖表此心之用白净无染而含覆一切者也无上宝印者法王实相楷定群圣唯佛与佛乃能契同者也十方如来清净海眼者实相妙慧清净无漏而照了无涯也第二名为救护之亲因者以阿难性比丘尼亲因此法而得度脱惑障亲因此法而得妙证圆常其救护之益大矣第三名谓如来极果必依此妙性以为本修因方克成果而此因一切权小之所不知故曰密因依此因而修修而无修依此因而证证而无证是为如来究竟之说也故曰了义第四名旷兼无际曰大正法自持曰方称体而周曰广染净不滞因果交彻是为法中最胜故名妙莲华王一切诸佛从此而生故名佛母一切功德总持不失故名陀罗尼咒总之不出一心之体相用也第五名秘密章句者以此经出灌顶部能持诵者如来智水来灌其顶此即同十住灌顶之义也本一妙心圆敷万行此所修之因也定慧双融统一切事究竟坚固此所证之果也五名并列经中宗趣体用无不备悉但当如是信受奉持而已。

　　○正说经一会至此已竟便当接入流通而终今后犹有正宗者以多是发前未尽之意如诸趣诸魔前但略举今为详之所以戒错失防邪误亦初心不可不知者也但非一会所说乃后续收入者耳。

　　说是语已即时阿难(至)兼有元地。

　　阿难原证初果止断见惑今因闻经获益遂得心虑空寂断除欲界六品思惑进证二果故对佛述谢前益而今更请七趣之因果者何以诸趣前说未详恐修行者不察或误犯其因或耽恋其果又安能超有漏而登圣域哉故今牒佛遍圆之义以发问端谓此心妙明真净圆遍法界则法界之中若依若正总一真如无非如来成佛真体体既真实则宜永无诸趣今诸趣现有者为是本来自有耶抑因妄习生起耶且今现见宝莲香比丘尼琉璃大王善星比丘皆陷无间也狱此等地狱为是元有定处众所同入耶抑各自造业各自受报耶佛答一切众生实本真净非本来有特因妄习生起然有升沈不一者则由妄习有内分外分之别也何谓内分即是众生分因之情凡缘身起爱肆行恶法以恣己欲者皆内分也由爱染而长妄情由妄情而生爱水今观忆珍羞者口中水出怜恨人者眼中流泪爱财宝者举体生润着行淫者精液自流诸爱虽异而流结之爱水是同其性不升必至沦坠矣何谓外分即是众生分外之想凡欣彼善境力行善法以希超越者皆分外也由渴仰而发虚想由虚想而生胜气今观持禁戒者举身轻清持咒印者顾盻雄毅欲生天者梦想飞举存佛国者圣境冥现事善知识者身命可轻诸想虽异而轻举之胜气是同其势不沈自然超越矣此之情想积于一生至于生死相交之际一生善恶一时顿现孰轻孰重毫发不爽而七趣之升沈由此判矣若纯是善想不杂邪情则轻清之极势必高飞生于天上若更兼修福慧及愿见诸佛者必得心开见佛随愿往生若善想虽多少带邪情则虽能轻举不能及远故为飞仙大力鬼王飞行夜叉地行罗刹等亦能暂游四天所去无碍但非其所居耳若兼有善愿护持正法者必得以八部身近佛常为护法之众也若想情均等则不升不坠报生人间但想强而明者聪情强而幽者钝此则同分中之别也若想不胜情势必坠下故流入横生其中情稍重者为毛群情稍轻者为羽族若七情三想则沉下水火二轮之交受气猛火为饿鬼身历劫焦然不闻饮食者也九情一想则沉下火风二轮之交是为八大热狱情稍轻者入前七狱其苦有间情稍重者入第八狱其苦无间也纯情无想则堕入最下大阿鼻狱劫终狱坏始出若有谤大乘等罪则此狱既坏更移十方阿鼻难有出期矣以上诸类循情造业各自招报然亦兼有元定之处乃与众同分者也。

　　阿难此等皆是(至)履于巨海。

　　此明地狱之因果也地狱非是本有皆由众生自业所招造十习因遂受六交报何谓十习因一者淫习兴境交而相接起于相磨磨研不休邪欲炽然自烁其精及其死也必感现大猛火之境此如人两手相摩自生暖相由是能所二习交相然炽遂有铁床铜柱等报故如来名淫为欲火而菩萨避淫如火坑也二者贪习与境交而计着起于相吸吸揽不止敛而弗舒习成闭塞之象及其死也必感现积寒坚冰之境此如人口吸缩风自成冷相由是能所二习交相陵逼遂有吒吒罗罗寒冰等报故如来名贪为贪水而菩萨避贪如瘴海也三者慢习与境交而相陵起于自恃骄恣不息驰骋流逸习成[漓-禸]涌之势及其死也必感现腾波奔浪之境此如人舌自绞嗽因而生水由是能所二习交相鼓动遂有血河灌铜等报故如来名慢为痴水而菩萨避慢如巨溺也四者嗔习交而相冲起于相忤忤结不息心热发火气刚成舍及其死也必感现刀山剑橛等境此如人䘖冤思报杀气飞动由是能所二习交相击搏遂有宫割斩斫等报故如来名瞋为利刀剑而菩萨避瞋如诛戮也五者诈习与境交而相诱起于调弄奸智日深恶渐滋蔓引他陷其术中及其死也必感现绳木绞校之境此如水浸田草木生长由是能所二习交相延引遂有杻械枷锁等报故如来名诈为才贼而菩萨避诈如豺狼也六者诳习与境交而相欺起于虚罔以无为有诬罔不止飞心造奸迷惑于人及其死也必感现尘土污秽之境此如尘随风起蔽掩人目由是能所二习交相加益遂有没溺腾掷飞坠等报故如来名诳为劫杀而菩萨避诳如蛇虺也七者冤习与境交而相嫌起于䘖恨暗藏毒害伺中伤人及其死也必感现飞石投礰匣贮车槛之境此如人阴毒怀抱恶意由是能所二习交相吞害遂有投掷擒捉等报故如来名冤如违害鬼而菩萨见冤如饮鸩酒也八者见习与境交而妄明炽起于违拒正见见既相反坚执不服及其死也必感王吏证执之境此如人行路一往一来两相违反由是能所二习相与交执遂成勘问权诈考讯推鞫等报故如来名恶见为见坑而菩萨见恶见如毒壑也九者枉习与境交而相压起于诬谤捏造非理强压于人及其死也必感现合山合石逼压之境此亦如阴毒人枉压善良由是能所二习交相挤排遂成押捺捶按等报故如来名谤为谗虎而菩萨见枉如遭霹雳也十者讼习与境交而相喧起于覆藏彼覆此讼摘发幽隐及其死也必感鉴照己私之境此如人身处日中不能藏影由是能所二习交相陈露遂成恶友对证业镜照烛等报故如来名覆为阴贼而菩萨见覆如戴高山而履巨溺也。

　　○此十习因言交者与境遇也言发者动之始也先言所感之境者人方死时先现此境非实果也能感之业与所感之境皆是习气故曰二习以能感之习发所感之境转以所感之境还动能感之习故曰二习交然等能感之习地狱之因也所感之境地狱之缘也因缘具而地狱成方为所结之实果也衡度者衡以定罪轻重度以定罪短长狱王前有之。

　　云何六报(至)迷妄所造。

　　云何名为六交报谓众生十习之业悉从六识变造及乎业与报交还从六根而出云何恶报从六根出一者见业交报目本属火故其业交临终先见猛火满十方界亡者神识即飞坠乘烟入无间狱初入狱时感发二相明见则能遍见种种物生无量畏暗见则寂然不见生无量恐如是见报之火烧听则火随水变故为镬汤为洋铜烧思则火随气变故为黑烟为紫雾烧味则火随味变故为焦丸为铁糜烧触则火随触变故为热灰为烬炭烧心则以火烧火其火益烈故为星火迸裂煽鼓空界二者闻业交报耳本属水故其业交临终先见波涛没溺天地亡者神识即降注乘流入无间狱初入狱时感发二相开听则听种种闹精神愗乱闭听则寂然无闻幽魂沉没如是闻报之波注闻则能成声故为责为诘注见则阴阳相薄故为雷为吼其为恶毒气者亦水随火变也注息则水随气变故为雨为雾等注味则水随味变故为脓为血等注触则水随形变故为畜为鬼等注意则以水激火故为电为雹三有嗅业交报以鼻嗅取香故其业交临终先见毒气充塞远近亡者神识即从地涌出乃降而入无间狱此一出而后入者亦取息出入之义也初入狱时感发二相嗅通则闻诸恶气熏极心扰嗅塞则气掩不通闷绝于地如是嗅报之气冲息则以息有通塞故为质为履质窒也履通也冲见则气随火变故为火为炬冲听则气随水变故为没为溺等冲味则气随味变故为馁为爽馁鱼败也爽羹败也冲触则气随形变故为绽为烂为大肉山等冲思则气随土变故为灰为瘴为飞砂礰等四者味业交报以舌贪味网物发言罔人故其业交临终先见铁网猛𦦨炽然遍界亡者神识即下透挂网倒身入无间狱初入狱时感发二相吸气则冷而成寒冰冻裂吐气则热而为猛火焦然如是尝报之味历舌则舌能发声故为承认为忍苦历见则味随火变故为然金石历听则昔闻声恶发故为兵刃历息则昔依嗅恣贪笼取诸物故为大铁笼历触则昔触伤物命今还自伤故为弓为箭历思则味乘思以飘扬故感飞铁充味五者触业交报以触由物合而现故其业交临终先见大山四面来合无从出路亡者神识见大铁城火蛇火狗虎狼师子牛头狱卒马头罗刹手执枪槊驱入城门向无间狱初入狱时感发二相合触则合山逼体骨肉血溃离触则刀剑触身心肝屠裂如是触报之苦历触则身受治罪故为道为观为厅为案道趣狱之路观狱王之门厅案狱吏所据皆治罪之处也历见则触随火变故为烧为爇历听则因触有声故为撞为击等历息则触随气而收放故为括为袋历尝则舌受恶触故为耕舌为钳舌等历思则触因火变故为坠为飞为煎为炙六者思业交报以思多飘扬故其业交临终先见恶风吹坏国土亡者神识被吹上空旋落乘风入无间狱初入狱时感发二相思迷则荒莽而奔走不息思觉则无量煎烧痛深难忍如是邪思之苦结思则思被结而成土故为方为所结见则思因见而彰故为鉴为证结听则土兴水交感故为大合山为冰为霜等结息则思乘息以出入故为火车火船等结尝则思因舌而发声故为大叫唤为悔为泣结触则形乘乱思而变故其身或大或小等此上十因六果非本来有皆是众生业妄之所造若能达心自性则诸妄本空有何地狱之可言哉。

　　○此一根交报必遍涉六根者凡有二意一为一根造罪余根势必相随故受报时亦心遍涉又为六根用虽不同性本相通一根净则六根俱净一根恶则六根俱恶故报亦必遍涉也问意根多从火释或又从土释者何义曰从火者以心本属火从土者以想澄则为土亦火能生土也。

　　若诸众生恶业同造(至)非本来有。

　　前六交报乃就恶业之极重者言其实狱中治罪亦有轻重不等如众生具犯十因而犯时六根同造此罪之极重者故入大阿鼻狱若十因虽全犯但犯时六根各造或兼其一二而不遍六此罪之次于前者故入八无间狱若身口意三根全犯杀盗淫三业但不具十因又次于前故入十八地狱若身口意三根止兼其二杀盗淫三业亦止犯其二此又次于前故入三十六狱若现见一根止犯一业此又次于前故入一百八地狱此诸地狱皆由众生造业各别而受罪之处以类相从同入一狱乃妄想之所发生非本来自有但能使妄想不生则内无其因外安有果若因之弗除而妄言虚幻揆无因果则成阿鼻业种永无出期未可言地狱本空也慎之哉。

　　○或问杀盗淫三众生鲜不犯者据今经文则众生悉入地狱乎曰杀盗淫三罪有轻重若论其轻人天报中亦皆有之今言入地狱者乃其罪之重者但于重罪之中又有差等故诸狱不同也。

　　是诸众生非破律仪(至)本无所有。

　　此明鬼趣之因果也诸趣俱有生鬼者今但言从地狱出乃承上文而言特鬼中下品之一分耳诸众生等造地狱业历劫焦然罪毕出狱但尚有鬼业未报故今出狱受诸鬼形贪物为罪者心生爱着不能自释故遇物即附之以成形名为怪鬼乃附金银镜剑等物而成怪者是也贪色为罪者淫心飘荡欲火焦干故遇风成形名为魃鬼乃主旱为虐者也贪惑为罪者诈现虚妄迷惑世人故遇畜附之以成形名为魅鬼乃妖狐为怪鸡鼠成精能惑乱人者是也贪恨为罪者䘖恨不忘积恼成毒故遇毒虫附之成形名蛊毒鬼乃毒虫有灵能放毒杀人者是也贪忆为罪者思忆不遂力衰成怨故遇灾衰之处成形名为疠鬼乃行瘟散痘作诸病之鬼是也贪傲为罪者空腹高心虚骄恃气故遇猛火之气以成形名为饿鬼乃饥火焦然不得饮食者是也贪罔为罪者心行暗昧罔冒他人故遇幽暗之气以成形名为魇鬼乃夜中魇压寐人者是也贪明为罪者妄希高明中无正见故遇山川日月之精气因而成形名为魍魉鬼魍山泽之精也魉木石之怪也贪成为罪者乐为奔役成褫妄业故遇明灵之气以成形名役使鬼乃依附明神为驱使者是也贪党为罪者背公结党依附谄佞故遇人即附之以成形名传送鬼乃附巫祝之属传送祸福者是也此十种鬼皆以纯情之业堕狱受报其罪既毕而复上出为鬼者乃妄想业之所自招耳若悟觉心则本妙圆明之中不容他物果何鬼趣之有哉。

　　○此十贪古解多局配十因唯温陵谓是诸余杂业不必局配余详此文明谓地狱是纯情之业鬼是妄想之业下复云鬼业既尽则情与想二俱成空灼知十贪乃鬼业不宜配地狱十因也又十贪配十因有二三难从如贪忆配瞋或配冤贪成配枉或配诈牵强甚矣故以不配为是。

　　复次阿难鬼业既尽(至)妄想凝结。

　　此明畜生趣之因果也诸趣俱有生畜者今单就鬼中来者言之亦承上文之序也前鬼业既尽则是狱因之情鬼因之想二俱成空故必出鬼伦生人间但以人间之债负未酬故必身为畜以酬之物怪之鬼其命在物物坏则命亦尽生于世间多为枭类以昔因贪物贪心既甚势必相夺相倾不顾父母故今为枭而食父母卒亦遭子之食也风魃之鬼其命在风风消则命亦尽生于世间多为咎征如鼯鼠呼人啇羊舞水之类以昔为鬼能为旱灾故今为畜仍为灾兆也畜魅之鬼其命在畜畜死则命亦尽生于世间多为狐类以昔为鬼能感人故今为畜仍为妖狐也虫蛊之鬼其命在虫虫灭则命亦尽生于世间多为毒类以昔为鬼而怀毒故今为畜亦怀毒也衰疠之鬼其命在衰衰气穷则命亦尽生于世间多为蛔类以昔为鬼入人身中为病故今为畜亦入人身中以居也受气之鬼其命在气气销则命亦尽生于世间多为食类即充馈之畜以昔为鬼而饥虚想食故今为畜即为食类也着幽之鬼其命在幽幽气销则命亦尽生于世间多为服类即牛马之属以昔为鬼好魇人故今为畜为人服乘也合精之鬼其命在精精销则命亦尽生于世间多为应类如春燕秋鸿之类以精乃日月四时之灵气昔为鬼而合精故今为畜亦必应节序也明灵之鬼其命在明明灵销则命亦尽生于世间多为休征即嘉凤祥麟之属以昔为鬼带明灵之气故今为畜乃为瑞兆也依人之鬼其命在人人死则命亦尽生于世间多为循类即猫犬之属以昔为鬼而依人故今为畜仍驯服于人也此等十畜皆由鬼业既干乃为畜生以酬宿债皆自妄业之所招若悟觉心果何业报之有哉今观三途恶报非从外得本有觉心原无是事但妄想既坚究竟成有一犯其因沦堕非浅未可徒夸虚见托言本空即如目前境界岂不全虚然少有相忤便随境转则所谓空者又安在哉或又为之说曰淫怒痴即戒定慧此乃妄引经文全乖佛旨即同破法之愆永成地狱之种学者可不戒哉。

　　○按经言生畜生道者其因尚多非止偿债偿债特其一途之义至今经十畜均言偿债者亦约大分言之未尽然也然佛于此再三者何盖为人言之也凡人与畜遇者或伤其命或食其肉或用其力或取其身分或悦其声色是畜之遇人者多偿债人之遇畜者多索债从是互相征取互相诛戮起轮回业无有息期岂不大可怜愍哉故佛吃紧言之意殊深矣呜呼可不慎哉。

　　复次阿难从是畜生(至)可怜愍者。

　　此明人趣之因果也诸趣俱有生人者今独就畜生来者言之亦承上文之序也彼十畜酬债已毕当脱畜趣且以先有善业所招故得复人形但为畜时酬债已足而取者或越其分如非理苦役纵意食啖喂养不到鞭策无度等是也取既越分畜心不甘今复人形必来返征其人或有定慧或有福德则不舍人身还其所剩如福德既微必身为畜以还之若所负止于钱物力役则偿足自停若杀其命食其肉纵经尘刹互相诛食无有已时惟是得正定力可以超出得佛出世力可以解救非此二者则己之实难矣今十畜之复人形虽是宿善根力而以为畜之性参之成十类焉枭伦为人参合顽类以枭性凶顽不义故今仍感凶顽也咎征为人参合异类以咎征宿为灾异故今仍感怪异也狐伦为人参合庸类以狐好惑人故今为庸鄙无识之流也毒伦为人参合狠类以毒物害人无慈故今仍感狠毒也蛔伦为人参合微类以蛔附物卑微故今仍感卑微也食伦为人参合柔类以食物柔弱不勇故今仍感柔弱也服伦为人参合劳类以服物奔役不息故今仍感劳苦也应物为人参合文类以应物出于精耀故仍今感文乃少近文雅之人也休征为人参合明类以休征出于明灵故今仍感明乃少具世智之流也循伦为人参合达显以久依于人故今仍感达乃通达人情之类也此十类昔因债满今复人形由是业计颠倒仍尔相生相杀则辗转不息深可怜愍非如来正法之力又安能销其业计而遏其轮转哉。

　　复有从人不依正觉(至)散入诸趣。

　　此明仙趣之因果也仙趣诸经皆不别列以摄在人鬼二趣也今别列者以其寿稍长亦具五通比天为劣比人为胜比鬼则又清虚闲逸且无幽阴之气也此趣独从人中来但不悟正觉唯依妄念而修专存妄想坚固其形休止于深山绝人之境凡有十种有坚固食饵者如胡麻莲芡等草木之实可充食者服久不息食功圆成故能壮身延年但不能飞行名地行仙有坚固草木者如松柏紫芝等草木中可为药者服久不息药功圆成故能身轻如飞名飞行仙有坚固金石者如烹铅炼汞九转八还之类化炼功成点化凡躯易为轻妙故能游行万里自在无碍名游行仙有坚固动止者乘阴阳运止之机调元气升降之节气极精微故能凌空而行名空行仙有坚固津液者如鼓天池咽津液等积润功成不交世欲与天无异名天行仙有坚固精色者如采日精吸月华等吸粹功成自能发通名通行仙有坚固咒禁者专持神咒禁止异缘术法功成妙契仙道故名道行仙有坚固思念者如系心脐下存想顶门等思忆专凝自能发照名照行仙有坚固交遘者以意媒合离女坎男合于中宫以结仙胎其行精而非世欲之粗也名精行仙有坚固变化者存想化理心发邪悟故能大作变化其行绝世名绝行仙此十种仙皆是从人中炼心积功累德但不依正觉而修所以别得生理别受仙身寿千万岁住于深山绝岛人迹不及之境斯乃一时暂住终属轮回以其总属妄想流转非真三昧故报尽还来散入诸趣也学者可不知所择哉。

　　阿难诸世间人不求常住(至)名为欲界。

　　此下明天趣之因果也天趣大约分三有欲界天有色界天有无色界天今初言欲界六天者以此等天饮食淫爱眠睡三欲皆具故也其得生者前三天以十善为因后三天兼禅定为因今经独就淫爱轻重以分高下者以淫欲为轮回之根本故前明沦堕心始于此今明升越亦必始于此意欲使学者虽未能成就定慧且疾断其根本则轮回可出也若世间人不求常住正果其于自己妻妾恩爱难舍但于他色无邪淫心则欲心有节自然澄蓥光明故命终受生心能升居须弥之半邻于日月名四大天王天以此天有四王各治一方故名也若人于己妻妾淫爱微薄澹于前天但于净居之时未能忘念此人命终受生必能超日月而上升居须弥之顶名忉利天忉利此云三十三以此天四方各有八天中有一天故总名三十三也若人逢欲暂交去无思忆动少静多胜于前天此人命终受生必能离须弥顶超住空中不假日月身有光明名须𦦨摩天须𦦨摩此云时分以此天日月上照不及但以莲华开合分昼夜故名也若人一切时中欲心不动但欲境逼迫未能违拒此静心复胜于前此人命终受生必上升精微之境不与下界相接劫坏三灾亦不能及名兜率陀天兜率陀此云知足此天有内院外院经云上升精微等乃内院也外院难语精微三灾可及佛不言者举胜以该劣也若人全无欲念为欲境横陈应之行事味同嚼蜡以无味复胜于前此人命终受生必能超登变化之境名乐变化天以此天能自变化乐具以自受用也若人无世间心行世间事而神超境外全不相涉以神超复胜于前此人命终必能遍超下天有化无化之境名他化自在天以此天不假自化由他化现自在受用也此上六天形虽出动不拘人界但心迹未全离欲故自此以还直至阿鼻总名欲界也。

　　楞严经略疏卷之八
卍新纂续藏经第 15 册 No. 0302 楞严经略疏


　　楞严经略疏卷之九

　　福州鼓山涌泉禅寺沙门　元贤　述

　　阿难世间一切所修心人(至)名为三禅。

　　此下名色界十八天也此界无饮食淫爱睡眠三欲但有依正色相故云色界又以心离欲染名梵世以心离散动名礼天凡生此者必欲心全伏十善具足加以有漏禅观者也若人不用真三摩地但以六行执身不淫至于想念俱无则心迹不交不留欲界必能上生梵世身为梵侣故名梵众天若欲习既除净心益著于诸律仪自然爱乐随顺是人应时能赞弘梵化故名梵辅天若净心转胜至于身心妙圆则出入动静无非妙圆戒德净矣复加以明悟慧解过人是人应身能统梵众为大梵王故名大梵天此言妙者以异于欲之粗言圆者以其无不妙也言明悟者亦本修之观智增明也此三胜流已离欲界八苦所不能逼虽非正修真三摩地而清净心中欲漏不动名为初禅若已圆梵行而定力转深深定发照其光尚微故名少光天若更发多光光光互照辉映十方遍成琉璃其光大矣故名无量光天按此光虽称无量止能照小千界而已若吸持圆光以为法音发于教化清净阐扬妙应无尽故名光音天此三胜流与喜俱发忧愁不生虽非正修真三摩地而清净心中粗漏已伏名为二禅若由前圆光教体披露妙理以成妙行由是灭前喜相通后乐相此乐寂净今能少通故名少净天若此净空现前引而发之至于无际则身心俱得轻安方成寂灭之乐故名无量净天净乐益广至于世界身心一切圆净此德成就为彼胜托而归休于是矣故名遍净天此三胜流具大随顺得无量乐虽非正修真三摩地而安隐心中欢喜具足名为三禅按此已离喜得乐今复言欢喜毕具者何以此乃安隐心中恬寂清净之真欢喜也。

　　复次天人不逼身心(至)名为色界。

　　前初禅离苦有忧二禅离忧得喜苦因尽矣至三禅离喜得乐然乐久必坏则乐亦是苦此天厌之乃于苦乐二心一时俱舍则粗重之垢灭而清净之福生矣故名福生天此福生即舍心中之定生也若舍心圆融了无所碍定中发慧亦益清净由是四无量善资之以行无漏禅定可从而发其福无限任心自在及未来际无有穷尽是福之最可爱者故名福爱天从是天而上有二岐路一往广果直道也一往无想曲迳也若于先心定中发起无量净光资禅福德抵于圆明如是修证而住则广福所感得生胜处故名广果天若于先心益精其舍功用无间舍功既极身心俱灭以是感果得心虑灰凝经五百劫彼认以为涅槃者也不知既舍生而趋灭是以生灭为因岂能发明不生灭性总为妄果而已初生半劫其想始灭最后半劫其想复生遂至沦堕故名无想天此四胜流既已苦乐双舍故世间苦乐俱不能动然器非真常情俱生灭非为真不动地但有为功用至此已纯熟矣名为四禅此中别有五不还天乃三果圣人之所寄居以彼断欲界思惑俱尽则欲界非所居又苦乐双亡则下三禅亦非所居独以双舍之心与此天同故于此居之若苦乐两亡境不斗心则心自无烦故名不烦天烦者热之甚也若唯一舍心卷舒自在非独苦乐不交而交之境亦不可得心渐清凉故名无热天热者烦之微也若此舍心照了十方圆遍澄寂更无尘象为之沈垢则其见微妙故名善见天若精见既现不为尘垢所滞则能发化无方随缘应现如陶铸万象故名善现天若深究群有之机至于色性之体则群有未兆之先出乎形碍入无边际者也是为色之极处故名色究竟天此五天者虽与广果同居而四禅四王独有闻而不能见以此天修无漏定前天修有漏定此天断惑前天伏惑此天圣位前天凡位粗细迥殊所以不能见也此上凡十八天虽浅深不同然皆能离染欲独行无交但尚有色质未免形累总名色界。

　　复次阿难从是有顶(至)各从其类。

　　此明无色界四天也此界依正俱无但圣眼观之有三尺识神如中阴焉其从色究竟天而来者有二岐路其一于舍心中发起无漏智慧思惑断尽慧光圆通即出尘界成阿罗汉入菩萨乘此由渠顿发大心速出三界名回心大阿罗汉其一不发大心徒欣上厌下而修遂入空界若舍厌情坚觉身为碍乃修空定灭身归无是厌色归空者也故名为空处天若诸碍既消而复以无碍为碍并此无碍亦灭则六识现行俱无唯八识独全七识止得微细半分而已此厌空而依识者也故名为识处天若空色两亡而识心未泯犹以为碍乃凭深定伏之令二识现行不生则十方寂然迥无所往故名为无所有处天若识心既灭而识性犹存是现行伏而种子存也此识种子即无始以来生死根本非凡夫外道所能尽亦非二乘圣人所能尽今强穷研于无可尽中发力尽之令此识性如存而又似不存若尽而又似非尽名为非想非非想天此等穷空至此已极然皆不达真空之理若从不还中圣道来者八万劫满思惑销尽得出三界此乃定性声闻故名不回心钝阿罗汉若从无想广果诸天来者穷极不还智穷力竭迷漏无闻无可复往有坠下轮转而已此四空天前二身灭后二心灭但得定中果色现前无复业果粗色总名无色界以上三界诸天虽各得一期受用然皆不了觉性故积妄发生妄现三界中间复逐妄不还终不免轮回七趣随类受生而已。

　　○是诸天上各各天人一段明是总结诸天非单结四空也况四空非菩萨寄居之处今列在四空之后结界名之前甚为无谓宜在名无色界之后方为当也。

　　全于末那半分微细古谓是六识半分七识全在于文不顺温陵谓是七识不缘色空之半分似与唯识不合以七识本不缘色空也愚谓七识内执八识见分为我今为空定所伏则此执似亦半销故云半分微细也又无想诸外道天古说准经论皆谓外道业尽必堕无上生四空之理然玩今经从字明说从彼而生者也若作不生从字甚碍今以理推之经谓其不上生者以其无想不能加修也然此天后半劫想念复生或者惧将退堕极力穷空销灭身碍因而上生间宜有之其言不生者乃言其大概也。

　　是三界中(至)畜生趣摄。

　　此明修罗趣也修罗此云非天谓福力等天而无天行以其多嗔也三界之中唯欲界有之凡有四种若从鬼道中以护法力升居此趣遂乘通力入空而居此从卵所生鬼趣所摄若从天道降坠而来其所卜居邻于日月此从胎生人趣所摄若有能执持世间威力远澈略无所畏常与梵王帝释及四天争权者此从变化而生天趣所摄更有一等下劣修罗生大海心沉水冗口旦游虚空暮归水宿此从湿生畜生趣所摄按此四种修罗论其福力似当在天趣之前仙趣之后今最后列者以其为四趣所摄故也其后二种经不言来处以理推之或亦天趣所贬或人间积行功可生天而独以嗔心不断遂沦此趣者有之。

　　如是地狱(至)即魔王说。

　　此总结前七趣也七趣之升沉往返不知几千万回皆执为有莫知其妄今精研之此七趣皆昏沉有为之相因妄想而受生复因妄想而造业岂本心之所有哉本心妙而常寂圆而常遍明而常照且不由取舍修证而得七趣之在此心中直如空华之在太虚无毫末住着亦无毫末头绪者也然今灼然成有受此轮回者无非以杀盗淫三为之根本耳因有刹盗淫复有无杀盗淫有之则下坠无之则上升有无相夺而七趣由之轮转也若能发明真三摩地则此本妙常寂之体有无俱无三界之业因不系无二亦灭小乘之涅槃不居又何杀盗淫之可言哉众生因不断此三各起私业虽人人殊而以类相从报有同分之处皆一妄之所生而已所以欲修菩提者要先除此三惑此三不除纵以有为功力妄得神通终落魔道且假世智而妄研乘神通而造业转加虚妄必从沦堕是为大可怜愍者岂本有菩提之咎哉依此则为正说反此则为魔说学者不可不知所择也。

　　即时如来将罢法座(至)无可哀救。

　　前示七趣已竟当机无问大众默然当罢法座佛乃再回金容为说魔事者何以修禅类多发魔魔能杀慧命夺善法其害靡细若不预明恐遭其乱但魔事微细非佛不能尽知诸人非独不能知且不能问矣故佛无问而自说乃最后之深慈也凡欲趣无上菩提修真三摩地者方在观行之中五阴未灭魔事必乘间而发若不能辨则洗心非正落于邪见将诸魔境认为真实且得少为足卒成沦溺如无闻比丘者焉岂不深可惜哉然禅之动魔其故何也缘此世界众生其觉圆心体与十方诸佛无二因迷理故不达真如法一见有所相是之谓痴既有所相执而不舍是之谓爱由是其迷益遍顿现虚空其迷不息遂结世界是此有漏世界皆迷顽妄想之所安立者也彼虚空之生于心中第如片云点于太清况世界之在空中有何坚固者乎所以若有一人拨显真如还归元体则诸妄应时销灭虚空尚殒何况国土而不振裂但此三摩地与诸菩萨及阿罗汉心同一觉如空合空当处湛然固无震动之事若彼魔王鬼神诸凡夫天既是全妄所成以真倾妄遂至宫殿崩裂大地振坼而水陆飞腾无不惊慑也此中昏昧凡夫神通不具者则不觉其迁讹之故若诸魔王等各有五通咸知其故久恋尘劳岂容汝摧灭其处所以于诸三昧中佥来恼汝然彼虽大怒势原不敌彼处尘劳我居妙觉邪不敌正妄不敌真故如风吹光如刀断水了不相触亦如汤加冰不日销殒且从徒恃神力却从外来势但为客客心既虚岂能直入必伺我主人之隙主人若迷正观稍疏客得其便遂发魔境若能坚处禅那觉悟其妄则魔亦不能为害至于五阴销而还明则魔事顿歇以彼群邪全是五阴悉受幽气今以我之明烁彼之幽有不破灭者哉若不能觉悟其妄则必为魔子魔人而已彼摩登梵咒力眇劣也止能毁汝一戒心尚未至沦溺事眇劣也然尚可畏如此若彼魔力岂摩登之比哉直能使汝将登宝觉之身忽遭堕落正如宰臣贵近天子而忽遭藉没至于零落而不可救其为害为何如也。

　　○按此魔事根于五阴修行者多不能免但最初若能亲悟不生不灭之心以为本修因复以戒为之防咒为之护备是三者岂有魔事纵发魔事必便销灭其有为所扰乱而至沦堕者皆先无此三者妄以比知之见修习圆通故也。

　　阿难当知汝坐(至)成无上道。

　　此下明五阴魔事魔不自来根于五阴一阴未破则有十种境现五阴以次而破故魔事以次而现今首明破色阴也行人初坐道场修习返闻念念无间则分别粗念自然销灭诸念既灭则离念之体自然一切精明惺惺不昧此体离境故动静不移此体离念故忆忘如一住于此中深入正定则精性妙净定心显也心光未发慧未生也故如明目人处大幽暗是为色阴区宇若得心光焕发无复盖覆如明目人洞见十方则色阴尽而劫浊之依色而立者从此可超矣观色所由乃坚固妄想之所成非有真实而不可破者也今行人在此色阴之中以观力精研将破未破之间遂发十境或于定中忽见前境四大不密身能出碍此由定力所逼使心光流溢前境故前境虚豁也或于定中忽见此身内无所障能于身内拾出蛲蛔而身相宛然此由定力所逼使心光流溢形体故形体虚豁也或者内身外境俱得虚豁则魂魄志意精神不守故居互相涉入迭为宾主交相说法或闻空中独说或闻十方同敷此由宿闻熏种今因禅力激发遂寄神魄现为法音也或以此心澄澈发光忽见大地尽作金色种类悉是如来千佛绕毗卢之座莲华浮百亿之土此由宿闻圣教灵悟染心兹心光被研因而发现者也或于定中忽见十方虚空成七宝色或百宝色各各同时遍满无碍无杂此由用心观察制止过分忽然超越似证圆融无碍法界故现斯象也或于夜中合眼能见暗室中异物而室中原物亦自宛然此由心静而细密澄其光不为境乱故能洞幽也或以此心遍入虚融忽然四肢同于草木一任烧斫曾无所觉或亦无所损此由心遍虚融则己身他物无不寂然五尘并销四大排遣纯一定心非外物所能伤触也或净心功极忽见十方诸佛国土凡圣同居无不炳然此由夙习厌秽欣净积想成种今因定力所感故圣境冥现也或于中夜遥见远方境界人物并闻其语此由观力迫心精光飞出故多隔见也或研究精极乃发魔事忽于定中见善知识形体变迁此邪魅入心故发妄见也或无端说法通达妙义此天魔入心故发狂慧也此上十种境现皆由行人观力与色阴交互故现斯事前九善境后一魔境虽有不同若以为圣而生心取着则魔必乘之妄言证圣其堕无间必矣。

　　○色阴尽则能超越劫浊据古诸解多作观行释之则阴尽正是伏而非断岂有超浊之义且经云见诸佛心如明镜中显现其像乃是相似理显又经云生机隳裂酬业深脉感应悬绝乃是不受分段正入信之明文也何云伏而非断乎若作相似释之则阴尽是断而非伏方有超浊之义但下五十种魔之文除声闻缘觉余皆云犯大妄语堕无间狱岂有入信超浊之人犹有此失乎吴兴乃以五阴首段之文俱作断释以顺超浊之义以五十种之文除声闻缘觉余俱作伏释以顺有堕之文前后虽通但二说迁就亦未为快至交光俱判入信且曰圆顿行人不取实证故自住前俱有堕义此乃臆说经论无据且所谓顿者非止顿悟亦能顿断虽不取证惑亦自断岂徒恃其虚见哉若曰住前俱有堕则是见思必未断五阴必未尽凭何而判其入信乎至近解者多只顺文训释前后相违殊为可笑今姑依吴兴之说再俟高明订之。

　　彼善男子修三摩提(至)成无上道。

　　此明破受阴也前色阴未尽如处幽暗无有所见今色阴既尽则能见诸佛心如明镜中现其影像此乃相似理显但未证真以有受阴为之领纳故也既有领纳发用不得故如人被魇手足宛然而不能动此名受除区宇若心能离身返观其面随意出入俱无所碍则受阴尽而见浊之依受而立者从此可超矣观受所由乃虚明妄想之所成非有真实而不可破者也行人于受阴之中观力所逼将破未破之间发十种境或于定中发大光耀有所发明知其非实用心抑之抑之过急激动悲忧种子生无限悲虽见蚊蚋怜若赤子若悟其非久当自歇若以为圣则悲魔附之逢人悲泣必失正定而从沦坠矣或于定中胜相现前得未曾有大生感激感激太过激动我慢种子生无限勇志齐诸佛谓三祇劫一念可超若悟其非久当自歇若以为圣则狂魔附之我慢无比必失正定而从沦坠矣或受阴未破进无所得色阴已销退无所居隳堕于两楹之中迥无所见因其无见生大枯竭沈忆不散将以此为精进之象此由定力偏胜无慧自照若悟其非自无他咎若以为圣则有忆魔附之旦夕悬忆必失正定而从沦坠矣或于定中慧力过猛专执自性尊胜便疑己是卢舍那此由不能恒审溺于知见若悟其非自无他咎若以为圣则有下劣易足魔附之自言得无上道必失正定而从沦坠矣或于定中新证未获故心已亡历览二际之间自生艰险发无限忧如坐铁床如饮毒药常求舍命早取解脱此由勤修警惧之过激动悔恼种子若悟其非自无他咎若以为圣则有忧魔附之每自伤毁欣其舍命或常忧愁不耐见人必失正定而从沦坠矣或于受阴定中清净安稳心生耽乐引动掉举种子生大欢喜不能自止此由初得轻安无慧自禁若悟其非自无他咎若以为圣则有喜魔附之戏笑歌舞自谓得无碍解脱必失正定而从沦坠矣或于定中见色阴销受阴现得少为足忽起无端慢心恃己凌他佛位尚轻何况二乘此由忽生胜见无慧自救若悟其非自无他咎若以为圣则有大我慢魔附之不礼塔庙摧毁经像必失正定而从沦坠矣或于圆定精明之中复能发慧与理暂契智与理冥不相违拒因无违拒遂发无量轻安身心调适谓言证圣得大自在此由慧暂契理受阴与诸尘境无重浊之惑故获轻清若悟其非自无他咎若以为圣则有好轻清魔附之自谓成圣永不求进如无闻比丘者焉必失正定而从沦坠矣或于受阴定中复发明悟得虚明性寂无一法可得着此虚明遂成断灭拨无因果若悟其非自无他咎若以为圣则有空魔附之谤持戒为小乘谓大乘悟空有何持犯遂至尽破律仪自误误人必失正定而从沦坠矣或于定中得虚明性深生味着生无限爱爱极引起贪欲种子遂发狂欲此由定境顺适无慧自持若悟其非自无他咎若以为圣则有欲魔附之以欲为道教化行淫百千为群自误误他必失正定而从沦坠矣此上十种境现皆是行人观力与受阴交互故现斯事也。

　　彼善男子修三摩提受阴尽者(至)成无上道。

　　此明破想阴也前受阴未尽则身有执受故心不离身至于受阴尽则身无执受故心离身而去住自由自此便有上历圣位得意生身之分意生身者言随意而生速疾无碍者也今虽未得但受阴既破已有其因正如寐人寱语虽无所知而言已成音韵令傍听者咸解其语此名想阴区宇若如明镜去尘无复遮蔽行阴于此露现见一类生死始终洞然则想阴尽而烦恼浊之依想而立者从此可超矣观想所由乃融通妄想之所成非有真实而不可破者也今行人于受阴尽后邪虑不生住此想阴圆定之中将破未破能发十种魔事或者心爱圆明乃锐其精思贪求善巧夫妙体既圆妙用自彰有心希求即成邪隙故魔得其便即飞精附人为其说法现通无非投合其求巧之好令其心志迷惑增淫破戒卒之犯王难而入阿鼻皆此求巧一念为之阶也或者心爱游行放荡乃飞其精思而贪求经历夫行住在定游礼何妨若妄情放逸徒丧正念故魔得其便即飞精附人为其说法现通无非投合其求游之好令其心志迷惑增淫破戒卒之犯王难而入阿鼻皆此求游一念为之阶也或者心爱密吻妙理乃澄其精思而贪求契合夫忘机寂照理自冥会拟心希求反成妄本故魔得其便即飞精附人为其说法现通无非投合其求契之好令其心志迷惑增吻破戒卒之犯王难而入阿鼻皆此求契一念为之阶也或者心爱穷万物之元因乃精爽其心而贪求辨晢夫万物深本非佛莫测今强求俗理翻益漏心故魔得其便即飞精附人为其说法显通无非投合其求元之好令其心志迷惑增淫破戒卒之犯王难而入阿鼻皆此求元一念为之阶也或者心爱悬应乃精研不休而贪求冥感夫功深行着感应自冥起心希求反成邪隙故魔得其便即飞精附人为其说法现通无非投合其求感之好使其心志惑乱增淫破戒卒之犯王难而入阿鼻皆此求感一念为之阶也或者心爱湛寂以澄养通力乃约束身心而贪求静谧夫心亡则境寂念动则缘繁起心贪寂是谓异念故魔得其便即飞精附人为其说法显通无非投合其求静之意使其心志惑乱谓言证圣卒之陷王法而入阿鼻皆此求静一念为之阶也或者心爱知见幽隐乃勤苦研寻而贪求宿命等通夫通由静虑任运现前若欲强求反成邪种故魔得其使即飞精附人为其说法显通无非投合其求知之好使其心志迷乱谓言证圣卒之陷王难而入地狱皆此求知一念为之阶也或者心爱神变乃研究变化之因而贪取神力夫神境通力离欲方得贪心强取翻成爱染故魔得其便即飞精附人为其说法现通无非投其求通之好使其心志迷惑谓言证圣卒之犯王难而入阿鼻皆此求通一念为之阶也或者心爱深入寂灭乃研穷万化之性而贪求深空夫即色明空是无上智灭色取空是为邪见故魔得其便即飞精附人为其说法现通无非投合其求空之好使其心志迷惑增淫破戒卒之犯王难而入阿鼻皆此求空一念为之阶也或者心爱长寿乃辛苦研穷欲脱分段之短算希变易之长年夫见思若尽分段自亡惑全未断强求成妄故魔得其便即飞精附人为其说法现通无非投合其长寿之好甚至于盛行淫欲自速其毙其堕入阿鼻必矣此皆求寿一念为之阶也此之十种皆由观力与想阴交互故现斯境也。

　　○旧说自尔时天魔下属天魔自口中好言下属鬼神魔文理谬甚交光谓鬼神即是天魔所遣前飞精精字即属鬼神乃天魔飞遣之此说甚便可从。

　　楞严经略疏卷之九
卍新纂续藏经第 15 册 No. 0302 楞严经略疏


　　楞严经略疏卷之十

　　福州鼓山涌泉禅寺沙门　元贤　述

　　彼善男子修三摩提想阴尽者(至)清净标指。

　　此明破行阴也前想阴未破则寤为想寐为梦觉明为之纷乱唯想阴尽则梦想销灭寤寐如一觉明虚静无复前尘粗重之影其对万象但如镜中来无粘去无迹虚受照应而已如此则浮想之旧习已无唯是真精体露是为生灭根元此根元为十二类生同生之基今既披露故能殚见但众生别有种子各为命之端由则未及通也此同生基清而扰扰为根尘运止之枢穴是名行阴区宇若此熠熠清扰之性泯而入于湛寂如波澜之水化为澄水则行阴尽而众生浊之依行而立者从此可超矣观行所由乃幽隐妄想之所成非有真实而不可破者也若诸行人于想阴定中凝明正心十种天魔不得其便方能研破想阴十二类生之元于是披露若人观彼幽清扰动之圆元能发十种邪慧或于圆元中生计度者坠入外道二无因论一者是人见本无因由行阴全露故能乘眼根八百功德见八万劫中所有众生随业流转死此生彼而八万劫前通力不及冥无所见便计八万劫来众生无因自起是为坠邪见而迷正觉矣二者是人见末无因由彼于类生既见其无因自起则知八万劫来众生并皆自然无有变易如人生人鸟生鸟乌自玄鹄自白等以前例后亦复如是因而计我本无菩提末亦无成菩根之事是末无因也此二外道前一但见众生轮回而不见其由别业种习后一并不见有轮回但略见众生以种类相生故作斯计也或于圆常中生计度者堕入外道四遍常论一者是人乘行阴现观心境起处了无其因由是发通能知二万劫中众生心境生灭相续不断计以为常二者是人乘行阴现观四大之元体性常住由是发通知四万劫中众生四大生灭体性皆恒计以为常三者是人乘行阴现观八种识元性不变由是发通能知八万劫众生识性常住计以为常四者是人既尽想阴行阴开显妄谓生灭属想今想既尽则行阴便为不生灭理计以为常此四并是于行阴不见生灭故有斯执也或于自他中生计度者坠入外道四颠倒见一分无常一分常论一者是人以有漏心观妙明心遍十方界此实妄识变影非为真实彼执以为神我计我遍十方界凝明不动而一切众生生死于我心中由是计我之不动者为常彼之生灭者为无常二者是人遍观恒沙国土见劫坏者以为无常见劫不坏者以为常三者是人妄计我心微密难见犹如微尘流转十方曾无改移而所流出之身即生即灭因以不移之性为常以生灭之身为无常四者是人想阴既尽见行阴常流即以行阴常流计以为常想受色灭计以为无常此四所计总皆无常而妄分常与无常是为邪执也或于分位中生计度者坠入外道四有边论一者是人见行阴常流妄计过未见有断处名为有边现在相续不断处名为无边二者是人观八万劫见八万劫前寂无见闻名为无边八万劫来有诸众生名为有边三者是人计我之知能遍一切众生是我性为无边计彼人虽现我知中而我不见知于彼人之知是彼性为有边四者是人计一切众生身中皆半生半灭世界亦然故即以半生者为有边以半灭者为无边此四皆由妄分有无是为邪执也或于知见中生计度者是人坠入外道四种颠倒不死矫乱遍计虚论一者是人观行阴为化元有诸不齐遂生异解以为亦变亦恒亦生亦灭亦增亦减亦有亦无有人来问故为两楹之说自乱其语令彼听者不知所说二者是人观行阴念念灭处惟证其无故人来问唯言其无余无所说三者是人观行阴念念生处唯证其有故人来问唯言其是余无所说四者是人观彼行阴生灭不一有无俱见其所见之境既枝故能见之心亦乱有人来问答言有即是无复言无不是有自语两相遮护矫乱而不容穷诘此四皆同观一行阴由不知其全妄谬生计度故作斯执也或于无尽流生计度者是人坠入外道死后有相发心颠倒缘计行阴流注无尽因计色受想三依行而立者亦皆无尽或谓色即是我或谓我能含色或谓色属于我或谓我在色中于受想行亦作此四计共成一十六相皆谓死后四阴不灭又因此计烦恼菩提二皆无尽两不相碍以烦恼由阴而生菩提由阴而证故皆无尽夫阴性念念趣灭岂能死后长存故兹所计是为邪执也或于先所灭色受想中生计度者是人坠入外道死后无相发心颠倒缘见前三阴俱灭则行阴虽存同于草木亦不能见现前犹不可得死后云何更存因果俱无共成八种无相复因此旁计涅槃因果一切俱空以涅槃因果依现阴而修依后阴而证阴既叵得修证何有故云俱空夫因果历然感报非虚岂可拨无故兹所计是为邪执也或有见行阴存色受想灭双计有无自体相破是人堕入外道死后俱非起颠倒论于色受想灭中观行阴有而非有于行阴存中观色受想无而非无四阴俱非有无共成八相随举一缘俱作斯执又因旁计一切万法俱非有无虚实无定夫妄体虽虚业变成有岂得俱非故兹所计是为邪执也或有于行阴后后无处生计度者是人坠入外道七断灭处或计欲界人天身灭或计初禅欲尽灭或计二禅苦尽灭或计三禅极乐灭或计四禅及无色极舍灭穷及七际现前俱灭后岂更生夫七际有漏悉由业转岂成断灭故兹所计是为邪执也或有于行阴后后有处生计度者是人坠入外道五涅槃论或以欲天观见圆明为涅槃或以初禅离忧为涅槃或以二禅无苦为涅槃或以三禅极悦为涅槃或以四禅苦乐双亡为涅槃此五皆有漏天报尽入轮非真涅槃故兹妄计是为邪执也此上十种邪慧皆由观力兴行阴交互故起斯执其堕必矣。

　　彼善男子修三摩提行阴尽者(至)不遭岐路。

　　此明破识阴也能行阴若尽则十二类之生机隳裂是趣生之纲纽酬业之深脉皆绝不复续而性天将朗如鸡后鸣东方已有曙色扰扰之习已澄故六根虚静而不驰逸以不驰逸故内外湛明以内外湛明故根尘两丧而入无所入至此则可以深达众生受命之元由而观其元执其由不至于召引类生盖十方世界同生之源今已获之显露弗秘是名识阴区宇若于识阴定中更能销磨六根俾其开合自在互用清净身心世界洞如琉璃则识阴尽而命浊之依识而立者从此可超矣观识所由乃罔象妄想之所成非有真实而不可破者也今诸行人行阴已空虽曰生灭已灭而识阴未破微细之生灭尚存是寂灭之精妙未圆也行人于此能发十种狂解若于禅观中暂得诸根合而不隔亦与十方觉性通吻能入圆元此乃行灭归识影现如斯若以所归认为真常立为真因是因有所因即堕娑毗迦罗之类盖真因无所有所即妄今立识为因则心有所得果有所归违圆通而背涅槃生外道种者也若于所归识认为我体见万法皆识所变便谓我能生一切众生世界是妄执为能而实非所能即堕摩醯首罗之类盖命各有绪界由共感若曰能生徒滋我慢违圆通而背涅槃生大慢天我遍圆种者也遍圆谓我体遍圆空界也若于所归识转认为能生我身及十方虚空即于彼作真常之解是不知无生之真并不知生灭之妄计为常而实无常即堕自在天之类立所依之因成妄计之果违圆通而背涅槃生倒圆种者也倒圆谓倒以彼为圆能生我也若于所知之识计其知体遍圆一切因谓草木有情与人无异互相轮回是妄执有知而实非有知即堕婆吒霰尼之类夫有情无情虽同识变而见相既分岂俱有知今计圆知以为因成虚谬之妄果违圆通而背涅槃生倒知种者也倒知谓倒以无知为知也若于六根圆融互用之中暂得随顺因随圆互便计一切法皆能圆化发生胜果由是求火之光明乐水之清净爱风之周旋观尘之成就各各崇事立为修因认为常住是妄执能生而实不能生即堕诸迦叶波并婆罗门之类盖迷失本心妄从外物立妄求之因求妄冀之果违圆通而背涅槃生颠化种者也颠化谓颠倒以彼为能化也若于识精圆明中计其明中虚寂即破灭诸法以永灭为所随处是计为可归而实非可归即堕无想天舜若多之类夫识但似灭非为真灭若执以为真立虚无之因成断灭之果违圆通而背涅槃生断灭种者也若计识精以为圆常乃贪固其身同于识精之圆长不倾逝是妄以为可贪而实非可贪即堕阿斯陀之类夫色身虚幻本非可常今执着命元欲固靡坚之身趣长牢之果违圆通而背涅槃生妄延种者也若观识为命元却与外尘互通尘生则识存尘灭则识灭故恐识销灭却留尘劳乃广化欲境以自娱乐是执识为真宰而实非真宰即堕吒枳迦罗之类谬发邪思以为因炽盛欲尘以为果违圆通而背涅槃生天魔种者也若于命元显露之中知其业习不一故于中分别其孰为精孰为粗孰为真孰为伪滞于因果感应而背清净无修无证之道是只知见苦断集证灭修道更不前进即堕定性声闻无闻比丘之类盖识阴湛寂非真涅槃今圆精其求应之心终趣于滞寂之果违圆通而背涅槃生缠空种者也若观此识圆净觉明更穷深妙立为涅槃不复前进是即堕辟支缘觉不回心之类盖此圆净觉明非真涅槃今但耽圆觉之吻心成湛明之滞果违圆通而背涅槃生觉圆明不化圆种者也不化圆谓守此觉圆明而不能起大悲之化也此上十种狂解皆由观力与识阴交互故生斯执多是先所爱习种藏识中今因激发适符先心遂认以为真归休地外道凡夫终堕无间声闻缘觉卒滞小果其为孽抑何深也。

　　如是法门先过去世(至)最后垂范。

　　此总结上文而示其超证之功及护持之力也此五阴辨魔法门非独后学所宜预知即过去恒沙如来无不乘此方得心开每于一阴未开之时要须依此法门辨别不为十种魔境所惑方得一阴破除从色至识无不皆然至识阴已尽则诸根互用得入初住从此互用中直可以超入等觉后心金刚干慧然犹有所得也由此干慧圆明之精心重发妙化销烁微细无明纤毫不存直如琉璃含月如是重超信住行向等直入妙觉而归于无所得则此辨魔之法岂非入妙觉之大方便哉然此非余圣智力之所能及乃诸佛以定中之慧觉明分晰使诸行人于魔境现前之时即能谙识得以涤除心垢不落邪思由是诸魔销灭无余可以直至菩提而二乘下劣亦可增进于大涅槃无所迷惑矣若末世愚钝众生不明禅那行相又不能闻辨魔之法乐于修习三昧者恐有误失但劝令一心持我佛顶陀罗尼若又不能持诵但写于禅堂或带身上魔亦不能动此乃如来究竟之修证非中路化城之比亦最后之垂范非始教不了之谈汝等当钦遵而不可忽者也。

　　阿难即从座起(至)不恋三界。

　　此下阿难请佛重明五阴起灭皆发前文未尽之意也初问五阴生起之妄想次问五阴除灭之顿渐后问五阴边际之浅深佛言此精真妙明之本觉弥满清净更不容他何有死生尘垢乃至虚空者乎但由妄想生起斯于元本觉中妄以发生诸器世间由是真本有而疑失妄本空而执有如演若之迷头认影者焉则五阴之本于妄想可知矣然人苦执而不能破者则以妄计为之咎也夫妄本无因何可谬计由不知其无因乃计以为因缘由不知有因缘乃计以为自然夫虚空体性亦由迷有尚属幻生既全是幻凭何拟议则言因缘言自然俱为妄计而已若能知妄有起处许说因缘既不知其起处则因缘何有况推自然者乎故如来说五阴同本妄想非有真实可得而计度者也所谓色阴本于妄想者以汝身原从父母欲想相聚而汝复以爱憎之想投之方得传命是三想坚固然后成身如我先言心想酢物而口水生心想登高而足酸起非有酢物登高之实而口水足酸以同一妄想之伦也若身非妄伦何以妄想能感通哉是知现今色身即名为坚固妄想者也所谓受阴本于妄想者如心想临高本非有实而足乃真受酸涩是全由虚受能有所明遂动色体是知现今益损二受即名为虚明妄想者也所谓想阴本于妄想者由汝之想能运汝身使身非想伦何能随意而运种种取像心生则形取与念相应融通不二是知现今为想为梦此摇动妄情即名为融通妄想者也所谓行阴本于妄想者以此身中变化之性幽隐密移形体因之日迁曾不自觉此行若非汝云何汝之体迁若是真汝云何汝自不觉是汝非汝二全不定岂有实义是知现今诸行念念不停即名为幽隐妄想者也所谓识阴本于妄想者以识精湛寂世多目为恒常此识不离见闻觉知若实精真应不染习今观汝昔年所睹异物历年既久忽然复睹记忆宛然验知此精了湛寂之中念念受熏何有筹算当知此湛非真实是生灭如急流之水望为恬静若非是想何以受此妄习此想必得六根互用开合方得除灭耳是知现今见闻觉知诸识罔象虚无即名为颠倒微细精想者也由此观之五阴虽精粗浅深不同要之皆妄想所成岂真心之本有哉且汝更欲知此五因界浅深者须知色与空皆色边际以空亦名一显色也触与离皆受边际以离即舍受也记兴忘皆想边际以忘即想之静也生与灭皆行边际以四相递迁总名行也以识之湛入而合于真湛亦名识边际以真妄和合正名第八识也学者能知此五重因界之浅深则能知五种除灭之分齐而不至于混滥矣又汝欲知此五除灭之顿渐者我先所明五阴除灭皆有次第良以此五论生起则先细后粗故识为先论除灭则先粗后细故色为先然此但约生起除灭理合如斯若定作此解焉知虚妄须知理则顿悟以一切法皆从心起妄念而生念即无念一切顿尽由真性中本无妄故故曰乘悟并销若论事必非顿除以五阴妄法粗细不同法尔粗者先去解行虽顿断自有序故曰因次第尽我前示汝劫波巾法即知巾体是一因结有六顿渐之义何所不明而再此询问乎今汝已知五阴以五妄想为根元合将此意传示未法俾修行者识其虚妄深生厌弃知有真实涅槃则不于三界虚妄因果而妄生耽恋也正宗分止此。

　　○五阴生起实无前后乃是一念顿变以约粗细故有次第圆顿观法断亦非次但功行成时自然粗垢先落行人不可不知此义。

　　阿难若复有人(至)作礼而去。

　　此下流通分乃赞持经功德而劝其流通后代也若有人以十方满空之七宝奉上微尘之诸佛且承事供养无有虚日则其财宝最广福田最胜发心最勤其所得福德又岂有涯畔哉阿难乃以施佛七钱得转轮王者反显之而此福之大益可知矣佛乃谓有人身全犯四重十弃之罪瞬息间必当遍堕十方诸无间狱若能以一念于末法中弘此法门开示末学则其罪业应念销灭且非独灭罪尚能转地狱苦成安乐国其所得福德超彼前人非止百倍千倍直至算数譬喻所不能及夫以极重之业一念可转且得殊胜之福其故何哉良以宝施供佛终居有漏未入无为此经教理行果俱不思议一言半句咸入圆宗暂得闻熏便成佛种故其弘经之福莫可比量若未能弘经但能持诵亦能直至菩提无复魔业其功德又岂穷劫所能说尽哉由是圣会听众若浅若深随其量证咸沾法利共得圆妙真心终归究竟极果而业不能牵魔不能乱其欢喜为何如也其誓愿流通于礼退之后又不待言矣。

　　楞严经略经卷之十
