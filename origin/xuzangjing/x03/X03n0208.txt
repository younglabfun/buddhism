卍新纂续藏经第 03 册 No. 0208 华严经论［卷十］


　　No. 208

　　华严经论(卷第十)

　　后魏释　灵辨　造

　　如来光明觉品第五

　　光明开觉者。上道场会圣者普贤。以佛智明力用。示如来树王所证法身。依果清净。具足自在无碍。为应化根本。犹如大海出百川流。随众生器水。示月轮身。无不对见。圣者文殊菩萨。复开示名号四谛法门权道。随一切世间众生根生。应无量身云。悉分别说。显示四种权道。充满法界。一者身权。随群生器水。示根净方便无量身云。一切悉现故。二者依果权。随诸业集垢净刹土。无碍兴起。充满世间故。三者名号权。随群生器。应无量德号。称其悕望。皆利安故。四者法门权。随其欲性。雨甘露法雨。应彼根器。盈满其中。如龙王雨。无不泽润故。虽乘佛力。如是开现。一切大众。未睹其实。谓如来依本分月轮身所示权道。何能充满一切世界。是故婆伽婆。令一切大众。于常果法身。起深信解故。依月轮星流身放大光明。渐次普照一切世界。令诸大众。寻光开觉。睹见如来四种道。充满十方。入佛智海。趣无余涅槃故。是故显示光明开觉。常果法身。不思议无碍。摄受一切世间。是光明开觉。法身智力有十种。一者法身常住。二者救苦说法。三者普应世间。四者法身如实。五者随器出现。六者智身寂灭。七者常恒清净。八者智照自在。九者大悲拔苦。十者普应无碍。法身常住者。是显示身有二分。一者光明开觉。二者显叹法身。光明开觉者。是光明开示。有三种。一者光照此刹。二者因光见佛。三者新众生来集。光照此刹者。

　　经说尔者世尊(至)一切悉现。

　　三千大千者。以千为始。从千数至千。名为小千。复以小千为始。从千数至千。名为中千。复以中千为始。从千数至千。名为大千。其中含有百亿须弥。百亿日月。四百亿四天下。四百亿四大海。三百亿三界。如来放光。悉照其中。普现四种不思议权道。问曰。上放光从面门眉间。及齿间出。是中何故从足指相轮中放。答曰。上放光明。显示演说甚深法。故从面门眉间放。是中开示普应世间。以四种权道。下摄群生。是故从于两足相轮放光。问曰。何故放光但应百亿。而不说普照一切世界。答曰。为化众生。渐次遍照故。因光见佛者。于此世界。悉见如来坐狮子座。奋众围绕。转净梵轮。入胜法门故。

　　经说如此见佛(至)亦复如是。

　　新众来集者。如来神力。十方各有一大菩萨。而来云集。何故以神力集。令文殊菩萨。依光说偈。显示法身常住清净。随众生器。应四种权道。充满法界故。

　　经说以佛神力故(至)净修梵行。

　　显叹法身。文殊菩萨。依常身智明显叹。有五种。一者有行平等观。二者依正平等观。三者阴平等观。四者见平等观。五者无我平等观。有行平等观者。依相行则有取受心生。于一切法。分别舍证。见生死可舍。见如来涅槃解脱可证。非性净般若真如智。如是见者。非净慧眼。以法性涅槃无舍证故。

　　偈说若有知正觉(至)彼非净道眼。

　　依正平等观者。法从缘起。犹如幻化。如实观察。身与依果。自性无二。于一切法平等。同真际。如是见佛身者。是净慧眼。如法性故。

　　偈说若有知如来(至)彼人难思议。

　　阴平等观者。法性涅槃中。一切法平等。佛与众生。入实相门。阴界相尽。犹如虚空。如经中说。观身实相。观佛亦然。寂灭无二故。

　　偈说若见我及佛(至)彼是大牟尼。

　　见平等观者。智及境界。真如无二。自觉清净故。能如是知如来身者。则见佛与世。而无所起。等虚空故。

　　偈说见者无所有(至)彼人大名称。

　　无我平等观者。阴集非有。无性故空。解法寂灭。入不二法门。则见如来智无有畏。安稳解脱故。何故显示法身常住。如一切智入。令诸大众。寻光睹见。四种种道。心无染着。离一切相故。

　　偈说无我无众生(至)智者无所畏。

　　救苦说法者。光如前说。倍增差别。是开示法轮摄。有二种。一者智断具故。能转法轮。二者劝修。如闻见证。智断具者。是相有六种。一者安护故。修行智断。以无漏根力。调御群生。断痴爱㓨林。免热恼苦。置清凉地。证道还应为转法轮。法尔调御故。二者见见实故。修行智断。证真如空。远离二边。同涅槃相。转实法轮故。三者证涅槃故。修行智断。于无量劫。集一切德。本度生死此岸。达到涅槃。法尔应转清净梵轮。普觉世间故。四者降魔故。修行智断。以性净无我无漏圣智。降伏四魔。无畏勇健。直出生死。以慈悲智幢。现转法轮。无畏说故。五者度烦恼漏故。修行智断。道种尽慧。灭有依依无依诸有漏集。逮得涅槃常身智海。一念尽见一切法界。自在示现。转胜法轮。无障碍故。六者击法鼓故。修行智断。具一切智已。兴正法云。甘露法雨。悉令众生。入安稳智道。转净法轮。自觉法尔故。

　　偈说见众生苦逼(至)自觉法如是。

　　劝修者。是劝进相。有四种。一者界处劝修法性涅槃。坏一切有自在云。实应如佛所住。常身示现。游诸刹土。利安世间故。二者果处劝修涅槃。如空常恒清净。应以大愿。欢喜念住故。三者悲处劝修。在大地狱。为恼烧煮。应住心如空。安稳济难故。四者舍处劝修。护大法故。勿惜寿命。住坚固忍。建正法幢。是因能至金刚之身。不可坏故。何故显示劝修。如闻证入解脱果故。

　　偈说不坏无量境(至)彼得如来法。

　　普应世间者。光如前说。倍增差别。是普应有二种。一者法身自在。二者应身普至。法身自在者。善觉清净。住无余涅槃故。

　　偈说如来觉诸法(至)调伏群生类。

　　应身普至者。是云。现有九种。一者出生方便。降身母胎。示行人道。虽复出生。相好具足。犹如山王。住㝡后身。示成正觉。普照世间。如满月故。二者行摄方便。禅思经行。集无量功德。定慧清净。心无所畏。如师子王故。三者观察方便。净眼观察十方界藏。或示戏笑。调御众生故。四者身净方便。示末后身。大师子吼。所转法轮。莫不真实。其身清净。如日光故。五者弃家方便。舍家出家。解脱无染。修行禅寂。入如实际。心常志乐。住诸佛行。取解脱果故。六者亦坐道场方便。先已善觉一切法相。而现坐道场。修无漏智道。度诸法彼岸。以金刚智火。灭无明闇。正觉诸法。成无上道故。七者调伏方便。以大悲云。遍䨱一切。慈光流入诸群生根。示以法宝。悉调伏故。八者转法轮方便。容仪殊特。处一切大众。示无畏说。神力自在。无能映蔽。悉摄众生。置如实法故。九者灭度非灭度方便。器咸尽故。示般涅槃。普现佛事。如实饶益。或复炽然明照世间。如千日出。普照一切。随根充满。皆令达到究竟菩提故。

　　偈说或见初生时(至)显现自在法。

　　法身如实者。光如前说。倍增差别。是法身如实。有十种甚深。一者无相甚深。法身非有。随群生器。次第现身。犹如月王。渐增满足故。二者清净甚深。证如智破二种缚。一者心缘缚。解我无我心相尽故。二者界处缚。我所法中。无所取故。离此缚故。得二种净。一者智净。涅槃智觉。如灵空故。二者断净。于烦恼尔炎地种灭故。是净非念处智。常身离尽无边圣谛故。三者解脱甚深。自觉圣道。离无明闇。如日天子。普照世间。如声发响应。悉对现故。四者常身甚深。离阴入界。入坏无常坏果。超出世间。住自觉圣地。自在无畏。如师子王故。五者自体净甚深。离一切障。自觉解脱。如灵空集故。六者断常甚深。于有依集起。无依集起二种建立。住地烦恼。菩提智断故。七者同体净甚深。自觉清净离染障。自在无碍。悉寂灭故。八者尔炎净甚深。智光普入众生界藏悉建立。九者严净甚深。集一切依果。以无量庄严具。悉庄严故。十者空实甚深。正觉寂灭。有亦有。有非有相。非无亦无。无非无相。而能普现说法调御故。

　　偈说善逝法甚深(至)为说清净法。

　　随器出现者。光如前说。倍增差别。是依器出现。有十种净妙业。一者慈救净业。于三品人中。等心免济。于苦众生。救苦与乐。离人天放逸。住慈等善根故。二者信净业。修念佛三昧。坚住不动。犹如明镜净无垢故。三者无漏净业。住性净法流。慧明无秽故。无明闇障。越生死海故。四者身净业。于四威仪。不令毁坏。心常系念三昧法中。昼夜善观诸佛境界。心不休息。趣菩提明处故。五者遍修净业。心无怠慢。入一切三世。勇猛精进。摄无余涅槃故。六者真智净业。观一切法。入性净无我。真如法中。离我我所。无身相故。七者观察净业。善能计量诸众。悉知其小大。应彼根器。令离爱染。安置如实寂灭法故。八者神业净业。于一切佛土。示神变力。悉令无量群生。饮法甘露。充满身心。悉安稳故。九者计量净业。知一切佛国色集。以无碍智明。照尽无余故。十者微细计量智明净业。于一切尘。悉知其数。智明无碍。自在教化故。何故显叹净业。依彼器水。现月王身故。

　　偈说离诸人天乐(至)是彼净妙业。

　　智身寂灭者。光如前说。倍增差别。是智身寂灭有二种。一者法身离相。二者应身出化。法身离相者。是寂灭难见。有六种。一者倒见非真。二者色身无边。三者法身离相。四者涅槃寂灭。五者离尽智净。六者体净解脱。倒见非真者。作色相缘。佛非净涅槃。欲见佛者。是人随㒹倒行。蔽于慧眼。不能善达最胜涅槃。邪见取相故。

　　偈说若以色性大神力(至)彼为不识最胜法。

　　色身无边者。无色离色。示一切色相。犹如虚空。无有能观。见边际故。

　　偈说如来色身形相处(至)妙色威神不可极。

　　法身离相者。体净涅槃如实际。离一切色。非相所摄。而具妙色随应故。

　　偈说非以相好为如来(至)随其所应悉能现。

　　涅槃寂灭者。法性行果如如际。住无有量离诸量。离集无集。过诸合散。性相常恒。不可说故。

　　偈说诸佛正法不可量(至)其性本来常寂灭。

　　离尽智净者。法身智净。离阴界入。舍无常坏果。证报净涅槃。心行处灭。过语言道故。

　　偈说不以阴数为如来(至)言语道断行处灭。

　　体净解脱者。身心离相。善觉如实。不二不尽。常清净故。

　　偈说等观身心无异相(至)善逝深远无所有。

　　应身出化者。是示现有五种。一者流光遍入。随一切法界。悉能远照。光觉自在。善应群生故。二者同体示现。一应示无量。无量示一。应一处一切处。一切处一处。无障㝵故。三者不动示现。身无去来。过妄想际。而能示现。起如幻智。应种种身云故。四者随世间起。应妄想生。了达自性。知无所有。悉寂灭故。五者究竟示现。如涅槃智者。则睹导师。远离诸漏故。

　　偈说普放妙光明(至)是则见导师。

　　常住清净者。光如前说。倍增差别。是相有二种。一者法身常住。二者劝诸菩萨。应如实知。法身常住者。是净有六种。一者自觉超胜法身常住。超度四魔。自体无依。无能胜者。坏无常坏果。如金刚故。二者能安护世间法身常住。自度四魔。能与世间。为归依者。具一切功德。调御群生。证涅槃故。三者妄想识灭法身常住。坏七心坏果。觉净涅槃。常恒不变。无所依止。如虚空故。四者坏果不坏法身常住。七识灭。真心体净。不为坏法之所坏故。五者断净法身常住。体自体虚伪尽。如镜无垢故。六者智净法身常住。不思议流住灭。真如体照不二。善觉法性故。

　　偈说㝡胜自觉超世间(至)是名善入如来智。

　　劝诸菩萨如实知者。是劝进有五种。一者远离身心。二者无转示转。三者道净平等。四者法于如住。五者无依寂灭。远离身心。应如实知者。欲入常身深智慧海。离诸心念妄想意根。能如实了达。无疑惑故。

　　偈说欲入善逝深法海(至)永不随顺疑惑心。

　　无转示转应如实知者。转法轮时。知性自性。无所转故。

　　偈说一切世界如来境(至)无上导师方便说。

　　道净平等应如实知者。菩提无种种相。当离妄想。如菩提住故。

　　偈说晓了诸法无疑惑(至)正意思惟佛菩提。

　　法相如住应如实知者。法非一二。假名说量无量。而能流布。余益群生故。

　　偈说谛了分别诸法时(至)是知诸佛无量德。

　　无依寂灭应如实知者。生死涅槃。除性无有异。除灭忆想。如佛住故。

　　偈说观察诸法及众生(至)是则了知佛法义。

　　智照自在者。光如前说。倍增差别。是智自在。有十种常身无㝵方便。一者离尽常住。二者自觉圣谛。三者住深禅寂。四者住涅槃性。五者等觉随顺。六者具十力智。七者同真际。八者成败自在。九者宿命他心智。十者三明自在。离尽常住寿命方便者。证二种涅槃。智无伦匹。度生死海。起胜彼岸。命根难俎。如虚空故。

　　偈说大智无有量(至)是则方便力。

　　自觉圣谛如实方便者。达法缘起。入如实际。三世一合。净明无二故。

　　偈说于诸佛深法(至)是则方便力。

　　住深禅寂示身方便者。正受三昧。如无所度。而能现起身云。如应调伏故。

　　偈说常乐观众生(至)是则方便力。

　　住涅槃性常恒方便者。解脱自在。满平等大慧。巧会有无。证解脱道故。

　　偈说方便善观察(至)是则方便力。

　　等觉随顺菩提方便者。摄一切智。究竟如法性。善化众生故。

　　偈说随顺调御士(至)是则方便力。

　　具十力智解脱方便者。用深广智慧。自觉圣道。能到是处非处等诸法彼岸。能令众生。背生死道。趣涅槃故。

　　偈说佛说深法义(至)是则方便力。

　　同真际无㝵方便者。到诸法实相。心如实虚空。善巧无差。平等寂灭。无障㝵故。

　　偈说心如虚空界(至)是则方便力。

　　成败自在时数方便者。善巧念知。日月时朔。年岁劫等。随刹成败。如实知故。

　　偈说常记念昼夜(至)是则方便力。

　　宿命他心智处方便者。于众生界。种种因缘。随诸业果。一切遍知故。

　　偈说一切群萌类(至)是则方便力。

　　三明自在无㝵方便者。智尽三世。一切觉故。前七种方便。善觉真谛。巧会有无际实。除涅槃性故。后三种方便。善觉世谛。随无量差别事。一念悉知故。

　　偈说一切过去世(至)无比方便力。

　　大悲拔苦者。光如前说。倍增差别。是大悲拔苦。有十种。一者能度难度。二者勉彼恐怖。三者断诸放逸。四者拔我见地。五者与无依为依。六者断邪行结使。七者拔苦三有。八者勉流住。无明住地。九者断无常坏果。十者同断摄。能度难度苦。大悲者不惜身命。修难行苦行。度难度海。还来法界。大师子吼。如实利安一切众生。悉令逮得无师智故。

　　偈说受持难行法(至)我令悉当度。

　　勉彼恐怖救苦大悲者。于生死津济五烦恼中。拯接众生。令离恐怖。世雄决定。能善利安。悉解脱故。

　　偈说漂浪生死流(至)是则佛境界。

　　断诸放逸救苦大悲者。以无漏智。大灭诸爱欲。究竟清净。住如来道故。

　　偈说世间诸放逸(至)是则佛境界。

　　拔我见地救苦大悲者。以智慧力。断彼众生邪慢我心。远离乱意。住寂灭地故。

　　偈说慧者灭本际(至)是则佛境界。

　　与无依为依救苦大悲者。断孤焭众生。诸恶趣苦。置清凉处故。

　　偈说见彼苦众生(至)是则佛境界。

　　断邪行结使救苦大悲者。然以智灯。而普照之。令彼悉舍邪见闇障。住无漏智明故。

　　偈说迷惑失正路(至)是则佛境界。

　　拔出三有救苦大悲者。为漂溺众生。施造法船。着济度脱故。

　　偈说一切三有海(至)是则佛境界。

　　勉流注无明住地救苦大悲者。于变易生死有漏渊中。施设法桥。悉皆度脱。置法性涅槃故。

　　偈说无有本实见(至)是则佛境界。

　　断无常坏果救苦大悲者。以方便生死手。于生死狱。挽出众生。悉令穷尽三苦边际。究竟达到入涅槃城故。

　　偈说见彼生死狱(至)是则佛境界。

　　同类摄救苦大悲者。随缘示现。应同彼形。令断恐怖。心无疑惑。悉寂灭故。

　　偈说闻佛甚深法(至)是则天人师。

　　普应无㝵者。光明遍照一切法界。悉开示故。是自在相。有二种。一者光网普觉一切世间。二者开示法身一切现化。光网普觉者。流光普照一切法界。悉令大众见法身权道。充满世间。自在摄化。尽无余故。

　　经说尔时光明(至)净修梵行。

　　开示法身一切现化者。是法身自在。有七种。一者十力智。二者觉示现无㝵。三者妙行清净。四者心净观察。五者妙音示现。六者见佛不存其相。七者身藏不思议。十力智者。知法界境界。三明达到。一念照尽。而无去来。湛然寂灭故。

　　偈说无量无数劫(至)具足十种力。

　　自觉示现无㝵者。起诸依果。随如如相。十方斯现。犹如大云。悉普覆故。

　　偈说无㝵大名称(至)十力靡不见。

　　妙行清净者。证法身依果。处彼现化。令一切众生。欢喜信乐。悉得自在。无㝵解脱故。

　　偈说从始供养佛(至)速逮无上道。

　　心净观察者。睹如来身。解一切法。入如实际。同净法身。住佛所住故。

　　偈说能问十方佛(至)斯人等如来。

　　妙音示现者。转净法轮。逮无上智。雨甘露法雨。泽润群生故。

　　偈说闻佛妙音声(至)甚深难知见。

　　见佛不存相者。知佛法身。是涅槃事。不可以有无缘。如盲对色。寂然不取故。

　　偈说㝡胜所说法(至)乃见真如来。

　　身藏不思议者。一切世界。悉入其中。而无障㝵。如处虚空。无有来去。示成败相。一切圆备。充满虚空故。

　　偈说众生种种业(至)充满虚空界。

　　圣者文殊。如是于一切处。依大光明。方便以偈。显示法身。无为常住。随众生器。现四种道。充满法界。大众睹见。于常果法身。令得正解。何以故。知佛法身。犹如满月。不一不异。一切现化故。

　　卷十终
