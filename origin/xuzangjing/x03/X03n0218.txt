卍新纂续藏经第 03 册 No. 0218 华严经入法界品十八问答


　　No. 218

　　入法界品十八问答

　　清凉国师述

　　问佛说此经要入师子颦申三昧者何。

　　答颦申者即舒展通畅之状亦是震动纵任自在无畏之相显如来定即用之体寂而造极则差别万殊无非法界即体之用不为而周故大小相参缘起无尽是曰自在从喻为名故云是也。

　　问何故佛入三昧后普贤开显放光之后文殊述德。

　　答入定显理普贤表理故故放光显能证智文殊表智故。

　　问地狱天子尚得顿超何故二乘如聋如盲。

　　答机有胜劣为种别故地狱天子昔闻圆法植金刚种今得遇光顿超十地二乘小器昔无大因故对如来不睹神变其犹雷霆震地聋者不闻日月丽天盲者不见。

　　问逝多林佛入三昧作用无方可得称经文殊从善住楼阁出游历人间既非佛会何得称经。

　　答文殊从于本会流故虽遍法界而不离逝多林故末后善财亦于金刚菩提场见普贤故以本统末故得称经展转相推成钩锁故。

　　问何故要有五十五善友。

　　答显五相故云何五相也一初四十一人明寄位修行相寄于五位显修行故二摩耶下十一人名会缘入实相会差别缘入幻智故三弥勒一人名摄德成因相摄上二义为补处因当得成佛故四文殊一人名智照无二相般若照极反照初心无二相故五普贤一人名显因广大相证入界一一行门皆称法界无边涯故。

　　问何要五相。

　　答显菩萨五行故云何五行第一位修行相名高行历位渐行故二会缘入实相名大行入一实故三摄德成因相名胜行具上差别无差别故四智照无二相名深行甚深般若难测量故五显因广大相名广行一一之中含容无外故。

　　问善财何以最初福城东遇文殊耶。

　　答表福德分善故故在福城东为群方之首故在东表初起智明故信心创立故。

　　问会中大机广沙莫算何故偏举善财一人。

　　答举一例余警未悟此小童子尚能顿超勉乎行人白首愧故经云信乐坚固力善财成此功若有敬慕心亦当如是学。

　　问十方贤圣无处不有何要南方。

　　答有所表故然有多意一西城人居宅多向东自东向南顺日月转表于善财顺人法故余如别说。

　　问何故文殊来就善财诸友善财往何求耶。

　　答表初心尚微故菩萨大悲不待请故后约机就为熏法故乃至普贤知识不就善财不往而忽得见表法界位满无来去故。

　　问诸善知识皆遍通达何要谦己知一推胜知多。

　　答显法界深故乃至多意略举一二一者为后之轨令善财求法无倦善友说法无吝故二显胜缘须善友故三破愚执自师心故四破宅慢今无偏执故五显佛法无有尽故不应言我已穷言妙摄他属己不欲推人。

　　问最初令见德云法门无边何以先明念佛三昧耶。

　　答念佛三昧功高易进众行先故通浅深能普收摄故双兼人法消重障故佛为胜缘即心即佛是一境故。

　　问第二海云何故闻法复海中闻法耶。

　　答前友见佛次友听法入要道故海中闻者表于教法从大悲中之所㳅故。

　　问海云说海中德何故与十地中名不同耶。

　　答十地表佛智海十地所依今辨大悲故不同也。

　　问后文殊师利善财何故不见身相但见伸手耶。

　　答表于智照离身相故而见手者表依信心得至此故经云若离信心功行不具不得成就诸功德故。

　　问见普贤时何以善财入其身中。

　　答普贤表法界善财证穷法界故。

　　问普贤何以不令见佛耶。

　　答表于果海离言说相故又表善财今生解行至于后生闻果海故。

　　问见五十五善知识那过一百一十城耶。

　　答一人当二分故谓自分是一推胜为二以城钩锁故又要一百一十表十地等觉一一具十显圆融故三贤未证摄属他故。

　　入法界品十八问答(终)

　　明治三十四年十一月十六日写讫原本在于京都府鸣泷山藏中后以东大寺本校合。

　　止舟斋主人慧云含润
