卍新纂续藏经第 44 册 No. 0740 资持记序解并五例讲义


　　No. 740-A

　　唐有大士讳道宣字法遍天纵神悟深入法华涅槃骨髓决了戒律即是圆乘自撰戒疏羯磨疏行事钞诸书于是乎毗尼之学大传于天下所谓自佛灭后像法住世兴发戒律者但此师一人而已其后吾门高僧名贤为之记者亡虑六十余家虽然祖师所制文法简古义趣隐微以故诸家多失祖意唯宋大智律师蚤以颖悟之恣锐意于律克究文旨甚得祖意因着行宗济缘资持诸记悉释彼文识者以为其超过六十余家释义之外矣元禄壬午春三月梓氏某来出行事钞资持记序解并五例讲义一本强请余挍仇之以流通本邦余欢然诺焉疾披读之乃大智之高第弟子则安律师所撰也按僧传未详其姓氏乡里曾述兹书及随机羯磨序解等遍行于世见其所明御侮救弊发挥宗旨不特究律学广涉三藏九流之典其亦有功于我宗甚大矣粤未一旬校雠既成因授梓氏令其刻之。

　　南京唐招提寺沙门释贯光戒月䖍书于应量坊

　　No. 740

　　行事钞资持记序解并五例讲义

　　门人　则安　述

　　题中上六字标所解下三字标能解就能解中上二字属别古今异故下一字是通诸记同故又钞题属通五十余家总申释故记题是别资持建号局今家故且钞题立名本乎行事返光九代方轨来蒙一宗教门无出此意行事两字遍在诸文钞云显行世事锐怀行事等含注戒序云至于行事盛结迟疑业疏序云至于行事未见其归轻重仪云诸师行事识悟者稀坛经序云律仪博要行事谋猷是知行事本设化之根源正诠教之宗骨诸师著撰未始经怀今钞所诠总归行事仲尼所谓托之空言不若载之行事深切着明也记主深体教意故立嘉名序云仰承行事之旨题曰资持资谓众自共行持谓止作二持三行二持开合异尔序云一部统归三行三行无越二持义钞云森列二持统归三行乃知记号资持是即钞题行事名虽有异义实无殊能所相应奄同函盖资以助发为义持即对犯彰名持相虽多要分为二对彼善事故立作持对彼恶事故立止持由一切境事不出善恶对此善恶以分二持是则无有一事而非奉持之处持谓随中所行护本所受钞云止而无违戒体光洁顺本所受称之曰持然诸部虽明二犯意在成乎二持故知持行实曰教宗舍持行不足与言律是则教逐机兴持由教显今资属能诠教持则所诠行以教助行故曰资持犹天台之有辅行贤首之有助修下云科释文言贵深明于法相铨量事用使克奉于受随是则教行双弘自佗兼利首题一举部意全彰应知此题本出戒疏彼云五众依资奉持圆德又华严云清净白法之所资持诸家立题俱迷钞旨或约解建名或就处标目名既不正余复何言。

　　撰号中大宋庄释文云今梁国睺阳县是即阏伯之啇丘也(高辛氏有二子长曰阏伯)微子封宋二十余世今皇朝受周之封由此龙飞故以为有天下之号图经云余杭县秦置属会稽頋夹云余杭者秦始皇来游会稽于此舍舟航而登陆道故号余杭汉因之王莽改曰进陆后汉复旧即隶吴郡余如所撰资道记中。

　　沙门梵语此云勤息谓勤行众善息灭诸恶华首经云如空无触碍烟云无所行我说沙门法无染亦如是。

　　释具云释迦始懿摩王摈弃四子初至雪山北舍夷林人民归之郁为强国又王往诏辞过不还遥遥叹曰我子释迦华言能仁佛是彼之裔故姓释迦五众出家是佛弟子故例称焉晋魏以前皆随师姓如支公姓关师支法领故称支遁生公姓魏师竺法汰故称竺道生也安公乃云剃发染衣绍释迦种即无殊姓宜皆释氏称之虽有此说时或未然后增一阿含至果云四河入海无复本名四姓出家同称释子又弥沙塞律云汝等杂类出家皆舍本姓同称释子。

　　撰谓操觚染翰诠次成章序文大略叹宗体辨教源叙弘传伸著撰之所作也意观序识其来致。

　　初段叹宗体中三初句标人禀下六句正叹又二上二句叙宗行下明用诚下总结。

　　初中出家者业疏有二种一出余家志求解脱永离缠缚此为本也如五分说不为解脱出家不得名僧次二有大利机心希拔俗虽形在俗性元恒坚不在言限故净名言汝但发心便是出家就分四句一既出从道志求解脱心形俱出也二形虽附道而心沉世形出心没也谓厌在家营趁之苦求出家供给之乐即涅槃云为衣食而出家者三如净名说心出家形没也四耽滞五欲缚着居家俱不出也今云出家即前一也士者即有道者之称犹俗所谓衣冠之士道义之士此土沙门本言道土经召菩萨为大士佛为无上士孔子曰行己有耻使于四方不辱君命可谓士矣。

　　正叹中初文禀戒为体者禀为能领之心戒即所发之业业疏云业即戒体以出家者无别有体揽法而成故智论云剃发染衣为相受持禁戒为性性即体也聚法居身者法谓法界尘沙二谛等法就己成为言即圣法也然此诸法散在尘境今以一念遍缘揽归心识充一正报成善法聚钞云出家僧尼真是善法功德之聚位尊人天良由于此。

　　次明用中有二初叙克体而修因行身下叙称法以成果德又初对禀戒为体下对聚法居身据体修者谓方便修治顺本所受钞云随谓受后对境护戒之心方便善成称本清净业疏明随有四一专精不犯随二犯已能悔随三无心护持随四能犯无悔随今所明者唯据前二望后法体故标因也称法而动谓行止威仪必修正轨论语云非礼勿视非礼勿听非礼勿言非礼勿动是宜战竞不妄履践然后三学八正由此而生四智三身假斯而立故曰号法身萨遮尼犍子经云如来功德庄严之身受戒为体本持戒为始涅槃云欲见佛性证大涅槃必须深心修持净戒皆此意也法身即五分所成谓戒定慧三从因受名解脱解脱知见二从果彰号由慧断惑惑无之处名解脱出缠破障反照观心名解脱知见佛地论中三解一云前三有学法后二无学法二云皆是无学位中缘胜解慧名解脱蕰道谛智名解脱知见蕰缘余三谛名慧蕰三云皆通学与无学若尔云何分别答学位分得无学圆满也大教即以常乐我净永离一切老病死等以为法身然法身有二一者本性法身二者修成法身亦名理事二身如上所明据修成者修性虽殊所显无别业疏具明三身所谓法报应也今文略举欲应上句故单标法身虽不显化报理必具之所谓随举一身三身具足也又法身能显化报之用今据本而言也或将四行配释初句戒体次句戒法行下戒行身下戒相上三可解言相有二一法相二行相标宗云威仪行成随所施造动必称法美德光显约行明相也释相云即此所明亘通篇聚就法辨相也文云称法而动正合标宗即行相也问钞中先法后体今文先体后法何耶答撰制随时未必一定况四行配释出自后贤记主一期纶绪与教冥符讲者临文无劳改异。

　　总结中非体无以成行非法无以修身行满德圆必由净戒故曰诚由也发趣有宗发谓起行趣谓所期宗即指戒钞云发趣万行戒为宗主依因得所依谓依托禅智依止故因即因由定慧由生故所即处所亦指戒也遗教云依因此戒得生禅定。

　　次科如来制律中初文上二句明心本一真从下示迷成三道初中一识者祖师云不妄缘境但唯一识又云还熏妄心于本藏识即指心体是大乘理其体清净妙用虚通也包褁十方含育万有随顺物宜种种异说法界涅槃中道实相圆觉般若真如真空法性佛性唯心唯识佛藏佛母楞严总持等又号如来藏秘密藏平等理清净觉等经云般若是一法佛说种种名今依楞伽起信唯识摄论以明藏识梵云阿赖耶又云阿梨耶此云含藏识含藏一切善恶因果染净种子起信云真如随缘不生不灭与生灭和合非一非异名为阿赖耶即真妄和合识摄论云外尘本无实唯有识是大菩提佛果证行此即全指真如为真识解深密经则谈九识谓第八识外别立第九清净真识又名清净无染识真常净识今准楞伽略明三种经云略说有三种识广说有八种相何等为三谓真识(即是真如)现识(亦名藏识)分别事识(亦名转识)此约真如随缘不变不与妄合故为真识不变随缘和合现起为现识譬如明镜众色像现余之七识为分别事识用此三种统收诸说彼经亦云如来藏名阿赖耶而与无明七识共俱如大海波常尔不绝又如来藏者为无始妄伪恶习所熏名为藏识今明此识体本真净故曰元明楞严云则汝今者识精元明又云觉海性澄圆圆澄觉元明元明照生所所立照性亡然此一识自本来今生佛平等染净二缘下不可得故曰垢净叵得也。

　　示迷中上二句即惑道由此一识不守自性感物而动动即业相动之不已炽然分尘显变造世间众生国土凡圣因果生佛依正十界差别楞严云迷妄有虚空依空立世界相澄成国土知觉乃众生又云晦昧为空空晦昧中结暗为色色杂妄想想相为身又业疏云良由众生无始封着是此是彼是得是失又云随缘转变有彼有此故云彼我炽然触下明业道动随妄境曰触物辄起妄识曰生情心为境转故曰随妄心境相冥故曰兴业业疏云随妄兴业动与妄会等系下即苦道诸有狱者三界迫迮犹如牢狱法华经云能于三界狱勉出诸众生业疏云因之起染缠缚有狱有即三有二十五有故曰诸有万类即六道四生轮回互受种种差别不可胜数故云万类然此十界依正六道因果皆由一识之所变也应知诸缘同一识体未有一法而非识变者经云三界无别法但是一心作又云三界唯心万法唯识又楞严云我常说言色心诸缘及心所使诸所缘法唯心所现又云色身山河虚空大地咸是妙明真心中物但在迷妄不知不觉故受轮回未出生死又云佛告阿难一切众生从无始来种种颠倒业种自然不能得成无上菩提皆由不知二种根本一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终同行而不自觉枉入诸趣亿下谓循环诸有时数久长善恶升沉故难休息劫是梵言具云劫波此云时分罔即训无。

　　次科叙立教中既由惑业沦没生死故佛兴慈立教极拔如来者成论云乘如实道来成正觉真理平等体绝虚妄故云如实即真身也乘履此法出现利生故云来成即应身也大慈门者大即简小之言慈乃与乐之名门以通物为义十住毗婆沙论云依大慈门说于毗尼戒疏云依大慈门曲授秘方又律云世尊慈念众生故而为说法辟犹开也将下申意烦惑难清要由方便故先立戒捡䇿非违定慧由生烦惑自遣乃知戒者正行之先容破恶之前陈尽苦源者脱生死是苦烦惑为源破惑显理故云尽也律云于我法中快修梵行尽苦源除漏业者即七支三毒名有漏业亦名动业身口事业动与理违若不先防妄随尘欲今立戒捡业惑无由故律云为调三毒令尽故制增戒学譬下四句喻显伐树合上究尽苦源刊枝合上先除漏业种果无依谓业不续现根株渐朽谓三惑永亡刊削也毗下结示厥其也诗云聿修厥德致谓由致兹即训此。

　　次科叙作钞中初文蕴结即目结集戒疏云蕴结西土千有余年译传东夏将四百载中天亦云中梵中谓天地之中梵谓梵天之裔即五天竺国三千日月万二千天地之中央也五宗即昙无德萨婆多弥沙塞迦叶遗婆粗富罗此之五部同师鞠多于根本僧祇派出五见随其乐欲各各不相承异执成宗杭行于世故云竞演上据中天并驾下明东土偏弘译传者即翻梵成华译易也言易梵成华周礼掌四方之语各有其官东方曰寄南方曰象西方曰狄鞮北方曰译据佛教来自西方理称狄鞮但汉世多以北方交通译人兼善西语是时佛法西来遂使译人翻之因是佛经咸称译也东夏即因此方亦称华夏美服彩章曰华大国曰夏四分偏弘上列五部前三部戒本广律此土已翻根本僧祇亦流东夏然自汉明夜梦之始迦竺传法已来草创镃基未遑具体跨及曹魏将二百岁昙摩迦罗依四分羯磨方立十人受戒仍出僧祇戒心令众诵习至姚秦时十诵广律初翻人即依用其次四分僧祇五分三部广文并传此地人谓僧祇与先戒本文理相合乃舍十诵多演僧祇至元魏法聪律师方考受体始罢僧祇首传四分高僧传云自初开律师号法聪口以传授时所弘之沙门道覆即绍聪绪撰疏六卷慧光律师再造文疏广分衢术后云晖愿等蹑足传灯各提声教如后钞中广列诸师传演颇众故曰偏弘或可诸部虽翻而四分一受人不敢违业疏云神州一统约受并诵四分之文偏弘之意又可见也又解聪师已还虽有相承然人情执旧多未伏从至于隋世尚有纷纭逮至唐朝异端方静今则混一唐统并行四分之宗是则偏弘之言须推唐世思之虽下叙情见九代者自后汉明帝佛法初传至于大唐祖师出世凡历九代即汉魏晋宋齐梁陈隋唐钞云震岭传教九代闻之又云故即补阙反光九代相承者谓师资传授六师者弘演虽多不出六见钞云世中持律略有六焉一唯执四分不用外宗二当部阙文取外引用三当部有义文非明了四此部文义俱明而是异宗所废五兼取五藏通会律宗六终穷所归大乘至极异辙者谓不相祖述辙车迹也老子云善行无辙迹。

　　次科叙人中四依者凡有三种一人二行三法今因人四依内凡为初依初果为二依二果三果为三依四果为四依涅槃云有四种人能护正法为世所依此并大权示声闻像传法化人众生所赖四并名依由祖师位邻极圣德冠上机迹现声闻垂取三界故云示也大圣悬记得其人乎一字涅槃云善解一字名曰律师秉即秉持权即权握轸下叙弘教轸动也扶颠颠即训倒论语云危而不持颠而不扶则将安用彼相矣如来使者语出法华彼云我灭度后能为一人说法华经乃至一句当知是人则如来使如来所遣行如来事又云当知佛所使愍念诸众生穆宗尝用由此语以赞祖师经中窃为一人说一句号如来使况乎辅教传宗立言垂范百代无古千圣共遵人天所依助佛扬化命斯佳疏不亦宜乎论语云遽伯玉使人于孔子孔子与之坐问焉曰夫子何为对曰夫子欲寡其过而未能也使者出孔子曰使乎使乎垂下明化物曲施方便故曰垂慈摸范群生故曰轨物导师者西域常法凡人登涉须立导师以为指引今谓诱掖庶品事有同焉经中召佛菩萨以为导师如云诸仙之导师第一之导师叙叹法中上二句泛叙法未制诸文即事删补故首着斯文斯文即指钞也论语云子畏于匡子曰文王既没文不在兹乎天之将丧斯文也后死者不得与于斯文也天之未丧斯文也匡人其如予何无机不收启曰统被时众祖师尝赞部主曰结集兹藏通被时宾莫下正叹五乘者人天声闻辟支佛及佛能乘人也五戒十善谛缘六度所乘法也此五齐运故曰并驾传论亦曰五乘方驾于戒道众圣肩随于行衢钞云为五乘之轨导今文附此通标七众者比丘比丘尼式叉摩那沙弥沙弥尼优婆塞优婆夷由立五乘故群生咸受其赐问上云统被时众下云七众俱沾文旨相重如何简辨答上据钞主本怀下据当机获益思之可解摄僧如集僧足数受欲结界僧网师资等护法如受戒说戒安居自恣等日用即二衣四药等时须如主客相待瞻病送终等大途如此非不相通仪谓法式务谓事相横提纲要纲即网上之绳由提纲则网自自整今谓三藏罗列有同众网今提大要即喻提纲要谓机要也钞云举领提纲毛目自整尚书云举其横纲撮其机要足以垂世立教是也曲尽规猷规猷即法则也钞云心境相照动合规猷摄僧护法贵知大要止可提纲日用时须法则微隐故须曲尽是下通结尚书序云历代宝之以为大训由删补成章古今遵仰特标大训以显圣摸。

　　叙撰记中初科上四句叙古非理谓理趣渊奥皆训深也尚书序云雅诰奥义其归一揆注云奥深也又奥者室也班孟坚云究先圣之壶奥注云壶内奥室也今谓理趣幽远有同堂室之深造之者亦寡矣噫古今学者尚不及藩篱况堂奥乎讨下即应上句文既渊奥故得其门者鲜矣讨论者论语云为命裨谌草创之世叔讨论之行人子羽修饰之东里子产润色之尚书序云讨论坟典鲜得其门者子贡云孔子之墙数仞不得其门而入不见宗庙之美百官之富得其门者或寡矣鲜者少也事类森罗者文中所辨三行二持等事也义类不一如万象森然罗列也钞云森然万境何事非持羯磨序云昔已在诸关辅撰行事钞具罗种类杂相毕陈是也驾说者杨子云亦犹天之道不在仲尼乎仲尼驾说者也注云驾者传也消释文义得失互彰故云或容等。

　　次科示文体中观前失旨方事操觚故云由是古今章记五十余家讲授传弘历代尤众并皆穷窍互见是非今家所存在理为正故云研诤可否等或贤圣所遗或先德文记或章记流行或口相传授或闻或见择善而从包括成章形于翰墨故云罄所见闻罄尽也。

　　立题分卷中上二句叙立题行事乃首题之别目一钞之所宗依之建名深符圣旨不下示分卷以钞约三行分三卷今记依之亦分三卷故云不违等良下二句叙题初示学宗上下两卷众共两行名作持中卷自行名止持故云一部统归等统会也谓会归不出三行也周易略例曰统之有宗会之有源科下四句次示作用文言指今钞也日月星辰天之文也诗书礼乐人之文也易曰观乎天文以察时变观乎人文以化成天下今宗律以造钞如易之有文言也法相谓戒法戒相受随即戒体戒行问此之戒相为属何相答法相也由科释文言随事显相故也若论由法成行美德外彰亦通行相诠谓评之权也由之以知轻重量谓斗之衡也用此以知增减既科释之又称量之则坦然明白可举而行也又上二句属教即自利资之一字也下二句属行即利他持之一字也是则下总结言教行则目足相资深池可到语自他则彼我兼济大行为心经云自利利人法皆具足是也首题则记号资持部意即钞诠行事智者观乎记题则一部钞意皎在目前。

　　述己申怀中通宏犹广大也寡陋谓孤陋寡闻以下喻显上二句出东方朔答客难彼云以管窥天以蠡测海以箸撞钟岂能通其条贯考其文理发其音声者哉蠡是蛑蛤也以蛑量海安测其深下二句出朱浮与彰宠书彼云犹河濵之人捧土而塞孟津多见其不知量也孟津即黄河流处居人以土塞之是不知量也合意可知此记主挥[言*鹿]不自伐也观今著述前代未闻抗折百家超过众说解义则冰释泉涌在文则金玉相振是可与日月俱悬鬼神争奥苟南山载出波离复生亦无以加矣式下伸怀式敬也用也夙即训早诗云夙兴夜𥧌记主妙年听律志欲伸明善始令终功愿斯满亦犹祖师少仰玄风志隆清范流通者净名疏云从譬得名如洪源甘泽从上被下名之为流无所壅隔名之为通裨补也万一者谓作记解文未能尽理但于万分之中可补一分耳杨雄美新云虽未究万分之一二亦臣之极思也者尔即语辞(王莽纂位曰新室子云上书曰美新)。

　　大段第二初叙意中上四句标古然下明今章记虽多未明要旨今家操染颇识指归欲晓大途略提五例莫不揽收文义披括古今显斯文制作之揩摸学者讨论之路径庶乎入文易见得意忘言前则通明来到此乃括示大纲条领一披思过半矣盖准钞文卷首一序通叙撰述缘起后明十门统括诸篇大纲其致一也春秋序云凡言例者皆经国之常制周公之垂法史书之旧章仲尼从而修之以成一经之通体用出五例一微而显二志而晦三婉而成章四尽而不污五惩恶而劝善后贤述作多本此意如天台止观七例(所传部别。所依正教。依正消释。大意。总别。心境相疑。解行相资。吁疑显正等例)。

　　通慧释经四例(审字不审音如诸咒审音不审字如卍是音字俱审如诸经音字俱不审如梵夹等)又如周易之有略例止观之有统例今钞十门洎诸篇中出例尤多寻之可见历观谓周览也易辨位曰历观众卦述作者乐记曰知礼乐之情者能作识礼乐之文者能述作者谓之圣述者谓之明仲尼云述而不作杨子曰其事则述其书则作五十余家自大慈至文博凡五十九家据皎然荐灵澈书曰有律钞引源记二十一卷诸家图疏遗之则六十家矣指南崔豹古今注云昔轩辕与蚩尤战于𣵠鹿之野蚩尤作大雾迷其四方黄帝作指南车一指于南则余方可辨遂擒蚩尤而即帝位又晋书与服志曰司南车一名指南车驾四马其下制或如楼三级四角金龙御羽葆刻木为仙人立车上车虽四运而手常指南大驾出为先启之乘祖师亦尝叙古云并谓指南俱呈至说诸师并喜于自见各以所长相轻所短俚语云家相獘帚享之千金斯不自见之患。

　　别示中初科上二句示分宗宗即主义主必致一不可滥故三藏即经律论能诠教也所诠即戒定慧三学也三藏三学分对可明藏以含藏为义文能含理理能含文即经律论各含一切文理大小二乘皆有三藏如沙弥篇大小二乘皆有三学所诠既尔能诠亦然若依法华智论三藏之名专在小乘法华云贪着小乘三藏学者智论云迦旃延子于婆沙明三藏义不读衍经非大菩萨此指四含为经五部为律四门为论别在小乘故也若约通论大小齐摄不复疑矣下二句显教局谓律诠事相经论明理有司存论语云笾豆之事各有司存二中上二句标人并下显相律论糅杂宗旨混然故曰乱也仲尼云恶郑声之乱雅乐注增辉即希觉律师所撰凡二十卷彼自序云敢依集要之宗更助不判之义昔曹子建以萤烛末光增辉日月辄符此喻遽目斯文随文结释者梵语杀三摩莎此云六离合释西天凡二字已上为名皆须六释简滥言离合者谓先离后合妙法是体当体上有微妙义故云离妙是法名合一持业持谓任持业谓业用如妙法是二依主依他主法得名曰依主或依法或依人或属能或属所所依从能依得名如言佛殿殿是所依佛能依人故曰依主能依从所依得名如言藏经藏乃所依处经是能依经藏之经故曰依主也三有财有分有全如言金刚即金如云金刚神即是皆有财释也四带数如三宝四谛因释其宝与谛起三四之名故也五相违如名色四蕰是名色蕰曰色色心相违故又如水火盐醋天地等皆相违释六邻近如言念慧念与慧相近故曰邻近增辉释题云准集要具二释一持业释二依主释云云且祖师两钞二疏释名辨相曾无此意何得辄用涅槃者即解心□泥曰乃立四门一释名二出体三辨人四明大涅槃相摄四果者即解为求四果故广明断证谓之涅槃章四果章等世有折立别行亦正为此后人或复作记或出章门紊乱宗乘夸掠异学忘本逐末一至于斯引论参律援有释空攻乎异端为害甚矣故云况复等俱舍此云藏藏以包藏为义此论包藏诸胜义等婆沙即毗婆沙此云广说义广故亦名胜记说义胜故亦名异说五百罗汉各异故并与有部同见实宗即萨婆多假部即昙无德二宗异执矢石相违西土分河此方竞化混而为一良未可焉可下结叹语出业疏彼云河北魏部正解四分遍广多宗江南晋师崇尚成实依论出体用通十诵斯并宗骨颠倒等是则宗部不分其来尚矣后锐即因来学锐利也枉费时功者谓徒移日晷妄损正功。

　　明今中初科上二句标示纠举也故下正判上二句标教行之局决下示所诠之要上句止持即自行谓戒相也下句作持即众行谓羯磨也共行摄在其中此下结示正本即上戒律旁兼即目经论。

　　次科引证中上二句标举论语云举一隅不以三隅反则不复也隅者角也戒下引证大妄语戒古师解入圣智胜法等初四句牒非显异他日即多日也意所异者疏主自谓也举下明其异相初指宗斥滥纵下遮其旧习费下彰过自下结责未晓己宗强知他学劣识而欲博通蠡杯而酌大海故云不识分量。

　　结劝中斯文即戒疏文龟镜龟鉴吉凶镜分妍丑宜须改迹令革故也事冰情贵适时也。

　　辨教中初科上三句通明功用诠表不出事理随机无越利钝当知教者乃圣人之被下之言诠理化物为义如小乘教诠真谛理化六凡法界大乘诠实相理化十法界若非化物不名为教若非诠理不名为经轮梵之典儒道之书不可同年共日语矣虽下别示教宗上二句显繁而不渎广开户牖谓方便多门轨度无差谓圣师一定户者门也牖竖窗也孝经序曰希升堂者必自开户牖下二句叙略而不壅克定揩摸谓大小不滥摄生斯尽谓利钝齐收法华云为求声闻者说应四谛法为求辟支佛者说应十二因缘法为求菩萨者说应六波罗密又华严云若有诸众生其心厌没者为说声闻道令离于众苦复有众生其心少明利为说因缘法令得辟支佛若复有众生乐学慈悲心广饶益众生为说菩萨道若复有众生决定乐大乘转无尽佛法为说第一道岂非随机设教理无虚授哉。

　　处判中初科一音说法随类各解故名圆音起信云圆音一演异类得解如来一代之教不离一音然有二师一后魏菩提流支云如来一音同时报万大小并陈二姚秦罗什法师佛一圆音平等无二无思不应机闻自殊非谓言音本陈大小故净名云佛以一音演说法众生随类各得解佛意高深凡情叵测故曰难求大约疏文略分衢术故曰且依等业疏云戒体者何耶所谓纳圣法心胸即法是所纳之戒体然后依体起用防遏缘非今论此法三宗分别。

　　叙宗中体即戒体教即律藏律由戒生故戒为律本疏云夫言戒者既是教源义当披演统括律计不出四门所谓空有双非双亦双非入空双亦归有故此四门还即二计此土翻传虽有四律十诵四分时所盛弘故今但对两宗辨异疏云此方盛弘假实二解成论所辨正通四分昙无德宗杂心俱舍乃解十诵萨婆多部一实法宗中彼明我人等法假名是空阴界入等并是实有亦名一切有宗亦即毗昙部同归色聚者明受体也作无作戒一体无殊能造所造二俱是色既不谈心未穷业本故未圆也疏云萨婆多二戒同色彼宗明法各有系用戒体所起依身口成随具辨业通判为色业即戒体小机力劣不约心论善恶二业皆由色造所发亦色故作无作并色为体随下明随行上句标示形下释成即多论动身口色方名犯戒此下结名他宗所谓愚法小乘或曰三藏教者即此部也二假名中彼明诸法缘生故空故名空宗但有名字故名假宗又深取大乘空义故名经部师即下正示上二句标人四分一律是今学宗昙无德者戒疏云梵音昙无德唐言法正明慧卓朗除邪倒也又言法护兴建正法不坠于时又言法镜能照达万法也此下出法上句明受体强号二非即非色非心教虽是小义乖小道虽通大乘非全大教比前为胜望后还劣是故立体两楹之间初明作色心能造色是本教心即过分及论所发非色非心非色过分非心本教疏云依成实当宗分作无作者由此宗中分通大乘业由心起故胜前计分心成色色是依报心是正因故明作戒色心为体是则兼缘显正相从明体由作初起必假色心无作后发异于前缘故强目之非色心尔考其业体本由心生还熏本心有能有用心道冥昧止可名通故约色心穷出体性各以五义求之不得不知何目强号二非记中问两云强号是何教意答若据本宗翻作为名今取通意以识达体貌即知二非附权而立故云强耳。

　　随行中上句标示下二句释成业疏云若据菩萨十善俱戒如下四分心念故犯亦同相也即律制发心作心念作并吉罗又一切时中常尔一心念除诸盖违皆结犯此宗制教义同菩萨但瞥尔重缘以分大小耳又戒疏云独头心念亦名为犯重缘向念可得思觉而不制约故是犯科所以文云心念作也又业疏云诸有结正并问何心不同彼宗身口七支皆色中有损益故此下结名三圆教中前并小教此是大乘以大决小不待受大即圆顿义也前二偏计空有不均今悟教权名殊体一色与非色莫不皆然即圆融义也前既从权一期赴物今此克实究竟显示即圆满义也又三聚融摄非可思量即圆妙义也又三誓三聚三脱三身彼彼互具即圆具义所谓圆誓圆聚圆发圆修圆德圆证圆趣入解脱圆建立众生诸大乘经论说佛境界不与二乘共者皆此教也故法华开示悟入华严发心便证维摩瞻卜林中不嗅余香入此室者唯闻诸佛功德之香般若明最上乘涅槃一心五行又经云有人入大海浴已用一切诸河之水又娑伽罗龙王澍车轴雨唯大海能受余地不堪又捣万种香为丸若烧一尘具足众气又法华露地白牛涅槃雪山肥草如是等类并为圆教据云三宗无理偏局然既别标不无其致由前两计各有宗党今此直以大乘圆义以决前体故但标教今指教宗即指圆教以为一宗非宗党之谓也即下正示涅槃开会彼有二意一为未熟者具谈佛性令具真常二为末代钝根于佛法中起断灭见夭伤慧命亡失法身故重扶戒律会归常住故涅槃云二乘之人未来毕竟归于涅槃如流归海又法华云十方佛土中唯有一乘法无二亦无三皆开会之意二经已前权实不同大小相隔如华严大不纳小小虽在座如聋若哑摄机不尽不畅如来出世本怀来至法华会归一乘尔经云于一佛乘分别说三为实施权也又云开方便门示真实相开权显实也正直舍方便但说无上道废权立实也乃知法华开声闻而作佛涅槃扶小律以谈常舍此二经余无此义季云通云法华涅槃二部之教大意皆令二乘舍权入实成就法界一实真门自余诸教皆并方便是也问二经同是开会今何独举涅槃答论其时味与法华同但扶律谈常于义亲故举后摄前理自足故决了权乘者法华云决了声闻法是诸经之王又祖师云涅槃即穷累教本决了正义权谓权谋暂用还废实谓实录究竟指归二经已前皆权说故故下正示上二句明体识藏熏种者疏云熏本识藏成善种子又云不妄缘境但唯一识随缘转变有彼有此欲了妄情须知妄业故作法受还熏妄心于本识藏成善种子此戒体也由有本种熏心故力有常能牵后习起功用故于诸过境能忆能持能防随心动用还熏本识问熏有几种答初受作戒熏成无作次则无作熏成随行三则随中作无作熏还资本受若论所熏通熏心识问如起信说内外二熏此属何收答彼以真如为内熏师友教法为外熏今以一识本真为内熏作无作戒并外熏耳即善根种子善以简恶从喻得名如世谷果皆有种子然种子之名通义须细简初约十界四趣为恶余六是善次就善中人天有漏四圣无漏三就圣中三乘是偏是权唯佛是圆是实今此戒种文唯简恶若望人天是无漏种若望偏权是圆实种行者当知本所受体即是一体三佛之种法华云佛种从缘起即斯义也随下示行三聚即摄律仪摄善法摄众生随举一戒三聚具足随举一聚互具亦尔故知初受圆发三誓随中奉持圆修三行成因感果圆证三身三誓即是三聚三身三聚亦即三身三誓三身亦即三誓三聚心佛无差因果不二能如此者始名圆戒是波罗密即究竟木叉也微纵即瞥尔疏云若不勤䇿微纵妄心还熏本妄更增深重成业行者即大乘方便如梵网制不悭不嗔等又涅槃闻叙钏声分别男女相心染净戒此下结名机有浅深教分终始前虽是大未极化源来至涅槃方名了义故曰终穷大乘教。

　　会宗中上二句标举深下会统十诵色为戒体但防七支既不谈心故未圆也四分二非为戒体戒制重缘高让圆乘犹从权意退非是小进不成大密使行人心希实道优柔教义成立己宗俯修小乘潜通大教教名过分其在兹乎戒疏云斯人博考三机殷监两典包括权实统收名理是也教蕴分通者谓四分宗中时有大乘之义非即大乘如钞所谓义当大乘是也羯磨疏云五义分通沓婆厌无学知非牢固也施生成佛道知余非向也相召为佛子知无异乘也舍财用非重知心虚通也尘境非根晓知识了义也略引成证全乖小道总结中对上可知伟矣南山律师以二教三宗判释东流一代时教与天台四教贤首五教其旨同矣而世之学者各保己宗谓南山正明律相依之修习报在人天或证小果是岂知戒为出世解脱之因无上菩提之本始亏发足终失归途且吾祖行位果证与智者贤首昆仲之间岂垂世立教而困人于小道哉不入其门讵知美富非圣侮圣招报不轻勉之勉之。

　　三引用中次科初文上二句标人或下显相有四并不观文势用与教义关涉但随所闻见即事钞录支离蒕术不足披寻既下彰过乖钞旨者钞兴意云钞者固令撮略正文包括诸意又云横评不急之言于钞便成所讳秽真宗者钞云犹恐后代加诸不急之务增益其中使真宗芜秽行者致迷记解云不急务者即世现行诸家章记或广张法相或多杂俗书颠覆祖宗翳昏智眼。

　　显今中初用三藏意上句标圣下叙意上二句明圣文广下二句显钞意略故下引证撮要包括是钞所宗横评繁文即今所讳故云非钞者之意今下示意申明幽隐者谓钞引三藏沉密难知因广其相如解毗尼四法具引善见䟦阇十事备写律文仇挍差违者谓钞引律论与本文相反欲知同异即引文对明如结界篇列五种解界与善见少异即引而申之又如持犯篇解恶止善行与百论相反今委而辨之并广子注以显其相。

　　二用祖教中初标谓下释上四句广明疏钞即二疏雨钞传即感通灵感等录如贤圣三宝等仪如轻重章服等集如弘明等图即诸图经诰即净厨等卷帙法传非学不知其下示意以后废前者撰钞之时犹同昔见至后两疏方改前义或圣智独明或人天显告下引一二以遣文如明二三人法中忏提问边约必与不必以分三十九十记云此犹循昔若准疏意舍堕落前众法中九十单提不必须问又僧鬘物钞云花果结鬘之义准戒疏僧鬘梵语唐言对面施乃曰钞引昔解谓花果随字显相乖事义也又如增坐具夹大衣等并修古感通传中天人委示乃废前义广如彼者谓钞略明余义指疏即安居篇明重受日今解指广如疏记引疏明之修道务急何得制住等又足数中简净秽指句法如疏记引业疏云一是足非别二是别非足三两亦四双非等斥谬妄者如解四果云古师于此广辨断证紊乱学宗诸记又云今所学者正求四果以斯宗正属声闻故谈至此极矣(会正)今引受戒中上品发心沙弥篇出家学本篇聚引胜鬘智论毗尼即摩诃衍业疏圆教出体即同三聚等也又解略说戒云不略七灭者戒少言约复接后文是可说故若准尼钞八并通略无劳臆说仍引戒疏以为明据和会异同者如羯磨篇对首中结数钞二十九疏二十八多少不同引疏料简又如受日立法中通标四家羯磨与诸文差异委出其相。

　　三用俗书中初标庄下申意上四句据经律显过十诵云庄严章句乐世法故如是能令正法疾灭故法华云不亲近外道及世俗文笔赞咏外书又智论云习外典如刀割泥泥无所成而刀自损又云示日光令人眼暗涅槃经云如将人粪刻成栴檀纵经尘劫终无香气搜寻外典欲歒生死亦复如是今或润色教典防歒外宗佛亦开许如善戒经若为论义破于邪见若二分经一分外书不犯萨婆多师十二时中许一时学外故悉能区别外典籍昙无德部俗艺咒术为防己害兼以闭邪开学不犯智论显结集罗汉德云读诵三藏知内外经书外道十八种大书等故知佛许兼学但不可着耳下四句明依祖教诚规举俗况道如钞云尚非俗节所许何有道仪得存(记引论语曲礼以况吾道)又钞云俗中恒人所耻况净僧食之(记云儒宗君子尚违庖厨故举以为况)取义助文如钞云致令新学困于盘石(记引易云困于盘石蒺䔧)又钞云诸师穿凿(记引孟子所恶于智者其为穿凿)岂下斥非事浮华者言无实也同世论者轻圣典也今下示意语势相涉者钞云喻于道(记引曾子喻父母于道等)借用彼文者如钞云不得雷同记引曲礼无雷同又钞云上达立法以济器下达学法以随怀记引论语君子上达小人下达今借用彼语用目二机但下示略字体从义训者依字书则名正训取义用则名义训但欲易明不必有据如云初犹都也即犹止也如是广知专据字书即诸记多引释名说文篇韵等如会正破古训初为都云不出字书是也。

　　四破立中次科初文上二句叙古慈训即因祖教下二句显非上句示迷宗要如戒体持犯三观三宗等历代沉丧孰为提纲下句斥暗文相即随文释相互有长短。

　　次明今中上二句示略古多谬妄备举则繁苟下显理欲别是非义须略辨上二句生起多岐者杨朱见岐路而泣之为其可以南可以北高诱曰悯其本同末异又列子云杨子邻人亡羊既率其党又请杨子竖子追之杨子曰噫亡一羊何追之者众邻人曰多岐路既返问获羊乎曰亡之矣奚亡之曰岐路之中又多岐路焉吾不知所之所以返也杨子戚然变容不言者移时不笑者竟日门人怪之请曰羊贱畜又非夫子之有而损之言笑者何哉杨子不答门人不获所命弟子孟孙阳出以告心都子心都子曰大道以多岐亡羊学者以多方丧生云云至下示相大义有妨者如辨戒体持犯等异计难革者如例解妨疑坐知立秉等下四句示不尽义锋即利刃世中兵斗谓之争锋唇舌相攻以图胜负事有同焉祖师云争锋唇舌之间。

　　五叙疑阙中初牒章者谓疑则阙之弗敢臆说所谓知之为知之不知为不知是知也仲尼云吾犹及史之阙文也又云多闻缺疑谓虽多闻疑则缺之如春秋云吾非圣人不敢妄加虑开后生穿凿也。

　　二正示中初科上二句叙钞体律论虽广撮要示之下二句示难明浅识谓所见不深寡闻谓所学不赡次科初文上四句显相疑虽不一四意收尽下二句示缺意论语云君子于其所不知盖阙如也。

　　二中正示其文相标曰未详者如云未详所以未详圣意或单曰未详等尔雅多然存众说者谓义在可疑则数家兼列如下自见拟寻文据如云寻文未获等俟后讲磨或期温故知新或虑后生可畏如言请试详之等三中示有所凭圣论推本之惩多论云若说法论义一切莫自称为是常令推寄有本则无过也不尔斧在口中惩诫也祖教废前之列如上所列三总结中藏否善恶也否补靡切诗曰於乎小子未知藏否举大端者即上五例所括一部文意若网目之在纲如丧毛之依领观序得解其在兹乎。

　　行事钞资持记序解并五例讲义(终)
