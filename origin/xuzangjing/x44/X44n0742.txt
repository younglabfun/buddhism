卍新纂续藏经第 44 册 No. 0742 资持记立题拾义


　　No. 742

　　资持立题拾义

　　摩云堂佛慧宗师　道标　出

　　四分律即律题行事钞即钞题资持记即记题上六字通题总为所解本文下三字即能解之记所以上六字通题者如戒疏云四分者五部之别名一宗之通号望今当宗通之义可见钞题为通者若望诸文建名不同本为别号今约旧章五十余家共申释故乃成通题此二通题须是所解下加资持记字揽通题成今别目简非余律余钞之记乃四分律行事钞资持记也即如行宗解释疏题揽通成别是为承准旧解但分能所之殊不明揽通之意故二通题义是无用纵有承准亦有通漫也律题钞号如下自释不须两繁今记别题三科分释初叙立题本致二叙昔解不同三叙今正义。

　　初中记所立题须合宗旨且今钞建题本乎行事得律宗意深契教源反光九代方轨来蒙一宗教门无出斯意行事之语遍在诸文下文云显行世事锐怀行事等戒疏序曰律藏博要行事谋猷是知行事者本如来说化根源正作诠之宗骨为三行之宏纲作一宗之枢要天然今钞旨在乎行事记释钞文须符钞意资持建号任不诬焉是知资持即行事也且行以运造为名资以助成为目运造事成其义非远所言事者事有二种止行两分止则离非乃成自行作唯营善众共齐修行斯二者则成二持是知三行即二持也下文云所谓一部统归三行无越二持义钞序云森列二持统归三行乃知今记建号一准钞题下自释云仰承行事之旨题曰资持不违三行之宗勒开卷轴此今记立题承准之意只此而已旧云此题本出戒疏且彼文中文虽相涉义实天乖彼以五众依教成持资即助成之义师资之资其义颇同又坛经云资质明皆此义也不同今记资取助成之意且字义训释随用不同岂可字同即云本据乎上叙立题来致竟。

　　次昔解不同资持建号深契祖心通含教行利及自佗理义色罗旨趣润迹故诸消释互有不同或传于文今取盛行略明三说先录彼义后随义显非有人释云资属于㪍乃记文也即下云科释文言持即学者之行以记文中广辨教旨使彼学者因记起行成二持若是则记为能资者且诠量事用亦记所明岂不能资持行乎(私云此钦师也今破准)复有释云钞以行事为名记乃资持标目庶使因记达钞资成三行之旨若对钞题即以资对事良以助显事义辅明行相持则对行因行三行以成二持今谓若以助显事仪辅明律相为资者是则钞诠三行为所资记释钞文为能资虽云从事立名事仪律相之言则能资所资并属教矣佗意取钞文所诠为行既非学人业运造之行云何因彼成二持耶复有人释云资属能诠教持属所诠行以教助行故曰资持(安师之序解也)此解据下释文亦单引科释文言为能资则不异初解所破也上昔解竟。

　　三申今正义资乃今记之用持即学人之行今记所明不出辨明教相委示行运使夫学者晓教明行资成二持下科释文言辨教也诠量事用明行也故曰教行双弘是知教义行相并属记之所诠资成行者二持乃记之功用也又后段知能诠教即名句文乃色聚所收所诠义味乃非二聚摄据此两段能所各别矣问序解先立教行彼引科释文言乃至教行双弘等文更诠教行如何义云单引科释之语以资字属教耶岂非改彼序解耶答显穷义文中唯破以资持字属能诠教乃是能资故云单引也故今破诠量事用亦记所明岂不能资于持行者是也至破解文配释教行孰不知耶若尔彼以持字属行未审何异耶答境运心造作名行岂以教门所诠而得为行耶问初解自云持即学者之行以记文广辨教相使学者因记起行成乎二持与今承更云使学者晓教明行资成二持如何分异答彼则虽云因记成其二持乃以学者二持为记文所诠之行故云教行故云以学者二持为所诠行是也不同今义能诠所诠俱属资义乃资成学者二持之行即知资字乃是今记之功用也问且所诠之行乃摄学人令修其行此今所立毕竟相竖答今记所立迥然不同据明能所可照昔非能诠之教即名句文乃色聚段所诠义味乃二非摄如何以所诠之行即是学人耶如是思之。

　　释资持题

　　今所讲四分律删繁补阙行事钞者其文高而简其义深而远自非积学洞微穷幽尽理安能拟议于其间哉赖我灵芝记主大智律师妙顺祖心精研教旨假悬河之象辨挥弥天笔端作记启发来蒙或立义以申明或附文而披释深文奥义𦦨如指掌欲释钞文先释记序乃有门人安律师私分科节复作序解今依用之索科题云四分律行事钞资持记上一上并序上三字标所宗律简非佗部次三字标所宗钞简非余文斯并所解下三字是今记题正属能解律题钞题下文自委记题资持今当略辨立由名寔之宾寔者名之主名既正义则不邪仲尼所谓必也正名在此而已欲释此题即分三科此钞兴仅六百载自古述作凡六十家卷首标名或曰会正显正集要增辉义苑继宗拾遗手镜斯各尚端以彰其异未审记主有何所以征解诸师以资持殊建号耶原夫毗尼为教止正戒学之致本乎受随中对境防护顺则成持违则成犯一大律藏莫非诠此故钞文云诠教之文虽结转摄其大趣止明持犯文虽持犯两列意在离犯成持记主深探教本得其律藏诠旨大纲故立嘉名名若不正义则不顺岂容妄立所谓首题一举部意全彰当知此题特合钞之题实一大藏之题也爰自律藏流反此土五宗竞演四分偏弘古来诸师或笔于文或传于口俱广列义章于行事并皆暗文如下所引钞序文云前代诸师所流遗记止论文疏废立问答要钞至于显行世事方轨来蒙者百无一本业疏亦云见于世继有作者盛解律文空能词费至于行事未见其归由是祖师彰独之明拔群之智了达化源唯在行事故兴述作时因标题意使学者即题见意急于修进护本受体离犯成持警妄归真革凡成圣是故记主叹云独弃诸师高超九代尽如来权巧之意辟众生解脱之门三宝所以住持五乘所以发轸者功在兹自古弘传之章记例遗此意未达钞宗但事言诠都忘持奉所以今家上契祖心允符钞旨资持建号不灵宜乎文云教逐机兴持由教显今资属能诠教持则所诠行以教助行故云资持引文证云科释文言贵深明于法相诠量事用使克奉于受随是则教行双弘自佗兼利有人不许教行双立唯以单行建名乃云资持两字并属行乎不出三行二持若是序文中云科释文言深明法相真是为成于行诠量事用克奉受随亦祇为成于行是今谓单行非无其理得在当机修证失于教门建立今论题应须且就见文消释令文义有归若单行则属持未审资字如何配对资者助也取也非教而何当知此说略有二失一者违文记序明云科释文言贵深明于法相岂非教乎诠量事用使克奉于受随岂非行乎遂即结云教行双弘若云单行云违此文二者违义且教为能诠行为所诠行若非教者邪正难分偏圆莫辨必须禀教开解然后依解立行解行相扶方免众过若但有行无教正如无目而行不识方处则颠堕无疑矣当知次师以教行立题合如来化意符钞记怀翻前二失乃成二得一者合文二者合义况此师乃是灵芝门之高弟必也亲闻讲授颇得其实故可取也凡佛祖说法莫不被机而说必成教机禀成行教无机则无所施机无教则无所指未有教不被机机不禀教今则记主通如来所说大藏教法以资末世出家之士禀修奉持是故立题须辨教行此乃通就被机说教待机禀方专属于行纵专属行亦何尝离教耶言教未必行言行其兼教斯之谓矣资者助也持即三行行即二持若不依禀毗尼教法开导智解安识是持犯之相其晓面之研丑非镜莫知当须依教方能立行是则资之一字定属乎教持之一字定属乎行斯无疑矣一如记序云科释文言贵深明于法相此二句明教诠量事用使克奉于受随此二句明行是则教行双弘自佗兼利此二句双结教行首题一举部意全彰此二句正显首题该收教行上文既乃各明教行又后总明教行然后归首题则是总论教行下文乃是总于别别于总总别相贯义归一揆故得首题一举部意全彰既全彰教行首题若但约行并妄能谓之部意全彰明文在此二如记文释钞序中云一序中大分三段前明著述但叙能诠之教列十门乃括诸篇之义文义二种并属教教不徒然指归济行故后分三行统摄群机一序始终教行斯足(文)钞文明示教行记主依文中释岂可立题偏在于行略引二文为证则知资持建题教行相矣。
