卍新纂续藏经第 23 册 No. 0439 大日经义释演密钞


　　No. 439-A 大毗卢遮那成佛神变加持经义释演密钞引文

　　朝议大夫行起居即充乾文阁待制史馆修撰

　　骑都尉赐紫金鱼袋臣　赵孝严奉敕撰

　　大哉如来之教也有显有密所谓显者五性三乘是也所谓密者总持秘藏是也若夫圆修万行具证十身顿了一法界心直超三无数劫此乃神变加持之力不可思议也故毗卢遮那佛亲为口说金刚秘密主次传心印玄之又玄秘之甚秘粤从唐代有三藏善无畏者自中天来持以梵本与禅师一行受诏同译其理甚深尚难趣入乃请无畏再为敷说一行遂增润其文号曰义释斯则启明门之关键也暨
我大辽国有三藏摩尼者从西竺至躬慕
圣化志弘咒典然广传授未遑论撰历岁既久逮今方兴伏惟
天佑皇帝睿智如神
聪谋出俗以
至公治国赏罚无私以
大信临人恩威有济
阅儒籍则畅礼乐诗书之旨
研释典则该性相权实之宗至教之三十二乘早赜妙义杂华之一百千颂
亲制雄词
修观行以精融
入顿乘而䆳悟
肇居储邸
已学梵文有若
生知殊非性习
通声字之根柢
洞趣证之源流欲使玄风兼扶
盛世时有总秘大师赐紫沙门觉菀幼攻蚁术长号鹏耆学赡群经业专密部禀摩尼之善诱穷瑜伽之奥诠名冠宗师
诏开讲会最上乘之至理由此发扬因集科文五卷通行于世师自是谈演之暇乘精运思复撰成钞十卷文无不周义无不摄镜先制之幽隐烛后学之昏疑意者近报国恩远弘佛道亦既进奏亟命雕锼申谕微臣得述前引道安天阔信侧管以徒为澄观月高惭隔縠而莫睹强摅鄙素聊赞玄言。

　　No. 439

　　大毗卢遮那成佛神变加持经义释演密钞卷第一并序

　　燕京圆福寺崇禄大夫检挍太保行崇

　　禄卿总秘大师赐紫沙门　觉苑　撰

　　恭闻皇觉垂形俨十身于藏刹微言着范轶五驾于殊途或有众生睹佛威仪而得度者或有众生闻佛音声而得度者谅根器以成差遂影响而亦异然利有攸往功不唐捐若夫理包性相义贯浅深为八藏之泉源作一乘之钤键独标圆密迥出余宗者则大毗卢遮那成佛神变加持经其大矣哉斯经乃总持之润府法界之灵宫金刚手方可探其𧷤莲华眼始能窥其奥顿超位地譬之以神通速离缠痾喻之以咒术加以入金刚界启菩提心升金刚座绍菩提种护摩设祭大自在事火异其宗浇顶施仪色究竟受职方其躅不入曼荼罗不依阿阇梨则不得入其手自无畏三藏翻译之后禅师一行义释已还绵历岁时声光沦坠非遘昌期孰能极此今
我天佑皇帝睿文冠古
英武超今
十善治民
五常训物
博综儒经有诗赋碑记之制锦烂华明允彰乎教化尤精释典有赞序疏章之作山辉川媚聿在乎修行于兹䆳旨夙促
宸怀爰命𤨏才俾宣秘咒因咸雍初提总中京大夫庆寺属以时缘再兴未肆乃有副留守守卫尉卿陇西牛铉守司空悟玄通圆大师弼公洎僧首紫褐师德百有余人同致书曰伏闻毗卢大教旨趣宏深疏诠妙𧷤早已着其菁华钞解至玄尚未辟于阃域傥纳勤诚愿闻可尔尝其虽从削简未暇操䉉越大康三年忽降纶旨令进神变经疏钞科则密教司南时至矣于是敬酬圣泽兼副舆情强摭群诠谬成斯解目之曰演密钞会于前冬诏赴
行在面奉
进呈
敕令雕印坠典斯兴
仁王之力也觉苑智亏宿种见匪生知徒然爝火之明曷益曦轮之照庶俾来者共践玄涯尔。

　　将释此疏大分为二第一文前聊简第二依文正释初文分六一起教因缘二藏教收摄三说经会处四辨教浅深五明经宗趣六翻译传通。

　　且第一起教因缘分二初酬昔愿后顺当根初中分二初明自证后释辨加持且初文者我毗卢遮那世尊过去世时于自觉地最初一念发菩提心依三密方便修三十七菩提分法诸度空等波罗密门超三妄执超三执已即证本地法界之身证此身已常处法界金刚宫殿以十佛刹微尘数等上首执金刚众而为内眷属以普贤文殊等十佛刹微尘数上首诸菩萨众为大眷属故智度云欲为诸佛内眷属欲得大眷属等即与如是金刚菩萨无量眷属常受无尽秘密甚深不可思议广大法乐。

　　后辨加持分二初明体后辨相初明体者即以悲智而为体故遮那世尊自受如是广大法乐由初本愿誓度无边诸众生故激起大悲作是思惟一切众生皆有如是法界宫殿二种眷属种种法乐与我无异但以无明所覆不自觉知由不觉故轮回三有唐受辛勤备历诸苦若我自住如是不可思议微妙境界则诸有情不蒙利益是故住于自在神力加持三昧也。

　　后辨相者于是世尊作是思惟已于三昧中现起不思议神变加持之相经云毗卢遮那如来加持故奋迅示现身无尽庄严藏奋迅示现语意平等无尽庄严藏乃至又现文殊执金刚莲华手菩萨等种种相貌普于十方宣说真言道句法上来总是酬昔愿。

　　后顺当根分二初金刚启问后世尊垂答初分为二初示疑相后伸疑问初金刚手菩萨睹佛所现加持之相仰测如来实相之智犹如弥勒睹佛毫光神通之相作是思惟今佛放光为欲说此为当授记今亦如是金刚睹见庄严之相皆是外迹智者见其条末则可喻其根本如世大龙驱雷驾电降澍大雨令鸟兽振吼百川奔勇虽不睹其形当知此龙威势必大今佛现瑞一时普应法界而作加持亦复如是虽不能睹佛身相大小色像威仪然可比知如来智力必大照俗之权尚尔契实之境当复云何后伸疑问者金刚手菩萨由观如来加持庄严相已复谛思惟此加持相乃从如来一切智智为众生故之所现起又复如来一切智智依何而得于是乘彼众心并欲自决所疑而伸请问经云尔时执金刚秘密主于众会中白佛言世尊云何如来应供正遍知得一切智智乃至如是智慧云何为因云何为根云何究竟意云如来不共一切智智之果从何而得为以何法而为其因为以何法而为其根为以何法为究竟耶。

　　后如来垂答于是世尊普观众会顺彼疑问次第宣答经云毗卢遮那告金刚手言菩提心为因大悲为根方便为究竟此经七卷三十一品从始迄终皆是显斯三句之义当知即是阿阿暗恶四字之义总也是第一起教因缘。

　　第二藏教收摄分二初藏收后教摄初如来所说一大时教分成三藏一修多罗藏即是契经二毗奈耶藏即是调伏三阿毗达磨藏即是对法又于修多罗中分出陀罗尼门别为一藏又此通大小乘开为八藏今遮那神变经即当第八总持藏摄问既属第八总持藏摄何故经题之中不立总持而言经耶答经含总别今就总故虽标总称即受别名故先哲云三乘之外别有持明即斯是也。

　　后辨教摄者古来分教总有多岐且依清凉教类有五一小乘教但说我空纵少说法空亦未明显但依六识三毒建立染净根本未尽法源故多诤论二始教亦名分教此既未尽大乘法理故立为初有不成佛故名为分三终教定性二乘无性阐提悉当成佛方尽大乘至极之说故名为终又亦名宝教以称实理故名理为实上之二教并依地位渐次修成故总名渐四顿教但一念不生即名为佛不依地位渐次而说故立为顿又不同前渐次修行不同后之圆融具德顿诠此理故名为顿五圆教明一位即一切位一切位即一位十信满心即摄五位成正觉等依普贤法界帝网重重主伴具足故名圆教广如彼疏今神变经典与此大同但显密为异耳是故此经五教之中圆教所摄故下序云此经乃秘藏圆宗深入实相为众教之源尔又疏云此经横统一切佛教如说唯蕴无我出世间心住蕴中即摄诸部小乘三藏如说蕴阿赖耶觉自心本不生即摄诸经八识三无性义即胜鬘法华等经瑜伽唯识等论如说极无自性心十缘生句即摄华严般若种种不思议境界皆入其中如说如实知自心名一切种智则佛性一乘秘密藏皆入其中又如释字轮旋陀罗尼义以一字摄一切字一切字全是一字初后相摄横竖该罗一切法门不离一字即同华严四十二字初一阿字具漫荼等亦是四十二位举一全收疏文上下判为圆顿不思议神通之乘又如金刚顶瑜伽指归中说五部随一一部具三十七尊乃至一尊成三十七尊互相摄入如帝释网珠光明交映展转无限若真言行者善达此理即同遍照如来一一身分一一毛孔一一相一一随形好一一福德智慧资粮住于果位演说瑜伽不共佛法乃至顿能利乐一切有情上来总是第二藏教所摄。

　　第三说经会处依不空三藏所译都部陀罗尼录云毗卢遮那成道经大本十万颂可有三百卷唐国所译略本七卷缘此经来未尽处会难明且引当宗金刚顶瑜伽比拟显示瑜伽指归云金刚顶瑜伽有十万偈十八会说第一会名如来真实摄教王有四大品一名金刚界二名降三世三名遍调伏四名一切义成就表四智印一一品中各说六漫荼罗不能具引第二会名一切如来秘密主瑜伽于色究竟天说具四大品广说微细实相理及说降魔醯首罗天等第三会名一切教集瑜伽于法界宫殿说一百二十种护摩炉一一炉所求各异第四会名降三世金刚瑜伽于须弥顶说金刚藏等八大菩萨一一菩萨说四漫荼罗谓大漫荼罗三昧耶漫荼罗法漫荼罗羯磨漫荼罗乃至秘密禁戒秘密修行法第五会名世间出世间金刚瑜伽于波罗奈国空界中略说五佛漫荼罗及诸菩萨诸外金刚部漫荼罗等求悉地法第六会名大安乐不空三昧耶真实瑜伽于他化自在天宫说普贤菩萨漫荼罗等乃至引入弟子授理趣般若波罗密法第七会名普贤瑜伽于普贤菩萨宫殿中说普贤等至金刚拳菩萨及外金刚部等及说修行之人无时无方不依世间禁戒以菩提心为先无为戒为本第八会名胜初瑜伽于普贤宫殿说普贤等至外金刚部稍广于第七会大略是同第九会名一切佛集会荼吉尼戒网瑜伽于真言宫殿说立自身为本尊呵自身外立形像并说瑜伽法具九味所谓华丽(金刚萨埵)勇健(毗卢遮那)大悲(持金刚)喜笑(观自在)嗔怒(金刚光)恐怖(降三世)厌患(释迦牟尼)奇特(金刚笑)寂静(瑜伽中毗卢遮那)乃至说五部中歌赞舞仪第十会名大三昧耶瑜伽于法界宫殿说普贤菩萨至金刚拳十六大菩萨各各说四漫荼罗乃至偈云愚童覆无智不知此理趣余处而求佛不悟此处有十方世界中余处不可得心自为等觉余处不说佛第十一会名大乘现证瑜伽于阿迦尼吒天说毗卢遮那佛至毗首羯磨菩萨及八大供养四摄等第十二会名三昧最胜瑜伽于空界菩提场说毗卢遮那八菩萨等乃至说自身本尊瑜伽广说阿字门通达染净无碍第十三会名大三昧耶真实瑜伽于金刚界道场说十方一切佛异口同音请金刚萨埵说三昧耶真实教法彼受请已说普贤菩萨十七字真言乃至通求世出世悉地等第十四会名如来三昧耶真实瑜伽(与上同处)此经中说普贤菩萨十六大菩萨四摄成一身广说五部互圆融如来部即金刚部乃至法界即真如般若即实际等第十五会名秘密集会瑜伽于秘密处说所谓喻师婆伽处说号般若波罗密宫此中说教法坛印真言住禁戒似如世间贪染相应语会中除盖障菩萨从座而起白言世尊大人不应出粗言杂染相应语佛言汝等清净相应语有何相状我之此语加持文字化缘方便引入佛道亦无相状成大利益不应生疑等第十六会名无二平等瑜伽于法界宫说生死涅槃世出世间自他无二动心举目声香味触杂染思虑同真如法界皆成一切佛身第十七会名如虚空瑜伽住实际宫殿说毗卢遮那普贤外金刚部一一说四印漫荼罗修行者与此一一尊相应皆量同虚空法身等第十八会名金刚宝冠瑜伽于第四静虑天金刚萨埵菩萨请佛为大梵天娑诃世界主说五部漫荼罗引入弟子仪具三十七乃至为弟子受学心念诵于月轮上右旋布列真言字于一一字实相相应周而复始不假持珠遍数以为剂限但证理门心不散动住本尊瑜伽为限等已上一十八会有一十四处谓法界宫有三会普贤宫有二会金刚界道场二会俱十四处此经义当第十六会法界宫处说也所以知者故此经云住如来加持广大金刚法界宫又云演说身语意平等句法门即与彼同如是会处一该一切于中法门亦复如是总是第三说经会处。

　　第四辨教浅深且经开顿渐义分浅深随根器则有差归法界则无二此经乃被上下根通显密说显谓五性一乘该诸经论密谓字轮观行陀罗尼门略举一二以彰教之深胜且彰自教如不空罥索苏悉地等说修造漫荼罗须用瞿摩夷瞿模怛罗此即牛粪及液瞿摩牛也阿夷粪也乌怛啰液也西竺之法凡乳牛更不使用但取孳养牧于山泽水草自恣多食香草不食谷料其粪香洁彼方共许为净用戒坛地易施彩绘余牛不堪此但浅释若深释者gu 瞿是行义以入a 阿字门故则是诸法无行mā 摩是我义yi 夷是乘义何故诸法无行以一切法我不可得故若无有我则无所乘及与乘者故名瞿摩夷gu mo tra 瞿模怛罗(二合)此云牛液瞿摸如前释tra 怛罗是如如离尘垢义体即心之实相若修真言者修造内心大悲漫荼罗能以如是如如离尘之粪液净治心地令毕竟清净画作法界圆坛即是此中用瞿摩夷义又如言三月持诵乃是清净圆明中阿阿暗三转方便岂可作九旬解耶若对他教者如梵云劫跛余教共译为时分若度三阿僧祇时分即名成佛此中义别梵语劫跛译为妄执妄执有三谓粗细极细此三妄执依五根本烦恼初分成十枝第二再分成二十种乃至第五分成一百六十随烦恼数若依于此经发菩提心修密言行初心聚沫浮泡阳𦦨芭蕉幻事等五种譬喻观无性空离百六十心一重粗妄执即超一阿僧祇劫复以幻阳𦦨影响旋火轮乾闼婆城六喻观不可得空复越百六十心等一重细妄执即超二阿僧祇劫复以幻阳𦦨梦影干城响水月浮泡虚空华旋火轮等十喻观不思议空越百六十心一重极细妄执即超三僧祇劫行者若一生度此三妄执即一生成佛何论时分耶又如淫盗煞妄诸教共说为波罗夷若有犯者故结为重今此教中乃是偷兰何以故不碍菩提心故非菩萨极重此中四重者先令不舍三宝又令不舍菩提心此即菩萨真四重也若菩萨生如是心舍离于佛即名破于重禁所以然者如来即是一切善法所从生处菩萨以自归依佛故方有一切地波罗密等万行成就犹因阿字种子方得生暗字之果若舍阿字自然之智则一切善法不得生故舍佛即是断一切菩萨之命而绝其成佛之根若行淫盗煞妄但于道有碍非断佛种故但成偷兰偷兰遮者或云大罪或云粗恶以佛不可舍故法僧亦尔菩提心亦然是一切诸行之本若离此心则无一切菩萨法故舍之则犯波罗夷罪今此宗中复以此重而为方便成就四种三昧耶戒所谓不应舍正法舍离菩提心悭吝一切法不利众生行此戒受时即以密印种子而加持之由此得智水灌顶见身即同大日如来转于法轮是知此教对余显说为深胜尔总是第四辨教浅深。

　　第五明经宗趣者语之所上曰宗宗之所归曰趣此经即以秘密不思议法界缘起观行为宗若以秘密不思议法界缘起为宗即以观行为趣或以观行为宗即以秘密不思议法界缘起为趣是宗之趣或宗即趣可以意得由是疏文上下或归于不思议法界缘起或归于甚深秘密观行其文非一不烦具出。

　　第六翻译传通分二初明翻译后辨传通且初唐玄宗开元中沙门输波迦罗中印度人释迦之苗𧜟风仪爽俊聪睿超群解究五明行该三学总持禅观妙达其源艺术异能无不谙晓发迹中天来游东夏途至北印声达帝京今上发使迎接开元四年景辰大赍梵本来达长安初于兴福寺安置后敕住西明至五年丁巳于菩提院译虚空藏求闻持法等并令进内又曩时沙门无行西游天竺学毕言归回至北天不幸而卒所将梵本有来迎归西京华严寺收掌无畏与沙门一行于彼拣得数本梵经并总持妙门先未曾译至十二年随驾入洛于大福光寺译大毗卢遮那经沙门宝月译语沙门一行笔受承旨兼删缀词理文质相丰妙谐深趣。

　　后辨传通以斯经乃总持之渊府秘藏之玄关因寄有为广示无相禅师尚虑学者守文失意搜阅大小相应之教举显密二释会性相微言勒成十四卷目之曰义释未及宣演玄宗幸蜀禅师没化斯文寻坠洎我大辽兴宗御宇志弘藏教欲及迩遐来尽雕锼须人详勘觉苑持承
纶旨霟预校场因采群诠访获斯本
今上继统清宁五年
敕镂板流行上来六段不同总是第一文前聊拣已竟。

　　第二依文正释大分为二初明疏序后释疏文序复分三初题名次作者后正文且序题中复分为三初经题次经号后序字。

　　且经题者即大毗卢遮那成佛神变加持经十二字就此分二初离释后合释离释分二初翻名后释义且翻名者梵云摩诃毗卢遮那悉提三菩提微吃哩𩕳多地瑟姹曩素怛囕摩诃云大毗卢遮那云遍照悉提云成三菩提云正觉微吃哩𩕳多云神变地瑟姹曩云加持素怛囕云经总云大遍照成正觉神变加持经后释义者复分为二初约三大释后约三身释且三大者大之一字是体大谓一真法界横遍十方竖穷三际莫寻其始宁见中边非生非灭无去无来此即名为体大毗卢遮那四字即相大谓光明遍照即日之别名除闇遍明义故具常乐我净恒沙性功德故即相大也成佛神变加持即用大谓以圆满觉体尽诸障故起三种神变加被住持护念众生故以神境神变加持故令增威以记说神变加持故令益智以教授神变加持故令益辨即三密方便总摄三类变化十重他报用周法界应物现形导万种情根归一乘智火即用大也故起信云一者体大谓一切法真如平等不增减故二者相大谓如来藏具足无量性功德故三者用大能生世出世间善因果故又大毗卢遮那俱属体大成佛二字即相大神变加持用大也又或大之一字是总毗卢神变等是别体相用三而皆大故二约三身义释者大毗卢遮那即法身成佛即报身神变加持为应化身又或大属法身毗卢遮那成佛俱是报身神变加持即应化身或可大之一字即通三身所谓大法身大报身大化身也若真应无碍即卢遮那是毗卢故全毗卢之体是释迦故名号品云或名毗卢遮那或名释迦牟尼三大三身或同或异如理思之经者能诠声名句文四法为体依瑜伽论兼所诠义五法为体若释义者即贯常摄法四义为名或依杂心说经有五义涌泉出生显示绳墨结鬘涌泉则澍而无竭出生则展转滋多显示则彰事理绳墨则楷定正邪结鬘同线线能贯华结成鬘故后合释者大之一字即是体大毗卢遮那即是相大成佛神变加持即是用大谓成佛二字自利果圆神变加持利他妙用也神是其智变即是境是变之神从境得名或神即变当体立号神变上即有加持用故神变即加持又神变即能发三种神变加持乃所发三种表业是神变之加持望成佛二字即是所起从能起以彰名是成佛之神变加持此则用大若三大差别相望是大之毗卢遮那是大毗卢遮那之成佛神变加持作依主释若三大不相离者大毗卢遮那即成佛神变加持作持业释经之一字是能诠大毗卢等是所诠能所相望依主为名或经是通名大毗卢等是别号以别拣通亦依主释若广释经题如下疏明上来总是释经题竟。

　　次疏号者即义释二字义谓义理即经旨趣释谓解释即疏文言谓以疏主制十四卷之雄文释一七轴之奥义是义之释名为义释或以义释二字俱属疏文采众典之妙义释一经之微言义即释故望上经题作释是大毗卢遮那成佛神变加持经之义释依主为名上来总是疏号已竟。

　　后序字者序谓由序起疏之端由或序者说也宣一部之大旨故尔雅云东西墙谓之序即屏墙也表一宅之庠序也若转训时序者绪也如茧得绪序尽茧之丝若疏得序序尽疏之意故称为序疏为所序序是能序能所相望依主为名故云大毗卢遮那成佛神变加持经义释序前文有三总是释序题竟。

　　次明作者释者沙门之通称温古即序主之别讳温者寻也古者故也法师喜温寻故事建立新规故以称焉论语云子曰温故而知新可以为师注曰温寻也寻绎故者又知新可以为师故曰温古撰者述也特谦立名故曰释沙门温古撰。

　　后正文者　序　持明藏者秘藏之都称也谓此经大本有十万颂正诠一切总持明咒别为一藏故曰特明藏也。

　　言持者梵语陀罗尼此云总持总持通四一法总持持能诠教二义总持持所诠义三咒总持谓是真言四忍总持能于前三决定忍可今言总持者四总持中此属第三虽属第三能摄余故余三不能摄于此故问曰诸教说总持皆以念慧为体何言咒总持谓是真言答云总持之体有通有别通则目于念慧若法义咒忍俱以念慧而为体故是法之总持义之总持等从所说所解等而立其名有法义等别若论别体咒总持谓是真言也若尔既是真言云何能摄余三耶释曰非此真言唯目能诠具教理行果四法而为体由具教故能摄法总持具理故能摄义总持具行故能摄忍总持余之三种总持不能摄此各取法义忍而为体故故不相违又以第三此宗所尚就宗明义故能摄余是以序云无量事迹所有文言结会指归无非秘密之藏故下疏云犹如揽结众发戴之在首揽结众发者总摄诸教也戴之在首者表出众乘之上也至乃如地载万物等故名为持又持谓加持梵语地瑟姹曩此云加持通三密也或云忆念唯意密故故下疏云诸佛如来自证三菩提出过一切心地现觉诸法本初不生是处言语尽竟心行亦寂若离如来威神之力则十地菩萨尚非其境界况生死中人乎由是世尊往昔悲愿而作是念若我但住如是境界则诸有情不能以是蒙益是故住此自在神力加持三昧普为一切众生示种种诸趣所喜见身说种种性欲所宜闻法随种种心行开观照门譬如幻师以咒术力加持药草能现种种未曾有事五情所对悦可众心又下疏云入真言门略有三事一者身密门二语密门三者意密门行者以此三方便自净三业即为如来三密之所加持乃至能于此生满足地波罗蜜不复经历劫数备修诸对治行故大品云或有菩萨初发心时即上菩萨位得不退转或有初发心时即得无上菩提便转法轮龙树以谓如远行乘羊去者久久乃到马则差速若乘神通人于发意顷便至所诣不得言发意间云何得到神通相尔不应生疑则此经深旨也。

　　明者明咒真言之别称梵语尾你也(二合)此译云明破暗为义梵语漫怛啰此云真言或名神咒谓此真言能破众生烦恼暗障义翻为明咒即明故故下疏云由不了真谛名为无明由无明故而有诸行生种种苦虽菩萨入于地位然犹未了如来甚深秘密之境即是微细无明亦复是苦佛为彼等说此明咒究竟令知佛之境界除无明苦获涅槃乐般若心云是大明咒能除一切苦真实不空即斯义也又名谓诠显通四法故声名句文能显义故即总持教犹暗夜金玉藉灯炬以显彰人颜妍媸由镜鉴以区别华严经云譬如暗中宝无灯不可见佛法无人说虽慧莫能了又清凉云至圣垂诰镜一心之玄极等法喻配合易可知矣又三密中属者通途教体多语密也别释明者据身密也故下疏云从如来身口出者名为真言从如来身分任运生者名之为明问曰前以明字属教即声等四法今言从身生者名明何有声耶答如下疏云从身发吼等声说亦有声也仍以身密而为体故或依身立名句等如下布字法于身分上显三重字轮即三转法轮义也前据多分依声立教不遮亦依色香味等假立三故如楞伽经云大慧见此世界蚊虻虫蚁是等众生无有言说而各办事等但由显理生解即是教体岂要唯局言声者哉如丝竹传心目击存道等类故曰明也亦持亦明持即是明或是持之明作释随应故名持明。

　　藏者能摄义故天亲论云何缘名藏由能摄故谓摄一切所应知义此义意言由能诠教能摄一切所应知义令不失故立以藏名梵云赖耶即巢室之藏也安住此中不为频那夜迦风雨之所侵故或云俱舍即鞘室之藏诸佛依此而安住故或云[薩/木]啰贺即胎藏之藏诸佛从此而出生故或云[薩/木]啰婆即府库之藏今且取府库名之为藏由如世间国大库藏即能蕴摄种种杂宝出内取与赈济无穷持明藏亦尔蕴摄诸佛秘密法义利乐无尽故以为明藏有其四拣余三故持明之藏或持明即藏作释可知故曰持明藏也。

　　言宗分条流至久矣者彰其本末也宗者本也分谓支分条乃枝条流即流派谓此明藏大本十万颂以其太广博传法圣者撮其宗要凡三千颂(此即宗也)有多支分所谓阿阇梨支分弟子支分择地支分造立曼荼罗支分乃至灌顶护摩等支分(即其分也)又于彼支分中展转蔓延枝派无尽夫法门浩广牢究津涯故有随宜化诱应物施缘多于大部之中略出别行欲令披枝叶穷其根抵寻波澜究其源穴也名曰条流今此中条流之经自后汉明帝已来宣传翻译代有其人北凉沙门法众译大方等陀罗尼经元魏沙门佛陀扇多译金刚上味陀罗尼等经周沙门阇那耶舍译佛顶咒等经东晋沙门帛尸密多罗译孔雀王等陀罗尼经宋沙门昙摩密多译虚空藏等经大唐沙门玄奘译不空罥索等经菩提流支译不空神变等经乃至金刚智不空等大弘斯典具如开元释教录所载故曰宗分至久矣也。

　　序　世之学者至中道者谓古来传译条流之经虽盛行于世然世间修学之者不见巨本不偶明师但多存心于有为事相少能契会于无为中道故清凉云有作之修多劫终成败坏无心体极一念便契佛家下疏云如余菩萨为求无上道故虽难行苦行终不能得瑜伽行者若具方便一生可就以知甚深缘起中道法门故真言又如云落叉此名为亿即十万数亦名为见见谓真言行者作成就时境界现前即以心目观之一缘不乱即是瑜伽落叉之义而今世间执苏悉地等经不知秘决如文而住但诵十万遍欲希悉地何时可获耶或可言有相者行者不了多分执一切法有故名有相不遮少分着空亦不契中道又或执空仍有边相俱名有相不合中道故云世之学者等。

　　序　其瑜伽行法等者梵语瑜伽此云相应即此相应具通显秘且显教者而有四种如瑜伽疏云一境喻伽有总有别初总者释论解云谓一切境无颠倒性不相违性能随顺性趣究竟性此之四境如次与彼理教行果有相应义后别者楞伽经云若观真义除去分别远离瑕秽无有能取亦无所取尔时在定当见瑜伽如是等法一一皆具无倒等四相应义故名曰瑜伽二行瑜伽者复有总别言总行者谓一切行更相顺故称正理故顺正教故趣正果故说为瑜伽其别行者月灯经中修三十七品菩提分法说为瑜伽此于一切顺果行中最为胜故慧到彼岸经中说般若波罗密多名胜瑜伽导大乘行此殊胜故三果瑜伽者亦分总别初总者谓一切果更相顺故合正理故顺正教故称正因故名曰瑜伽后别者然诸经论就相随根种种异说大义经中说如来地无分别智及以大悲名曰瑜伽自利利他常无尽故四教瑜伽者即说境行果三之教名教瑜伽称正理故顺正行故引正果故故皆瑜伽有义五法名曰瑜伽前四同前五者利生药病相应名曰瑜伽若密宗所明瑜伽行者正是法界字门观行也若以阿字本不生义观即属理法界观遍一切处与理相应故下疏云但此中一切众缘皆成法界标帜所为事业尽带瑜伽义当阿字遍一切字凡开口动舌皆带阿音若随事法界别观下疏以字门作三重四重曼荼罗异故或以阿缚罗诃佉五字而配五轮次不差故疏云凡行者欲修观时先当住瑜伽座以阿缚罗诃佉五字加持自体如悉地出现品及供养次第法中说所以然者诸佛无上菩提虽复寂寂无相然要当以金刚身坐金刚地方可入证自余虚幻身土力所不堪等(云云)其中字字三密各别观时上下非一乃至五部色相各异皆属事观若作事理无碍观时随一一事下即归理故下疏如以梦幻等五六十喻观一切法皆顺空理复次行者初依有相瑜伽世间成就故渐净六根面见十方诸佛乘此加持妙用游戏神变广利众生然犹属世间悉地今观如是悉地但从众缘生故无有生灭断常去来一异皆如梦幻泡影镜像水月乾闼婆城即缘生无性举体即空事即理也凡一切字皆揽阿字之所成故若无开口之音何有随宜之说譬千里之程由初步而即登九仞之山亏一篑而不立即理成事也若事事无碍法界观者下疏复次所以从小至大摄大归小者欲令行人心自在故由彼心力卷舒无碍渐能以一微尘包含无量世界此无量世界内一微尘中又云复次行者以常修习相应故不思议法界标帜转更现前能观自身即是本尊身观本尊身即是自身如是不二而二二而不二若观本尊心佛为自身时即见自身在本尊心圆明中于自心上亦有微细圆明种子能令渐次增广卷舒自在若观自心中佛为本尊时即见如来在行者心圆明中于佛心上亦有微细圆明种子渐能增广卷舒自在皆无障碍互不相妨故经云乃至本所尊自身像皆现也即因果交彻生佛互收上来四法界观义粗略释之于文焕矣今言瑜伽即当秘密又复秘密之中复有秘密耳行谓观行隐谓秘隐谓持明藏或宗分或条流虽传译久矣然世修学之者但守文失意多存有相牢契中道盖此秘密瑜伽观行之法秘隐未得显明且如苏悉地等经说弟子将灌顶为息障故作息灾护摩之法凡作火供须与息灾事理相应所谓火炉薪木形色喜怒时分真言密印本尊等所有支具及所求果皆须相应然此但是浅略有相方便未能正契深密无为中道何以故瑜伽行法秘隐而未显明故若作深秘瑜伽释者此护摩支分是众因缘义世间因缘能生三有灾患今还以此为慧火之资供养一切普门身增益不思议势力经云烦恼为薪智慧为火以是因缘成涅槃饭令诸弟子悉皆甘嗜即是护摩瑜伽之义故苏悉地等诸经要用此宗决之方见深意耳故云其瑜伽行法隐而未明。

　　序　夫法流不通等者夫即语辞法即教法瑜伽教法也水行曰流教法如流故曰法流言不通者拥滞不行也言弘道等者弘谓弘扬道即教道者即假者忧谓忧伤诸瑜伽法流拥滞未得通行即弘扬教道之菩萨能不忧伤者哉故论语云子曰吾衰也久矣不复梦见周公注曰孔子衰老不复梦见周公明盛之时梦见周公欲行其道今借而用之孔子则忧治国之至道不行菩萨则伤利物之法流斯拥治国之至道不行人罹非法利物之法流斯拥行乖中道又起信钞云诸佛教法欲破灭时传法菩萨当不惜身命发不退心即造章疏讲宜经论奖劝后学使灯灯相续是护教也且佛垂正教本在流通令诸众生出于生死今乃隐废即是灭义不必同始皇之煨烬矣又孔子云德之不修学之不讲闻义不能从见善不能改此四者是吾之忧也故曰弘道者等。

　　序　乃秘藏圆宗等者此经乃是毗卢遮那如来亲演执金刚莲华手同禀非普为一切故称秘藏故下疏云秘密者即是如来秘奥之藏久默斯要如优昙华时乃说之苟非其人则不虚授不同显露常教故曰秘藏问华严法华涅槃经等佛亦亲宣名为秘藏华严疏云大华严经者诸佛之秘藏彼又释云谓此华严圆经即是一乘秘密之藏三世诸佛悉并宣说等岂非秘藏耶答华严等经虽彰秘密教属显故大乘四藏之中即属第一修多罗故今时此经称秘藏者不属显故八藏之中即是第八陀罗尼藏故又此中称秘密者不同余故何所以耶谓此经以三密为宗故下疏云如来身语意密唯佛与佛乃能究了言身密者即是诸印如四重漫荼罗一一本尊各有身印若观此者即知此尊所表秘密之德语密者即是诸尊所有真言若闻此者即知此尊内证之德意密者即是本尊瑜伽之观乃至与此相应即入如来意密之藏又下秘密漫荼罗品中偈云最初正觉等敷罪漫荼罗密中之秘密大悲胎藏生疏释云然此大悲藏生前已说竟何故更说有何差别耶然前所说虽为秘密更有秘中之秘密中之密若不得此法者设通达前法亦不成故是以最为秘要若解此者一切世间出世间诸漫荼罗皆同用之无所不入所以此经独称秘藏盖由此也秘中秘义至文当悉。

　　言圆宗者圆谓圆满由含总故宗谓宗主由尊尚故此经总能含摄一切大小性相诸法故下疏云以此经者横统一切佛教如说唯蕴无我出世间心住蕴中即摄诸部小乘三藏如说观蕴阿赖耶觉自心本不生即摄诸经八识三无性义如说极无自心十缘生句即摄华严般若种种不思议之境界皆入其中如说如实知自心名一切种智则佛性一乘如来秘密藏皆入其中如是于种种圣言无不统其精要故曰圆宗问何以得知答为此经也语其广包具无量乘论其深胜直归一乘同华严故故下经云云何如来应供正遍知得一切智智彼得一切智智为无量众生广演分布随种种趣种种性欲种种方便道宣说一切智智或声闻乘道或缘觉乘道或大乘道或五通智道或愿生天或生人中及天龙夜叉乃至人非人等身各各同彼言音住种种威仪等疏释云复次此中问意即是发起大悲胎藏漫荼罗也于萨婆若平等心地画作诸佛菩萨乃至二乘八邪等四重法界圆坛此一一本尊身语心印皆是一种差别乘也即名广包具无量乘故又经云而此一切智智道一味所谓如来解脱味疏释云且如有人志求五通智道即于大悲胎藏现韦陀梵志形为说瞿昙仙等真言行法行者精勤不久成此仙身更转方便即成毗卢遮那身也如是或现佛身说种种乘乃至现非人身说种种乘随类形声悉是真言密印或久或近无非毒鼓因缘即名深胜直归一乘且如此宗正显密义旋陀罗尼一字即摄一切字一切字全是一字初后相摄举一全收横竖该罗一切法门不离一字全同华严四十二字初阿具后荼等亦是四十二位举一全收正当此经所尚之理故疏上下判为秘密圆顿不思议成佛神通乘也如下疏云私谓然大般若等中具说洗涤观心之事然须有本今行人先约别缘起观乃至具见十方佛会诸世界等种种境界而后约般若洗涤净除即成不思议大用顿入佛果若不知行行次第但观彼文不入深故多错会经意直尔入空失圆顿道也斯乃即当华严十宗之内圆融具德宗但显密有殊矣。

　　言深入实相者深者形浅入者达解实者拣权相者体相如下疏云真言行菩萨以阿字门观阴界入时即阴求心离阴求心皆不可得相在亦不可得即时悬悟自心本不生际于如来知见大菩提道中远尘离垢得法眼净当知此观最为秘要法门又如余远离方便诸菩萨渐次修习戒定智慧于无量劫以种种门观人法二空犹未能远离心之影像今真言行者初发心时直观自心实相了知本不生故即时人法戏论净若虚空成自然觉不由他悟当知此观复名顿悟法门也若入此门即是初入一切如来境界譬如弥勒开楼阁门内善财童子是中具见无量不思议事非以言宣但人者自知耳故云深入实相。

　　言为众教之源尔者为者作也众教者表非一故水本曰源意云此神变经与一切教而为根源且千流万派起自昆仑积石之山十二分经出乎总持秘密之藏详此序意而有二种一开渐本即此文是二摄末本如下序云此中具明三乘学处乃至当知无量事迹所有文言结会指归无非秘密之藏又下疏云且以阿字或加下画或安上点或置傍点则成四用何者如佛心是一约本不生理名a 阿(上)约本不生行名a 阿(长)约本不生菩提名aṃ 暗约本不生涅槃名aḥ 恶则成四义四相虽复不同而体未曾有异一切言教皆出于阿字譬如无热恼池四河流出展转无尽普遍大地又约字轮对如来方便智更有第五长āḥ 恶字门此是开渐本然此五字即是真言名一切如来正等觉心能统收一切佛法无有遗余今且约一途修行次第故作浅深差别说之而实五字各是一如来智各各统收一切佛法及无量言教尽入于阿之一字有若众流入海同归一味此是摄末本所谓无不从此法界流无不还归此法界若尔何故判宗教处言开渐本辨所诠处言摄末本释曰各据义别或互影显故不相违。

　　序　厥有中天竺者厥犹其也中天竺者西城之名或云印度印度有五此当中也三藏者谓此师解三藏法翻译三藏全取他名有财建号言字输波迦等者字即名字输波迦罗善也僧诃无畏也此出经句至下当知。

　　序　业该八藏等者业谓学业该谓该通八藏即经律论陀罗尼大小乘异藏有其八滞带为名名冠五天者名谓声名冠谓冠束谓我三藏业该八藏故得芳名冠束于五天竺国即是独步于五天矣言传授此经等者传谓翻传授谓付授嘱授即翻译付授此经也寔犹实也为作也宗主也匠即师匠盖取巧义即作者也谓我三藏翻传嘱授此经实为宗主师匠而已如庄子送葬过惠子墓顾谓从者曰郢人垩(白土)漫其鼻端若蝇翼使匠石斫(削也)之(郢者古之善涂塈作泥者施广领大袖以作涂而领袖不污小有飞泥误着其鼻端因令匠石运斤而斫之)匠石运斧成风听而断之(瞋目恣手)尽垩而鼻不伤郢人立不失容耳若使拙而断之非徒无效而已或更致其傍损今我三藏性爱恬简静虑澄神时开禅观奖劝后学人或疑问剖析无滞(此出大录)又于真言事业曲尽能事善得变通譬如规矩绳墨众匠所同而运思精微独得其妙由是玄宗诏译此经可谓文质相半妙谐深趣若使暗于斯理肤受之辈而翻译者或错用梵言失于秘密圆顿之旨故云传授此经等言顷有诏至扈从者顷者时也诏谓诏命迎谓迎接扈谓陪扈从谓随从开元四年三藏至北印度境声誉已达京师玄宗发使迎接于福先寺安置至开元十二年有诏并一行随驾入洛故云顷有诏等。

　　序　禅师一行等者禅师者即是禅宗之师匠也禅有南宗北宗未审是何宗之师谓即北宗之师也准禅门师资承袭图所示第五祖弘忍大师门下有二弟子一是慧能即南宗也一是神秀即北宗也北宗弟子名曰普寂即疏主之师也图云忍生十子能和尚直入其嫡于中秀弟子普寂化缘转盛为二京法主三帝门师(今引此者要知疏主之所宗也)。

　　一行者疏主之讳夫圣人作则必不徒然唯一为行故曰一行如大宝积经善住意天子复白文殊师利言大士所言禅行比丘何等是耶文殊师利言天子若彼比丘于一切法但取一行极相顺者所谓无生是为禅行(云云)今之疏主取何一行是为禅行且以阿字而显示之阿字者诠一切法本不生义即是无生故经云阿字门一切法本不生故释曰以一切法无不从众缘生从缘生者悉皆有始有本今观此能生之缘亦复从众缘生展转从缘谁为其本如是观察时则知本不生际是万法之本如闻一切语言时即是闻阿字声如是见一切法生即是见本不生际若见本不生际即是如实知自心若如实知自心即是一切智智故如来部唯用此阿字而为真言今疏主但取此一字而为其行即是一行三昧故曰一行命世之生也者谓应天命而生世也外典云一千年有圣人生五百年贤人出盖与此经出与时运符会故曰命世而生也又开元中有道士刑和璞尝谓尹愔曰一行圣人乎汉之洛下闳造历一千年后八百岁当差一日云则有圣人定之今期年毕矣而一行造大衍历正其差失即洛下闳之言信矣非圣人而何斯亦足为良证也。

　　序　明鉴纵达等者上句定也下句慧也上句者谓寂光鉴照无不恣修而通达也纵者出自论语大宰问于子贡曰夫子圣者欤何其多能也子贡曰固天纵之将圣又多能也比况可知下句者智谓智解周谓周悉变谓权巧通即晓畅谓我疏主不但明鉴纵达亦乃智解周悉至于世间权巧之事靡不晓畅如明皇杂录云初沙门一行幼时家贫邻有王姥前后济之约数十万一行常思报之至开元中一行承玄宗敬遇言无不可未几会王姥儿犯杀人狱未具姥诣一行求救一行曰姥要金帛当十倍酬之君上执法难以情求如何王姥戟手大骂曰何用识此僧一行从而谢之终不顾顾行心计浑天寺中工役数百乃命空其室内徙一大瓮于中央密选常住二奴授以布曩谓曰某方某角有废园汝中潜伺从午至昏当有物入来其数七者可尽掩之失一则杖汝如言而往至酉后果有群豕至悉获而归一行大喜令置瓮中䨱以木盖封以六一泥朱题梵字其徒莫测诘朝中使叩门急召至便殿玄宗迎问曰大史奏昨夜北斗不见是何祥也师有以攘之乎一行曰后魏时失荧惑至今帝车不见古所无者天将大惊于陛下也夫疋妇疋夫不得其所则陨霜亦旱威德所感乃能退舍感之切者其在葬枯出系乎释门以瞋心坏一切善慈心降一切魔如臣曲见莫若赦天下玄宗从之又其夕大史奏北斗一星见凡七日而复故云智周变通言今上屈之等者上即主上即玄宗皇帝屈谓抑请宴安也息也正取宴坐中掖内𨓍也即玄宗抑请久常宴坐于内𨓍也当睿宗即位来东都留守韦安右以礼征之一行固辞以疾不命应遂往荆州当阳山依沙门悟真以习梵律至开元五年玄宗令其族叔礼部朗中洽赍来书就荆州强起之故曰今上屈之一行至京置于光大殿帝就之访以安国抚民之道言皆切直元有所隐玄宗初见谓曰卿何能对曰唯善记览帝因诏掖𨓍取宫人籍以示之周览既毕覆其本记念精熟如素所习读数幅之后帝不觉降御榻为之作礼呼为圣人故曰久宴中掖序　闻三藏等者闻谓听审三藏即译主蕴者藏也法宝者持明教也囊者宝器思者思念起谓发起予者我也请者求也谓禅师审闻无畏三藏来从天竺蕴藏持明法宝在心器之中欲将此法流通震旦即自思念发起我教者唯一行乎欲令一行请求可与同共翻译此经也起予之言盖出论语子曰起予者商也(商者卜商姓卜名商字子夏)始可与言诗矣(包曰孔子言子夏能发明我意可共言诗矣)今三藏思念言一行能发明我意可共译经矣言奉诏等者奉即禀奉诏谓诏命与者共也即是禀奉玄宗诏命共三藏翻译出此神变经也仍为笔授者仍者复也笔谓笔削授谓付授录中或用此受字即禀受也又录云沙门一行笔受承旨兼删缀词理文质相半妙谐深趣故曰奉诏等言译语比丘等者谓以梵本译作唐言宝月者法师之讳也练诸教相者练谓练核练核诸教性之与相也善解方言者善能也此解字通上去二音解(上)谓解释善能解释华言符合梵语又解(去)谓达解善能达解东西两方之言音故能译语耳。

　　序　非禅师不能等者非者不也禅师者谓能以诸禅那之要轨匠众人故曰禅师扣系也幽深也关键也谓此经乃秘藏圆宗深入实相若不是禅师明鉴纵达智周通变又复命世而生则不能扣击其幽深关键言非三藏等者莫能者不可也敡谓宣敡至极也𧷤深也谓以此经理归一字事入千歧秘中之秘密中之密不是三藏学该八藏名冠五天则不可宣敡其至极深𧷤者矣。

　　序　此中具明等者此中者指此经中也具谓具足明谓显明三乘者二乘及菩萨为三运载名乘学处者修学之所也谓此经中具足显明二乘及菩萨乘修学之处故问此经既是秘密之藏不妄与人何故具明三乘学处菩萨则可若明二乘学处岂非妄授耶答此经不同常教上从诸佛菩萨下至世天龙鬼入此漫荼罗者无非大日如来之体如大悲胎藏漫荼罗第三院中皆是释迦眷属彼中说声闻缘觉真言虽明谛缘之理然归阿字门以入阿字门故一切众生本来离一切因缘以知诸法常寂灭故化城亦灭如是无疑悔时是名决了声闻法又能以吽字声令一切普闻即是此中声闻之义故云具明等及最上乘者及者兼也不但具明三乘修学之处兼亦明说无上一乘正所宗故又及者拣别拣别三乘外有最上持明法故故古人云三乘之外别有持明最上乘者谓于诸乘最为上故又或云金刚乘无上乘一乘故陀罗尼序云金刚一乘甚深微细持明等如上故云及最上等。

　　序　欲令学者等者从欲令至无相已上显终教之意从一一下彰圆宗之理知世间相性自无生故者相即事有为也性即理无为也自无生故者即表理体本不生故因寄有为广示无相者即事不碍理一一推核以尽法界之缘起者即无障碍法界大缘起也如下字轮品三十四字更互助成即为轮体若随阙一字即不成故即是法界缘起随阙一法缘不成故且如暗字为菩提果轮时即釰欠等余字助成若以阿(平)字为行轮时即迦遮等余字助成若随阙一字皆不成故乃至阿字菩提心轮恶字涅槃轮等亦复如是如世间事轮籍毂辐辋等众缘得成阙一不可然此缘起具总具别有同有异亦成亦坏即世亲六相圆融之义具矣故云以尽法界之缘起尔。

　　序　当知无量等者当知此中无量事相之迹收结通会指决所归之趣无非此秘密之藏者欤又此指字应作此旨字旨谓宗旨归谓归趣意云若能一一推核究尽法界缘起尔是故真言行者应当了知无量事相教迹所有文字语言总持收结通会宗旨归趣无不是甚深秘密持明之藏者也。

　　序　尚虑等者尚者加也转训为复虑谓忧虑持谓受持诵谓讽诵守者执也失谓亡失意谓意趣意云虽将无量事迹所有文字语言收结通会宗旨归趣无非秘密之藏尚复忧虑受持讽诵之者但执守能诠之文言亡失所诠之意旨如下疏云且如东方宝幢佛乃是初发净菩提心义岂得但作四方解耶以此例之诸余法门皆可意领故云尚虑等。

　　序　禅师又请等者尚虑持诵者守文失意又请三藏解释禅师随其解释寻记录之无有真言不穷其趣无有密法不尽其义又控举浅略深秘两释融会众多经中微妙言教皆同一味故下疏云如一切经中或说诸蕴和合我不可得或说诸法从缘生都无自性皆是渐次开实相门彼言诸法实相者即是此中心之实相心实相者即是菩提更无别理下文出所以但为薄福之人而能自信作佛者甚为难得故世尊且令净诸垢障(不堪受是法随宜方便说也)将护其心要待时义契合然后为说即心之印(正是其时也)又下归宗今经则不如是直约诸法令识其心(即上引二乘真言是)所以此经名为秘密之藏也支分有疑等者谓疑护摩之法为是灌顶支分中摄为是引入弟子支分中收彼中疏释然护摩法通一切法事中非但加持弟子而已故宜别作一种支分故别开出护摩支分今略示一隅余文可悉。

　　序　都释门威仪等者威仪者释门主者之称如今都僧录也即今道门犹存此职智严者师讳也按开元录云沙门释智严于阗国王之质子姓郁持名乐(音洛)幼至大唐早居荣禄授左领军卫大将军上柱国封金满郡公而立性淳质实信居怀请舍宅置寺神龙二年十一月二十四日墨制云人之情也莫不贪惜禄位卿之愿也乃欲弃俗出家袭兰若之踪起禅那之行忽省来奏嗟赏兼怀特遂所祈或成高志以景龙元年十一月五日和帝生日舍家剃落法号智严仍请住终南山至相寺精苦居怀幽栖积念加以经明唐梵智照幽微宝积真诠如来秘偈莫不屡承纶旨久预翻译频奉丝言兼令证译开元九年于石鳖练若及奉恩寺译决定业障经等四部并文质相兼得其深趣具如录中所载盖法师有此学业所以禅师见嘱伏之。

　　序　良时难会信矣者谓良时难会之叹今可信矣此出论语翔而后集曰山梁雌雉时哉时哉注云回翔审视而后下止谓回旋翔审察观瞻然后下止即是翔止得所也意显山梁雌雉得其时而人不得其时也按唐录开元十五年安禄山背乱自范阳起兵直抵汴洛当时玄宗大驾幸蜀此时天子蒙尘万姓岂得安处其时禅师造却此释未遑宣演值此时乱辞师息化故有此叹矣。

　　序　夫经中文有隐伏等者谓漫荼罗中圣贤之位以第三院说作第二其第二院却为第三其理难明故云隐伏又前入漫荼罗具缘真言品正明引入弟子灌顶即是预说下文世间成就品灌顶之事世间成就品所说即是显明前品灌顶故云前后相明又谈阿字本不生处显其不变即理法界或说阿字能生诸字显于随缘成事法界故云事理互陈皆是如来善巧方便欲令行人从师禀授故曰夫经中等。

　　序　温古者师讳也师学该显密职在翻译准开元录金刚智三藏于资圣寺译瑜伽念诵法七俱胝等经四部法师笔授若非深达秘旨焉能措笔于是哉言尝接诸贤等者即序主陈制序之意也谓予已尝攀接诸多翻译之英贤末后席肆预先闻此经是至极绝待不可比对秘妙之法门按开元录沙门金刚智译金刚顶瑜伽念诵法四卷七俱胝陀罗尼经时嵩岳沙门温古笔授具如彼说序主宿登翻译之场必是曾与诸贤商推斯经深秘之事故云尝接等言非敢窥测者陈谦敬也谓此绝待秘妙之法门理等天高言方海浚理等天高岂得以管见窥言方海浚焉能以蠡情测但专注一心归依敬仰耳。

　　序　辄以等者序主云我于如是绝待微妙之法门不敢窥测其高深但辄然以疏谬鄙拙之情思叙述乎根本枝末者焉。

　　大毗卢遮那成佛神变加持经义释演密钞卷第一
卍新纂续藏经第 23 册 No. 0439 大日经义释演密钞


　　大毗卢遮那成佛神变加持经义释演密钞卷第二

　　燕京圆福寺崇禄大夫检校太保行崇禄卿

　　总秘大师　赐紫沙门　觉苑　撰

　　后正释疏文分为三段初解题名次旌作者后释本文初文分二初疏题如前后指卷次者即卷第一三字卷即纸卷四尘为性是体是实第者次居不乱一者数之首唱是义是假义不离体假不离实第一即卷名卷第一又卷即所依色香味触四尘疏即能依声名句文四法是卷第一之大毗卢遮那成佛神变加持经义释名大毗卢遮那成佛神变加持经义释卷第一。

　　次旌作者即沙门一行述记此中分三初沙门二字标释子之通名次一行二字彰疏主之别讳后述记二字显述作之谦称且初言沙门者是略梵语具足应云沙迦懑曩翻就此方即云息恶谓息尘垢之恶故总有四种一胜道沙门二说道沙门三活道沙门四坏道沙门今此疏主若居凡地即属中二若在圣位通前三种也。

　　次释别讳者如前已明。

　　后显述作之谦称者述谓叙述记谓记录以我疏主叙述记录诸教及三藏所说文之与义成斯疏矣非自作也故云沙门一行述记。

　　后释本文者。

　　【疏】梵音毗卢等者此名义双标也毗云遍卢遮那云光明照为顺此方云光明遍照故华严疏云身智能所合为一身圆明独朗具德无边故立斯号言是日之别名者如此方呼日为灵曜或云朱明大明阳乌等今亦如是或云普光普明大光明等皆日之别名也言即除暗等者谓以身智二光除灭无明暗障照见心法明道觉自心本不生其心常住生大慧光明普照无量法性见诸佛所行之道故云除暗等也。

　　【疏】然世间至而无所增等者总有三喻初云然世间日则有方分者方谓方所分谓分限谓有内外昼夜等方所分限故。

　　【疏】复次日行等者第二喻也日行者日之行度也阎浮提者正云阎浮那提即是林名谓此南州从林立名呼云南瞻部州今就省略但云阎浮提也。

　　【疏】又如重阴等者第三喻也究竟诸法实相者且佛心之日久离戏论一切众生为无明烦恼所覆障故见有生灭断常去来一异之相若知诸法本来平等远离八不唯是一法界体时即是究竟诸法之实相也此之三喻前一是相大次一是用大后一是体大又初是报身次是化身后是法身思之。

　　【疏】以如是等者释通妨难也如有难云且世间之日则有方分昼夜照不照殊生灭等异遮那之日既无方分昼夜等殊坏灭始生等异如何得将以为喻耶故通释云以如是等种种因缘而实世间之日不可为喻纵也夺云但取其少分相似不全取以为喻故加以大名曰摩诃毗卢遮那故有经云帝释千目之身方于如来犹如聚墨又此摩诃应流至于下云摩诃成佛摩诃神变加持等。

　　【疏】成佛者者成谓成就佛谓觉者即是成就正觉之者也准梵文释时若言菩提但得名觉若言佛䭾也即云觉者今但略故谓以一切如来从凡夫地始发觉心或渐或顿修种种德断种种障功德满时即于一念不起而证菩提名为成佛又成佛之说随教不同且依显教总有六种一藏教说一生成佛谓小乘说菩萨三劫练修仍是凡夫菩提树下三十四心方成正觉谓资粮位断下八地俱生分别尽依第四禅起四善根入见道八忍八智前十五心见道第十六心修道四断忍中一分断有顶四谛下一地分别不出第十六心起九无间九解脱断证有顶九品俱生以此十八足前十六故三十四心一坐成佛二三祇成佛唯识论云谓具大乘二种性者(本智为二)备历三祇具经五位方始成佛三相尽成佛终教义也但以染相尽时即说成佛四初住成佛亦终教义即起信论说初发心位则得少分见于法身随其愿力能现八相广利众生此约悲智无二事理双修观行成佛故华严云若诸菩萨能与如是观行相应于诸法中不生二解一切佛法疾得现前初发心时即得阿耨多罗三藐三菩提知一切法即心自性成就慧身不由他悟五一念成佛顿教义也谓无始妄认众生一念悟时全体是佛此门大意无佛可成无妄可遣入其门者岂不佛乎六本来成佛圆教义也故华严云菩萨应知自心念念常有佛成正觉如自心一切众生心亦尔又云如来成正觉时普见一切众生成正觉乃至普见一切众生入涅槃皆同一性所谓无性等然上六说成佛之义如起信钞后依此宗成佛而有二种初显后密且显说者如下文云越百六十心三重妄执成等正觉或约百心成等正觉所谓欢喜地自有十心故华严经云谓利益心柔软心随顺心寂静心调伏心寂灭心谦下心润泽心不动心不浊心从初心至第四心得度五通境界(即配四地)从第五心至第八心得度二乘境界(即配八地)从第九心一向行菩萨道至第十心名为成佛佛者觉也谓觉自心性净本来常寂灭相然此十心从第一至第八名为见道从第九至第十名为观道(此与常教异也)见谓见于谛理约此进修观谓一向观于如来不思议境界秘密功德如是秘密之境非所见法出过心量故别名观道也觉者是觉知义谓已度二乘境界了知二乘心与菩萨心异若入二地时如前初地亦至第四心度五通第八心度二乘第十心成佛准此有信及入位与初地十心不异但此十心转复光显离垢也乃至第十地亦有十心即凡有一百心一一转胜如华严真金之喻可准知耳此初地十心满即能分身百佛土等如彼具说但百心成佛是宝炬陀罗尼经所说此经未到东土(阿阇梨亲传)已上是依显明今依密释者且以四字略示一隅即是正等觉心真言句也谓十方三世一切诸佛各以无量无边巧度门种种因缘譬喻言词演说诸法统而论之原其旨趣不出四字门故所谓阿(上)阿(引)暗恶也以阿字门故一切众生本有佛知见性众生不自觉知如来以种种因缘为彼净除眼翳使得开明即法华第一句云开佛知见使得清净即是此中净菩提心也既净菩提心当广示法界藏中不思议境界如善财童子入弥勒阁普见一切善知识遍学一切诸度门故法华第二句云示佛知见即长阿字大悲万行义也已具大悲万行次以娑罗树王华开敷智成大菩提故法华第三句云悟佛知见即暗字门也既成佛已即以加持方便普门垂迹导利众生了知常住之时如来众迹都尽以无迹故名般涅槃故法华第四句云入佛知见即是恶字门也若依字轮对如来方便智更有第五长声恶字门以无别体故此中不说又此五字统收一切佛法无有遗余故名为正等觉心又今且约一途修行次第作浅深差别说其实此五字各成一切如来智(即五方佛)各各统收一切佛法是故下文修观行时随学一心即见一切如来心即是华严如来成正觉时普见一切众生皆成正觉也如是一心见一切心旋转无碍故名正等觉心也言具足梵音等者成字是唐言三菩提此云正觉亦名正知准华严经无有最字故彼疏云成最正觉亦能觉智开悟称觉离倒为正获得名成此当相解若拣别者凡夫倒惑佛觉重昏二乘虽觉不名为正但知法有未知法空但悟我空未知我有有厌生死空沉涅槃颠倒未除岂得称正菩萨虽正有上有修不得称最设位极称最亦未名成佛独能故云成三菩提。

　　【疏】神变加持者神是智之妙用变是智之所了又神即神通变即变化俱属智也瑜伽云一能变通谓改转故二能化通谓化现故能转所余有自性物令成余物名为能变随欲为作诸未有事故名能化今此中言变不言化者变广而化狭变具十八化唯三种变十八者一震动二炽然三流布四示现五转变六往来七卷八舒九众像入身十同类往趣十一显十二隐十三所作自在十四制他神通十五能施辩才十六能施忆念十七能施安乐十八放大光明如下疏云然以佛神力故令瑜伽行者于无量劫谓如食顷或演食顷为无量劫延促自在咸适众根无定相可得即是第一能变通化三者一化为身二化为境三化为语化为身者化自他身为他自身或一或多如是等类化为境者化似众宝饮食资具等化为语者妙音广音系属自他又下疏云谓将说此平等法门故先以自在神力感动大众悉现普门境界秘密庄严不可思议未曾有事因彼疑问而演说之所谓庄严藏者谓从一平等身普现一切威仪如是威仪无非密印从一平等悟普现一切音声如是音声无非真言从一平等心普现一切本尊如是本尊皆是三昧然此三业差别之相皆无边际不可度量如是毗卢遮那普于十方世界一一皆现佛加持身是一一身各有十佛刹微尘等菩萨金刚大众此诸人众诸根相好亦复无边如胡麻中油遍满法界无空隙处如是庄严相显时无所从来隐时亦无所去毕竟平等不出于如即是第二能化通也上是神变言加持者加谓加被持谓任持佛以如上神力加被任持现前大众得见如是不思议庄严境界如来若舍加持之时则不复现神变之加持故云神变加持也。

　　【疏】然此自证等者然者然前起后之词言自证者但是佛佛自证不从他得也故下疏云如是自证之境说者无言观者无见不同手中庵摩勒果可转授他人若可以言语授人者释迦菩萨蒙定光授决之时即应成佛何故具修方便要待无师自觉方名佛耶一切心地者有心量之地也。

　　【疏】加持三昧者三昧是定亦名为誓即是住于自在神力加持之定也。

　　【疏】因陀罗者帝释也者梵语因陀罗此云尊帝释者帝之一字即是因陀罗梵语讹也正云印涅哩(二合)略云帝盖声势相近今时帝王顺天立号犹得梵名耳释者具足应云释迦啰主也即三十三天之主也今言帝释者即尊主也皆就略音故曰帝释言犹如千日者谓天帝威德光明类乎千日如经云帝释所有光明犹如千日等为释天之主也。

　　【疏】次云入真言门住心品者释此品题分为二段初别明真言后总释品目且初文者曲论真言体相不同一者真言通体即唯阿字通与一切真言教法而为体故不唯真言至如万类名言皆有此能诠音声下文备显凡开口之处尽带阿音如书一字入一切字中但初下笔若点若𦘕便当阿字轮表体便是法界本不生性即与诸法而为实体由此梵王世界坏时吞啖众字于口角边唯留阿沤二字阿表于无沤表于有即当佛法中真空妙有法界体也虽成诸字而不坏其本体如水全波而不失湿之自性常是随缘常是不变二者真言别体即三十四字各各随其功义与彼真言而为体性且如五方真言体者东方以吽字为体南方以怛啰(二合)字为体西方用迄嘌(二合)字为体北方用恶字为体中方用[金*(离-禸+ㄆ)]字为体若论三部真言如来部以阿字为体莲华部用娑字为体金刚部用嚩字为体如下普通真言藏品中明法界漫荼罗圣众随一一真言各有字门而为体故总是辨真言体次明真言相者或彰句义或辨二合加圆点以表果满置傍𦘕而显因修声分男女字具界缘既生不生而无杂乃性非性而有殊具说其相临文可知问既以阿字为真言体遍在随方教法皆有真言何故但论天竺之音乃曰真言答但如来现出世之迹始自天竺传法者且约梵文作一途明义尔如下疏有此答问曰既约梵文一途明者岂西方梵文俱是真言耶答曰虽梵文是同而显密有异若作真言说处则为密教若作显言说处则是显教且如此方言音亦有显言亦有咒语如急急如律令等语咒火不烧咒𤷡令停盖作咒用不同显言不可一切言音都属咒语都属显言既尔且如此经亦有显言应属显教释曰密宗一一文言无非字门秘密加持而为体性虽有显言从宗体俱属秘藏如法华陀罗尼品若随显教宗尚俱属显教若随密宗所尚俱属密摄或说真言或称神咒或号陀罗尼但名义有殊皆属密藏次总释品目者入者达解达解真言之道理故以智为体真言者真谓真实离妄倒故言谓言音悟众生故以教为体言是其体真是其用谓此言音之上有彼离妄离倒之义用举体就用言即真故摄用归体真即言故名曰真言门者无拥义为出入之通由即是其用谓彼真言体有彼无拥用举体就用真言即门摄用归体门即真言名真言门又真言门为所入入为能入能入从所入以得名是真言门之入名入真言门依主释也住心者住谓安住令菩提等愿不动故心者灵明是知见之真实相故又住是三昧于三昧中即见自心即疏云自心发菩提等住是能住心是所住能所相望作依主释又上入真言门是因住心是果因果相望亦依主释品者类也别也即诸品之通名入真言门住心乃此品之别号以通从别以别简通是入真言门住心之品名入真言门住心品或以此品即当经之序品如华严世主妙严品故疏云此品统论经之大意也言说窃谓等者窃者私也即疏主自谓也如有难云此品梵本既有二题必应义理各殊今略去修行但存住心岂不违于梵本乖于修行耶答云窃谓入住之义已兼修行故离繁文但着其一于理无爽。

　　【疏】自心发等者自心者即本心也以一切众生虽知自心本有佛知见性若不练修终难得显是以诸佛如来以神力加持说此三密方便为所入门令修行之者措心有地依教勤行安心彼中而修趣之然后克证不从他得若离自心执有发修见证终无得理譬如磨砖取鉴钻冰求火徒受疲劳耳又此中有六个心字前二是因后四是果又前一是菩提心第二是大悲后四是方便又中间二心是自利后二是利他前二通二利言从因至果等者谓从初发菩提乃至严净佛国从因至果皆不离自心因亦是自心果亦是自心心即菩提故云皆以等天台云新佛成旧佛旧佛成新佛是也又下疏云行者欲知真言行及果者当于心处求之意云入此真言门者即能识于自心之处若知是处即得真言之果也又此果字有本是无字即皆以无所住而住其心谓行者入真言门修三密时贪着其事则不离我人寿者之相不得名住何以故有所住故若观如是三密之相虽从缘生不异于如即是不住而住住而不住初发心时便成正觉不由他悟故云皆以无所住而住其心也经如是我闻等者如来说经有五种成就一信成就二时成就三教主成就四处成就五众成就言如是我闻者信成就也一时者时成就也薄伽梵者教主成就也住如来加持法界宫乃至大宝王楼阁等处成就也次云其金刚名曰虚空无垢等众成就也准智论又说六成就开信与闻而为二故世亲菩萨般若灯论亦有六义如彼颂云前三明弟子后三证师说一切修多罗其事皆如是言如是者结集者指斥之词也谓指此经如我所传是佛所说故称如是注无量义经云至人说法但为显如唯如为是故云如是言我闻者结集者言若从他传闻不必如是我亲承金口而闻而非谬矣又佛临般涅槃时侍者请曰一切经首当置何言佛敕阿难当置如是我闻故大术经阿难请问四事一佛灭度后诸比丘等以谁为师二依何处住三恶性比丘如何调伏四一切经首当置何言佛告阿难我灭度后以波罗提木叉为汝大师依四念处住恶性比丘梵坛治之梵法默然不应打骂但默摈故一切经首当置如是我闻等言一时者一者简数之语时者一期之号时无别体依法假立今言一时谓即简去四时八时十二时等但取说听会遇无差生灭不二故名一时又如来说经时有无量不能遍举一言略周故云一时言薄伽梵者翻就此方或名能破或云持众德或名有德或名世尊谓佛地论有二义释初成德义后破魔义初成德者薄伽梵声依六义转一自在义永不系属诸烦恼故二炽盛义炎猛智火所烧炼故三端严义三十二相所庄严故四名称义一切殊胜功德圆满无不知故五吉祥义一切世间亲近供养咸称赞故六尊贵义具一切德常起方便利益安乐一切有情无懈废故初一断德次一智德后四恩德如次应知后破魔者谓能破坏四魔怨故如下具明言住如来加持者住谓居住即是出现之义如来者上言薄伽梵即是毗卢遮那本地法身今言如来是佛加持身即是应身谓从加持而现起故加持之身名加持身。

　　【疏】今此宗等者谓此秘密宗中也对彼称此谓彼显宗之中具足六义都名一薄伽梵更无别义今此宗中以字义释之复有多名故云今此言其本末有等者谓人体上本无能破之名但由执持利器世间之人观其事相之迹强以之号能破者易云以物得通谓之曰道以微妙不测谓之曰神以应根变化谓之曰易总而言之皆虚无之谓也圣人以事名之随其义理以立其号矣故云其本等。

　　【疏】二乘虽破等者此通妨也谓有难云谓佛如来具大智慧能破无明烦恼称薄伽梵二乘之人亦能有之何不名为薄伽梵耶答二乘虽破三毒但破我执法执仍存虽除种子未尽习气如盛香器余气现在故曰亦不了了等。

　　【疏】欲求等者求者希求欲即是求作持业释如对法第十六卷即欲界五趣一切种类皆欲求故由欲求力不脱欲界招欲界苦等此中义别谓善法欲也。

　　【疏】即是般若佛母者般若即佛母故故大品云欲为诸佛内眷属欲得大眷属当学般若波罗蜜欲过声闻辟支佛地住阿毗跋致地当学般若波罗蜜等若得与此相应烦恼戏论皆悉永息非如世间五欲热恼虽小止息而实更增如担重易肩何曾有乐又涅槃经云若常愁苦愁遂增长如人喜眠眠即资多耽淫嗜酒亦复如是等是为此中女人义也言以密教不可直宣等者不可直说是般若佛母故言女人此宗多有如是隐密之语修学之者应当触处类例而思之耳。

　　【疏】一切世间至如佛者一切世间者即三世间谓众生世间器世间智证觉世间俱名一切今但约众生名为一切谓众生世间种种差别无量无边名为一切名声者名谓名号即十号等声谓音声即说法等如法华经神力品云尔时世尊于文殊师利菩萨及比丘比丘尼八部众前现大神力出广长舌上至梵世一切毛孔放于无数光明遍照十方世界普皆见此娑婆世界无量无边众宝树下师子座上诸佛及见释迦共多宝如来在宝塔中坐师子座见是事已得未曾有即时诸天于虚空中高声唱言过此无量无边百千万亿阿僧祇世界有国名娑婆是中有佛名释迦牟尼今为诸菩萨说大乘经等如是名声一切世间无有等者或名谓名称声谓声誉即是名称普闻无量世界之谓故云一切世间等。

　　【疏】本地法身者即实相法身也一真实相为万化之本犹如于地为万物之依故曰本地言法身者谓此实相能轨持万化即此轨持假名为身法即身故本地即法身并持业释又法身有五清凉云一法性生身言其生则本之法性故二功德法身推其因则功德所成故三变化法身就其应则无感不形故四实相法身语其妙则无相无为故五虚空法身称其大则弥纶虚空故于此五中今当第四实相法身以别拣通即本地之法身言次云如来是佛加持身者即应身他受用也次疏释成其所住处名佛受用身言如来心王等者如来是所住心王为能住如一切诸佛说法仪式皆住于应身即本地身为教主也约别就胜唯是真身故经云应化非真佛亦非说法者推功归本言法身说又下说法处即如来身师子座亦尔依正尚犹无碍岂佛身真应而局定耶亦得名如来身说国土身说菩萨身说等今但说真应二身如般若论说有二佛一真佛即法身二非真佛即应化身又华严云诸佛真身本无二应物分形满世间又云佛以法为身清净如虚空所现众色形令入此法中等然诸经论或说三五九十身等统而明之一法身也。

　　【疏】既从遍一切处等者即法界处也即从法界加持力生故下经云时薄伽梵广大法界加持疏释云毗富罗是广大义谓深广无际不可测量如是诸法自体名为毗富罗法界诸佛实相真言实相众生实相皆是毗富罗法界以此更相加持故故名法界加持也生者出现义又此应身既从本地加持功德力生即与本地无相法身无二无别清凉云如冥室㬢光随孔而照光虽万殊而本是一故曰既从遍等。

　　【疏】离诸过罪者离四句百非也四句者谓有无亦有亦无非有非无清凉云四句之火莫焚是也百非者然众生迷执虽多不出一异有无四句约此以明百非谓一亦一非一非非一异亦异非异非非异有无亦然共成十六三世各十六成四十八断常二见各四十八成九十六并本四句都成一百皆违正理故云非也。

　　【疏】此与释论三种金刚三昧等者一金刚三昧得此三昧者能贯穿一切诸法亦无不见是三昧能通达诸三昧是名金刚三昧二金刚轮三昧得此三昧者即能持诸三昧是名金刚轮三昧(轮者摄持义故)三如金刚三昧得此三昧者能破一切烦恼结使无有遗余譬如天帝释手执金刚破修罗军是名如金刚三昧故云释论等。

　　【疏】所谓如来实相智身者此之法界全是如来实相之身既是如来实相之身何有处耶由加持故即是真实功德庄严之处也亦是华严十身中之智身也。

　　【疏】故曰宫也者释名曰宫穹也言屋见于垣上穹崇然也(即高显貌)易曰上古穴居而野处后代圣人易之以宫室上栋下宇以待风雨盖取诸大壮此其始也若以心王所都即佛身名宫若以摩醯首罗住处即是器界今为如来有应之处无不是此宫即属应身是加持住处随世为名故曰宫也。

　　【疏】五种那含住处者那含者即不还也此有五种一中般那含谓处中有而般涅槃者二生般那含谓处生有及本有中而般涅槃者三行般那含谓加行精进而般涅槃者四无行般那含谓有速疾道不假加行而般涅槃者五上流般那含谓从下向上而般涅槃此般涅槃谓得果义谓阿那含而得阿罗汉名般涅槃广如义林言住处者是五种那含所依住处谓无烦无热善现善见色究竟言净居者谓离欲诸圣以圣道水濯烦恼垢故名为净净身所居故名净居或此天中无异生杂纯圣所止故名净居何因得生为谓声闻杂修静虑新造引业故能生于五净居天俱舍二十四云应知此中无漏势力熏修有漏令感净居故名杂修初后刹那无漏中间刹那有漏以初后心资于中间有漏定心令感净居名为引果若大乘说与彼全殊谓初后有漏中间无漏无漏定力展转资昔感生业种令势殊胜生五净居以初念有漏而为加行复除定障次念无漏为无间道正除定障后念有漏为解脱道故熏修满若以有漏为中无漏为初后者岂以无漏与彼有漏为加行耶故异小乘也。

　　【疏】兼得浅深等者浅谓执持执持金刚杵也深谓任持任持金刚印也。

　　【疏】约菩提等者虽法与人能有异然恐难解今以漫荼罗释之漫荼罗者圣贤集会之处也谓于漫荼罗中若但置印名法漫荼罗即是约菩提义即有无量无边金刚智印故若于彼中置一切圣贤一一圣贤复各持其印依位而住即是约佛陀义有无量无边持金刚者。

　　【疏】然以自在神力等者谓如是智德唯佛与佛乃能持之若诸佛但住如是境界则众生不能以是蒙益是故然以自在神力等。

　　【疏】持大空之战具者楞伽云大慧何者第一义圣智大空谓自身内证圣智法空离诸邪见熏习之过是名第一义圣智大空大空即智也今此诸执金刚各从一门内自证智遍一切处破诸众生无明障染义名战具大空智即战具名大空战具作持业释。

　　【疏】言之者乃语助词也或执金刚者各随一门法界幖帜谓是杵等是大空之战具可作依主。

　　【经】游戏神变者谓以如来本行菩萨道时以一体速疾力三昧行种种诸度门自利利他现诸神变游履快乐即是踊跃超升义或将菩萨身作佛身等或以涅槃现生死华严经云谓以众生身作刹身而亦不坏众生身是菩萨游戏以刹身作众生身而亦不坏刹身是菩萨游戏或以涅槃示生等皆不坏其相乃至于定出入自在无碍眼根门中入正定耳根门中从定出六根六境逆顺超越自在无碍是类皆游戏也。

　　【疏】信解者即信谓印忍信向解谓解行一切众生从无始来未闻出世三宝但归依世间外道天神后遇善知识为说佛法殊妙则能印顺忍可名之为信后发菩提心乃至成佛中间起种种行愿名之为解下文广释言始从真正发心者离妄称真远邪为正妄谓分别邪即二边若有是相不名真正如常发菩提心已然为显示真正之相云今所发觉心远离诸性相乃至空性圆寂故等若与此相应即是真正发心傥朱其旨非真正也此等行相下疏备陈宜细体焉。

　　【疏】如善财等者华严经云尔时善财童子恭敬右绕弥勒菩萨摩诃萨已而白之言唯愿大圣开楼阁门令我得入时弥勒菩萨前诣楼阁弹指出声其门即开命善财入善财心喜入已还闭见其楼阁广博无量同于虚空阿僧祇宝以为其地阿僧祇宫殿阿僧祇门闼阿僧祇牕牖乃至善财童子于一处中见一切处一切诸处悉如是见乃至尔时弥勒即摄神力入楼阁中弹指作声告善财言善男子缘起法性如是此是菩萨知诸法智因缘聚集所现之相如是自性如幻如梦如影如像等疏主今取此文意者若真言行者见闻触知此境界时即同善财入弥勒阁中于一处中见一切处一切处中悉如是见即观十缘生句与华严宗不相异也。

　　【疏】上说金刚等者上以金刚法界属如来智身宫即如来应身次明楼阁宝王亦是如来身者即国土身今云师子座即菩萨身如理应思。

　　【疏】于九十六种者谓西方外道有九十五种若兼佛法成九十六谓佛法中有人虽披至典不达圣旨心行理外亦名外道一乘不希大果亦名外道他教广序不繁具引。

　　【疏】问曰佛所说经等者此问意云佛所说经即应直宣正宗何须先住处及眷属耶答曰譬如国王乃至下文易见今又通云谓佛设教必不徒然若不先明住处眷属何存若不次辨眷属当根则阙故五种成就阙一不可是故次第须如是也。

　　【疏】如净虚空等者如净虚空体离一切障翳垢染无能取也及离一切分别无所取也若于虚空体上见有障染名为执诤若于虚空上分别是净是垢即名戏论虚空不尔故能远离也净菩提亦复如是法合易知。

　　【疏】次虚空游步等者即是前游戏神变义彼中疏释云梵云微吃哩抳多是踊跃游戏神变义谓初发心已来深种善根起种种愿行庄严佛土成熟众生恒殊胜进不休息故即是超升腾跃义如是游戏即是菩萨自在神通等正与此同。

　　【疏】复次虚空等者谓此无垢执金刚即是菩提心阿字门平等种子亦即是菩提心此菩提心即是三句义中第一菩提心为因句言修无住行者即是游步金刚长阿字之行此行即是三句义中第二大悲为根句虽有菩提心愿若不起行愿必虚故所谓菩萨发大心决定修诸行言譬如等譬如世间虽有种子不以播殖方便根芽无由生起虽有菩提因种若不以大悲万行播殖方便终不生根言故次明等者结成所以也。

　　【疏】如萌芽等者谓由大悲为根萌芽已生四大时节为缘(此上属大悲句)又以虚空不碍令此萌芽念念滋长(此属虚空生句)言菩提心亦如是等者为如萌芽已生虽有水土等缘若不得空有增上碍不能滋长若得于空无增上碍乃能滋长净菩提芽亦复如是虽有万行为缘若有所得不能滋长今此万行皆无所得名为大空善巧方便令菩提芽高出无极名真实生亦名大空生大空之生故以为名也言所谓大空者即不可得空暗字门生此空即是三句义中第三方便为究竟句也。

　　【疏】如萌芽增等者谓此萌芽念念增长然后茎叶华实渐次滋繁华果殊芳故名杂也。

　　【疏】复次以种种法界等者谓种种法界色即是萌芽茎叶华实染谓庄严之染非垢染也言成大悲漫荼罗者漫荼罗圣贤集会之处万德交归之所故下经云尔时金刚手白佛言世尊云何名此漫荼罗(从因为名)佛言此名发生诸佛漫荼罗(诸佛无不从此生故)疏释云下菩提心种子于一切智心地中润以大悲水照以大慧日鼓以大方便风不碍以大空空能令不思议法性芽次第滋长乃至弥满法界成菩提树王故以发生为称名发生诸佛漫荼罗也。

　　【疏】曲中者曲谓委曲中(去)谓不失诸佛威仪无不委曲成就于物虽成于物而未曾失于规矩方圆任器也或以曲谓随他意言中谓顺自意语皆成佛事也。

　　【疏】然上来等者通疑妨也问若一切诸法入此如实智时究竟平等同一实际者何故说有因果自他有为无为等深浅之异耶答为欲分别令易解故。

　　【疏】发同体悲愍等者谓直取一切众生身与己身无异故名同体起信钞云直见众生如父母亦未若见同己身拔苦之心可谓深矣言众生等者若无同体方便者尚不能自救况救一切众生耶言此是如来一德者谓佛具有四德一行愿德二慈悲德三无上慧德四三昧德今当四中第二德故名如来之一德也。

　　【疏】如一阐提等者言一阐提者是乐欲义乐生死故而断善根无成佛之寿命故名必死二乘已死者谓二乘之人于空作证入于灰断故名已死如是必死已死二种之人虽世有良医见之拱手诸佛医王则不如是明见一切众生皆有如来知见性故必定师子吼师子吼者涅槃经云决定说也决定宣说一切众生皆有佛性也。

　　【疏】为此一事因缘等者即一大事因缘也清凉云无二无三故名一佛因佛果故称大因果干能令物解脱并称为事如来因此故出现尔大事即因缘也又正因佛性为因缘因佛性为缘了因所了为因生因所生为缘皆为成于佛果大事大事之因缘也如来为此大事之因缘故出现于世故云唯等。

　　【疏】譬如真金体性纯净者顿悟也谓顿悟菩提之心本离诸障即南宗云明镜本清净也言若种种炼冶者渐修也谓初质尚与微垢共住要假炼冶磨拂方得明净即北宗云时时劬拂拭也若得此意者则南北二宗不相仇仇矣又前离一切障等者此中有四初法次喻三指义四结名今初为始后大心众金刚道功德之相以次段刃迅之称是究竟智也今约因中具有粗细极细三重妄执障翳菩提即以地前秘密方便越初一重粗妄执名离一切障出世间心生见心明道时净菩提心始得显现如是练修至八地时越第二劫一重细妄执名离一切障其菩提心逾胜逾增更益方便乃至金刚道中越第三劫极细妄执名离一切障其菩提心与如来等此位但有四分之一佛地之障存焉次喻譬如真金体性纯净者出矿之金也种种练冶众宝磨莹者迤逦融明倍增光彩也三指义初质尚与微垢共任者对彰法喻也谓金才出矿则喻见道见未曾见谓之初质矿妄已除细者尚在名为微垢种种练冶得至八地细妄虽断极细者俱众练磨莹复倍于前至金刚定越极细妄执唯佛地障解脱道断故此乃四分之一最后微垢也是则三劫有物质之实二位遣微垢之妄故曰初质尚与微垢共住能持已下第四结名可知又解言初质者谓本觉体根本名初微垢即微细无明也。

　　根本净觉自体无染与细障俱也问曰本觉之体既在缠位应与粗惑共住何言微垢耶答根本无明与本觉齐觉与不觉相对立故最相近故粗惑枝末与始觉相当由是本觉断时先断细者始觉断时先断于粗义相可解。

　　【疏】一切难断处等者此所断法有多不同即变易生死二障习气根本无明即是第三重妄执等名难断处唯佛可除乃至十地满心未能断故唯佛智能断名为难断又下疏云一生补处菩萨尚有一死未离怨对如来智身本不生故则无有死是永离怨对是故不动明王能煞灌顶菩萨粗重之身断其变易之命况余三界众生极暴恶者言难伏处悉灭者总以三毒为难伏法所谓众生以贪瞋痴三为根本故乃至如来为欲调伏阎浮提众生故以补处身从兜率天下而转法轮乃至于舍卫国现大神变制诸外道及旷野鬼神诃栗底母种种难化众生世尊初成正觉于金刚界漫荼罗摄召三千世界普门大众时有摩醯首罗天王即是三千大千世界主住于世界最中以慢心故不肯从命而作是言我是三界之主更有何等世尊而召我耶于时不动明王白佛言世尊此有情故犯三世诸佛三昧耶法当以何法治之佛言可断其命时不动明王即以左足蹋彼顶上宝冠半月中右足蹋彼妃首冠半月中尔时摩醯首罗寻即命绝即于闷绝之中证无量甚深三昧得无生记乃至深释者三千大千世界主即是无始无明于一切生死中而得自在唯此菩提心王能制伏之乃至煞彼无常之身命令得常命等如下疏引故云难伏处等。

　　【疏】如来甲所谓大慈等者谓即诸佛之慈非因位之慈如释迦如来菩提场中将成道是时天魔领诸魔属欲坏菩萨不得成道菩萨尔时被大慈甲魔不能为害言不为一切烦恼断伤者降烦恼魔也故下疏云是中更有难降伏处所谓诸烦恼等魔(此等字者等取蕴死也)无有形相方所亦无足迹难可觉知于一念中亦皆殄灭故云不为一切等。

　　【疏】所谓住大空慧者即无分别之慧也安住此空慧即是住无戏论言是处等者是处即指缘起实相处谓于是处不观生灭断常去来一异名戏论息即同于涅槃若真言行者住此空时应深观察若失般若方便多堕二乘地证小涅槃故下疏云此名极无言说处尔时心住无为法相若失方便则堕二乘然以菩提心势力还能发起悲愿不堕二乘也。

　　【疏】如是妙权等者妙是妙权即是佛加持智此方便智从如来十力生即十力是能生方便是所生故智论云以是处不是处智力分别筹量众生是可度是不可度即智力是能生分别等下是所生下准此知以业报智力分别筹量是人业障是人报障是人无障以禅定解脱三昧智力分别筹量是人着味是人不着味以上下根智力分别筹量众生智力多少以种种欲智力分别筹量众生所乐以种种性智力分别筹量众生深心所趣以一切至处智力分别筹量众生解脱门以宿命智力分别筹量众生先所从来以生死智力分别筹量众生生处好丑以漏尽智力分别筹量众生得涅槃佛用是十种力度脱众生审谛不错名十力生。

　　【疏】皆有多声等者多声者应云梵语誐誐曩尾罗惹南誐誐曩尾讫哩柅多南乃至野又钵底南南者多声即是等义众义如云佛䭾南达磨南僧伽南问又云佛䭾耶等与此南字一耶异耶答野是假者即目觉者义无相滥。

　　【疏】然统其纲要等者谓大本有十佛刹微数尘等今此统其大领所要用者上首一十九数枝未眷属皆悉随之于此持明宗中通途用者不以为阙少耳又解宗通之用者然此经宗有通该法界之用若人若法皆无尽故今言十九既局数数岂不违于宗通之用耶答若准梵本皆带多声即是等言今置等言局过斯遣矣又此所列一十九众皆是如来内德所现为影响众其当根众何者是耶故下疏云然此诸解脱门所现善知识各引无量当根同入法界漫荼罗即此所引为当根众也。

　　【疏】世界海等者上显如来差别智印其数无量且以如来十力各对一佛刹微尘表众会之数未知诸佛所化分剂由是疏指释论显之彼论五十五云复次三千大千国土名一世界一时起一时灭如是等十方如恒河沙等世界是一佛世界如是一佛世界数如恒河沙等世界是一佛世界海如是佛世界海数如十方恒河沙世界是佛世界种如是世界种十方无量是名一佛世界于一切世界中取如是分是名一佛所度之分也。

　　【疏】形色性类皆有表像者形谓凞怡忿怒色谓青黄赤白盖分性类差别故表息增降敬余法门例尔。

　　【疏】能令三业同于本尊等者谓行人三业即是本尊三业本尊三业即是行人三业如是本末平等无二自然从此一门得入法界即是普入一切法界门如从一门见王即是遍入千门万户行人随从一门即须直入但恐门首稽留或外事所牵终不得见如来法王也。

　　【疏】复次行人等者谓修行之人虽学于慧若无禅定但名狂慧犹如将灯安向风中闪烁不定照用不得分明若置室内停停不动照用即得分明故次文殊妙慧明除盖障三昧也。

　　【疏】佛身四德者一行愿弥纶二佛宗不断三大悲演法四深定除障如是次第而配属之。

　　【疏】大邪见大爱等者涅槃云一切烦恼邪见摄尽谓破坏三宝焚烧善根戒经十种谤三宝为最重故邪见称大若据发润生死流转无明爱取为大若据远随现行障无学道我爱慢为大余可名轻若烦恼当体相望则十大烦恼为重随惑为轻等今此智人必能说法破坏故名摩诃萨。

　　【疏】此索哆等者前云萨埵直呼于人今云索哆乃属人之功业即是忍乐修行坚持不舍言声明有如是法者即八转声法也谓前云萨埵直目众生之体即体声也今云索哆直属众生之业即业声也如言薄伽梵薄伽伐帝言薄伽梵即体声也言薄伽伐帝即转声中业声也圣教多译为萨埵者盖相传习学之者随顺其言辞耳。

　　【疏】一者愚童者愚谓愚痴童谓婴童取未会分别也下经云愚童凡夫类犹如羝羊疏释云羝羊是畜生中性最下劣但念水草及淫欲事余无所知故顺西方语法以喻不知善恶因果愚童凡夫也法华经第一入生死险道相续苦不断深著于五欲如牦牛爱尾等(云云)。

　　【疏】二者有识者谓有所识知者也对前愚童故称有识也。

　　【疏】出过一切等者一切之言摄尽内外有诸外道计我自性即同欲界或同色无色界乃至谓非想处即是涅槃或言梵王毗纽天等生一切法又如犊子阿毗昙中说譬如四大和合故有眼法五众和合则有人法是人法在不可说藏中又说一切有道人言神人一切法门中求不可得如龟毛兔角常无而阴界入实有自性以如是等戏论法故盖由不识其心今此菩提出过如是臆度戏论种种过失一向纯净即是众生本心了知此者名之为菩提萨埵也。

　　【疏】即经所谓越三时至法门也者言越三时者越谓超越三时即是过现未来三时分也谓超越彼三世之时分故且世间时分则有过去未来现在刹那不住修短之异此遮那实相之日圆明常住湛若虚空无有如是差别之相又释论云诸佛有无碍解脱菩萨有不可思议三昧能令多时作少时少时作多时又如说法华经六十小劫谓如食顷(云云)此说经之时分复当云何故天台云夫心冥至道则浑一古今法界无生本亡时分况无涯之说念劫圆融哉故今以无时之时名越三时矣。

　　【疏】三十时等者智论云日名从旦至旦初分中分后分夜亦三分一日一夜有三十时春秋分时十五时属昼十五时属夜余时增减五月昼十八时夜十二时十一月翻此言十五时属昼三分中各五时也。

　　【疏】如法华序分等者故法华经序品云尔时佛放眉间白毫相光照东方万八千世界靡不周遍乃至雨曼荼罗曼殊沙华栴檀香风悦可众心以是因缘地皆严净而此世界六种震动乃至文殊当知四众龙神瞻察仁者为说何等尔时文殊师利语弥勒菩萨摩诃萨及诸大士善男子等如我惟忖今佛世尊欲说大法又云我见灯明佛本光瑞如此以是知今佛欲说法华经言从地涌出品者经云尔时他方国土诸来菩萨而白佛言愿于娑婆世界护持此经佛言不须汝等我娑婆世界自有六万恒河沙等菩萨各引尔所眷属护持此经言讫有无量千万亿菩萨同时涌出乃至我于伽耶城菩提树下坐得成最正觉转无上法轮尔乃教化之令初发道心今皆住不退悉当得成佛因此弥勒及诸菩萨坏疑云父少而子老举世所不信如来为破此疑方说三身寿量今此亦尔现普门不思议境界感动大众因彼疑问说此平等句法门也。

　　【疏】内修般舟三昧者般舟此云佛立摩诃止观云般舟三昧翻为佛立三昧佛立有三义一佛威力二三昧力三行者本功德力能于定中见十方现在佛在其前立如明眼人晴夜观星见十方佛亦如是多故名佛立三昧。

　　【疏】和合亦无者谓行者于般舟三昧中见此不思议加持境界时作四不生句观之如是境界之相由自心净故生耶若由自心生者即不异外道计一切法从自性生或计从他生谓计梵王能生等亦不异外道行者如是观自他都无所得乃合观之如是境界为共生耶若共生者则有二过何以故若谓内心为自待佛加被而得生者即此自心中先有佛耶为先无耶若先有之佛之加被则无所用若先无之佛之加被复何所用故共亦不生也。

　　【疏】轨匠其心者轨者法也匠者工也匠之作不失于法也如美玉蕰在石璞之中不得良工琢磨则不成至宝众生菩提心宝在烦恼石中若遇如来说法方便轨而匠之则成法器也。

　　【疏】因陀罗等者因陀罗者即帝释也如天帝释殿以珠网覆上一明珠内万像俱现珠珠皆尔此珠明彻互相现影而无穷尽今此亦尔一尘刹内万像俱现刹刹皆尔此刹体空更相现像像复现像而无穷尽故云因陀罗等。

　　【疏】今略举三圣等者谓有难云上举四菩萨为上首表佛四德有所偏阙则不成无上菩提今又举三圣有何所以耶故疏通释云上举四菩萨前已备彰今标三圣即表三部谓漫荼罗庄严之藏所具圣众虽差别无量三圣摄尽所以偏举也谓执金刚是金刚部赤色有降伏普贤是如来部白色有寂灾观自在是莲华部黄色有增益言举此三点者即此三圣亦是摩诃般若解脱法身谓执金刚般若德普贤法身德观音是解脱德又释三点者即梵书伊字常途释云如摩醯首罗面上三目今又显之出梵书伊字ī 也湛三点者此之谓也。

　　【疏】如外睹漫荼罗等者形内称外谓大悲胎藏漫荼罗而分三重从内向外此当第三故以名焉。

　　【疏】若离如是实相等者谓第三重漫荼罗所现庄严眷属多是诸天魔梵八部之众及鬼子母鸠槃荼等虽现如是种种相状然皆即是实相之印行者观行与此相应以此为门皆见中台大日之尊若不知如是秘号皆随爱见所生与天魔外道作诸尘劳伴侣耳。

　　【疏】复次行者初发等者谓从初发菩提心时便得入于阿字之门即是从如来金刚性生金刚性谓如实智坚固性也言当知之芽者菩提芽也此芽生已中间运运者地地增进乃至成菩提树王更无行可增等。

　　【疏】唯以一行一道者谓从初发心入菩萨位乃至满足十地但以一真言之行一真言之道而成正觉。

　　【疏】若于异方便门等者谓入佛方便有无量门门虽无量若开显密意则皆不离此一实乘矣。

　　【疏】得至虚空无垢等者犹如虚空毕竟清净不为一切尘垢所染心亦尔不为蕰处界等诸垢所染故以为名至下第六无畏处广明。

　　【疏】然以四不生义观之者谓一切法不自生不他生不共生不无因生如下文说。

　　【疏】将欲开权显实说法华经者古有多义且依清凉故华严钞云谓有问言若会三归一者为会昔三而为一耶为会昔三归今一耶答具斯二义初则会取昔三为今之一后则废昔之三立今一故取则昔小皆取废则昔大亦废然开废等言有局有通局者约教则废三立一三教者虚设故约理则开三显一开无三理一极自彰故约行则会三为一三乘之行皆佛因故约果则会三归一三乘之因同归一果故通者唯废一种则约于教开会等言并通三种言约开三显一则三者一者约理则昔说三种闭于一实今云无三则一理自现故云开方便门示真实相约行则昔说三乘行别方便门闭于一实今会为一则方便门开一实显矣故云汝等所行是菩萨道约果者昔说三果不同是方便门闭于一实今云三果虚设唯有极果无上菩提故云心生大欢喜自知当作佛则实相显矣更有多义不烦具引故云开权显实说法华经也又慈恩一乘章云虽依诸教总会此四然法华中显会教理密会行果会教理者经云诸佛智慧及智慧门一雨普润会教也牛车宝所会理也此以所诠名之为理非要真如欲显所得甚深难解有所言说意趣难知道场所得法无能发问者我意难可测亦无能问者亦显法华开方便门示真实相即是法华开敷秀出密亦通会行果二种乘此宝乘直至道场即会行故中设化城为至宝所即会果故此则正显昔权今实故也言将演遍一切乘者谓次下文所说种种法门各是一种运生之义又一一门皆遍一切处名遍一切乘也言自心成佛之教者即是所说平等句法门也若有行者住于此乘初发心时便成正觉不由他悟故曰自心成佛之教也是故如来所现十佛刹微尘数等诸善知识及法界门为表之也。

　　【疏】智者见其至宗本者智者执金刚秘密主也秘密主睹佛示现无尽庄严之迹则喻晓如来自证之智如观树之枝叶可以知其根本又如观水之流派可以究其源穴。

　　【疏】其所蹂践者蹴蹋也龙象蹴蹋非驴所堪象迹喻经云如观象迹即见象身若究真诠必达真理也又解既云象迹超绝群托蹂践复明更方深秘观迹可见其大蹂践亦知其力故曰身力必大也。

　　【疏】怀山襄陵者此出尚书帝曰咨四岳(四岳即义和之四子分掌四岳之诸侯故以称焉)汤汤洪水方割(汤汤流貌洪大割害也言大水方方为害)荡荡怀山襄陵浩浩滔天(荡荡言水奔突有所涤除怀包襄上也包山上陆浩浩盛大若漫天)又准尚书正义帝曰咨咨嗟也嗟水灾之大也呼掌四岳之官而告之须人之意(欲人治水)汝四岳等今汤汤流行之水所在方方为害人其势奔突荡荡然涤除在地之物包裹高山乘上丘陵浩浩盛大势若漫天在下之人其皆咨嗟其病大水矣今但取大水之貌。

　　【疏】曲成佛事者曲谓委曲成谓成就即是委曲成就所作佛事佛事即化物之事也此出周易系辞云范围天地之化而不过曲成万物而不遗(注曰范围谓摸范天地而周备其理也曲成者乘变以应物不系一方也则万物宜得所矣此彰易道乘变无方以况智德物无滞故曰曲成等)言本末因缘等者本者如来三业也末者所现之相也即本之末即末之本自在难思故曰本末因缘究竟无碍言照俗之权等者照俗之权即后得达俗智之方便也契实之境即根本证如智实相也意云如来所现加持之迹尚如是尔自证真实之境当复云何。

　　【疏】若法不然等者法谓如来自证之智然即如是之词微谓微浅寻谓寻求今此意云如来自证甚深之智设以神力加持亦不可示人若不如是耳则有微浅之迹可以寻求言我以等者谓我于加持之迹虽已尽观纵也夺云然不知此如来自证之法从何得之即正是发起疑问之意也。

　　【疏】阿阇梨意存等者谓一切众生皆有安乐性欲令去至涅槃安乐处故所以但存如去又去是自利说是利他故存如说古云如来者到已还乘如实道来成正觉故名如来也。

　　【疏】阿罗等者谓罗字是尘义尘即烦恼故诃是风轮即降伏义降伏即害也谓是应以永害烦恼贼故言释论谓之煞贼者彼结颂云佛以忍辱铠精进为刚甲持戒为大马禅定为良弓智慧为好箭外破魔王军内灭烦恼贼是名阿罗诃。

　　【疏】三十六俱胝者起信疏云问六道如环巡历行相如何答三界五趣共三十五处所谓三涂四洲六欲天此界十三处并色界十八天处无色四天处如是三十五处生死轮转今开修罗即三十六俱胝梵语此当百亿趣者类也三十六俱胝趣类也。

　　【疏】性名积习等者由本性故能积薰习之相渐生欲乐顺性起业即当本性住也性先有欲得因缘而生譬如先有疮得触因缘然后血出或时从欲为性者由欲数数希望不舍遂成其性即习所成也谓若人今世后世常习是欲则成为性然性与欲而有差别用性作业必当受报若用欲作业不必受报何以故性在内欲在外性重欲轻性难除欲易舍性名染下辨性不同谓性有净染利钝今明染心事谓事业即染心为业欲名随缘起者通染净缘谓恶欲众生随邪师教常入恶故钝善欲众生随善友等乐道修助道法故利或可言染心者非惟不善有覆名染但约耽着其事名善具通三性性欲之义如释论明。

　　【疏】且如有人等者谓如有人志心悕求五通智道五通者神境天耳天眼他心宿住也言现韦陀者韦陀此云明即是外道四明也谓声因医内等梵志者梵者净也谓以净行为志名为梵志形即身形谓从漫荼罗第四重内现此梵志之身为说瞿昙仙等真言瞿昙梵语具足应云乔答摩此云日炙种准五分律云始从贤劫立共许王自后诸王此王为首乃至最后大茅草王缘无子息王作是念上世已来皆是仙种我若不习应断仙宗作是念已国付大臣便自退身入山修道后经时岁得五通仙年既将深头皆自白有诸弟子取果汲薪去后多时被兽娆触弟子来见以笼盛之后更取汲挂在树上有诸猎者遥瞻睹之谓是白鹭以箭射之仙人中箭命乃随终有两滴血堕在地上生二甘蔗因日炙开一生童男一生童女男名善生女名善贤人贵其种共标刹帝利名从是以后望在乔答摩即五通仙法。

　　【疏】无非毒鼓因缘者即涅槃经如来性品云譬如有人以杂毒药用涂大鼓于众人中击之发声虽无心欲闻闻之皆死唯除一人不横死者鼓合涅槃死喻灭惑不横死者喻一阐提此况漫荼罗所现之身所说之乘虽四重差别无量若随门趣入者无不能灭惑无不能至涅槃故以相况耳。

　　【疏】譬如虚空界者界即体性义言离一切分别者夫虚空体离于分别而众生分别虚空是青是黄乃至高下长阔等是有分别乃有病斯起此则粗分别于此分别境上更增分别谓有质碍无质碍等此则细分别言离一切分别者遣粗分别也言无分别者遣细分别也如上粗细二种分别虽遣然能遣空病复增如鸟履沙未亡其迹故双遣云无无分别上无是能无下无是所遣即前粗细二种能遣之空皆不当情则遣之又遣以至于无遣当句迹绝是则言语道断心行处灭如鸟履空故华严出现品云了知诸法性寂灭如鸟飞空无有迹故云譬如虚空等。

　　【疏】所以重言等者劫跛已下应长势读之应云劫跛劫跛夜帝劫跛者分别也夜帝之言即是更义谓分别之上更生分别也此则于粗分别上更生细分别是以疏引例云如寻伺等。

　　【疏】世间八风等者八风者谓是利誉衰毁称谤苦乐不动者利誉称乐干之不喜衰毁谤苦逼之不忧故曰八风等。

　　【疏】乃至缘缚皆尽者此言缘缚而有二种一者能缘缚即所缘境为能缘心缚如阿赖耶名由能执故二所缘缚能缘王所为境所拘名所缘缚又准义灯缚义多种或说相应缚能缘王所与惑俱时不得自在为相应法之所缚故相应即缚持业为名或说相缚心为相所拘名为相缚但有漏相皆名相缚通于八识或说粗重缚总摄诸文粗重有四一者现行通有漏诸心心所二者二障三者二障种子四者二障习气俱名粗重疏不备举故云乃至缘缚等。

　　大毗卢遮那成佛神变加持经义释演密钞卷第二
卍新纂续藏经第 23 册 No. 0439 大日经义释演密钞


　　大毗卢遮那成佛神变加持经义释演密钞卷第三

　　燕京圆福寺崇禄大夫捡校太保行崇

　　禄卿总秘大师赐紫沙门　觉菀　撰

　　【疏】例如弥勒菩萨等者即法华序品之意彼云尔时弥勒菩萨欲自决疑又观四众比丘比丘尼优婆塞优婆夷及诸天龙鬼神等众会之心而问文殊师利以何因缘而有此瑞神通之相放大光明照于东方万八千土悉见彼佛国界庄严乃至偈云佛坐道场所得妙法为欲说此为当受记最后文殊答云我见灯明佛本光瑞如此以是知今佛欲说法华经若例此者谓如来将演此平等句法门先现瑞相因彼金刚手疑问而演说之配合易知言愤愤悱悱者子曰不愤不启不悱不发举一隅不以三隅反则不复也(郑曰孔子与人言必待其人心惯愤口悱悱乃后启发为说之如此则识思之深也说则举一隅以语之其人不思其类则不复重教也)言文殊发挥者发谓发明挥谓挥扬即文殊发挥为遣弥勒之疑言令动执等者动者随也徒众也随执之徒众即如来演说为破二乘之执人彼徒经云我本着邪见为诸梵志师世尊知我心拔邪说涅槃我悉除邪见于空法得证尔时心自谓得至于灭度而今乃自觉非是实灭度乃至云其心安如海我闻疑网断言譬如春阳等者礼记月令云孟春之月天气下降地气上腾天地和同草木萌动季春之月生气渐盛阳气发泄勾者毕出萌者尽达(注云屈而生者曰勾芒而直者曰萌)又易曰天地解而雷雨作雷雨作而百果草木皆甲坼言雷风鼓动等者雷风者雷者阴阳相激出声之谓也谷梁传云阴阳相薄感而为雷风者气也庄子云大块噫(依界反)气其名曰风(注曰言天地噫气则万窍怒号而为风)又雷即风也杨泉物理论曰积风成雷鼓动等者易曰雷以鼓之风以动之雨以润之得离莩壳者莩者苞中白皮壳即甲也油然者生长之貌孟子曰油然作云霈然作雨谓由雷风鼓动时雨润洒遂令萌芽离于莩皮甲壳油然出生增长也此上皆喻动执之徒得离疑网言若无机之人等者无机即阐提五千之辈虽遇灵山法华际会由无佛种性故而不能发起深固大菩提愿二利之益故涅槃经云无种性人无种性故虽复勤行精进终不能得无上菩提譬如地中宿无根种虽遇春阳雷雨作解终无勾萌甲坼之理故曰若无机之人等。

　　【疏】汝当谛听极善作意者深心曰谛属耳曰听聆音察理名善作意。

　　【疏】用心听法有二十种功德者疏指无尽意经未见其文如智度论云有人若闻若受阿字印教时当得二十种功德何等二十初得强识念者谓菩萨得是陀罗尼常观诸字相修习忆念故得惭愧者谓集诸善法厌诸恶法生大惭愧心故得坚固者谓集诸福德智慧故心得坚固犹如金刚乃至阿鼻地狱事尚不退于无上菩提何况余苦耶得经旨趣者谓知佛五种方便说法一者知作种种门说法二者知为何事故说三者知以方便故说四者知示理趣故说五者知以大悲心故说得智慧者谓菩萨因是陀罗尼分别破散诸字言语名义悉皆空故得毕竟空即是般若波罗蜜智慧得乐说者谓既得如是毕竟清净无碍智慧以本愿大悲心广度众生故得乐说易得陀罗尼者谓譬如折竹初节既破余者皆易菩萨亦尔得是文字陀罗尼诸陀罗尼自然而得得无疑悔心者谓入诸法实相中虽未得一切智慧于一切深法中无疑无悔故得闻善不喜闻恶不怒者谓各各分别诸字无赞叹无毁呰故得不高不下住心者谓憎爱断故得善巧知众生语者谓得解一切众生语言三昧故得巧分别蕴处界十二支四缘四谛等法行相颇多不及繁引得巧分别众生诸根利钝者谓一切根有同钝同利有一切根不同根不同利乃至是人欲缚而得解是人欲解而得缚譬如鸯群梨摩罗欲杀母害佛而得解脱如一比丘得四禅增上慢故还入地狱知是人必堕恶道是人难出易出疾出久久出一切众生上下根相皆悉遍知得巧知他心者谓能知一切有情心行差别故得巧分别日月岁节者谓日名从旦至旦初分中分后分夜亦三分一日一夜有三十时等得巧分别天耳通者谓能闻若远若近一切声等得巧分别宿命通者谓宿命有三种有通有明有力凡夫人但得通声闻人亦通亦明佛全具此三所以者何凡夫人但知宿命所经不知业因缘相续以是故有通无明声闻人知集谛故了了知业因缘相续生以是故声闻亦有其明问曰通明之义如是云何名力耶答曰佛用是明知己身及众生无量无边世中宿命因缘所更种种之中事悉能遍知是名为力也得巧分别生死通者谓佛用天眼见众生生死之处凡夫人用是天眼极多者见四天下声闻人极多傍见小千世界乃至佛入余三昧天眼不灭是故遍知一切众生生死所趣得巧说是处非处者谓修善行生人天若造恶业生三涂等因果相当名是处因果不相应名非处又善名为是处不善等名非处故得巧知往来坐起威仪者谓出入去来坐卧行住常念一心举足下足安隐庠序一心视地而行等是名闻法所获二十种功德也。

　　【疏】得深信力者谓深心净信此信有力得离疑惑故下疏云且三乘实相无不离于文字而真言者要须口诵梵文心亦观之或屈申支节犹如戏弄或修三昧乃观女人之像或忿怒等形或以水灌顶或造作火坛若欲以心识筹量则加持之迹又不可见自非具净信者安得不疑惑耶即当思惟幻喻如药物和合而得升空住寿亦非利根智慧所能思议但能妙解其术无不成者以此深心离疑故又若人闻是经以宿殖善本神情明利知众生心中决有此理虽不可比量筹度处即能信解故曰深信此信有力故曰信力言离业受生等者谓以无明故造作诸业乘业受生谓离如是业受生故而得真实菩提性生故曰离业受等。

　　【疏】即是白净信心者即前深信离疑垢故故下疏云譬如弊衣垢腻滋甚则不可顿加染色先当教令浣濯然后可以施彩绘之功众生亦尔若先习垢深(疑也)则不染诸法界之色若以信水浣令吃白则堪受染又根力虽五信为其初色类有五白当其首故曰白净信心也。

　　【疏】方便为究竟等者一言方便而有二种一自利二利他谓万行圆极不可复增自利也应物之权究尽能事利他也言醍醐妙果三密之源者醍醐即果德之称从喻为名也醍醐于五味之中极最精者出乎乳中以乳为本谓诸如来因位身中本有大净心之乳依大悲万行以三密方便次第钻摇经历众味至于妙觉醍醐不可变异之相自利果满也依此而起利他加持三密之身故曰醍醐妙果三密之源也故下疏云如从种子生果果还成种即其义也。

　　【疏】规制中权者规矩也作也中(去声)者不失之义权宜也谓如巧艺成就有所造作随意皆成所有规矩制作不失于权宜尔言得意之妙等者得意者庄子云言者所以在意得意而亡言吾安得夫亡言之人而与之言哉夫言以利人顺天下之望虽终日常说即是亡言故知亡言非杜口而不言但在乎得意可谓妙矣今借用之谓阿字菩提有类真金阿(长)字大悲如习艺者暗字方便如权巧之果譬如有真金随诸工巧方便之意相皆成所有规矩制作尽乎秘密中道深权出过众乘之浅巧故其即心得意之妙不从于他又岂同手中庵摩勒果转以授人古人云法向师边得能从意上生即不可授人之义也。

　　【疏】三昧道品等者谓三三昧乃至百八三昧道即八正道品即三十七品也。

　　【疏】故复指言如上等者前标要令生信此间要如实知谓此甚深微妙之法非一切智人则不能解此法从何处得耶即是行者自心耳今疏复指意要信智具足宝藏疾得现前谓信故不谤为无智故如实了知又若无信则高推望境非己智分若无智则起增上慢谓己均佛为此事故两处安之也。

　　【疏】梵云阿耨等者阿耨之言或云阿拏此云极微言即是七微合成者谓四方上下及于中间各一极微名为七微谓七极微互相触着不相离散名为合成言彼法等者即彼从缘生也最微小法也谓阿耨多罗三藐三菩提但是自心若离自心之外更无有似彼七微合成微小之法而可得者也。

　　【疏】经中自说因缘云者因缘者所以义也谓次前经说阿耨菩提心外更无一法也次征释所以云何以故虚空无相是菩提等此则经中喻显所以也。

　　【疏】譬如虚空等者疏释喻也遍一切处者谓无边际故毕竟故者一切色像无能染污故离一切相者离明暗方圆去来一异等故无动者假使旋岚等风不能动故无分别者无知解相无开晓相故不可变易者不随昼夜四时有迁改故不可破坏者世界坏时虚空在故以如是等者谓无相菩提心中有无量无边秘密等事非世间虚空之所能喻但取其离相不动等少分相似故以为喻耳。

　　【疏】唯是心自证心等者谓诸佛自证三菩提在一切众生相续中法尔成就无有缺减要由自证自觉非他传授若从他言语而受得者释迦佛蒙定光授决即应成佛何故具修万行要待无师自觉方名佛耶譬如目睹世人为刀杖所伤虽信其受苦不疑然种种令说终不证知苦自触受乃明了耳。

　　【疏】若分别少分等者若于诸佛自证三菩提虚空之上分别少分能所者即是取着法非法等岂得名为金刚慧耶金刚慧者即般若也言不离我人等者执取自体为我计我展转趣于余趣为人计我盛衰苦乐种种变异相续为众生计我一报命根不断而住为寿者故金刚经云须菩提可以身相见如来不乃至云若心取相若取法相若取非法相即着我人众生寿者汝等比丘知我说法如筏喻者法尚应舍何况非法等故下转释云何以故菩提无相故。

　　【疏】虽复离诸至成就者谓如来常说一切智智离诸因缘今言若瑜伽行者正观三法心虚空菩提与实相等岂非因缘耶然前说离诸因缘即是离执取心外妄想之因缘而非无法界无分别之因缘故云虽复离等。

　　【疏】开发心明道者开谓开显发谓发生心即自心明即光明道即游履之处下疏云以觉心本不生际其心净住生大慧光明普照无量法性见诸佛所行之道故云开发等。

　　【疏】谓非想处即是涅槃者谓一类外道得彼非想非非想处定计此最极清净处以为涅槃也。

　　【疏】如犊子阿毗昙者犊子即附佛法外道也此外道以聪明读佛经书而生一见附佛法起故得此名犊子读舍利弗毗昙自制别义言我在余师四句外不可说藏中收云何为四句外道计色即是我离色有我色中有我我中有色四阴亦如是合二十身见今犊子计我异于六师乃是非即非离我复非佛法诸论皆推不受便是附佛法邪人也此师立五法藏谓三世无为及不可说藏也。

　　【疏】非见非显现者心体向外名能见相变似外境名能现相反此名非见非显现也。

　　【疏】如长爪至是见者言长爪者非本名也本即摩诃俱瑟耻罗此云大膝膝盖大故是舍利子外舅以舍利子在母腹时俱瑟耻罗论义常不如姊遂往南天竺誓愿不剪爪甲不洗身垢学得十八围陀论已顶戴火盆铁鍱鍱腹归来拟摄外甥以为弟子其姊告曰汝外甥已与佛为弟子遂来求佛论义世尊问曰汝宗若何答我不受一切法为宗世尊返问汝还不受一切法不梵志而语佛言瞿昙我一切法不受佛问长爪汝一切法不受是见受不佛所质义汝已饮邪见毒今出是毒气言一切法不受是见汝受不尔时长爪如好马见鞭影即觉便着正道长爪得佛语鞭影入心即弃贡高惭愧低头如是思惟佛置我两处负门中若我说是见我受是负处门粗故众人所共知云何自言一切法不受今受是见此现前妄语是粗负处门多人所知第二负处门细我欲受之以少人知故作是念已答佛言瞿昙一切法不受是见受不受佛语梵志汝不受一切法是见亦不受则无所受与众人无异何用自高而生憍慢长爪不能得答自知堕负处即于佛一切智中起恭敬信心自思惟我堕负处世尊不彰我负不言是非乃至出家作沙门得阿罗汉等出智度论。

　　【疏】犹未能远离心之影像者谓余远离方便菩萨以种种门观人法二空修对治之道渐除心垢设经多劫未得远离心之影像今此真言行者直以真言为乘超入净菩提心门直观心之实相了知本不生故即是见于初法明道心之影像净若虚空故下疏云譬如世人以舟车䟦涉经险难恶道更有一人直乘神通飞空而度其所经过及所至到之处虽则无异而所乘法有殊耳。

　　【疏】少用功力者少者不假多时多行行多对治即上云如余远离方便诸菩萨渐次修习戒定智慧于无量劫以种种门观人法二空犹未能远离心之影像又如余菩萨志求无上菩提种种勤苦不惜身命经无数阿僧祇劫或有成者或不成者今此真言门菩萨若能不亏法则方便修行乃至于此生中逮见无尽庄严加持境界非但现前而已若欲超升佛地同大日如来亦可致也故云少用功力。

　　【疏】谓根本烦恼乃至八万等者根本即贪瞋痴慢疑此五是一切烦恼之根本故下疏云以众生烦恼心常依二法不得中道故随事异名辄分为二就此二中复更展转细分约上中下九品等乃至成八万尘劳广则无量言八万四千者如俱舍云如实行对治所治贪等八万行别能对治道其数亦然谓贪瞋等十种烦恼一一皆以九为方便足成一百前分一百后分一百合成三百置本一百就前分一百一一皆以九为方便合成一千后分亦然复成一千兼本一百成二千一百已起未起各有二千一百足满四千二百约彼多贪多瞋多痴着我思觉五人一一皆有四千二百成二万一千对治三毒等分四人一一皆有二万一千遂成八万四千今真言行者由得除盖障三昧见此八万四千烦恼真实相成八万四千功德宝聚矣。

　　【疏】然非究竟等者皆通妨也谓有妨云既言自觉心故便名为佛佛者觉满义既称觉满何不作诸神变普现庄严耶通释云然非究竟妙觉如初日至十四日月光垂圆暗垂尽未能动大海潮从此一转入于妙觉智光圆满不复可增如十五日月方能动大海潮不应未得谓得执初心为究竟故云然非究竟等。

　　【疏】制止八到者行者得住无为戒故逮见不思议中道甚深缘起即能制止八到八者外道谓世间为常乐我净为四二乘谓永寂为涅槃则无常乐我净复为四倒若谓二乘无常乐我净之四德此约与之若夺二乘既不如实以其漫该如虫食木偶得成字故况不了生死实相即是涅槃安能离于八倒哉。

　　【疏】迦叶亦云至邪见人者此涅槃经佛告迦叶善男子谓四倒者于非苦中生于苦想苦生乐想无常常想常无常想无我我想我无我想净不净想不净净想是名颠倒乃至迦叶菩萨白佛言世尊我从今日始得正见世尊自是之前我等悉名邪见之人也。

　　【疏】虽无量天魔等者问无量天魔皆悉化作佛身各说相似波罗蜜智度论云一切菩萨皆愿欲得萨婆若魔来欲坏作是言是萨婆若空无所有但诸师诳汝耳如虚空无所有无色无形不可知萨婆若亦如是是故说与虚空等诸法者六波罗蜜等趣萨婆若是法亦空萨婆若亦空无所有相是中无得萨婆若者汝唐受辛苦乃至汝今疾悔舍是邪心等天魔既作是说云何不能动其疑网耶故今通曰谓此菩萨照见心明道故于一切法皆悉现前通达无有错谬故魔不能动故云虽无量天魔等。

　　【疏】信解力者谓行者明见此中事理必无疑虑犹如鉴井已见湿泥虽未得水知水必近故曰信解转加精进故名为力也。

　　【疏】略有七义故名大乘者此与瑜伽杂集等说或同或异随教施设不须和会也。

　　【疏】最初开发金刚宝藏等者谓金刚手问佛如是智慧以何为因云何为根云何为究竟世尊答云菩提心为因大悲为根方便为究竟世尊虽如是遂金刚手所问略已答竟然未开示其相次又征释云秘密主云何菩提征也谓如实知自心释也犹如贫女虽闻家中亲有宝藏若不开示无由发取故最初开发显示自此已后方能发起殊胜加行名为最初言离因业生等者一切众生由无明等为因造种种业受种种生今离是生而佛树芽生即是大空生也。

　　【疏】八方大风者按易纬曰东北方条风东方明风东南方清明风南方景风西南方凉风西方飕风西北方不周风北方广莫风是为八方风也。

　　【疏】寂光者寂谓心之实相本自不生永寂无相光者即此心相灵知不昧又寂是三昧光是大慧行者得除一切盖障三昧生大慧光明即能普照无量法性故曰寂光也。

　　【疏】所有说言等者此下十三行疏是形一类执禅者依本智性无作无修镜本自明不拂不莹即禅门泯绝无寄宗说凡圣等法皆如梦幻都无所有本来空寂非今始无即此达无之智亦不可得平等法界无佛无众生法界亦是假名心既不有谁言法界无修不修无佛不佛设有一法胜过涅槃我亦说为如梦幻无法可拘无佛可作凡有所作皆是迷妄如此了达本来无事心无所寄方免颠倒始名解脱石头牛头皆示此理便令心行与此相应不令滞情于一法上日久功至尘习自亡则于怨亲苦乐一切无碍因此便有一类道士儒生闲僧泛参禅理者皆说此言便为臻极不知至理亡机但是守默痴禅今所破者即其人也。

　　【疏】愚童义如先说者上疏云谓六道凡夫不知实谛因果心行邪道修习苦因恋着三界坚执不舍故以为名。

　　【疏】如十六知见等者谓外道虽有九十五种大意莫过十六异论故显扬颂曰执因中有果显了有去来我常宿作因自在等害法边无边矫乱计无因断空最胜净吉祥由十六异论次第列者一因中有果宗雨众外道二从缘显了宗僧伽论师三去来实有宗胜论四计我实有宗兽主等五诸法皆常宗伊师迦六诸因宿作宗离系子七自在等因宗不平等因者八害为正法宗诤竟劫起诸婆罗门为欲食肉妄起此计九边无边等宗得世间静虑边无边外道十不死矫乱宗矫乱外道十一诸法无因宗无因外道十二七事断灭宗断灭外道十三因果皆空宗邪见外道十四妄计最胜宗计婆罗门是最胜种者十五妄计清净宗现法涅槃者十六妄计吉祥宗历算外道如是十六种各各自谓大师薄伽梵一切知者一切见者故名如十六知见等。

　　【疏】此是那罗延等者此有多说谓围陀论师计那罗延天能生四姓计梵天能生万物提婆云从那罗延天脐中生大莲华莲华上有梵天祖翁谓此梵天为万物之祖从梵天口臂䏶脚生四姓等又云那罗延天能生梵王梵王为万物之祖复有安荼论师计本际等不烦具引今此尊贵者即是那罗延天湛然常住如彼人君无为而治辅相造成万化如有司受令行之更有所尊贵者即指那罗延天也。

　　【疏】失佛三种法印者义林第一云诸行无常涅槃寂静诸法无我若加有漏皆苦成四法印今谓波宗计神我三世法为常则失如来诸行无常诸法无我等法印也。

　　【疏】复有计能见者即是真我等者谓有外道计能见者而为真我是一是常复有外道而于六根随事异名皆生我计故今难云汝言能见我而彼能闻等五为是我不设尔何失二俱有过其过者何若言余五各是我者我则有六乖是一义汝执见者是一我故此见不可闻觉知故既此六根互不相知是故汝执一见为我不可作六也若言余五同是一我者我则虽一乖六根故以眼见耳闻各别用故既此六根互不相知是故六根不可作一也若言有非我者故疏难云是亦同疑且征例云余五根等既是非我其能见我应亦非我为立量云汝言能见是有法应是非我故宗因云六根之中随一摄故同喻如五根等反难可知故彼所立是不极成。

　　【疏】经云若摩奴阇等者问有唐三藏既成译误何故今时摩奴阇不云人执摩纳婆不云胜我还置意生儒童有何异耶答为顺古译不欲违之其间是非从疏取舍耳。

　　【疏】此六齐日等者准智度论云此六齐日恶鬼害人恼乱一切若所在丘聚群国县邑有持齐受戒行善人者以此因缘恶鬼远去住处安隐以是故六日持齐受戒得福增多问曰何以故诸恶鬼辈以此六日恼害于人答曰天地本起经说劫初成时有异梵天王子诸鬼神父修梵志行满天上十二岁于此六日割肉出血以着火中以是故诸恶鬼神于此六日辄有势力问曰诸鬼神父何以于此六日割身肉血以着火中答曰诸神中摩醯首罗神最大第一诸神皆有日分摩醯首罗天一月有四日分八日二十三日十四日二十九日余神一月有二日分月一日十六日月二日十七日十五日三十日属一切神摩醯首罗为诸神主又复得日多故数其四日为齐二日是一切诸神日亦数以为斋是故诸鬼神于此六齐日辄有势力复次诸鬼神父于此六日割肉出血以着火中过十二岁已天王来下语其子言汝求何愿答曰我求有子天王言仙人供养法以烧香甘果诸清净事汝云何肉血以着火中如罪恶法汝破善法乐为恶事令汝生恶子啖肉饮血当说是时火中有八大鬼出身黑如墨发黄眼赤有火光明一切鬼神皆从此八鬼生以是故于此六日割肉出血以着火中而得势力如佛法中日无好恶随世恶日因缘故教持斋受戒也。

　　【疏】而与六亲者一父之亲内族也二母之亲外族也三身之亲兄弟等也四妻之亲妻之眷属也五男之亲男兄弟也六男妻之亲是他内外族也又菩萨戒抄云兄弟姊妹妻子也。

　　【疏】无畏依者言无畏者畏是怖畏谓凡夫从无始来以十不善感生恶趣是最怖畏处后遇善友得闻世间三宝欢喜归依修行十善渐近涅槃更不复怖畏三涂之苦名为无畏言依者依谓依止即十善道是诸凡夫所依止处无畏之依名无畏依。

　　【疏】随彼所说中至解脱慧生者即于第八生死无畏依中开出也谓此愚童凡夫于彼前来善友所说此是天大天与一切乐者遂于四类天等世间三宝随于何类之中随顺修行由此生起希求出离解脱之慧此心殊妙胜过已前依之不动故曰随彼所说至解脱慧生也。

　　【疏】然以未知等者此然字义含纵夺纵云虽于随彼说法中得殊胜住有求解脱慧生夺云然以未知乃至不离断常谓佛法中以知因缘有故则离无见以观因缘自性空故不生有见谓彼未知此因缘有无故虽有观空智慧故不离于断常又此言智慧但是不正分别非是真实智慧故智度论云问云外道禅定智慧云何答曰外道以我心逐禅故多爱见慢故不舍一切法故无有实智慧问曰汝言外道观空观空则舍一切法云何言不舍一切法故无有实智慧答曰外道虽观空而取空相虽知诸法空而不自知我空爱着观空智慧故不离常也。

　　【疏】非彼能知涅槃者谓外道不了因缘空义设尔一心精进勤求解脱核其果证只到非想非非想定更无归处以彼计此为涅槃故非彼能知佛法大涅槃也。

　　【疏】然其八正心等者谓虽从初种子心乃至第八婴童心中生起希求解脱之慧若不遇善缘还从断常空退入邪见然其八种正心种子熏在藏识终不能令破败消亡若闻佛法为缘即入八正心种子之道又释八正心种子者即正见正思惟等八圣道支也在于众生本觉地中未遇善友因缘发起终不败亡以是坚固性故故曰然其八正心等。

　　【疏】若无机之人等者谓未至生八心种子无信根之人但说世间苦乐乃至以时为因设为说八齐少分安静尚不能信何况佛法甚深之事耶。

　　【疏】自心实相熏习者自心者本觉真心此心实相能熏众生无明染心还成净用起信论云无明染法实无净业但以真如而熏习故则有净用彼疏云净熏染者此是生灭门中本觉真如故有熏义真如门中则无此义由此本觉内熏不觉令成厌求返流顺真故云用也故涅槃经云阐提之人未来佛性力故还生善根彼言佛性力者即此本觉内熏力耳此中明义谓由世间自久远已来有善法之名即是不空本觉熏令众生节食自诫生起种子芽等八心及殊胜决定等心厌生死苦求涅槃乐故名自心实相熏习也。

　　【疏】最上大乘句等者此结叹金刚手所问云何世尊说此心菩提生等十句大乘之法于诸教中犹如醍醐醇味第一故名最上大乘句言心续生之相者此心虽毕竟清净犹如虚空离一切相然亦从因缘生起而有生起之相故曰心续生之相言诸佛大秘密等者诸佛如来秘密之藏而有浅深大小不同今是秘中之秘密中之密故名为大外道不能知者外道谓凡夫及与二乘此二种外道皆未识实相心故且如来藏与生灭和合成阿梨耶识彼等非但不识无生灭心亦复不识生灭之心故名外道不能知法华药草等者疏主指此意者欲显权实之设差别无量核其定趣终归一实故彼经云如来知是一相一味之法所谓解脱相离相灭相究竟涅槃常寂灭相终归于空以况此中虽开顺世违世八心乃至各各求于解脱究其所归不出阿字又下疏云乃至三乘一一地皆具十心迄至第十地亦具种子芽疱叶华果等有求佛地智生观毕竟空得至金刚实际故云法华药草喻品意在于此也。

　　【疏】观毕竟空者谓于第十地中次第至八心得最后无畏依时有求佛地智生得此微细慧时毕竟空得到等觉金刚际心故下疏云行者得如是微细慧时观一切染净诸法乃至少分犹如邻虚无不从缘生者若从缘生即无自性若无自性即是心本不生心本不生即心之实际心之实际亦复不可得名为毕竟空。

　　【经】说彼心者即指彼六十心也谓上问云心诸相与时愿佛广开演故。

　　【疏】多以顺修明义者此六十心多分将以随顺修行之者明其心性之义或染污心或清净心问云何是清净贪心答真言行者但观贪心实相自然贪不染心即是清净贪心如下经明十六大菩萨第三名金刚贪染菩萨即经云毗卢遮那佛内心证得金刚欲箭大悲三摩地智从此智中流出金刚箭光明遍照十方世界射害一切众生于无上菩提厌离心者亦是此中贪义。

　　【疏】若行者善识真伪等者谓观贪之实性善能了知或贪为真而不贪为伪或不贪为真而贪为伪犹如农夫务除秽草以辅嘉苗不可一向谓是因缘事相之迹轻忽如来至实之言令心没在于常教之中耳。

　　【疏】但观贪心实相等者如经偈云三界极重罪不过于厌离汝于贪欲处莫生厌离心不应如彼二乘厌离众生也。

　　【疏】但于此众缘中者若行者觉知如是瞋心相起之时但当于此众多缘生句中而观察之则不为障也。

　　【疏】譬如观岐路等者谓如人求利须审观岐路利好处应便驰逐若疑惑不进则有所失此好字上声读之谓利有好弱好利者逐之弱利者弃之故智度论云如人在岐路疑惑无所趣诸法实相中疑亦复如是乃至在世虽有疑当随妙善法譬如观岐道利好者应逐。

　　【疏】谓于决定法印等者印谓三法印或四法印是决定法若过若不及者过则为增不及为减失于处中之慧也。

　　【疏】少欲知足者行者一向愿求世间果报悉地障于出世净菩提心应当思惟减省诸欲于资财悉地障道因缘善知止足故老子云知足不辱注云知足之人绝利去欲不辱于身又古人云达人知止足遗荣忽如无抽簪解朝衣散发归海隅世俗尚尔况行者乎。

　　【疏】修此法者等者此法即真言者即行人亦者相似如前外道所事名为自在行者所事即是本尊以此类彼故曰亦常若真言行人数数系念如是本尊及悉地事当知亦是自在之心应当观察悉地之法悉属因缘远离自心本尊之相则无有自在也。

　　【疏】如龟藏六者谓此心守护身心六根等如龟藏护四足头尾六事不令他损故涅槃经云龟有头尾四足名为六处若侵恼则藏入壳中众生六根驰流外境尘贼来侵自守根门如龟藏六也。

　　【疏】此人亦尔遇闻种种法等者问此人闻种种法要领受不忘冀望时处因缘和合则勤而行之即为是也何乃为非岂不佛说因缘啐啄俗云待时而动乎答诚如所难此取意别为以时不待人虽当有资粮或无常倏至不得受用又如身被毒箭宜当速拔若问日时通否遂令毒气深入或致殒毙今取此意故不相违也。

　　【疏】所有系属等者谓行者见他因缘相系眷属及他人成办之事憘好离间当知鼠心使然也此中不说对治若对治者行人或见眷属不和宜劝令和见他成办种种善事递相赞成是所对治下准此释。

　　【疏】当念我当得内证等者此则对治一类唯攻言说不修理观之者也声闻宿习者以不修自然佛慧故若行者直以净菩提心为门住此门故觉心本不生际其心净住生大慧光明普照无量法性故曰我当内证自然之慧当念得此慧已然后普现色身等是彼对治也又下疏云除一切盖障三昧若得此者则与诸佛菩萨同等住当发五神通获无量语言陀罗尼乃至满足一切佛法等即是行者所得之法也。

　　【疏】无畏辨戈者无畏四无所畏也此有二种一佛四无畏二菩萨四无畏今取菩萨一闻持无畏于闻持中得自在故二解说无畏三处众无畏四答难无畏言辨才者七辨才也一据辨须言即言无謇吃故二迅辨悬河𣶏泠不迟疏故三应辨应时应根不增减故四无疏谬辨凡说契理不邪错故五无断尽辨相续连环无终竭故六凡所演说丰义味辨一一言句多事理故七一切世间最上妙辨具足甚深如雷等故菩萨虽具种种无畏辨才能击法鼓不应滞着妨大事因缘也。

　　【疏】当念救护等者谓当安住慈悲救护一切故法华经如来室者大慈悲是也。

　　【疏】云何罗刹心者梵语罗刹此云破坏谓此心好破坏一切功德故名为罗刹心颇见今时寡闻之人随闻一事便拨余非或顺自悭心如斯等辈世多有之此来佛说盖寺造像得种种功德而返非之是则谤于如来所说哀哉不晓如来之意或悭心使然自不作功德教人不作功德自怀怀他岂不同于罗刹婆耶贤此文者深宜自诚。

　　【疏】此中治法等者谓对治上来追悔惭惧若作恶事速务悔除所为善事生庆辛心勿生掉悔掉谓掉举令心于境不寂静为性能障行舍奢摩他为业悔为恶作恶所作业追悔为性障止为业尤宜觉察则不障净心矣言速务忏除者如人身中有㓨若不速拔为害斯甚故以为喻也。

　　【疏】石田不毛者谓不生草木不可耕耨之地也。

　　【疏】但当观心实相等者谓行者常欲发露忏洗六尘三业垢恶众罪以见此垢此净故则障净心是故应当观察心之实相以为对治此亦有显密显者如中论以种种门推求且如眼见色法若见法无有见者若无见者谁能用见法分别外色见可见无故分别亦无是故眼见色时即是实相若以字门密释者啰者尘垢义尘是妄情所行处故说眼等六情行色等六尘行者若见此字门时则知一切见闻触知法皆是尘相犹如游尘纷动使太虚昏浊日月不明是为字相若以阿字门本不生观之当知所见闻触知之法悉是净法界岂更以净法界染污净法界耶如上即是显密二种观观心实相对治心障也。

　　【疏】当一向安心等者谓此人心于所思事复加思念乃至观此未决复念此推求之虑有何因缘如是则无穷已是故当念一向安心于四谛之理务令贯穿穷彻所谓生灭无生无量无作从浅之深以尽因果离此之上更生推求则但增心数徒令发狂终无其理故云当一向安心等。

　　【疏】无明住地三毒之根者谓三毒从无明住地生增长名三毒根若无明住地坏时彼亦随坏如世间树根若坏时枝叶宁存唯识疏云烦恼有二种谓住地烦恼及起烦恼住地有四谓见一处住地欲爱住地色爱住地有爱住地起烦恼者胜鬘经说无明住地名起烦恼谓刹那刹那与心相应是故无明名起烦恼又云世尊于起烦恼刹那心相应等乃至若复过于恒沙如来菩萨智所应断法一切皆是无明住地所持建立如诸种子皆依地生建立增长若地坏者彼亦随坏若无明住地断诸所应断皆亦随断等故云无明住地三毒之根若能剃此是真出家疏不可屈挠(奴教切)者挠字切韵注云曲木也即是不可拗屈令其曲直也。

　　【疏】平治心地等者谓阿阇梨为弟子作漫荼罗择地之时地中一切恶物一一择去要令平净乃至地中毛发若不择去不名净地言毛发者谓是六十心等与善种八心间杂而生未得出世间心已来杂起纷乱难可条结宜觉察已而拣去之乃名净地也。

　　【疏】所以不说五见等者此通妨也谓有妨云根本烦恼有六有何所以但言由有无明故生五根本烦恼不说生五见岂五见不从无明生耶故今通云所以不说五见者多在六十心中也。

　　【疏】若以净菩提心等者若者不定之意此有二义谓若以净菩提心为出世间心即是超越三劫瑜祇之行则出世间心生出世间心生即是净菩提心生此心出于一切世间故若以佛慧初心为出世间心即是三阿僧祇劫成佛亦名出世间心生今言三僧祇劫即三种妄执行者若一生越此三妄执即一生成佛何见有时分耶故云若以等。

　　【疏】即已度百六十心至一重极细妄执者谓行者初观聚沫浮泡阳𦦨芭蕉幻事五种譬喻从无性门达诸法即空得离一重法倒是名越一重粗妄执行者复观幻事阳𦦨影响火轮干城六种譬喻解诸蕰唯心照有空不二而人法二空之相亦不当心是越一重细妄执复次行者观幻𦦨梦影城响月泡华轮等十喻虽解脱一切业烦恼网而业烦恼具存至此不思议地是越百六十心等极细妄执也若一生度此等者此宗明义但除妄执名为瑜祇若一生度此三重妄执名一生成佛又就第一重内复有三种三妄执谓行者初得出世心时此当信位尔时谛观阴界入等悉从缘生无常变易是中都无有我如此推求度无量见网即除我倒下贪瞋痴三妄执也问言十信位断我执者准起信文三贤离执取计名即断我执云何今说十信乃除答教门施设义有异故又此所断据一分粗者三贤位满断细一分何以故如后三妄执云拔业烦恼根本无明种子烦恼言宽岂无我执故通细者又解出世间心生即当三贤位始离我执则同余教也然修禅定道品等时亦有法执即三贤位作观对治寻思名义染已得上定时耽味寂然淹留不进谓根境界三所生过患正障行人胜进之智然以坚固菩提心势力能于蕰等发起其心修不住道以五种喻观五阴空乃至通达诸法即空之理若拔业烦恼根本无明种子三障尽时名证寂然界即初劫满也能离三种三执乃名第一阿僧祇劫今此初劫文意兼得藏通二教之意何以故有析法成空之义故有三兽度河之理故由是疏云故以三乘上中下心合论一阿僧祇劫通我法二执是所断障后二劫中唯断法执问曰前分障时贪瞋痴慢疑五种分析成百六十心通三劫所治若准相教疑唯分别何故乃通后二劫除答彼据烦恼障头数作如是说今约所知障故通俱生如言法贪法慢法疑等故不相违但诸烦恼勒为三重粗细极细粗通我法细与极细唯约法执又言妄执不同相教彼执障有殊何以故如前五识虽有二障无执俱故此宗但是染法皆名妄执违背真理强分别故若就第二阿僧祇劫乃当别教分齐谓发平等大誓为法界众生行菩萨道乃至诸一阐提及二乘入正位者亦当以种种方便折伏其心普令同入是乘前劫虽悟即空之理仍于不可得空中道佛性未能游入故以幻焰影响旋轮干城六喻拂前空相双辨有无故名中道即从初地至八地也广明此劫之义如胜鬘经宝性佛性论说若就第三劫以十喻观不思议空故疏云前劫虽宗极炳着转妙转深犹是对治心外之垢尚未开此心中秘密不思议事即当圆顿分齐也已下疏文明华严初发心时便成正觉复说十心十法门义又此经云秘密主真言门修行菩萨行诸菩萨无量无数百千俱胝那庾多劫积集无量功德智慧俱修诸行无量智慧方便悉皆成就疏释云如余菩萨行于方便对治次第渐除心垢经无量阿僧祇劫或有得至菩提或不至者今此教诸菩萨则不如是直以真言为乘超入净菩提心门若见此心明道时诸菩萨无数劫中所修福慧自然具足即极无自性心生也故华严经云余诸菩萨经无量阿僧祇劫乃能满足行愿乃能化诸众生今长者子于一生内便能净佛刹便能化众生即善财一生圆旷劫之果但与此宗显密是异圆义无殊幸留鉴尔又前三劫初约藏通次约别教后约圆顿疏意欲显浅深异故若依三乘通教修时唯当初劫若依别教趣证则当二劫若依圆顿方得三劫前前者浅后后者深前前不具后后后后可具前前不尔岂此圆顿只有第三劫行耶问第三劫满得成佛不答若越三妄执即得成佛故疏云后越一重极细妄执得至佛慧也然依清凉即以中论一偈配属诸教或一一教中各成三观或一偈四句即配四教或离合逐义配于四教今则亦尔谓初劫则因缘所生法我说即是空后二劫则亦为是假名亦是中道义又可初劫因缘所生法带折法故非即空第二劫我说即是空亦为是假名不着空相故第三劫亦是中道义即不思议空也上来三劫行位粗略而言至文具矣。

　　【疏】然就第一重至越三妄执者然第一重内复有三种三妄执今初出世心生即离初三妄执谓世间众生从无始不了我之自性唯依诸蕰执有实我由执我故起种种惑造种种业受种种报成三毒根今瑜伽行者从初发心依真言门了知心相于诸蕰中即离相在内外观之皆不可得即离我倒所生三毒根本是越世间三妄执也言即是无学至最难断处者即非想地第九品烦恼最极微细名为难断处也。

　　【疏】学摩诃衍人至小乘见道等者谓学大乘之人初得出世初心即是越我倒粗妄执名出世初心此与小乘见道预流果适齐谓上之疏云如声闻人初观阴界入时即阴求我离阴求我皆不可得相在亦不可得尔时于八直道中远尘离垢真法眼生真言门菩萨亦复如是初观阴界入时即阴求心离阴求心皆不可得相在亦不可得即时悬悟自心本不生际于如来知见大菩提道中远尘离垢得法眼净故云与小乘见道适齐今言适齐者但相似名齐也。

　　【疏】然彼行者有法执等者止观云法爱难断若有稽留此非小事譬如同帆一去一停停即住着又虽不着沙亦不着岸风息故住不着沙喻无内障不着岸喻无外障而生法爱无住风息不进不退不进不上菩萨位不退不堕二乘地名为顶堕谓暖法由退五根若立上忍发真则不论退顶法若生爱心应入不入既不入位又不堕二乘大论云三三昧是似道位未发真时喜有法爱名为顶堕今人行道万不至此至此善自防护此位无内外障唯有法爱又智度论云问曰云何顶堕答曰如须菩提语舍利弗若菩萨无方便心行六波罗蜜入空无相无作中不能上菩萨位亦不堕声闻辟支佛地爱着诸功德乃至是菩萨顶堕何等是住顶如上所说诸法爱断于爱断法亦复不取如住顶义中说故曰然彼行者等。

　　【疏】然亦稍离下地等者此同二乘无学也谓行者虽有法执当心非是如实巧度然亦稍离下之八地三妄执故复能拔第九地我执家业及烦恼根本无明种子所生十二因缘大树又解然亦稍离下地三妄执者此同不还果也能拔业烦恼等者此同无学果也行者能知如是甚深实相之法有佛无佛性相常耳证此理时退非二乘折法进非别圆乃是三兽渡河共空意也次云如稻芉等经者彼经云尔时尊者舍利弗问弥勒言今日世尊睹见稻芉而作是说汝等比丘见十二因缘即是见法即是见佛皆以何义作如是说云何是十二因缘云何见因缘即是见法云何见法即是见佛尔时弥勒语舍利弗言世尊常说见十二因缘即是见法见法即是见佛十二因缘者无明缘行乃至忧悲苦恼(已上答问云何是十二因缘)又云能以四缘增长十二因缘何等为四无明爱业识识为种体业为四体无明爱是烦恼体能生长识业为田爱为润渍无明盖覆植识种子众缘和合故生色芽无主无我无造无寿者犹如虚空如幻从众因缘和合而生(已上是答云何见法)又云如是十二因缘如多罗树剪灭其首更不得生我见则除乃至舍利弗若有众生能忍是法此多陀阿伽度阿罗诃三藐三佛䭾必为授阿耨多罗三藐三菩提记(已上即答见佛)故云如稻芋经。

　　【疏】言湛寂等者湛即是喻寂即是法湛寂即是三乘所得但空之理证此空故五根本烦恼等皆毕竟不生故名为寂又此空理湛然甚深如万仞之清潭(仞七尺也)不测于浅深建立宗等种种诸计非其境界故不能窥度也。

　　【疏】此中有三乘等者此第一劫中说有三乘三乘之人同以空为门入诸法真实之性二乘之人自为已得涅槃生灭度想沉也菩萨能以不住道发起大悲升也譬如同帆一去一停故升沉有异也。

　　【疏】两种外道者外道有多略为二种一者离佛法外外道二者附佛法外道名内外道外外道者本源有三一迦毗罗此翻为黄头计因中有果二沤楼僧伽此云鸺鹠计因中无果三勒沙婆此云苦行计因中亦有果亦无果等二内外道者起自犊子部如前已说。

　　【疏】唯有此一门等者过去诸佛无不说此一门即一种权教三乘也故法华云寻念过去佛所行方便力我今所得道亦应说三乘等又一谓实教大乘门谓权教三乘故法华云开方便门示真实相也种种因量等者外道小乘部类不一名为种种其中善解因明比量之师以因喻次第于此理上欲出其过终不能得又上疏云如前所说建立等宗乃至长爪梵志诸大论师等自以智慧利根推求诸法实相皆不能图度故曰种种因量等。

　　【疏】如夏时暴雨等者谓当夏时自雨水中随渧大小种种浮泡形类各异然水性一味自为因缘泡起即是水起泡灭即是水灭举体从缘四句求之无别所生之法此譬受诸苦乐等皆从情尘和合故生苦生即是情生苦灭即是情灭四句推之亦无别法即是受阴本不生也。

　　【疏】一微涉于动境等者谓从根本无明一念熏真界时即涉动也展转能生诸杂染法沦没生死则无穷已故晋远法师云一毫涉动境成此颓山势即其义矣然此诸法皆是缘生既从众缘则无自性举体皆空即是行本不生也。

　　【疏】如世间咒术等者谓世间以咒术药力因缘现种种未曾有事所谓升空隐形履水蹈火虽五情所对明了现前然众缘中一一谛求都无生处识阴亦尔从无明因缘生无明尽时行识等尽当知蕴性即空也。

　　【疏】初出三界等者非出过也但以无明幻起于识等在于三界究其识体亦本不生也。

　　【疏】或可就见道等者上疏云乃至三乘一一地皆具十心迄至第十地亦具种子芽疱等有求佛地智生等故云或可等也。

　　【疏】经一大阿僧祇劫等者历度曰经僧祇云无数劫云时分即是经历一大无数劫时分也如瑜伽四十八说有二无数大劫一者日夜月等算数时无量故说名无数大劫二如前说超过一切算数名无数大劫若说前劫即经无量无数方证菩提若说后劫但三无数方证菩提不过此量如璎珞经下卷说八百里石净居天衣拂尽名一大僧祇劫此时分名劫也。

　　【疏】极无言说处者我蕴俱离故称为极语路攸绝名无言处也。

　　【疏】发无缘乘心等者此心有二一约真心二约事心今初理运弥载真心名乘谓诸行者解了三界唯心心之外更无一法故名无缘无即一心则是能遣缘为万法乃目所无既了缘本不生是诸法无我性法无我性为斯乘体发谓发起即无发之发以诸行者乘此真心直至道场故曰发无缘乘心也二事心者万行济物事心名乘谓诸行者观于六道随缘普利而无自他能所之相名为无缘无即净心离怨亲故缘乃群生有高下故既念平等一缘普令同修万行是则六度万行为斯乘体发谓兴起进策之义以诸行者乘此无缘乘心上菩提道故曰发无缘乘心也言如彼往昔者即过去古昔修行者也言蕰阿赖耶者蕰谓诸蕰阿赖耶此云巢室即蕰之住处也观此蕰处知一切法本自如幻阳𦦨等更无一法而可得者言即是明第二重等者谓初劫中观察沫泡𦦨芭蕉幻等五喻从无性门达诸法即空离一重法倒虽不复心没蕰中然带拆法故以三乘合论一阿僧祇劫今第二劫以幻阳𦦨影响旋火轮乾闼婆城六喻正观不可得空兼以体法空观赖耶法无我性故云第三重也。

　　【疏】梵音莽钵罗者莽此云无钵罗云他今欲明无缘他缘异故以梵音甄之也。

　　【疏】始能观察阿陀那深细之识者始谓方始初始谓至此第二劫方始能观前未能故又举始摄于末故名为始能言阿陀那者执持义即第八识之别名唯识论云或名阿陀那执持种子及诸色根令不坏故论又引解深密经颂说阿陀那识甚深细一切种子如瀑流我于凡愚不开演恐彼分别执为我次第解云以能执持诸法种子及能执受色根依处亦能执取结生相续故说此识名阿陀那谓具此持受取三种义故无性有情不能穷底故说甚深趣寂种性不能通达故为甚细是一切法真实种子经击便生转识波浪恒无间断犹如瀑流凡即无性愚即趣寂恐彼于此起分别执堕诸恶趣障生圣道故我世尊不为开演唯第八识有如是相下引入楞伽等不能广示(此通一切位也)故云观察阿陀那深细之识也又或名无垢识最极清净诸无漏法所依止故此名唯在如来地有菩萨二乘及异生位持有漏种可受熏习未得善净故如契经说如来无垢识是净无漏界解脱一切障圆镜智相应释阿赖耶名过失重故最初舍故异熟识体菩萨将得菩提时舍声闻独觉入无余依涅槃时舍无垢识体无有舍时利乐有情无尽时故等今无缘乘心亦应观此故住心品中云皆以果所住而住其心故亦令观。

　　【疏】犹属对治悉坛等者犹者尚也即四悉坛中尚属对治非第一义也悉坛者此云义宗而有四种谓佛以四法各立义宗谓一世间悉坛二各各为人悉坛三对治悉坛四第一义谛悉坛初世间者是众生五蕰十二处十八界差别义也总合成人名和合也犹如世间车轮毂辐辋等和合名车二各各为人者佛观人心随三乘根说三乘法令得增长名各各为人或宜闻有或宜闻空为说有空又世尊为浣衣子说修不净观为锻金子说修数息观等三对治者除恶义也为多贪者令修不净观散乱者令修数息观等四第一义谛者一切法皆从缘生缘生即无自性即毕竟空毕竟空者第一义也今此中意行者于前劫中修观行时心没蕰中故以五喻无性空门观法无我若望缘生中道犹属对治悉坛耳言若失般若等者谓前劫修观行时心没蕴中以无性空门观法无我若失般若无所得方便即堕断灭滥方广道人方广道人者即清辨论师等也唯识云清辨计言若论世俗心境俱有若依胜义心境俱空失于中道名恶取空滥方广道人即滥同彼人也又摩诃止观云方广道人自以聪明读佛十喻自作义云不生不灭如幻如化空幻为体龙树斥云非佛法方广亦是邪人法也今滥同彼故云滥方广等言今大乘等者对前三乘但空故云今大乘不可得空空亦不可得名不可得空言故须等者若不离有无之道即是戏论不能得法无我性也。

　　【疏】智障故者摩诃止观引达磨郁多罗释烦恼是惑心故烦恼是障智是明解云何说智为障智有二种一证智二识智识智分别体违想顺想顺故说为智体达故说为障也智即是障名为智障又止观云若以智所知碍名智障者以无明故于智有碍正以无明为智障体入大乘论云出世间无明是智障世间无明贤圣已远离故无明即是智之惑故是智之障故名智障也。

　　【疏】言知自性等者谓了知八识三性皆如幻等唯是自心故华严觉林菩萨云若人欲了知三世一切佛应观法界性一切唯心造正与此同。

　　【疏】与前劫五喻等者谓前劫中有通教菩通从无性门达诸法即空此则体法空今则不尔了法缘生故幻有知缘无性故真空此则自性不可得空故云与前无性空意复有殊矣。

　　【疏】然阿赖耶有三等者即是遍计所执性依他起性圆成实性皆不离心故此二俱是真实而有二义一者三性各别论真实二者三性无碍论真实且初义者遍计性真实是分别故依他性真实是因缘故圆成性真实是真实故下疏云如彼可得故通达世谛实第二无碍义者遍计依他皆以圆成而为体故下之疏云如彼无体故得入第一义又华严抄云情有即理无缘生即无性皆是真实也。

　　【疏】迷依者者谓依他性与迷分别为所依故故名迷依由此能起诸分别故。

　　【疏】又如幻者幻事体亦不可得者此中剩个不字应云如幻者幻事体亦可得故由此亦有可得道理即得通达世谛之实故缘此一段疏文是释上偈云如彼可得故通达世谛实句以此对之可显。

　　【疏】能遮建立等者由此有而非有非有而有有无不二故能遮彼二及小乘故言建立者应言建立不建立前叙外计处云建立净不建立无净计建立者建立一切依此修行谓之为净不建立者谓此建立非究竟法若无建立所谓无为乃名真我谓一向都拨为无即名诽谤故云能遮等。

　　【疏】知世谛空者剩此空字以世谛有故不应诽谤也。

　　【疏】舍无我心主等者舍者离义无我者谓前劫离我倒时有法执当心故以五喻达诸法即空遣彼法倒虽遣其有仍滞空相今第二劫以六喻对治前劫即空既有去空亡方顺不可得空故疏云虽观诸法无所有然亦于法无所空故须离有离无观法无我性既能双离有无之相即得心主自在由是圣教说相为缚令心不得自在今得离时故云心主自在如人被缧绁所拘得解脱时方名自在也。

　　【疏】即知释迦至不识一人者以行者直以真言为乘超入净菩提心得见心明道故得此心时即知释迦净土不毁等此一段疏全引法华经欲显此劫真实超越二乘之地证不退地兼彰经之秘密故引彼经谓彼经中云他方国土诸来菩萨作礼白佛愿听我等于佛灭后护持此法华经佛即止言不须汝等我娑婆世界自有六万恒沙菩萨一一菩萨各有六万恒沙菩萨眷属我灭度后能护是经佛说是已娑婆世界三千大千国土地皆震裂踊出诸菩萨乃至弥勒菩萨知八千恒沙菩萨心之所念并欲自决所疑以偈问佛乃至我于此众中乃不识一人愿佛决众疑佛说偈答言是诸大菩萨悉是我所化尔时弥勒菩萨复生疑问如来为太子出于释宫成佛已来始过四十余年云何于此少时大作佛事由是世尊为说寿量之事断除弥勒及众疑网言自我得佛来所经诸劫数无量百千万亿载阿僧祇常在灵鹫山我净土不毁等今疏主借法华经意显此经是神通之乘秘密之藏谓行者直以真言为乘超入净心见法明道时此即知娑婆世界全是金刚法界之宫释迦加持之身全是遮那本地之身又与踊出等菩萨同会一处虽迹邻补处不识一人初发心时便得如是功德即是超过彼地岂非神通之乘秘密之藏者也故上疏云此菩提心门名初发明道入此门者即是初入一切如来境界故经云菩萨住此修行不久得一切除盖障三昧若得此者则与诸佛菩萨同等住又能以方便不动本心游诸佛刹兴种种供养云乃至云满足一切佛法。

　　【疏】然须菩提等者须菩提是广慧声闻等者等舍利弗目连等谓须菩提于般若会中犹能承佛威神说人法俱空若离加持则不能为谓行者于前劫中虽过愚法未能出此广慧入等至此劫中须菩提等而于此秘密一乘不知所趣故此行者乃名真过二乘地也。

　　【疏】故释提桓因至亲近敬礼者准此经文但言释提桓因亲近供养何故疏言帝释奉草四王献钵梵王请转法轮今经略故故智度论云佛至树下时释提桓因奉上好草执金刚菩萨常执金刚卫护菩萨梵天王请转法轮如是等各有常法是以疏主引来释此故云释提桓因等。

　　【疏】所谓空性等者言空性者性即实性即是诸法之实性故犹如虚空出过众相与万像为依故曰空性经中以九事显之易见。

　　【疏】上文等者谓上经文答复以何因缘知发菩提心问经云无量如虚空不染污常住诸法不能动本来寂无相无量智成就正等觉显现今指彼文盖喻此心也。

　　大毗卢遮那成佛神变加持经义释演密钞卷第三
卍新纂续藏经第 23 册 No. 0439 大日经义释演密钞


　　大毗卢遮那成佛神变加持经义释演密钞卷第四

　　燕京圆福寺崇禄大夫检校太保行崇

　　禄卿总秘大师赐紫沙门　觉苑　撰

　　【疏】以此中十喻等者初劫第二劫十种譬喻乃成戏论今此中十喻复为对治前劫心没实际欲令离有为无为界故观此十喻亦成戏论今时等虚空性俱不可得故云越诸戏论言诸法法尔如是住者一切诸法住在阿字本不生中若佛出世若不出世其性常住离于造作故曰诸法法尔等言一切法趣眼等者一切法者般若中从色等历法是也趣即归趣谓一切法皆归趣于眼处即法界也是趣不过者无有出过是处者也大品云云何菩萨摩诃萨为世间趣故发阿耨菩提心须菩提菩萨摩诃萨得阿耨多罗三藐三菩提时为众生说色趣空说受想行识趣空乃至说一切种智趣空等何以故是色空相非趣非不趣乃至云一切法趣空是趣不过何以故空中趣非趣不可得故又论问曰般若波罗蜜非趣非不趣须菩提何以故问行般若者趣至何处佛何以答言趣萨婆若答曰外道言诸法从因趣果从先世入今世从今世趣后世破是常颠倒故言无趣不趣此中须菩提以着心问佛以无著心答等。

　　【疏】此心望前三劫等者三字误书谓此心属第三劫故言犹如莲华者谓初劫中初离我倒如莲华虽离浊泥犹未出水次以五种譬喻从无性门达诸法即空得离一重法倒渐过二乘境界如莲华虽未开敷稍出清流之上今第三劫极无自性心生时如莲华盛敷故云望前二劫等言若望后二心等者此心属八心中第五华种心第六成果心后二心者第七名受用种子第八婴童心也望此二心名果复成种复能与彼后心而为种故又于业烦恼解脱即是如莲开敷而业烦恼具依即是果复成种也又解此心即是三心中菩提心望前来三劫论时当第三劫如莲华盛敷望后二心即根与究竟此菩提心却为因故云如是初心佛说成佛因也。

　　【疏】知一切业烦恼等者据事则凡情谓之尘劳圣智达为功德约理则本离尘染然与一切烦恼为依故以变毒虚空二喻而相况尔。

　　【疏】一切世间应受广大供养者谓阿罗汉是应义应受世间广大供养故又智度论云何故诸天世间欢喜供养是菩萨谓以此菩萨故减损阿修罗种增益诸天众等所以诸天世间欢喜供养也。

　　【疏】此经宗从净菩提等者即下文虚空无垢菩提心也谓虚空体离一切垢障菩提心亦尔故上第一疏曰犹如虚空毕竟净故一切色像无能染污心性亦尔一切分别无能染污故以为名言已上十住地者初总释名住谓依持地谓住生依持住生名为住地仁王经曰入理般若名为住住生德行名为地彼疏释云入者证也般若者无分别智证实相理俱名般若住者不动名住依持义也住生德行名为地者智冥真理即能生显为无为德有为功德因此而生无为功德因此而显互相显发住生之义故名为地住与地别住地有十名十住地后别解义具如华严释又当瑜伽十三住中之十住也彼云第一种性住即本性住种性未入僧祇谓诸菩萨性自仁贤性自成就菩萨功德由性仁贤逼遣方便令于善转非由思择有所制约有所防护住此住中住持一切佛法种子即当此经愚童凡夫顺世八心也二胜解行住谓从发深固大菩提心乃至未入初地所有一切诸菩萨行资粮加行二种善根为此住体即当此经从初发道意迄至拔业烦恼根本生十二因缘乃至双离违顺八心我蕴二种业烦恼网皆是此住也三极欢喜住亦名净胜意乐住谓自了知我今亲证大菩提故自胜意乐已得清净故即是此经初欢喜地四增上戒住由意乐净性遮二戒得具足故即是第二离垢地五增上心住由内心净能发无边妙慧光故即是第三发光地六觉分相应增上慧住三十七菩提分法实智光𦦨烧烦恼薪能成正法发慧照明故即是第四𦦨慧地七诸谛相应增上慧住于诸圣谛决定妙智极难可胜故即是第五难胜地八缘起流转止息相应增上慧住无明缘行名流行支得生名转言止息者即是还灭观也于缘起法无著现前故即是第六现前地九无相有功用住即是七地有加行有功用无相住也十无相无功用住于此八地舍先所有加行有功用道其心胜进无加行无功用任运而转故十一无碍解住九地菩萨得四无碍解能说正法为大法师故十二最上成满菩萨住即第十地诸菩萨道皆得清净菩提资粮极善圆满故十三最极如来住因满果圆即果位也即是此经如来究竟一切智地也言信解中行者信谓忍可乐欲解谓了悟证达各有浅深浅即地前深即地上此是地上行即进修故下第三疏曰复当思惟幻喻如药物和合而得升空住寿亦非利根智慧所能思议但令妙解其术无不成者以此深心净信离疑惑故渐得法验现前复由法验现前故信解转增不可俎坏又释论云譬如穿井已见湿泥转加精进必望得水又如钻火已得见烟倍复励力必望得火故曰信解中行也。

　　【疏】生十大愿等者如华严经云菩萨住此欢喜地能成就如是大誓愿如是大勇猛如是大作用所谓生广大清净决定解以一切供养之具恭敬供养一切诸佛令无有余广大如法界究竟如虚空尽未来际一切劫数无有休息又发大愿愿受一切佛法轮愿摄一切佛菩提愿护一切佛教愿持一切诸佛法等又发大愿愿一切世界佛兴于世从兜率天宫殁入胎住胎初生出家成道说法示现涅槃皆悉往诣亲近供养为众上首受行正法于一切处一时而转又发大愿愿一切菩萨行广大无量不坏不杂摄诸波罗蜜净持诸地总相别相同相异相成相坏相所有菩萨行皆如实说教化一切令其受行心得增长又发大愿愿一切众生界有色无色有想无想非有想非无想卵生胎生湿生化生三界所系入于六趣一切生处名色所摄如是等类我皆教化令入佛法令永断一切世间趣令安住一切智智道又发大愿愿一切世界广大无量粗细乱住倒住正住若入若行若去如帝网差别十方无量种种不同智皆明了现前知见又发大愿愿一切国土入一国土一国土入一切国土无量佛土普皆清净光明众具以为庄严离一切烦恼成就清净道无量智慧众生充满其中普入广大诸佛境界随众生心而为示现皆令欢喜又发大愿愿与一切菩萨同一志行无有怨嫉集诸善根一切菩萨平等一缘常共集会不相舍离随意能现种种佛身任其自心能知一切如来境界威力智慧得不退如意神通游行一切世界现形一切众会普入一切生处成就不思议大乘修菩萨行又发大愿愿乘不退轮行菩萨行身语意业悉不唐捐若暂见者则必定佛法暂闻意声则得实智慧才生净信则永断烦恼得如大药王树身得如如意宝身修行一切菩萨行又发大愿愿于一切世界成阿耨多罗三藐三菩提不离一毛端处于一切毛端处皆悉示现初生出家诣道场成正觉转法轮入涅槃得佛境界大智慧力于念念中随一切众生心示现成佛令得寂灭以一三菩提知一切法界即涅槃相以一音说法令一切众生心皆欢喜示入大涅槃而不断菩萨行示大智慧地安立一切法以法智通神足通幻通自在变化充满一切法界已上诸愿皆亦有广大如法界究竟如虚空尽未来际一切劫数无有休息等言佛子菩萨住欢喜地发如是大誓愿如是大勇猛如是大作用以此十愿门为首满足百万阿僧祇大愿佛子此大愿以十尽句而得成就何等为十所谓众生界尽世界尽虚空界尽法界尽涅槃界尽佛出现界尽如来智界尽心所缘界尽佛智所入境界界尽世间转法转智转界尽若众生界尽我愿乃尽若世界乃至世间转法转智转界尽我愿乃尽而众生界不可尽乃至世间转法转智转界不可尽故我此大愿善根无有穷尽。

　　【疏】于十界生根者谓于前十无尽界中所修悲愿能引起后地方便名之为根。

　　【疏】八地已上者谓后三地境界皆同以无相为境故言但约方便等者对治惑障有阶差故佛性论云无相无功用道者即八地已上无相者即真如境乃至云言究竟者八地已上见境皆同更无别境所未见者故名究竟但方便犹有浅深耳。

　　【疏】所谓信等者信解行地菩萨已能发起十种大愿又已得十种心次又成就十种净治诸地法谓即能信如来本行所入乃至信成就果即信也菩萨乃至见诸众生不免诸苦即生大悲此乃悲也是诸众生我应救护令住毕竟佛道之乐慈也菩萨随顺如是大慈悲法于一切物无所贪惜学行大施喜舍也是菩萨以大悲心大施心救一切众生心无疲懈即无有疲厌也菩萨生无疲倦功德于诸经尽能自开解即知诸经论也由是功德善能筹量应作不应作于上中下众生随宜利益功德即善解世法也由是功德则知时知量惭愧庄严修治自利利他之道功德即惭愧也如是功德精勤修行心不懈退是精进不退功德即得堪受力即坚固力也得堪受力已勤行供养一切诸佛即是第十供养诸佛也言复次住是等者谓此地菩萨已具十种净诸地法更于诸佛菩萨善知识所咨受请问成就是地之法故华严经云诸佛子是菩萨于初地中行果相貌从诸佛菩萨善知识所咨受请问成地之法无有厌倦乃至十地亦如是咨受无有厌倦所谓善知诸地障者入初地时由观解故知障有十障十地故知智有十治十障故立十地别善知地成坏者揽行成位能集诸行即成相也解位无体住自行故即坏相也善知地相果者谓方便智带相观终故名相果善知地得修者谓得入时即根本智显是证修非缘修故善知地法清净者谓胜进位后得智信等净地之法离障清净故善知地地转行者依前起后地背相舍故善知地地处非处者二执名非处二空为住处亦是相应不相应也善知地地殊胜智者以后胜前增长善巧名殊胜智善知地地不退转者谓具方便不退转故善知净治一切菩萨地乃至入如来地者能治障尽得解脱故等。

　　【疏】更约前三心作十心等者谓前菩提大悲方便等三心及种子芽疱等十心于众多十法门次第说之则展转无尽也。

　　【疏】若解金刚顶十六大菩萨生等者谓金刚瑜伽顶经中说十六大菩萨出生之事若解了彼中十六之义即知此中浅略深秘二种成佛之旨此有二译一名金刚顶瑜伽中念诵法四卷金刚智译一名略述金刚顶瑜伽分别圣位修证法门一卷乃不空所译此之二译虽文势稍异而修证无殊今依修证法门略示方隅彼云尔时金刚界毗卢遮那佛在色界顶阿迦尼吒天宫初受用身成等正觉证自受用四智外令十地满足菩萨他受用故从四智中流出四佛各住本方毗卢遮那佛内心证得金刚萨埵勇猛菩提心三摩地智自受用故从此三摩地智流出五峰金刚(五智杵也)光明遍照十方世界令一切众生顿证普贤行还来收一聚为令一切菩萨受用故成金刚萨埵菩萨形住阿閦如来前月轮毗卢遮那内心证得金刚钩四摄三摩地智自受用故从此地智流出金刚钩光明遍照十方世界以四摄摄一切众生安于无上菩提还来收一聚为令一切菩萨受用三摩地智故成金刚王菩萨形住阿閦佛右边月轮毗卢遮那佛内心证得金刚箭大悲三摩地智从此智中流出金刚箭光明遍照十方世界射害一切众生于无上菩提厌离心者住阿閦如来左月轮毗卢遮那内心证得金刚善哉欢喜王踊跃三摩地智从此智中流出金刚善哉印时一切众生忧戚于普贤行生下劣意者令得身心踊跃乃至住于阿閦如来后月轮已上四菩萨属东方毗卢遮那佛内心证得金刚宝灌顶三摩地智自受用故从此智中流出金刚宝光明灌洒一切众生顶获得不退转职位乃至住宝生如来前月轮毗卢遮那佛内心证得金刚威光三摩地智从是智中流出金刚日光破一切众生无明愚暗发大智光乃至住宝生右月轮毗卢遮那内心证得金刚宝幢三摩地智从此流出金刚幢光明满一切众生意愿乃至住宝生左月轮毗卢遮那内心证得金刚笑印授记三摩地智流出金刚笑印光明照不定性众生授与平等无上菩提记乃至住宝生后月轮已上四菩萨属南方毗卢遮那内心证得金刚清净无染三摩地智流出金刚法光明净除一切众生五欲身心清净犹如莲华不染尘垢乃至住观自在王如来前月轮毗卢遮那内心证得金刚利釰般若波罗蜜三摩地智流出金刚釰光明能断除一切众生结使离诸苦恼乃至住观自在右边月轮毗卢遮那内心证得金刚因转法轮三摩地智流出金刚轮光明能除一切众生恶业种子乃至住观自在左边月轮毗卢遮那内心证得金刚密语离言说三摩地智流出金刚舌相光明能除一切众生恶业令得四无碍解乐说辨才乃至住观自在后边月轮上四菩萨属西方毗卢遮那内心证得金刚业虚空库三摩地智流出金刚业光明令一切众生于一切如来诸菩萨所成广大供养乃至住不空成就如来前月轮毗卢遮那内心证得金刚护大慈庄严甲胄三摩地智流出金刚甲胄光明能除暴恶众生恚怒速获慈心乃至住不空如来右月轮毗卢遮那内心证得金刚药叉方便恐怖三摩地智流出金刚牙光明降伏刚强难化众生安置菩提道中乃至住不空如来左月轮毗卢遮那内心证得金刚奉印威灵感应三摩地智流出金刚奉光明令除一切众生业障获世出世间悉地圆满乃至住不空后月轮上四菩萨属北方如是十六大菩萨前四是菩提心后十二是大悲又十二中前四福德中四智慧后四精进虽具福智二种资粮若不精进不得超速譬如钻火数息终无果证故瑜伽礼忏云菩提心金刚萨埵菩萨等福德聚金刚宝菩萨等智慧护金刚法菩萨等大精进金刚业菩萨等若修真言行者上此十六位时以十缘生句方便证得暗字大空三昧即是解了金刚顶十六大菩萨生成等正觉又此十六大菩萨生若一一从菩萨说时有其十六行者未度此时未得成佛若能一生度此即是一生成佛都名一生则无十六之异故云十六大菩萨生也又以此十六菩萨皆从普贤萨埵心生故念诵法云尔时金刚界如来以持一切如来身以为同体一切如来普贤摩诃菩提萨埵三摩耶所生名摄一切萨埵名金刚加持三摩地入已此一切如来大乘阿毗三摩耶(此云等现)心名一切如来心从自心而出即说咒曰嚩[日/囉]萨埵等下十五菩萨出生大意同此已上义当深秘之释若浅略释者如有偈言。

　弟子坚固菩提心　　从师受得灌顶位
　妙修定慧恒观察　　深入业用善巧门(普贤菩萨)
　导诸有情胜菩提(金刚萨埵菩萨)　　以四摄法而摄取(金刚王菩萨)
　无厌大悲未曾舍(金刚爱菩萨)　　见行少善便称美(金刚善哉菩萨)
　无尽檀施等虚空(金刚宝菩萨)　　以能慧光破愚冥(金刚光菩萨)
　有所乐求恒不逆(金刚幢菩萨)　　发言先笑令心喜(金刚笑菩萨)
　能于妙法无染中(金刚法菩萨)　　善用般若断诸使(金刚利菩萨)
　无上法轮恒不退(金刚目菩萨)　　四辨演说无所畏(金刚语菩萨)
　诸佛众生事业中(金刚业菩萨)　　恒住坚誓慈悲甲(金刚护菩萨)
　摧破魔罗胜军众(金刚牙菩萨)　　坚持诸佛所秘门(金刚拳菩萨)

　　又金刚顶瑜伽修习毗卢三摩地法云若有众生遇此教昼夜四时精进修现世证居欢喜地后十六生成正觉即此是也。

　　【疏】是故余经等者谓余经多分广叹娑罗树王(娑罗坚固也)茎叶华果即枝末法轮岂知根种若何今此经则不如是唯明彼树王种子及生育因缘谓种子芽疱等八心长养因缘即根本法轮也。

　　【疏】复越一劫升住此地者此地即指一切智地也下疏云就前三句中更开佛地为上上方便心至此心时名度于信解地由前三劫信解行地复越一劫升住佛地此言一劫非更一阿僧祗劫时分但越佛地一障便名一劫为此宗以妄执为一阿僧祇故前疏云若一生度此三妄执则一生成佛何论时分前言三劫不说四者令佛地一障在十地故又解言复越一劫者即是越此第三一劫升住佛地故曰复越一劫也。

　　【疏】初观空性时等者谓观此毕竟空性时觉知一切诸法皆入心之实际言心实际者即是入无相海身心寂灭也。

　　【疏】十方诸佛同时现前而劝喻之者十方诸佛皆悉现前申其七劝依华严经明七劝者一者应趣果德劝经云善哉善哉善男子此忍第一顺诸佛之法然善男子我等所有十力无畏十八不共诸佛之法汝今未得勿复放舍于此忍门劝进求故二者愍念众生劝经云又善男子汝虽得寂灭解脱然诸凡夫未能证得乃至汝当悲念如是众生劝令化故三者令忆本誓劝经云又善男子汝当忆念本所誓愿普大饶益一切众生皆令得入不可思议智慧之门劝满本愿故四者呵同二乘劝经云又善男子此诸法性若佛出世若不出世常住不异诸佛不以得此法故名为如来一切二乘亦能得此无分别法劝双修故五者指事令成劝经云又善男子汝观我等身相无量智慧无量国土无量方便光明清净音声亦无有量汝今宜应成就此法劝修成故六者勿生止足劝经云又善男子汝今适得此一法明善男子如来法明无量入无量作无量转乃至百千万亿那由他不可得知汝应修行成就此法劝令遍修故十地论云无量入者法门无差别故无量作者作事差别故无量转者依上上不断差别故七者悉应通达劝经云又善男子汝观十方无量国土无量众生无量法门种种差别悉应如实通达其事劝遍知故说七劝已彼经结云若诸佛不与此起智门者彼时即入究竟涅槃弃舍一切利益众生业等言转生极无自性心者前劫发无缘乘心以六种譬喻作唯识观了知三性杂染等法皆无自性故唯识云初即相无性次无自然性后由远离前所执我法性虽作此观未得称极今以十缘生句观自心毕竟空性我之与蕰法及无缘皆同一性所谓无性名极无自性此空智生名极无自性心生也言虽解脱一切业烦恼者行者得此心时即名之为明明来暗谢故即是无明灭则行灭乃至生灭则老死灭等名为业烦恼解脱言而业烦恼具存者净名经云不断无明而具明脱之智又云众生未成佛以菩提为烦恼菩萨成佛时以烦恼为菩提故故华严疏显三毒相普有正法彼有五义一当相即空空故是道非谓此三即是佛法诸部般若其文非一二约幻用摄生亦非即是如净名云行于非道先以欲勾牵后令入佛道等三在惑用心如俗流辈此在观心为道亦非即道四留惑润生长菩萨道亦非即是如净名云不入生死大海则不能得一切智宝等五当相即道不同前四不思议故今第五义正与此同故无行经云淫欲即是道恚痴亦复然如是三法中具一切佛法即斯义矣又如虚空出过众相而万像具依故下经云虚空无垢无自性能授种种诸巧智由本自性常空故缘起甚深难可见于长恒时殊胜进随念施与无上果等若真言行者以阿字门见一切从缘生法皆是毗卢遮那法界身同于虚空尔时十方通同为一佛国是名毕竟净菩提心以此毕竟净菩提心随无尽法界无余众生界感应因缘一时普现色身行菩萨道于念念中供养无量善知识悟入无量诸度门如是于无量阿僧祇劫中恒殊胜进严净一切佛刹成就一切众生所作佛事未曾休息是名普贤行愿也又有人疑云云何实相心中能作如是不思议有为事耶故下经云譬如一切起宫室虽依虚空无著行此清净法亦如是三有无余清净生等谓如世间一切诸趣及彼依报住处皆悉依空而住因空得成而虚空适无所依亦无念着起作之行今此清净法身亦复如是虽常寂然不示诸法之相而遍无余世界无所不为以从慈善根力因缘生不由惑业因缘故云清净生。

　　【疏】佛还约前三劫作差降对明者谓佛说此六无畏意明从浅至深从凡向圣阶降位次悟证不同也第一善无畏即当愚童凡天修十善道常生人天得免三涂剧苦逼恼名最初稣息处即当十信已前第二身无畏谓观身三十六物之所集成作五种不净观次观受心法得离四种颠倒于身扼缚得稣息处即当十信位也第三无我无畏谓观五蕰十二处十八界悉从缘生都无自性何处有我是于我之扼缚得稣息处即当十信十行位也第四法无畏谓行者心住法中约幻𦦨等五喻达诸法即空证寂然界即离蕰之扼缚得稣息处即当十回向四加行位也第五法无我无畏谓行者发无缘乘心观法无我性心得自在于法无我得稣息处即当初地至八地已前位也第六一切法自性平等无畏谓观实际空性时于有为无为界二种扼缚得稣息处即当八地已去位也故曰佛还约前三劫作差别对明或开住行即以信位初当善无畏也。

　　【疏】见此身三十六物等者谓修四念住观时先作身念住观见三十六物之所集成脱体不净终不于身而起贪爱三十六者涅槃经圣行品云善男子菩萨摩诃萨圣行者观察是身从头至足其中唯有发毛爪齿不净垢秽皮肉筋骨脾肾心肺肝胆腹胃生熟二脏大小便利涕唾目泪肪膏脑膜骨髓脓血脑胲诸脉是故颂云发毛爪齿及尘垢皮肉筋骨兼脾肾心肺肝胆并腹胃生熟二脏大小便洟泪肪膏脑膜骨髓脓血脑胲诸脉是名三十六物行者应当速求厌离菩萨如是专念观时谁有是我我为属谁住在何处谁属于我复作是念骨是我耶离骨是乎菩萨尔时除去皮肉唯观白骨复作是念骨色相异所谓青黄白鸽色如是骨相亦复非我何以故我者亦非青黄白色及以鸽色菩萨系心作是观时即得断除一切色欲等言五种不净者一种子不净谓揽父母精血业因识种以成身分故二住处不净于父母胎中生脏之下熟脏之上故三自体不净三十六物以成身故四自相不净亦名外相不净九孔常流眼出眵泪耳出结聍鼻中流洟口出涎唾大小便道常出不净五究竟不净气绝已后䏺胀烂臭如是不净甚成可恶此上是身念处观次受心法即是受心法念处观也应视受是苦观心无常观法无我如是观时离我性四倒谓观身不净得离净倒乃至观法无我得离我倒故下结云于身之扼缚得稣息处也又准起信疏曰一无常观修习观者当观一切世间有为之法无得少停须臾变坏二苦观观一切有漏逼迫心行念念生灭以是故苦三无我观应观过去所念诸法恍惚如梦(无体难追)应观现在所念诸法犹如电光(刹那不住)应观未来所念诸法犹如于云欻尔而起(本无积聚但缘集故有不从十方来)四不净观应观世间一切有身悉皆不净种种秽污无一可乐如是观时即得远离不于我等四种法性而成颠倒等。

　　【疏】若于取蕰所集等者蕰者积聚而为体故取谓执取凡夫执取以为我故身者依止我所依故言舍自色像观者自色蕰也像即我也双离称舍谓自五蕰尚自从因缘生都无自性何况我也证此寂然名稣息处。

　　【疏】一切分段中等者一分一段名为分段所谓从缘生法待因缘成必有分段差别之相上疏云即是摩诃般若中历法广明者是也如于阴界入分析求心不可得当知六度万行乃至一切总持三昧门中种种求心亦不可得等由此观故所有一切我爱慢等皆永不生故云一切分段中等也。

　　【疏】以如来五眼等者虚空无垢菩提心毕竟无相离诸根境越诸戏论以如来五眼尚不观其相貌故原晓云非象表也五目不能睹其容况余生灭中人今所以明三劫六无畏者若不作如此对辨恐常情各玩先习不能觉其微妙但拟度外事之形迹以显修证之浅深也。

　　【经】深修观察者对前二劫故名为深谓第一劫中行者心没蕰中欲对治执有实法故观此十缘生句如前所说即空之幻是名为浅第二劫中对治境界攀缘观此十缘生句如前所说蕰阿赖耶即心之幻亦名为浅今第三劫中欲离有为无为界说不思议幻故名深观也又深修者下疏云谓得净心已去乃至由所证转深故名深也。

　　【疏】即幻论遍一切等者如来金刚三业之幻即是遍一切法界圆坛谓彼法界大漫荼罗中一一本尊皆是法界幖帜一遍一切名遍一切处遍一切处论幻者谓遍一切处法界漫荼罗即是如来三密之幻皆本不生四句求之俱不可得即不思议之幻也。

　　【疏】且如四谛等者且者不尽之辞如即指斥之语也法数诚多但举四谛世界无量直示娑婆盖取一隅耳故华严四圣谛品云尔时文殊师利菩萨摩诃萨告诸菩萨言诸佛子苦圣谛此娑婆世界中或名罪或名逼迫或名变异或名攀缘等诸佛子苦集圣谛此娑婆世界中或名系缚或名灭坏或名爱着或名妄觉念等诸佛子苦灭圣谛此娑婆世界或名无诤或名离尘或名寂静等诸佛子苦灭道圣谛此娑婆世界中或名一乘或名趣寂等诸佛子此娑婆世界说四圣谛有如是等四百亿十千名随众生心悉令调伏诸佛子此娑婆世界所言苦圣谛者彼密训世界中或名萦求根或名不出离乃至十方无量世界各有无量名不可备举如彼广说故云且如等。

　　【疏】如幻阳𦦨等者幻者化也无而忽有之谓也先无形质假因缘有名为幻化又幻者诈或以不实事惑人眼目故曰幻也言梦者寐中神游也凡人寝寐神识不定说文云寐而有觉周礼梦有六种见其凶吉一曰正梦平安自梦二曰愕梦惊愕而梦三曰思梦由觉时思念而梦四曰寤梦觉时所道而梦五曰喜梦喜悦而梦六曰惧梦恐惧而梦故言乾闼婆城者疏解如文又准义景钞云梵语乾闼婆此云寻香乾闼名香婆名为寻西土乐人寻香求乞造作戏城从人为名名寻香城等。

　　【疏】四句求之了不可得者谓以自他共无因四句寻求此梦事终不可得如庄周梦化为蝴蝶四句求时此梦中之蝶为从自生耶若无梦蝶自不能生故若自不生从他梦生耶若无蝶他梦不能生故若他不生为共生耶共亦不生何以故无眠法故若无眠则蝶梦亦无是则因缘之梦都不可得也。

　　【疏】有十四变化者故智度论第十七云诸法如化者十四变化心初禅二欲界初禅二禅三欲界初禅二禅三禅四欲界初禅二禅三禅四禅五欲界初禅二禅三禅四禅是十四变化心作八种变化一者能作小乃至微尘二者能作大乃至满虚空三者能作轻乃至如鸿毛四者能作自在能以大为小以长为短如是种种五者能有主力(有大力人无所下故故言有主力)六者能远到七者能动地八者随意所欲尽能得一身能作多多身能作一石壁皆过履冰蹈虚手扪日月能转四大地作水水作地火作风风作火石作金金作石等。

　　【疏】城郭者释名云城盛也盛受国都也郭廓也廓落在城外也又郭谓郛也左氏传曰郑人入其郛杜预曰郛郭也又按淮南子鲧(音县)作城吴越春秋曰鲧筑城以卫君(即堭城也)造墎以守民此城郭之始也。

　　【疏】故曰无等者上一等字是所等下一等字是能等谓如来智慧一切法中无可譬喻亦无过上故名无等即所等也心之实相与彼智慧犹如函盖是无等之等故曰无等等。

　　【疏】一切诸魔皆化身作佛等者智度论云复有魔作比丘被服来语菩萨汝先从小师闻修六波罗蜜法皆是虚妄所集随喜心功德亦是虚妄汝先所闻皆是虚诳文饰不真非佛口说今我为汝真示佛法乃至魔作佛身来所说异于法相者亦不信受譬如狗着师子皮诸兽见之虽怖闻声则知是狗何况变作余身等能令行者变易其心哉。

　　【疏】自然有缘起智生者即法界不思议秘密缘起之智生也谓行者以内自观行力为因外感佛神通加持力为缘由斯二力故自然而有秘密法界缘起智生即能得见不思议加持境界是故不同寻常耳。

　　【经】入漫荼罗具缘真言品第二之一者如上已明入真言门中住心之事但是入漫荼罗真言行者所住境界若有众生欲入此门应须先入大悲胎藏漫荼罗从真言传教阿阇梨发菩提心及受三昧耶或蒙师许可方乃得入若不入漫荼罗专坛自恣设尔精进非徒终无果利亦招越法重罪何以故且如显教大乘小乘无不诠说轻重戒法然须师受何况金刚一乘诸佛自誓辄便行之招越法愆故次住心即说此品今此品题具浅深二义且浅释者入者趣向游履引入之义谓阿阇梨见有众生堪为法器有大信解方便劝诲引入大悲漫荼罗中漫荼罗者此云道场是与弟子发心得道之处谓之道场即漫荼罗是所入入为能入是入之漫荼罗作依主释又入此漫荼罗要具多缘即是须得具多支分谓择地治地择时定日筑坛𦘕像结界等然后引入复为请召供养方始次第受发心法大体同常乃至为作护摩灌顶等俱属入漫荼罗所具支分大略言之广如经说即入漫荼罗是总具缘是别别从总以立名作依主释又此一一缘皆有真言具缘之真言亦依主释上来浅释深释者入谓体达悟证之义漫荼罗是一切众生本觉自心即此心漫荼罗中各各常有无量诸佛菩萨缘觉声闻天龙八部无量眷属之所集会但以无始无明之所覆闭不自知见譬如贫家宝藏常在自家由处地下不知不觉知识告语方始知觉众生自心漫荼宝藏亦复如是虽有不觉诸佛知识方便示语即得知之名之为入漫荼罗即本觉之体入是始觉之智具缘等言乃功德之相如择地者择去心地诸烦恼故余皆密释例此可知故曰入漫荼罗具缘真言也品第二之一者此品文势长远为隔次卷故置一之言品次如常。

　　【疏】已知乳酪有醍醐性者即喻众生心中皆有佛性乳中醍醐假因缘成众生佛性亦复如是若离于乳有醍醐者无有是处涅槃经曰如因乳生酪因酪得生酥因生酥得熟酥因熟酥得醍醐乃至云雪山有草名曰肥腻牛若食者即成醍醐佛性亦尔善男子众生薄福不见是草佛性亦尔烦恼覆故众生不见等今既已知则令具诸器物方便攒摇醍醐可得法合易解。

　　【疏】如世人慈育等者犹如世间之人慈心抚育稚小之子其子凡有所希父母抚爱之情无所吝惜若索干将镆鎁必不与之何以故以不知运用方便必伤其体故言干将镆鎁者即釰名也如大阿秋水龙泉之类按吴越春秋云干将吴人(吴时之人)与沤冶子同师阖闾使造釰二牧一曰干将二曰镆鎁镆鎁者干将之妻名干将作釰金䥫之精未肯镕流干将夫妻乃断发剪指指投之炉中金䥫乃濡遂以成釰阳曰干将而作龟文阴曰镆鎁而作漫理干将匿其阳而出其阴献之阖闾故曰干将等法合易解。

　　【疏】如来已度此微细等者谓如来已得越度第三重极细妄执至佛地故曰如来已度等。

　　【疏】此领解中文等者疏主指此金刚领解文唯二行虽则拣省少略而提控摽举一部宗要通途微妙旨趣无不周足耳。

　　【疏】如父母和合至托胎中者此中云父母者漫荼罗诸佛为父明妃真言为母众生菩提心识种子托生故下疏云如男女交会因缘识种子托于胎藏如是诸佛国王明妃为夫人和会毗富罗种子于大悲胎藏法界漫荼罗中初生故曰如父母和合等。

　　【疏】无明父母等者谓一念无明一切烦恼无不从生故十二因缘贯之在首补处菩萨但有微细无明除此垢时余障必尽故曰父母又有偈云煞害于父母王及二多闻极烦恼所恼得最上菩提今取上一句准慈恩法苑释云以爱为母以业为父今补处菩萨永断贪爱及业俱生无明种子更无后有之生故云无明父母极细之垢。

　　【疏】离法界无别等者应云离法界无别众生界众生界即法界故离心界无别法界法界即是心界故疏中言略尔。

　　【疏】如初无畏时以声字等者谓第一无畏以声字观者真言行人依三密供养修行观真言之声及真言之字而作修行如下世间成就品中经云如真言教法成就于彼果当字字相应句句亦如是初字菩提心第二名为声句想为本尊而于自处作等第二无畏有相观者谓四念处观即真言行者本尊三昧众相现前故第三无畏唯蕰无我心者观阴界入分析求之了不可得即真言行者观瑜伽境心不可得也第四无畏法缘心者观诸蕰法如幻𦦨等即真言行者观瑜伽境界如镜像等第五无畏无缘心者观法无我性心外都无即真言行者于瑜伽道心自在故第六无畏平等心者观心空性法及无缘皆一性故真言行者即是虚空无垢菩提心也。

　　【疏】离垢地已去各于自地观心中修漫荼罗者以初地菩萨入三世平等与第六平等无畏无异故取二地已去乃至佛地足前六种无畏故成十六重玄义也今第七重玄依离垢地正直柔软堪能等十种深心为门而入修漫荼罗行他皆仿此第八重玄即以发光地清净安住厌舍等十种深心为门而入第九重玄即以焰慧地观察众生界法界世界等十法明门为门而入第十重玄依难胜地过去未来现在等十种清净心为门修行第十一重玄依现前地一切法无相无体无生一平等法为门修行第十二重玄依远行地虽修三空而慈悲不舍众生等十种方便慧起殊胜道为门修行第十三重玄依不动地无生法忍为门修行第十四重玄依善慧地净诸陀罗尼三昧为门修行第十五重玄依法云地菩萨离垢等百万三昧乃至最后受一切智胜职位三昧为门修行第十六重玄依如来地十地之行相次第现前总此因相而为其门修漫荼行究竟归于一切智智福智大海华严经云十方国土碎为尘可于一念知其数毫末度空可知量亿劫说此不可尽问十六行位历然可观重玄之义行相云何答有二门初当位因果后异位因果今初如第一重玄以声字观修漫荼行声字为门即当其因观行圆明即当其根增长不已入法界坛即当究竟一位既尔余位皆然故次疏云此一一位自有菩提种子心有大悲胎藏增长因缘有慧方便业受用之果即一一位各具此三句义也后异位因果者谓三劫瑜祇六种无畏三贤十地始本智明初后更收圣凡互即况行者用心自在了本不生神解虚中奋迅游戏以十种缘生句不可思议幻作镕融以见心成正觉证心大涅槃为悟入故十六行位境智皆然岂非重玄耶故金刚顶瑜伽十六大菩萨生即斯义矣又解谓渐次证入而有二种初约六无畏从因至果以为渐次后约十地从因至果以为渐次二门并彰总有十六非次第修行经十六位也。

　　【疏】如菩萨修禅时于九次第定等者谓前所明渐次证入观行之事恐人难解故以此况之九次第定者即四禅四无色及灭尽定为从下至上次第修得胜劣异故名九次第定故大般若云善男子菩萨摩诃萨九次第定若顺若逆入出自在乃至从离生喜乐地复入第二静虑从定生喜乐地复入第三禅从离喜妙乐地入第四禅从舍念清净地乃至入非想非非想定从非想非非想定起复入灭尽定从灭尽定出还入非想非非想定从非想非非想定起入无所有处定乃至从第二禅起入初静虑是为菩萨摩诃萨师子频伸三摩地。

　　【疏】或观无尽法界等者由定自在缘境度生旋转无尽且略作句而有十六约无尽法界而有八句以一切心为一心一心为一切心一心为一心一切心为一切心门亦有四一切门为一门一门为一切门一门为一门一切门为一切门约无余众生界亦有八句以一心为一切心一切心为一心一心为一心一切心为一切心门亦有四以一门为一切门一切门为一门一门为一门一切门为一切门且作十六者为顺十六重玄义故理应更有二二相合等心门相望逆顺超间旋转无尽如理应思。

　　【疏】若以此十六等者十六如上谓以十六重深玄之义理横竖统摄十二部经次第别收曰横统上下总融曰竖摄又法门相当曰横统一收一切曰竖摄十二部者所谓一契经二应颂三记别四讽诵五自说六缘起七譬喻八本事九本生十方广十一希法十二论议一契经者对法第十一谓以长行缀缉略说所应说义即诸经中长行略说所应说法名为契经瑜伽显扬不说长行但总相云佛于彼彼方所为彼彼有情依彼彼行宣说无量蕴相应语乃至结集者以妙名等次第安布真善妙义名为契经二应颂者对法等论同说即诸经内或中或后以颂重颂前长行义又云不了义经应更颂释长行虽说义犹未尽须更颂之即为二义故说应颂一者为益利根后来二者为显前不了义令听法者解明净故三记别者谓世尊记诸弟子未来生事记因果也又诸论云了义经说名为记别记别开示深密意故余处所言不了义经名记别者谓以少言略记别故名不了义不据分明说深义故又总以三义名为记别一记弟子生死因果二分明说记深密之义三记菩萨当成佛事等四讽诵者显扬等云谓诸经中非长行重说或以二句三句四五六句等说并为讽诵涅槃经言除修多罗及诸戒律其余有说四句之偈诸恶莫作众善奉行自净其意是诸佛教是名伽陀经五自说者瑜伽等云谓于是中不显请者为令当来正法久住不请而说名为自说涅槃经说如佛晡时入于禅定乃至明旦从禅定起无问自说是名优陀那等六缘起者一因请而说二因犯制戒三因事说法对法等言因缘者谓因请而说又有因缘制立学处涅槃经言如诸经偈所因根本如舍卫国有一丈夫罗网捕鸟得已还放世尊知其本末因缘而说偈言莫轻小罪以为无殃水滴虽微渐盈大器是名尼陀那经七譬喻者涅槃经云如戒律中所说譬喻是名阿波陀那经对法等言谓诸经中有此况说为令本义得明净故二十五云谓于是中有譬喻说对法唯言经中譬喻涅槃但说律中譬喻瑜伽总说经律论譬喻并此所摄八本事者谓除本生宣说前际诸所有事除佛本生余说一切前际之事是名伊帝目多伽九本生者谓说世尊往世于某方所有生死身所行菩萨行所有难行是名本生对法八十一云所谓宣说诸菩萨行本相应事涅槃言如佛世尊本为菩萨作鹿作罴乃至作金翅等所可受身是名阇陀伽经十方广者说菩萨道不共佛法二空之理包福慧满名为方广唯在大乘不通小教涅槃名毗佛略经对法亦名广破无比一切有情利益安乐所依处故宣说广大甚深法故名为方广十一希法谓诸经中宣说诸佛及诸弟子所有共不共德及余最胜殊特惊异甚深之法是名希法涅槃言菩萨初生即行七步放大光明遍照十方乃至如佛初生入天庙时令彼天像起下礼敬名未曾有此说佛等殊特之事名为希法十二论议者谓诸经典循环研核摩呾理迦涅槃经说如佛世尊说诸经若依论议分别广说辨其相貌是名优波提舍经谓若以此中十六重玄之义理横统竖摄十二部经则旋转无尽又上疏曰如此经者当知一切修多罗意皆在此如释迦如来所说法者当知十方三世一切如来种种因缘随宜演说无非为此三句法门究竟同归本无异辙故曰以此十六等。

　　【疏】六体者谓齐已下(一)齐已上(二)心已下(三)心已上(四)咽以上(五)顶即六体也。

　　【疏】自齐已下等者从如来齐轮已下示现生于释宫之身出胎襁褓童子纳娶耶输出家苦行树下成道一切示现同于世人之法示现如是之身及三乘六趣种种形类种种色像(青黄赤白男女大小)各各言音坛座(金刚莲华方圆三角半目等)眷属三转不同如下备载皆依大悲胎藏漫荼罗第三院中次第而住。

　　【疏】四智四三昧者有说四智是四波罗蜜菩萨四三昧是四方如来三昧之身今此中四智即四如来四三昧即四菩萨谓表所居八叶莲华四方四叶即是宝幢开敷华无量寿天鼓音四如来四隅四叶即是普贤文殊慈氏观音四菩萨如是东南西南西北东北次第而住。

　　【疏】于自法界门等者对上三重漫荼罗中所现三乘六趣乃至四智果德佛身各各形像乃至坛座各各无不成法界门随彼各各法界门施作真言事业对他法界门故称自也若深释时如是种种法界门皆从遮那法界自心流出故称自法界言下文所说等者谓向下经文虽说四重漫荼本尊真言手印无量差别不同然究其根本但从心王开出为逗根故作种种名言字句流通耳。

　　【疏】下不令普现随类等者谓有疑云经言皆悉出现如来之身疏中却约如来六体现出种种三乘六趣色像威仪等诸法界门岂不违经故疏自通云经中不令普现随类而但言悉现如来身者牒彼疑难也故下文云经中意明本迹俱是法界不可思议加持之德毕竟不二故岂欲令独一法界如来之身作三乘六道种种形像耶譬如真金匠成众像其金体岂是种种耶故次疏云毗卢与鬼畜等平等无二是故从一为门即见心王尔。

　　【疏】是故作佛事等者上来为彼从初发心乃至十地诸众生故遍至十方而作佛事今既作佛事已还却收归佛身本位(三重各各本位)中住住已而复还入还复入于一切支分中即表法界无二无不从于法界流无不还归于法界也。

　　【疏】若无明师则所传无寄者谓此经是诸佛如来秘要之藏不得辄尔披玩须从师受如欲度险难恶道须依导师若无引导之师则无所达今此亦尔欲发菩提心修真言秘要之行须依明解之师所传有寄寄者凭也托也若无明师则所传无可凭托故须明师也。

　　【疏】得传教灌顶者灌顶之言有二种别一传教灌顶二结缘灌顶结缘者准下疏明若人因遇道场便云法缘难值乞兼为济者为作灌顶得灌顶已于一切真言门本尊法中求受真言印法随分修行故名结缘二者传教灌顶从初发心求阿阇梨为欲绍袭阿阇梨位故师许可已为造立漫荼罗具足仪轨而与灌顶得灌顶已堪绍师位故名得传教灌顶名阿阇梨也言若度违顺八心证寂然界者即初劫中所说种子根疱等及归依三宝等名顺世八心若三乘初发道意迄至拔业烦恼根本无明种子名违世八心以五种譬喻从无性门达诸法即空不为蕰界处能执所执之所动摇证寂然界名阿阇梨言若以心王自在等者此是第二劫中真言行者观如幻等六种喻得心王自在超度人法有无二障觉自心本不生故上疏曰谓以如幻等门照有空不二而人法二空之相亦不当心乃名真入法空悟唯识性不滞有为无为心无挂碍等名阿阇梨言若生极无相自性心者即是第三劫中真言行者观察自心毕竟不生我之与蕰皆同一性此空智生名极无相自性心生故上疏曰行者得此心时观一切染净诸法无不从缘生者若从缘生即无自性若无自性即是心之本不生心本不生即心之实际心之实际亦复不可得故曰极无自性心生是名阿阇梨如是次第从下至上皆得名为阿阇梨也。

　　【疏】从此复有十重等者十重深行即十地也言于解三密至上首者谓得传教灌顶阿阇梨从师次第受得秘密之法于修行三密传教人中最为上首此人以众德兼备故能流通密教不断佛种是名佛之真子常为众圣之所称叹故名上首言如金刚萨埵者是人于大悲胎藏漫荼罗中发菩提心受三昧耶诸佛印可位同普贤金刚萨埵以冠十六菩萨之首故云如金刚萨埵言毗卢等者此阿阇梨行阿阇梨事时凡所加持先观自身作毗卢遮那何以故若不自得令他得者无有是处言作最初至同于萨埵者前虽想身同于遮那但取加持至临事时即观自身复为金刚萨埵遮那不应自作事故故下疏云次观自身毗卢遮那所以然者以大日如来是此大悲胎藏阿阇梨故是故行者若行阿阇梨事时即应以自身而作本尊若作漫荼罗诸作务时即以自身作金刚萨埵也。

　　【疏】若同毗卢遮那智业圆满者智即是观自身为大日身业即观自身同于萨埵若如是者乃名深行阿阇梨也。

　　【疏】兼综众艺等者不但发菩提心妙慧慈悲抑亦博综世间种种伎艺等。

　　【疏】谓声论等者声论声明也因论因明也十八明处六十四能者总标也算数方药观相工巧等者略指也故华严经第五地云菩萨为利益众生故世间技艺靡不该习所谓文字算数声明也图书印玺地水火风种种诸论咸所通达因明也又善方药治诸病癫狂蛊毒悉能除断医方明也文笔赞咏歌舞妓乐悉善其事国城村邑宫宅园苑泉流陂池草树华药凡所布列咸得其宜金银摩尼真珠琉璃珊瑚等藏悉知其处出以示人日月星宿鸟鸣地震夜梦吉凶身相休咎咸善观察一无错谬工巧明也持戒入禅神通无量四无色等余一切世间之事但于众生不为损恼利益故咸悉开示渐令安住无上佛法等内明也言缘漫荼罗所要等者即众多支分且如第六疏云奏摄意乐乐谓献涂香时即有献涂香曲花灯饮食等皆亦如是一一歌咏皆是真言一一舞献无非密印乃至无人解者阿阇梨当自奏之若不能尔不得名为粗综众艺也。

　　【疏】于一切总持者谓法总持等如前已明言三昧门者谓以三昧而为门故或三或四乃至百八三昧等言道品者道即入圣道品即三十七品故诸度者六度十度等故四辩者一迅辩悬河𣶏泠故二捷辩随难随答故三应辩应根巧说故四无碍辩四无碍解故四摄者布施爱语利行同事菩萨以此四法摄众生故力者十力也智度论云一者是处不是处智力分别筹量众生是可度是不可度二业报智力分别筹量是人业障是人报是人无障三禅定解脱三昧智力分别筹量是人着味是人不着味四上下根智力分别筹量众生智力多少五种种欲智力分别筹量众生所乐六种种性智力分别筹量众生深心所趣七一切至处道智力分别筹量众生解脱门八宿命智力分别筹量众生先所从来九生死智力分别众生生处好丑十漏尽智力分别筹量众生得涅槃佛用是十种力度脱众生审谛不错皆得具足以是故佛虽有无量力但说此十力言无畏者一一切智无畏佛于大众中而自唱言我具一切智心无怯惧故二漏尽无畏佛自说言一切烦恼种现俱尽故三障道无畏佛自说言我识知一切贪欲能障圣道故以无怯惧四出苦道无畏佛言我知无漏圣道能出生死苦名出苦道无畏说此四法心无怯惧名四无畏今此经复有六无畏如前已明言等者等彼十八不共等故。

　　【疏】即是深修观察等者此即正明甚深般若也何以知之以第三劫观十缘生故亦可具三种般若谓观察十缘生句即是观照般若见甚深中道即实相般若诠说言教皆文字般若也言照不可得空者今以前劫为所观故。

　　【疏】复次初劫智慧等者谓此菩萨于初劫中与通教声闻共行至于二劫犹与广慧之人共闻以须菩提于般若会中犹能承佛威神说人法俱空若离佛之威神则不能也是故皆非甚深今此劫中无边智慧所对二乘皆不知故名曰甚深也。

　　【疏】堪可匠成者匠谓师匠成即成就由通达三乘故堪能为人师匠成就弟子三学等故又匠是工匠如世工匠能匠成诸器阿阇梨法匠能匠成三乘三学法器又匠将也即将作少府秦官掌理宫室也今言匠者盖从彼为称也。

　　【疏】即摄诸经八识等者即解深密等经唯识等论也言无性义者如唯识论云谓依初遍计所执立相无性由此体相毕竟非有如空华故依次依他立生无性此如幻事托众缘生无如妄执自然性故假说无性非性全无依后圆成实立胜义无性谓即胜义由远离前遍计所执我法性故假说无性非性全无等言佛性一乘等者涅槃胜鬘如来藏等经也问今第三义已该圆宗第四立如实知自心别收秘藏岂华严般若劣于如来秘藏耶答此乃宗果是同但显密为异前约教相圆极摄诸了义后约威灵咒验属以秘宗复何疑哉。

　　【疏】随事分别识其性类者若真言中有那那(兴也)乌乳(威德)字者当知是增益相应性类若真言中有么啰野钵吒野等者当知是降伏性类若真言中有扇多微戍陀等者当知是息灾性类若本尊作熙怡相及黄色者是息灾性类若作喜怒相及黄白色是增益性类若作忿怒相及青黑等色当知是降伏性类供物颜色聒淡辛酸等以类准知。

　　【疏】右手是三昧等者兴善印关云左羽右羽右左手左止右观亦复然言十指等者兴善云右羽慧方愿力智左手檀戒忍进禅左小为头终右指十波罗蜜对相连言亦是一切智五轮譬喻义者如来一切智难可识知以五轮譬之五轮者地水火风虚空也故兴善云五轮左小为头数便是地水火风空又如上经云譬如大地一切众生依如是一切智智天人阿修罗等依譬如火界烧一切薪无厌足如是一切智智烧一切无智薪无厌足等今此亦尔言一切缘中皆有第一实际者如上所说一切因缘事相之中皆以四句观之毕竟不生名为皆有第一实际也。

　　【疏】及于漫荼罗中观至器非器者阿阇梨引弟子入漫荼罗抛华之时观所掷华所至之处随上中下类可能知彼是器非器如掷华时华堕在佛首当知彼人于佛顶真言中易得成就若堕佛身中分当知于佛心真言中易得成就若堕佛身下分于使者真言中求悉地时易得成就于余真言中成就较难又是器非器者华所至处表器余不至处表非器如世供器随色受名谓若盛香者名为香器非华果等若盛华者于华名器于香食等名为非器若华至佛顶于佛顶名器于佛心等名为非器或可至尊上是器全不至者名非器。

　　【疏】信诸佛菩萨者者谓阿阇梨应当信知众生一念心中皆有诸佛寿量之身乃至不退诸菩萨等以无明所覆未得显现但当于此三密加持谛信勤行乃名深行阿阇梨也。

　　【疏】寂光海会等者寂光土也海会众也即是能寂光明土中尘沙之众此通真应故普贤菩萨行法经云释迦牟尼毗卢遮那遍一切处其佛住处名常寂光常波罗蜜所摄成处我波罗蜜所安立处净波罗蜜灭有相处乐波罗蜜不作身心相处等又第二疏云行者得此心时即知释迦牟尼净土不毁见佛寿量长远本地之身与上行等从地踊出诸菩萨同会一处修对治道虽位邻补处不识一人如是甚深之境乃至不退菩萨尚不能知岂况下凡是故难信言补处三请等者补处即弥勒菩萨也三请者法华寿量品云弥勒菩萨因见从地踊出诸大菩萨又闻世尊言是我化遂说偈言佛昔从释种出家近伽耶坐于菩提树尔来尚未久乃至云云何于少时教化令发心愿佛为未来演说令开解如是说已尔时佛告诸菩萨及一切大众诸善男子汝等当信解如来诚谛之语如是三说已弥勒合掌白佛言世尊唯愿说之我等当信受佛语如是三白已此即三请也复言唯愿说之我等当信受佛语尔时世尊知诸菩萨三请不止既云三请不止次垂诫云而告之言汝等谛听足前三说故云四诫问此岂不违法华疏云如来三来补处四请耶答彼言三来者但取三告名为三来弥勒四请者谓经云如是三白已复言唯愿说之即四请也各据一义故不相违。

　　【疏】到于住地等者住地即十住此十住地通名信解行地或度于信解者即至佛地也谓于前三句义中开出佛地为上上方便心至此第四心时名究竟一切智地故经云四分之一度于信解也。

　　【疏】乃至诸贤圣众亦称叹者是人得传教灌顶已得诸贤圣之所称叹故下经云当知彼善男子善女人从如来口生佛心之子在所游方即为有佛施作佛事是故秘密主若乐欲供养佛者当供养此善男子善女人若欲见佛即当观彼时金刚手普贤等上首诸菩萨同声说言我等从今已后当恭敬供养是善男子善女人何以故同见佛世尊故。

　　【疏】为作心漫荼罗等者谓内心瑜伽与彼外坛无异也然彼皆是内心法门一切众生同有此性而不能自信不自了知如来明了自证而为一切众生普开觉之亦令同得今深行阿阇梨为作此心漫荼罗漫荼罗行相如住秘密漫荼罗品具明言慈悲水作心灌顶者又彼品疏云师当住瑜伽之座观于阿字加点置弟子顶十字缝中当知此上有点即是甘露法水用灌其顶此与佛初受职皆传教灌顶也。

　　【疏】不应作最后等者即是阿阇梨教诫受法之者自今已后当如所得广作利他勤而行之勿得作最后断种人即是教令应绍继先师所作事业也故智度论佛属累阿难云我灭度后好守护般若乃至当教化弟子弟子复教余人展转相教譬如一灯复燃余灯莫作最后断种人彼自释云如世人有子若不绍继则名断种最为可耻佛以此喻告阿难汝莫于汝身上令般若断绝今亦如是师诫弟子莫于汝身上令此道不行故曰不应等。

　　【疏】以如是诸法毕竟等者应以字门显之且如ṣa 洒字门诠一切法性钝义夫自性钝者即是无分别心不愚不慧无妄无觉乃至一切诸法不能动摇所以然者如世间人以取舍不亡故尚智慧而弃愚痴尊涅槃而贱生死而今观洒字门心无分别则心无高下故名调柔也。

　　【疏】随有所作皆与三昧相应者谓若本尊作慈悲之容或身白色应供白华名三昧相应若献黄赤名不相应香等类此言一一缘至入法界门者若作如是三昧等应当一一四句求之皆不可得名入法界门也。

　　【疏】谓于三部等者三部者佛部莲华部金刚部且如于佛部真言作成就时取彼所成之物或安膳那或雄黄朱砂之类而置本尊坛中依法作之悉地成时前上中下三相不同上成有三相谓初夜暖生中夜烟起五更𦦨出中成有二相谓除𦦨下成有一相谓但暖生等真言行者须善通达言皆与正理相应者谓虽作种种成就而不取着不异于如故言又于息灾法中等者即下云若入普门世界能以一念中具足相应也。

　　大毗卢遮那成佛神变加持经义释演密钞卷第四
卍新纂续藏经第 23 册 No. 0439 大日经义释演密钞


　　大毗卢遮那成佛神变加持经义释演密钞卷第五

　　燕京圆福寺崇禄大夫检校大保行崇

　　禄卿总秘大师赐紫沙门　觉苑　撰

　　【疏】尔时安心不动等者行者此相现时即当安心罗字门中罗字门者一切诸法离尘染故谓上境界皆是六尘之相但是妄情所行之处复以阿字而转观察以其情尘本不生故当知所可见闻触知之境悉是法界岂以法界而与法界作留难耶如是观时即能安心不动言依于法教而净除之者即指上方便也又或但观la 罗字而净除之谓此罗字即是尘义便当如上所现之境若上置点即成览字laṃ 此点即是大空之义谓虚空无相难可表示而以圆点识之即观罗字同于大空一切障染自然净除也。

　　【疏】金翅鸟王等者如华严经云譬如金翅鸟王以左右两翅鼓扬海水使其两辟观诸龙众命将尽者而搏取之如来出现亦复如是大止妙观而为两翅鼓扬众生大爱海水使其两辟观诸众生根熟之者而度脱之由勇健心故能尔也。

　　【疏】萨陀波仑求法因缘者智度论云时昙无竭菩萨在众香城萨陀波仑从远方来不惜身命为欲闻法尔时昙无竭菩萨说法日没起入宫中萨陀波仑菩萨作是念我为法故来不应坐卧当以二事若行若立以待法师从宫中出说法时昙无竭菩萨七岁一心入无量三昧及行般若波罗蜜方便力萨陀波仑七岁经行立住不坐不卧无有睡眠无欲恚恼心不着味但念昙无竭菩萨何时当从三昧起出而说法萨陀波仑菩萨过七岁已作是念我当为昙无竭菩萨敷说法座昙无竭当座上说法我当洒扫清净散种种华敷七宝床求水洒地恶魔隐蔽而不能得作是念我当刻身出血洒地令无尘坌乃至帝释知其心念即以三千硕天曼陀华与萨陀波仑萨陀波仑受华以半散地留半待昙无竭座上说法时供养尔时昙无竭从三昧起为说般若波罗蜜萨陀波仑见昙无竭心净悦乐乃至闻法得无量三昧(云云)如是种种因缘终不退于菩提之心又彼经云是时十方诸佛安慰萨陀波仑菩萨言善哉善哉善男子我等本行菩萨道时求般若波罗蜜得是诸三昧亦如汝今所得乃至于是佛法倍应恭敬生清净心于善知识中应生如佛想何以故为善知识守护故疾得阿耨多罗三藐三菩提是时萨陀波仑菩萨白十方诸佛言何等是我善知识所应亲近供养者十方诸佛告萨陀波仑言善男子昙无竭菩萨世世教化成就汝阿耨多罗三藐三菩提是汝善知识汝供养昙无竭菩萨若一劫二劫三劫乃至过百千劫顶戴恭敬以一切乐具三千世界中所有妙色声香味触尽以供养未能报须臾之恩今入漫荼罗弟子亦见十方诸佛安慰称赞阿阇梨劝发其心也。

　　【疏】禅定智慧不可以福愿求等者欲成佛道凡有二门一者禅定二者智慧今欲出生大悲漫荼罗故要因禅定其禅定门必须大精进力何以故欲界乱心不能得见诸法实相譬如风中燃灯不能静鉴灯在密室必得寂明是故须禅定又虽须禅定亦非粗观而可能得要因瑜伽又虽具瑜伽若无精进亦难证得如钻火数息烟尚不出何况得火必须励强不息可辨其事今欲获禅慧必须精进故下疏云如佛所说血肉竭尽不舍精进故曰禅定等。

　　【疏】如佛所说至皆辨者(全是智论)彼论又云菩萨种种因缘呵懈怠心令乐着精进懈怠黑云䨱诸明慧吞灭功德增长不善初虽小乐后则大苦譬如毒食初虽香美久则煞人等真言行者应修精进舍诸懈怠悉地易获也。

　　【疏】六根净故等者谓此功德通于凡圣二位故法华论云凡夫人以经力故得胜根用又经云以父母所生肉眼见于三千大千世界等若论圣人六根净故而得互用谓一根中悉能具足见色闻声知香了味觉触等也有解分得互用通地前今深行阇梨或自功德力证或由法威德力故曰六根净等。

　　【疏】除阿阇梨吝法心者此不吝法心乃是真言行者所持之戒若是余经律论说煞盗染妄为四波罗夷今持明藏中判属偷兰此则于道有碍不断慧命故今以舍一切正法(一)舍离菩提心(二)悭吝一切法(三)作不利众生行(四)四此犯者即得波罗夷罪此吝法心即犯第三重禁故下疏云有人虽不舍正法不离菩提心然于正法悭吝不肯观根惠施亦犯波罗夷所以然者因如来出世方有正法乃至一句一偈无非世尊丧舍身命为其童仆然后得之是一切众生父母遗财而今窃为己有故此秘密藏中同于盗三宝物也。

　　【疏】如法华中广说者此偈即是开十方三世诸佛方便之门以佛佛道同更无余道故引三世为证疏主欲显此中开权显实之义故指法华广说彼经方便品云。

　　佛告舍利弗诸佛如来但教化菩萨诸有所作常为一事唯以佛之知见示悟众生无有余法若二若三舍利弗过去诸佛以无量无数方便种种因缘譬喻言词而为众生演说诸法是法皆为一佛乘故是诸众生从佛闻法究竟皆得一切种智乃至未来现在亦复如是彼中文广故不繁引。

　　【疏】坐于诸法寂灭等者寂灭即无相义但心自证不从他得故无诸相坐谓安处即是处于寂灭道场故法华云诸法空为座是也。

　　【疏】虽前品广明等者此通妨难谓此中更无行位差别可错其间何以前文广三劫十地六无畏等种种差别诸相耶故今疏云虽前品广明诸相但为庄严至论心处意皆如是何有异哉。

　　【疏】住于四性等者西印有四大姓一刹利姓二波罗门姓三薜舍四戍达要非旃陀罗等言随顺有事八心者即前种子茅疱等顺世八心也。

　　【疏】八方大风者谓称讥毁誉利衰苦乐如前已明又方者处也即称誉等八处之境犹如八方之风能损众生善根华果而不能吹动净菩提心坚固山王所以者何安住甚深之谛理故故云八方大风等。

　　【疏】水是流不住等者即喻行者勇猛精进及福德不断之义言以先能安心谛理人者此举见谛之者难得其人故次云自不可多得既尔如何可作耶次又云但使从本净流出等言本净者即菩提心处依之胜进故云流出依斯心水建立悲生漫荼罗也此通能悟不须见谛又此选地中从初山林多华果暨至仙人得道处一一处中皆存法喻浅深二释思之。

　　【疏】除共二乘等者除是甄拣之义谓共般若通教二乘及广慧者同得巧度一切智故说法利生悲相应故除此之余俱名不共此则藏教愚法二乘远离大悲自专出离皆此取之而为无圣迹处故云除共二乘等。

　　【疏】遮文荼等者此是夜叉趣摄能以咒术𥜒祷害于世人世人亦有行此法者法华经云若吉遮若人吉遮即其是也。

　　【疏】朽木谓不欲等者谓于善等法中都无欣乐设起欣乐懈堕不勤为过斯甚难可近成故喻朽木言不欲者欲者于所乐境希望为性勤依为业而今返此故以为名言懈怠者于善恶品修断事中懒堕为性能障精进增染为业以此二法久远已来于诸烦恼有所偏习难可弃除是故不堪树立众艺轨匠成就于三学设尔摄入漫荼以如是过习含藏在心地之中故虽一心行道魔事易兴要须简去也。

　　【疏】乃至灌顶地中等者即菩萨第十地因满之位断业相细惑况彼蛙虫之类上疏云补处菩萨择去心中无明父母极细之垢义与此同若准相教于此位中断俱生烦恼种子乃见净心之地故名蛙等。

　　【疏】言宿直等者宿谓二十八宿即东方角亢氐房心尾箕北方斗牛女虚危室壁西方奎娄胃昂毕觜参南方井鬼柳星张翼轸此等诸宿各随所直之日或善或恶及所好不同故须依息增降敬相应择定今言二十七者月行二十七日经一周天历二十七宿满一百八足故也言作十二房者或可言宫则十二宫分也言每次有九足者足即度也。

　　【疏】五种牛味者乳酪生酥熟酥醍醐也或是乳酪酥粪液也。

　　【疏】皆是法界幖帜者切韵幖者头上帜也帜即旗帜头上置帜要识其主也谓军旅既行旗为前导则识其主也法界幖帜亦复如是诸佛如来于一切大会漫荼罗中建此无上菩提幖帜能令八部等类善根性者观此种种像类则知法界之主亲近修行故曰皆是法界幖帜也。

　　【疏】顺种种悉檀者今疏意在菩提心嘉会之辰者即顺第一义谛悉檀也或因见佛说法或睹神变或于菩萨余声闻缘觉而发道心者即顺为人悉檀也或以华香等供养如上福田心得欢喜便即发愿希求佛果者即顺世界悉檀也或如是时中菩提心有寂静力乃至有威猛力者即顺对治悉檀也佛以此四方便建立菩提若能顺趣则功不唐捐亦不生障碍也。

　　【疏】中间与时升降等者谓前菩提心即阿a 字菩提行即长阿ā 字成菩提即暗aṃ 字般涅槃即恶aḥ 字于此中间利他方便胜劣不同皆是长恶āḥ 字依此方便办事之时而有升降不同或有依诸佛为门而趣求者名之为升或依菩萨诸天为门而趣求者名之为降虽作此说而实不二也或自果之因俱名中间言与时者与即共义谓月行躔次以日为时月随时则有晦明迟速之异人历劫则有巧拙进怠之殊既其升降成差乃况行位不等此约趣果方便之力也言当知已摄等者谓此五字即是五轮百字之主故能摄也。

　　【疏】初日分等者初日即是阿字菩提心后日分即是暗字成菩提问前说阿字次说长阿字第三说暗字此中何故不说长阿之行直说暗字成菩提耶答前约从因得果是故别开今约因行合论故但为二或但存阿或但留暗随应俱得下有证处。

　　【疏】阿利沙偈者梵语阿利沙秦言古圣主即自利利他殊胜功德古仙圣道也一切诸佛无不依此而住又云阿利沙第一最上极高不退不却不没具足功德无所减少是名阿利沙住处智论第五十三云复次须菩提菩萨摩诃衍所谓四无所畏何等四佛作诚言我是一切正智人若有沙门婆罗门若天若魔若梵若复余众如实难言是法不知乃至不见是微畏相以是故我得安稳得无所畏安住圣主处又第二十八论问曰何故佛至诚言安立阿利沙住处答曰自功德具足亦令众生得安乐利益若佛自得安乐住处不能利益众生不名阿利沙住处乃至一切疑悔邪见能除却故一切甚深问难悉能解释故名安立阿利沙住处如是等因缘功德力故至诚言我安立阿利沙住处众中师子吼(云云)今行者欲于此地为弟子故建漫荼罗如释迦圣主住处我欲安住是故警觉地神亦是作诚实言安立古圣主住处是故此偈名为阿利沙也。

　　【疏】汝天女者谓地神是即金光明经善女天也。

　　【疏】号为寂业师子者偈中云释师子救世具足应云释迦师子救世偈以五字成句故略去迦字但存释字此释迦言寻常翻译或但云能或云能人今云寂业者盖依字门而立其名谓前梵本偈中云赦吃也(二合)者赦即是奢字门奢者一切法寂义也吃也者上吃字是迦字门为连合也字取声便故遂作吃音迦者诠一切法造作义造作即业也由此故云寂业师子也。

　　【疏】然要其宗极等者要者取也谓以字门解释此偈取其宗本至极正在我字之中问既取正在我字不知何者是其我字答即偈末痕字是也问既取偈末痕字是我字何故不释痕字却释怛文字耶答盖密意耳其密者何疏主为显以末收本故标正在我字之言复彰依本起末是故先明怛文之字问怛文之字已如疏辨未审痕字其义云何答haṃ 痕者我义若深释时体是ha 贺字贺者诠于因义谓此偈正为警觉地神要护是地离于魔障即是因缘事相之法阿利沙离因缘故又于haṃ 贺字之上安置一点此点表大空义即是因缘本来不生远离众相若证此大空即知我已是空地神亦空魔军亦空既三事俱空何得以痕字本不生我警发di 怛文字本不生地神降伏naṃ 年字本不生魔军耶又此我字或恐误书应是多字多字之义疏文自见故曰然要其宗极等。

　　【疏】先已三昧至供养等者谓译主阿阇梨教诲真言行者若欲作此净地法时先当以三昧耶真言法界真言金刚自性真言加持自己之身要须依法则能远离诸障方可建立大悲漫荼罗言皆如供养法中所说者即指此经第七卷也。

　　【疏】用罗字门等者行者如前想加持已然后想ra 罗字门即尘垢义又于罗字安点即成囕raṃ 字由观囕字故自净内心之地即证大空离诸垢障故供养仪偈云罗字色解白空点以严之如彼髻明珠置之于顶上等此中文略行者如是作已又于观行心中先起风轮形如半月以ha 诃字门加持(阿字误书)想贺字在半月风轮中故供养云最初中下位思惟彼风轮诃字所安住黑光焰流布次想水轮以缚字加持谓想缚字在圆轮中次想金刚地轮以阿字置方轮中如是次第而加持之即是世界初成之相须得一缘不乱审谛观想心境相应明了不谬耳。

　　【疏】以净菩提心种种功德等者前浅释中阿阇梨以涂香华等而为供养今深释时阿阇梨即以净菩提心所生种种功德回向一切智智而为供养此以净菩提心种种功德回向一切智智等一十五字三度用之行相可知也。

　　【疏】即是一八不定之相等者此则双嘱诸法与实相也一则法常无性八即从众缘生以诸有为法既无自性即一实理也以诸法既从缘生乃有生灭断常去来一异即有为也一不定一能成八故八不定八即是一故既其一八不定即能越诸戏论也。

　　【疏】若一切等者此则反成若作十缘生句中虚空句观时一切有为之法皆如虚空诸法实相亦如虚空既有为实相皆如虚空岂得逃避此处虚空贪求彼处虚空耶。

　　【疏】如言三月等者即是行者观自心上而作圆明于圆明中想作三重于三重上旋环布置三十四字即是三转法轮之义岂可唯作九旬之解耶。

　　【疏】又自犯三昧耶者阿阇梨三昧耶戒中第三戒不得悭吝一切法虽不得悭吝而不得差根授道如经云差根授道为人天冤法华经云钝根小智人著相憍慢者不能信是法当来世恶人闻佛说一乘迷惑不信受破法堕恶道是故自损损他故犯第四三昧耶戒。

　　【疏】严身方便等者谓阿阇梨造漫荼罗时多为频那也迦等之所侵难遂以金刚甲胄庄严自身等令魔不敢近故也是法如供养中说临时取来。

　　【疏】加持五宝等者五宝谓金银真珠螺贝赤珠有说上三同下二是水晶玉五谷者谓稻谷大麦小麦小豆胡麻五药谓乹朽迦哩药勿哩何底药娑诃药娑诃提婆药税多拟里迦药即是茯苓朱砂雄黄仁参赤箭有说是荜𦭞赤箭人参茯苓茴香也经南无三曼多至莎诃者此一密言除归命外都成六句第一无胜或云无等等三昧句谓此漫荼罗王出过一切语言譬喻无有一法可为伦疋故名无等等梵语三迷此译云等上带阿声即云无等第二虚空平等句谓此心地毕竟清净等同虚空故以为名第三平等随现句谓此心地等虚空故能遍一切众生界平等普现随类之身故以为名第四本性清净句今以香水洒地为除秽故谓以性净之戒香和合性净之悲水遍洒法界众生性净之心地故以为名第五法界极净句谓法界即是阿字本不生故犹如虚空性离尘染故名极净句也第六警觉自誓句谓一切如来以此密言作师子吼警觉一切同入此中故名警觉又一切如来本行菩萨道时见是义故作师子吼发此诚言其有众生诵我诚言不亏法则则当如其所愿皆充满之今阿阇梨已随如来三昧耶教诵此密言唯愿如来不违本誓令我道场具足严净故以为名。

　　【疏】彼真言曰等者彼者指经也问经文译梵从唐何故此中皆置梵字答疏文为取字门义故以其梵字字义句义势变多瑞若只从唐失义味故是以疏置梵字指事而明也。

　　【疏】今皆以普遍心等者即指能归之心如所归之境也然此遍义就一如来不分而遍法界亦遍尘道客尘之处及彼空尘所含重重帝网刹土各别调伏无尽生界复有分身而遍之者如是一佛一切诸佛亦如是遍此则所归之境其能归者亦以一身遍于前境或想多身如是而遍普归命已然后诵此真言欲令此诸佛不越本誓故不越本誓者即此真言末句莎诃是也。

　　【疏】余诸字门皆为等者迦佉等三十二字门对此阿字故名为余皆为庄严等者以此阿字即是菩提心之本源犹如种子由依种子则能生长大悲万行之华及方便究竟之界如是华果皆属菩提心故云皆为庄严此字故也言今所造大悲等者今所造立大悲漫荼罗之王虽涉外事皆为成此阿字菩提心地也。

　　【疏】于一切法都无染着等者释真言三迷字也三者本体是沙字也迷者本体是么字也娑者是诸法都无染着之义此娑字无染之义即名莲华三昧莲华体性香洁尘莫能染住是三昧故自然么字诸法空相亦不可得即是诸佛大空之智是故娑字是定么字是慧定慧均等故云三迷此是依字门解释也。

　　【疏】此等注为未决等者谓此娑字有注为漏浅义有注为等随义若于等随义上已生决定于浅漏义上而未决成由未定故不可去其浅漏唯留等随是故两存其字也言良者善也谓两存其字即为善矣言皆悉如如者释成多字义也谓多者诠一切法如如之义故言伽者大空三昧者此伽字即是真言句中揭字此中释义故异于经中也又解梵语三么多奴揭帝此云等随谓阿字金刚地普遍情根故名为等又阿字本尊身应诸生类故名曰随依此等遍心地画作随类悲坛故曰等随复次已下别明字义谓娑是漏义浅义么是我义意义二字通指故曰此等言未决者以此二字各有两义情难去取是故双存娑么之文故注叹云良善也所以称美者以娑么二字连下多字如如义俱名为等。

　　【疏】复次法界等者谓法界众生界心界由入阿字门故而成相即如是展转心界即是第五本性净句乃至即是第二句中最初阿字门为真言之体是故以诸余字门严成阿字菩提心本源也。

　　【疏】决于东方大勤勇等者勤勇印名即作三角形上阔下尖即是十方三世一切如来大勤勇印也亦名诸佛心印处谓住处彼位是大勤勇住处下处字皆同言东南等者真陀摩尼亦是印名谓大日东南维是置真陀摩尼宝处言东北等者大日东北是虚空眼印处置佛母位次文易知备如下说疏转作大日如来身者行者于白檀中心先观作宝莲华台宝王宫殿宝王谓真陀摩尼也又于殿中敷置宝座座上置白莲台然后于白莲台上观想阿字转此阿字为大日之身故云转作等。

　　【疏】而以无垢眼观之者非用肉眼而能得见应以法眼而观察之谓想罗字安二眼中名无垢眼何以知然谓罗字者诠一切法离尘义故念诵仪云罗字名无垢应观为两日故云以无垢等言此中深秘之趣可以意得者谓此经甚深秘密理趣但以方隅示之难以累书学者以意类例释之易可知耳且如先治地中说地中瓦砾荆棘髑髅等非情之物蜣螂蜈蚣等有情之物其间深密之趣但是百六十心垢污杂净心行者建立内心大悲漫荼罗净治心地之时须得择去故云深秘等。

　　【疏】当转阿为va 缚等者行者前观华台上阿字作金刚色于首中置百光遍照王(即大日如来也)今将以涂香华等如法供养须转阿字大日之身而作缚字萨埵之身然后奉供等。

　　【疏】余如瞿醯等者梵语瞿醯此云念诵即持念诵仪也此未见本。

　　【疏】此意云等者今此三句真言之意如彼已下引古成今谓如彼时释迦牟尼坐于金刚道场得一切如来所共加持魔不能干今此亦尔故云此意云等。

　　【疏】第二院四菩萨者第二院中东方妙吉祥菩萨南方除一切盖障菩萨西方虚空藏菩萨北方地藏菩萨具如下经文。

　　【疏】三轮化导者轮有三故化谓教化导谓示导佛以三轮教化示导诸众生故一神变轮神体是智修所成果威用难测名之为神能变现故名之为变有摧伏镇遏二利用名之为轮神即是变神变即轮并持业释又云神是能变变是所变变之神故依主释也即此释体有摧伏义名之为轮神变即轮或云所变之境有不测义名之为神是所变故复名为变神所变名为神变所言轮者是能变智从境为名神变之轮也二记心轮心是他心即所记也记谓识别乃是自心即能记也心之记故能记之智有摧伏义名之为轮记心即轮虽亦能记他心所等心是主故俱名记心也三教诫轮教谓教授令人修善诫谓识勖令人断恶两义各异合立一名相违释也又一言之中便具二义亦教亦诫同依释也前解意者对二人说谓有一人未修诸善不作诸恶未修善故教授令修不作恶故无可诫勖此即名为教而非诫复有一人善恶俱作已作善故不须教授已作恶故要须诫勖此即名为诫而非教所以说言教诫两异合立一名后解意者对一人说如有一人未修其善复作诸恶故须双说轮有二义一即教诫上有摧伏义名之为轮教诫即轮二发语智有摧伏义名之为轮教诫之轮也。

　　问曰三轮当六通中何通耶。

　　答神变轮者即神境通记心轮者即他心通教诫轮者即当漏尽通既尔前解轮义或是语体何当漏尽岂彼语体名为通耶释云是通发故是通之境故亦为名今说三轮者摧未信者令生净信已信者令修行已修行者令得果故谓于诸法无所挂碍犹如日轮普照一切三乘根器随其所宜演说正法无所执着此说圆满普照无限由神变故能现种种神通境界令他于己生极尊重由记说故能观有情心行差别由教诫故如所悟入为说正法于所修行能正教诫又为三轮正是净于三密方便由神变故净于身密由记心故净于意密由教诫故净于语密或可随一轮能净于三密等谓阿阇梨安寝之时先思惟华台复又思惟阿字之门即于梦中见无量诸佛菩萨示作佛事随种种应度众生即以三轮教化示导又十轮经说如转轮王所有轮宝王将游适前导而行能摧不宾镇已伏故三轮亦尔未信等者令生信故先已信者令决定故。

　　【疏】则于莲华三昧者上疏云谓菩提心于一切法都无染着即名莲华三昧也。

　　【疏】直信等者谓其心质直信向不疑言无有能怖畏者兼具智也虽有直信不生疑谤智若不具闻说三种秘密方便不肯进修或虽进修遇诸相违境界及长远之时而生怖畏无如是怖畏相者即堪摄受耳。

　　【疏】深慧以严身等者无边诸佛之法犹如虚空非二乘浅劣之器乃能堪任要具大乘深胜之慧用自庄严则能受持如法华经云无智人中莫说此经若有利根智慧明了多闻强识求佛道者如是之人乃可为说。

　　【疏】如智度尸波罗蜜等者疏释此句经文分作两节下节释不悭即持智度檀波罗蜜可相扶顺今此正释忍辱何故却指智度尸波罗蜜中广说岂得相成耶盖取一度即具余度故不相违又由具忍辱波罗蜜故即能持是不悭吝戒又智论云持戒生忍为持心故持戒无忍堕三恶趣又忍为大力能牢固戒令不动摇又戒无量也云何具持唯当忍辱众戒自得又忍为戒杖扶人至道故(云云)已上义引尸罗中文既尔持戒生六度岂不生檀耶不悭之义亦应指尸罗答互显其义理应指彼也其忍有二门应如彼论。

　　【疏】此是要之愿等者此要字去声形与名要言义意不同者谓要之愿梵语萨罗缚(二合)(引)奢与之愿梵语嚩嚧要者心之所祈也与者随他愿能满故如下疏云如来十世界微尘数内证功德一一皆成金刚印此则自利果德要之愿满也从此自证身复起加持身此则利他行德与之愿彰也故此类行相有异。

　　【疏】夫雷雨等者易曰天地解而雷雨作雷雨作而百果草木皆甲坼解者散也二月天地阴气解散之时雷雨作作施也言先萌者万物须雷而解资雨而润雷雨虽即是一而甲坼者萌有先后不可以卉木药草性分有殊遂令一味之雨而成差别不可以众生性类不同遂令大悲藏漫荼罗发生亦成限量耶法合易知。

　　【疏】以三种秘密方便等者谓以身语意三种器具方便攒击抨摇众生身中佛性之乳经历资加见修无学五味而成妙觉醍醐若深释者即以三者即以三密方便攒摇众生身中菩提之乳经历阿阿暗恶恶五字之味而成一切如来妙觉醍醐是故名为漫荼罗之义也。

　　【疏】且十世界微尘数者十数表圆以彰无尽以法界难思不可备举故置且言今此圆坛总该五部约于名相略述三种所为形色手印及种智字今初如一悲生漫荼罗中胎大日如来八叶须蕊三院三部圣贤通该法界五部皆尽数广难名且将十世界微尘以数之一一遍历如一菩萨为其中尊大日如来却在上方位中余诸眷属互为主伴如是乃有十世界微尘悲生漫荼罗此则平漫乃至同类异类世界尘道客尘之处及彼尘中所含重重无尽刹尘世界圣贤亦具有主伴如形色漫荼既尔手印种智漫荼亦然历历星布互不相妨自在圆明重重无尽如帝网境故瑜伽指归云金刚顶经都十万颂具五部四种漫荼罗四印具三十七尊一一部具三十七乃至一尊成三十七亦具四漫荼罗四印互相涉入如帝释网珠光明交映展转无限等问此是法界圆妙都会漫荼罗如何阙于因主果伴之义耶答若以果为伴者乖仪戒故不成檀法故既尔何故如来自说十方诸佛礼初发心菩萨足岂果相不得为伴耶答意趣别故非坛位故施设不同不可一准也又如华严说法仪中阙于因主果伴岂不圆耶若约缘起主伴更互亦通。

　　【疏】如华严入法界等者故彼经云尔时善财童子蒙文殊教已次遇德云比丘乃至云善男子我唯得此忆念一切诸佛境界智慧光明法门岂能了知诸大菩萨无边智海清净行门所谓智光普照念佛门等次至海云比丘言我唯知此普眼法门如诸菩萨深入一切菩萨行海一切众生言词海而我云何能知能说彼功德行次下善知识例如是说但各各于一法界门而言通达于余法门各不能知今此如来昔行菩萨道时普门亲近诸善知识亦复如是故勤行者当如是知也。

　　【疏】阿德藏者即阿耨多罗等无量功德之藏也谓经云如来于无量劫积集阿耨多罗三藐三菩提之所加持是故具无量德如是一一功德皆到极无等比等故云阿德藏也又阿字含藏如来内证之德名阿德藏。

　　【疏】此中发菩提心义如入法界等者彼云譬如迦陵频伽鸟在卵㲉中有大势力一切诸鸟所不能及菩萨摩诃萨亦复如是于生死㲉发菩提心所有大悲功德势力声闻缘觉无能及者又如金翅鸟王子初始生时目则明利飞则劲捷一切诸鸟虽久成长无能及者菩萨亦尔发菩提心为佛王子智慧清净大悲勇猛一切二乘虽百千劫久修道行所不能及乃至云譬如有人善入大海一切水强无能为害假使入于摩竭鱼口亦不为彼之所吞噬菩萨亦尔发菩提心入生死海诸业烦恼不能为害假使入于二乘实际中亦不为其之所留难等。

　　【疏】无余等者此约善根成熟之记余即未尽之义今尽言之名为无余如佛现前记彼某时某处证觉号某如来名无余记言有余者如来有所未尽之意如言汝于未来其佛为汝授记不尽其意名有余记。

　　【疏】复次等者此约闻经胜利之记谓今世后世闻法华经者当得作佛如佛自意而尽言之名无余记若言众生悉有佛性应尽与记为激发一类断善之人但记善根相续之者名有余记又解前段约佛明义谓今佛与记不假余佛名无余起若言未来余佛与汝授记名有余记后段约法明义谓今世后世闻法华经而与授记非闻余经名无余记若于后时因闻余经而得授记名有余记如法华云当于如来余深法中示教利喜即其义也。

　　【疏】且据恶世弘经等者如有难云经中自说非为一众生故如来成正等觉亦非二非多为怜愍无余记及有余记诸众生故如来成等正觉今复限立人数岂不相违耶故通释云且据浊恶世中弘宣此经方便浅行一途事相之迹故云一期法事剂至十人耳。

　　【疏】所云无量门等者所云者标指经中真言乘道无量门等兼复释成漫荼罗之名义也。

　　【疏】夫漫荼罗等者漫荼罗是蕴聚积集诸佛如来真实功德之处故以为名言轮圆辐辏者以喻显法轮即车轮圆谓圆满毂辐辋等相圆满故辐辏者归会也谓众辐归会于毂也老子云三十辐共一毂当其无有车之用注云古者用三十辐法月数也共一毂者中有空故众辐共辏之此况治身者除情去欲使五藏空虚神乃归之治国者寡能总众扶弱持强也今借喻此漫荼罗三重法界门罔不归辏于大日心王使三乘五性一切众生普门进趣皆辏中胎大空之处故曰轮圆辐辏也。

　　【疏】然志学等者谓此行人于漫荼罗中随得一法即是普入一切诸总持门既尔岂不违上文引入法界品善知识各各于一法门通达无际然亦互不相知答前约渐修此约顿悟又前是行布此文圆证亦可前一一德藏皆到极无等比无过上味互不相知即各遍法界今此文如从一门见王即是遍入千门万户同遍法界又前约异门故互不相知此约当门得互相见故不相违也。

　　【疏】阿阇梨虽不得等者纵夺释成具支结缘灌顶之意若作具支不得差根误授若论结缘不遮运心广给故先纵云阿阇梨虽不得差根误授为作具支灌顶譬如珍妙饮食不可置之秽器轮王妙乐不可授薄福之人故疏夺云然系珠毒鼓之缘岂当已乎岂者不可也已者休也不可休置矣言系珠者法华经云譬如有人至亲友家醉酒而卧乃至以无价宝珠系其衣里是人醉卧都不觉知醒后必当获益也涅槃毒鼓之缘如前已引。

　　【疏】又对二乘等者彰戒之胜能也故第一疏云如声闻净戒要白四羯磨众缘具足方始得生又须方便守护如防利刻一期寿尽戒亦随亡此戒不尔世世生处恒与俱生不拘限量也。

　　【疏】服汝不死甘露者谓天之甘露人若饮者即得不死甘露俗典谓之美露也盖神灵之精仁瑞之泽其凝如脂其甘如饴一名甘露一名天酒礼斗威仪曰人君乘土而王其政太平则甘露降又鹖冠子曰圣人之德天及太清地及太宁人神及万灵则甘露降矣此则喻也法上言时即法药也谓真言灌顶已获得如来五种之智永不退转名为不死又或以一切如来金刚智水加持灌顶法华经云如甘露见灌即其是也。

　　【疏】优昙等者优昙钵罗合昏树也阿说他木栌木也常途言兜罗树者即孤生栌也言桑谷者此之二木如前已辨。

　　【疏】十种方便学处者即不煞盗等菩萨十无尽戒此中是方便学处摄言三世无碍者三世诸佛皆由此道故得至菩提故以为名凡结缘者许令预闻言其种四根本者此言似倒即四种重戒谓彼偈云佛子汝从今不惜身命故常不应舍法(一)舍离菩提心(二)悭吝一切法(三)不利众生行(四)言及三昧耶一偈者偈云佛说三昧耶汝善住戒者如护自身命护戒亦如是此偈唯具支灌顶乃可得闻仍耳语诫之不令傍人闻也。

　　【疏】大我谓诸如来等者涅槃经第二十三卷云涅槃无我大自在故名为大我云何名为大自在耶有八自在则名为我何等为八一者能示一身以为多身等名为大我二者示一尘身满于三千大千世界等故名为大我三者能以满此三千大千世界之身轻举飞空等故名为大我四者以自在故而得自在乃至常住一土而令他土一切悉见等故名为大我五者根自在故如来一根亦能见色闻声等故名为大我六者自在故得一切法如来之心亦无得想等故名为大我七者说自在故如来说一偈之义经无量劫义亦无尽等故名为大我八者如来遍满一切诸处犹如虚空虚空之性不可得见等故名为大我如是大我名大涅槃。

　　【疏】成办大事等者即法华经云诸佛如来唯以一大事因缘故出现于世言会意言之者为法华开示悟入佛之知见名一大事因缘今会彼意故言成办于大事耳。

　　【疏】离缘业生等者谓离因缘造作而生除二乘菩萨余诸众生皆不离此又二乘虽观是空但证生空未得法空虽得名为离缘业生然犹未得名大空生菩萨具证二空名大空生故曰离缘业生等。

　　【疏】宣说金刚句等者谓阿阇梨以种种之香华灯涂等供养已复以金刚偈赞称叹诸尊金刚句偈者准经第七卷供养仪式云又以持金刚殊胜之讽咏供养佛菩萨当得速成就即说执金刚阿利沙偈曰无等无所动平等坚固法悲愍流转者攘夺众苦患乃至不染一切趣三界无所依此赞有一十颂名金刚讽咏言后如法发遣者彼云次当启白圣众说是偈言现前诸如来救世诸菩萨不断大乘教到殊胜位者唯愿圣天众决定证知我各当随所安后复垂哀赴。

　　【疏】幢谓旗帜等者释名曰幢者童也(童独也)其貌童童然即军中独出之谓也旗者期也言与众期于下也今言簱帜者谓加簱帜而严饰之故下第五疏云幢竿上皆置偃月月下置簱帜像取绘帛裁令正方可隅角破之以为两帜各附幢竿之外上锐下垂上置如意宝故曰宝幢言麾导众人者麾者招也导即引也谓招麾引导众军无不从命故也。

　　【疏】或如瞿醯等者或者不定准金刚顶念诵法说弟子梦中境界颠倒应取牛五种味相和净洒已加金刚密语二十一遍与之令服乃至云令其圆满寂灾等即可召入也。

　　【疏】大心义如前等者即指初卷疏中彼云此人心能为大事乃至必能说法破一切众生大邪见大爱大我心等诸烦恼故名为大心也。

　　【疏】尔时一切等者谓如实知蕰阿赖耶本不生故于一切法无所执受亦无含藏尔时一切心分别意思量识了别等如是妄想皆悉不行故名清净即离一切妄想也。

　　【疏】此二句久离简略者简谓简当简要略谓少略久离二字应是文离字形相近旧本多带草书恐抄写者误耳。

　　【疏】亦是重明授记之意者前偈云汝今能志求当成就如来已是授得大菩提记今此又云是乘殊胜愿汝当住斯道故云亦是重明授记之意也。

　　【疏】如佛为诸声闻等者即十二年中为无事僧略说其戒引文不足若具引者戒经云善护于口言自净其志意身莫作诸恶此三业道净能得如是行是大仙人道乃至十二年后所制广戒皆为净除三业过患今此梵律亦尔乃至尘沙戒善皆为净其三业成就三密也。

　　【疏】经纬相成者竖曰经横曰纬相具也如世罗锦经纬横竖共相织络而得成就见网亦尔戏论诸见重䨱交络共相织成故曰经纬相成也又此相字去声读之相者助也如经纶天地相国助民故云相成也如常言经相即其是也。

　　【疏】如第五篇戒等者谓篇类有五一波罗夷小乘云不可忏大乘云他胜处二僧伽婆尸沙此云众残三波逸提此云堕四提舍尼此云可呵五突吉罗此云恶作今当第五突吉罗也毗尼云调伏犍度云藏此毗尼藏一切威仪行法苟有所亏皆于第五突吉罗篇中而结于犯是故犯法摄在此篇也法合易知。

　　【疏】所谓无等等菩提心者谓阿阇梨观自身是执金刚由作金刚萨埵加行故自心即同金刚萨埵心金刚萨埵心即是无等等菩提心言无等等者谓凡夫二乘不能等故名为无等今阿阇梨心而与彼等故名无等等又上疏云一切法中无可譬喻名为无等亦无过上名无等等故云所谓无等等菩提心也。

　　【疏】皆应依供养次第等者谓此经一部七卷第七卷是六卷中行事供养之法故疏不解今指彼中也言辟除去垢者去垢当用无动明王真言辟除亦尔故彼颂云次应供养华香等去垢示以无动尊辟除作净皆如是加持以本真言王言净以法界心字者如上作真言净已犹未得名真净更以法界心字净之即名毕竟清净之瓶彼偈云罗字色鲜白空点以严之如彼髻明珠置之于顶上彼真言曰。

　　南么三曼多没䭾喃囕raṃ 

　　真言同法界无量众罪除一切触秽处当加此字门等。

　　【疏】今此经中通用等者一切所要通用办事真言而加持谓是降三世真言也言又兼广略者广者六句略者一句也。

　　【疏】和合嚩字门等者谓此va 嚩字即当五轮中第二水轮故此取之。

　　【疏】三变净土者即灵山说法华经时十方诸佛蒙光所照各告众菩萨我今应往娑婆世界释迦如来所并供养多宝佛塔时娑婆世界即变清净琉璃为地等又释迦牟尼虽变此土恐十方所来诸佛难所容受欲容受所分身诸佛故八方各更变二百万亿那由他国皆令清净无有三恶道及阿修罗等时释迦牟尼佛为诸佛当来坐故复于八方各更变二百万亿那由他国亦如前无诸三恶道等故名三变也。

　　【经】东方以为首至终竟于北方者师在东南西北而立资于东北西南而立以线当脐对持右旋约量一周讫复云第二安立界至复周于胜方即是絣量外界师资旋转次第如前但经中右后二字准西方俗法面东而治东为初方南为右方西为后方北为胜方也经云阿阇梨次回者师先在西北方今结角约量故从此右旋至西南方故经云依于涅哩底其资先在东北但回面与师相向故言受学对持者持讫资还右旋至西北方故言转依于风方也其师先在西南从此右旋至东南方故云而居于火方次絣量经云复修如是法其资先在南北从此右旋至西南师先在东南从此右旋至东北故经云弟子在西南师居伊舍尼其资从西南右旋至东南师从东北右旋至西北故云学者依火方师位于风方也此则四周四角界道已竟。

　　【疏】当五种宝聚之心者即漫荼罗中心也谓初治地了后知其方分即穿漫荼罗中心深一肘许用办事真言加持五宝安置其中也。

　　【疏】从大日如来等者前外漫荼罗今是内心漫荼罗凡作外法亦观内心即是此经瑜伽之意也学者思之。

　　【疏】阿阇梨越之越者此越之越三字应剩也。

　　【疏】通门西向各有因缘者谓此漫荼罗西向各是一种发菩提心因缘之都会也意令行者面东而入东方亦名初方表初发菩提心故云通门西向等或为息灾增益敬爱降伏四种因缘随方开门可以意得。

　　【疏】如是十六法等者谓四智四行八种善知识并各持金刚慧印故成十六法也其八种金刚慧印至下秘密八印品中正说其相。

　　【疏】须蕊是一切等者谓莲华叶间一切须蕊即是一切三昧等即表如来内证功德摄在莲华叶间三重身印无不从此流出故也三昧陀罗尼门名数无量言十八空者一内空谓眼耳鼻舌身意由此六处悉从缘生而不牢固无实我法故名为空也外空者谓色声香味触法从种种因缘生无有坚实由因缘灭故色等亦灭故名为空内外空者谓内六根处外六尘处皆从缘生因缘无故内外法空无有自性故名为空又云此等诸法为诸众生迷惑颠倒着内六情故行者破是颠倒名为内空外空内外空亦复如是空空者先以法空破内外法复以此空破前空故犹如服药能破病病已得破药亦应出若药不出则复是病以空灭诸烦恼病恐空复为患是故以空舍空是名空空大空者谓即东西南北四维上下十方相空是为大空问曰十方空何名为大空答云东方无边故名为大亦遍一切色有故名为大等第一义空者谓诸法中第一即是涅槃又第一义名诸法实相不破不坏故是诸法实相亦空故有为空无为空者有为空谓三界五阴十二处十八界等有二因故空一者无我无我所及常相不变异相不可得故空二者有为法因缘和合生无自性故空无为空谓不藉因缘生故不生不住不异不灭犹如虚空故名为空毕竟空者谓破于诸法更无有遗余不空之法是名毕竟空譬如漏尽阿罗汉名毕竟清净于十方三世中无有一法定实可得故名毕竟空若少有遗余不名毕竟空无始空者谓世间若众生若法皆无有始如今生从前世因缘有前世复从前有如是展转无有众生之始法亦如是问曰无始是实不应破何以故若众生及法有始者即堕边见亦堕无因今以空破于无始则还堕始见答曰今以无始空破无始见又不堕有始见譬如救人于火不应着深水中今破是无始亦不应著有始中是则行中道今以无始破有始无始即复为患复以无始空破是无始是名无始空散空者散谓别离相犹如世间之车以辐辋辕毂众合为车若离散时不名为车五阴亦尔和合因缘故名为人若别离则人不可得若尔应只破于人不破于色答曰色等亦破何以故和合微尘藉诸因缘假名为色若离散时则无有色问曰色蕰可尔余四蕰如何名散答曰四蕰亦是假名生老住无常观故散而为空性空者谓诸法性常空故性空有二一者总性谓无常苦空无我无生无灭无去无来等二别性谓如火热性水湿性心为识性等如是诸性皆空性不可得故是名性空自相空者谓一切诸法有二相一总相如无常等二别相如地坚为相火热为相等问曰无已说性今说其相性相何异答曰有云其实无异有云性相小异性言其体相言可识如释子受持禁戒是其性剃发染衣等是其相若尔何不但说相空而说自相空耶释曰若说相空不说法体空若说自相空即法体亦空就相而说故名自相空一切法空者所谓五蕴十二处十八界法色无色法有漏无漏法有为无为法内外有无法等随门摄一切法是法皆空问曰前说性空相空等已空尽一切诸法今更说一切法空何异于前答曰望义有别故与前殊今谓诸法无定相可得故名为空如金银铜等与火缘合故即舍其自相遂变为水相如水得寒成冰转为地相等如慧为知相入诸法实相则无所觉知自舍知相以如是等种种无有定相若有定相可使不空既诸法无有定相是故说一切法空不可得空者谓诸法实无不可得故如佛自言我从初发心乃至成佛及十方佛于诸法求实不可得是名不可得空复次行者得此空故于三毒五盖诸缠乃至十恶结等都不可得故名为不可得空由行者行此行故得戒定慧四果七觉八圣乃至十地诸功德法问曰上言一切诸法不可得故今何言得耶答曰是法虽得皆助不可得空故亦名不可得空圣人虽得诸功德入涅槃等不以为得凡夫以为得故如师子有所作不自以为奇余众生见以为希有等无法空有法空无法有法空者谓无法名法已灭是灭无故名无法空有法空者诸法因缘和合生故有法实性无故名有法空无法有法空者取无法有法相不可得是为无法有法空又云过去未来法空是名无法空现在及无为法空是名有法空若过去未来法及现在无为法是二俱空故名为无法有法空又云谓无为法无生住灭是名有法空如是等空名为无法有法空也(云云)。

　　【疏】如来师子奋迅至因缘者谓如来坐于道场菩提树下以大威猛降伏四魔成等正觉但为开示悟入佛之知见佛知见者即一切遍知印也故云如来师子奋迅等。

　　【疏】佛母义如般若经佛母品者彼品云须菩提白佛言如世尊所说般若波罗蜜能生诸佛能示世间相世尊般若波罗蜜云何能生诸佛云何能示世间相云何诸佛从般若波罗蜜生云何诸佛说世间相佛告须菩提是深般若波罗蜜中生佛十力乃至十八不共法一切种智须菩提得是诸法故名为佛等又论第七云佛告须菩提般若波罗蜜是诸佛母依止是法住乃至何以故是般若出生一切诸佛等故。

　　【疏】毕竟净句至以为衣者谓此尊以毕竟净真言句而为外饰饰者庄严也真言句者下普通真言藏品严字是也严者本体是仰ṅa 字仰者大空义即是真金如如实相之体又于此ṅa 仰字之上加以空点aṃ 　转声为严字此之空点远离众相纯一鲜白约彼教门外饰故曰缟索以为衣也。

　　【疏】如下字轮等者即下字轮品作五种轮该摄一切字谓第一轮是菩提心轮于其轮中右旋布置短声迦佉等一切字母于轮中心置短声阿(上)娑(上)嚩(上)三字乃至第五方便轮中如前布置长声脚却虚等一切字母而于中心置长声恶素嚩三字以此五种三字统摄五种字轮白净分明使无差互故云如下字轮等。

　　【疏】其被服幖帜等者被服谓璎珞严身幖帜谓天女之状等皆表孕育种种功德是故与此明王安立菩提种子明妃含藏出生之义皆相应也。

　　【疏】从此最白净等者谓此白净处三昧名为莲华部从此出生普眼故普眼者一切观音也谓观音发心因观音即期是也。

　　【疏】皆兼权实二用者谓如金刚其性坚利坚即物不能坏实也利则能摧他物权也即自利利他根本后得之妙用故云兼权实二用也。

　　【疏】此是出生金刚等者谓前部主是慧此三昧是定慧依此生故称母也。

　　【疏】乃至一身具百千手等者即千手眼四十二臂十六臂乃至八臂青颈等是此等皆是金刚部眷属也。

　　【疏】尽欲煞害一切众生者一切众生皆依无明但害无明轮回自息故起信云无明住地诸染根本是生灭因外妄境界动起识浪是生灭缘依是二义以显因缘诸识生灭相集而生故名众生今此明王承如来命持以慧力断彼因缘故曰尽欲煞害一切众生也。

　　【疏】罥索是菩提心中等者四摄是法罥索是喻诸佛菩萨以四摄法摄取众生无空过者世间罥索索取诸兽少有所失故以为喻又此罥索复名不空世间罥索索取兽时或中不中四摄罥索摄取众生无不中者故不空罥索经序云掷罥取兽或时索空兹教动摇罔由不中故云不空罥索。

　　【疏】是故持五股等者谓此五股金刚之印表五如来之智宝冠表万德庄严前以罥索已彰不空今此亦尔是故疏云为此五智之所涤灭皆至果地万德庄严非唯偏证三乘通教但空而已抑亦表于佛性中道之理也。

　　【疏】此中第二是隐密等者谓释迦眷属为第三院者即在第三外院也今言第二者谓第一先安置中胎第一院已第二次于外第三院安置释迦眷属名为第二非第二院也诸菩萨在悲智之间上求下化者表在三院之间即第二院也今言释迦第二菩萨第三即是从果至因说之也若约上求下化安置次第即名第二故云隐密语耳下有说处。

　　【疏】此白莲华等者白莲座即是第一院中胎法界莲华之藏也谓彼偈云内心妙白莲胎藏正均等为显真应无碍权实不二故云此白莲华即是中胎净法界藏也。

　　【疏】如观佛三昧等经广说者彼经说观佛毫相谓初生童子出家苦行降魔毫相不同今辨成佛毫相彼经云佛告父王云何名菩萨降魔时白毫相光时魔波旬遥以天眼观阎浮提见释师子弃国如唾坐道树下身骨枯槁形体羸瘠唯有金色其眼陷黑如井底星骨节相柱失蟠笼文波旬喜曰瞿昙体羸余命无几宜往败之瞋目大怒兴种种兵欲坏菩萨菩萨以白毫光拟令魔眷属身心安乐譬如比丘入第三禅魔乃还宫白毫随从直至六天于其中间无数天子天女见白毛孔通中皆空团圆可爱如梵王幢其空间有百千万恒河沙微尘诸宝莲华一一莲华无量无边诸妙白色以为其台台上有化菩萨放白毫光亦复如是乃至佛灭度后诸四部众若能暂时舍离散乱系心正观菩萨降魔白毫相者灭无量劫黑业恶障能于现世见佛影像又尔时道场地化似金刚满八十里其色正白不可具见此相现时菩萨眉间白毫相光端洁正直矗然东向长一丈五尺有十楞现等又佛告父王及敕阿难谛听谛听善思念之传语后世诸弟子等若我灭后诸比丘等若问是事此白毫相菩萨本昔修何行得汝当答言佛白毫相从无量劫舍心不悭乃至从三十七助菩提法十力无畏等诸妙功德得此白毫若我灭后佛诸弟子舍离诸恶去愦闹相乐少语法不务多事昼夜六时能一时中分为少分少分之中能须臾间念佛白毫令心了了无谬乱想注意不息念白毫者若见相好若不得见如是等人除却九十六亿那由他恒河沙微尘数劫生死之罪等彼中广说疏主指此经意者此佛毫相即漫荼罗法界门故若入此门得见中胎藏者即是入一切法界门如从一门见王即是遍入千门万户又彼经十卷次第观佛三十二相并余随好皆是漫荼罗中所出秘要法界门真言者宜闻之耳。

　　【疏】其五种如来等者五种色中但列四者略也兼下三佛顶中赤色如第十二疏五佛顶中具赤色也。

　　【疏】捡劾生来等者捡劾(胡得切)即推穷罪人也。

　　【疏】毗尼所谓观净居等者此明五净居所被之服也谓今制比丘所著三衣内衣者三世诸佛结戒有同不同于五篇戒中不必尽同此着泥洹僧袈裟三世诸佛一切尽同故萨波多毗尼中众学初因六群比丘参差着泥洹僧问曰五篇戒中佛何以正制着泥洹僧着三衣观去来现佛及净居天耶答曰佛结五篇戒皆应观三世诸佛及净居天乃至此戒于余篇是轻者将来弟子不生重心是故如来以佛眼观去来诸佛及净居天而结也使来世众生不生慢罪今此所引正要净居所著之服故曰毗尼所谓等。

　　【疏】凡此等诸大天神等者通释妨难也谓此第二院漫荼罗是释迦眷属且释迦如来成道最初降去诸魔及诸外道诸恶鬼神何故今时漫荼中列为眷属耶疏自通释可知。

　　【疏】能以常寂之光者常寂者无相也此菩萨左持青莲华青莲表离染左持表定故名不染诸法三昧又于此三昧心无所住故于莲华之上复出金刚智印是故三昧常寂也智印常照也寂而常照故曰能以常寂之光遍照法界也。

　　【疏】所以观佛长子等者释经句而观佛长子也文殊师利若约果明即是佛母今依因说名佛长子此光网童子持万德庄严表于福德在文殊之左面向文殊表福智相严故云所以观佛长子者意在此也。

　　【疏】阿阇梨所传等者上来显示但示其纲领恐临事之者必难措手是以出此图位耳此第一院法界诸尊从上第二十一行如来大勤勇为中心但着左右上下与前所列相应用之今但列名所有尊形色相手印等向下密印品及转字轮漫荼罗行品真言藏品更互显示何以故盖密意耳又第二院第十一行文殊师利为中心第三院第四十一行释迦牟尼位为中心又第一院四角画是如来大勤勇者误尔应作▽三角画之准上第二十二纸画一切遍智印作三角形其锐下向即是十方三世一切如来大勤勇印也又如来眼准上疏云于大勤勇北至北维置虚空眼即是遮那佛母也末行有如来眼者应重错也。

　　【疏】所有诸尊住处等者图中但标贤劫菩萨之位此亦泛言皆置贤劫菩萨不彰名数今依金刚顶瑜伽念诵法云应布彩色画贤劫等菩萨或抄彼等十六名字第一画弥勒次画不空见次画能舍一切恶趣次画摧一切黑闇忧恼次香象次勇猛次虚空藏次智幢次无量光次月光次贤护次光网次金刚藏次无尽意次辨积次普贤是名贤劫十六大菩萨问此十六何故名为贤劫菩萨谓此属贤劫中次释迦牟尼相续成佛故以为名所有位处如图。

　　【疏】六面尊形相等者准曼殊室利阎曼德迦忿怒经云应当建三角坛于中画大威德明王身作玄云色遍身生火焰执持诸色器仗身安三字谓顶安唵字口安恶字心安吽字成就尊身已于其像下置诸舍睹噜并安名字又画彼像黑色六足六首六臂所以净六趣满六度成六通也又一译云大乘方广曼殊室利华严本教阎曼德迦忿怒仪轨品第三十彼颂云阎曼德迦像六面六手足黑色肚如狼持髑髅鬘怒虎皮以为裙持种种器仗眼赤暴怒形三目为幖帜竖发炽火焰夏雨玄云色其状如劫烧应画乘水牛等。

　　【疏】若作契印等者此名如来顶印密印品云以定慧手五轮内向为拳建立火轮以二风轮置傍屈二虚空相并是也向下诸印并如密印品中所说。

　　【疏】然此真言法要倍复过者谓前世尊示现普门漫荼罗时金刚手一一谛观皆不见其根本亦无住处悉是华台实相之身尔时深自庆幸生难遭想如灵瑞华此复过之由是疏主引法华经释成倍复难遇之所以言此是如来秘藏长夜守护至况末代乎者如法华经云此经是诸佛秘要之藏不可分布妄授与人乃至如来现在犹多怨嫉(五千之辈增上慢人)况灭度后乎。

　　【疏】故非钝根薄福等者即法华经薄德少福人众苦所逼迫钝根小智人著相憍慢者如是人等非能遭遇法华尚尔况此经乎。

　　【疏】如娑竭罗龙王等者譬如娑竭罗龙王竖遍六天横亘四域兴种种云震种种雷耀种种电降种种雨而于一切施设不同龙于本宫不动不摇真言行者亦复如是于漫荼罗中作种种密印诵种种真言观种种本尊虽从三密因缘施设不同而以四不生句观之不异实际不生不灭故曰如娑竭罗等。

　　【疏】赤是宝幢等者谓赤色即是宝幢如来之色宝幢是庄严菩提心义何以故既发菩提心于法明道中降伏魔怨除一切盖障故赤色是降伏色属于东方也言黄是娑罗树王色者谓以菩提心种子长养大悲万行成等正觉之时万德开敷名为华开敷王佛言皆到金刚实际者娑罗此云坚固又无行可增故曰皆到金刚实际此属南方是增益色也言青是无量寿色等者谓以皆到金刚实际以众生无尽故如来大悲方便现此漫荼罗亦无终尽故名无量寿又此是一切如来受用之身华既开敷必得成果佛佛受用其果果即是不思议现法之乐故名受用身又复以此果而为其种展转令他受用无量名无量寿如净虚空者释成青色也具含万像者不思议法乐也此属西方青是敬爱色一切皆忻往故言黑是鼓音等者谓如末尼天鼓都无形相亦无住处而能演说法音警悟众生故以为名又既得大果岂唯自受用之乃为一切而演说也犹如天鼓无思成事故次无量寿以明上来次第亦如是言所以乘普门等者皆释黑色之所以也此属北方黑者是摄召色无不召摄至涅槃故也。

　　【疏】七觉者即七觉分一念觉分由系念故令诸善法皆不妄失故二择法觉分觉自相故三精进觉分由此势力能到所到故四喜觉分由心勇悦身调适故五除觉分由轻安故能除粗重六定觉分由依止定得转依故七舍觉分由行舍平等故能除贪忧等释名出体等如余处说。

　　【疏】巧慧等者谓有巧便之慧能以息灾作增益降伏敬爱乃至能以敬爱作息灾增益降伏等相入无碍而无尽等。

　　【疏】寂灭真言等者寂灭者一切诸法本来不生之义本不生义者阿字之体也此阿字通与一切真言而为体故既触处皆是阿字故云寂灭真言中等。

　　【疏】第一重ī 伊等者谓三重漫荼罗于第一重安置诸内眷属以此伊字三点成故中间一点即大日如来部眷属右边一点即观自在莲华部眷属左边一点即执金刚金刚部眷属此三点皆是莲华台上遮那如来内德言次造第二重四菩萨等者四谓文殊除盖障地藏虚空藏四菩萨此是大眷属故大品云欲为诸佛内眷属欲为诸佛大眷属即斯是也言次及第三重等者即释迦眷属也。

　　【疏】五种根力者即信精进念定慧也信者谓于实德能深忍乐欲心净为性余四即于兹所得策勤而行明记不忘专缘一境拣择是非此五通能生起世间法而为增上故名为根又此五法增长名力所谓魔梵惑等不能屈伏故又能损减不信等障故如智论云能破烦恼得无生忍名为力也。

　　大毗卢遮那成佛神变加持经义释演密钞卷第五
卍新纂续藏经第 23 册 No. 0439 大日经义释演密钞


　　大毗卢遮那成佛神变加持经义释演密钞卷第六

　　燕京圆福寺崇禄大夫检校大保行崇

　　禄卿总秘大师赐紫沙门　觉苑　撰

　　【疏】尔时即入重玄等者谓此第二院唯是诸菩萨大悲上求下化之位若以赤色勤勇心中进修万行至第八地住于法爱贪着寂灭尔时十方诸佛以七事劝从此发起离着之心得度菩提心难处即是第一重玄门又以黄色入如来念处万德开敷是第二重玄门菩萨入此第二重漫荼罗时以赤黄二色为门故曰入重玄门故璎珞经云以一切菩萨初度第七地时上不见诸佛可求下不见众生可度为是住大涅槃于万行休息尔时十方诸佛以观自在三昧道发起其心得度菩提心难处从此三昧门中念念进趣佛地故云入重玄门也言居寂光上者谓第三重漫荼罗释迦为主名释迦漫荼罗释迦此云能寂其漫荼罗唯以白色为界色即光也今第二重漫荼罗在第三院能寂白光之上故名居寂光上言乃至至不识一人者谓此第二院皆是位极诸大菩萨其数无量已近中台三点眷属犹如灵山从地踊出诸大菩萨是故至如弥勒等迹居补处尚居因故而于彼中不识一人矣。

　　【疏】而诸众生等者如来大悲漫荼罗虽三重五色差别不同究竟即是华台之义若诸行者证知之时无有浅深之异然随众生趣入不同有渐入者亦如彼乘羊有超升者喻如乘马有顿入者犹得神通虽所乘不同而所至是一故也。

　　【疏】夹门厢卫者夹持也厢门东西曲也卫护也即是持门左右置护卫处如世帝王宫门左右皆置护卫以备不虞今兹亦尔三重漫荼罗皆四面开门通门左右皆置护卫以防魔事故也余门皆以金刚线而闭断之其通门南颊厢曲置优波逊那守门者北颊置逊那守门者北颊置逊那守门者第二院南颊难陀龙王北颊拔难陀龙王近中一院南颊不可越护门者北颊相向守门者自余名位如疏于此排列故以图示之。

　　<PIC>X23058701.gif</PIC>

　　言一厢六橛至二十八枚者谓通门屈曲状如凸(徒没切)字余门直开是故置橛成二十八恐人难解以图示之圆环而为橛也。

　　【疏】若作深密释等者若依浅释其漫荼罗四面方相离于斜曲及不均等乃得离过若深释时四方即四念住能离四倒今四调直定慧均平则能持后法言四门是四静虑等者门是入出之通由行者入初禅时即得出忧入第二禅即出于苦入第三禅即出喜入第四禅即出于乐言亦是四摄法者门谓无拥义四摄摄物无滞碍故言门幖是四梵住者幖谓标帜显现之义能令行者识知部类出入之处无错谬故若深释时四门幖即四梵住所谓慈悲喜舍内心漫荼罗门之幖帜也东门以慈为幖南门以悲为幖西门以喜为幖北门以舍为幖犹如今之城门以牌书名而幖识之如安东朱萑等夫欲趣中台由门得入若不睹其门幖则疑惑莫进行者于此梵住门幖之下随以一门而入则见自心漫荼罗中台毗卢遮那矣言厢曲是正勤者若浅释时每于曲际皆置金刚之橛并五色线而为护卫一切频那夜迦等不敢逼近而作障难五色者白黄赤黑青次第即是信进念定慧根力法门也线者连持义连持众德使不断故若深释时谓于心漫荼罗四静虑门左右厢曲若不以四正勤而守护之心为懈怠频那夜迦之所侵害四正勤者勤遮二恶勤生二善断已生恶法犹如除毒蛇断未生恶法如预防流水增长已生善如溉甘果栽未生善为生如钻木出火正勤有四带数立名言四维是四真谛者维隅也浅释如上若深释者谓内心漫荼罗四隅即是无明幽暗之处若不以苦集灭道四谛之理而守护之则为生住异灭四种频那夜迦之所浸扰故云四维等。

　　【疏】其普门之迹远而逾广者竖极三际曰远横遍十方曰广中间逾字两度用之逾者超也越也谓超乎三际越彼十方故曰远而逾广。

　　【疏】岂烦渐超四处者即十住十行十回向十地也。

　　【疏】以大勤勇声者如来师子奋迅大精进力名大勤勇从此勤勇以威猛大势发诚实言故云大勤勇声。

　　【疏】受持如是三角印者一切遍知印也作三角形名三角印三角是降伏义其锐下向若有受持之者能除无间中无量怖畏等。

　　【疏】谓心与佛塔者若秘释制底之义即心及佛塔也谓心及塔皆有所依之用俱得制底之名若心名制底即为法身舍利所依若塔名制底即为生身舍利所依故云心与佛塔也梵语塔婆或云偷婆皆讹略也正云窣堵波此云高显若层级高耸名窣堵波若横铺壮丽名为制底皆为所依故云谓心与佛塔也。

　　【疏】如大海等者如世间大海潮必应时即十地经说海有十德一次第渐深二不停死尸乃至第九潮不过限十普受大雨此当第九德也又如经说海中有珠名为月爱至十五夜月圆满时珠力功德能令海潮未尝过限如来大海亦复如是众生信心珠月因缘有感斯应尝不过限。

　　【疏】此是一生所系者上生疏云然诸菩萨有三种生一者一生所系二者最后之身三者坐道场身今当第一故云一生所系菩萨也又瑜伽云一生所系者谓此生无间当证无上正等菩提又维摩诘谓弥勒言世尊授仁者记一生当得阿耨菩提等今此宗中言一生者依真如法性有十转开明并佛地为十一转俱名法性生今当第十地菩萨转法性生至如来地是故疏云更有一转法性生即补佛处等既尔法性无殊云何而有十一差别答智证有异就障分故金光明经亦说十一彼疏引摄大乘论显证十种平等法性随地各证乃至佛地圆满成就为转依果问金光明等既说法性亦成十一何独今说异于余宗答彼约阶差故不名一生也随用有异故无相滥也又解更有一转法性生者谓从大悲婀字之性转生大空究竟暗字即补佛处也。

　　【疏】梵音质言之等者谓经云住于业地业者梵音羯磨即质言之也若巧说时应云迦啰䭾啰尼此云作地作地者即是学如来金刚事业等故曰梵音质言之言作地者即第十地也。

　　问此是金刚心即等觉位在十地外何故复言第十地耶。

　　答虽越十地仍在地摄故又对法第十一说四善根初劫满已修犹在初劫摄十地满已修何妨十地收又璎珞经说三大劫满已修相好仍在劫中收今十地满已修应于十地摄也不尔既非十地又非佛果在何位耶第十地收其理无违言重玄门者谓寂灭三昧即无相三昧也于八地中已入玄门今十地满邻于佛地寂灭三昧门再得趣证故曰入重玄门也。

　　【疏】坚住佛地者前住业地即当身住今言住者但约心住谓专缘佛地无动散故次云与前住字义有殊也言补处三昧道者补处是所趣三昧为能趣补处之三昧道又解坚住佛地者谓前业地中专希佛果更无异缘名之为住犹彼渴乏须水之念凝注一心是名补处三昧道也今此坚住乃最后心希望都息名之为住犹如渴者已到清流既上攀求安心不动故此两处住字相望有殊也。

　　【疏】然未能绝起用等者。

　　问曰八地菩萨名无功用住亦纯无相观云何未绝起用之迹。

　　答仍对上位名有用迹所以知者故结云分为二印耳即八地与补处为二印也又解分二印者谓初入此八地上不见诸佛可求下不见众生可度沈空多时名无相三昧印诸佛劝起以如幻三昧起种种利益众生之事名为有相三昧印故为二印也。

　　【疏】此中应说初法明门等者通释妨难也谓此十地之中初地得初法明道故上品云此菩萨菩提心门名初法明道谓以觉心本不生际其心净住生大慧光明见诸佛所行之道故以为名此当阿字菩提心句也从次第二地至八地已来名之为大悲为根即阿(去)字句从八地已去至补处方便为究竟即暗字大空句其菩提心句在初品已明。

　　【经】声闻众住有缘地者声闻之人于三昧中观世出世间法皆有因缘名住有缘地简异世间故世间三昧系属他主他主即是神我至论究竟皆是灭坏因果也言识生灭者谓四谛法有其四种一生灭二无生三无量四无作于四种中以人法心浅故但识生灭未识于余故云识生灭也言除二边者谓除世间所执断常二边故也谓世间外道虽有观空智慧以未知缘起法故不离断常然佛法中以知因缘有故则离无见以观因缘自性空故不生有见今声闻众除彼世间二见故曰除二边也。

　　【疏】如阿毗昙等者阿毗昙此云对法即对法论也言九想者谓不净观也一胀想二坏想三血涂想四浓烂想五青瘀想六啖想七散想八骨想九烧想此是观身作不净想如是皆为对治人执亦是发起禅定之想言八念者念佛念法念僧念戒念舍念天念出入息念死具如智度论所明言背舍者即八背舍背谓厌背舍谓离着摩诃止观云厌下地及自地净洁五欲舍是着心故名背舍一内有色外观色者不破不坏内色谓内观白骨皮肉名内有色而外观死尸等如前九想名外观色是名内有色外观色如止观中具明二内无色观外色背舍折骨四微知从心生心如幻化骨人自灭名内无色外观色如前已明名内无等三净背舍身作证谓初禅二禅非遍身乐四禅无乐言净者谛观白骨无复筋血如珂如贝故云净背舍四空背舍谓呵色缘空更无别法但入空定若凡夫多染保着空定圣人深心直去不回故名背舍第五若缘空多则散舍空缘识名识所背舍又识生灭无常虚诳无复所缘但有能缘故云第六无所有处背舍又识处如㿈无所有处如疮舍识无识即是第七非想非非想背舍又此无想犹有细烦恼今舍能缘非想之受想亦无复能灭之受想由定法持身泯然无想如冰鱼蛰虫故名第八灭受想背舍若要具悉如止观修证中说言胜处者八胜处也谓能观之心胜于所观境界故名胜处又名八胜知见谓此心胜色不谓色所缚心能转色故言胜知又净不净等皆于己心自在观解成就故名胜见若胜处成时身尚不惜况财物他身耶仁王疏云一内有色想观外色少二内有色想观外色多三内无色想观外色少四内无色想观外色多又内无色想观外青黄赤白足前成八等言一切入者即十一切处也谓周遍观察地水火风青黄赤白及以空识二无边处于一切处周遍观察无有间隙名十一切处又以青遍一切时黄来入青亦遍一切处青黄本相不失相入又不相滥余色相入亦尔是名一切入等言三三昧等者三昧名等等有三故仁王疏云知法实相谓毕竟空名空三昧知法实相无相不受不著名无相三昧知法空已不观诸法若空不空若有若无名无作三昧故下疏云此三即一体其实无二性以是等故名三昧耶也下言等者若上等时等于九想乃至三三昧若下等时等彼三空三解脱等故。

　　【疏】世间以集为因以苦为果者为无明行爱取有此五和集以为因故而招识名色六入触受生老死之苦果故言出世间以道等者道是对治无明老死等方便即出苦之圣道也以此为因故无明乃至老死即得尽灭灭即是果故云出世间等。

　　【疏】诸法从缘起等者诸法即十二因缘谓苦是识名色等五及生老死等七支集是无明行爱取有等五支道是对治因缘方便灭是无明灭乃至老死灭故言从缘起者此等诸法无不从缘生起谓无明缘行行缘识乃至有缘生等又缘谓因缘即是无明诸法无不从是生故又一切诸法皆以无明而为本故故云诸法从缘起言如来说是因者对果名因谓对老死等俱得名因一一次第而为因故推功归本皆以无明而为因故言彼法因缘尽者谓彼因缘所生之法以道谛对治尽时即是灭义言是大沙门说者结成佛说也如是法印唯佛法有故曰是大沙门说也又诸法从缘生者苦谛也如来说是因者集谛也彼法因缘尽者后二谛也此之法印如来亲说故云诸法等又下疏云此偈摄三藏义故天竺相传谓之法身舍利也。

　　【疏】此是一切世间最难解等者法华经云是法不可示言词相寂灭诸余众生类无有能得解等由是世尊初成道时但自受法乐三七日后以方便力方乃起说故云此是一切世间等。

　　【疏】如三重漫荼罗中五位三昧者五位者第一重有三谓中台鬓蕊八叶也并第二第三院名为五位或取如来菩萨金刚二乘诸天如下真言支分中之所显示。

　　【疏】萨婆若有三种名等者即天台四教中后三教各有八事一教二理三智四断五行六位七因八果此萨婆若即当第三智字也且通教智者谓同得巧度一切智也别教智者道种智也圆教智者一切种智也言此三种智至即是阿字义者释成不二也。

　　【疏】与大论语等字等等者谓如上真言声字摄余诸字与大论亦同彼论云复次菩萨摩诃萨之行者所谓字等语等诸字入门何等为字等语等诸字入门阿字门一切法初不生故啰字门一切法离垢故波字门一切法第一义故遮字门一切法终不可得故那字门一切诸法离名性相不得不失故乃至荼字门入诸法边境处不可得故不终不生故彼论释曰字等语等者是陀罗尼于诸字平等无有憎爱又此诸字因缘未会时亦无终归亦无现在亦无所有但住吾我心中忆想分别觉观心说是散乱心语不见实事如风动水则无所见等者与毕竟空涅槃同等菩萨以此陀罗尼于一切诸法通达无碍是名字等语等。

　　【疏】名谓以此字门等者谓名诠自性然有一字为名者如阿之言无二字为名者三迷云等多字为名者阿三迷乃云无等也疏中欲显多字为名故曰共成一名也。

　　【疏】如初句云等者谓阿三迷云无等此之三句各是集法满足句如说不生亦不灭等随句义虽未圆亦名为句以法满足故也。

　　【疏】多名共成一句等者谓诸行无常等四句成偈即是显义周圆句也。

　　问真言之体必是依声何故此中但言名句耶。

　　答此辨真言通相就能诠显自性差别故说名等若望所依亦不离声故十地论说者听者俱以二事而得究竟一者善声二者善字成唯识云由此法词二无碍解境有差别法缘名等词缘于声岂无声耶又为此宗依字发声如行者于心圆明中观字从字发声方显义故由是直取字等不言其声览者可悉。

　　【疏】以此佉字门等者如金刚顶经说受触金刚吞灭种种诸秽即斯义也然此密意所谓吞灭一切众生五浊烦恼垢污故云以此佉字等。

　　【疏】又其真言唯说十二等者其真言即缚字也此缚字诠一切诸法语言道断义若法本来不生则离诸因缘是故语言道断故下疏云以辟支佛智慧深利见一切集法皆是灭法故名证寂然界住此三昧时能观诸法如涅槃相无可宣说名极灭语言三昧以此因缘不乐说法欲满众生愿故但以神力加此一字以为真言净除于业生者谓能净除因缘造作之生令得大空智生故曰净除于业生也。

　　【疏】法住法位等者真如住在诸法之中名为法住法有染净离染得净分位显之故名法位此约理事差别或真如法即所住即法位唯约理明言性相常住者谓真言如实体性真言如实行相有佛无佛而常有故亦可性是常住相是无常既尔云何言性相常尔答性相无二故又性常是常相常是无常不由如来出世故问常住音声可尔无常音声言说岂非如来说耶释曰法本无常但由佛显故。

　　【疏】随一一真言等者谓如来以普门加持现出普门之身随一一身皆有真言故名一一真言名成立中者谓一一真言或广或略于其中间或将一字义成立一切字义如以迦字成立一切字者迦是无作义若以此字成立一切字时者一切字皆成无作具如下疏言皆如因陀罗宗者谓天帝释自造声论彼中有如是义故又或如天帝释殿上网互相涉入重重无尽故言皆如因陀罗宗也。

　　【疏】无苦集等者谓入阿字本不生门故即了苦集灭道本来不生而但有真谛如水结成冰冰即是水无别水也但以众生迷于苦集失法性水若入阿字门了达苦集本来不生即会法性而但有真谛故云无苦集等。

　　【疏】又知八倒等者一切众生由迷倒故计一切法是净是乐是常是我今观念处是不净是苦是无常是无我如是念处除四倒已若执不舍复成四倒今入阿字门故了知念处本来不生但是法界成真实念处故云又知八倒等言知四如意等者四如意者欲勤心观也一切神通由此发故仁王疏云欲勤心观以定为体性又宝积经云菩萨摩诃萨依静虑波罗蜜多故获是欲三摩地断行成就修如意足如是勤心观三摩地断行成就菩萨摩诃萨依如是等欲勤心观助发定法极善修治极善成立自在转故能善修习四如意足成就四种如意足已随其愿欲证得现前能示非一种种神变菩萨摩诃萨虽现无量神通变化皆为度脱诸众生故等言本不生者谓如是神足以阿字门四句求之皆无所得即知本来不生全是法界故得成就法界神通尔言知是处非处等者知是处非处即佛十力第一力也若出体时克性以慧为性若取相应即兼心等四蕴为性若取眷属五蕴为性即定共道共无漏色等助成慧体故谓知诸法因果相当名为是处因果相违名为非处宝积经云言是处者有所摄受谓离杀者能感长寿离不与取能感大富离邪欲者感贞良妻如是说者斯有是处言非处者无所摄受返上可知言知自心等者谓一切众生本有佛知见性由不如实知故名为无明失佛如来种种智力若如实自知时即名之为明等者等取大悲及方便故言本不生者谓众生等虽知佛有如是智力但是信知不能成于诸佛如来自然智力若了阿字本不生故即是如实而知自心初发心时便成正觉不由他悟故言六蔽本不生等者乖违理性障蔽真言即是六度所治贪等六种烦恼但从妄起推入阿字达本无生离彼中流故升彼岸也言知十八种法者即是不共余乘所有法也大宝积经云第一诸业无有误失不共佛法所谓如来身业毕竟无误失故若往来坐卧威仪端严身光极照触彼众生令与乐受身无过相如来语业无有误失为实语如义语等如是一切语言无有过相如来之心无有误失不舍甚深定法于一切法无碍智见任运而转是名诸业无失第二言无卒暴不共佛法谓如来一切言音本无卒暴何以故久已永离爱恚诤讼等故第三念无忘失不共佛法谓如来正念无忘失故何以故盖住于静虑解脱三摩地等不废忘故观有情心行如其所应宣说妙法于诸义法训词辩才无碍解中无忘失等第四无不定心不共佛法谓如来若行若住若坐若卧若食若语若默常处深定无出离时何以故由如来证得甚深三摩地无障碍静虑等永离散乱之心故第五无诸异想不共佛法谓如来无诸异想乃至于持戒者其心无爱于犯戒者其心无恚等故名如来无种种想第六无拣择舍不共佛法谓如来已修圣道而证此舍非未修道而有证故如来舍者能转梵轮悲愍众生无高不远离二边超过一切思量拣择等第七志欲无灭不共佛法所谓如来善法志欲无灭大慈志欲无灭大悲志欲无灭说法志欲无灭等第八正勤无减不共佛法所谓不舍所化众生正勤乃至不缘食饮相续说法中无暂废等第九念无退减不共佛法谓如来证得菩提无间观察一切众生去来诸心相续知已如来于中毕竟了知无有忘失等第十三摩地无有退减不共佛法所谓佛三摩地乃至若生死际平等即涅槃际平等以如来证入如是平等性故于三摩地而无退减等第十一智慧无减不共佛法所谓如来具悟入一句百千大劫说无尽智于一切处无障碍智等第十二解脱无减不共佛法谓薄伽梵远离一切执着二边故得解脱如是解脱前际无缚后际无转不住现在故等第十三身业智导不共佛法所谓如来一切身业智为前导随智而转等第十四语业智导不共佛法所谓如来一切语业智为前导随智而转等第十五意业智导不共佛法谓如来一切意业智为前导随智而转等第十六过去无碍智不共佛法谓如来以无碍智能知如是无量无边过去世中所有诸佛国土若成若坏等第十七未来无碍智不共佛法所谓未来世中所有如来或当出现或当灭度等彼一切相如来于此悉能了知等第十八现在无碍智不共佛法谓如来于现在世十方一切诸佛土中所有诸佛诸菩萨众诸声闻众诸独觉众若干差别悉能了知等是名十八不共佛法复以此法入阿字本不生故则不共之义尤异余宗也。

　　【经】谓阿字门等者凡开口最初皆有阿声即此阿声为一切众声之母能生一切真言之声故名为母又此阿声生十四音成十二章疏中不显故须区别依涅槃经本母抄略示方隅分之为三初释章题二释章数三释音数且初题云悉昙章梵语悉昙此云成就准声明中即是男声八转中属于业声业谓造作以此为本而能成办诸章文字及名句等故云成就又古译为吉法应云悉达磨悉是娑字从女声呼诠妙善等义达磨是法故云吉法上皆不正具足应云悉昙啰窣堵此云成就吉祥章第二释章数者此悉昙章句总而言之不出四十五字所为和会音有十二字除助巧等毗声有二十五字超声有八字此等诸字展转能生一切声字由是分十二章一切言音收摄皆尽谓先以短声阿字流入短声迦佉誐伽仰遮车若社壤吒咤拏荼拏多他那䭾曩波颇磨婆莽野啰罗嚩扯洒娑诃等三十三字中历呼一周即为第一章抄文伤略应更将长声阿字似前短声阿字流入长声迦字乃至末后长声诃等三十三字更以伊字流入枳溪拟岐嶷止齿耳誓仍(上)征痴𠰒迟抳底体你提𩕳比庀未婢铭伊哩里尾屣始枲呬等三十三字乃至从恶字流入脚却[虍-七+(一/(匚@一)/(乳-孚))][酉*(虍-七+(一/(匚@一)/(乳-孚)))][虍-七+(一/(匚@一)/(乳-孚))]酌绰弱杓若卓逴桡浊搦跢托恼度诺博泺毛(上)薄莫药洛洛缚灼朔索郝等三十三字如上历遍方成第一章体乃为尽理不尔则音义不足矣次明第二章上第一章若以阿阿等单单为头历下诸字遍而为一章今第二总以十二音历下诸字为第二章谓先以阿阿伊缢至暗恶声历下三十三字一一相梯循历俱遍如迦迦枳鸡矩俱计盖句娇剑脚等一周竟次以佉字为头如上轮次而作一周谓佉佉企溪乃至欠却如是三十三字循历周遍即为第二章若和会者阿阿即迦迦伊缢即枳鸡乃至暗恶即剑脚等次明第三章即复呼章谓以迦字次第历配下三十三字如迦佉(短二合)迦佉(长二合)吉企(二合)吉溪(下同)屈龉屈驱枳契枳恺屈去屈𧽂讫欠讫却次历誐伽仰乃至诃字遍为第三章次以此下誐字却从迦字历配如誐迦誐迦誐枳誐鸡至誐剑誐脚如是三十三字配历遍为第四章次以齿音五字最后若字从迦字历直至诃字为第五章如是取舌上音第五字舌头音第五字唇音第五字一一为头历配迦字至诃字一周竟为第六第七第八章又以超声野啰攞嚩四字一一为头如前历配作四周竟即是第九至第十二章大般涅槃由此立十二章今抄释此章虽支体钩锁上下分明似有未周且如毗声二十五音先取迦字次第合配佉字直至诃字又于五类音中各取一字合配迦字直至诃字而为六章足前单呼二章共为八章次于超声八字以野字从迦字合配次以啰啰嚩三字如前合配都成十二下有舍洒娑诃四字不取为头合配诸字若俱取之章数则成十六是故不取若不取者则有取音不尽之失今为改之谓以a 阿ā 阿ī 伊i 缢u 坞ū 乌e 翳ai 蔼o 污au 奥aṃ 暗aḥ 恶十二之音如是依平上去入位次调停令其不差名和会音和谐会通毗超等音不杂乱故成十二章先短声阿字流入短声迦佉誐伽仰乃至娑诃即成第一短声阿字等章次以长声阿字流至长声迦佉誐伽昂乃至次第直至娑诃即成第二长声阿字等章又以伊字流至枳企拟祇倪乃至洗呬为第三伊字等章又从缢字流入鸡溪倪祇霓乃至斯奚为第四缢字等章又以坞字流入短声举龉语瞿虞乃至苏虎为第五坞字等章又以乌字乃至脚字随音流入次第如前即成乌字乃至脚字等名十二章以此确定十二章数然后更以二二合三四五合等一音为主余音为伴则有无量音声之章如天帝网不相妨碍若如此者则无取字不周之失览者知焉后释音数者分二初总后别且初悉昙之字不但开之为一十二章亦总能收摄一切音类谓阿阿乃至暗恶如此方十六声以为定矣。

　　问如上阿阿二字乃至暗恶即有一十二字何故经言十四音耶。

　　答谓此十二字后有助巧声哩狸里狸四个字故若尔更添四字应成十六然此四字不得为母但为助巧随于弹舌直呼之中各取二来故成十四如以迦字合哩狸时梵书即是kri krī 此但西方凡俗通用之字若声明中梵书即是kṛ kṝ 又如以迦字合里狸时梵书即是kli klī 若助巧者梵书即是kḷ kḹ 若知四字收摄之处本体即是啰罗二字故不俱取有取十二音中后之二音为助巧音非也后别释者谓此一十四音字轮品中但列其音未显其义令观行者支分不具今别释之且第一短声阿a 字者有三义一约不破坏者谓一体三宝体性坚固犹如金刚以不坏故无有尽灭故无尽灭故即是真常真常即是大般涅槃二约不流者如来九孔无漏失故九孔者二眼二耳二鼻语门二隐窍也即五根无失如来法身五根名言尚不可得况有流耶真常之体即是涅槃三约依功德者非谓积功累德但是本有性净之功德故此即所显真常涅槃由此三义故名为阿次明第二长声ā 阿字门即是本不生之行也梵语阿字诠阿阇梨义阿阇梨有四义一者依教授义令生善故即亲教者二者依制度义阿毗昙也显诸大乘戒威仪故三者依圣人义梵语阿哩也(二合)此云远恶义翻为圣人总目十地诸圣人故四者依教诲义即教示诲导止恶修善故由此四义故名为阿第三伊字门者约声明中是女声也谓伊字所显即佛法也佛法有二一证法二教法证法有二一所证谓涅槃真理二能证即正体智教法亦有二一者通即总举三乘二者别即大般涅槃依是教法净修梵行正智圆满证大涅槃今伊字中诠显此法故曰伊者即是佛法也第四缢字门者缢者自在义依二种释初总明自在后别明护法且初言自在者借喻以显以自在天外宗所计能生一切即自在天为世间之父母故名为世尊如理趣经说外道微未底闻佛说诸法无生本来清净即作是言此义不然自在天常而是一切万物父母能生诸法能作能造安立世间于是如来以种种道理诘难于彼而理不通因得正见今诸佛妙法若对自在天时尘沙陪数岂可为喻以自在天世人知故故引为喻上来总明自在下别明护法者一约大梵二约护世三约能说四就所为五就所断且初言自在者名为大梵即大梵天王也然色界四禅总名梵世初禅第三亦名大梵今此所引即第四禅梵王此梵天王以缢字为种子谓所流之法名曰自在若受持者即名护法此外道所计也若佛法中大梵无过真常佛性自然皎洁况之如天自在无碍有若于王若受持者则名护法护法有二一自受持依之修证二令他受持同适真趣任持弘护令不断绝是真护法是故缢字名曰自在二又自在者名为护世即四天王也以此四王能护世故言四王者东方名为持国是乾闼婆主南方名为增长是鸠盘荼主西方名为丑目或名广目是诸龙主北方名为多闻是药叉主此四天王及诸眷属常护世间皆能拥护如来之法亦能为他敷扬宣说又四护世者表四无碍解亦是四无量四摄法等由依此等即能自护及能护他故曰依护世也三约能说者又缢者是能自在说也即证大涅槃得真解脱名为自在大解脱中有八自在为令众生得是自在故施设一乘令勤修习故言能自在说也四约所为者谓此缢字诠于所为能自在故谓修集方等经典也方等是经典之所诠乐修方等常习是经典依是经典悟方等理如是修悟本为何耶为欲证得大般涅槃大自在故故曰就所为故五就所断者谓此缢字诠于所断能自在故所断法者谓嫉妒缠是自在障故须断之即随喜功德是能持之妙药诸有情类自无始来业垢深重见他得利或他胜己心生热恼常欲摧彼令不如意由是系缚长沦三界不得自在诸善功德悉被秽之若欲出离得自在者必须断之若除断已一切诸善皆得圆满故能宣扬大般涅槃法故曰就所断也是故缢者名为自在次明第五坞字门者坞字诠一切法譬喻不可得故若有譬喻不为胜上即大涅槃于诸方等最上教中更出过故亦云上上故云譬喻不可得故第六乌字门诠无慧念义良以无义正念于一切法妄计有我故使世间多多有情于秘密藏而生谤毁秘密所谓涅槃真我一切有情迷之妄计犹如王子失宝刀喻宝刀王子持去贫者讇言真乘菩萨诠之群生妄计由是别开方便破彼执情显示诸法实无有我除彼无慧念故云乌者诠无慧念也第七翳字门诠一切法求不可得义谓佛性涅槃远离性相心言罔及非可求故金刚般若云若以色见我以音声求我是人行邪道不能见如来故曰翳者诠一切法求不可得也第八蔼字门蔼者二义一者诠一切法自在不可得义言自在法对待立之对拘缚故说名自在今佛如来得真解脱是真自在言不可得者谓真常理中缚解二名皆不可得即是蔼字如实之义二蔼者是威仪胜声如来威仪进止无非利益一切众生故曰蔼者是威仪胜声等第九污字门诠烦恼义烦谓烦扰恼谓恼害由此或能烦扰行人恼害功德即是根随俱生分别分别粗浅入见即除俱生细故佛果方尽又呼此字时有执取声执取是漏漏者名之为流如来不流不流者即不动不动即无生佛体真常本无生灭无生无灭名大涅槃故此污字诠一切法烦恼不可得也第十奥字门者诠大乘义大乘义者即是真常是真常者即是究竟今究竟义但是所诠大乘有二一者通取一切大乘于前九部中得为究竟故谓我此九部法入大乘为本二者明此涅槃所显圆极以为究竟又外道经书对于内教得名为诸所显法近皆非究竟今大乘经所显之义称理尽性皆名究竟故曰奥者诠大乘义等第十一暗字门者能遮不净物义谓金银宝物正是所遮世间贫者乃曰沙门观念修行用祛贪爱由金宝等是世所珍凡情睹之皆生爱着由是牵生诸有漏业故名不净诸佛弟子皆应舍之舍有二种一以自所有施于三宝二于他处有不起贪爱若不舍者终日防护疑阻他人于己修行全成无暇故趣道之流必须弃舍又不但能舍一切宝等诸不净物然实事舍一切烦恼故成就品云又于他月悉舍内外所有即此义矣由是此字亦能显大菩提果义也故曰暗者诠能遮不净物义第十二恶字门者诠一切法远离不可得义谓始觉智生即无不觉尔时始觉即是本觉始本不二名究竟觉是故证涅槃时无明转为明无明即明故无所离菩萨入涅槃时见一切众生本来寂灭以证诸法无所离故故名入证大般涅槃故曰恶字诠一切法远离不可得义也又文殊问经字母品云阿(上)字是无常声阿(去)(引)字是远离我声伊(上)字是诸根广博声伊(去)(引)字是世间灾害声坞(上)字是多种逼迫声污(引)字是损减世间多有情声𠴊字是直软相续有情声𠴊(引)(去)字是断染游戏声力字是生法相续声𡃖(引)字是三有染相续声曀字是起所求声爱(引)字是威仪胜声污字是取声奥(引)字是化生之声暗字是无我所声恶字是沉没声然上略明十二字义正此所要故疏序云此中有一二重缺者莫由此乎。

　　【疏】如诸外道计等者谓有外道诸论师等离因计有作等和合故有果报若行者三密之中见有作等则有同外道且作乃作者相因待生则无决定之相若执为决定则不异外道故中论破云汝谓作者有作即为无因无因故不能生果等。

　　【疏】中论观六种等者六种即是地水火风空识也今正取空如彼论偈云有相无相中相则无所住离有相无相余处亦如是此显有无二相皆无所住空既如是余五亦然又偈云是故知虚空非有亦非无非相非可相余五同虚空等今佉字门于一切法有相无相皆无所住如虚空等故故云中论观六种等。

　　【疏】复次若人不动本处等者彼论问曰汝虽种种门破去去者住住者而眼见有去住答曰肉眼所见不可信也是故疏云若人不动本处即是所诣处也。

　　【疏】而言毗婆舍那等者毗婆舍那此云胜观未审属何胜观能破烦恼耶若属观品观品是慧慧是能歒烦恼是所歒此正辨战歒之体总此问意云然一切法中如诸论所破我义皆不得成故智慧烦恼毕竟属于谁人今时而言毗婆舍那能破烦恼耶。

　　【疏】明暗毕竟不相及者谓相违法理必不俱云何能破此文正难不可说断若论断义性相不同故华严十地品云非初非中后此约性也三际求之不可说断则无断也十地论云譬如灯焰前中后取故此约相也三时齐取可说断斯则经论相反意旨相成何者以论假三时乃知无性方合经意以非初非中后即是无性是则性相无碍无断之断也。

　　【疏】又一切法本不生者此下约顿一向全真更无断义立战歒者就世间谈论也。

　　【疏】所起慢心等者谓吒字门一切诸法慢不可得入此门者不见彼此胜劣之相若起高下不平等见名之为慢唯识论云云何名慢恃己于他高举为性能障不慢生苦为业谓若有慢于有德处心不谦下由此生死转转无穷此慢差别而有七种一慢于他劣朋友等而生高举名慢二过慢为于等中谓自胜他三慢过慢于他胜中谓己胜故四我慢于五蕰中执我我所故五增上慢于一切殊胜功德未得谓得故六卑慢于他胜中自不如他却于他慢如奴欺阿郎七邪慢于无得中生其高举或于增上法而起邪见等故此吒字门能对治也。

　　【疏】今观诸法无生等者谓欲对治如是七种慢故而观诸法本来不生言乃至者复观诸法本无造作如虚空性远离去来一合之相诸行迁流心之影像因缘所生如是等法皆不可得则知阿耨菩提于法平等无有高下也。

　　【疏】由此五字门等者一本不生即阿字也二离言说即嚩字也三自性清净即啰字也四无因缘即诃字也五如虚空相即佉字也何以故由此五字门长养不可得谓此五字门即是地水火风及虚空故地能持种水以润之火以温之风以鼓之虚空不碍从种滋长乃至华果名为长养由本不生故长养亦不可得也。

　　【疏】无量义经等者今疏指彼经释成女人是梵行者怨彼经云譬如健人为王除怨怨既灭已王大欢喜赏赐半国之封悉以与之持经之人亦复如是于诸行人最为勇健六度法宝不求自至生死怨歒自然散坏证无生忍半佛国宝封赏安乐言半佛国宝者即属菩萨七地位也又彼经云若善男子善女人发菩提心与大悲意欲度一切苦恼众生虽未修行六波罗蜜六波罗蜜自然在前即于是身得无生法忍生死烦恼一时断坏旨第七地大菩萨位是为半佛国宝也。

　　【疏】娜字门等者梵语正云难(上)那此名施也又不空罥索经云解一切法离名字相不可得故梵语娜么此译云名娜具多义各随义辨不相违也。

　　【疏】如人为缧绁者论语孔注云缧黑索绁挛也所以拘罪人也今借喻之言若息念时等者谓阿修罗被天帝缚念欲还宫缚不得脱若息斗心之时其缚自然除矣是知缚解但在自心非由他也言何况业烦恼等者业烦恼缚谓凡夫等无为缚谓二乘也意生缚谓菩萨也。

　　【疏】婆字等者谓此字门诠一切法有不可得又准不空罥索云解一切破坏性不可得故梵语般若此云破坏言破坏者即是有不可得但以性字义有别也谓此有不可得复不可得故云解一切法破坏性不可得若差别者此中以阿字门遮一切有名一切法有不可得彼中并能遮阿字俱皆不存故彼云解一切法破坏性不可得也。

　　【疏】有谓三有等者言三有即欲色无色也乃至者超越九有谓六欲天及人为一四禅四空处共成九也言二十五有者谓四州四恶趣大梵六欲天无想五净居四禅四空等也。

　　【疏】即是三昧王等者谓婆字门诠一切法有不可得故又以从因缘有故具足一切字门故即是三昧者由胜诸三昧故名三昧王能破二十五有者准涅槃经说菩萨住无畏地得二十五三昧坏二十五有所谓得无垢三昧能坏地狱有得无退三昧能坏畜生有乃至得我三昧能坏非想非非想处有是名菩萨得二十五三昧断二十五有如是三昧名诸三昧王入此三昧王时若欲吹坏须弥山王随意即得等今此婆字三昧复为二十五三昧之王独能破坏二十五有是以疏云今观诸有从缘即是本不生义乃至能破二十五有也。

　　【疏】由此义故名为破有法王者谓由此一切法有不可得及无作无行等义故即是三昧王三昧释迦如来住此三昧而现出世加持之迹能破二十五有众生睹此号为破有法王然实阿字门中二十五有本来不生更何所破又一切法皆入阿字体即法界若一切法体即法界本来不生二十五有亦即法界本来不生释迦牟尼亦即法界本来不生既一切法皆是法界本来不生即同虚空何有虚空能破虚空何有虚空被虚空破者若如此解时即是解婆字门一切法有不可得及解罥索经中一切法破坏性不可得义也若如是者此与罥索为一为异究竟无异此中阿字即是彼中性字彼中性字即是此中阿字阿者诠一切法本不生义本即性也思之。

　　【疏】中论以种种门等者即彼论说二十余门谓观因缘观六情观五阴乃至观四谛观十二因缘为门名种种门言识触受爱四法皆无等者谓眼见色时即有识生次起于觉触触有涩滑受遂领纳于可意境生于爱染今见可见法无故识等四法皆无是故十二因缘分亦无也又一切有情非如木石无所识知无所触受但随境分生诸识等成十二因缘真言行者以三密方便得见不思议境界时虽有所识知所触受由以啰字净故而不生爱执以无爱故十二因缘亦无也。

　　【疏】如中论三相等者彼论说有为法有三相谓生住灭相无为亦三谓不生不住不灭今观有为无为法体体性皆空与谁为相耶及十二门广说三相不劳繁引。

　　【疏】如彼三昧者若近指者嚩字门名为语言道断三昧若远指时即三昧王三昧故不思议也。

　　【疏】如说日可令冷等者谓娑字谛不可得谛者实也如诸法真实相知离于颠倒如日可令冷月可令热世尊诚谛之说终无差异故药师云日月轮可令堕落妙高山王可使倾动诸佛所言无有异也。

　　【疏】亦空亦假亦中者谓娑字门中远离二谛四谛等相本来平等亦空亦假亦中虽三而一虽一而三不相妨碍但随根施设强立三名入此字门即知一切法即空即假即中无一二三而一二三无一二三是遮一二三而一二三是照一二三若无遮无照即是娑字门谛不可得。

　　【疏】因有六种等者此诃字门诠一切法因不可得谓六因五因等六因者俱舍颂云能作及俱有同类与相应遍行并异熟许因唯六种五种者一生因即是业烦恼等及外草木子是名生因二和合因如善与善心和合不善无记亦尔三住因如下有柱屋则不坏内有四大无量烦恼众生得住四增长因由衣服饮食等故令众生增长如外种子火所不烧鸟所不食则得增长如诸沙门婆罗门等依因和尚善知识等而得增长等五远因譬如因咒毒不能中依凭国王无有盗贼如水钻人为酥远因父母精血为众生远因等。

　　【疏】当知最后无依等者谓前诸字皆依后字展转待因成故当知此最后诃字则无所依还以阿字无住之体而为其本过此无字可说是故更无所依也言故说无住为诸法本者谓到此无言说诃字处则无所住即此无住名大涅槃涅槃以无住而为本故。

　　【疏】但以种种因缘等者如以迦字无作乃至诃字无因等义观本不生或以幻焰水月干城等观本不生名为种种因缘也。

　　【疏】云何一切字成立一字等者一切字者即五个故字也此五故字一是迦字无作二是佉字虚空无相三是誐字无行四是伽字无合此取毗声五类音中第一牙音例下四类及超声八字但取最后一字故称乃至五是诃字无因即以此等诸字成立本不生阿字故云云何一切等。

　　【疏】云何逆顺旋转等者以阿成迦字乃至成诃字名为顺成还以诃字展转反成阿字名为逆成逆顺既尔释破例然。

　　问今言相成行相云何。

　　答为此诸字各具有空中三种之义今疏显示以中成中如以阿字本不生义成迦字本无作义乃至诃字本无因义或以诃字本无因等义还成阿字本不生义准此理应更有以中成有以中成空以有成有以有成空以有成中或以空成空以空成有以空成中之义更有交络超间相成更互释破无尽之义如理思之。

　　【疏】如是以八种之门等者即释立破为六加逆顺成八种故于前六门中具含六相但疏秘密如初一字释一切时即是同相义相顺故成立相易知破义是坏相次疏指余三相也为一切法者即是总相依般若从色乃至一切种智一一别异说之即别相异相也前后互举六相备焉。

　　【疏】心门转故者心即菩提等心门即无拥之义谓前以八种之门旋转说之依摩诃般若别异说之则义有无量今约真言住心品次第分别谓以蕰处界等对治我法二执开示心之实相名开心实相门更约违世顺世等八心次第说之名心门转又约百六十心粗细极细历三劫说之皆有浅深显密之相复从菩提心门转入大悲心门从大悲心门转入方便心门等如住心品广说。

　　【疏】如彼论四念处品广说者彼说四十二字此当初五乃至末后第四十二之荼字即知一切法必不可得波荼秦言必也故云必不可得也。

　　【疏】如观镜等者如人临镜则面像现此由因缘和合故有谓以质因镜缘而影法生若是推研色尘之相现前不谬即是假名又此研字应从于女美恶之相现前不谬义似惬当种种推求此法非从镜有何以故质未到镜则无像故又非面作何以故未有镜则无像故又非执镜者作何以故无镜无面故如是推寻求觅都不可得即是其空又非无因缘而得显现故名为假假不异空空不异假即是其中故中论云因缘所生法我说即是空亦为是假名亦是中道义是故三相不同而同不异而异此两句名具遮表不同者三相有别以遮同而同者表一体故不异者遮三体故而异者表三相故是名法界不思议中道缘生非是世间论师等所能思议耳。

　　【疏】如涅槃经等者涅槃经云俄者一切诸行破坏相故若者是智慧义(若南智也)拏者非是圣义喻如外道那者三宝安住无有倾动喻如门阃摩者是诸菩萨严峻制度所谓大乘大般涅槃是名为摩已上四字皆有结句又准文殊问字母品仰者是五趣清净声[口*欀]者是制伏他广声拏者是除诸烦恼声曩者是遍知名色声莽者是息憍慢声此与涅槃各据义别不可一准。

　　【疏】即是常故不流者一一三昧门等皆是加持之相核其至极但是寂静涅槃之相法尔已来恒常如是即是常故不流此常不流句是涅槃经涅槃真常故不可迁流若有流动即有出生今既不流即是无生以无生故即无尽灭无生无灭即是本来坚固之体坚固之体即是法身此法身者即是涅槃虽常处生死教化众生而不舍涅槃之性故肇公云旋风偃岳而常静江河竟注而不流等言即是诸佛加持身者身者积聚谓此声字一一皆是入佛三昧之门而能圆满一切自他之愿诸功德法所积聚处故名为身又从佛加持现起即是诸佛加持身也。

　　【疏】具足众胜愿者前云圆满一切愿梵云萨嚩奢即所希求之愿今梵云嚩嚧即是能与之愿谓自愿已满转受于他即与前愿字义不同也。

　　【疏】假使十方等者即十方诸魔化作佛身说相似法等令转易其心仍不疑惑等。

　　【疏】若谓此说不然等者谓具足众圣愿真言决定义住不思议果即是世间难解难信之法故佛说偈引诸佛道同劝信印成若真言行者从师禀受如说修行悉地无疑若为如说修行不获如是悉地者即十方三世诸佛有违负本誓欺诳众生本誓者三昧耶戒也谓三昧耶第四戒誓于一切众生不应作一切不利益行诸佛大悲欲令众生同证此果若诸众生依法修行必定获得如是如是不思议果若谓不然即不得名为真言矣故但有智信受无智疑悔譬如手执仙方不从明师禀受又不知修炼之决不肯服食却谤白日上升者以为虚诞令成不可故须深信尔又违大誓者凡一切真言终句有莎诃者即大誓也梵语娑嚩(二合)诃此云本誓谓诸佛如来同一大誓故。

　　【疏】韦陀世仙者韦陀云明外道四韦陀也世仙即是成就世间长年隐形自在之者号持明仙等也。

　　【疏】一一皆入等者谓真言声字三重漫荼罗中其相甚多故云一一如是一一真言由行者如理谛观无不入于莲华台藏阿字之句此句是一切真言之本谓三重漫荼罗真言自迹皈本究竟寂灭之理是止息教迹处也。

　　【疏】今此字轮亦尔等者如上于佛身上布作三重字轮漫荼罗法由如来身与字轮相作故名不思议也。

　　【疏】采集以为鬘者谓采集众华而为饰好梵云摩罗此译为鬘按西土结鬘师多用苏摩那华行列结之以为循贯无问男女贵贱皆此庄严或首或身以为饰好等。

　　【疏】紫矿并虫食等者紫矿是树汁作法干之名之为矿即波罗奢树汁其色甚赤用染皮氎又凡诸香物若有虫食者皆不得用为涂香又智论说涂香有二种一者栴檀木等摩以涂身二者种种杂香㨶以为末用涂其身及熏衣服并涂地壁也。

　　【疏】薰陆者出于西方即树胶夏天日炙镕滴沙中在地有香谓之薰陆。

　　【疏】三种辛药者谓姜胡椒荜苃也。

　　【疏】然后依供养法等者供养仪式品摄颂云如是正业净其身住定观本真言主以真言印而召请先当示现三昧耶真言相应除障者兼以不动慧刀印稽首奉献阏伽水行者复献金刚座次应供养华香等去垢亦以无动尊等此是摄颂总摄一品之事向下次第而别显之文广如彼又准金刚瑜伽念诵法云复结金刚缚契竖忍愿二度为针置于心上即诵密语曰三摩耶萨埵此即是发悟一切诸佛及诸弟子等密语乃至作三界威力契诵不动明王其密言如经彼印真言若有诸魔作障碍者皆悉远离又以印触诸香灯饮食等随触得清净等行者临时取以用之。

　　【疏】先用ra 啰字等者啰字诠一切法垢不可得故供养品云现前观啰字具点广严饰谓净光焰鬘赫如朝日晖念声真实义能除一切障解脱三毒垢诸法亦复然先自净心地复净道场地悉除众过患其相如虚空如金刚所持此地亦如是等。

　　【疏】或依本教所说等者或者不定或依何等本教所说随行者意或广或略兼用召请真言及印且准阿弥陀如来念诵观行仪轨所说行者每于定中见极乐世界七宝为地水鸟树林皆演法音无量庄严如经所说无量寿如来在大菩萨众会闻说无量契经行者即结宝车辂印想印成七宝车辂想此宝辂往彼极乐世界请无量寿如来并诸大菩萨眷属乘此车辂不散此印便请来至道场住虚空中又结迎请圣众印及真言奉请故无量寿如来赴此三摩地所成净土道场受行者供养速得上上悉地等如彼广说是名依本教请也言即示三种三昧耶等者一佛部三昧耶二莲华部三昧耶三金刚部三昧耶且佛部者二手虚心合掌开二头指微屈各附中指上节又开二大指各捻二头指下第一文是也次莲华部者二手虚心合掌二大指二小指各头相着余六指微屈如开敷莲华叶形是也后金刚部者二手左覆右仰合背相着以右大指叉左小指以左大指叉右小指中间六指博着手腕如三股杵形是也言及与敷座等者准前莲华三昧印稍屈指令圆满即是结此印已想从印流出无量金刚莲华遍漫荼罗中一一诸佛菩萨金刚众圣各各得此金刚莲华为座等。

　　【疏】净以不思议法界心者即啰字置空点想在顶上作心沐浴是也。

　　【疏】然后住瑜伽座者即前五轮所成最上金刚地方轮是也言一心诵部主真言者部主有三如来部以大日为主莲华部以大精进观世自在菩萨为主或以马头为主金刚部以执金刚秘密主为主也。

　　【疏】略为宣说等者彼经云菩提心者谓如实知自心乃至云心虚空菩提三种无二故经意欲令弟子发起断乐心故欲令识知自心相故欲令远离邪妄念故弟子若解了时即是知自皈依所能作真正发心等也。

　　【疏】今正明本心常佛等者且成佛义如前已辨今就自宗本心常佛者故上经偈云我觉本不生(阿字本初不生义)出过语言道(缚字语言道断义)诸过得解脱(么字解脱系缚义)远离于因缘(诃字害烦恼离欲义)知空等虚空(法字出一切佉等虚空义)如实相智生(跛字无能胜义)已离一切暗(伽字是稠林闇冥义)第一实无垢(罗字净法界心义)又上八字更互相释且以下七释成上一者先征云何我觉是阿字本初不生耶次第释谓语言道断故乃至是净法界心故又经云云何菩提谓如实知自心等华严经云菩萨应知自心念念常有佛成正觉如自心一切众生亦复如是涅槃论云身外有佛亦非密身内有佛亦非密非有非无亦非密众生是佛故微密言故以净字甄之者世间最净无如虚空故上经云越百六十心生广大功德其性常坚固无量如虚空不染污常住本来寂无相无量智成就正等觉显现故云今正明本心常佛也。

　　【疏】所谓五所者即五支分谓四支及顶也。

　　【疏】故译者兼智至兼举者谓浅释时是金刚杵若深释时是金刚慧故得义用兼举也故下护摩品偈云复次秘密主我于往昔时不知诸火性作诸护摩事我今成菩提演说十二火智火最为初名大因陀罗等。

　　【疏】当用乳木等者乳木谓木中有乳汁者名为乳木若用无乳木为此木者火天不飨不获吉祥言谓桑谷之类者谷是楮也楮之有实谓之为谷此之二木有乳有谷护摩用之表获吉祥非此之类是中不取故云当用乳木等。

　　【疏】藉以生茅等者且茅之为物薄而用可大今阿阇梨方以智火烧弟子心垢受法王子灌顶若不诫慎或为魔得便故今以生茅为座表慎之至也此之表像俗谛亦有周易云初六藉用白茅无咎象曰藉用白茅柔在下也子曰苟错诸地(错谓错杂即严饰也)而可矣藉之用白茅何咎之有慎之至也夫茅之为物薄而用可重故阿阇梨君子不得不依与疏三义第三相当行者由是因故当得四王奉座经云四天王言此上人将来成正觉时我等献草即斯是也。

　　【疏】第二句阿揭娜曳者此翻对与梵本不同也今此四字上下二字正应梵本中间二字与梵本及字门不相契会谓梵本二字即是二合仡誐曩(二合)也今译为揭娜揭字通朅竭二音与誐字声形不同声形既然不同名义亦乃有异若显示者梵本誐曩誐诠行义曩诠大空若揭娜者朅字当字门khā 佉字诠一切法如虚空不可得义又竭字当字门gha 伽字诠一切法一合不可得义为此乖讹所以疏主留置梵本在先一则顺于古译二乃要从师授已下例然。

　　【疏】或本伽是行义等者伽字正音誐字此已下释成誐字无行也从若是无师自觉已下释成曩字大空也从故与娜等七字释成誐曩二合之意也从以诸法无行已下释成曳字义也言尔乃为大乘者大字应是火字谓此真言即是火天乘故也。

　　【疏】重释前句者谓以此钵啰至若多九字二句释前扇底羯啰作寂之义也且以钵啰[目*焱]摩最胜义释者谓以扇底一寂毕竟不可得故羯啰常作之又以羯啰常作毕竟不可得故扇底常寂由此寂而常作作而常寂故一切世间不能思议故故云钵啰[目*焱]摩最胜也又以达磨[嗨-每+(臼/工)]若多法生义释者如文易知。

　　【疏】以动寂毕竟等者动作也寂静也此二毕竟无二故从本不生a 阿(上)字菩提心句中具生ā 阿(长)字大悲根茎枝叶从此以无所得为方便故能证aṃ 暗字大空之华果言犹如火界能烧能养者能烧者谓以啰字二点之火毕竟净除而证aḥ 恶字大般涅槃能养者即以ā 字三昧之水而溉灌之即成恶āḥ 字利他方便如是从因至果都合为一菩提树王也下释宝瓶与此大同。

　　【疏】凡息灾护摩先须作降伏等者谓若不先作降伏必为频那野迦等之所留难故也言则当依法增加者谓于息灾真言之末莎诃之上加揭㗚佷拏或佉陀耶钵吒也等句便成降伏相应之用尔。

　　【疏】先用漫荼罗主真言者此漫荼罗即护所也谓是圣贤受是供养大会之所也故下疏云若无漫荼罗当绕炉作一重漫荼罗置诸尊座位也言主者即火天也此中以火天而为主故言真言者即前火天真言是也。

　　【疏】第三所成就物者谓是真言门中求悉地事所成就物准下经谓是计睹(幢)朅伽(刀)伞盖履屣真陀摩尼宝安膳那药(眼药)等。

　　【疏】如食金刚等者华严经云如人食少金刚终竟不销要穿其身出在于外何以故金刚不与肉身杂秽而同住故于如来所种少分善根亦复如是要穿一切有为诸行身过到于无为究竟智所何以故此少善根不与有为诸行烦恼而共住故为证可知。

　　【疏】复次普贤是遍法界至后段名法王之子者此亦是前八心之义也谓普贤至菩提心是最初种子心又慈氏至茎叶谓从此发生根芽是第二心茎字当第三疱种心叶字是第四叶种心又除盖障至开敷是第五华种心及第六成果心又除恶趣至穷尽是第七受用种子果复成种心又是故以此至名法王之子是第八无畏依婴童心也。

　　【疏】次用三种三昧耶等者如下说一入佛三昧耶持明二法界生真言三金刚萨埵真言何以知耶彼处结云故此三种皆名三昧耶也由初三昧加持故在于胎藏不令夭折由次三昧加持故初出胎时离诸障㝵由后三昧加持故能传家业备诸伎艺。

　　【疏】一一歌咏至密印者谓此宗中一一名言皆有浅深二释若浅释时一一歌咏一一舞戏皆是供献呗德节则之谓后汉书诏云歌所以咏德舞所以象功毛诗云情动于中而形于言言之不足故嗟叹之嗟叹之不足故咏歌之咏歌之不足不知手之舞之足之蹈之盖情动之极也法华经云歌呗颂佛德又马鸣菩萨自奏赖吒和罗曲五百王子闻之同时舍家入道前法华即是赞德后马鸣即是说法此中即当密咒及印如常供养用四歌舞各有真言及印法故真言语业密印身业二初作意乃当意业即是三密加持之义也故曰一一歌咏等。

　　【疏】吉庆阿利沙偈者阿利沙名如前释行者授灌顶时一切世间有无量吉庆之事即同释迦牟尼所有之庆也由此诸天咸共赞叹有十一偈前三偈皈依三宝次七偈八相成道然于八中而今涅槃如下疏指彼一偈总结三归。

　　大毗卢遮那成佛神变加持经义释演密钞卷第六
卍新纂续藏经第 23 册 No. 0439 大日经义释演密钞


　　大毗卢遮那成佛神变加持经义释演密钞卷第七

　　燕京圆福寺崇禄大夫检校太保行崇

　　禄卿总秘大师赐紫沙门　觉苑　撰

　　【疏】一切吉庆所以得生等者谓如来出现于世世间一切吉庆之事所以得生此明叹佛之意意云今时漫荼罗中有受灌顶位者能于一生中或成正觉由是人故一切世间吉庆之事所以得生故下疏云若兜率天有补处菩萨则世间佛种不断若人于秘密藏中得灌顶者义亦同彼。

　　【疏】是应合如是等者偈中相应字泛指契合义恐滥瑜伽相应义是故疏文甄别梵云欲吃多冥符义若云瑜伽或云喻誐即教理等相应义次句多闻相应是也。

　　【疏】梵名与僧伽不同等者谓上梵文之中末句云巘儜难但只是众多之称不兼和合之义故与僧伽不同也。

　　【疏】有无量无边vi ṭa kā ku sa 等者今此梵字应在前文此比吒迦俱舍之上安之梵语比吒迦俱舍此译为藏即是鞘韫椟之藏为要拣异中心之藏故言如华严等经广说者谓菩萨在天宫中及下降时于诸世间各有无量无边吉庆之事疏不备彰但指经说如华严经说菩萨住兜率天有十种所作业下生亦十且住天者经云佛子菩萨摩诃萨住兜率天有十种所作事业所谓为欲界诸天子说厌离法言一切自在皆是无常一切快乐悉当衰谢劝彼诸天发菩提心是为第一所作业次第二为色界诸天说出诸禅解脱三昧乃至菩萨摩诃萨住兜率天出无量无边如幻如影法门周遍十方一切世界示现种种色种种相种种形体种种威仪乃至种种言说随众生心皆令欢喜是为第十所作业又云佛子菩萨摩诃萨于兜率天将下生时现十种事何等为十所谓菩萨从于足下放大光明名安乐庄严普照三千大千世界一切恶趣诸难众生触斯光者莫不皆得离苦安乐得安乐已悉知将有奇特大人出兴于世是为第一所示现事等。

　　【疏】法门眷属皆已萌动等者谓此得灌顶者于秘藏胎中初得诞生即是生在佛家名真佛子而于漫荼罗一切法门眷属皆已萌动言萌动者谓是八心之中第二芽种心也言若能勇进等者若能于真言行中勇猛精进次第度叶华果等七心至生死后边即是生死无畏依第八婴童心也。

　　【疏】转正法轮如华严等者彼经云佛子如来应正等觉转大法轮有十种事何等为十一者具足清净四无畏智二者出生四辩随顺音声三者善能开阐四真谛相四者随顺诸佛无碍解脱五者能令众生心皆净信六者所有言说皆不唐捐能拔众生诸苦毒箭七者大悲愿力之所加持八者随出音声普遍十方一切世界九者于阿僧祇劫说法不断十者随所说法皆能生起根力觉道禅定解脱三昧等法佛子诸佛如来转于法轮有如是等无量种事(云云)如上诸相皆有十种事不能繁引。

　　【疏】意生粗重之有等者随大悲愿意之所成故不随业生故名意生身而有三种不同一者得三昧乐三摩拔提意生身谓三昧三摩等俱是梵语如次唐言正定等至由得此定起意生身从定立名即当初地至五地也二者如实觉知诸法实相意生身谓菩萨得无生忍如实觉知诸法实相由能觉慧起此身故即当六七八地也三者种类俱生无作行意生身谓现身不一名为种类一时能现名为俱生任运而能名无作行是种类俱生无作行之意生身即当九十地若迂会菩离虽地前亦得受变易今据胜处不言地前或名不思议变易生死菩萨以无漏有分别业因所知障缘助势力所感殊胜细异熟果由悲愿力改转身命无定齐限此望分段转净妙转微细转光洁无定限故名变易无漏定愿正所资感妙用难测非凡夫二乘言议思度名不思议不思议即变易生死或无漏定愿妙用难测名不思议不思议之变易生死或名变化身变谓改旧化谓新起变化即身持业释也如唯识中具明言粗重者谓是惑障能障果故如无上依经第一经云阿难一切阿罗汉辟支佛大地菩萨为四种障不得如来法身四德一者生缘惑谓无明住地能生诸行如无明生业二者生因惑谓无明住地所生诸行如无明所生诸业三者有有谓缘无明住地因无明住地所起无漏行起三种意生身如四取为缘三有漏业为因起三种有四者无有缘三种意生身不可觉知微细随灭如缘三有中生念念老死等无明住地一切烦恼是其依处未断除故诸菩萨等未能究竟灭尽等名之为有今真言行者以净菩提心为门三密为行得除一切盖障三昧得此三昧时则与诸佛同等住即是位同大觉便得名佛离于三种意生身即同毗卢遮那而转法轮也。

　　【疏】本名各异等者谓偈中初句第三句皆有一利字若准梵本上句利者谓系多迦㘕系多云利益迦蓝云作即是偈中为字意云如彼诸佛出世作利益众生之事故云如彼为利益第三赞僧偈句中梵语吃[口*履]耶此云福利迦啰儜此云饶益谓以自所得福利饶益众生既本各各异是故传教度他之者宜甄别之。

　　【疏】世尊般涅槃时等者谓有疑云诸经皆说如来现迹初生至于涅槃有八种相何故今时唯明七种不说第八涅槃相耶今通释云然实世尊八相初后无二无别但随世谛之说则云三界空虚等是涅槃之相今就第一义谛则无涅槃之相是故晦而不言不云此中结会三宝等者即是显彰大涅槃义非是不说也。

　　【疏】涅槃金錍亦此类者涅槃意显涅槃佛性如来未说无量菩萨虽具足行诸波罗蜜乃至十住犹未能见如来既说即便少见即是喻以金錍决其眼瞙故彼经云佛言善男子如百盲人为治眼故造诣良医是时良医即以金錍决其眼瞙法配可见。

　　【疏】若令拙医救之等者一切众生心目本有佛知见性由无明覆故不得现前若遇如来方便医师善用真言金筹决之则得明了知见无碍若令二乘等无方便拙医决之非徒无效或增其灰断等翳瞙却索回心或经八万劫或六万四万二万劫再求救疗不如从初令决之免致迟回而已。

　　【疏】转于救世轮者救世是人轮是其法转诸佛之法轮如起信言救世大悲者人名救世下文言如来所使行如来事或救世即法轮法华经云以佛教门出三界苦名救世轮。

　　【疏】解圆镜漫荼罗义时等者谓此转法轮非同显教若不解此中圆镜漫荼罗秘密之义失于如来深秘之意圆镜漫荼罗者百字位成品偈云彼有能知此内心之大我随其自心位导师所住处八叶从意生莲华极严丽圆满月轮中无垢犹净镜于彼常安住真言救世者乃至云常出生清净种种自作业真言者能作一切诸佛事等言常出生清净种种自作业者谓身语意生也先观圆明中佛像金色等当知从意而生是故身同佛身语同佛音心同佛心故云常出生等又自业者即佛事也谓普现色身或示上行菩萨八相成道正与此同诸本生事等无量无边以要言之皆是如来自业也若如是觉知能以圆光遍照随身口意常作一切佛事即同毗卢遮那转法轮也。

　　【疏】于初发明道字成佛等者即举因况果劝修持也前在因说成即十信顿悟初了诸法智明道起生佛无二功行平等八相成道故前十一偈中八相作寂嘉庆是也若十住者见性而成圆观现前时此成佛亦有二一当位以初摄后如摄信满而成二果位以初摄后如摄究竟而成位位皆尔正明理行圆融兼有行证相似如清凉疏。

　　【疏】萨婆多授五时法等者如有部受戒总有五时一谓冬时有四月从九月十六日至正月十五日二谓春时亦有四月从正月十六日至五月十五日三谓雨时但有一月从五月十六日至六月十五日四谓终时唯一日一夜谓六月十六日昼夜五长时从六月十七日至九月十五日此乃独于教中比丘如是次第明有密意若依方俗但有三时向西方者必须闲此五时然彼那烂陀寺多是长时明相才出受其具戒意取同夏之中多为最大即当此土六月十七日明相才出由不得后夏故若六月十六日夜将尽而受戒即同夏之中最小由其得后夏故。

　　【疏】四波罗夷等者波罗夷此云他胜处对自名他胜者夺也处体即戒谓菩萨本行持戒即是犯戒即非今即犯于戒处即是过非映夺持戒处故名他胜处又此言处者即无间地狱是犯戒人令住处故此处所堪可嫌厌最极[苟*苟]故梵语捺落迦此云不可乐返显他处如人天等即皆殊胜从他胜以立名他胜之处波罗夷有四带数立名。

　　【疏】三军败绩者三军者谓上中下三也败绩退败功业也故下疏云如大将于高峰之上建立幢旗则能指麾百万动止齐一若拙将暗于事势又失幢旗则人各异心败不旋踵矣故云三军败绩。

　　【疏】又此菩提心等者因上言如是等种种因缘退菩提愿等而有难云岂菩提心同彼声闻重戒可有退舍耶故今通云此菩提心毕竟无有可退义故乃是金刚坚固之性非造作所成岂有退义上言种种因缘退菩提愿者但退其用不失戒体若重受时还得如本故疏主云然一行者自知犯戒更自洗浣其心而重受之即还得戒不同二乘戒如折石断头无再得义故云又此菩提心等。

　　【疏】此是四摄相违法者菩萨行法普为摄益一切众生今行不饶益正违第四戒即是四摄相违法菩萨具戒中四依等者即是布施爱语等四摄也又如律中说此有人四依法四依行四依且人者三贤为初依欢喜至七地为第二八九为第三十地为第四法行四依如彼广说。

　　【疏】亦同字轮之体者且如字轮揽众缘成如以长声阿字为因以长声迦佉字乃至娑诃字为缘若阙一缘不成轮体菩萨亦尔令揽一切众生而为其体若于一众生作不饶益损彼善根即是于一切众生作不饶益失同体大悲故犯波罗夷罪也。

　　【疏】偷兰遮罪者或云大罪或云粗恶此兼轻重今取轻故如行事钞明。

　　【疏】令生恶邪疑悔者为不从师遂令自心恶邪频那野迦得便而于真言乘行生疑悔也。

　　【疏】兼以字门而广释之者且依下三昧真言释者三字本体是娑字娑是谛义么是自证大空亦是我义若娑么连合者即是等义世尊证此三昧时谛观一一众生心中普门漫荼罗皆等于我故名等义余皆例此。

　　【疏】初入世谛等者谓行者依真言门入世谛漫荼罗时乃至随入一一地位漫荼罗时所生福德聚皆悉与如来等者谓此漫荼罗虽浅深不同毕竟不异中胎藏故已得生于如来家故是人所有三密即是如来三密由如来加持行如来事犹如轮王太子在胎中时童子之时已是轮王之具体故是故入世谛乃至一一地位所有福德聚与如来等无有异也言是中亦有差别等者谓以见如是金刚界故名为金刚手以见如是法界故名为普贤是谓亦有差别若见金刚界法界无二相时即是毗卢遮那名亦无差别若如是解时世谛不异第一义谛何有福聚不与如来等也又不坏住地相故而有差别一一位中皆圆融故而无差别故前疏云欲令领会圆意故云以此法门当如是知。

　　【疏】七宝者仁王疏云所谓轮宝象宝马宝珠宝女宝主藏臣宝主兵臣宝马等五宝有情所摄珠轮二宝乃是非情又正法念经而有七宝所谓剑宝皮宝床宝林宝殿宝衣宝履宝此等诸宝皆由修习无嗔善根之所招感等。

　　【疏】汝经书中等者指外道也此因老婢施如来潘淀如来受已祝愿九十一劫不堕地狱往来人天傍有外道而诘佛言瞿昙今时何故为此少许所弃作此妄语耶如来尔时出其舌相䨱其面门乃至三十三天而语彼言汝经书中颇见有如是相人而出妄语不等。

　　【疏】如一岁有三分者谓西土一年有三时从正月十六日至五月十五日为热时从五月十六日至九月十五日为雨时从九月十六日至正月十五日为寒时也。

　　【疏】三军节度者三军者军众也万二千五百人为军大国三军次国二军小国一军都名六军言节度者三军望此幢旗或进或止而不失于节则轨度也。

　　【疏】以战必胜以攻必取者汉高祖曰连百万之众攻必取战必胜吾不如韩信。

　　【疏】总指诸佛等者此指字应是摄字谓萨嚩名一切亦名总即是总摄梵语萨嚩他此云摄或云一切摄故。

　　【疏】亦是自在力者此诃字五轮之中是风轮于摧坏中最得自在故以为名。

　　【疏】诃字具一切等者谓ha 诃字是因义即当菩提种子与上空智点haṃ 含字合即是种子托于明妃母胎下加画作hūṃ 吽字即是大悲胎分日增具如是三种之义故发声魔散也。

　　【疏】界内烦恼等者界谓三界谓烦恼障惑三界内分段生死名为界内若所知障惑三界外变易生死名为界外也具如无上依经。

　　【疏】六种震动者如华严云所谓震动踊运吼击初渐振为震渐大为动上下为踊往来为运大声为吼相鼓为击大般若云所谓动踊震击吼爆动即摇动踊即出没震即隐隐击即扣击吼即发响爆即声惊等。

　　【疏】即寄此文等者寄托也此文者即下领解之偈文也谓毗卢遮那从清净法幢高峰观三昧起说此大力大护明妃说已普遍佛刹六种震动时会诸菩萨并十方世界诸菩萨等睹如是不思议神变闻此明妃真言之句无不心开意解如莲华敷寄外发之语言表示内心之领解同一音声而说伽陀复能证成此明妃大护威神之力也。

　　【疏】犹如金城等者金城汤池在并州昔齐显祖尝登童子佛寺望并州城曰此何城或曰此是金城汤池天府之国也又楚屈原对桓公曰君若以力楚国方城以为城汉水以为池虽君之众无所用也今十方诸佛同以真言之力共护持故诸为障者自然退散矣。

　　【疏】诸佛国王等者即上诸佛真言众生三实相也和会即是更相加持也天人即是凡夫未立圣胎之众生也今众生与佛感应因缘时义契合佛现加持说此真言众生信入即是初于大悲胎藏而托圣胎共生毗富罗法界种子即当地前三十心也故仁王云伏忍圣胎三十人十住十行十回向又为大悲胎藏之所摄持修习加行无有退失以如是等种种因缘故疏复结云故名法界加持也。

　　【疏】谓如来现证等者即初证得之时简异宣说之时言见一切等即观见三乘五性一切众生心中本有普门漫荼罗中台二院宛然具足其普门漫荼罗中种种身语意业即是如来身语意业故云与如来等又不但三业与如来等三目亦等三目者即是伊字伊字即是摩诃般若解脱法身如次即是智慧禅定实相身也又三世平等故名初发心时与地波罗蜜满时亦毕竟等今举初后摄于中间故云初发心等何以故生佛毕竟无二相故生死涅槃体无异故出过三时绝形待故是故平等。

　　【疏】呾[口*履]谓心等者若句义时呾[口*履]名三若字义时呾字是如如义故云心如实相[口*履]是尘垢义谓呾字下有阿声故云一切尘垢本来不生言三世等者谓三世诸佛出现于世以种种方便随宜说法皆为众生以罗字门开示悟入呾字门中佛知见故名一大事因缘言即是等者此呾[口*履]字即是此中除障之义也。

　　【疏】身语心轮者谓世尊三业犹如车轮心为毂语为辐身为网三法和合成一轮故如是之轮有能运载摧坏之功故以为喻又轮者转也佛之三业各能转入众生心故即是三转法轮之义也。

　　【疏】当以字门广释之者此六行半　　疏有四个我字且就痕字释之谓我及一切至平等义者即ha 诃(上)字菩提心义又我当护种种至本誓义者即haṃ 㾗字大空义又我即法界至除障义者即haḥ 郝字涅槃义又令我此身主警觉义者即hāḥ 长郝字方便义中间不言hā 长诃之行者行证合故故云当以字门释之也。

　　【疏】故异门者此言金刚者非是金刚中最坚利者谓即法界自性有不可殂坏义用犹如金刚约此义门说为金刚若法自性本来清净二乘浊泥不能染污约此义故名为莲华故云异门等。

　　【疏】金刚甲胄者甲者兵器也所以护身如龟甲也胄兜鍪也。

　　【疏】百八三昧者谓首楞严三昧宝印手三昧师子游戏三昧乃至离着如虚空不染三昧等是名百八三昧智度论问曰如佛说涅槃一道所谓空无相无作舍利弗何以更问有余之三昧令菩萨疾得佛不答曰未近涅槃时多有余道近涅槃时唯有一道空无相无作诸余三昧皆入此三解脱门譬如大城多有诸门皆得入城何等是余三昧谓首楞严三昧及诸三昧等摩诃衍品中当说若菩萨能行百八三昧等诸陀罗尼门十方诸佛皆与授记等。

　　【疏】次字皆转释之等者谓嚩折罗三字转相释之何故va 嚩字诸法离言说以cā 惹字生不可得故何故惹字生不可得以ra 罗字自性清净故三事和合为萨埵身也。

　　【疏】若法是造作等者释成甲义即迦嚩左三字也若法是造作所成即迦字也当知但有假名即嚩字也从缘迁变即左字也。

　　【经】如来眼又观真言者此一真言有二名也一名如来眼二名如来观。

　　【疏】加伊字等者谓嚩字上傍加伊声之画名伊字之画如是加时嚩字即成尾音言嚩字是金刚义者谓嚩日啰名金刚故虽独一音义如是故言三昧是住义者三昧即是伊字之画谓嚩字本体是慧加傍画是三昧如是定慧相合名为均等离於戏论行者住此即是住无戏论三世无碍智戒言如是戒香者此戒因何名为涂香谓以定慧二法均等和合置于阿字法界性净水中遍涂法身普熏一切是故此戒名涂香也。

　　【疏】当以字门广释者谓此ma 莽字之体即是净菩提心犹如树王之种子故经云菩提心为因又莽字傍加三昧画故即是大悲之行犹如种子于慈悲地中生根故经云大悲为根乃至渐次滋长成开敷万德之华此以无所得为方便于莽字之上加以空点即是方便为究竟句若更傍加二点即是涅槃又释如有偈云初心一念知作佛(顿悟也)果德终须万行华(渐修也)若尔者云何南方如来名娑罗树王华开敷佛耶然华有二一者万行华二者万德华即如来是万德华果亦有二一庄严果二子实果即南方佛是庄严果即maṃ 瞒字也天鼓音如来是子实果即māḥ 长莫字也故云当以字门广说之也。

　　【疏】是随至义者谓一切众生有发起始觉菩提心处无不随至即是dha 达字菩提心为因亦是遍至义者谓大悲心于众生界悉遍至故即是dhā 驮字大悲为根亦是逝义者十地行满妙往菩提之彼岸故即是dhaṃ 昙字方便为究竟言进不住义者谓得果不舍因门而起化用亦属方便为究竟摄但利他为异尔即是dhaḥ 箨字门也。

　　【疏】若就字轮之相等者此释阿啰啰迦啰啰二门也阿字有二义一本初有义谓诸众生无始无明本初具有烦恼所知二障烦恼为尘所知为垢也由是乃成戏论喧声第二本不生义此乃顿悟二障不生了真本有如开门见像甘露未尝也复次下迦字二义初有造作义勤修万行中无懈息如渴思甘露既有希望障习不无有相还拘故华严疏云有作之修终成败坏也二无作义由前功行励强不息以有所得未契真极此心无间无作功全内证如如岂能宣示故清凉云无心体极便契佛家即其义也。

　　【疏】如食乳糜更无所须者乳糜是一切食中极无比味无过上味如人贪求美味若得乳糜则更何所须以喻行者欣求胜果若得涅槃更何所欣又释迦菩萨修苦行时日食麻麦即是此中阿啰啰义暨浴泥连食牧牛女乳糜即是此中迦啰啰义故云如食乳糜等。

　　【疏】来去亦不可得者谓此伽字正音誐字誐字通于去来之义梵语誐蹉此方云去若言誐多即名为来故名来去。

　　【疏】以去来相观之等者如来顶髻犹如虚空不可以去来之相而观睹之经云除盖障菩萨于大会中欲知佛身量故令舍利弗寻之上至梵宫犹见如来若对目前说法音声与本无异乃至往诣他方佛土亦不异梵宫尔时除盖障自往观察过十方恒沙世界皆见如来不起于座而演说法等除盖障菩萨等以有去来相观之尚不见其身相边际何况如来之顶相耶。

　　【疏】本体曩等者此吽字本体是诃字诃字体上加空点空点即是曩字之门下有邬字三昧之画所谓曩字空点诃字本体下有邬字三字合成一吽字也今言本体曩字空是诃字者只合言本体是诃字全剩中间曩字空三字也览者应悉。

　　【经】息障品者息谓止除障谓障碍息除内外二种之障碍故能所相望作依主释又前已说入漫荼罗支分及真言等谓行者安立此漫荼时或有毗那野迦等作诸障碍须假真言方便息灭故有此品。

　　【疏】言凡夫地等者即指信位已前一切凡夫所有重障其数无量言乃至者超越十信已去十地已还资加位中所有诸障也言十地菩萨诸微细障者谓随十地而有十重障故一异生性障谓二障中分别起者依彼种立异生性故及彼恶趣业果俱障初地乃至第十于诸法中未得自在障俱名微细如唯识中具明又金光明经云善男子执著有相我法无明怖畏生死恶趣无明此二无明障于初地乃至于大神通未得自在法变现无明微细秘密未能悟解事业无明此二无明障于十地等言虽从缘等者谓如上诸障以从六尘境界邪师教等外缘生故或内因外缘俱名缘故相宗内种为因性宗以无明薰发为因等虽从众缘种种不同然举要言之无不皆由自心生起故起信论说三界虚伪唯心所作等。

　　【疏】今观心等者谓除盖障故观阿字等也此阿字门诠一切法本不生义谓观心之实相本不生故当知一切诸障亦本不生言乃至者谓超越中间迦佉等门唯举最后诃字之门故云乃至言心之实相至因不可得等者诃字门也诃字诠一切法因不可得梵云系多此译为因以一切法无不属因今观此因自体本来不生尚不可得况一切法属于因耶作如是等观时一切诸障无不皆是大日如来内心华台金刚眷属岂有大日金刚眷属而挂碍真言行人者也。

　　【疏】常当意思惟等者行者于漫荼罗凡有障起应当计念思惟不动菩萨即不动尊明王或名使者或名圣者今但彰名不显其相上已说故其王本形如上第四卷疏尽漫荼罗处显示讫应依彼相常思惟之言而结彼密印者其密印相下第十疏密印品中而显之耳其王真言此下之疏普通真言藏品委细分别何不此间说耶此但说息障方便其真言密即随品说故。

　　【疏】复次言不动等者今此息障方便要以三事因缘具足方能遍除一切诸障言三事者谓心想明王身相口诵悍字真言手作大慧刀印名为三事因缘也。

　　【疏】所以㸦文等者唐梵㸦焕其文也谓今经云阿字为我体即观阿字遍于自体(自身也)支分普作金刚不坏色(皆作纯黄色也)如是阿字自体即为我字之自体更不入字门观之(浅也)若依梵本应云阿字无我体即是梵本云已下之疏文若从今作为字即是其浅若依梵本作无字乃是深也故云所以㸦文等。

　　【疏】如是自加持已等者此处疏文略示而已下第九疏云凡摄持法如前作七点等法犹未能尽此中具足明之至文当悉言风方者西北隅也。

　　【疏】佉陀罗木者谓紫橿木也。

　　【疏】法界真言者即嚂字也言得稣息等者摩醯首罗为不动明王以真言钵昙足而加持之寻即闷绝既蒙放舍而得稣息其心泰然无所畏惧名到无畏处故第二疏云梵云阿湿嚩娑译为稣息如人为强力者所持扼喉闭气垂将命绝忽蒙放舍还得复稣众生亦尔为妄业烦恼所缠髑缘否闭至此得稣名稣息处亦如度险难恶道名无畏处也。

　　【疏】余以类推之者谓四住地烦恼及惑业苦等枝末皆是此第五无明住地之余而除灭之故云以类推之。

　　【疏】此是真言幻相等者谓有疑云夫闻佛法深妙何故作此咒术岂非涉于世间事耶答今此真言不思议幻法尔如是寄诸有为显示无相非同世间粗浅咒术若解十缘生句自释此疑也。

　　【疏】必瞑眩治之者如药治疾要令人瞑眩疾乃瘳愈故尚书云若药弗瞑眩厥疾弗瘳如服药必瞑眩极其病乃除欲其出切言以自警此因殷高宗梦得贤相其名曰说群臣之内既无其人使百官以所梦之形象经营求之于野外得于傅氏之岩遂命为相命之曰朝夕纳诲以辅台德(言当纳谏诲直辞以辅我德也)若金用汝作砺若济巨川用汝作舟揖若岁大旱用汝为霖雨若药不瞑眩厥疾不瘳又正义曰若服药不使人瞑眩愤乱则其疾不得瘳愈今此中者谓先作为障者之身形或以木作或以土作以白芥子为末和以毒药涂其身形彼为障者自然身心瞑眩即时退散也。

　　【疏】今此本漫荼罗亦尔等者谓犹如刹利等各住自姓则世人称誉事有成功今此亦尔真言行者了知漫荼四种之性随本所尊各住本性则诸为障者不能留难若以漫荼字门而显示者一金刚地性方漫荼也本无生性阿字门也二大悲水性圆漫荼也离言说性嚩字门也三大慧火性三角坛也离尘垢性啰字门也四自在风性半月坛也离因缘性诃字门也五无相之像方圆不定漫荼罗也大空本性佉字门也如次亦是黄白赤黑增息降敬之法门也虚空杂色义如上说也。

　　【疏】或在三角至半月中者前说三角是啰字火坛半月是诃字风坛今何故言在三角或半月耶此虚空轮无定相故故言或在三角等何不言方圆中但言在三角等耶谓三角是火半月是风火风二性体虚疏故空则入中地水二性体坚密故空难入中是故唯在三角半月中又三角半月正是降伏事故所以在此二轮中也。

　　【疏】如人手执等者如世人虽获仙方未得火法不亲明师和合炼服而反谤为虚诞岂不知淮南王药就俱家上升鸡犬䑛鼎皆得升空耶是知如来秘藏信智具足者乃得入之耳。

　　【经】普通真言藏者此品真言普遍通该一切方便真言故名普通又亦能蕰摄一切真言等故名为藏普通即真言普通真言即藏名普通真言藏又大日世尊于前品中已于遍一切处法界门宣说大刀大护等普通真言但属如来部更有金刚莲华部等真言欲令随部上首金刚菩萨各于自所通达一切法界门而宣说之如是一一真言法句各是一种真言宝乘若真言行者随通达一法界门即是普遍通达一切法界门随通达一乘即是普遍通达一切宝乘即普通是行者之智真言藏是普遍通达一切宝乘即普通是行者之智真言藏是所达之法能所相望依主立名又金刚手前问佛三事第一问真言行者造立大悲胎藏漫荼罗时以何方便不为毗那野迦等之所恼害第二问云何持真言第三问云何成果佛于前息障品中已答第一问竟今将答第二问及第三问缘此经大本三密门中种种真言数如恒沙不可备载传法圣者为欲摄广为略采撮通用者令修行之人易见故此品来。

　　【疏】如人论义等者转释无坏之义也如唯识疏往昔时东天竺有僧共数论师学徒论义彼立二十五谛说大地等常今无念念生灭广叙彼此僧难言今必有灭以后劫坏等有灭故准前有灭外道难言后必不灭今无灭故如今时山等彼僧于时竟不能答王既信受僧伽外道遂辱此僧令乘驴等然彼外道为王重已造七十行颂王赐千金以显之故今金七十论即其由致也世亲菩萨乃造第一义谛论亦名胜义七十论以对彼论而破彼言彼非能破宗因喻过我僧无故又汝所立因有随一过谁言今无灭故后亦无灭我僧但言大地等法前必有转变灭后有此故如灯𦦨等汝不解量乃非我僧其时国王遂将世亲论遍诸方域宣令流布无人当者遂起昔时王及外道并证义者骸骨或缚草为人拟彼时众而加挞之等故云无坏此即论出离也。

　　【疏】此即是大日圆因之果者谓此菩萨从初发心行大日之圆因乃至究竟成大日之圆果今得果不舍因门故称菩萨。

　　【疏】么是大空义等者此么字谓唇音跛字下第五莽字或呼为么更无别体此诠大空之义与大空点无殊即梵书ma 么字也言诃是因义者此诃字诠诸法属因即梵书ha 诃字也言是净菩提心者谓以菩提心为因也言即是大空者由与么字相连成句故也谓非是有相之因则是大空之因故言即是佛境界庄严三昧者即梵书hi 呬(上)字谓加三昧画故此是大悲为根由以么字贯之非是有相庄严三昧即是佛境界庄严三昧言亦名萨婆若慧者即梵书hā 长声诃字此属慧故由么字贯之即成一切智等若真言行者入此诃字门时即得同于普贤菩萨亦能住佛境界庄严三昧也。

　　【疏】以初阿字引声急呼者即āḥ 恶字也谓呼恶字时先从去声阿字起唯急即是也。

　　【疏】有㘕㘕字等者㘕是法界心谓心如实相毕竟清净唯以虚空可以显示故有㘕raṃ 字此字正体是罗字啰者么义若入阿字本不生门即是么本不生么本不生即是心之实相心之实相体同虚空故加空点成于㘕字是故此字名法界心言是遣教道之迹者梵语钵昙亦名为句言辞句逗也谓前真言诸句次第显示除障真实之义究竟至于生死涅槃平等之处无不即如然是心之行处有迹可寻未名除一切盖障今此二字真明证处初一㘕字即是虚空法界远离众相即教道之迹都遣遣之又遣故重言之是故独一不思议法界真实离一切盖障故云㘕㘕。

　　【疏】以啰字门本不生故者此啰字应是阿字谓由阿字本不生故次啰字离尘故后诃字因不可得故如是次第经中应云阿啰啰啰𤙖以乃至之言超却中间二个啰字离尘之义故下疏云以对三毒垢故三道垢故乃至三转言之若不是有三个啰字不应言三转言等如上除盖障真言有二个怛㘕字故疏释谓住生死涅槃二边中道等故重言之耳是知经中阙阿啰二字也。

　　【疏】三道垢故者即无明业苦也又见修无学三道所治之障又是身语意三业道也三眼者慧眼法眼佛眼三智者即俗智真智中道智所对治者行相可知也又准天台止观霍又明三眼三智之义如来虽有五眼当知佛眼圆照无遗如众流入海失本名字非无四用谓佛智照空如二乘所见名一切智佛智照假如菩萨所见名道种智佛智照空假中皆见实见名一切种智是知三智一心中得故知一心三止所成三眼见不思议三谛此见从止得故受眼称一心三观所成三智知不思议三境此智从观得故受智名境之与谛左右异尔见之与知眼智殊称不应别说等。

　　【疏】瑜伽密语等者真言相应秘密之称也此尊从观自在眼生即观音为母观音发心因观音者即此是也言阿弥陀姊妹者谓弥陀是姊多罗是妹妹即是其亚者将来补阿弥陀处号普光功德山王即是此多罗尊也常途不晓真言密号无所拣辨虽世多称念观音然不知所念之处盖懵于斯旨也。

　　【疏】如世间一切等者此一段文而有三节谓从如世间至而欲灭之等文乃是萨婆陪也一切恐怖句又从故调之以大悲下是怛罗(二合)(引)散你恐怖句从故复以如来下是𤙖字恐怖句如是三种恐怖即是空假中三义如次对治三劫三妄执亦是菩提心大悲方便阿(上)阿(引)暗三字之义也。

　　【疏】此真言以怛字为体等者此怛字诠如如不可得义即是如于中道故离增减今为前以萨字毕竟空调生死我慢时即毕竟空为增生死我慢为减次以怛字大悲之假调伏毕竟空时即假是增而空是减复以𤙖字如来威势中道止大悲假时即中是增而假是减既见增减之异但是对治方便未契如如不思议之中道今入如如中道怛字观时故无增减之异即是三智一心中得亦是龙树即空即假即中之义也。

　　【疏】若从一法界门等者谓此观音眷属其数无量今但举其宗要开六种门故云一切。

　　【疏】此菩萨通达等者谓此文殊师利菩萨以般若为至欲以般若授与一切众生住于加持之身现作婴童之相如世婴童未有分别以表此深慧离于人法戏论所以现婴童相也。

　　【疏】么是四魔等者此一么字略具三义一四魔义者梵语魔罗此云煞或云破坏谓能煞坏功德法故二我慢义者梵语么么此云我慢三心意义者梵语么那此翻为意言此无自性藉众生故等者谓如上战字离迁变拏字离怨对么字离四魔等皆无自性藉众生故(生字误凄)即是众缘缘是因缘即诃字也又诃下有引声即是本来不生由本不生故能令路字离尘瑟字自性钝𧹞字如大空故曰战拏么诃路瑟𧹞也。

　　【疏】前煞四住等者四住地者谓见一处住地欲爱住地色爱住地有爱住地即烦恼障也后煞无明住地人者即所知障也亦煞一切贤圣故者即灭地前地上一切烦恼也。

　　【疏】故有甘露义者天中甘露有十六分以十五分施众生已从余一分还生如故故称不死即胜生也。

　　【疏】与傍曩字相连等者此满陀字梵书有二种形若直书时vaṃ dhā 作此字样若巧书时ba ddhā 此是满陀次下陀字即是与傍曩字相连也。

　　【疏】皆再言之其义同前者前缚四住地人后缚无明住地人等故云同前。

　　【疏】与风轮合等者风轮半月坛也dha 与啰字共体者hra 诃啰二字共为一体也傍加点至除一切障者hraḥ 诃啰傍加二点也上有等者hrīḥ 上有三昧声也。

　　【疏】婆字门成立相中等者此婆字梵语正云sa rva 萨嚩婆字讹也谓嚩字门诠离言说义今不取字门解释真言但取成立相中义即与萨字连带和合则能成立得一切之言一切之名若兼下句达摩二字都成立作一切法名即是上云言名成立相也。

　　【疏】满月之字者谓此huṃ 𤙖字未加空点初ha 诃字时犹如初月菩提心也加u 邬画成虎声时犹如半月大悲根也若上加空点成huṃ 𤙖字时犹如满月方便为究竟也故名满月之字。

　　【疏】为得二种大空生者谓菩提涅槃也故唯识云由断续生烦恼障故证真解脱由断碍解所知障故得大菩提由能空义边俱得名空此空智生名大空生。

　　【疏】欲使起时等者谓感应因缘嘉会之时也譬如春种秋收须依时速作若不尔者则失嘉会之时矣。

　　【疏】法华经化城喻等者如来出现有五乘法宝随根异化各见真实于一乘道随宜说三具种种宝究竟咸归一宝所故如彼经云如来方便深入众生之性知其志乐小法深着五欲为定等故说于涅槃乃至前入化城生已度想生安隐想即二乘宝也又经云汝等去来宝处在近向者大城我所化作乃至云汝所得非灭为佛一切智当发大精进汝证一切智十力等佛法具三十二相等即大乘宝也今宝处三昧亦尔具种种宝随彼信根各得取用又若约教行言种种宝若理果唯一乘宝正符疏意。

　　【疏】折伏贫穷等者即法华穷子喻意也彼经云尔时穷子佣赁展转遇到父舍住立门侧乃至即坏恐怖悔求至此又云时富长者于师子座见子便识乃至告言咄善男子汝常此作勿复余去父乃至知子意渐已通泰成就大志等此乃折伏小乘下劣之心令趣大果也。

　　【疏】迦啰啰名等者梵语迦罗此翻云黑梵语啰怛唎翻为夜此中名字合于啰字上置之书写误也。

　　【疏】今观此业等者业即迦字今观此迦字本不生故则无罗字之相亦无啰字之垢若作如是观者则成有相无相有垢无垢相形待法是故黑夜如不实大明如实(如实怛字也)则有舍暗求明之义若如是者则明复成障(障唎字也)今若住此法界无障三昧于黑夜中成最正觉即是生死涅槃本平等也。

　　【疏】今云忙怛[口*履]等者忙即母也怛[口*履]七也弊者等也多也总云七母等即是七母通用之真言也。

　　【疏】从本性心地等者释此铄吃啰也三字之义也谓从铄字本性寂心地上起吃字一切作业及啰字种种净妙六尘(谓舍无常色获得常色受想行识亦复如是)即是净佛国土等言从一字中即具等者上依字义释铄吃啰也义今依句义释之谓从一铄音中即具有百字功德者梵声中铄字此译云百梵音吃啰此云福德以此百福德即是也字之乘故疏结云名帝释乘也。

　　【疏】又如半字等者此半字本体是pa 跛字跛是第一义谛上加空点paṃ 当第十一音即半字也谓跛字第一义谛中无有此彼岸殊故无所不通乃同于半字大空由是义故名为如来大智慧海是故钵多心主龙王常在其中等下有曳字即是乘义故疏结云本主乘也。

　　【疏】钵啰阇译云一切生等者此钵啰疏主义译为一切谓一切世间计无不从彼生故若敌对译时或云胜或云他谓一切世间中为尊为主故名为胜又西方外道计梵王能生一切即是他我故名为他是故亦得名为胜生主他生主下有曳字如上通目助声即乘义也。

　　【疏】世间谓日为常等者梵云阿你底也(二合)此译云常下之耶字即属假者故云谓日为常利众生者也。

　　【疏】是宝佛者宝字应是实字淮南子云日者实也常充实故月者阙也有亏缺故故下疏云乘此如实相生毗卢遮那大日之位言转授一切者你字本体是娜字娜是施义女声呼之言乘此等者乘此怛夜字如实之相则生大日之位等。

　　【疏】是瑜伽净月之义者谓即是真言行者修习瑜伽相应之义也如第三疏择时支分中说谓以行者定心之月或时增明或时微昧乃至或未到时处而熟或过此时处而熟如是变通皆应善知勿使差误故曰瑜伽净月之义也。

　　【疏】即是空空之大空等者谓娜是施义上加空点即空其施相今重言难字即空空之大空也。

　　【疏】如般若经初品等者谓遮那如来欲令彼上来一切法界门中修趣之者乃至一毫之善功不唐捐故诸有所作无所不成就故是故一切佛菩萨母等真言此言母等即表能出生义能出生一切佛菩萨故今云母等即兴喻也即喻般若出生一切法界门故故般若经初分学观品云复次舍利子诸菩萨摩诃萨安住般若波罗蜜多以无所得而为方便应圆满四念住四正断四神足五根五力七等觉支八圣道支是三十七菩提分法不可得故诸菩萨摩诃萨安住般若波罗蜜多以无所得而为方便应圆满空解脱门无相解脱门无愿解脱门不可得故乃至如来十力十八不共法慈悲喜舍及余无量无边佛法如是诸法不可得故如上略指一切诸法无不皆从般若波罗蜜生故说般若名为佛母又云妃者母之异名是其亚者犹如一灯能燃百千灯故即前母次为妃也谓自诸得已展转教于多众生故即灯灯不绝义名为妃故云如般若等。

　　【疏】不行亦行等者如上以一切法本不生乃至因不可得是则都无所行若于都无所行亦不可得即真实行也故曰伽伽上一伽字都无所行下一伽字无所之行故曰不行亦行也。

　　【疏】故用多声呼之者谓此真言句云那谟阿目佉难等六字上之五字初二字是归命次三字是不空难字即是众多义犹如寻常云那谟没䭾南达磨南僧伽南即是归命三宝众等言如世人等者般若佛母品云譬如女人生育诸子其母得病诸子各各勤求医疗作是念言云何我母当得无病长寿安乐身无众苦心离愁忧诸子尔时各作方便求安乐具覆护母身勿为蚊虻蛇蝎寒热饥渴等触之所侵恼又以种种上妙乐具恭敬供养而作是言我母慈悲生育我等教示种种世间事务我等岂得不报母恩如来应正等觉亦复如是常以佛眼观视护念甚深般若波罗蜜多何以故甚深般若波罗蜜多能生一切诸佛功德能示世间诸法实相由此因缘我等诸佛常以佛眼观视护念甚深般若波罗蜜多为报彼恩不应暂舍等证此可知。

　　【疏】若从种种外事因缘等者外事谓诸支分中或不如法则障得生如风雨等内谓诸瑜伽中不称真实则障得生如行者定心之月或时增明或时微昧乃至邪忆念风等名为内障言两不和合等者若菩萨有此障乃是魔事为于善事功德令不成就非凡夫二乘所觉名为微细如般若魔事品云复次善现能听法者具念慧力乐听乐闻书写受持读诵习修甚深般若波罗蜜多能说法者欲往他方不获教授当知是为菩萨魔事复次善现能说法者乐说乐施甚深般若波罗蜜多方便劝励书写受持读诵修习能听法者欲往他方不获听受当知是为菩萨魔事乃至复次善现能说法者具大恶欲爱重名利衣服饮食卧具医药及余资财供养恭敬心无厌足能听法者少欲喜足修远离行勇猛正勤具念定慧厌怖利养恭敬名誉等故曰两不和合等。

　　【疏】故此慧力都无所破者结归钝性也如上之疏云如彼金刚利刃以对不坚物故偏用一边则名为利若令所向之处悉是金刚举体皆圆不可偏用则利相同归于钝矣。

　　【疏】此是中胎𤙖字义者此不动明王是毗卢遮那成办诸事智为欲普护一切菩提心故以毕竟无相之身示作如来使者之形行如来事故此明王即是净菩提心大日心王故此𤙖字非是金刚菩萨释迦部等之𤙖字也。

　　【疏】谓普门成办等者谓以悍字如来自在风力普门成办诸事虽种种不同然究竟同证漫字八自在我其归一揆耳。

　　【疏】及旷野鬼神等者此明王现作大黑天身于旷野中降诸鬼神诃栗底母者诃栗底鬼子母是七姊妹与诸鬼而为母故下第八疏广明。

　　【疏】又对愚童等者即三种萨埵也一者愚童萨埵六道凡夫不知实谛因果心行邪道恋着三界故以为名二者有识萨埵即二乘也适觉生死自求出要得至涅槃保着化城于如来功德未生愿乐之心故以为名三者觉心萨埵无上菩提出过一切臆度戏论白净第一即是众生不思议心愿乐修行坚固不动故以为名也言永拔三道等者三道为无明业苦也此三能生十二因缘大树翻成大菩提树故开三德华也。

　　【疏】如入楞伽所说等者彼经为欲发起楞伽王问二种法故如来现笑彼经云尔时世尊普观众会以慧眼观非肉眼观如师子王奋迅回眄欣然微笑于其眉间䏶胁腰颈及以肩臂德字之中一一毛孔皆放妙色光明时虚空中梵释四天遥见如来坐如须弥楞伽山顶欣然大笑尔时诸菩萨及诸天众咸作是念如来于法自在何因缘故欣然大笑乃至时夜义王更着种种宝冠璎珞以严其身而作是言如来常说法尚应舍何况非法等世尊为此故现大笑则同此中大喜笑声也。

　　【疏】五停心者由诸有情性类有五谓贪嗔痴慢及寻思停止其心当病设药随应治断名五停心若别显时一者勤修不净观如理作意知实不净深可厌逆寻思内身种种不净外诸死尸或男或女亲怨中庸少中老年取彼相已若死尸青瘀脓烂虫蛆膀胀烂坏种种胜解狐狼等食支节分散是名寻思修不净观能为贪欲厌离对治故二者勤修慈悲观由欲利益安乐意乐于诸有情作意与乐发起胜解是慈愍相复应思择亲品怨品中庸品当应与乐等是名寻思修慈愍观能离嗔恚故三者勤修缘起观能正了知十二有支如是一切缘生诸行无不皆是本无今有有已散灭是故前后皆是无常皆有生老病死法故其性是苦不自在故是名寻思缘起观能离愚痴四者勤修界差别观谓正寻思地等六界坚湿暖动虚空了别此一切相以要言之皆是无常苦空无我由界差别所合成身发起憍慢便为慢倒如是六界为所依故筋骨血肉众缘和合围绕虚空假名为身若于如是界差别观善修善习善多修习是名寻思界差别观能离憍慢故五者勤修阿那波那观能正了知于入出息所缘境界系心了达无忘明记若风入内名为入息若风出外名为出息此入出息及所依正皆是无常此中都无持息入者持息出者从因缘生假设言论若于如是入出息念善多修习能离寻思故等如瑜伽三十中广明言以贪调贪等者即三诃字真言也谓如来于一类刚强难化众生心不舍弃名之为贪即第一诃字也又隐自万德庄严之相现彼种种可畏之形名之为嗔即第二诃字也不见如是二处之相名之为痴即第三诃字也以此三毒调彼三毒名以贪调贪等也又此明王手执于钩钩召一切天魔诸障悉不令逃名之为贪既召至已或以剑逼或以刀胁名之为嗔不见如是逼胁之相名之为痴如来以此三字为一真言之句如将三种毒药和合一处对治一切众生三毒二乘已死之疾救之不死起可谓奇特怪哉能降三世之义也。

　　【疏】此真言以怛丽字为体等者体者持义摄持余句归一体故谓上三世三毒诃字之义摄持归此怛字如实相故即是罗字自性净法界又于净法界啰字上加囇字三昧声时即是大悲万行方便之义下准此释之。

　　【疏】岂易体治之者易为改易如世间良马虽有追风之性若未调习不胜辔勒及见鞭影即得正路呼为龙马非调马而仆龙也故云岂易体等。

　　【疏】佛调等者如来调御之师亦复如是善巧调伏三界坚着生死众生不舍生死而作普门法界调柔之用亦能调伏坚着涅槃之者不舍涅槃而作普门示现世界之用但调如是刚强之性非生死外别有法界亦非涅槃外别有生死世界差别之用故下之疏云所谓涅槃以第一义不可得故发起大悲万行不证实际能以涅槃作种种自在之用如华严疏云良以众生包性德而为体依智海以为源但相变体殊情生智隔今令知心合体达本亡情耳又譬如□玉成器器自玉成非离玉外别有其器也。

　　【疏】六因四缘等者如俱舍论云一能作因谓有为法除其所作自体之外余一切法皆不为障俱得名为能作因也二俱有因即俱时而有名俱有因谓四大相望能相所相相望等故名俱有因三同类因谓善五蕰与善五蕰相望染污与染污相望无记与无记相望为因名为同类因四相应因心心所法要须同依方名相应谓同依同所缘同行相同时同事五义五义具足名相应因五遍行因谓苦谛有七五见疑及无明集谛有四邪见见取疑无明此十一使遍与五部染法为因名为遍行遍行即因也第六异熟因谓有漏善及不善法异类而熟名异熟因其无记及无漏不招异熟故言四缘者一因缘谓因即缘故名曰因缘二等无间缘谓前后心及心所体各一故名等中间无有余心间隔名为无开即等无间之缘三所缘缘谓所缘境为缘能牵生心心所法所缘即缘第四增上缘增上即缘故如彼广明。

　　【疏】成无碍解脱者谓有三种解脱即慧解脱俱解脱无碍解脱以此吽字本体是诃字诃者诠一切法因不可得义以离一切因故心得自在自在者解脱也下有二味声故成俱解脱即是仁王经云心善解脱慧善解脱也上有大空点表所证也得四无碍辨时成无碍解脱又毗昙云烦恼障解脱定障解脱一切障解脱慧解脱人得初共解脱人得第二大力声闻得第三故名无碍解脱也。

　　【疏】名为证寂然界者即涅槃之异名谓住此三昧时观诸法毕竟如涅槃相故故上疏云于种种有为境界中皆戏论风息不知所去故名证寂然界亦名证极灭语言三昧也。

　　【疏】若是二乘一坐等者百法钞云独觉善根人于一坐之中始从不净观乃至超八十一品无间解脱道得于尽智无生智故名为一坐若此二乘自所说真言但得句义何以故既唯自利无深秘故阙于字门义也。

　　【疏】是枢极之心者枢本也极中也乃目肉团之心非质多心质多者名为缘虑心也。

　　【疏】啰婆是法界心等者若依梵本sa rva 萨啰嚩(二合)诠一切义经云sa bha 萨婆者讹略也下皆准此。

　　【疏】在东方大勤勇位者此即近中胎第一院之东方也何以得知故第四疏云次于东方内院当大日如来之上画作一切遍知印作三角形其锐下向在白莲华上即是十方三世一切如来大勤勇印也亦名诸佛心印。

　　【疏】娑字正是心莲华等者谓此娑字本体诠于谛义梵音娑底也(二合)此方云谛若言娑罗即诠坚净之义此心莲华包含子实不为外境所伤名之为坚又体性鲜洁离诸尘染名之为净是以此字当莲华部心也。

　　【疏】余皆以类言之者上云毗卢遮那亦名极暴恶乃至观世音金刚手亦名极暴恶谓从毗卢至真陀摩尼属如来部观世音属莲华部金刚手属金刚部今但举三部之中随部上首其诸眷属不及遍历故云余皆以类言之也。

　　【疏】尽地而守者尽界地而牢守也孙子曰善攻者敌不知所守今此中善守者歒不知所攻则无能侵犯之。

　　【疏】提纲振领等者提其纲而网目自张振其领而衣毛斯举谓此高峰观三昧能部类分剂一切三昧之门故以此为况耳言二明王者降三世及不动尊也二奉教者讷啰䭾[口*履]沙并阿毗目佉也四大护者东方无畏北方坏诸魔西方难降南方无胜言折冲御侮等者即边师戎守之类也俗书云国家宅于中土守在海外加以城池严固何敢干之今漫荼罗国家宅于中坛守在八方之外加以城界严固何有魔事而能干近者欤又有用此武字薰览吴地记曰海渚有吴王阖闾与越结怨相伐筑城名曰南武城以御越故曰御武也。

　　【疏】自此已下明种子真言者上来已具说真言体相何故更别说之然以真言行者置坛作观但存种子是故别说。

　　【疏】皆以自在风为体者此二圣者皆用上声诃字为真言体(诃上字)即是大风轮故文虽不言义必有之何以故下有三昧涅槃成佛点故又何故皆以诃字为体为是降伏半月风轮相故前降三世真言初有诃字不动尊真言后有悍字门故。

　　【疏】阿字是一切众生等者此言阿者谓经中去声阿字之体非是直指经中去声之阿字也何以故是一切众生佛知见性故加三昧画方是经中阿字谓即是此心地中万善之萌故此中凡明字门须知次第不失真言大意耳。

　　【疏】此中缘生幻相等者谓如上除盖障至虚空眼所显理智因果及已下诸尊真言皆法界中缘生既属缘生即同幻相此缘生幻相无所不遍无所不有即是法界不思议缘生之幻㘕字门也。

　　【疏】乃至十地菩萨等者此勤勇佉字之门非是初地二地乃至十地菩萨之境界第四疏云即是十方三世一切如来大勤勇印亦名诸佛心印是故十地等非其境界言我坐道场等者正释大勤勇是威猛降伏之义如释迦如来以知空等虚空故以三角印坐于道场师子奋迅大精进力降伏四魔然诸世间岂知内证空等虚空徒见外示降魔之迹于此外迹之上立此勤勇之名也。

　　【疏】能不以二相见诸佛国者见法性土也又此菩萨亦号为明妃从补阿弥陀处为名故云见诸佛国也。

　　【疏】能以涅槃等者谓此半字真言本体是跛字跛字直诠涅槃第一义谛非恶字声涅槃之义欲以此法遍一切处周给众生故加空点空遍一切故故云能以涅槃等。

　　【疏】二十五有本不生故者此有字即当梵音𠴞字本体是婆字即上释迦真言中释婆是有义现二十五有等又此上第二含字于因缘得自在故故知此含字重错应是𠴞字也。

　　【疏】即是金刚三昧者梵云嚩日啰(二合)此名金刚嚩字是金刚义今加女声故名金刚三昧义也。

　　【疏】最后难字者此难字体是娜字正诠施义谓能开甘露门普施一切上加大空点即是真实甘露味也。

　　【疏】䭾是法界义等者梵音驮都此云法界此法界即是一切众生本觉菩提之心由下hvaṃ 懵字相合懵字诠于缚义梵语满䭾此译云缚此缚密致坚固即是婆字门今观䭾字法界体上本来无缚字缚故(但因缘故有)自然出于缧绁之外是以加于难字大空也。

　　【疏】以种种善巧等者此中毗字梵声中诠种种义巧义诃娑难是安乐义一切凡夫二乘无般若种种善巧方便故自不能得安乐况安乐一切众生耶。

　　【疏】伊字名为极无生等者谓此伊字是阿字三昧声形分三点如首罗三目表涅槃三事名之为极无生三昧此三昧即是涅槃清凉之池故云所谓一切智水清凉法性池一切十地圣人大悲说法其音深妙令众乐闻如娑啰娑妙音之鸟乐游集处今此菩萨以伊字悲力三昧引接示导生死旷野三毒热恼众生同共入此清凉池中释热除垢故以为名。

　　【疏】但法门小有差别耳等者前伊真言诠涅槃义此邬真言诠烦恼义虽同无生而有差别耳又此邬字诠一切瀑流不可得故若入此字门者则能以种种烦恼恶业为如来事等。

　　【疏】我是大空等者此我字是迦声下第五字诠大空义非目假者又此我字与经中噞(语检切)字等弟不相挮谓此我字属第一等声若类至第十一音合当颔(五感反)字今经中噞字既属第三等声疏应用第三等誐字即声势等弟相挮虽不乖理然于韵有差下准此知。

　　【疏】又加三昧大空点者此riṃ [口*憐]字具因根究竟三义此riṃ 字亦呼为𠻱亦呼啉亦呼𠻱音势虽殊义理无异所以翻译随语势不定也。

　　【疏】具足一切力故等者谓初虚空无垢心中具虚空慧清净慧行慧并各眷属名一切力故能独步无畏故此菩萨亦名慧步所以能作师子吼等。

　　【疏】如如不可得故者此如如字即是释怛字之义详此疏文经中于拏字下啰字之上应有一怛字何以故谓从上文以业性本寂故即是释经中吃沙字一切法离怨对即释拏字如如不可得即释怛字法界无尘是释啰字无所乘故释阎字离诸作故释剑也由此故知经中阙一怛字不尔疏文何有此释耶若翻对释之者梵音吃沙(二合)拏讹云刹那即时之极速义怛啰此释云眼或译为渡阎字一切乘本空义剑字一切造作亦本来空若真言行者依此真言无乘之乘无作之作瑜伽相应则能速渡生死河流得至中胎彼岸故名吃沙拏怛啰阎剑即是菩萨所说真言也。

　　【疏】诸罗刹心等者罗刹是憘啖食众生血肉者疏用初字为真言体者即吃字也吃字正体是加字迦者作义欲令随名而作也。

　　【疏】有二重等者谓就真言字门有二重加罗之字上重男声下重女声一啖凡夫垢二啖二乘垢又初啖烦恼垢二啖所知垢是故重言等。

　　【疏】故今以啰字门等者谓此啰字加三昧画呼为唎字又此唎字上与诃字相合故即是心垢不相离义今以唎字三昧而啖食之啖犹未尽故更加傍二点令永尽无余即是此中hrīḥ 迄唎(二合)字义也。

　　【疏】以一切乘本不生等者此药吃叉(二合)字疏有句义字义二释句义是不动字义释者药字本体是野字野是乘义吃叉(二合)云动为药字之下有恶声故即云不动乘此是句义是故已下明字义谓由乘此乘故不动本处即至道场是故此药字之乘法性自尔离诸吃字造作即证洒字本性常寂故云夜叉义若作持明之义谓明体上有总持用持业为名若真言行者乘此乘时隐密速疾不可为喻故名夜叉持明也。

　　【疏】即于其入住等者谓此真言上之二字义当于入下之二字即当于住是故重言。

　　【疏】天有四种等者一生天生彼处故二世天世人得彼定故三净天谓菩萨四第一义天即佛也。

　　【疏】字门可解者意合准例释之[薩/木]是不行啰是垢染蓝是相义重言之者为对凡夫及二乘等。

　　【疏】一一字中当引世间净眼品等者晋译华严经云善海摩醯首罗天于法界虚空寂静方便光明法门而得自在大自在称光明天于一切法普游法门而得自在功德净眼天于一切法不生不灭方便法门而得自在大慧光天于一切法方便智海游光法门而得自在静光音天于一切禅无量喜乐普起法门而得自在施善眼天于转痴畏游静法门而得自在不思议天于无量境界入不起法门而得自在乐大乘天于一切法不来不去无所依法门而得自在普杂香天于佛境界寂静法门而得自在乐称光天于无量境界法门而得自在更有多种十自在门如彼广明。

　　【疏】是故此趣等者谓此人趣之乘即是一切诸乘之本何以故以如来生身一切示同人法故所谓始自王宫诞迹终乎双树涅槃八相虽应于诸根四仪但遵于人法是故入此乘者能建大义大义者谓于秘密藏中依大悲胎藏漫荼罗发大心修大行归大处即是菩提心为因大悲为根方便究竟又是建立阿阿暗恶等秘密甚深之大义也。

　　【经】世间成就品者世者迁流念念生灭笼锁有情不得出离名为世间成就者获得义此言含总谓今此中真言行者所希之事或求世间或出世间今明有相世间成就是世间之成就故曰世间成就其来意者上来金刚手问佛三事一问云何净除诸为障者二问云何持诵真言三问云何成果世尊次第答初问及第二问中所持真言未明持诵之事故此品来。

　　【疏】尽带瑜伽者带者兼也瑜伽者相应也此中相应者谓是真言秘密相应与常途有异如作护摩但住事相之火非为秘密若解智光则曰相应又如言洛叉浅释名亿深释名见是故凡厥成就皆兼浅密故云尽带瑜伽又一切众生缘等两句触物皆真所为事业下两句造解成观。

　　【疏】阿阇梨等者阿阇梨即指无畏三藏于乌仗那国或云于阗国言撰者集也谓于大品中拣取此品所有津要独成一卷分为五品即此经第七卷是也。

　　【疏】当以金刚身等者此中应作四句一有是金刚身而非金刚地二有是金刚地而非金刚身三俱是四俱非此取第三故云当以金刚等。

　　【疏】当于此尊等者若作遮那持诵当于此尊心上观圆明中现种子字即是阿a 字若作释迦持诵于圆明中转作婆bha 字若作文殊持诵常观瞒字以为种子等。

　　【疏】亦一心住缘中者谓观真言之句或大或小一时炳现如轮鬘形循环右布或诵百遍千万亿遍须得一心住于所缘字句之中若有异缘不得名为一心住既不名为一心亦不得名相应故云亦一心住等。

　　【疏】刹是法尔如是等者梵云阿刹啰此翻为字以字已下次第释之先释阿字者阿者因由义因一切法本不生故即是菩提心义又刹者是展转释成菩提心本不生义此刹字是略梵语应云迦沙寻常云乞叉字即是法尔如是义谓法尔已来常如是故由此迦字诠无作义沙字诠性寂义所谓无作性寂故云法尔如是啰字等易显。

　　【疏】冷然猗乐者冷清也猗(于奇切)轻安之义谓行者持诵之时从字出声或时微举譬如和风(春风也)谐(调)韵(音)铃铎发响商征分明或时高宣如叩击钟磬摇飏迤逦乃至无有间绝想其声字流入身中清冷然以得轻安而已不可以世乐而相比喻如清飙等者飙风也又如清风扇物所有昏盖(五盖)即得消灭行者尔时虽得如是冷然猗乐昏盖消除但观十缘生句不生动转之心名为善住矣。

　　【疏】当知此尊即具三密者或从字发声为语密转成本尊为身密圆明深䆳为意密故上疏云当于本尊心上而观圆明如净满月空明圆微而于中现种子字故疏此是第二转者前转声字以为本尊之身今观本尊即是自身故名第二言于一相心中者虽观本尊即是自身然不见自他之相故名于一相心中等。

　　大毗卢遮那成佛神变加持经义释演密钞卷第七
卍新纂续藏经第 23 册 No. 0439 大日经义释演密钞


　　大毗卢遮那成佛神变加持经义释演密钞卷第八

　　燕京圆福寺崇禄大夫检校太保行崇

　　禄卿总秘大师赐紫沙门　觉菀　撰

　　【疏】犹入此胜句等者即是次第以见闻触知四义释落叉也。

　　【疏】如住阿字等者谓住三部字门及印等也今言阿字门者即如来部也何以得知次有金刚莲华印故应云如住如来印时虽不言之义应必有影互说故如上入漫荼罗品真言支分中时薄伽梵从法界胎藏三昧起说入佛三昧耶真言真言如彼其真言最初句云阿三迷其阿字即是此中阿字门其印名为三昧耶印(印在密印品)言若住金刚印时等者(印如上指)其真言即是嚩字门嚩是金刚之慧即金刚部无胜三昧也以诸法语言道断故乃至种种戏论皆灭等言若住莲华印时者(印同上指)真言即是娑字门此娑字门是莲华部普眼三昧遍观一切世界自在加持蒙此加持者亦复胎藏开敷诸漏淤泥所不能染等言他皆仿此者谓漫荼罗一切三昧真言密印随彼一一门中皆作此观也。

　　【疏】如龙树等者即彼菩萨中论偈云因缘所生法我说即是空亦为是假名亦名中道义谓不可揽令彼荡者即空观也又不可至不取即假观也但当一心等即中道观也言及此真言住心等者即此住心品中十缘生句不异龙树中道正观见徐运瑟手者即表假智也谓此宝珠初有微垢未得显现即以假智之手次第披分开磔令至中道故得实相明珠在于心手方可名为见心明道之中耳。

　　【疏】献涂香等者谓真言行者已得明珠在掌即是宝手三昧得此三昧若献涂香供养之时即得无障碍戒宝即前三世无碍智戒也谓此涂香真言有尾轮䭾句即以尾字为真言体嚩是金刚义离言说义嚩字加三昧画是尾字尾是三昧如是定慧均等即是住无戏论执金刚三世无碍智戒也言献华至慈生宝者谓献华供养时彼真言中有妹呾[口*履]也句此云慈也即以妹字为真言体妹即莽字加三昧画故转声呼之莽是心义我义亦是大空谓此净菩提心树王种子从慈悲地中滋长茂盛开万德华此万德华从大悲生故曰得大慈生宝言献烧香至法界宝者谓献烧香时彼真言初有达磨句即以达字为真言体达是法界义以众生界本不生故乃至法界定相亦不可得故而瑜伽行者献烧香时身语心业悉遍如是法界故名得烧香宝言献灯明至灯明宝者灯谓破音如来智灯能破一切无明之暗而转为明真言行者如是献时即诸供养中第一供养故名得灯明宝如第六疏末广明。

　　【疏】虽未能顿入法性等者谓此是于一月中渐修加行之时虽未能顿入中道法性须要以无所得而为方便如行者初习观行或暂得相应现前纵使明白当于尔时即以般若无所得而为方便不应味着而生贡高设令隐灭亦以无所得而为方便则不追念而生忧悔若无般若气分则是报业烦恼三障中人未能顿入中道法性但是顿悟修行之眷属非是顿行之者云何能获初悉地果初悉地即世间成就也。

　　【疏】随行人心力势分等者谓由三句和合故而广大加持力生则能成就真言不思议业耳。

　　【疏】真言当无畏者无畏谓六无畏之第一善无畏也故第二疏云若真言行者初入三昧耶依三密供养修行位与此齐即是此也。

　　【疏】犹若因陀罗宗等者因陀罗即天帝释也帝释造声明论能于一字之中具诸义利故能满诸希愿也又因陀罗彰重重无尽之理也。

　　【疏】然尚是生身等者此行者虽获如是六根清净庄严功德尚是父母生身未得法性生身即法华经父母所生清净肉眼等。

　　【疏】四支禅门复殊异者四支禅那但是发禅之相堕于界系岂同此中十缘生句观一切法皆是自心实相若于如是实相心中作世间成就尚能即以此身游诸仙刹住寿无量乃至广利众生等岂可同乎四支禅那耶四支者谓觉观喜乐即是白骨观中所得现法也修禅定者观身为白骨时见骨起四种色谓青黄白鸽青色青光乃至鸽色鸽光状如流水光笼骨人以青光力映蔽十方悉见青色乃至鸽色亦复如是如是久远不假功力光应自发若不发者当摄心谛观眉间放之使发状如竹孔吐烟初乃微小后则散大四色宛转从眉间出遍照十方豁尔大明如是初色发时名之为觉分别四色名之为观昔虽知肉内有骨不知骨中有色昔所未见喜庆悲惭名为喜支此色发时深有乐法心地恬愉名为乐支等如智度广明。

　　【疏】见自部主等者如行者于莲华部依多罗尊求成就时而于梦中见观自在是名见自部主真言主者即多罗是或见明王者即是马头明王也金刚如来部亦尔。

　　【疏】当知苏悉地等者且光显者彼经云复次如法灌顶毕已应作护摩每日三时用酥密及酪乃至诵百八遍如斯光显成就之物乃至佛部光显真言曰。

　　唵帝誓帝若娑尾(二合)宁(上)悉焍娑(去)大也𤙖泮吒(二合)

　　莲华部光显真言曰。

　　唵你(去)比也(二合)你比也(二合)你(去)钵也莽诃(去)室哩曳莎诃

　　金刚部光显真言曰。

　　唵入嚩(二合)罗入嚩(二合)罗也满度莎诃

　　乃至欲作成就法时先应初夜具作光显之法然后成就言增威者彼经云为欲增加威力故应作护摩乃至或于山间常服五净不食余餐取本部华满十万枚各一真言奉献本尊等亦复能令增加威力等。

　　【疏】应以当部之心等者心即心真言也佛部心真言者谓尔囊尔迦是也莲华部心真言者谓阿路力迦是也金刚部心真言者谓嚩日啰(二合)时嘞(二合)迦是也言以当部母者谓佛部以佛眼为母莲华部以白衣为母金刚部以忙莽鸡为母亦各有真言如普通真言品广说。

　　【疏】阿含以四念等者尔雅云水中可居者曰洲今深秘释中即以自心为洲于此洲上𦘕作法界大悲漫荼罗即依自心为自洲不依河潭名不异洲自皈亦尔阿含经中以四念处观为自洲异此名异洲彼经云阿难当知如来不久亦当过去是故阿难当作自洲而自依(莫依他人)当作法洲而法依(四念住观等)当作不异洲不异依阿难白佛云何自洲以自依云何法洲以法依云何不异洲不异依佛告阿难若比丘身身观念处精勤方便正智正念谓伏世间贪爱如是外身内外身受心法法观念处亦如是说阿难是名自洲以自依等。

　　【疏】不为四边等者行者能以声字本尊融为一相住此观中有无俱非四边执诤戏论皆得远离是处无复障碍随所趣向无不通达即是成就如来使者之用者。

　　【疏】如般若萨陀波仑品者彼经云诸佛教化安慰萨陀波仑菩萨令欢喜已忽然不现是时萨陀波仑菩萨从三昧起不复见佛作是念是诸佛从何处来去至何所不见诸佛故复大惆帐不乐谁断我疑乃至尔时昙无竭菩萨语萨陀波仑菩萨言善男子诸佛无所从来去无所至何以故诸法如不动相诸法如即是佛善男子无生法无来无去无生法即是佛无灭法无来无去无灭法即是佛乃至善男子若有人分别诸佛有来有去当知是人皆是愚夫何以故善男子诸佛不可以色身见诸佛法身无去无来等。

　　【疏】复次行者自见心等者前依六根清净释成就义谓彼真言行者已得清净六根故于瑜伽境界中见无量持金刚慧者金刚慧者即是金刚部中无量执金刚众亦是大慧之门若行者坚住此中名为法爱为令舍彼法爱入于大悲故。

　　【疏】云复次行者自见心明道时谓行者现觉𤙖字门故即是闻大日如来语密授记之声由此声故而能振动彼金刚大慧心地故第二疏云行者已得除一切盖障三昧尔时于自心中常见十方一切诸佛乃至常以胜妙方便启悟其心梵音慰喻为决疑网行者随闻随悟不久成就一切佛法等。

　　【经】悉地出现品者悉地是所成之果出现即是果法出生显现悉地即出现持业为名以金刚手第三问云何成彼果谓果有二种一世间果二出世果世尊于前品中已答世间果未答出世果次下二品方乃答之又欲明真言修证方便先明悉地之行皆从法界流出故有悉地出现品来。

　　【疏】于一切种类等者谓真言行者作成就时成就有多种类下经云如是计都朅伽伞盖履屣乃至卢遮那等又偈云金刚莲华力素鹅及金地真陀摩尼宝是等众器物观大因陀罗而作诸悉地等谓于如是诸悉地事从于一一种类之中若不见真言实义则悉地不得成就真言实义者即阿阿暗恶及阿味啰𤙖欠之真实义也如下备显故曰于一切等。

　　【疏】当知如是悉地等者谓由阿字本不生故法尔如是又由迦字离造作故非行人等作乃至者超越中问佉字虚空等取最后诃字离诸因缘故即心之实相即是悉地之实相等故云当知等言即心之实相等者如上以四不生句及三力种种观之都不出于心之实相谓此一法界心离因缘毕竟不生而不坏因缘实相是故此悉地出现之义即是究竟不思议中道之缘起尔。

　　【疏】以实相度诸魔事等者谓由真言行者于一切种类中皆见真言实义是故度诸魔事乃至随其所欲皆悉现前也。

　　【疏】决定智印者谓此实相之心同于虚空离诸垢障亦无自性无能出其过者故名决定也。

　　【疏】至论宗极等者如略指示即上疏云以法常无性故即是本初不生本初不生即是入阿字门入阿字门即是毗卢遮那本地法身如是字门本地法身唯佛与佛乃能证之是故统论法华深趣不出于兹。

　　【疏】谓于虚空一毛端处等者正明依正无碍兼有分圆无碍一毛端正也佛刹微尘等依也此中文略应有六句若将一毛端现佛八相正内现正若一微尘现诸刹即依内现依一毛端现刹正内现依刹中有佛依内现正一毛端中有刹及佛是正中现依正一微尘中有佛及刹依内现正依如华严现相品云如来一一毛孔中一一刹尘诸佛坐菩萨众会共围绕演说普贤之胜行即正内现正第六经云佛刹微尘数如是诸国土能令一念中一一尘中现乃至六句彼文悉具理应更有依正现正正依现依若分圆者毛孔是正中分全身是正中圆微尘为依中分世界为依中圆如理应思又解谓于虚空一毛端处言但指外容一毛端空处非是佛身中分但显所依器界广狭无碍如次段疏云而佛刹不减微尘不增等。

　　【疏】梵本于四句偈等者谓今指梵本四句一偈之下更有一句助声如此方文字之末或置已矣等言今为文便故通入四偈之中谓凡一偈之终多置引声即助声也若别置时即是伊底二字也如第四疏说三世无碍智戒偈末伊底字注云是助句声又如彼中慰喻弟子阿利沙偈末云伊底疏云凡梵本说偈了皆加助句声云e dhi 伊底皆是此也。

　　【疏】各于一法界门等者此诸菩萨不但自修谦退之行然于诸佛所得法界门中如隔縠等且如八地自在菩萨三昧道不得一切诸法离于有生知一切如幻是故世称观自在者又如补处菩萨住佛地三昧道此是究竟发菩提心于一切三昧道中最为牢强精进进入佛道唯少如来一位未得证智更有一转法性生即补佛处自知如十四日夜月少分未圆故不敢于如来前有所宣说是有羞也故曰各于一法界门等。

　　【疏】今此三千偈至闻见者此悉地流出句今三千偈为存略故但说阿阿(去)暗恶四字名正等觉心又说降伏四魔解脱六趣满足一切智智金刚字句所谓阿(去急呼)味啰𤙖欠五字此等九字则能成就世出世种种悉地若真言行者瑜伽成就六根清净时自当具足闻见。

　　【疏】梵本羞字等者谓惭愧二法是别羞是其总故唯识言云何为惭依自法力崇重贤善为性云何为愧依世间力轻拒暴恶为性乃至云羞耻过罪是二通相由此梵名与惭愧异也。

　　【疏】以有羞故速生等者此中二事而有三重一者则自观察如来种性不越正三昧耶故二者为十方圣众常所称叹故复次有二事从一切德未满者能令满足为一得与大悲等下为二复次有二谓住尸罗一生于人天二由此二法生种种功德等。

　　【疏】道种未具法器未完者道谓八圣道种谓菩提心谓菩提心为八圣道种故即菩提心为因也法器者即大悲为根方便为究竟若此三心之器未得完具三密醍醐无由显现故曰道种等。

　　【疏】如苏悉地满足真言法者若行(者)作成就真言法时或心境不相应当依苏悉地经作满足法彼经云复次持诵之人于其梦中见真言主身诸支分加者应知真言字加支分减少应知字少委是相已作满足法或见真言与受持者异心便生疑应作满足法先以纸叶牛黄稀写所错真言如法供养乃至次礼诸佛作如是启唯愿诸佛及诸圣众而加助卫护启已于茅草上头面东卧于其梦中本尊示相牛黄所写纸叶之上有加有减本尊还以牛黄写之题注满足乃至加减点画亦皆楷定若真言不错但云不错或于梦中指授满足作此法时为除魔故作法卫护等。

　　【疏】如苏悉地持明戒等者此第十句持真言者须得受持持明禁戒别律仪法随事别制若不依持为障得便悉地难克故苏悉地经说若有智者持诸真言先断于瞋乃至邪神不应生忿如有偈云如世导师契经说能损大利莫过瞋一念须臾悉焚灭俱胝旷劫所修善是故应离于瞋又于阿阇梨所不得生于憍慢之心口不谈说种种是非不见师短又复不得以自所持真言缚他明王及生损害并苦治罚亦复不应作降怨法不应跳蓦一切有情两足多足之类药草根茎枝叶及以子实皆不应蓦不得歌咏调戏种种严身骂詈语等不食五辛萝卜麻油米粉豆饼供养残食众生残食等不得乘骑一切车乘及以鞍乘不于锤铜器中食不卧大小床榻不覆面卧不得仰卧须得如师子王右胁而卧不应再食不应断食须得三时澡净其澡浴水土须以真言加持真言如彼取要言之若行用时捡而取之毗卢供养大意不相远耳。

　　【疏】能用悉檀方便等者谓于种种真言事业之中应以世界乃至第一义谛不失根会名之为知时应以世界而作事业而用各各为人乃至第一义谛而作之者则名非时故云能用悉檀等。

　　【疏】则能以金刚舞戏者即喻神变之相也如下疏云舞者如世舞人于大众中显示种种身业屈伸俯仰又出种种巧妙之音令彼大众或生欢喜或起悲思或令恐怖以一身口所出方便令诸众生所益不同菩萨亦尔现种种威仪无非密印出种种妙音皆是真言圆应无方故名金刚舞戏也。

　　经三世无碍力等者如来清净智慧于一念中了达三世诸法无所挂碍即此无碍由自在故名之为力故云三世无碍力也言依庄严等者此三昧正是将说真言所依之处如初品中谓以如来清净三业而自庄严犹如国王有大库藏若须示人则自在开发而陈布之故曰庄严清净藏也三昧如下释。

　　【疏】一切众生虽本等者释通疑难也谓有难云一切众生本来具有莲华胎藏与佛无异何故如来乃能依此三昧众生不能耶。

　　释曰一切众生虽本有莲华胎藏等本觉具足也下夺云以无碍智力未圆满故始觉未清净也言又一切等者虽无碍事智众生亦本来具然以惑障覆故莲华胎藏未清净所以照用不现前也。

　　【疏】梵音三摩钵底等者三摩云等钵底云至义景云至是能至体即定数等是所至即安和性是等之至从制伏沇掉名之为等此等却能引生在定分位此在定位定数从前加行因以得名是等之引名为等引若此中言等引者偈云于镜漫荼罗大莲华王座深䆳住三昧离妄执分别乃至一月修等引持满一落叉等谓行者如前观自身作本尊三昧耶身又观心处圆明清净犹如圆镜镜中有八叶大莲华王鬘蕊具足于华台上有种子之字又转此种子色声义趣即见大日如来真实加持身相好庄严尔时行者以蒙法光所照心转开明自然悟解十缘生故了知如是妙色不异于空虽复本性常空不异于色色相既尔心义亦然以色心皆入阿字门故则知心性本寂犹如虚空是名无相成就亦名秘密观门三摩呬多地也。

　　问此三摩呬多诸教所说俱属上定真言行人现居欲界云何成就耶。

　　答今此经乃是秘密不思议加持神通之乘依之修行初发心时便成正觉便转法轮等况等引乎但等引地名字即同义用有异如声是一随器成异若吹入笙箫不出坐席如回入笛中则闻诸四远今此契入圆明字轮观时即名等引不拘界系也。

　　【疏】其等引名相等者彼论云一谓四静虑二谓八解脱三谓三三摩地等四谓五现见三摩钵底等此等名为等引地也非于欲界心一境性由此定等无悔欢喜安乐所引非为欲界于法全无审正观察等若辨相者一所缘相谓所知事分体别相二因缘相谓定资粮三应远离相谓沉掉等四应修习相谓对治如是应远离相随其所应当知即是应习相(云云)果立名又等至者此中等字即加行位定数一法至是所至在定分位即此所至分位之中定数一法从能至说名等至也。

　　【疏】若对毗昙等者谓以语言表宣所欲造作胜义是名语表业如是表业即是佛之常声言又以十方等者释成语表之义十方诸佛同共印可成就语言标表之义即语是能表义是所表能表即阿(短)阿(长)暗恶四字所表即菩提行果涅槃然此所明与毗昙浅深迥异而语表是同故云若毗昙等。

　　【疏】若欲指文等者即皈命句中句末[口*驃]字指文也种种如来巧度门辨相也谓此[口*驃]即与毗字同义毗者种种义巧义也。

　　【疏】此中修习等者此中者指此悉地品中名为此中今为此品正说二种悉地之事故指此品其实通指此经故云此中言非三摩呬多地者非者不也三摩呬多释云等引等引是定义定是所依名之为地总就此方名不定地故瑜伽论云或有由自性故名不定地谓五识身或有阙轻安故名不定地谓在欲界诸心心所法或有散乱故名不定地谓始业者彼中多义释不定义此中意者谓行者初见心莲华中阿字等时任运安住乃至若观本尊心佛为自身时即见自身在本尊心圆明中于自心上亦有微细圆明种子能令渐次增广卷舒自在等虽得如是境界现前但未离心之影像故云非等引地等引地者行者身心所有轻安平等之性由彼定力之所引生是等之引从果立名故名等引或可等所引故谓在定位身心平等由前加行入定之时定数势力。

　　【疏】渐次增广卷舒自在者即广狭自在无碍义也。

　　【疏】约涅槃经等者如彼经云譬如春时有诸人等在大池浴乘船游戏失琉璃宝没深水中是时诸人悉共入水求觅是宝竞捉瓦石草木砂砾各各自谓得琉璃宝欢喜持出乃知非真是时宝珠犹在水中以珠力故水皆澄清于是大众乃见宝珠固在水下犹如仰观虚空月形是时众中有一智人以方便力安深入水则便得珠汝等比丘不应如是修习无常苦空无我想不净想等以为实义如彼诸人各以瓦砾而为宝珠汝当善学方便在在处处常修我想常乐净想复应当知先所修习四法相貌悉是颠倒欲得真实修诸想者如彼智人巧出宝珠所谓我想常乐净想彼经喻意为令诸比丘等舍离四种颠倒之想此中疏主欲令修行诸菩萨等以三密方便取自心宝故借彼喻也。

　　【疏】如华严回向等者彼云菩萨摩诃萨常以种种名华布施所谓微妙香华种种色华无量奇妙华等供养一切现在诸佛及佛灭后所有塔庙或供说法之人比丘僧宝一切菩萨乃至及余一切贫穷孤露布施之时以诸善根如是回向所谓愿一切众生皆得诸佛三昧之华悉能开敷一切诸法愿一切众生皆得如佛见者欢喜心无厌足愿一切众生所见顺惬心无动乱愿一切众生具行广大清净之业乃至愿一切众生入大宝洲见善知识具足成就一切善根是为菩萨摩诃萨布施华时善根回向为令众生皆得清净无碍智故香灯等供如彼广说。

　　【疏】又他月等者此与经文似不相符经云第二正觉句于镜漫荼罗一月修等引持满一落叉是为最初月持真言法则次于第二月奉涂香华等而以作饶益种种众生类又复于他月舍弃诸利养等准此经文指第三月名为他月即初次他如是次第今疏云此中有两月行即到初地也更问者盖有深旨也两月谓是他月满月名为两月行者于第三月正作成就于此月中前半月舍诸利养至十五日为满月此月是入证之时对此称他恐人难解故令更问又此有密释即是令舍法爱也此行者大种善根不应于中而生取着若生法爱则为稽留不速入正位令于他月而除舍之谓行者从初发起大菩提心欲趣十地从师受得真言法则依于三月而作持诵次第配者初十住心即当初月次十行位当第二月十回向位是第三月于斯位中分四加行前暖顶位属于他月忍世第一属于满月于顶位中舍于法爱名舍利养然后满月中得悉地已则到初地故曰此中有两月等若地上论三月者谓初地名初一月即是菩提心此心若无大悲方便不得增发犹如池莲不得日光终不开敷故上疏云月喻菩提心行者入初住地时此心极圆净故名第一月从此已后用月喻之心起大悲万行供养三宝广植善根乃至入不动地名为一月从无动地已后复以月喻之心起无量方便智业正顺回向如来悉地名为他月至金刚道名为满月次到如来地也若依一一地亦具三月如第二疏准傍三心说之理亦无爽。

　　【疏】以文解之即是舍于八法等者谓利衰毁誉称傍苦乐或违世顺世八心此等应舍若深释者离法爱也若生法爱则稽留行人不速入正位故智度论云菩萨摩诃萨不以方便行六波罗蜜入空无相无作三昧不堕声闻辟支佛地亦不入菩萨位是名菩萨摩诃萨法生等法生即法爱生也谓由行六度三三昧故不堕二乘由不以方便故不入菩萨位言不以方便者不以无所得为方便则为六度三昧等之所留碍也。

　　【疏】注云然外事等者不求者不起希求之想世人多求世利奉养泡身为妨道故须当舍离不受者设有施来者亦不受之言舍此利养等者非为受已而施众生谓以舍利养之功德回向三处众生是三处中一处名施众生也。

　　【疏】此是一切真言心者谓献华即以华真言香以香真言等今三力与香华等真言为心故云是一切真言心也。

　　【疏】凡圣皆等献者。

　　问佛及圣人可以言献云何凡夫亦言献耶又下文中云上献一切圣众下施一切有情如人以物度与尊上故得称献若与下类故名为施何故此言凡圣皆献耶。

　　答行者以华供养之时运自一心普周法界名之为遍观一切凡夫不见凡夫之相即同诸佛是故凡字于圣字上置之盖有以也又一言其凡夫而内外不同谓就内凡则言上献若约外凡则言下施故不相违也。

　　【疏】于一切法空等者大空也谓即欠字是一切智所证理故言遍一切虚空者即是遍伽伽那之十方虚空也故云于一切等。

　　【疏】净同金刚等者谓色体名无不净妙故云净同金刚也又解言名同金刚也者结上二事也下言净同金刚即第三事也故疏于此下结云以此三事同于金刚等。

　　【疏】或可苏悉地等者彼云所成就物每日三时以香薰之以香水洒以真言加备又以眼观视其物以吉祥环安置于指挥按其物以牛黄水或白芥子洒散其上加诸供具奉献彼物若白月成者取十五日若黑月成者取十四日皆用部母真言复重加诸香华鬘等物供养以香涂手安置茅环按所成物毕夜持诵于夜三时诵百八遍如斯光显速得成就等又说取物之法于黑白二月八日十四日十五日日月蚀时地动时日于其午前而取其物于念诵时得境界已然后应当而取诸物或澡浴清净不食持齐求善境界而取诸物所说须物随于方处所有是物者而就货买不酬价直而取诸物所取诸物各依本性上中下品取上好者如法得已应加精勇作成就法等。

　　【疏】皆用金刚自护等者以此段初金刚慧印而护之也。

　　【疏】彼如来是一等者谓一切世界现在如来通达方便波罗蜜故知法是一离于生灭断常一异去来若分别生灭断常等亦本性是空但为度脱众生故以方便波罗多之力而于无为果体之上而以有为为眷属此眷属字经是表字言别义同。

　　【疏】见法安乐等者见谓证得法谓正等觉心悉地之法行者以此悉地之法而自娱乐故名见法安乐住发欢喜心者即是行者初证欢喜地也故唯识云初获圣性乃至生大喜故等又下疏云见法谓证得也住者谓自见已复授诸众生等由见此事自他俱获无上法利故等。

　　【疏】以大日如来置方隅更问者谓此所成就物通于三部若佛部成就物大日如来祇在本位若所成就物属金刚部或莲华部其大日如来即移置方隅何以故以彼所成之物随部而为主故苏悉地云若欲成就酥等诸物作漫荼罗其量四时四面安置诸印乃至外院置八方大神次于中胎置所持部主印所成就物随于本法所说置于其中安其部主中胎上其物东西置本所持印及护摩炉等今疏云更问者谓已作漫荼罗大日如来已在中胎所成就物属于余部即合移大日置于方隅故令更问。

　　【疏】如舄得成者舄履也崔豹古今注曰木置履下干𣈏不畏泥湿故曰舄也。

　　经愿啰阇等者梵云啰阇此名王也等者等于臣庶也。

　　【疏】遍于内外身分者内谓身内外谓身外身内者即下经云复次于嚩字行者依瑜伽解作业仪式利益众生故心水湛盈满洁白犹雪乳悉遍诸毛孔流注极清净从此内充溢遍满于大地等身外者经云上身啰字门嚩字脐轮中乃至啰字为下身诃字为幖帜等故云遍于内外身分也。

　　【疏】观一成时等者谓此本尊种子圆明即三而一即一而三不相妨碍是故一成三皆成就即得名为三落叉也。

　　【疏】此定应者等者此即指属定即普贤等所证之定应即应现者即假者谓行者瑜伽相应之时此普贤金刚等以定果之身必垂应赴虽垂应赴或一或总不可定准若总现前当知成就若随一尊应时则未为成就也又解末字应是亦字随一现时亦得成就也。

　　【疏】秘说可以意得者若秘说时普贤等即真言字句也行者瑜伽中观此真言之句须得齐现若随有所阙未为成就则知有障若总现前分明显着则知成就亦知无障故云秘说等又或一字现时亦得成就如种智字等。

　　【疏】谓意生之身者谓随心意而生非同变易意生之身也。

　　【疏】谓上烦恼等者谓诸微细烦恼名上烦恼故起信钞云胜品名上以恒行故凌上名上恼十地上人故对于下乘非烦恼故此是最难伏处今以阿诃之字而能伏之或上所说三毒烦恼也。

　　【疏】亲一切与等者经云一切亲证者约自利果圆也疏云亲与者利他行德也经疏影互上下数有。

　　【疏】阿字经云如先等者此阿字经中所无今疏置之者意云如先正思念谓如上文所说思惟阿字依法而念诵也。

　　【疏】此即菩提心等者谓行者转此阿字作本尊之形此即行者菩提心中所见实相之佛实相之佛者即是法界不思议缘起之佛不同其余妄想心数中之所见者故云此即菩提心等。

　　【疏】阿是行等者此阿字经中注云去急呼将欲次第显之先彰其具体所谓去声急呼之a 阿字也言所谓本不生行也者即去声a 阿字也言傍二点是净除义者即前去声阿字傍置二点即涅槃点也言以此义至一切苦者谓以此去声三昧能降伏四魔以傍涅槃点除一切苦即是去声急呼阿字之义也言又有三义至大空也者谓味是解脱义啰是大智义𤙖是法身义如是三脱不纵不横无先无后即归欠字大空也。

　　【疏】如佛初欲成道等者按西域记菩提树垣正中金刚座昔贤劫初成与大地俱起据三千大千世界之中下极金轮上侵地际金刚所成周百余步贤劫千佛坐之而入金刚定故曰金刚座为证圣道所亦曰道场大地震动独无倾摇是故如来将证正觉历此四隅地皆倾动后至此处安静不倾若不以金刚为座则无地堪发金刚之定今欲降魔成道必居于此故贤劫千佛皆就此焉今即同彼故曰如佛初欲成道等。

　　【疏】空无定形等者此中所出四角者即阿字地轮圆环者即嚩字水轮三角者即啰字火轮半月者即诃字风轮更有第五欠字虚空轮为无决定之形而现种种种种者四轮不一曰种种也。

　　【疏】赤中之赤等者世间之火炽焰极赤此又过之乃至烧中之烧义同故云赤中之赤等又释世间之火若烧物已但为灰烬此啰字智火烧烦恼已则能随生诸善功德由是故云烧中之烧等。

　　【疏】谓须火用作之等者谓此啰字必须作火用即是作护摩之用即作摄伏事也外则摄伏恶人内则摄伏烦恼于此事中得自在故故云谓须火用作之也言及发怨等者谓他人于自发起怨者作此火用之时能令自他俱得成益自益谓不为他所恼害他益谓令彼善调得作佛道因缘故也。

　　【疏】空而复空者上之空字即是诃字之空谓诃是因义由有因故即能造业招果以入阿字门故因业果三事皆寂犹如虚空又此诃字转入佉字佉字本体是空义故或但拂前空相故云空而复空也。

　　【疏】亦能作诸神变者谓以囕字置于足间则能游步虚空置于眼耳等门中随义作诸义利名亦能作诸神变也。

　　【疏】又下安啰字等者谓如前先于脐已上安置啰字于啰字上安于幖幢幖幢之上而安诃字如是次第故云又下安啰字等。

　　【疏】而面龙方者行者非直而向于西南方也其西南方正属啰刹方非是龙方以龙方者即属西方谓此西方收于二位一是地天位一诸龙位为地天正在西门其龙位今于地天之南安置行者面向彼方作法非直指西南也。

　　【疏】种种杂色者即经云各各众事业也此是风轮中所作种种事业非是欠字空轮中所具众色名为种种杂色也。

　　【经】成就悉地品者成就者获得之称悉地者成就为义未审成就与悉地为一为异若是异者何故前来翻译悉地而作成就若是一者不应双置然此一题义包因果上成就字乃是行者能成就因下悉地言即是真言所成就果故经偈云摩诃萨意处说名漫荼罗诸真言心位了知得成果此一偈上二句释成悉地二字摩诃萨者即告金刚手也意处即心处也离此心外更无一法而可得者为令人易解故诸佛如来强以名言分别说之名漫荼罗即是众生自心之漫荼罗也但以无明所覆不自识知下之二句释成成就二字谓上意处漫荼之果依何方便而能证得若行者依真言为门即能了知真言心位不异漫荼意处即是始觉契同本觉名为得果即上二字是能成下是所成是成就之悉地作依主释又因果不二成就即悉地作持业释谓前出现品如来答金刚手第三问云何成果虽说世出世种种之果皆从字门出现未说即心成就方便今具说之故此品来。

　　【疏】然以四种等者谓一切众生虽自心即是华台之藏须蕊众叶宛然具足然以四种烦恼常俱生故一者我痴谓即无明愚于我相迷无我理故名我痴二者我见谓我执于非我法妄计于我故名我见三者我慢谓倨傲持所执我令心高举故名我慢四者我爱谓我贪于所执我深生耽着故名我爱此四常起扰浊内心令外转识恒成杂染有情由此生死流转不能出离故名烦恼等如唯识具明。

　　【疏】如二乘入道等者如二乘人初入道时师问遮难则知彼人有决定入道之心也今此决定心即是三昧三昧云誓也由此平等誓故则是具定心此决定心是质多心虑知心也后汗栗驮心处中之心也若能证此心中之心即是如来之决定心注云谓三昧也是故经云决定心欢喜说名内心处明此但是一心也。

　　【疏】是事不然虽问无益等者谓此一乘无上之果要由自证若不自证虽问终无所益如人闻说天甘露味若不亲尝纵种种方便说之终无所益又如盲人问他乳色何似他人答言其色如贝粖雪鹤等虽闻此说终不能了乳之之真色是诸盲人各各作解竞执贝粖雪鹤而起四诤良由不亲证故虽问无益也。

　　【疏】当引央掘不盗戒义者谓如上说诸佛无上菩提之果即是众生自心离此心外无法可得但要自觉其实无人能授与者故引彼经而释成之梵语央掘魔罗此云指鬘谓以众多人指而为鬘故如彼经云尔时世尊告央掘魔罗汝今当受不与取戒央掘魔罗以偈答言我今亦不能受持不盗戒常受不与取劫盗他财物不与者菩提无有受与者不与而自取故我不与取等若如是说者是为真实持不与取戒也。

　　【疏】亦不作余对治等者只如此经初品之中世尊欲令行者如实知自心故说虚空譬喻令于蕰处等种种观察次第对治心外之垢皆如虚空渐次得见心法明道今则不尔令诸行者直观心处而得之耳故云亦不作余等言此心之处等者此心指肉团心处梵语汗栗䭾正云迄栗(二合)那此译为肉团行者若观自心即佛之时初观内心作大圆明圆明内中有种子字转此种子为本尊身本尊心上复有圆明等若以阿字本不生句观之则无内外能所之异本尊心即是自心自心即是本尊心如是不二而二二而不二故云此心之处即是凡夫内心等也。

　　【疏】其余四隅之叶等者四隅是四方之余此曰隅四叶即配四摄准上所说东南隅叶是普贤菩萨谓此菩萨即名贤瓶能出种种行愿之宝普施众生即是布施其西南隅是文殊菩萨此菩萨达一切法本来平等佛及众生皆同一相名为同事其东北观音菩萨此菩萨凡称念皈投者无不随心而作利乐名为利行其西北隅是慈氏菩萨此菩萨以慈爱为本能以耎语摄化众生名为爱语故云余四隅等言次知彼果更问等者。

　　问向来次第无不从阿字本不生菩提心故而次明长阿字之行次明暗字大空后明恶字涅槃如次即是菩提心为因大悲为根方便为究竟今此中从阿字本不生便明暗字大空方便方辨长阿字大悲万行岂不违于前文兼失发心修行证理因果次第耶。

　　答字轮之义势变多端前从本不生次行后大空者是约证悟所谓发心修行证果次第如是今约解悟所谓发心悟理修行证大涅槃如是次第故不相违也。

　　【疏】今欲教彼众生等者谓一切众生诸识心所皆以无明为本源也若变无明为明何有识心可得故起信云破和合识相灭相续心相显现法身智纯净故故云今欲等。

　　【疏】此经圣者所秘等者谓此经是秘密真言之藏传法圣者如佛密意而传通之故释序云夫经中文有隐伏前后相明事理互陈是佛方便由如是故传法圣者岂得不秘之乎。

　　【疏】此唵字当观在顶者。

　　问经句云标以大空点而思惟暗字何故疏违经文作唵字释之耶。

　　答经意直显凡有菩提之心必证菩提之果所以超去中间但标暗字。

　　疏释经文必不浪加谓虽已发菩提之心须藉大悲三昧方便然后得至菩提之果犹如莲华若不得池水滋发终不开敷心莲华亦尔经意存略但置暗言疏文备彰故标唵字无相违矣。

　　【疏】问水从阿字等者为前疏异经文暗字作唵字释记今还问之若依菩提心大悲方便是以作如是释毕竟还许从阿字菩提心水直流至暗字方便已不答亦有之如前所明发菩提心成菩提已还起大悲此约解证差别作此问尔。

　　【疏】以无垢眼等者此无垢眼即是啰字之眼谓以啰字想置眼中名无垢眼非肉眼也又此啰字上安空点名法界心故云一切皆法界体也。

　　【疏】亦见如来句等者谓欠字门也欠是虚空义诸佛皆以诸法空而为座故也。

　　【疏】所谓六自在王性清净者谓众生六识犹如宝珠体性常净而为尘垢所染若莹去其垢即得明净一切众生心源清净之时六识亦皆纯净即是六自在王如来也故佛名经有六佛所谓眼陀罗尼自在王佛耳陀罗尼自在王佛乃至意陀罗尼自在王佛即斯义也。

　　【疏】此逻字是相等者梵语逻乞洒此释云相上有点者谓la 逻字上置大空点也谓laṃ 览字也言三空者即空空空大空也谓第一无相之法诸相本空即初一空也又一切相当体不生即空空也又由诸相本空当体不生故即是大空故云此逻字等。

　　【经】转字轮漫荼罗行品者转谓旋转即旋陀罗尼谓行者若见阿字当知说菩提心义乃至若见长恶字当知显方便之力若见迦佉乃至娑诃等二十八字当知皆是慧门若见伊等当知即是三昧门若见仰等五字当知即显大空之点是成佛义若行者了达是义则能入一切陀罗尼义名之为转字即文字即此字门安布旋转无碍犹如于轮名为字轮轮是其体转是其用摄用举体皆持业释故名转字轮漫荼罗名义如上已释漫荼罗是通名以别拣通转字轮之漫荼罗作依主释行者造作亦通多义转字轮漫荼罗之行亦依主释故名转字轮漫荼罗行如上金刚手初问佛佛从初至竟皆答此问中间他语间断今佛腾前意而答之故此品来。

　　【疏】如来现法之乐者即如来力无畏不共法等大涅槃之乐也即前经云逮见如来句乃至佛无过上智等。

　　【疏】然明及真言等者谓有疑云何故此中有处云说此真言有处云说此明妃为真言与明一耶异耶由此疑故是以今云然明及真言义有差别若从如来心口出于言说者名之为真言若从如来一切身分任运生者名之为明若尔何故经言从三昧起说此明妃岂非口说耶释曰虽从身现即是说故此即名为身说如楞伽经云或有佛刹瞻视显法或有扬眉或有动睛等令诸菩萨得无生法忍亦身说也又欲显法离于言故故说身现名之曰明欲显无言不碍于言故从口演名曰真言是故明与真言体无异也。

　　【疏】由增长义故女声呼之者谓此明妃能增益生长行者功德法故女声呼之梵云尾你也(二合)此是男声梵云尾你即是女声俱译云明由随增长义故加以妃言也。

　　【疏】阿钵啰底三迷问之者令问此真言句义并字义若句义者如第三疏中释为无等无对之义谓此明妃出过一切语言譬喻无有一法可为伦疋故云无等若字义者阿是一切法本不生义跛是第一义谛义啰是尘义以一切法皆入阿字门故即是第一义谛中尘本不生底者正体是多字门带三昧呼即是心义亦如如义谓如于自心如实之相即是菩提心此心无比无对名之为无等即是阿钵啰底真言之句故令问之疏明妃如来身无二境界者明妃即上真言句也无二境界者明妃如来无二相故谓如来者即是等空三昧即是无胜三昧即是同至所住即是胜愿聚此多法名之为身故云明妃如来身等又此明妃从如来身任运现起即如来身为能现妃为所现此之境界毕竟无二若不悟此理无由成佛何以故见二境界故。

　　【疏】如掷金刚等者谓表如来金刚之智从于法界虚空之中而作加持转此诸佛秘密智印入于一切众生心地故曰如掷金刚等。

　　【疏】本初即是至更问者此本初一字应是阿字阿者即本初义如上第五疏云如梵本阿字有本初声本是一切诸字之本母故初者在一切诸字之首故由此出生一切诸法亦即寿量义也故云本初即是寿量更问也。

　　【疏】虽云自叹等者谓梵音云我者即牒梵音我字也我字梵音么么即此么字带阿声呼即是我本不生以不生故即是本来常寂灭相故云虽云自叹即说法也。

　　【疏】然佛以加持力等者释通妨难也谓有难云上云今说自证之法如饮水者冷热自知云何金刚手等皆知之耶故此通云然佛以加持力等。

　　【疏】亦如酪中现酥等者谓于酪中现知生酥熟酥醍醐诸味共住一处而不相离佛座亦尔一言满荼即于其中现知坚固不动无等无比之义共在其中虽具种种之义周遍法界然以大愿为体故经云能见胜愿佛菩提座。

　　【疏】不离如是妙理等者即指此座犹如虚空离一切分别戏论若直就字门即阿字也虽诸菩萨如是修行种种方便然亦无二无别不离如是本不生微妙之理即阿字也如是解时故云与理相应也。

　　【疏】一切世间出世间功德等者若离阿字本不生句一切世间出世间若定若慧不得增益若就字门谈者定即亿伊等三昧慧即长声阿字若离阿字本不生即长阿之慧亿伊等定不得增益成就也。

　　【疏】一一与三昧神通相应者三昧定也神通慧也三法相顺则与理相应若随有所阙则不相应谓此真言之行名瑜伽行瑜伽译云相应即定慧相应复兼秘密则名不思议行也故下疏云先须住此三昧以相应之智而运布规量故云与三昧神通相应也。

　　【疏】次礼一切佛等者谓阿字真言之体即是诸佛之体何以故今此阿字即能作诸佛事乃至普现色身等故云礼一切佛者即是礼于阿字之体也。

　　【疏】即定干巽隅竟更问者谓师在巽隅弟子至干隅即是定东南西北隅竟更应艮坤相对此中无之故令更问不是令后人更问也谓当期善无畏阿阇梨为禅师显示至此有所未尽或令例准或有别意禅师嘱付智严法师问于无畏三藏故云更问也。

　　【疏】即是本来无有系缚者梵云缚䭾或云满驮此译为缚言体一门异者若从体说谓一切法本来不生即无缚解故云体一若从门说阿与缚殊又此阿缚二字由不相离故体一由不生无缚故门异故云即本来等。

　　【疏】如上引绳等者谓如絣之三字语句不全应云如絣之势以如上师资相对引绳犹未至坛地但作絣地之势具未絣之故云如上等。

　　【疏】如上无二相应等者此明入第一院漫荼罗事也谓上经云本寂无有上又云世尊犹如虚空无戏论无二行瑜伽相事业成就上疏释云此本寂言而有阿声即显本不生义以本不生故名为本寂谓本不生犹如虚空离诸分别戏论虽诸菩萨种种修行然亦无二无别不离如是妙理故又云本不生者即阿字轮入此轮时与佛同体无二故即是空性之体何以故性空即佛故故华严经云法性本空寂无取亦无见性空即是佛不可得思量即此是也。

　　【疏】想文殊或想字者字即满字也如真言藏品。

　　【疏】以阿字本不生至转用也者问为以阿字本不生至得转用者阿字只与嚩字不相离故还许迦等诸字与阿字亦不相离以不若许亦不相离者何故但取嚩字得转用耶答其实阿字与迦等诸字亦不相离以行者为作金刚事故转遮那之体为萨埵之身但与嚩字相应故得转用也。

　　【疏】以阿字义入等者谓嚩字诠语言义由阿字入中故即一切语言本来不生本来不生即语言道断名为本寂也。

　　【疏】次舍第二院等者谓最初于第一院下色了超过第二院先于第三院下色了然后于第二院下色其中密意上数说故。

　　【疏】广大法界等者念诵中说偈云般若三昧手俱作金刚拳二空在其掌风幢皆正直如是名法界清净之秘印也。

　　【疏】不合是阿字等者谓经云思惟字明照本无大空点今疏言不合是阿字者恐人于经句本无字上解作阿字谓阿字者本生故为遮此解故云不合若尔经言本无是义云何言本无者谓本空点本来无相经就五字成句故云本无大空点也言义合用啰字加点者即囕字也若义合用囕字即违经云本无大空点如何和会若会释者言本无者谓此啰字本来无垢名为本无言大空点者即是合加大空点也以五字成句故又兼密意故不相违。

　　【疏】次下黄色等者谓下黄色时令想迦字作真金色何所以耶谓此迦字即属金义梵语迦诺迦此译为金所以令当想迦字作真金色也言是金色牟尼佛也者梵语迦诺迦牟尼此云金寂即是七佛中第五俱那含牟尼如来俱那含不正也故云是金色牟尼佛等。

　　【疏】当想么字等者此字即是度生死义谓世间生死烦扰众生不令寂静释迦已能越度故称能寂若要显示此字义者转此么字即为牟字梵云牟尼此译为寂言此佛坐于大菩提座者即以此字为菩提座也谓此么字是大空义佛以诸法空为座故言一切佛用此字等者梵语么么此名为我一切众生以有我故恒被生死之所恐怖譬如无智𦘕师以种种三界之色𦘕作生死可畏夜叉自生怖畏今亦如是是故如来以无我之大我能除灭之故上经云我昔坐道场降伏于四魔以大勤勇声除众生怖畏疏释云佛初坐道场降魔军众时以诚实言告彼波旬我于无量劫为调伏众生故弃舍身命不可称数而今悉已成就有入道之宜故我将证菩提为彼等众生开发净眼汝之势力何能留碍耶适发此声时一切众生怖畏悉除天魔迷闷躄地寻皆退散此中大勤勇声者即我字是也故云一切佛用此字也言西方名虹帝释宫者虹即虹霓亦名螮蝀其形圆满五色绚明如帝释之宫殿又应用此弓字谓虹状如弓故西方之人呼为印涅哩驮努即帝释弓此释为正也。

　　【疏】此是阿閦如来者谓此诃字加三昧大空即是吽字此吽字是阿閦如来真言种子也。

　　【疏】一切诸佛等者此一句六字应贯续上句俱属咒前所皈所以令更问也何以知然谓下有弊也(二合)字故即云归命一切如来等一切门等故属所皈入此门者即入一切诸佛境界故云一切诸佛以为首望若行者初入此门时即有成佛之望故以为名也。

　　【疏】娑嚩诃至更问者若以字义释时娑嚩是自亦是本义诃是誓义注中写误也若以句义释时娑嚩诃是自誓亦是警觉等。

　　【疏】复彼分位三弃舍者谓此南方属阎摩方中置金刚手又于金刚手左右留三分位是金刚使者之位于此三分位下𦘕金刚部一切眷属故名三分位弃舍。

　　【疏】然此坛中等者此中于第三院𦘕了释迦并无眷属言上下互现者上即入漫荼罗品下即此品或彼中阙者此中有之故云互现也。

　　【疏】初印护身等者初印即法界印也言次更有一印者即金刚萨埵印也如密印品。

　　【疏】彼法轮次结等者此中与漫荼罗具缘品大体是同彼处经云结法界生印及与法轮印金刚有情等而作于加护彼疏释云法界生印印心法轮印印脐轮上金刚萨埵印印诸支分所谓五处即是心额喉顶左右肩上也所以云更问。

　　【疏】不空手等者谓手有华也如金刚顶瑜伽念诵法第四卷即教弟子竖忍愿二度为针以白华鬘挂其针上应是此耳。

　　【疏】耳语教之等者即耳语为说三昧耶偈此或若具支灌顶者得受结缘灌顶者不合闻之故耳语告之别有说处者即前漫荼具缘品授法轮法螺已正是说处或指金刚顶念诵法名别有说处也。

　　【疏】更问何印者即三昧耶印也何以知之谓第二经云次应当自结诸佛三昧耶三转加净衣等又即此经云耳语而告彼无上正等戒次当为彼结正等三昧印授彼开敷华令发菩提意等故此三昧耶名为一切如来金刚誓戒此真言之印在密印品耳若预知者结金刚缚以智定度捻檀慧度中间以进力度少曲相柱是也。

　　【疏】一切与更问者谓如上师为弟子作三昧印等令掷华于坛中随华所堕之尊或金刚部尊或莲华部尊随何部尊有种种真言印法名为一切非为诸部之一切也若作传教灌顶者即是诸部一切故云更问。

　　【疏】次当作生一切支分印者此印金刚萨埵印故第六疏云金刚萨埵加持支分已令依吉祥坐法而坐其中是也又秘密八印品说二手作未开敷莲华合掌建立二空轮而稍屈之是名如来一切支分生印。

　　【疏】于弟子顶等者此中应云十字缝上想作暗字其心中极想作阿字传写者误对经可悉经密印品者密谓秘密印谓幖帜顺世立称故名印也说文曰印者执政者所持信也今此是执真言者所持之信也又如世人王秉历代之命宝八表钦而畏之如来法王严法界之幖帜八部信而从之又简彼显故谓显教中或说一法界印或说三法印四法等密宗乃是手印即谓之幖帜是密之印故云密印此经以三密为宗行者虽口诵真言心想本尊若不持密印则三密不具如世鼎之三足阙一不可又如伊字三点阙一不成又此密印乃是法界漫荼之幖帜若随有所阙则法界不具故此品来。

　　【疏】初说迦罗等者此约法华明迦罗三摩耶二种之时也方便品云尔时佛告舍利弗我今此众无复枝叶纯有贞实舍利弗如是增上慢人退亦佳矣汝今善听当为汝说舍利弗言唯然世尊愿乐欲闻等皆名迦罗之时也此约感应嘉会之时又云诸佛世尊唯以一大事因缘故出现于世乃至诸佛世尊欲令众生开佛知见使得清净故出现于世等即三摩耶时也此约正说经之时分也。

　　【疏】次说手印等者此上七字是标说手印之相言不越三法已下九字乃是经家结释三昧真言功德何以复于此印相中用之岂不相参耶故会释之者非但三昧耶真言功德不越三法道界圆满地波罗蜜欲令身印皆具如是功德又显三密不相离故故无相参之失。

　　【疏】此行者虽未能等者谓此真言行者未能证一切法体即是真如之性纵也夺云但能作此法界之印诵此法界之真言亦即体同法界之性何以故离此手印真言无别法界等也。

　　【疏】呾摩(二合)俱含者呾摩体也身也俱含我也谓我身即金刚也。

　　【疏】能断害身见等者谓此慧刀之印行者作之能断身见及俱生见垢此言及俱生见即是边见非后三见何以故故唯识云十烦恼中六通俱生及分别起任运思察俱得生故疑后三见唯分别起要由恶友或邪教力自审思察方得生故此中经有诸见及身见言真言之中但标身见者既断其根枝叶随亡矣。

　　【疏】以初梵字为心等者梵字应是摩字谓此真言虽总分七句别具多言然以摩字而为其心余为身分此摩字诠于我义又是五空点字谓此字又是迦遮吒多波五类声中第五仰禳拏曩莽五空点之第五点也故云又是五空点。

　　【疏】下瑜伽座二十三行者勘数今经至住瑜伽座二十一行也。

　　【疏】亦能令一切非器众生等者经第二品辨弟子之德彼中经云若见众生堪为法器远离诸垢勤勇深信常念利他等谓具如是相者堪任真言道法名为法器无是相者名为非器也今此释迦牟尼钵印若依法作之者即同如来持恒沙佛幖帜亦能令非器众生当获得如是功德故云能令一切等也。

　　【疏】持衣二角者即表不舍异生及二乘令出离故也故下疏云初离异生烦恼次离二乘烦恼即其是也。

　　【疏】阇嚩罗者注中但释字义不明句义此三字上之二字是二合字应云阇嚩(二合)罗此译为焰次句云摩履你此译为鬘谓如身光之焰连环不断犹如鬘形下云怛他揭多㗚旨(二合)此云如来光谓如来之光其焰如鬘故以为名。

　　【疏】其真言阙更勘本者此真言在第二卷经第十纸中谓南么三曼多勃䭾喃(一)伐折啰(二合)入嚩(二合)罗(二)微萨普(二合)啰吽(三)此文在第六疏四十三纸释之。

　　【疏】如来舌印阙之勘本者经中漏脱访之未获。

　　【疏】钵啰(二合)帝慧耻多者又可译为成就义第六疏如来无量劫来常修真实谛语故得此平等语轮成就实谛之法所发诚言必定无异故亦名成就也。

　　【疏】曷鲁波等者此注上三字梵音不正也正梵音云遏噜波此译云语注云语之分段也者对下嚩迦故称分段梵云嚩迦此译为语若嚩迦为语即属语体噜波称语即是语表分段之色故云语之分段又梵云噜波亦名为色此是一切如来辨说所谓奇特矣。

　　【疏】𤙖是三德等者此hūṃ 𤙖字由菩提心大悲方便合成故云三德么空也者此么字书误应是参字谓此参字由加空点故即是大空之三昧也言更问者此𤙖参[肆-聿+?]三字凭经合在于真言诸句之末阿阇梨于句首者不知何耶故令更问言驮(入)舍嚩兰等者此一句真言而有五字兰字已上驮(入)舍云十嚩兰云力伽之一字义当身分若准具足梵语应云鸯伽此云身分译者就便但于兰字下留引声便当鸯字诸如此类体而用之。

　　【疏】悉密嘌底(丁以反)者此底字准切韵在荠字韵收今言丁以者以字在止字韵收意令将此荠韵底(都礼反)字于止字韵中呼之是故切云丁以。

　　问设不作丁以之切只于荠韵呼之有何不得。

　　答为顺梵音要亲的故诸如此类准此应悉。

　　【经】阿(去)然者此译为教疏中脱少疏言谓如尊者文殊所指授之事而当作也指授之事即是教也但有注释而脱其经句也。

　　【疏】犹如观音等者此举况也谓犹如观音菩萨将绍阿弥陀佛位是以顶上持带阿弥陀佛以此慈氏菩萨将补释迦之处所以手持窣睹波印以标表之。

　　问观音顶置佛身表绍佛位此尊手作塔印何关佛处耶。

　　答观音持佛佛现在故此尊持塔师灭度故又八菩萨漫荼经说慈氏菩萨顶带如来窣睹波故亦名带塔之尊故云犹如观音等。

　　【疏】此是弥勒种子字者即指知字为此真言之种子也言弥勒种子者谓此菩萨能知一切众生之性即以大慈随性与乐故以为名。

　　【疏】前云知义等者前释奴揭多云知义起义今释为得者知谓证知证知众生之性故得谓证得证得等空之藏故证义是同故云亦相会也言髀质多蓝么嚩(二合)等者此二合字经中于怛㘕下置之疏中抄写者误耳又么嚩者经中只一个嚩字其梵书作此<PIC>SD-E4EB.gif</PIC>嚩字此字体虽是摩嚩二合所成却为怛㘕tra 字上不加大空之点但得名为怛啰若加空点便名怛㘕traṃ 于下嚩字上更不须置么字若于怛啰字上不着空点遂于下缚字之上置以么音即合怛啰字有点不殊后人懵于斯旨回换字音不知梵音体义如此故疏又云此嚩即是点以加多罗tu 字之上即为多㘕tuṃ 也其么嚩字唯梵书虽双置之不是二合唯一嚩音至下字轮品广明。

　　【疏】骠也(二合)嗢揭(二合)多者此与经不同也经用弊字切云毗喻今用骠也故不同也有何所以经疏不同谓经就省声作毗庾音却不合于下[薩/木]多(上)更加嗢字疏显具呼于骠也(二合)下合加嗢字如上数指。

　　【疏】多唎尼等者多唎即菩萨之名此译云渡上句云多隶即呼彼也下云多唎尼者上二字与前句同下之尼字经中是抳字俱是等义亦是多义今取等义谓令菩萨平等渡故上句多[口*(上/矢)*(入/米)]即是自渡既自渡已须渡一切故加等言若但自渡不渡于他不名等度也。

　　【疏】萨嚩波也等者此真言除泮吒也上之三句皆是恐怖谓如世间一切众生于生死中险道大恐怖中竖我慢幢不自觉知即以此初毕竟空句怖之尔时我慢自息得入金刚实性下不见众生可度上不见诸佛可求谓证涅槃而以大悲三昧使其念起而复调之不止则伤平等大慧故复以第三如来𤙖字威力而制止之故有三种恐怖义也。

　　【疏】佉䭾耶等者此真言初云啖次云打碎后云打击表何义耶谓初啖食三垢次破坏三障后更加打击要令摧碎无有遗余即是三句之义也。

　　【疏】系系俱么罗等者凡随何等真言要解梵言须知大意大意者如此一真言意者从系系至悉体多即是呼名叹德上五字呼名下八字叹德总云汝童子是住于解脱道者又从此已下诸句即是令忆本愿此童子昔发所愿悉渡一切众生皆令住于解脱如我无异汝今所愿已满应以普门自在加持令我与汝无异此即真言之大意也。

　　【疏】摩奴萨末啰者注云忆昔所愿即与前文殊真言中有异彼中云钵啰底若即昔愿也此云摩奴有别梵云摩奴或云摩那此译为意今注为昔愿者是义翻也即是令此尊者忆昔意愿义与前殊也。

　　【疏】若那(奴污)者准经此若那上更有娜耶二字娜耶与也若那智也即是与其智愿今疏脱略耳。

　　【疏】萨傍(上)俱嚧者经中云萨[金*(离-禸+ㄆ)](引)矩噜此中云萨傍(上)者傍字即当婆字加点不违于经注中上字抄写者误应置去字即是经是引字故引是长声长声通于平去即当阿声今上字即当短声即无阿声之义也。

　　【疏】微三昧耶你曳者经作微娑么(二合)也疏文似误微娑么(二合)也你即满愿也曳属假者亦是乘义即是满愿乘也下皆仿此。

　　【疏】阿婆演䭾䭾者经中云阿佩延娜娜。

　　问疏解经文何故不扶。

　　答此亦有意谓一切言音不出字母古来翻译字母之字于迦遮吒多波五类声中声势不定只如多字五声有云多他娜䭾曩有云多他䭾惮曩所以翻译陀罗尼者用字不定疏主当其欲以此事于阿阇梨处决之未及和会禅师弃世今经疏不同盖由此也。

　　【疏】住阿字门离一切生者离一切生即无畏也。

　　【疏】阿骠(婆臾)等者此阿骠二字即云无明已下注中显之。

　　【疏】谓从自性清净心等者谓此制都之心梵音正云制多为带下邬呼云制都即虑知心也此慈从自性虑知心生不从大种肉团心生故以为名。

　　【疏】末卢(二合)等者末丽忆也邬尼多念也今云末卢者将丽字邬字相连呼之故但置卢字此西方语法耳。

　　【疏】所以名宝处等者又释准第八疏如世间地界若有宝性之处常生众宝即真言初一大字今此菩萨宝性心地中常出一切众生万善之宝当第二大字即是大中之大故以为名。

　　【疏】宝手菩萨者此是地藏三昧中满愿法门也又此菩萨以如意珠在手能随一切求者而给与之故以为名。

　　【疏】宝印手者此菩萨以阿字门照知宝性自在用之故以为名。

　　【疏】无量行同等者谓一切万行本不生故同于虚空无相故以为名。

　　【疏】言圣者等者谓此圣者即是虚空藏眷属当转法轮之慧故云虚空慧也。

　　【疏】此中多声等者指此真言句中上之怛字带平声呼名为多声多字下㗚字疏主不解字义者但言哩是三昧不从罗字之门也谓此㗚字即是和会音中第七音乙哩字此但是助巧之音故不解字门但云哩是三昧也此怛㗚(二合)字依梵书辨之者若依字门即用此tri 怛哩(二合)字若取助声即用此tla 怛哩(二合)字今疏意取助巧之字下准此知。

　　【疏】是金刚连锁也者此菩萨以大智之锁普缚一切众生无能解者又遍一切处乃至有一毫可缚之根而固结之终不纵舍故以为名此中诸尊名义已于普通真言藏品说之今但明印若欲具悉见之当捡彼品不烦具指经以智慧至自在天印者此天也。

　　【疏】中云净居天印经以智慧手虚空至音声天印者此天下疏于火天下出之不次也。

　　【经】是𦦨摩怛荼印者怛字是但字书误但荼捧也。

　　【疏】离三因得三空者三因者离三毒因也谓此真言是威猛大势之声降伏三毒之因而得我法俱空之慧以此三空俱为一大空是最究竟最无上处故名为顶普通真言藏品中疏云以三乘万行究竟所归会处故称为顶依字门释者本体是贺字贺是因义入阿字门即是因本不生hū 下有三昧画故名因本不生三昧又上加空点hūṃ 故都无前相即证大空三字次第即曰三空也。

　　【疏】砾底印等者此砾字误书经是烁字梵云烁讫底此译为槊也。

　　【疏】社耶毗社耶印者此云胜无胜此社字惹音呼之毗字尾音呼之谓此曰天光曜炽然名之为胜世间诸光无相映夺名为无胜但取此印功德义用为名勿如言作解耳。

　　【疏】演者无不得等者此中无字误书应是乘字谓此印即是无行无垢离相之乘演曩云乘故上加空点即乘不可得也。

　　【疏】但明字义若辨句者伽啰云海罗演云宫室或云巢窟或云藏今取宫义盖取彼依处以表法也世间修罗处于生死海宫而得自在遮那修罗处于法界大海漫荼宫中而得自在故以为名。

　　【疏】极离生死者谓离分段变易二种生死故名极离也。

　　【疏】湿那者经是你字准疏注解谓声者湿字为正梵语正音湿嚩那(二合)此云声也。

　　【疏】谓无垢声也者应用哆罗(二合)字释之哆是如如义啰是离垢义或但以啰字门释之亦得又或以最初那字释之那是空义空离一切垢故后释为优。

　　大毗卢遮那成佛神变加持经义释演密钞卷第八
卍新纂续藏经第 23 册 No. 0439 大日经义释演密钞


　　大毗卢遮那成佛神变加持经义释演密钞卷第九

　　燕京圆福寺宗禄大夫检校太保行崇

　　禄卿总秘大师赐紫沙门　觉苑　撰

　　【疏】离因无垢等者谓此荼吉尼是夜叉趣摄能以自咒术盗取人心食之今以字门秘释之诃是因义以一切法皆因心有故以罗字门食之名为啖食人心之义此颉[口*履]梵书之字hrīḥ 上有三昧画傍加净除点即是啖食心垢令尽无余住大涅槃[口*履]字下有曳声曳是乘义此即名为荼吉尼乘也。

　　【疏】从佛信解生者问前云初地乃至十地名信解地度于信解方成如来何故此云从佛信解生耶答前据因称此言果德以前经云如来信解游戏神通岂因相耶又信解者谓如来昔因信解愿力故今至果位酬因起用也。

　　【疏】当住佛地等者谓行者住于佛地造立漫荼罗作诸事业必定获大利益若异此而作者则越三昧耶当获重责也言佛地者行者三业皆悉平等同于如来名住佛地又与菩提心不相违背普为一切开佛知见令悉如我名住佛地又行者善能安住字轮法门者名住佛地故下疏云上来所说阿阇梨住于佛地者此中字门即是也。

　　【经】字轮品者即是遍一切处法门也故疏云此字轮以阿字为心如人有心总能摄持一切支分以此阿字为一切真言之心亦是一切诸法之心故此别为一品若行者了此即能如佛转于法轮故名字轮且字者切韵训之为饰饰即文饰饰即字也又字谓文字说文云盖依类象形谓之文形声相益谓之字故涅槃本母云有十四音名为字义音谓音声字即文字音是声上屈曲之用依是音声方显其字故故诗序云声成文谓之音是即文依字起字依音起音自声起凭是音声文字乃至名句教法皆由是生故曰字也又梵语恶刹啰若准句义此译云字若依字义即云无异流转恶名为无刹名为异亦名流转即表不动无改转之义也又本母序云种种异论咒术文字皆是佛说非外道等说者盖觉祖直示其本源彰无异流转之深义也缅寻西域东夏文字初始天竺则计梵王始生震旦则说苍颉所造此皆本中之末而彰末中之本也尔后住劫增减习俗流传或帝释初略于声明或庖檥首制于书契以代结绳用彰兴废为轨为则诠俗诠真其唯随方流传文字欤。

　　问梵王始生苍颉所造为一为异。

　　答莫以萤火等彼曦晹勿以牛涔方乎瀛渤言梵王始生者盖顺世之语也谓西土世间计万物皆是梵王所生故随俗名生其实悉昙文字无有迁流但世界成时梵王传下名之为生非如苍颉因事创制古者子生六岁而教数与方名十岁入小学学六甲书计之事则文字之谓也故从家从子呼之为字如止戈为武人言为信等即会意而生也若以梵王初演苍颉所造不得同时而语哉言轮者切韵云车轮也周礼曰轸之方以象地盖之圆以象天轮辐三十以象日月又轮者转义如世之轮不转则已转则无穷寻其首尾亦不可得又如世间之轮若旋转时能断一切草木之类随彼根茎枝叶遇此轮者无不摧坏何以故以边刃利故此字轮亦尔能破一切无明烦恼随彼所向无不摧灭故以为名又准下疏云梵语恶刹罗恶刹罗是不动义不动者所谓菩提心也如毗卢遮那住于菩提心体性种种示现普门利益虽垂迹无穷然实常住不动亦无起灭之相犹如车轮虽复运转无穷而枢中未尝动摇由不动故能制群动而无穷极此阿字亦复如是以无生故即无动无退而生一切字轮转无穷是故名为不动轮也故法藏云虽复繁兴鼓跃未始动于心源静谧虚凝未尝乖于业果即斯义也若合释者字是其体轮是其用摄用归体举体就用或字如轮故皆持业释故曰字轮品也其来意者上来所说阿阇梨住于佛地之义即此字门是也谓向说漫荼罗方轨法用散华灌顶授以明镜加以金錍决其眼膜等皆为创发菩提心者以方便加持作入佛法之阶渐其中秘旨在斯字轮所以者何若行者为人作阿阇梨欲造立漫荼罗时先须住于世尊之位谓以诸字门合集成身同于如来方堪与人建漫荼罗等故此品来。

　　【疏】名遍一切处者遍谓周遍一切处者即一切真言之处也下疏云从阿字旋转出生诸字此字如轮即遍一切真言名字之中回转总持无有边际乃至即是百千万亿旋陀罗尼。

　　【疏】又此阿字有五种者谓a ā aṃ aḥ āḥ 阿(短)阿(长)暗恶恶(长)也。

　　【疏】又每字轮初先有三重等者阿等五字各为一轮每轮中心先置三部真言之心今以梵字显示五轮之相俾观行者易解之耳。

　　【疏】然此诸字等者此释妨难也谓有难云然此悉昙字母乃至世间童子亦能修习云何顿能成办如是世出世间不思议事耶故为释云然此诸字岂同世间随俗之字此是如来神力加持从内证体性而流出之如来若舍加持之力则十地菩萨尚非其境界况世间幼童等乃能思议以加持故能有如是不思议业用何所疑哉。

　　【疏】舞者如世舞儿等者俗书云舞者乐之容也有俯仰张翕行缀短长之制礼记云理人劳者其舞行缀远治人逸者其舞行缀短故观其舞知其德也今此亦尔真言菩萨现种种威仪无非密印出种种音皆是真言故亦观其舞而知其德也又吕氏春秋曰陶唐氏之始阴多滞伏人气壅阏教为作舞而宣导之今亦如是二乘趣寂八地沉空佛气壅阏觉之起舞令宣导之故云舞也今是菩萨神通之舞非如声闻习气之舞故经云菩萨行舞也。

　　【疏】菩萨亦尔者由菩萨等得普现一切色身三昧自然圆应无方故曰菩萨舞也金刚舞菩萨亦此是也。

　　【经】初中后相加者若准疏释阿(短)阿(长)等五字为初迦佉誐伽仰等五类声共二十五字随类各除后之一字即有二十字为中以野啰等八字并五类声中除出仰欀拏曩莽五字及伊缢哩狸等十二字共二十五字名之为后是名初中后也言相加者以后之二十五字助成前初中二类之字名为后加谓以后字加于前故非是初中及后更互相加名为相加若以更互名相加者即以阿阿伊缢等十四音为初次俱取迦佉等五类二十五字为中复将野啰等八字为后且先初加者以阿(长)伊缢等音加于中后音上即成迦(长)枳维等音名为初加次仰壤拏曩莽等遍置初后诸音之上即成大空之点名为中加后以野啰等傍点遍置初中音上即成涅槃之点故名后加谓先以初阿伊缢等加于中后次仰壤等加于初后后以野啰等加于初中即是更互相加之义也览者详之兼下疏云更审问者莫由此乎。

　　【疏】他皆仿此等者谓如阿字菩提心至涅槃者如是迦佉誐乃至娑诃等亦然故云仿此等。

　　【疏】或有阿字上虽无点等者谓a 阿字加点aṃ 即呼为暗字若不加点而次字有仰等重声之字以此重字连前阿字则成暗音如云鸯古洒即梵书依常声写与巧声写用字不同若依常写即此aṃ ku sa 是也若作巧书用此a ku sa 异之谓次古字之上置重声大空仰字由与暗声相连成句暗字虽不置点而与有点无殊余皆准此故云或有阿字等。

　　【疏】然一切如来等者遮外难也恐有难云夫法体无言离诸分别及与戏论云何成此字轮岂顺法然之道乎故然一切如来等遮也。

　　【疏】善觉了识知等者觉犹悟解也识知谓契证也由真言者觉了字轮之义故即能契证菩提之句矣。

　　【疏】迦字亦尔与同者上来依阿字无生门于身外上中后分布之如是依迦字无作门布之亦尔言与同也者结指加字与阿字行相同也。

　　【疏】凡布漫荼亦为三重者疏文具显取易解故以图示之。

　　【疏】此即是三转法轮之义者谓此字轮虽有五种不出此三故云三转如次即是示相劝修作证三转法轮之义也如法华疏三转有二一自二佗为佗转者此苦圣谛名示相转此应遍知名劝修转此已遍知名作证转乃至此是道谛此应修此已修等名为三转十二行相如彼广明如上所引即为他转今此中者即通自佗且自转者疏云凡布漫荼罗亦为三重已下乃至次第三轮至如光𦦨等名为自转若为佗者即疏云若成此者即是同于法王于一切法中而得自在随本所愿为一切众生开净知见令得佛慧是利他也又三转者谓初阿等为第一菩提心轮名为示相转次长阿等为大悲万行第二轮名劝修转次暗等为所证第三轮名作证转其恶等涅槃属所证故又言三转者即字印身如经第二漫荼罗具缘品中教授弟子偈云汝自于今日转于救世轮其声普周遍吹无上法螺释云犹如字轮旋转相成共为一体如字轮者印轮身轮亦然是故解圆镜漫荼罗义时即知秘密藏中转法轮义故百字位成品中说转此法轮时以一音声普遍十方世界警悟众生故曰吹大法螺等即是此中转法轮之义也。

　　【疏】此轮亦名因缘轮者且依和会音十二字说之所谓阿(短)缘阿(长)阿(长)缘伊乃至暗缘恶又阿(短)灭则阿灭阿灭则伊灭乃至暗灭则恶灭即是无明缘行乃至无明灭则行灭等又智度论云十二因缘初二过去世摄后二未来世摄中八现在世摄如次即是阿(短)阿二字菩提心为因是过去摄暗恶二字方便为究竟未来摄伊缢邬乌医蔼污奥八字是大悲为根现在摄若依五轮说者且如第一阿字轮以从阿迦佉乃至娑诃如上说之是第一阿字因缘轮如是阿暗恶等准知即有五种因缘轮故曰此轮亦名因缘轮也。

　　【疏】如毗卢至无量无边者如毗卢已下即阿第一重菩提心轮种种已下即第二重长阿字等菩提行等轮种种变现已下即第五长恶方便轮也。

　　【疏】谓观种子也者行者如上持诵随于三部真言或大或小作观持诵疲极之时应当舍于声句但观种子之字此言种子即通一切字门皆以本不生观之即是住于寂心之义也。

　　【经】秘密漫荼罗品者秘谓深秘密谓隐密形显受名即属字轮漫荼罗义如前释前之二品虽明住于佛位之义未说漫荼罗色及种子今于此漫荼罗而显示之是秘密之漫荼罗依主立名前为他语间断未及演说今次第说之故此品来。

　　【疏】作法未具犹未见等者谓如上诸有所说皆为令行者趣于佛位然以造作漫荼种种秘密之法犹未具足由未具足故行者不能见于如来深密之藏由未见于如来秘密藏故不得速成无上之道是故下文委细显示漫荼罗秘密标帜令真言者依彼为门即见法界之宫故云今更决择悉令显现等。

　　【疏】假令三音等者如言无自性若言娑嚩(二合)婆缚但得云自性若于娑缚(二合)婆嚩之上加一阿音方云无自性若言达么婆嚩婆嚩即不须加阿音以于么字下有虚声故其娑嚩娑嚩即得名为无自性若于么字下更置阿字则除去之如是随宜加减之故云假令三音等。

　　【疏】非同说法之说者此中有二种一标说二音说此以字门为标由睹标帜之轮随于何等字门之下皆见如来内证之德非以音说为说故云非同说法等。

　　【疏】前示字轮等者谓前品但唯显示字轮之体岂知彼轮即是法界之标帜此中显之故云前示字轮等。

　　【疏】离不慧疑者若依疏解不慧与疑二法条别梵音毗末底此方云疑若云那末底即名不慧今真言行者若具智慧方便时即得离于不慧疑也。

　　【疏】潺然无差等者潺然者水流貌其色潺然虽千流万流究竟潮宗一相一味无其异路亦犹千迳九迳王城不二矣。

　　【疏】此等义当更详之者此等主伴重重互相交辙等义更请三藏详之也又或此中但约佛身作如是释义应更有手印真言皆应广说故令更详耳。

　　【疏】标帜者即彰表之义也谓彰表如来内证之德也　下疏云此中身密者即是诸印若观此身印即知此尊所表秘密之德乃至语意亦尔皆表如来内证之德故云幖帜也今亦如是若见众生行如是如是之因当知彼性必定能生如来平等法身故名幖帜也。

　　【疏】标记彼差别等者此中帜字亦音为志志者记也由标见故即记识诸尊之内德故称标记也。

　　【疏】当更捡前卷中者谓此中佉字前悉地出现品是诃字即此上文风轮半月即诃字轮也应疑佉字是诃字故令更检也。

　　【疏】世界坏等者谓若依阿嚩罗诃佉上下修观作成坏之相或佉字空在上在下即上下有空也今令更问者谓俱从所证门观时即地水火风空五轮皆有空义谓是暗鑀囕唅欠由皆置空点故所以上下通贯皆有空也故云更问。

　　【疏】暗此字本体等者本体即是短声a 阿字为金刚界体即地轮也若有长声ā 阿字为行即火轮也上有点aṃ 即暗字为空轮次水轮者谓(短声)kha 佉字是空义亦有长声khā 佉是行上有点khaṃ 欠为大空即白色者水义故名为水轮即结也。

　　【疏】是故欠字得作水用更问者谓此欠字本体是佉字佉是虚空义上加点khaṃ 即是空理即此空理名为大空大空遍一切处能成办一切事故得作水用不但作水用乃至地等俱得用之故云更问也。

　　【疏】当知此阿娑呵等者阿娑二字已如上明第三呵字者即hāṃ hau ha haḥ 　颔耗憨(上)鹳也第四ra 啰字第五va 嚩字各四如上故曰当知等。

　　【疏】此一段未明了更问之者谓随其部类有此阿娑呵等字即应知彼息增降敬所用处最为宗主枢辖然未明了谓更有阿(上)阿(长)暗恶娑(短)娑三索等亦具地水火风息增降敬方圆三角半月黄白赤黑等相先以说之此避繁文故云未明等。

　　【疏】然此三真言等者此身语意三道真言若俱作一事用时即于最后着娑嚩(二合)诃句若随三事别别用时即随一一下皆置娑嚩诃亦得也。

　　【疏】此事未明了更问等者谓此中但说加持阿阇梨还许同前加持弟子坛场以不言又云等者前品是安布字轮之法此中用别者计约应合即是随彼中五种字轮之事与彼相应即是彼品中之义用也。

　　【疏】然四种魔中三魔等者梵语魔罗此名扰乱或名障碍或名杀者谓扰乱行人身心能杀行人慧命障碍善法破坏胜事故以为名魔有四故其烦恼等三即佛于色究竟天已降伏之谓一切众生由未究竟清净法界故皆为此四之所焚笼不得自在如来于色究竟天成道之时即能舍无常色获得常色舍无常受获得常受等名为降魔又起信钞云一者烦恼魔即以烦恼所知若种若现随其所应习气等法而为其体二者色等积聚名为蕰魔分段变易二种五蕰而为其体三者二蕰后无将死正死已灭之相名为死魔四者神用光洁自在名天他化天上魔及眷属并不思议解脱菩萨之所化者名为天魔今此中但明于阎浮菩提树下成正觉时令一切世间但见降伏天魔故云然四种魔等。

　　【疏】焚笼者火笼也西京杂记曰天子以象牙为火笼谓之焚笼也一切众生恒处三界为业烦恼之所烧逼不得出离如笼飞禽故云焚笼也。

　　【经】时执金刚具德等者此菩萨手执智印者印即幖也表此菩萨内心证得一切如来种种智德内外双彰故云执金刚具德也。

　　【疏】今欲问如来先叹等者谓今时执金刚将欲问佛大悲漫荼罗支分断诸疑故先说偈叹佛智慧方便之德偈有二颂前一颂叹佛之智慧后一颂叹佛之方便今疏牒偈解释亦结为颂句前之五颂释经初一偈后之四颂及平文释经后一偈初中又二上三行释经上半颂下二行释经下半颂疏云而说偈言者正标经文非疏自举耳。

　　【疏】是法无尽相至尽相者此一行半颂释经初半偈上八字上二句牒经下四句正释也。

　　【疏】无动无变至住处者此一行半释经偈无住二字谓平等法界常住一相无动无变非诸有为安立之处故无住也言彼阿赖耶等者梵语阿赖耶即译为藏谓第八识具能所执三藏之义又译为巢室此等皆有盛受清净杂染种子情非情义即名有住平等法界则无如是盛受之义故名无住。

　　【疏】甚深等者甚深即不可思议也如是甚深寂灭解脱非诸诤论安立之处乃是佛佛自证之法若能了知是相即得同于正觉之尊。

　　【疏】若法毕竟等者此有四颂初一颂半乘前生起后二颂半正释偈文兼彰真言不共之德。

　　【疏】以于生死作分限故者谓二乘之人但离一分分段生死虽证我空未知法空有厌生死空沉涅槃故云生死分限。

　　【疏】云何作净唯有三问者谓问云何知地势云何拣择云何作净此准上一问漫荼罗二问阿阇梨三问弟子故云唯有三问也言唯有三问云何为弟子者亦准前地问云何知弟子之相云何拣择弟子云何为作净等故云唯有三问等下准此知言亦问师自护至三问者谓一问师自护二问护地他字误书也三问护弟子弟子即他也言加持地至亦问三事者即此中一问用何真言等法二问为先作护三问为先作净也言云何步虚空至身密者即悉地出现品以诃字而能游步大空位而成身秘密凡此所问捡彼品当见之耳。

　　【疏】大悲根源至本生者谓从大悲胎藏而生故以为名。

　　【疏】先知即有二种等者此先知二字应分二处且先者乃是经中云最先作也谓此十二支句大力明王彼真言者最初作之也次知者即经云解了瑜伽道也谓既住瑜伽当正观察今此所作宜以何事等。

　　【疏】广解大乘者即师德中通达三乘也谓于大小乘中善其文义能难能答堪可匠成三学若不尔者或为他论议师辈之所摧屈则于传法无力生他不信也。

　　【疏】令其不失大事因缘者谓阿阇梨或于境界见受法者本生之事今因缘合会令不失其时故为不请之友即善知时宜也。

　　【疏】痴句中加有缘念等者谓于缘漫荼之事执有所观及有所得即为痴也言然亦具解至阇梨位者谓于漫荼罗一一方位相貌缋𦘕庄严皆应自善其事又蒙师许可如是师者堪作世间成就之益也。

　　【疏】亦名佛所印可等者如上师德中蒙深行阿阇梨为作心漫荼罗得毗卢遮那以慈悲之水作心灌顶即是十方诸佛现前灌顶受佛职位又蒙阿阇梨诲喻言佛子汝已于秘密藏中随顺修学堪能教授于他汝当以真净心传持流布使如来秘藏久久不灭如是慰喻已即应为人作漫荼罗阿阇梨故名佛所印可等。

　　【疏】此亦具有方轨也更问者第二漫荼罗品摄授弟子处广明。

　　【疏】乃至当顶而置字等者即悉地品谓顶上置暗字眼置罗字也。

　　【疏】若离过心地等者即离烦恼见爱等过也若弟子心地有烦恼等障垢之过则不堪建立漫荼罗也须得净除故上经云彼拣择地除去砾石碎瓦破器髑髅毛发等乃至虫蚁毒螫之类疏释之云砾石如不信正法坚执我分拨无因果等见碎瓦破器是造五逆四重等以心器败故无所堪任等毛发是六十心等与善种八心共体而生乃至蝼蚁是痴𧏙螂是贪毒虫是瞋等如是诸烦恼若不择去名有过心地为诸见爱频那夜迦之所侵害故不得安稳若除去者名无畏处即六无畏也。

　　【疏】戏论之粪者谓阿阇梨择地不净菩提之心地但除外地之粪秽即未离戏论耳又法华经长者右手执持除粪之器亦此义也。

　　【疏】若人师如文取解等者言若人师者即上第二师也偈云第二求现法深着痴攀缘世间漫荼罗一切为斯作。

　　【疏】而求世间无上之佛者谓真言者若不能住于心地则著于相缚随业而转不得自在乃至世间悉地尚不可得何况五通等耶五通等尚无得理况乎如来无上第一之悉地耶若异此而得者无有是处也。

　　【疏】不动真言之心者即悍漫字是也如普通真言藏品。

　　【疏】此亦有方便者作降三世如前所说观半月风轮黑色等方便也。

　　【疏】不应异此教心者一切如来皆由阿字故而成等正觉谓以此护心或加于顶等乃至得成如来自在之业是故不应异此教而别求心也。

　　【疏】由三昧至更问者谓深释中女是三昧若三昧均调则得离障言更问者不但得成根力亦成五智故第四疏云童女合线之时当用五如来真言各加持一色然后以成办诸事真言总加持之谓大日加持白色乃至鼓音佛加持黑色即表五智也。

　　【疏】荷青莲叶也者青莲之叶名之为荷尔雅释莲华所谓其茎茄其叶[蕸-(巨-匚)+几][蕸-(巨-匚)+几]即荷也又不令坐于华台者未有菩提之种故也又一言青莲而有二别一者梵语骨没多讹云𤘽勿头译为青莲又梵语嗢咄钵(二合)啰或云优昙钵罗亦是青莲此别有种此瑞应之莲非同前者也。

　　【疏】但分地为坐者此等天神不须次第分擘尊位但随方位空地之处分作地位以为其座耳。

　　【疏】此一切支分至检之者秘密八印品谓以定慧手作未开敷华合掌建立二虚空轮而稍屈之是如来一切支分生印也。

　　【疏】更有金刚拳等者金刚拳以大指入掌中作拳是也或莲华印至右手作也者谓大指名指相持余三指散舒是也。

　　【疏】护摩是烧等者护摩译云烧亦名火烧除诸业者以一切众生皆从业而生复由此生展转造业感招异熟苦轮回无已又此业依无明起由无明故不觉造业疏虽不言理必有之除三垢故得三解脱故下句结云谓烦恼业苦而得解脱也又第一疏云谓诸有情痴爱因缘造身口意种种虚妄不清净业乘如是业生六道身增长轮回备受诸苦若修平等三业慧门一切蕴阿赖耶业寿种子皆悉焚灭得至虚空无垢菩提心一切如来平等种子从悲藏中生法性芽乃至茎叶华果遍满法界成万德开敷菩提树王等乃是此中内护摩之意也。

　　【疏】注更问真言也者此中谓本尊为供养故置之炉是置火之处印身印今令更问真言者不是问所用之真言令问经中所言真言为目何耶若依三业即属陀罗尼若目三位即是真言之者为经一言真言义通二处今要行者故令更问。

　　【疏】令此三位正相当等者三位者一本尊即漫荼罗也二火炉谓三角等印也三真言即行者也谓炉本尊之西行者又在炉西皆面向坛中本尊故云三位相当也言此三亦三者又此三位亦配三业故云亦三。

　　【疏】由离于真言至不得果者真言行者不依上来内外二种护摩法轨而妄作之但随自己无明之心不从明师非但不得世出世间内外二种悉地亦在费檀越资财招越法罪当堕三涂冀诸知识体而行之慎勿妄执利刀返伤其手耳。

　　【疏】佛部是一向等者谓佛部不通菩萨已下者但具白黄二色今随其息灾事分当作白色余部准此。

　　【疏】今随声便等者谓此增益之法若唯为与弟子发心灌顶合先作息灾今且随声便者随方圆声便故如人常言先方后圆名为声便言事便者谓先佛部次莲华金刚之事名为事便故云随声便所以增益在前也。

　　【疏】为除无智故等者诸佛如来为除一切众生无明故有种种智生种种智即是漫荼罗诸幖帜也此智虽知有无量相然实即是遮那一智以一智现一切智者谓以一切智示现一切种智也。

　　【疏】当明密迹经等者言密迹经者即大宝积密迹金刚力士会也尔时寂意菩萨问密迹言如来有几秘要一切声闻缘觉所不能及密迹力士谓寂意言如来秘要有其三事一者身密二者口密三者意密云何身密如来于斯无所思想亦不惟念普现一切威仪礼节或有诸天人民自喜经行见睹如来经行之时念言世尊为上斯等逮见如来身密佛之所念亦不思望一切众生睹见如来妙德威仪若诸天人喜坐见如来坐或喜卧或喜听经或喜寂静乃至喜见佛身种种色像悉欲察知本末言行亦复如是如来至真各于众生现如来像四威仪中礼节言行犹如清净明镜随其色貌以往照之明镜照形亦无想念如来如是虽以法济一切众生无有想念乃至云是为如来身行秘要其口意二密可以义准不繁具引。

　　【疏】此即大人之标相者即遮那大人所具谓如来顶发眼舌乃至阴藏等如常三十二相等是也。

　　【疏】自然而得金刚平等者谓由阿阇梨想身作金刚萨埵故即令弟子自然而得金刚加持引入等。

　　【疏】即前所说第三灌顶等者谓前说三种灌顶一法印二事业三心想今当心想故云第三灌顶等。

　　【疏】即是入地人也等者即是初入信解行地得除一切盖障三昧故第一经云此菩萨菩提心门名初法明道菩萨住此不久便得一切盖障三昧若得此者则与诸佛菩萨同等住即是此也。

　　【疏】种种世栽种等者谓如世间栽种之法须求种子植之在地溉灌不已即得华果今亦如是以菩提心种子置于众生心地之中溉以三昧之水则华实即在故云种种世栽等。

　　【疏】此因之利益等者因之一字若属于经乃当善本二字今疏释菩提之种谓此菩提因种即是利益之别名耳。

　　【疏】仁者即佛等者此释仁中胜也仁即是佛佛者觉也凡夫无觉二乘有觉不能觉他佛过于彼称之为胜故云仁胜言仁者是寂根复胜者由具二义名为仁者经云得无缘观行谓之为仁方便利众生谓之为胜若但住无缘只得名仁不得名胜若兼方便得名仁胜故云仁者即佛等。

　　【疏】唯望声闻等者此言唯望声闻者见谛名同断障别故谓声闻之人唯断烦恼菩萨之人双离二障故唯识云二乘见道现在前时唯断一种名为圣性菩萨见道现在前时具断二种名得圣性故也又唯者单独义非望缘觉何以故以缘觉乘别无戒律不分阶位故故清凉疏云又由缘觉多不藉教出无佛世佛在世时摄属声闻故云唯望声闻也。

　　【疏】尔时得度五通等者即当第四地也谓初二三地相同世间此地超彼故谓初地行施二地行戒三地行忍相同世间世间有情多作此三福业事故未能修证菩提分法今四地修得菩提心分法即观世间五通境界如幻梦等不生取着得度彼地则获出世五通故宝集经云所谓天眼作证智通天耳作证智通他心智作证智通宿住忆念作证智通如意足差别作证智通乃至复次舍利子菩萨摩诃萨修行静虑波罗蜜多故所获天眼诸出离道之所发生以是天眼极善明了彻视显现故复次舍利子菩萨摩诃萨修行静虑波罗蜜多故天耳通智清净明达十方世界圣及非圣之所有音声皆悉听闻复能分别无有错谬虽闻听已于圣音声不起欣爱于非圣声不生嫌嫉舍利子菩萨摩诃萨以是清净他心智通明了所及尽于十方诸世界中所有含识无量心相菩萨悉能如实了知若诸众生前际心相后际心相现在心相菩萨于中皆能晓了舍利子菩萨摩诃萨以真如是宿住随念之智力故尽于十方遍周世界所有众生非一种种诸宿住事悉能随念如是一生十生百生千生若百千生非一百非一千生非一百千生如是次第皆能了知复次舍利子云何菩萨摩诃萨如意足作证智神通何等复名如意足通智业圆满舍利子菩萨摩诃萨依静虑波罗蜜多故获是欲三摩地断行成就修如意足如是勤心观三摩地断行成就修如意足乃至菩萨摩诃萨随彼所应即便显示如是神通无量变化或现色相或现威力等是名菩萨出世五通也。

　　【疏】得度二乘等者即当第七地也谓四五六地作谛现观等同二乘故今于此地至无相功用后边出过世间二乘道故等言尔时到第八地者谓七地时能于空中少用功力起有胜行出过二乘等名为远行又由第七地于无相中有加行故未能任运现土故空第八地能无漏道任运起故此地名为不动一切烦恼永不行故法駃流中任运转故刹那刹那转增进故是名到第八地也。

　　【疏】谓欢喜地自有十心等者谓种子牙疱等十心又是华严经初地柔软等十心乃至十地各有十心如前已释。

　　【疏】如华严真金之喻等者彼经云譬如金师炼冶真金作庄严具余所有金皆不能及菩萨摩诃萨亦复如是住于此地所有善根下地善根所不能及等。

　　【疏】此生生世世者经但修业无间乃至于一时顷等今此即是译主以义译之令人易解故也。

　　【疏】即于此一夜等者谓真言之者于作法夜间求得境界于此夜中而分三时如加持药物于初夜中或中夜间或后夜间有三种相现所谓暖相烟相光相如次即分上中下三品以此验知悉地生起之相此悉地之相从行者持诵作意而生故曰行意生也。

　　【疏】但以真言药物因缘等者谓佛说药力不可思议如人以药力故升空自在隐形不现履水不没踏火不烧此是非诸论师等能立因量出其所由亦不可生疑为定应尔为不应尔出过如是筹量境界唯亲服此药者乃证知耳真言之药亦复如是悉地成时不舍此身而步虚空游诸刹土但是真言幻所作故亦非世间因量诸师出其所以但悉地者自证知耳。

　　【疏】但从众缘而生等者此城由海气日光等众缘而生毕竟非实不应于彼而起执着真言悉地亦尔由三业因缘而生应以此喻而观察之勿得取着以此因缘故于种种胜妙五尘境界其心清净无所挂碍。

　　【疏】然此真实之法等者然实真言实相心法本来法界体上具有如是不思议之德业但因缘未具则隐因缘和合则显毕竟清净不可思议不应难言此真言事相之法云何能成无相真实之法。

　　【疏】是人虽未即能究竟等者谓真言者如是观时心无挂碍如得神通者于空色中自在飞行不为人法妄想之所染污即是入佛行处虽未即能究竟佛之智慧然亦所解与诸佛同若是行证同诸佛时方得名为究竟佛慧犹如初生净月虽体无增减然亦其明渐增待至十五日方名圆满能动海潮入此门者不得未得谓得执行处为证处耳。

　　【疏】解了唯是想等者谓真言行者悉地成时不应取著作此虚空譬喻当观悉地之相皆如虚空体离分别男相女相显形色等如是观时意无挂碍如得神通之者于空一显色中自在飞行不为人法妄想之所尘污故云解了等。

　　【疏】内护摩谓息诸境等者内者内心护摩名火即智火也言息诸境界者息者止息以慧未生时即有诸根境界之垢坌污净心慧火生时境界垢息故云息诸境界言十二缘生者上息字流至此处谓息十二缘生也缘生者由无明造作诸业业因缘故生诸苦果如是从业受生从生复造业轮转不息今内护摩正为息除此缘业生业生焚已得清净法生故云息十二缘生言等者等取六蔽一切根境诸法也。

　　【疏】由持此供物等者释成问答之意也从此至为因缘也二行半除注未释总是明因由次从深行阿阇梨至内法因也是辨浅深复却从前段为因缘也下注云作增益至护摩亦然是增益威德复从向下注云诸尊之别相至即可知也等是观察诸尊如是随科释之使无差也。

　　【疏】作增益上中下至护摩亦然者此之注文应俱于下行注文上置之抄写者误耳若俱不作注读更妙言有增减者此减字是威字上下数有耳。

　　【疏】牛蹄之涔者牛迹之停水谓之涔也俗云譬犹蹄涔不容尺鲤亦犹覆杯水于坳堂斯须则竭若人以此水置于大海则无竭尽之理即是微滴入于天池齐无终始也。

　　【疏】悉地(即所成果)等者谓此悉地之语即是成果之义所成之果谓安膳那刀伞之类此等果法应当置在漫荼中位下具显之言即通一切流出等者此是根本漫荼若于此中随行者所求悉地别各建立漫荼之时随部相应作之名为流出也。

　　【疏】初正觉者等者谓取从遮那本地漫荼流出最初成等正觉之者即阿閦等四如来也如阿閦者瑜伽礼忏云阿閦如来舍身请求加护从初觉心乃至菩提愿如来与金刚萨埵而加持之令我坚固不退言舍身求加者即当此中初受三世无障碍智戒舍身奉献一切诸佛请求加护令菩提心坚固不退乃是最初发起始觉菩提心时故名最初说也。

　　【疏】左右无差者谓大日在中台时其宝幢佛当大日之左不空佛居大日之右今移大日就宝幢位时亦令左右无差失也言此作扇底迦等者此诸佛漫荼谓作方形白色观于阿字等也。

　　【疏】疑此点一一等者指上轮心想九点也乃于华台及八叶中各安一点即表大空成正觉义谓以果收因四隅菩萨俱置空点故令更问也若欲置字者中台四方即是阿阿暗恶恶四隅普贤三字文殊瞒字观音娑字慈氏昧字也。

　　【疏】若作马头漫荼等者谓此马头是莲华眷属前以观音为主其漫荼罗大作圆形今以马头为主置何耶在中何耶是略梵语正云贺演屹哩(二合)嚩此云马头谓却移观音居势至坐处其势至却在前马头位处其漫荼罗作三角者即降伏坛也余眷属皆围绕者一依前观音坛置之临时回互可以意得移势至在马头位处其势至眷属等亦随移动观音眷属亦尔。

　　【疏】若作佛母形者者此佛母非离前佛顶印别有佛母佛母即佛顶但母是形顶是印故下次云可但𦘕印即顶髻也又漫荼具缘品云次于其北维导师诸佛母彼疏释云至于北维置虚空眼即是毗卢遮那佛母也。

　　【疏】其本尊菩萨等者本尊即菩萨也此菩萨即真陀末尼也菩萨是身形末尼是印标也。

　　【疏】𦘕但荼印等者即𦘕捧印也以定惠手相合其二风轮二地轮入于掌中余皆向上是也。

　　【疏】轮罗印者戟也铄底者利也没[薩/木]罗者槌也。

　　【疏】钵致印者索也此等诸印在密印品广说其相。

　　【疏】为识此尊法门等者初依正方漫荼方是金刚方坛中又作三角火坛者三角火坛即表智也此智从金刚性生故在方坛之上也三角中作青莲华者青是降伏义周匝又作小青莲围之者表降伏根随等烦恼又除根本枝末无明故云为识此尊等。

　　【疏】他仿此者若除盖障菩萨为中胎主余眷属为第二重八部为第三重。

　　【疏】越中作瓶等者谓于瓶中置独股金刚其金刚半出瓶中名为越中。

　　【疏】智者印道等者此智者之言经中所无今疏作此释者应梵本中具足。

　　【疏】此说名最上等者谓此漫荼正与增益相应本尊作欢喜之容此增益法中最上故此说名最上等。

　　【经】两首金刚者谓上下二峰皆同前印名为两首。

　　【疏】一股中有五股者谓一智中含五智也。

　　【疏】文殊一会等者此即大悲胎藏大漫荼中文殊及眷属也若别作文殊漫荼罗者即文殊为主余四为伴又四中随一为主余为伴亦然为主者在中院余四在第二院第三院置八部也言若是大悲中等者又谓以第一院中三部明主伴之义也。

　　【经】入秘密漫荼罗法品者入谓达解秘密漫荼罗如上已释法者轨持谓阿阇梨达解此漫荼秘密轨持之义则能遍于一切坛法而得自在故下经云解此三昧耶秘密漫荼罗入诸法教中诸坛得自在又谓阿阇梨引受法弟子越入此漫荼罗以字门教法烧除彼业寿之命令得金刚法性芽生具此二义故云入秘密漫荼罗法也作释可知又上品佛已答金刚手问秘密漫荼竟而未明入秘密之法今腾前说故此品来。

　　【疏】问佛一百八号等者谓金刚手等十六菩萨共有一百八种之名结归果体但名如来之一百八名金刚顶大教王经云金刚勇大心金刚诸如来普贤金刚初我礼金刚手金刚王妙觉金刚钩如来不空王金刚我礼金刚召金刚染大乐金刚箭能伏魔欲大金刚我礼金刚弓金刚善萨埵金刚戏大适欢喜王金刚我礼金刚喜金刚宝金刚金刚空大宝空藏金刚丰我礼金刚藏金刚威大𦦨金刚日佛光金刚光大威我礼金刚光金刚幢善利金刚幡妙喜宝幢大金刚我礼金刚利金刚[竺-二+友]大[竺-二+友]金刚[竺-二+友]大奇爱喜金刚胜我礼金刚爱金刚法善利金刚莲妙净世贵金刚眼我礼金刚眼金刚利大乘金刚剑大器妙吉金刚染我礼金刚惠金刚因大场金刚轮理趣能转金刚起我礼金刚场金刚说妙明金刚诵妙成无言金刚成我礼金刚语金刚业教令金刚广不空业金刚遍行我礼金刚巧金刚护大勇金刚甲大坚难歒妙精进我礼金刚勤金刚尽方便金刚牙大怖摧魔金刚[岆-大+友]我礼金刚忿金刚令威严金刚能缚解金刚拳胜誓我礼金刚拳若有持此名百八寂静赞金刚名灌顶彼亦获如是等经优陀那曰者或云邬陀喃此云标相亦名为说义当无问自说也。

　　【疏】身同阿字等者此阿字即是法界本具染净二种体相谓以啰字法界之火烧去法界之染相显彼法界之净体而同金刚之轮不破坏故云身同阿字等。

　　【疏】又嚩字上加点等者此嚩字应是佉字于上加点即是大空欠平声字门也次第如是言微妙法水等者谓前嚩字之法水灌注弟子心圆明时若不得欠字之空即有隔碍由欠字虚空不碍故即嚩字之水得流至弟子心圆明上令心器清净堪任净法耳。

　　【疏】初有四字布于上分等者谓以十二支句真言之王用布弟子遍身支分令成法器坚完也初一暗字置顶上次以欠暗二字置二耳上以恶字置于顶上言先从眼起也者若次第时即以欠暗先置眼上今置耳上者互相摄也言次有四字在中分者谓以糁索置二肩上含字心上鹤字咽上也言次有四字在下者谓䐡上㘕字腰上𡀩字腿上[金*(离-禸+ㄆ)]字足下嚩字等也。

　　【疏】更问布字云何起者此中更问者有深意也非是有疑耳谓漫荼上布此十二字时中院当上分第二院当中分第三院当下分又若依本起末则收中及外若摄末归本则自迹之本故令更问此即瑜伽秘密之加持也。

　　【疏】所以回互前后等者谓有疑云如经初漫荼具缘品已有趣入之法轨今此复明要用之说则与前说文势隔阔义味玄殊何不相续说之令人易见而作此绮互不相承蹑莫佛有吝惜耶故下为释云但为欲令入正法者应须依师而学等。

　　【经】入秘密漫荼罗位者上品说阿阇梨达解秘密漫荼行法与此中而为方便由达解故方能正入今此入字疏是住字入住言别义同又亦是影牙若约阇梨即当证入证住若依弟子即当安住趣入之义漫荼罗义如前位者位处上之入字即是能入位是所入此之位处乃是意生八叶大莲华王东方宝幢如来乃至东北方观自在菩萨及下方持明忿怒等一切诸位此等诸位是所入阿阇梨之智而为能入故云入秘密漫荼罗位品也作释思之又前品已具明方便今说其果亦腾前起故此品来。

　　【疏】有如是大因缘者大日世尊住于毕竟无相寂灭之法为以大悲故于无相中而见有相譬如秋月丽天无思无为而众生心器清净感应因缘现诸影像即是此中大因缘义也。

　　【疏】上云尔时等上云者指上秘密漫荼罗品也谓从彼品至下八印品俱是广前字轮品中秘密之义依彼初起之时名为彼时疏凭梵本作此说耳故次下经云时彼如来一切支分无障碍力乃至生无量形色庄严之相等以此证之今经云尔时即当疏指彼时故云更问。

　　【疏】秘谓即是至杂色衣者犹如四人各着一色之衣而有一人具足四色为一上服今此所彰即是着杂色衣金刚义当长恶字也谓具菩提心大悲方便涅槃义故故以为名也。

　　【疏】八功德水者如常即一甘二冷三耎四轻五清净六不臭七饮时不损喉八饮已不伤腹也。

　　【疏】六时之华者西域一年六时各两月谓十一月后半正月前半名为春时二从此后至三月前半名为热时三从此后至五月前半名为雨时四从此后至七月前半名为秋时五从此后至九月前半名为雪时六从此后至十一月前半名为寒时又诸说或不同此依清凉钞谓彼土时华适时而发故曰六时之华也。

　　【疏】从如来信解生者谓从如来因中信解而生举果征因故云如来信解故下疏云今此十力复从何生谓如来无量阿僧祇劫已来修行六度十度乃至阿僧祇诸度功德资长法身而出现等故云从如来信等又如来信解力亦通果中之德此所现起十世界微尘数差别之相皆是果中信解功德力生也。

　　【疏】若重言王等者若依梵本谓鸡苏啰惹此云华开敷王若云鸡苏啰印捺啰(二合)亦是华开敷王为前句中并有二啰字故。

　　【疏】云若重言王则音势不便故存梵音梵音因陀罗正译为主或云尊所以释提桓因译为天主也。

　　【疏】无边大海众即金刚者谓一切地居天等其数无量环绕之者皆属金刚部收故云即金刚也。

　　【疏】心念华而令入者谓引弟子入坛令其专注在菩提心华是标义表此华等从意而生故云意生香华等。

　　【疏】自见已向彼说之者谓弟子掷华在师身上师自见华之所堕之位即告弟子汝所投华在某佛某菩萨金刚等弟子知已然后随本尊为作灌顶等是故经末云此最上坛故应与三昧耶。

　　【经】秘密八印品者秘密者前虽已说密印品岂非秘密今复说此八种印名为秘密与前所说有何差别前彰秘密但是泛明此云秘密即是密中之密秘密即八印也又谓此是阿阇梨自心秘密漫荼所须之法是入秘密漫荼罗之八印依主为名又如来前已广说漫荼秘密入住之法时诸大会复作是念更有何法速令真言行者得成就耶如来副彼心念而为说之故此品来。

　　【疏】改为具也者改者转也谓上漫荼标帜所彰之德一切众生等共有之如是之德无量无边即是具种种德义今译主但以具字显之故云改为具也。

　　【疏】其漫荼罗作三角形等者令如印而作也谓印以虚心合掌竖地风四轮余轮合而依旧此印以空轮望余四轮即当三角之一角也名三角印今漫荼罗形亦同彼其中间三角即当水火空轮四边四个三角即当地风四指想佛在中而具威光言故日月也者此义语也即是经云而具光明耳。

　　【疏】嚩字即无缚者真言五字为句上一是勃字正音为没本体是么字梵语满䭾此译云缚此中云嚩是无缚音带讹也。

　　【疏】此ga 伽字加三昧等者谓此ga 伽字加三昧𦘕乃是gi 祇字却是释成下句瑜祇字义不应此句中置之。

　　【经】持明禁戒品者持明如解序中已释之言禁戒者禁谓禁制令不纵恣戒即戒慎令不造非戒者梵语尸罗此云清凉如人身体壮热涂以栴檀即得清凉尸罗亦尔一切众生法身为烦恼壮热之所恼害若涂以尸罗栴檀即获清凉此是本性所具之戒性自须持今持明戒梵语没哩多此译云制为持明者方便制之是持明之禁戒拣非持明依主为名问既属持明藏中所持之戒何不于前受三昧耶戒处说之彼亦是持明藏所持戒故答彼三昧耶戒是发心时所得之戒今是成悉地时六月之内所持之戒因事制之是故别说行者由此能令悉地易得现前故次秘密漫荼品说之也。

　　【疏】如复服风等也者风是诃字此字四大中属风大行者第四月中但以诃字作出入息若息出时当观此字随息而出若息入时当观此字随息而入名之为服风等。

　　【疏】六月者举数也者此戒剂限六月为期于此六月内随月不同谓真言行者初一月调出入息乃至第六月随愿得果若得果已戒当堕谢故名之为没栗多戒。

　　【疏】梵正音索哆是着义者寻常译为萨埵萨埵有三如前已辨正云菩提索哆亦是忍乐修行坚持不舍之义为于世谛传通语不流便故世论师谓为萨埵而传习者随顺其辞但云萨埵故曰梵正音索哆也。

　　【疏】如佛所住等者谓若行者如佛所住而其中即是三业皆等于如来名为三平等由住是三平等故福德增长由福德增长故遂令悉地之果易得成就也。

　　【疏】自在力等者自在谓十自在也准摄论及华严经一寿自在无边劫住故二者心自在出无数定入深智故三庄严自在能严一切刹故摄论名为众具自在四业自在随时受报故五生自在于一切刹示现生故六解脱自在见一切界诸佛满故摄论名为胜解自在七欲自在随时刹土成菩提故八神力自在示现一切神变故九法自在示现无量无边法门故十知自在于念念中示现觉悟如来十力无所畏故是名自在力者十力等者等取四无碍解乃至十八不共法等。

　　【疏】乃至合偈等者此行者由得总持随于一字能演成多义复以多义合成偈颂心无所碍即近悉地之前相也。

　　【疏】如首楞等者彼说如人习射渐习渐亲习之熟已则箭箭在的行者亦尔于六月中逾观逾明设遇违顺境界不能倾易其心名之为垛义也。

　　【疏】问为观字耶等者谓若观字时即观嚩字而作白色或观本自所持等真言中取一字为种子为出入息亦得也。

　　【疏】但以啰字为食者即是以禅悦为味也谓以啰字之慧火除烦恼之暗资智慧之明故云但以啰字为食也。

　　【疏】当作转轮印等者今疏但指前所作者此前所作言通经及疏若准疏说先作反背手合掌以二地指反相勾令右加左上余水火风三指亦返相勾末后捩二空指令至掌内相拄是也若准此说诚实难作若依经说谓以定慧手五轮皆等迭翻相钩二虚空轮首俱相向是也对疏所说却不难作颂曰是名为胜愿吉祥法轮印世依救世者悉皆转此轮。

　　【经】阿阇梨真实智品等者梵语阿阇梨此云轨范师谓能以如来秘藏轨匠于人故以为名言真实智者真实者即阿嚩啰诃佉五字等真言也谓彼声字体离妄倒名为真实智者达解智是能解真实是所解是真实之智又真实智是所得所证之法阿阇梨是能得能证之人亦依主释故曰阿阇梨真实智品又上来虽已广说阿阇梨方便作漫荼罗之相是中复有阿阇梨真实之德犹未广说今执金刚复请说之故此品来。

　　【疏】上文俄若拏那摩等者释妨难也谓因上言一切言音皆以阿字为首等遂有疑妨若一切言音无此阿声则无有可说者即如俄若拏那摩五字即当大空之点又是离阿之音何关阿字而言一切言音皆从此字为首等耶今释先纵上文俄若拏那摩虽云离阿声夺云然阿有内外二种之声其俄等五字于阿字外声虽无而不得离于喉中内声之阿字也。

　　【疏】即是无量义处等者谓此阿字是一切真言之心如人有心则诸支分有所能为又此亦同法华无量义处三昧能遍出生一切世出世种种诸法故以为名。

　　【疏】离一切戏论等者谓此阿字是一切法本不生义名之为心真言此心真言即是能遍生世出世间一切之法虽生诸法即是不生而生离诸戏论戏论即造作也由戏论息故而巧妙智生巧妙智者一切智智之别名即如来成所作智也故曰离一切戏论等。

　　【疏】布诸支分等者此中大旨若着身辨即心及支分若局字谈阿字是心众字即是支分有心定有支分有阿字定有一切字是故梵云阿伽罗是身支分质多是心即理此等字是支分阿字是心是故有身支分定有心有理此等众字定有阿字不得相离也言牙文者下品说从咽下腭上乃至顶上即是支分今云即是自心心是主故心咽下等皆布之上下互显故曰互文。

　　【疏】佛谓从子有果者暗用字门释佛与正觉也即初阿字菩提心而为种子从此种子即得暗子菩提之果得果不舍因门即有长声恶字正觉之方便也。

　　【疏】谓言说理证真等者行者遍此二法之中也谓如理而作如理而证言故重言一切一切者上即上半偈中一切字也下即下半偈中遍授字也乃是依法如理布一切处耳。

　　【疏】即哩比字等者此即哩比此云增加即当伊伊乃至污奥等皆是从阿字增加之故云即哩比字等。

　　【疏】假令迦字等者谓有难云若凡开口皆带阿声即一切言音由阿字得成者且如言迦字时但于喉中作短裓声未成迦字何有阿字通释云假令迦字作喉中短裓声不道迦字即迦字体不得成须要加阿字迦字方得成就又假令喉中短声裓字亦不离喉中短声阿字故知一切字因阿字发起也。

　　【疏】当知阿字不生等者谓迦是作义由加阿声即异无作则其义相应等言他仿此者如野是乘义若加阿声即名无乘乃至诃因义若加阿声即是无因是故阿字无生诃字无因其义即是相应和合成也。

　　【疏】然一切非身亦皆遍等者不但遍布于行者身诸支分亦遍于漫荼罗故云非身又遍漫荼罗诸支分中故云非身。

　　【疏】即同于涅槃等者谓行者即多染欲心与真实慧心即同乳酪等五种之味而相合聚故同涅槃共一味也。

　　【疏】寻念如来等者行者既自安住阿字金刚相应之座寻当观念三世诸佛与己身无二唯独自明了耳。

　　【疏】如来一百八号者谓阿阇梨不但即是佛菩萨持金刚等亦是遮那如来一百八种名号一百八名号者上已引之。

　　【疏】尾是空等者释经中毗纽天也上疏牒经处已训为毗瑟纽今此释彼毗字正是尾字尾字本体是嚩字是言说离义离言说即名毕竟空言瑟纽者又是空谓此天乘迦娄罗鸟行于空中自在无碍由此义故复名为定即是空定此上依第七疏云定是佛四神足者彼疏又云释迦那罗延亦复如是乘大势金翅鸟王飞行毕竟空中截生死流转取应度之者故以为名今此中言是佛四神足者即彼义也四神足者神谓神变足者是定神所依故故对法云由成满三摩地力发起种种神变事故四者是因从因受称由神足因而有四种又大钞云谓由此四方能修定故对法云欲三摩地者谓由殷重猛利乐欲恭敬方便得三摩地勤三摩地者谓由无间方便触心一境性即常精进无时暂间心三摩地者谓先修定触心一境性由于前生数修定力令彼种子功能增长由种子力心任运于三摩地随顺转变由此速证心一境性即劣定名心也观三摩地者谓由闻他教法内自拣择触心一境性即闻思慧也。

　　问神足唯定何故言四。

　　答足因有四故言四也斯乃从果名神从因名四当体名足故云四神足也。

　　【疏】造立世界主等者即释经中世界主三字也谓世界成时依于空轮而起风轮如是火水地轮次第造立各有其主即是地水火风空五大也此五各随所主而得自在故名为天五大之天名五大天也。

　　【疏】迦罗时等者释黑夜也梵语迦罗此译云时即三时等言即是我也者外道所计也若准普通真言藏品中释者具足梵音云迦罗啰底哩(二合)迦罗云黑啰底哩云夜即黑夜神也乃是更互显示耳又底哩名三即夜三时也言谓阎摩者也此阎摩梵语名平等亦名煞者今俱取之即平等煞也今此中阎摩普能煞害众生烦恼故名平等煞者。

　　【疏】谓道其名者即说道其阿阇梨名也谓阿阇梨亦即是如来也。

　　【疏】即是比丘等者皆是漫荼罗中所具者也。

　　【疏】亦外道有此等者此一切智外道亦各谓是一切智者今即是者如实是也非如外道等但有空名耳。

　　【疏】财富者即毗沙门天也正梵语吠室啰末拏吠此云多室啰末拏此云闻多闻天王也谓此天王具多财物故以为名。

　　【疏】处谓一切种智等者处者即遍也经云遍一切乃一切种智之别名也由住阿字菩提心之定故从阿字而出阿声由声起智而分别之谓阿者本不生由本不生即遍一切故此遍一切名一切智也。

　　【疏】乃悉遍一切情等者情谓漫荼诸位非情谓门界幢标也。

　　【疏】当有诃字等者此中吽字即是也谓前来说诃字是风恐人生疑故令更问又云即是即指吽字也。

　　【经】布字品者布谓安布字即字门谓此从迦佉乃至暗恶等一一皆是入法界门字即门故故曰字门又字是所布布是能布作依主释行者将一一字从咽下腭上乃至顶十字处分明安布心常现前如是行者即得名为成等正觉乃至名为一切智者故曰布字品也。

　　【疏】资财具一切法财者若能如是依法布之者即是资财谓如来法财以给一切众生而无匮乏故以为名。

　　【经】受方便学处品者真言行者从师禀受具足方便修学之处即十种修行句也受者禀受从师禀受故方便者权巧也谓以巧权而修行故故曰方便言学处者学谓修学处谓处所即目于十种戒法此十戒法乃是行者所学之处故名学处俱目于戒方便是行者巧智由此巧智受此学处即成不共不与二乘外道等共故方便属能学巧智学处目所学戒善所学戒善从能学巧智以立名是方便之学处又受谓能受戒是所受所从能以立号是受之方便学处佛前说入漫荼罗为弟子授戒时即合说此戒为未及说之今腾前起故此品来。

　　【疏】金刚手于经首已问等者金刚手菩萨于入漫荼罗具缘品中已问真言行菩萨所住之戒言经首者即是经中最初发问住戒之相非是经之前首故曰经首。

　　【疏】无疑虑等者谓如人在于分岐之路则疑惑莫进菩萨未住此戒时于诸所行疑惑不决由住此故于所修行心得决定故曰无疑虑也。

　　【疏】以如来眼观者谓五眼之中用佛眼观故曰如来眼等。

　　【疏】今此戒即是等者即梵网经序是一切众生戒本源自性清净亦是涅槃经所谓性自能持戒也故梵网石壁疏云本源自性清净者戒性为虚空故彼自引下文释云有缘非无因既属因缘即是空义滹水钞释云一切众生自性戒此是相相即有为也本源清净者谓即真如真如即性是无为也意说此一切众生所持自性戒家所依真如从本已来自性清净与诸染法不相应故复与诸法为所依故名曰本源等若此中释者一切众生自性本源者即本觉菩提心体离一切杂染戏论一切有为无为万善功德无不从生故以为名若秘释者即是阿字法界本不生之体也此字能生一切诸法若舍阿字自然之智则一切善法不得生故又如虚空本性清净远离一切执诤戏论故曰今此戒即是等。

　　【疏】如涅槃鸯掘等者今令引鸯掘魔罗者欲释成方便之意也彼经云尔时世尊说偈告鸯掘言汝来鸯掘魔出家受三归时鸯掘魔以偈答言此乘是大乘说名无碍智一乘一归依佛第一义依佛法是一义如来妙法身僧者说如来如来即是僧法及比丘僧二是方便依如来非方便是第一义依是故我今日归依于如来于诸归依中如来真实依如欲食兴渠应当取真实舍真求虚伪自他无利益如是愚痴人千医莫能救如是舍一依修习方便依是前群痴众千佛不能救乃至佛告鸯掘汝当受持不煞生戒鸯掘魔罗以偈答言我今定不能受持不煞戒我当常受持断绝众生命所言众生者无量诸烦恼若能常害彼是名持煞戒等。

　　【疏】如声闻有四重禁等者此偷兰遮译为大罪或云粗恶即七聚中第三聚摄体兼轻重今煞盗等亦尔如煞若于三昧耶戒中作第四于一切众生作不利益戒说即属于重若于此中作方便戒说则属于轻但是偷兰非极重也。

　　【疏】若舍阿字等者阿字是菩提心由菩提心故则有阿字大悲地波罗蜜等成佛之根若舍之者则绝成佛之根一切万善而不得生故曰若舍阿字等。

　　【疏】第六不应于等者此与前三昧四重戒中第三悭法名同为一为异耶名虽是同宽狭迥异彼中虽于一切法不得悭吝然须观察不得差机即宽于此也。

　　【经】吾今演说差别道等者谓佛为金刚手分别演说二乘乃至世人等差别之道及此中独一法界如如之道故云吾今演说等。

　　【疏】犹如无种子等者破外道不平等见也谓外道计神我而生一切以不知佛法正因缘故是不平等见犹世华果不从种子而有则无事处石女儿者如人谓石女生两儿一白一黑石女本自无儿更分白黑即自语相违又如有人言我今能以空华而结为鬘斯亦妄语是故若离正因说有果者无有是处也。

　　【疏】复有著于断常等者即断常二见也皆以未知缘起法故有如是计也然佛法中以知因缘有故则离无见以观自性空故不生有见若了如是有无之义而不堕于断常则因果义成就也。

　　【疏】如虫食木等者谓外道等十善之名滥同佛法如虫食木偶然成字彼虫何曾分别是字非字如彼外道但从久远相承遵行是法而不知世出世异故不可为比也。

　　【疏】以入一切平等者此菩萨以入阿字一切平等本不生法界中而修行此一道法门故则与显露常教不得共也。

　　【疏】梵音眼有二名等者一云宁怛啰即当慈目二云斫屈所即当悲眼更互亦得故曰梵音等。

　　【疏】先说不煞相等者谓乃至舍一切刀杖等等即等自他赞喜等言煞法者梵网疏云法谓轨则如沉舟减灶等缘谓外境有其总别别即穷困职役风俗娱乐等总即弧矢剑戟乃至鹰犬手足等因即内心通于三毒为利屠害等贪为因以怨报怨等嗔为因不识罪福或戏或好等痴为因但除贪嗔外所行之煞皆痴为因也业者谓煞事即正作也或以此为业荣身益家上通下局细思可知然前三具足方成此业阙则不成故也言乃至有形者摄一切故不同小乘害畜唯轻害人为重佛性平等无非父母故云有形言永无害意者深防意地也。

　　【疏】亦当为彼至因缘者此菩萨方便持戒虽经中所制乃至一切下至草线不得专取然当为彼一切悭鄙之者而作乏匮因缘乏谓阙乏匮者闭也若不修施业则阙乏闭匮当果之种恐成如是匮乏因缘是以菩萨悲愍彼等方便盗取破彼匮乏因缘如下广释。

　　【疏】然恼害心略有九种等者明起煞缘也谓于一人上说为九种恼害之心一我身者为他于己而起种种恼害之缘而生嗔恨遂行煞业二者及恶我善友恶(安固反)谓嫌恶谓我之善友汝却嫌恶而起嗔害三者我之怨家汝却与好面嗔害此之三缘通于三世而成九种故云然恼害心略有九种。

　　【疏】然深观即同元为戒者菩萨方便持戒但为成就菩提之因而无能所之取即是无为戒也若此中义以阿字本不生句观之即是秘密不思议缘起之无为戒也。

　　【疏】如智度论尸波罗蜜中者彼论云若自有妻受戒有娠乳儿非道如是犯者名为邪淫。

　　问曰人守人瞋法守破法应名邪淫人自有妻何以为邪。

　　答曰既听受一日戒堕于法中本虽是妇今不自在过受戒时则非法守有娠妇人以其身重厌本所习又为伤娠乳儿时淫其母乳则竭又以心着淫欲不复护儿非道之处则非女根女心不乐强以非理故名邪淫等。

　　【疏】然亦有方便而作粗语者如无畏三藏初自天竺至玄宗谓三藏曰师不远而来故倦矣欲于何方休息耶三藏进曰臣在西天时常闻大唐西明寺宣律师持律第一愿往依止玄宗可之宣律禁戒坚苦梵修精洁三藏饮酒食肉言行粗易往往乘醉喧竞秽污茵席宣律不能甘之忽中夜宣律扪虱将投于地三藏半醉进声呼曰律师律师扑死佛子耶宣律方知其异人也整衣作礼而师事焉此其方便也(四十一)。

　　大毗卢遮那成佛神变加持经义释演密钞卷第九
卍新纂续藏经第 23 册 No. 0439 大日经义释演密钞


　　大卢毗遮那成佛神变加持经义释演密钞卷第十

　　燕京圆福寺崇禄大夫捡校太保行崇

　　禄卿总秘大师赐紫沙门　觉苑　撰

　　【疏】乃至野干师子因缘者如四分律云佛告诸比丘当听古昔有两恶兽为伴一名善牙师子二名善搏虎昼夜伺捕众鹿时有一野干逐彼二兽后食其残肉以自全命时彼野干窃自生念我今不能久与相逐当以何方便斗乱彼二兽令不复相随时野干即往善牙师子所如是语善牙善搏虎有如是语言我生处胜种姓胜形色胜汝力势胜汝何以故我日日得好美食善牙师子逐我后食我残肉以自全命即说偈言形色及所生大力而复胜善牙不能善善搏如是说善牙问野干言汝以何事得知答言汝等二兽共集一处相见自知尔时野干窃语善牙已便往语善搏虎言汝知不善牙有如是语而我今日种姓生处悉皆胜汝力势亦胜何以故我常食好肉善搏虎食我残肉而自活命尔时即说偈言形色及所生大力而复胜善搏不能善善牙如是说善搏问言汝以何事得知答言汝等二兽共集一处相见自知后二兽共集一处瞋眼相视善牙师子便作是念我不应不问便先下手打彼尔时善牙师子向善搏虎而说偈言形色及所生大力而复胜善牙不如我善搏说是耶彼自念言必是野干斗乱我等善搏虎说偈答善牙师子言善搏不说是形色及所生大力而复胜善牙不能善若受无利言信他彼此语亲厚自破坏便成于怨家若以知真实当灭除瞋恼今所至诚说令身得利益今当善降伏除灭恶知识可煞此野干斗乱我等者即打野干煞尔时佛告诸比丘此二兽为彼所破共集一处相见不悦况复于人为人所破心能不恼等。

　　【疏】欲无别语等者此中别字抄写误可应是利字故下疏云虽作无利然以无利而除彼无利之事亦如下华严说善见童女即是也。

　　【疏】此即不贪因缘也者结成不贪戒也。

　　问前煞盗等皆明方便此何不尔。

　　答贪宽故如不煞中有异方便如大蟒欲伤五百商人菩萨为护他故以大慈悲害之令蛇免罪生天𧷮人悉免蛇患岂不是于大慈悲而生贪耶略示一隅瞋亦可悉耳。

　　【疏】此间有两行至不诠者则指经瞋戒未梵本有两行为重剩故不诠说也。

　　【疏】应遍一切处等者谓遍情非情处名一切处非情处者如上不煞戒中引迦叶佛时比丘为株杌所倒生瞋受蟒身等是也。

　　【疏】以此观于实相等者谓观一切顺违染净怨亲等法皆是实相此中云观实相者即观十缘生句也行者凡遇一切境界皆作此句观之且如此中观虚空句时谓观空中本无我人众生寿命以心迷乱故而生我人等种种妄见故第二疏云如人以疾病及非人等种种因缘其心迷乱妄见净虚空中有种种人物形相或可怖畏或可贪着若得本心时则知如此事生时不染虚空灭时亦非还净毕竟本来不碍空亦不异于空今此菩萨若他种种加害之时但如此观之既皆是虚空则不生瞋彼之心故云以此观于实相等也。

　　【疏】是随烦恼等者此随烦恼即指害曲谄也谓邪见由此为因方得有故此一行非是经句应是注辞随抄写者便下如悉昙等非经句者皆合作注写之故下又云中有重故不诠也。

　　【疏】逐上九戒等者上九种戒皆有持戒之语若倒此者应于煞害生命不与取欲邪行乃至瞋恚等上皆置应当舍离之言谓应当舍离煞害生命乃至应当舍离瞋恚故云逐上等言应言持不煞等者若言持不煞戒是随顺持若言持煞戒是方便持也。

　　【疏】无四沙门果等者即无须陀洹斯陀含阿那含阿罗汉之四果言等者等彼一乘菩萨故也。

　　【疏】转为彼恶等者此之转字乘前二个转字而起谓邪见相是害是曲是谄今持戒力转害曲谄为无害曲谄故云转也。

　　【疏】如彼良医等者如涅槃经云善男子如有国王遇病崩亡储君稚小未任绍继有旃陀罗丰饶财宝巨富无量多有眷属自以强力伺国虚弱箕居王位治化未久国人居士婆罗门等亡唯逃走远投他国虽有在者乃至不欲眼见是王或有长者婆罗门等不离本土譬如诸树随其生处即是中死旃陀罗王知其国人逃叛者众寻即还遣诸旃陀逻守逻诸道复于七日击鼓唱令诸婆罗门有能为我作灌顶师者当以半国而为爵赏诸婆罗门闻是语已悉无来者各作是言何处当有婆罗门种作如是事旃陀罗王复作是言婆罗门中若无一人为师者我要当令诸婆罗门与旃陀罗共住食宿同其事业若有能来灌我顶者分半国之封此言不虚咒术所致三十三天上妙甘露不死之药亦当共分而服食之尔时有一婆罗门子年在弱冠修治净行长发为相善知咒术往至王所白言大王之所敕使我悉能为尔时大王心生欢喜受此童子作灌顶师诸婆罗门闻是事已皆生瞋恚责此童子汝婆罗门云何乃作旃陀罗师尔时其王即分半国与是童子因共治国经历多时尔时童子语其王言我舍家法来作王师然教大王微密咒术而今大王犹不见亲时王答言我今云何不亲汝耶童子答言先王所有不死之药犹未共食王言善哉善哉大师我实不知师若须者唯愿持去是时童子闻是语已即取归家请诸大臣而共食之诸臣食已即共白王快哉大师有是甘露不死之药王既知已语其师言云何大师独与诸臣服食甘露而不见分尔时童子更以其余杂毒之药与王令服王既服已须臾药发闷乱躄地无所觉知犹如死人尔时童子立本储君还以为王作如是言师子御座法不应令旃陀罗升我从昔来未曾闻见旃陀罗种而为王也若旃陀罗治国治民无有是处汝今应还绍继先王正法治国尔时童子经治是已复以解药与旃陀罗令其醒悟既醒悟已驱令出国是时童子虽为是事犹故不失婆罗门法其余居士婆罗门等闻其所作叹未曾有赞言善哉善哉仁者善能驱遣旃陀罗王善男子我涅槃后护持正法诸菩萨等亦复如是以方便力与彼破戒假名受畜一切不净物僧同其事业尔时菩萨若见有人虽多犯戒能治毁禁诸恶比丘即往其所恭敬礼拜四事供养经书什物悉以奉上如其自无要当方便从诸檀越求觅而与为是事故应畜八种不净之物何以故是人为治诸恶比丘如彼童子驱旃陀罗尔时菩萨虽复恭敬礼拜是人受畜八种不净之物悉无有罪何以故以是菩萨为欲摈治诸恶比丘令清净僧安稳住流布方等大乘经典利益一切诸天人故善男子以是因缘我于经中说是二偈令诸菩萨皆共赞叹护法之人如彼居士婆罗门等称赞童子善哉善哉护法菩萨正应如是若有人见护法之人与破戒者同其事业说有罪者当知其人自受其殃是护法者实无有罪等。

　　【疏】此中欠十行等者此中者即指此品下七行经文十是七字谓此七行经说四重戒即是漫荼罗品中三昧耶戒言欠者梵本中有应翻译时为似重故削去故名为欠今添入者文有少异尔彼中第一戒云不应舍正法此中云谤诸法又下二行半异于彼中即其异也。

　　【经】说百字生品等者说谓宣说即能说也百字者字有百故带数为名生者出生流出义也谓此百字从法界生法界即暗字百字是所生法界是能生亦可百字相生又说是能诠百字生是所诠作依主释自此已下来意如科不欲繁指。

　　【疏】座义更问之者谓此座义即是阿字真言即此阿字是金刚座经虽不言于义合有以此暗字真言行者观此三昧句本来不生安住此中是故阿字名之为座故悉地出现品云大金刚地际时加持下身为说此法故而现菩提座最胜阿字同大因陀罗轮中思惟一切说名瑜伽座等即是说此阿字而为座也又或可即以暗字名之为座谓此暗字即是大空故法华诸法空为座如前已引故曰座义更问之也又此三三昧是万法依处故曰座义更问。

　　【疏】圆满三法等者谓由安住此座故即能成满理行果三种之法谓阿阿暗也菩提心理也大悲行也方便果也。

　　【疏】若翻为放光等者此暗字若以义翻为放光者如下疏云此真言慧光能破一切无智之暗犹如大日出时众暗自除普为一切众生顿除一切无明之暗虽作此翻但得理之一分故亦未尽若翻为遍出者即行果俱得下疏云我以此真言门故随类普现色身遍法界一切众生之类随彼种种喜见之身能一时普现其身称其心欲而为示现等以是故云大都是遍出之意也。

　　【疏】一切种类中者此句经中无应即是下故当一切种句应俱作注用之览者详焉。

　　【疏】然此字轮最中等者此字轮而有三分谓于内心置暗字真言之王为第一分次于暗字之外置迦(上)迦剑脚等百字四轮为第二分次于四轮之外置伊(上)伊等一十二字为第三分与上字轮品大体是同今此中言次外一轮有十二字者含密意示谓于第一分置暗字已次外第三分置十二字然后于第二分置百字次第如是非指第二分为外一轮如尽大悲漫荼分为三院先于中胎置本尊为第一院次外置诸菩萨眷属为第二院次最外置释迦眷属为第三院若作五轮随一轮中有二十五字五轮总有一百二十五字即不应品题虽标五轮但彰其四含密意故其密意者虽列四轮然五轮义足谓第一短声阿字轮名菩提心轮第二长阿字轮名大悲行轮第三暗字轮名为大空轮第四恶字轮既证大空万行休息返本还源名涅槃轮更有第五长恶字轮谓已证涅槃众生缘感现起加持方便名方便轮然此五轮第二大悲是行是因第三大空是证是果因果互取故但说四虽说于四五轮不阙故成百字如字轮品中明之又解若依疏指别师所释取四轮中俄若拏那么等二十字在外伊等十二字同圆布之不须因果互取则五轮备矣故曰若作五轮至更问等今以图寄示之令易见故三院经言第一𦘕本尊第二𦘕释迦非是第二院中𦘕释迦盖密意也言布于百字者谓第一轮取ka kha ga gha ṅa 迦佉誐伽仰ca cha ja jha ña 者[木*奢]惹阇壤ṭa ṭha ḍa ḍha ṇa 吒侘拏荼脓ta tha da dha na 哆他娜䭾曩pa pha ba bha ma 波颇么婆莽此五类二十五字皆是短声短声者谓带上入故云短声为第一菩提心轮次取前五类字各加傍𦘕谓kā ṅā ṭā tā pā 迦遮吒多波等长声字为第二大悲轮长谓带平去声也次取前五类字各上置空点谓kaṃ caṃ ṭaṃ taṃ paṃ 甘占詀檐𠰢(平)为第三方便轮次取kaḥ caḥ ṭaḥ taḥ paḥ 脚斫啅哆博等皆是短声急呼为第四涅槃轮即是百字真言轮也。

　　【疏】若作五重布至更问等者今疏标作五重释为四轮令更问之者谓此字轮品章百字。

　　【经】百字果相应品者百字如上释果者所获悉地果有多种悉地该𦘕对因称果是百字之果故相应如上释以定慧为体谓此定慧能与百字果而相应故是百字果之相应故俱依主释。

　　【疏】尔时毗卢等者此牒经也经中但尽四行疏依梵本而别出之未及询练三藏弃世上下多有此例。

　　【疏】不空见之身者释迦出世三乘五性无不蒙益即同利见大人故以为名也。

　　【疏】殊异者者此殊异字经句所无疏牒经处有之谓虚空遍一切处如来二三昧耶亦遍一切处今但取此少分相似故以为喻然如来三三昧耶身有无量不思议事非世间虚空之所能喻故云殊异处虚空界也。

　　【疏】检华严心义者彼经觉林菩萨偈云若人欲了知三世一切佛应观法界性一切唯心造乃至譬如工𦘕师分布诸彩色虚妄取异色大种无差别又云心如工𦘕师能𦘕诸世间五蕰悉从生无法而不造如心佛亦尔如佛众生然应知佛与心体性皆无量等疏主令检华严盖为众生不了自心若了知之即名如来也。

　　【疏】尚非菩萨之境等者如来语言庄严若舍加持之力十地菩萨尚非其境界况生死中人岂得闻乎故如来密印慧经云除盖障菩萨于法会中欲知佛身量故令大目连寻之目连上至梵宫犹睹如来若对目前佛身威仪说法音声与本无异乃至尽其神力往诣他方佛土亦不异梵宫尔时除盖障菩萨以目连不能测故自往观察过十方各如恒沙世界皆见如来不起于座而演说法乃至周极十方尽其势力亦复如是等故此庄严之相从佛心真言胎藏生非众能知故云尚非菩萨境等。

　　【疏】种种庄严六十种等者种种庄严者华严不思议品云如来具足六十种音声一一音有五百分一一分有无量百千清净之音以为严好言六十种者华严第十回向品云佛子菩萨摩诃萨复以此法施所生善根如是回向所谓令一切众生得净妙音得柔软音得天鼓音等言者等六十四种音声如华严疏云复有处说六十四音以声有八转谓体业具为从属依呼是八转声各有八德所谓调和声柔软声谛了声易解声无错谬声无雌小声广大声深远声八八则有六十四种故云种种庄严等。

　　【疏】如六根净品等者虽标六根但取舌德言尚能以等者即法华经舌根偈文也。

　　【疏】非是二菩提等者法界无量菩提等遍如漫荼罗三重上从中胎遮那下至外院非人等类各各随类有无量眷属菩提俱遍何以故皆法界故故曰非是一等。

　　【疏】八色修菩萨道等者八色即八相也谓入此大智灌顶门住佛种性之者得四种无量由得四无量故即能称缘示现赴根设利亦复无量所谓成等正觉十力降魔作师子吼等修菩萨道示现八相作诸佛事故下疏云或示其上行菩萨道八相成佛本生事等无量无边故曰八色等。

　　【疏】即知心无量等者真言行者由依百字轮入灌顶门生在佛家即是住菩萨种性之中是故即知心无量等谓知暗字是一切真言之心名知心无量由知暗字心无量故即知阿(上)迦等身亦无量由知阿迦(上)等身无量故即知长阿迦等智无量(长阿慧也)由知长阿等智无量故即知暗字虚空无量(谓加空点)下明所以可知。

　　【疏】即是成正觉等者行者若得四无量心时即是成正觉暗字转也即是具十力长阿字轮也降四魔恶字轮也即能无畏师子吼乃长恶字方便轮也此中隐互释之细寻可悉。

　　【经】百字位成品者百字如上释位者住处即字轮也此之字轮或作三重或五重等俱名为位百字之位百字即位依主持业二释皆得成谓成就行者依此观行而能成就彼位即能成从所成位以得名是百字位之成依主释也。

　　【经】尔时薄伽梵等者此有十三行偈次第答所问前四偈半是答谁能知问从被能有知此等三偈半是答生问从常恒于内外等五偈是答处问也。

　　【疏】此华台等者行者于瑜伽中观于自心同八叶莲华此华圆满光明清净世间无物可以类此唯有圆镜少分相似故取为喻谓如明镜涵光于中虽能出现种种形色然有所不照亦不能普现净心之镜则不如是圆现法界普照十方世间之镜岂得为喻但欲令行者得意忘言耳故曰此华台等。

　　【疏】如上瑜伽法中等者如上者指上相应等类而更释之此文是答真言生处生处即是心位为欲令人易解故说喻如圆镜于此圆镜中观一字真言之王若得相应即见本尊本尊有多佛菩萨二乘八部等色像亦别喜怒怡笑青黄男女手印等故令检问如成就悉地品偈云摩诃萨意处说名漫荼罗诸真言心位了知得成果诸有所分别悉皆从意生分辨白黄赤是等从心起真言住斯位能授广大果(即是现于本尊)念彼莲华处八叶蕊敷华台阿字门光晖普周遍深居圆镜中应现诸方所乃至知心性如是得住真言行此中大意为令行者了知自心即是真言住处离此心处别更无法此心即是汗栗䭾心知此心故即得一字真言之体由得真言体故即见自身本尊差别之相如是差别之相不出一字真言之体其由江河竞注而昆源湛湛嵩华争高而地载平平故曰如上等。

　　【疏】以离一切相等者离相之观随教差别而有多门今此之中亦须体解若得意时省切易就如行者心圆明中见本尊时勿生法爱当作影喻观之即十缘生句中第四镜像第七水月喻也若于字门中观时当观瑳字瑳者一切法如影像不可得义其实一一字门皆能对治但以瑳字影像言象显故且举之耳。

　　【疏】师说未分明等者今指无畏三藏解说未得分明此更访获梵本已来且可具依其所标牒之义次第属配放像别解释之谓此中若依经合于秘密主已下牒之今却从前偈末后二行牒者盖取义便要作引生下文之势亦不乖理也所以令更问之。

　　【疏】若别作此说等者谓上从缘所生之法即是第一无相亦不离于诸相却非不即是第一无相不离于相之法而强以名言诠说谓别有无相之法若作此强以名言诠说别有无相者即同外道计断空矣。

　　【疏】因如镜等者因是菩提心即如镜也业是大悲行即如身也是二和合则影像现即大空也如行者等者谓真言行者以如来三业为镜自身三业为面如是自他和合故有悉地像现又以自业为镜佛业为面自他更互平等平等悉地影生如是皆以四不生句观镜像喻谓自不生他不生共亦不生不无因缘而得生起即是此中镜喻矣。

　　【疏】展转相见者此相见者相字通平去声见字通显现读谓若内外相因更相分敷佛即是我我即是佛于是中间而无障碍名为相见若行者三昧中谛了分明而无错谬名为相现也。

　　【经】观是法缘等者转释上文互相缘起无间断义缘者藉待谓影像法与通达慧更相藉待而有作业如是作业因缘性空故曰观是法缘等。

　　【疏】因观此法等者因由观此镜像之法但从缘有俱不可得而实常空能观之慧岂可常有是故绝诸戏论离于言说故曰因观等言若不说等者释成上无间断义谓成佛已说法由观法成佛乃至此慧从缘法生复还成法故曰若不说等。

　　【疏】法是离诸相等者释法缘通达慧句也由此离相之法引生通达法性之慧由通达慧即能见法是故互相发起耳。

　　【疏】因知法空寂等者释成通达慧缘法句也谓由有分别之慧能达空寂之法空寂之法由慧得显由此互相缘起即是诸法性空之义故曰因知法性空等。

　　【疏】如人眼初见白时等者此喻释意能生意也言初见者即率尔遇境谓初得总相未能分别是白是黄次乃至心生分别此是白色异于青等如此解时令心于白而生染着是名心生若了知此但从缘生即得离染离染之心由本净意生即是意能生意故曰如人眼初见等。

　　【疏】作时为于等者作时即作观之时即四运第三也四运者谓未作欲作作时作已此当第三观白色之心不从外来非从内出但从缘有即达性空非同维摩见色与盲等知法与痴等也。

　　【疏】不用此无字也者经云如内观意中漫荼罗疗治热病即时除愈无有疑惑今云不用此无字者疏引梵文释之梵音刹那提婆尾末底译云即时无疑谓于提婆下有引声义当无字既婆下引声即当无字更不须别置无字若别置时即是重也是故疏云刹那提婆无疑令用提婆下引声无字不别用此无字也。

　　【疏】若法如是等者因上经云观是法缘通达慧乃至无住性空今从彼意起也应云若观是法缘慧乃至递为作业无住性空者云何于此性空之中从意生起影像耶又下展转问起此中意从心生之事谁人能得了知耶。

　　【疏】佛既说喻等者此答前问也从此至下第五行至身语亦然也是答云何从意生起影像问又从次又引喻下至亦如是可解七行是答谁能得知问也。

　　【疏】且如除热方便等者如欲除灭热病之时作圆漫荼罗其色正白中置vaṃ 鑁字谓圆坛白色鑁字皆取于水为除热故言或种子字而上安点者或字不定种子字者即va 嚩字也谓或置嚩字或上安点随应俱得言余类此可解者谓方坛黄色当置阿字或置暗字皆属地故作增益故若三角坛赤色而置ra 啰字或置raṃ 囕字皆属火故作敬爱故若半月坛中置贺ha 字或置haṃ 含字皆表风故作降伏故故曰类此。

　　【疏】然其大意等者此百字住处成就之法此中大意作成就者须得先依前品证得相应方能入此漫荼罗实相成就大空之坛由成此故如上方圆三角半月黄白赤黑等无所不有也言然不以此慧方便者此百字位成品由真言行者于上来字轮品等中已先修习秘密瑜伽行故得成此果此果广大无所不遍已上纵也夺云然不以此中镜像虚空幻化等喻而为方便观空实相洗涤其心令尽分别之垢犹是世间之法则不能成入漫荼罗实相大空之坛故曰无所不有等。

　　【经】百字成就持诵品者百字成就如上已明但示有其相今此正说瑜伽行者于漫荼中正作加持念诵之法上四字是所成就百字之法下二字是能成就持诵之人人从法以得名故曰百字成就持诵等。

　　【经】真言救世者等者此明经正说持诵者相应之相也真言即百字也此真言即同于救世之尊故云真言救世者身身者前一是真言谓此真言积聚多法而成故名为身下之身字即持诵假者此二是一无其别异之体分故又此二身各有上中下分各生无量身分俱是一体故云身身无异分言意从意生等者前是有分别意后是无分别意有分别意从无分别意生故云意从意生令善净除者由意净故能善净除一切障垢由无垢故普皆有光普谓支分或目真言或属行者皆有支分故于如是支分流出光明而作诸佛事故曰令善净除等。

　　【疏】又喻如虚空非众生等者空中无众生无寿命摩纳婆等但众生心迷乱故而生如是种种妄见非众生数者虚空非可见法如人以病疾或非人等种种因缘其心迷乱妄见空中有种种人物形相或生怖畏或生贪着虚空本来清净远离是相然与此为依言非寿者者又如虚空亦非寿命之者谓有外道计一切法乃至四大草木等皆有寿命如草木伐已续生当知有命难者云若见斩刈还生以为有命则人断一支不复增长岂无命耶当知虚空非寿者耳言摩纳婆者此云胜我智度云有计神我在身心中微细由如芥子清净名为净色初受身时最在前受故名胜我言作者者是谓有一类外道计自在天是常能生万物难者云若众生是自在子者若自在天作众生者谁复作此自在若自在自作是则不然如物不自作若更有作者则不名自在如十二门论广说又胜数外道计我同虚空能造业受报唯识论说诸所执我略有三种一者执我体常周遍量同虚空随处造业受苦乐故二者执我其体虽常而量不定随身大小有卷舒故二者执我体常至细如一极微替转身中作事业故此作者受者即初计也等者等取下二轮破初执云初且非理所以者何执我常遍量同虚空应不随身受苦乐等又常遍故应无动转如何随身能作诸业故知虚空非作受者等言一切妄想者总结如上所计皆是虚妄情想作如是见今无分别法界虚空一切妄想所不能染虽远离一切分别无有去来然亦不异众生界一切众生依止作业皆由此法界而得成就不可能成事故便云有为有相也故曰喻如虚空等。

　　【疏】非但空而已者此等空之心是不可得空非都无所有而实有其自性所谓空自性者即不空矣即此十喻所明缘起甚深中道不思议毕竟不可得空非但空而已也。

　　【疏】空空性者即空不空也上一空即是但空次言空性即不空之性而不可得也谓以不可得故名之为空非是如上都无所有而实有其自性自性者即不空矣。

　　【经】阿嚩者此标示异门之相也阿是本不生下置嚩字者欲以嚩字证本不生义谓嚩者诠语言义由以阿字而加持故即嚩字语言本来不生由不生故即言语道断言语道断故心行亦寂是为三密加持之德阿是本不生体即当身密嚩是言语道断即当语密心行灭故即是意密。

　　问谓显异门证阿字者何不取毗声迦佉等字越此二十五字于下超声中取此嚩字耶。

　　答此以真言为宗以嚩字门证而相顺故又下数者欲示离繁超中间故故标此也。

　　【疏】空空之号从观而有等者谓空空性唯有名字毕竟求不可得是名空空言从心者从菩提心而生也故经云当等空心生所谓菩提心故曰空空等。

　　【疏】此声分去声者声即言也分字去声呼之谓一之分异于二三乃至十百千之分故名分异也。

　　【疏】二即此阿字等者此之二字非一二之字乃是上□次第重言之二也应云增长如次第次第即此阿字等想等者言唯想义也即是以下释上谓从一增至二从二增至三乃至转展增至百千方是为次第如是次第即是阿字等想等想者即唯想也谓唯想阿字由阿字故则有迦遮吒等增一而分异也迦遮吒等从阿而起犹如一二三等依空而立故曰即此阿等。

　　【疏】十六种空等者如大般若经显扬论瑜伽论辨中边论说谓内空外空内外空大空空空胜义空有为空无为空毕竟空无际空无散空本性空相空一切法空无性空无性自性空也。

　　【疏】乃至有形无形等者布列图位事类颇多不可备举故置乃至言有形等者谓如虚空本无烟云尘雾青白黄赤等种种形色以众生疾病或非人所持心生迷乱由此因缘遂见如上种种形色得本心时毕竟求不可得故名有形无形言有相无相者犹如虚空远离男相女相等由众疾病等同前说之名有相无相阿字亦复如是且如一切字上皆带阿字之画名之有形毕竟不离阿字本不生体名之无形又一切字随具造作迁变我慢如如第一义谛乃至因缘等相名之有相由阿字故亦复毕竟本来不生名之无相若广释时内外漫荼罗三位圣贤种种差别形相展转出生更互出入无量无边皆从阿字本不生中而流出之。

　　【疏】阿字假立等者谓于阿字本不生体上生起定慧因缘和合名为假立言加持者由如是因缘令真言门持诵之者速得同于毗卢遮那也故曰阿字假立等。

　　【疏】如迦字若上置横画等者应云如迦字若不上置横画即不成迦声以迦中阙阿声故此恐难显更以梵字释之谓迦字上横画即是阿声一(阿声也)(迦字也)若不以上横画安置在下字之上下字不成迦字何以故阙阿声故此疏若字下少一不字故云如迦字等。

　　【疏】或一切行不可得等者此行字平声读之即行止义谓梵云誐底也(二合)即是行也或一切法离战敌等者此彼二法即是相形名为战敌如善不善善名为此不善名彼又逆生死流顺生死流布施悭贪乃至智慧无明等相形之法名为战敌或一切法离我慢故等者梵语吒迦啰此译云慢慢谓自高者既有自高必有他下此是不平等见如三界六趣种种优劣差别无量乃至求三乘人犹有上地下地不平等见若观阿字诸法无生则无待对则知阿耨多罗三藐三菩提于法平等无有高下是故如来亦名一切金刚菩萨亦名四果圣人亦名凡夫外道种种恶趣众生等大悲漫荼正表此义也或一切法离怨离对等者此与阇字门战敌义为一为异皆有彼此相形待故然梵语各别义亦随异前战敌梵云社么攞此中怨对梵云拏摩啰前是战敌彼此相加此是怨对谓避仇仇故不相滥如第五疏或一切法离灾变等者梵语荼迦此云灾变或云执持灾谓水火虫盗等变谓星辰失度等漫荼具缘品中译作执持谓鬼魅所著或非人所持等或诸法如如离等者谓若见有能观所观是相待法今多字诠如如义谓涅槃如生死如二如毕竟无二即无待对若入阿字门如如本来不生故名之离也故曰诸法如如等或诸法离处等者梵语萨他(二合)娜此云住处即是非住处若见本不生际即住处不可得故曰诸法离处等或一切法一切施等者难娜云施言不与道相应者道谓字门不与阿字门道相应言如般若说者般若以无所得为方便故或一切法界等者梵语䭾睹此译为界界即体也谓一切本不生故即无体可得又界者分义即此众像在中之意谓漫荼中一切众像各持本位无相杂乱故也或一切法胜义谛等者此谛字剩梵语跛啰么他此云胜义梵语萨底也(二合)即云谛也此当娑字是故剩也漫荼具缘品亦指或一切法观无所得等者观何无所得耶为观施无所得戒无所得乃至智无所得耶无所属目应置有言谓观有无所得故此中脱落梵语婆啰嚩此译为有有即三有等漫荼品云一切法有不可得故又经中于观字上有诸字一切法诸观不可得故诸观即是有法此中少诸义亦不足故言此中释va 字等者谓今释此ma 么字是离缚义ma 么是空义梵语ma nta 满䭾此译云缚若将空义ma 么字释于缚义即文误也言此是现字形也等者释上来诸字现谓显现随一一法皆有字现即字是能诠能现法是所诠所现也。

　　【疏】皆从此中生等者此中者指上阿嚩至婆诃二十九字并阿字中长阿及暗恶共三十二字也言于一切至转者谓仰壤拏曩莽字体是大空故能于一切法自在而转一切法者迦等字也自在者无碍也转者旋也谓仰等五字于迦等诸法旋转无碍如世虚空无所不遍言此等随现者由仰等空句自在旋转随迦等显现之处而能成就正等正觉庄严相好言及此等等者及者兼并义不但遍三十二字处成就如来庄严相好兼复此等一一字复各为门各能随现成就正等正觉随形母等互相涉入展转无碍故置及言也。

　　【疏】谓上迦等等者谓迦遮吒多波五类声各有四字即迦佉誐伽等为二十字也者非语词也字即是也啰等字门之也字用此野字即佳a ā aṃ aḥ 此四等者此四字是菩提心大悲方便涅槃言并为者并前迦等二十八字为三十二也又一一字中各有三昧一一三昧各各皆具三十二相即相相无尽是名如来万德庄严耳。

　　【疏】此五字遍于定慧等者谓前阿阿暗恶前一是慧余三是定例下迦佉乃至娑诃定慧亦尔仰等五字皆遍彼中故云遍于定慧中言亦能成三昧者遍余三字也亦能成智慧者遍于初字也此义难明略以字形而显示之且将智慧声中剑字显者如迦字明之ka 迦者作义若加仰字空点kaṃ 乃成剑字即彰作义是空佉等例尔是各遍于智慧之中又ki 枳字是迦字之三昧若于kaṃ 枳上安置空点乃成颈字即此三昧亦属大空如枳字者济底比乃至𠰘等亦尔是各遍于三昧之中上以义当空点释之更以仰等本体辨者如梵语pa ṇca 半左是五若于跛字上不置空点却于左字置jhla 壤字即与跛字上加空点无殊梵法如是故又如梵语su ha 僧贺是师子若于僧字上不加空点却于贺字上安置ga 仰字即与僧上置点无异余皆例尔故云此五字遍于定慧中也言能遍成如来八十随形好者如以ga 仰字加于牙音迦等四字谓迦(短)迦(长)枳鸡上二是慧下二是定又加佉誐伽各有四字共成一十六音如牙音者齿音十六舌音十六喉音十六唇音十六如是总有八十故成如来八十随形好其实亦遍野等八字今但举初摄于后故故曰遍成如来等。

　　【疏】此中梵本等者指梵本一偈为是别处经文故不存也言所解此诸佛广行等者即是牒释前文随入此等一一三昧门等一段经文也。

　　【疏】问百字轮外等者前字轮说轮外安置伊(上)伊污奥等十二字或更将仰穰等五字俱于外轮而安布之今此中间更有何字安于迦(上)迦剑脚四轮之内盖依因果异门出入次第而问也。

　　【疏】答此须论因果也者答上所问迦等内外次第之义此中须依因果而分内外说之如下。

　　【疏】若修行者初发等者谓上迦(短)迦(长)剑脚等字若约修瑜伽行者从初发心次第进趣修行乃至方便究竟如是次第即是从因至果由中及外之义也。

　　【疏】若自果地而说等者谓已得究竟而不舍因门如是次第说者亦即以迦字在内次将野等七字次仰等五字最在外布置之其嚩字同于阿字之体谓此嚩字是超声八字中第四字从彼取来置住字轮中心何所以耶谓从果起应说法利他故嚩诠言说故即次第说迦(长)剑脚(长)行证涅槃方便故也更以轮显示之。

　　【疏】又从外引入等者上约从果至因自内向外今约从因至果自外入中轮形返上可知言更问者前字轮品仰壤等五字在百字内今此中在最外盖随门异说若究竟而论出入自在临时取意置之恐执一处故令更问。

　　【疏】又问就行者心中等者上来所示但是所观今问能观谓所观次第既尔故能观观行次第亦然故下答云凡进行有次第也。

　　【疏】观于圆明等者上来但说字轮更有印轮身轮形各别故若相融时即三而一即一而三随作一事三事皆成也。

　　【疏】即从我心而出等者谓即是从我唧多虑知之心而生出之当知处中之心亦复如是即内外相应之义也。

　　【疏】又云法身而有自在等者此劝信也为常途说法或云法身寂如虚空无所动作都未说具足如是之德以为凡起神变皆是有为用者此其不了也故下引四种之事以况之故不足疑哉。

　　【疏】问漫荼罗第一院等者指转字轮漫荼也彼中作如是说尔。

　　【疏】答如真言及手印等者指普通真言藏品及密印品言如来甲等者等取如来索如来舌牙唇铎商佉槊刀轮等方四十事皆在第四疏漫荼图位中是故答云如真言等。

　　【疏】问宝幢佛是何义者此已下有四问此初问也答四亦尔总意即是菩提心为因大悲为根方便为究竟次第即是阿阿暗恶恶(长)五字之义又是八心之义谓宝幢是种字心开敷华是根疱芽叶华之五心阿弥陀是成果自受用心鼓音即当果复成种之心也。

　　【经】百字真言法品者百字者即前阿迦等也真言者百字随一一字皆是真言今以阿字为真言之王故曰真言若总取百字为真言体百字即真言故持业立名若唯取阿字为真言体即百字是总阿字是分别别从总以得名是百字之真言依主立号法者众多之义即目百字所生之德名之为法百字真言之法或法是用百字即法望前阿字为真言时真言之百字法故曰百字真言法也。

　　【疏】尊是义等者尊即第一义犹如世间地居天中帝释为第一诸世仙中梵天为第一诸圣智中佛为第一此等第一之义从阿字生谓字上本具如是第一德相譬如万物依空得成空本无相于无相中而现种种之形是故义依相转尊由字立耳言与前品义同者前品即阿阇梨实智品也彼经云阿字名种子安布诸支分乃至一切如是作是即为如来菩萨及梵天毗纽摩醯修罗日月天水天帝释世间主等故云与前品义同。

　　【经】声从于字出等者且初偈即言声从字出者由人心缘于字欲令他闻依喉舌腭等众缘相触而有声出言字生于真言者即前声上屈曲差别言音而成真言推功归本由字而生故诗序云声成文文即彰表即同真言也又依字则有真言出生复依真言则有悉地果法如是真言出生果法即救世者宣说救世即佛也佛是救护世间之者如叹佛偈云等空不动智救世大悲尊故曰真言成立果诸救世尊说也言当知声性至行者说者上说真言之果从声建立恐执之不舍故说对治方便如外道执声实有而是常住令观空性若真言行者识声及果同于空性即真言事业其相万端核其自性皆不出于阿字本不生句若知不出本不生句即声及空俱皆远离如是之相即救世尊为修真言行者宣说言入于声解脱即证三摩地者行者了知阿字门故于一切音声而得自在即是证得解一切众生语言三昧言依法布相应至真言想者正说行者观行相应悉地之果若依上字轮安布与心相应之时即能于一字之中分别无量义一切众生中各现无量言说等。

　　【疏】依于阿字等者谓依阿字故即有迦佉等诸字字字即同虚空者重言字字一是阿字一是迦等如是本末能所生字本既即同虚空末亦随之虽皆离相于无相中还有去来一异因果等相故云依于阿等。

　　【疏】而此能生众缘等者谓此声依喉舌腭齿等缘相待击撽而生故既从缘生则无自性如是展转推寻能生声等喉舌唇腭等为从谁生乃从四大因缘而得生起亦无自性如是又复推寻四大从谁而生展转推穷至于本不生际本不生际即阿字也。

　　【疏】偈互相释者二行半偈初一颂彰因果次第即是假义次之半颂明前假相举体即空次之半颂于此假空诸众生类不了真实如言妄执故后半颂空假双拂泯归中道又此三语皆假皆空皆中所以更互相释故曰偈互相释也。

　　【疏】与此三昧等者准下疏释法是众德义非达磨义谓依阿字众相应德而布置之众德即百字轮差别之相谓青黄黑白等种种色方圆三角半月等种种形依此布之名为依法或依轨持故云更问。

　　【疏】自他皆空等者即能生为自所生为他如是能所俱不可得名之为空从此不可得空即见阿字本不生理名之为从空立理也由解斯理即是住于三昧是故此空此理皆是加持之用也。

　　【疏】证此理者等者引上文释成也即上云即证三摩地等三句颂文谓证得此字轮三摩地之人能随一字之中置无量字随无量字形色各异如是相应而观照之则举一字而百字可知是故经云故阿字等类无量真言想也。

　　【疏】有此真现之字义等者此百字真言之门而有真实显现二种字义真实字义者即是如来自然智门法尔成就非是始生亦非如来为一类众生而创立之乃是佛佛道同法位常住故名真实字义显现字义者虽从法尔已来本自成就非如世间妄计而有要由因缘般若方便而得显现故云有此真现之字义也。

　　【疏】此中但明一字等者谓有难云此上五品皆云百字且如上说百字生品其中但以暗之一字以为真言如何得名说百字耶以通释云此中但明一字等【经】说菩提性品者说谓宣演腾前起故菩提性者即真言之果体离造作分别之相菩提即性故名菩提性前品已说真言无相令更以虚空为喻说之是菩提性之说故曰说菩提性等。

　　【疏】即腾百字等者腾者说文云传也又传者转也从百字真言展转说也故曰即腾百字等。

　　【经】譬如十方虚空等者谓真言菩提之性唯有虚空少分相似故取为喻谓十方虚空之相为万法之所依而虚空体无所依真言亦尔为众法所依而真言体无所依言救世者谓此真言出世间尊故言又于空中等者又者复也复说喻也又如虚空之中有多物像虽可现见而无所依之处谓虚空不作是念我与彼等而为所依彼诸色像亦不作是念我依于空何以故性自尔故故无所依。

　　【经】唯住于名趣至现见离言说者此中初一偈出虚空之体但是名等为顺世间趣假施设故其虚空体不可得也次之一偈释成假名同于空故谓世间名字随应假立求其实义即同虚空俱不可得真言亦尔体离言说毕竟无得但为诸佛以方便力令诸众生普入佛慧从空立假从假立空众生依此而生实见如是实见即是菩提之性离此实见外别有菩提无有是处。

　　【疏】前偈云空但有名等者前偈者初偈中第三句也后偈者次偈第二句也。

　　【疏】离于因缘等者如是阿字真言之体无明无暗无昼夜差别之异即是离因缘离于如是因缘即是实相常住如是实相常住即是大日如来之体如是大日之体即是菩提之性如是菩提之性云何不能离于生死耶是能离于下文生死等也。

　　【经】三三昧耶品者三者数名三昧耶是等持等持有三故带数立称故曰三三昧耶品此亦腾前说也。

　　【疏】佛以此问是大事因缘者即同法华经开示悟入佛知见也。

　　【经】有三种法至相续生者此总标也如是三种之法若不相续则有障生不得相应不得名为三昧耶句若是相续即得无障㝵即此相续无㝵是为相应具此三法即得名为三昧耶句故曰有三种等。

　　【经】初心不观自性等者即第一三昧耶句此但发心求佛而未具观照之慧即a 阿字也言从此发慧至正觉句者即第二三昧耶句也由依最初菩提心故即有如实智生而能决断拣择是处非处等一乘是处二乘非处由能决了是非境故则能远离无尽分别之网即长声ā 阿字也如前阿字心傍加长声画故即是智生又秘密主至悲自在转者是第三三昧耶句谓从此了真假已于一切众生发起大悲之心作是思惟一切众生皆同此性云何不自了知唐受生死今我已自觉了应当普为众生开佛知见皆使与我无异即ī ī 伊(上)伊至<PIC>SD-E4EF.gif</PIC><PIC>SD-E4F0.gif</PIC>污奥等三昧行句如上次第即大愿大智大悲三心也。

　　【疏】由见实故非实等者行者第三三昧耶中了知诸法真实之相离于虚妄唯是阿字本不生体即于一切众生而起大悲之心以一切众生皆同此性而不自了知唐受生死轮回无际欲为彼等开佛知见与我无异即于真实相中发起大悲如是行者若于尔时见有真实之相乃非真实自证之际若除妄见实相自现非从外有法来入身中也此三昧耶义非同上来因观有相而入无相直观法界平等平等无缘之大悲也。

　　【疏】上说此经有等者此释疑也上来所说此经从始暨终明皆为显三句之义谓菩提心为因大悲为根方便为究竟云何此中却以智当第二为根大悲第三耶故下释前来但说菩提心为因不分心智前后二别今此义分心智成三三昧耶是故先以实智照了是非然后生起大悲即智为其根大悲却为第三如是次第义相成顺故不相违。

　　【疏】即是安住诸子等者即是者指法辞也指此即是涅槃经中安住诸子秘密藏中之义也涅槃经云诸比丘譬如大地诸仙药草为众生用我法亦尔出生妙善甘露法味而为众生种种烦恼病之良药我今当令一切众生及以我子四部之众悉皆安住秘密藏中入于涅槃何等名为秘密之藏犹如伊字三点若并不成伊纵亦不成如摩醯首罗面上三目乃得成伊三点若别亦不得成我亦如是解脱之法亦非涅槃如来之身亦非涅槃摩诃般若亦非涅槃三法各异亦非涅槃我今安住如是三法为众生故名入涅槃如世伊字此经之意欲令众生知三解脱一相无异犹如伊字安住其中如我无异此中亦尔将三三昧配三解脱故云即是安住诸子等。

　　【疏】前别时解等者(注也)今注文辨上二行疏谓初行从佛有法从法有僧如是次第差别之相娑么也体各别故名为别相三宝次第二行此三即一体等是一体三宝即娑么也合成一义但名为等更无二相故云前别等。

　　【疏】此中三三等者谓初三三昧耶从阿字菩提心至于恶字涅槃展转相承次第不差即是阿阿暗恶恶五字之义也言谓一类众生佛等者此明最后方便长恶字之义谓一切众生发菩提心因缘不同而有四种如瑜伽云一者若见诸佛及诸菩萨不可思议神变威力而能发心二者依于无上正等菩提微妙正法闻已深信而能发心二者虽不见闻诸佛神变微妙正法而见一切菩萨藏法将欲灭没见是事已便作是念菩萨藏法能灭无量众生大苦我应住持菩萨藏法而乃发心四者或一类众生虽不见闻正法欲灭而于末劫末世末时见诸浊恶众生身心十随烦恼之所恼乱谓多愚痴多无忏悔多诸悭嫉多诸忧苦多诸粗重多诸烦恼多诸恶行多诸放逸多诸懈怠多诸不信见是事已便作是念大浊恶世于今正起诸随烦恼所恼乱时能发下劣声闻独觉菩提心者尚难可得况于无上正等菩提能发心者我应发大菩提心今此恶世无量有情随学于我起菩提愿由见末劫难得发心增上力故于大菩提深生信解因斯发起大菩提心等。

　　【疏】对此旨异名等者此中说住三三昧耶则不着一切妄执即是离一切障之大宗旨即宗也若对望此宗之外更有别异名句是起障之由谓不欲等故曰对此旨异名等。

　　【疏】所谓不着一切妄执者一切妄执即是初住心品中粗细极细三妄执也。

　　【疏】谓不欲等者欲者乐欲希望为性由具此故即于真言悉地而能修趣今既不生乐欲之心即是障生之由也无希望名为不欲懈怠者以懒堕为性虽有乐欲之心而不勤求犹如钻火未热数息华严经云如钻燧求火未出而数息火势随止灭懈怠者亦然不信者唯识论云于实德能不忍乐欲心秽为性前云不欲今言不信其相云何由不欲故不起悕望由不信故而生毁谤行解异故。

　　【疏】不得饮酒等者谓饮酒为障生之缘故不得饮生诸不善即智论说有三十六失一恶颜色二少气力三现瞋怒四坏田业五致疾六阙习诵七恶名闻八智慧灭九误贤良十堕恶趣乃至三十六后世多愚痴故不得饮。

　　【疏】当敷草藉等者此草藉经中但言及寝床上表诫慎之极也人既不得寝于床上必藉以吉祥茅又是此中相应之事故义加之。

　　【疏】说如来品等者亦腾上菩提性品谓彼品菩提性但有言说离一切相犹如虚空非地水火风非日月众曜非昼夜时分年岁劫数等乃至云若无如是等种种世间分别于彼常勤修求一切智句金刚手闻佛作如是说为未悟者断疑网故说偈问佛云何为如来佛还依虚空作假名说之故曰说如来品。

　　【经】菩提虚空相等者此有四行半颂答金刚手四问初一颂答云何名菩萨问次一颂半答云何说名佛问次有一颂答云何人中尊问后一颂答云何为如来问此答问不次第也。

　　【疏】此义经中阙文等者此答金刚手问云何人中尊经中阙少其文疏主乃引余经或论而答之耳故曰此义经中阙文等今详疏意为经中问二颂半前颂结云故名为正觉次颂结云故号三菩提俱是答问云何为正觉却少答云何人中尊问然其经文有似不阙谓金刚既伸四问如来必乘四答窃谓次颂即是答云何人中尊问谓第三句颂云成佛十智力故何以知此句是答人中尊谓如叹佛偈云十力世尊希甚有又云正觉十力尊既成正觉须具十力号为人中之尊此理可通又无阙文之失更请详之。

　　【疏】虽不云无明等者前疏中牒经云慧害于彼何故今言无明耶前顺梵本但言彼今顺唐经云无明梵本虽无义必有之上来多有如是体例故云虽不云等。

　　【疏】此自证境等者谓自证境界即是法界实际平等出过语言之道名之为如住如斯理名之为来又如佛之理如也自然而证来也故曰如来。

　　【经】世出世护摩法品等者上来入漫荼罗品为弟子作灌顶时已说护摩加持供养之法又于秘密漫荼问答内外浅深二种护摩之法今别为一品说者于漫荼罗众多支分中别属一种支分又为竺干诸外道辈皆执世间火法以为究竟故我世尊愍彼事火之徒及顺大本别为一品依于事理而广说之护摩是总世出世是别总从别以彰名是世出世之护摩作依主释又法乃轨持亦分总别作释准知故曰世出世护摩法品也。

　　【疏】外典净行等者对佛法外所有教典皆名外典今取净行韦陀论中火祠之法即是事火婆罗门法也韦陀正云吠陀此方云明外道明论而有四种谓声明因明工巧明医方咒术明此火祠法四明之中何明所摄然火祠法咒术所摄何以故彼等亦有真言法故彼之真言何人所说自在天等之所说故故云外典净行等。

　　【疏】第一名为智火等者即释经云智火最为初名大因陀罗此中方名称三字是释名大因陀罗也梵语因陀罗或名尊主或名字方今取字方即金刚地轮也故云方名称也。

　　【疏】此杵头有四角形者如寻常塑画金刚神手所执者名降魔杵是也。

　　【疏】而诵智火真言等者谓即以智火之名而作真言所谓惹那阿屹曩(二合)曳是也惹那智也阿屹曩火也。

　　【疏】初发菩提心等者辨火之次第也前是菩提心即阿字也此第二即大悲为根长阿字也此疏主之深意应更例成下十种火即下伊(上)伊乃至暗恶十二字也何以知然谓第十二火名迷惑即是所作已办处寂灭道场即恶字故由是理趣至论护摩旨归之处字轮是也智者应思。

　　【疏】其色青也等者谓此尊坐风坛中手执白巾如天衣形既言互执白巾如天衣形应云其色白也而言青者即与白巾不相扶顺故令更问今详此中当阿毗遮噜迦法即降伏法也凡作降伏不应用白色应云手执青巾又释言其色青者不是衣形作其青色为此火尊作风燥形故云其色青也乃至更问。

　　【疏】此是金刚轮同类者如漫荼罗第三院有金刚众印所谓金刚钩金刚索金刚刀金刚轮金刚戟斧之类是此轮类故以为名。

　　【疏】受食火名等者受谓受得食谓火食劫罗微云时即受得火食之时也言更问者谓前四十四种火中第四十二云若授诸火时所谓薄叉火前用授与之字今用领受字则意有别若依事相解时谓以种种火食奈彼火天用此授字若依真实解时谓是内证智火充满法身之义用此受字上下更互故令更问言作持巳者此巳字无用本是梵书oṃ 字故下行云以唵字声此间巳字亦合是oṃ 字从初抄写者不识梵字以巳字替却唵字故也。

　　【经】随其自形色者如上火神各各形色谓多发眇目乃至唵字为[(留-田)-刀+ㄗ][(留-田)-刀+ㄗ]形也黄赤黑白等色递相形待对他称自故曰随其自等。

　　【疏】一性而具三等者谓随息灾增益性类各具三事一火二火天三行者之身此三虽各各性而举一全收故云一性等言三处合为一者即此三事要合为一谓火不异神神不异身若不和合为一则不名为平等不得名为相应若失平等相应之义而获悉地者无有是处也。

　　【疏】上文如意等者上外护摩所有火神形色及药物炉薪等须得识其性类谓火神有喜怒白赤等药有辛苦甘甜等炉有方圆三角等薪有香臭㓨滑等随此性类随此作息灾增益降伏上中下事业则随意成就若不得此火法火法即护摩法三种成就无由得成言内法亦相况耳者今此作内慧火之法比况外法而作之亦得随意成就故曰上文等。

　　【疏】非如世间等者今此火名忿怒者即是大悲心中现起忿怒之相不同世间常人所起世间忿怒依对现前不饶益境愤发为性即瞋一分而为其体今从悲心照了忿之实性即以悲为其体如大悲漫荼罗从中胎流出外第三院如来部以不动尊为忿怒金刚部月黡尊为忿怒莲华部毗俱胝为忿怒以此等忿怒之火降伏无始无明等魔引入中胎皆见遮那如是解时即是以忿怒火作降伏法故曰非如世间等。

　　【疏】四面各一相接等者(注也)于炉四面各画一三钴金刚其金刚钴峰相接如八印等者即秘密八印品及漫荼罗品也。

　　【疏】如悉地中说者苏悉地经品第二十中。

　　【疏】没栗(二合)荼火者此云和合即十二火中第五火天名也。

　　【疏】当准上文取风燥等者上文忿怒火作息灾事文也。

　　【经】说本尊三昧品者说谓演说本尊通目漫荼诸圣随行者本所宗主故名为本尊本尊有二一者净形谓离相故二者非净谓有相故三昧亦有二种一者有想能成有相悉地二者非想能成无相悉地今毗卢遮那腾金刚手向来所问而演说之故曰说本尊三昧品等。

　　【疏】亦如方珠向月等者此中方珠圆镜喻行者之信心日月喻诸佛之誓愿若行者信心不疑如来誓愿必应引此喻者要人生信兼明感应难思问世间方珠圆镜对于日月水出火生现见无疑今睹真言之流信心修持罕获证验其为于何耶答诸佛本誓必不徒施但以信行之者多信真言之功德少依真言之方便虽有信心心犹杂染譬如虽有镜珠尘昏垢翳纵曦朗魄辉影不得入火水之应终无得理佛说因缘如声起响因缘既乖悉地何有况佛说真言有二种成就一者世间二者出世二种成就皆有法轨若求世间成就准此经七卷说略具五缘一者先当具持三昧耶学处即是身三语四意三浅略深秘十种之戒二者次应增益守护清净之行即是常修五悔每日三时如瑜伽法礼敬诸佛说悔众罪舍身奉施发菩提心随喜劝请乃至回向修习三三昧耶金刚甲胄净法界心如来大护净除魔事之法三者修供养仪式先观罗字门自净心地及道场秽土以五字起五轮等然后召请结界(云云)四者起利益无尽众生之心当住瑜伽座修持诵之法转种子字作本尊身乃至善住落叉等第五出道场时更有众多行法谓奉送解界乃至诸余善品调伏其心于一一时中不亏法则如彼广说若于如上五种法轨一一不亏乃得世间成就苟有所阙世间小分成就尚不能获何况出世佛果大悉地耶。

　　问现有行用真言之者袪邪起病句呼发遣哑者得语岂非真言威力乎。

　　答大悲经云此大悲心咒于枯树尚能生华果况此事耶但由去圣途远人心浇伪初闻真言功德实生忻慕讽玩曰久心生邪僻或求世利或要人归起种种思念或欲知他之事或欲令人病差心既不正鬼遂得便人既得利鬼多得敌故摩诃止观云鬼不能着人由人心邪鬼乃得便乘人心念遂与其力便能知一人多人之事能除一人多人之病不晓之徒谓之为圣缘此之知为圣知耶为鬼等知耶非是圣知非真言知乃是鬼知其人自不觉了亦自疑惑或不疑惑起于胜解又谓他人不能生于见着怀增上慢若因续经教或知识告语此是不应宜速舍弃若不速弃久久损人牵入恶道且斯经始终不出三心谓菩提心大悲心方便心满此三心由诸三密谓身密语密意密此三秘密即是契印真言本尊如是契印不得专作真言不得辄诵本尊不得擅观须入坛场从师禀受若近春池求如意珠要具方便乃护的宝勿竞执瓦砾作真琉璃又勿辄操利刀返伤其体知之慎之故须外依五法内住三昧若不如是则方珠圆镜之缘不相干耳。

　　【疏】私谓或可初得等者前约依画像观名为有形从心显现名为无形今时疏主特谓从心现者名为有形复以此形作镜像观之四句不生名为无相此即是为深观缘生耳故曰私谓等。

　　【疏】私谓此三非等者疏主更依行之次第释之如是次第各有净非净二种行相谓经初观字声有二种相次观尊形又二种相谓渐细又细今次不约缘而观又细言又有杂不净者三事别观名杂总观名不杂言纯净者若由非净引入于净非是纯净本来离染名为纯净故曰私谓等。

　　【疏】然须有本等者即a 阿字也如上所明行之次第先约别别缘起之观具见漫荼罗境界一一不谬然后依般若以无所得为方便洗拂净除即得成就法界不思议缘起大用言若不知行之等者若不先识知行之次第但祇观彼般若之文多分错会经意直尔入空不依本而入名无直尔本谓阿字阿是本不生菩提心大悲方便之所生处次有长阿等行由阿等行方以无所得而为方便证入大空暗字之点若但从阿字菩提心不假长阿等行之次第直趣暗字大空之理即是顿顿失于圆顿之道理也以我禅师造此义释弘阐秘藏意为和会南北二宗同入法界字门舍染无染之异离拂不拂之殊表于三藏随录之外特加珍释故曰私谓。

　　【经】说无相三昧品者亦腾上说也真言行者依上三昧观行虽现得身口意奇妙无相境界以未离心之戏论今总结会令入此中观身口意真言实相入初法明道即是毕竟无相三昧故曰说无相三昧品。

　　【疏】然犹是三昧等者梵语三摩地此云等持体离沉掉曰等专注一境曰持通因及果因通定散果位唯定皆唯有心梵云三摩钵底此名等至是入证之义通有无心即是今此入三平等观也。

　　【疏】心是清净心等者此心离一切相于三昧求不可得犹如虚空离诸障染名清净心凡夫依自我分而生颠倒起诸分别即是意也今无相三昧从心生耶从意生耶不从心生不从意出亦不共生三处求之俱不可得从于真言法界因缘而得生起虽从法界因缘而得生起犹如幻梦实不可得故曰心是清净等。

　　【疏】着是空法多生异见等者如上凡观察时先从有相入于无相若不从有相直尔入空即失大悲万行依何方便而得入空若着如是空法多生异见颇见今时僧俗之流不能广披教藏闻说顿宗便拨次第不依门庭又顺懒恣染恚之心展转学习如犬橹吠故我。

　　天祐皇帝圣哲在躬睿摸出俗穷性相二教擅南北两宗戒勖斯流须示佳句曰欲学禅宗先趣圆亦非著有离空边如今毁相废修行不久三涂在目前乐道之流宜书诸绅尔故曰着是空等。

　　【疏】今此品合次六十心说等者一切过患不出身心二相若欲离此二见相应须深修观察十缘生句引入平等中道于一切都无自性故上疏云一一皆缘生次第除说之。

　　【疏】既云一一皆缘生次第说之者何不次六十心十缘生句说之已上妨难下通释云说义次第等。

　　【经】世出世持诵品者亦腾前说之也谓前诸品说真言悉地念诵之法不过二种即有相无相有相名世间无相出世间但是略说仍未具足今于斯品具决择之别为一品故曰世出世等。

　　【疏】有所阙支分者若异此作意心念诵及出入息念诵则有阙少真言支分之过如人一身有四支分阙一不可持诵亦尔若异此者即阙支分亦为不可失成就故又阙支分者谓真言之体依字及声而得建立字具字缘字界声分长声短声谓字有点画而不取声有平侧而不依等等取不依句逗皆名阙支念诵也。

　　【疏】以内外相应分之有四者出世为内世间为外各各相应分成四别谓内外各二合为四种外二种者字印身心行者观此识其本性知印即字字即身而心湛然都合为一是念诵也又此字者即是真言之体观此为出入息以此资身名出入息念诵是为外二念诵内准应知故曰以内外相应等。

　　【疏】右此内外相应等者右此者对左称右指前所牒经文在解释之右也言即四色是者色谓色类色类有四故云即四色是也。

　　【疏】诵三落叉等者此三落叉义如前数说随念诵有多种所谓落叉者遍数也即三亿名三落叉又落叉是时分即晨午昏等时寒热雨等分名三落叉又落叉是现相即暖烟光三种相现也又落叉是增益等谓暖相现即作息灾烟相现即作降伏光相现即作增益此总名世间三落义义故曰诵三落义等。

　　【疏】我于种种经教等者谓我即佛自指也我于种种经教者即一大时教名为种种凡说落叉多名为数然此之数义是有余未尽之词也是未尽理之说也。

　　【疏】三功德生等者行者见三实相时除身口意之三垢得佛身口意之三德即分证如来之功德。

　　【疏】如文殊经中等者今引此二经习射之法释此垛义辨真言观行渐次之义也如习射者初时注意在的射未熟故初须远垛次渐近之后能中的如次亦是身实相语实相意实相三落义也言如文殊经者彼经云佛告文殊师利汝入不可思议定不文殊师利白佛言不也世尊若我入不可思议定者我则成可思议世尊心无心我云何当入不可思议定复次世尊我初发菩萨意言我当入不可思议定世尊我于今日无此意当入不可思议定世尊如初学射先作是意我当射叶射叶成已复作是念我当射皮射皮成已复作是念我当射木射木成已复作是念我当射铁射铁成已无复前意随其前中皆能彻过我亦如是首初发意求入不可思议定今无此意我当入不可思议定何以故此定不可思议故言首楞严三昧亦尔者彼经云坚意菩萨白佛言世尊菩萨欲学首楞严三昧当云何学佛告坚意譬如学射先射大准射大准已学射小准射小准已次学射的学射的已次学射枝学射枝已学射百毛射百毛已学射十毛射十毛已学射一毛射一毛已学射百分毛之一分能射是已名为善射随意不空是人若欲于夜闇中所闻音声若人非人不用心力射之皆着如是坚意菩萨欲学首楞严三昧先当学爱乐心学爱乐心已当学染心学染心已当学大慈学大慈已当学大悲学大悲已当学四圣梵行所谓慈悲喜舍学四圣梵行已当学报德最上五通常自随身学是通已尔时便能成就六波罗蜜等。

　　【疏】虽发心修行等者此同涅槃一阐提辈梵语一阐提此是乐欲义乐生死断善根谓入漫荼罗不受三昧耶即是无种性人故涅槃经云无种性人无种性故虽复发心精进勇猛终不得无上菩提正与此同也。

　　【经】嘱累品者说经将毕付嘱有在之常式也嘱谓付嘱如世长者有多资财须付其子委嘱丁宁令无散失如来长者亦复如是多有法财须付诸弟子委嘱丁宁令无散失故故名付嘱累谓重累不歇绝义如言累世累劫等由付嘱故累代相承灯灯不绝也则嘱据现在累通未来嘱与累别相违立名又付属当根意在传灯累即嘱也又累者再三表非轻授佛虽付嘱资或放逸故须再三由是即得一乘秘藏久住世间则无专擅自恣差根授道越法等放逸之失故曰嘱累也。

　　【经】南么三曼多至莎诃者此陀罗尼名加持句以金刚手等上首诸执金刚普贤慈氏等上首诸菩萨蒙遮那如来嘱累非轻即如来使行如来事荷负重任虽怀庆悦一心奉持然此经是秘中之秘密中之密如来在日犹多怨嫉况末代乎若不以如来神咒加被任持犹恐力所不堪遂恭敬合掌作白请佛愿说救世加持之句令法眼道久住世间尔时世尊酬金刚等请即为说是咒也。

　　【疏】而越法则者越者违越若传受失宜专擅自恣即是放逸违越三世诸佛秘密法则得越法罪越法罪者此中所谓犯三昧耶四波罗夷中第三戒也谓传法之人当须善识根缘又知法门分剂应病授药勿使差根若有著相之人为说甚深空义增他不信若利根深智而辄授以浅略之门生他轻慢既于他无益自成犯戒故曰而越法则。

　　【疏】复次如上三句义等者如上来所说菩提心为因大悲为根方便为究竟三句之义即是真言二利之行佛诫弟子汝等应当住于阿字一切诸法本不生义即是由阿字菩提心故次有长阿等本不生行后证暗字本不生理住此三句秘密教中而作诸自利利他种种事业若不随顺此教直尔入空者即是住于放逸之地放逸者纵荡也唯识论云于染净品不能防修纵荡为性障不放逸增恶损善为业若住此者于秘密教中犯波罗夷罪也故曰复次于上等。

　　【疏】为人天怨者若菩萨不深观众生本末因缘差根说法则为人天之怨若阿阇梨住于放逸传授失宜师资俱当堕三恶趣即恶是亲永不得生人天善道人天是怨故曰为人天怨。

　　【疏】除我弟子等者谓依我真言密教住心之者又复其心久相体解深信无疑方堪授之除去此外若余世间外道之类未入此中俱名外道未入真言正法信心未圆如是等人未能堪闻秘密之藏且当于余显教深法之中示教利喜以为方便待侯生起信乐方可为说三句之法若未生信乐不得辄然为说此是嘱累之深意也故曰除我弟子等。

　　【疏】更明外迹等者上来已辨授法差别之相但属内心今更以外相之迹。

　　拣取之亦是不令差根妄授住于放逸也言外迹者如观众生鸟兽之迹即知飞走大小善恶忧劣之异今观弟子等生时所遇宫宿日时及显形色之迹即知其人善恶静懆宽猛愚智等种种差别之相方可随宜授与真言行法若不解如是与察往往差根结过同前故曰更明外迹等真言阿阇梨须善解阴阳占相之述若不习者不得名为兼综众艺不得为人作阿阇梨。

　　问有余经教菩萨不得学习阴阳历数占察吉凶等如来设教岂不自相违返耶。

　　答余经言不得者无故而习及为利故为妨道故故言不得此中不为求利非无故习学不妨道故要利众生故令兼综不相违也。

　　【疏】谓如罗云者罗云即佛子罗睺罗梵语相近也此中辨相大体与法华经不相异也。

　　【疏】法眼道者开佛知见之大慧道也若证我空即当初果若证法空即初地也又眼谓五眼肉眼天眼法眼智眼佛眼佛皆具此今明此法眼拣余四故即是诸佛所行之处名之曰道法眼即道故依主持业二释随应故曰法眼道也。

　　【疏】未说句义更问者盖斯咒也句宣十一功用百千难容措笔令更问耳今承如来加持之力援引上下相应句义聊略指陈或不允当请为删焉。

　　大毗卢遮那成佛神变加持经义释演密钞卷十(终)
