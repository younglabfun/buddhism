卍新纂续藏经第 23 册 No. 0446 七俱胝佛母所说准提陀罗尼经会释


　　No. 446

　　七俱胝佛母所说准提陀罗尼经会释卷上

　　唐天竺三藏法师大广智不空奉　诏译

　　清粤东鼎湖山菩提心沙门弘赞　会释

　　按如来一代说法。教分三藏。所谓修多罗。毗奈耶。苏怛䌫。即经律论也。藏虽分三。而不出显密二门。显则广谈性相。晓悟玄理。修证法身。密乃但令诵持。不加了知。默登圣位。然悟有顿渐。位有浅深。渐则历诸僧祗。顿即立超十地。浅则声闻缘觉菩提。深即现证佛果大乘。今此准提陀罗尼。即经藏密教。默证十身佛果大乘也。或于三藏外。立一杂藏。收诸部陀罗尼。或于三乘外。别立最上金刚乘。即是陀罗尼藏。若据神变疏。则判陀罗尼为大不思议成佛神通乘。故此经以大秘密为宗。法界真如为体。不思议为用。三密为门。最上乘为教相。以一切法。皆从金刚陀罗尼乘中流出。如千流万派。发自昆仑石碛之山。三藏十二分教。出乎总持秘密之藏。乃至六度万行。莫不从陀罗尼所出。谓真言一一字。全是无相法界。而六度万行无不从法界中流出。故云。唵字者。是三身义。亦是一切法本不生义。由一切法本不生故。即得不生灭。由不生灭故。即得相无所得。相无所得。即是无相法界。实则证法界真如。故白伞盖颂云。诵满一万八千遍。遍遍入于无相定。号成坚固金刚幢自在。得名人中佛。又五秘密修行仪轨云。金刚萨埵者。是普贤菩萨。即一切如来长子。是一切如来菩提心。如经所说。金刚萨埵三摩地。名为一切诸佛法。此法能成诸佛道。若离此法。更别无有成佛。欲知金刚者。名为般若波罗蜜。能通达一切佛。无滞无碍。犹如金刚。是故。出生诸佛。若于显教修行者。久经三大无数劫。然后证成无上菩提。于其中间。十进九退。或证七住。以所集福德智慧。回向声闻缘觉道果。仍不能证无上菩提。若依毗卢遮那佛。自受用身所说。内证自觉圣智法。及大普贤金刚萨埵地。受用身智。乃至应时集得。身中一大阿僧祇劫。所集福德智慧。则为生在佛家。其人从一切如来心生。从佛口生。从佛法生。从法化生。得佛法财。从此已后。受得广大甚深不思议法。超越二乘十地。是知真言秘密之旨。尚非因位菩萨所知。况容凡夫小智能测。兹会众译并诸疏钞。略为互相发明。以便初学持诵。有所措心。非敢曰释。如神变疏云。金刚手方可探其颐。莲华眼始能窥其奥。首楞严云。诸佛秘密法。唯佛与佛。自相解了。非是余圣。所能通达。但持诵之。能灭大过。速登圣位。天竺止观云。上圣方能显密两说。凡人但能宣传显教。不能宣传密教。故非下凡所议。师心可知。今按此准提真言。前后数译。而不空三藏。深得密教之传。由昔金刚萨埵。亲于毗卢遮那牟尼如来前。受瑜伽最上乘义。后数百年。传于龙树菩萨。龙树又数百年。传于龙智阿阇黎。龙智传于金刚智法师。金刚智来游震旦。以五部瑜伽。及毗卢遮那经。苏悉轨范。授与不空三藏。及智灭度。三藏奉其遗教。复游天竺诸国。增广其学。于师子国。从龙智阿阇黎。求开十八会金刚灌顶。及大悲胎藏之法。法化相承。自毗卢遮那如来。至于不空三藏。凡六叶矣。空既遍游天竺。复得亲传之旨。故其所译本。真言仪轨。委悉详备。今恐初学未闲梵音印契。由是于诸译中。多取智所译本而会明之。以其师资相承。授受无替故也。

　　如是我闻。

　　谓如来如实相理。说是准提陀罗尼法。故云如是。阿难尊者。亲从佛闻如是之法。故云我闻。

　　一时。

　　是说此经之时也。

　　薄伽梵。

　　此是如来众德至尚之称。具六种义。一自在。二炽盛。三端严。四名称。五吉祥。六尊贵。广如余处释。

　　在名称大城。

　　梵言舍卫。

　　逝多林。

　　旧云祇树。谓林树是祇陀太子所施也。

　　给孤独园。

　　给孤独。是须达长者之别名。园是长者布金所买之地。二人共施。故名合称也。

　　与大苾刍众。并诸菩萨。及诸天龙八部。前后围绕。

　　此是听法之众。

　　愍念未来薄福恶业众生。即入准提三摩地。说过去七俱胝佛。所说陀罗尼曰。

　　愍念。谓如来悲愍慈念众生也。梵语三摩地。华言等持。谓定慧平等任持者也。俱胝。华言百亿。陀罗尼。华言总持。谓总持一切法门。含摄无尽教理行果。又持善不失。持恶不生。故亦翻为遮持。谓遮二边之恶。持中道之善。别名为咒。元非正翻。既含多义。故非名言所能宣释。究其实。乃毗卢遮那如来诸佛。大不思议秘密心印也。

　　曩谟飒多(引)南(引)(一)三藐三没䭾(引)俱(引)胝南(引)(二)怛你也(二合)他(引)(三)唵(四)者礼(五)主礼(六)准泥(七)莎嚩(二合)(引)贺(引)(八)

　　凡诵真言唵字当引。句须分明。声要不缓不急。详如下释。

　　此真言八句。上三句。是归敬诸佛说咒之辞。下五句。正是咒体。言引者。谓长引其声。二合者。谓二字合为一音。金刚智译作折隶主隶准提莎嚩诃。其上多字南字。皆有口傍。隶字去声○地婆诃罗译作折戾主戾准提莎婆诃○阇那岌多译作折丽主丽准递莎诃○天息灾译作曩莫飒钵哆喃。三藐讫三没䭾句致喃。怛你也他。唵。左隶[口*祖]隶噂祢。娑嚩贺。莫字入声。钵哆字二合。他字去声。唵字。及两隶字皆引。噂字上声。祢字引。余并同上。法贤译。大同天息灾。初句皆同。次句讫三字二合。祖字尊字无口。此中诸译不同。皆由梵音有轻重之转。故字不一。然既梵音。即取字之音。不取字之义。若其善梵音者。诵上诸译。而无有异。任取一译诵之。但于梵音不讹者皆得也。凡是口傍字者。须弹舌道之。即得其音矣。曩谟。或作娜么。或作纳莫。或作南无。华言归命。亦云皈依。怛你也他。华言所谓。亦言即说。莎嚩贺。译为成就义。亦云吉祥义。亦云圆寂义。亦云消灾增益义。亦云无住义。即是无住涅槃。尽未来际。利益有情无尽期故。

　　若有修真言之行。出家在家菩萨。诵持此陀罗尼。满九十万遍。无量劫造十恶。五逆。四重。五无间罪。悉皆消灭。所生之处。常遇诸佛菩萨。丰饶财宝。常得出家。

　　十恶者。谓杀。盗。淫。妄言。绮语。两舌。恶口。贪。瞋。邪见。四重者。谓破四禁戒。杀盗淫妄也。五逆者。一弑父。二弑母。三出佛身血。四弑阿罗汉。五破和合僧。若造一逆。即堕阿鼻地狱。一劫受苦。具五逆者。故云五无间罪。梵语阿鼻。此云无间。谓堕此狱中。一大劫受苦。无弹指顷间歇也。

　　若是在家菩萨。修持戒行。坚固不退。诵此陀罗尼。常生天趣。或于人间。常作国王。不堕恶趣。亲近贤圣。诸天爱敬。拥护加持。若营世务。无诸灾横。仪容端正。言音威肃。心无忧恼。若出家菩萨。具诸禁戒。三时念诵。依教修行。现生所求出世间悉地。定慧现前。证地波罗蜜圆满。疾证无上正等菩提。

　　在家菩萨。奉持五戒。十善。菩萨大戒。故云修持戒行。出家菩萨。俱持沙弥比丘律仪。菩萨木叉。故云。具诸禁戒。出世间悉地者。即定慧现前。乃至证无上正等菩提是也。悉地。此云成。意谓成就世出世间。所求大愿。由含多义。故无正翻。言证地者。释陀罗尼云。瑜伽中。从凡至圣。总为四地。一胜解行地。通目地前。二普贤行愿地。通目十地。三大普贤地。即等觉地。四普照曜地。即成正觉地。亦云成毗卢遮那三身普光地。波罗蜜者。谓六波罗蜜。及十波罗蜜。大乘宝王等经云。持诵真言行者。日日得具六波罗蜜圆满功德。故诸陀罗尼经。说真言行者。现世能成无上菩提。五字陀罗尼颂云。诸佛本誓力。现成诸圣事。即于一座中。便成最正觉。

　　若诵满一万遍。

　　智译云。十万遍。

　　即于梦中见佛菩萨。即吐黑物。

　　黑物表恶业。即吐。是罪灭福生之相。故自见口中吐出黑物。或云黑饭。

　　其人若罪尤重。诵二万遍。

　　余译云。二十万遍。亦见自口中吐出黑饭。

　　即梦见诸天堂寺舍。或登高山。或见上树。

　　不为罪业所累。故能升蹑。成就善因。故见天堂寺舍。

　　或于大池中澡浴。

　　涤除罪垢。得清净身。

　　或见腾空。

　　不为罪业所缠。故身轻举。

　　或见与诸天女娱乐。

　　谓与慈善根力相应。故见与之娱乐。

　　或见说法。

　　得示教利喜也。

　　或见拔发剃发。

　　拔发。是西国外道之法。拔发剃发。皆表断除烦恼根株也。智译云。或见拔发。自身剃头。

　　或食酪饭。饮白甘露。

　　食酪饭。是成就世间福善。饮甘露。谓得出世法味。

　　或渡大海江河。

　　得越苦海。

　　或升师子座。

　　谓得法王之座。

　　或见菩提树。

　　是见道相。

　　或乘船。

　　是乘般若船。得登彼岸之相。苏悉地经云。或见乘师子象牛鹿鹅等。皆是悉地成就之相。

　　或见沙门。

　　得离世染。而出三界。

　　或见居士。以白衣黄衣覆头。

　　黄表正。白表净。以白净正法。而覆护之。智译云。以衣笼覆其头。

　　或见日月。

　　表破无明烦恼暗也。

　　或见童男童女。

　　不为贪欲烦恼所染也。

　　或上有乳果树。

　　乳者白义。白者善业。谓得世出世间善业果报也。

　　或见黑丈夫。口中吐火焰。共彼斗得胜。

　　谓与瞋烦恼魔共战得胜。

　　或见恶马水牛。欲来抵触。持诵者。或打或叱。怖走而去。

　　谓于痴烦恼魔得胜故也。

　　或食乳粥酪饭。

　　谓得上味福善成就。

　　或见苏摩那华。

　　华言称意华。色黄白。而极香。树高三四尺。下垂如盖。谓表所求善法。必得称意。智译云。或见有香气白华。香表五分法身之香。谓得五分善业。

　　或见国王。

　　谓得大人护念。获尊贵胜业也。

　　若不见如是境界者。当知此人前世造五无间罪。应更诵满七十万遍。即见如上境界。应知罪灭。即成先行。

　　此令诵七十万遍。上言一万二万疑误。应如余二译云。十万二十万为当。如上所梦境界。皆是行者证验成就之相。苏悉地经云。于其梦中。见真言主。背面而去。或不与语。当应更须起首念诵。如是再三。若梦中见真言主与语。当知此人。不久成就。若无境界。不应诵持。若强念持。恐与人祸。初持诵时。于净密处起首。

　　然后依法画本像。(谓准提本尊像)或三时。或四时。或六时。依法供养。求世间出世间悉地。乃至无上菩提。皆悉获得。若有修持此陀罗尼。当知未来成就处所。有难无难。悉地迟疾。应于净室。以瞿摩夷。涂一小坛。随力供养。以结界真言。结十方界。(四方四维上下)以香水一瓶。置在坛中。一心念诵。其瓶动转。当知所为所求事成就。若不动转。其事不成。

　　结界真言。如下结地界。墙界等出。智译云。若于佛像前。或于塔前。若清净处。以瞿摩夷涂地。而作四肘方坛。复以香华。幢盖。饮食。灯明。烛火。随力所办。依法供养。若欲求愿。先须念诵。加持香水。散于八方。上下结界。既结界已。于坛四角。及其中央。各置一香水之瓶。行者面向东方互跪。诵一千八十遍。其瓶即便自转。随意东西。任以上下。诃罗译云。咒香水散于四方上下。以为结界。于坛四角中央。各置一香水瓶。持咒者于其坛中。面向东方胡跪。诵咒一千八十遍。言加持香水者。当诵根本真言三七遍。十方洒之。

　　又法。取一瓦碗。以香涂。置于坛中。专心念诵。碗若转动。事即成就。若不动。事即不成。

　　智译云。以净瓦钵。烧香熏之。内外涂香。盛满香水。并好香华。置坛中。依前瓶法。而作念诵。其钵即转。与瓶无异。若欲得知一切成就。不成就事。即烧香发启白圣者。愿决心疑。若右转即成就。若左转即不成就。

　　又法。欲知未来之事。先涂一小坛。令一具相福德童子。澡浴清洁。着新净衣服。以七俱胝真言加持香。涂童子手。又加持华七遍。置童子手中。令童子掩面。立于坛中。又取别华。诵真言加持。一遍一打童子手背。乃至二十一枚。即问童子善恶之事。童子皆说。

　　智译。令取好华。念诵一百八遍。以香末涂童子手。捧华掩面。复自手。更取别华念诵。掷童子身。

　　又法。取一明镜。置于坛中。先诵真言加持华。一百八遍已。然后又诵真言。一遍一掷打镜面。于镜面上。即有文字现。说善恶事。

　　智译。或使者即身现镜中。使者即佛母之使者。

　　又法。欲知事善不善。成就不成就。取苏摩那华香油。诵真言加持一百八遍。涂右手大拇指面诵真言声不断绝。令童子观指面上。现诸佛菩萨形像。或现文字。具说善恶。

　　智译云。或以朱砂。或以苏摩那华。浸胡麻油中。涂拇指甲。念诵一百八遍。即现天神。及僧菩萨佛等形像。若心有所疑三世中事。一一问皆知。即拇指上自现。

　　又法。若人患鬼魅病。取杨柳枝。或茅草。诵真言。拂患者身。即得除愈。

　　诃罗译云。以咒咒茅拂病人。得香茅第一。不得。直茅亦得。智译云。以石榴枝。白茅香等草。念诵鞭拂之。

　　又法。若患重病者。诵真言一百八遍。称彼人名。以牛乳护摩即瘥。

　　谓以茅草等捏乳。诵咒作法。掷火中烧之。名为护摩。智译云。以茅草置酥中。念诵七遍。掷着火中烧之。令烟熏病人即愈。所言酥者。谓以牛乳钻炼成酪。酪钻成生酥。生酥钻成熟酥。熟酥钻成醍醐。

　　又法。若孩子夜啼。令童女右搓线。诵真言加持。结二十一结。系于颈下。孩子即不夜啼。

　　余译云。令童女合五色缕。一咒一结。满二十一结。与病人。小男女等。颈上系者。恶魔鬼魅等病。即得除瘥。

　　又法。先加持白芥子。一百八遍。然后取芥子诵真言。一遍一掷打彼鬼魅者。满二十一遍。其鬼魅驰走。病者除愈。

　　智译云。或以白芥子置酥中。取芥子少许。念诵一遍。一掷火中。如是二十一度。病即除愈。

　　又法。或有患鬼魅。以瞿摩夷。涂一小坛。以麸炭画地。作鬼魅形。诵真言。以石榴等杖鞭之。彼鬼啼泣。驰走而去。

　　智译。作法同此。诃罗译。令于病者前。以墨画其病人形。咒杨枝打此画形。亦得除瘥。瞿摩夷。此云牛粪。

　　又法。若人被鬼魅所著。或复病者身在远处。不能自来。或念诵人。又不往彼。取杨柳枝。或桃枝。或华。加持一百八遍。使人将往病人所。以枝拂病人。或以华。使病人嗅。或以华打病人。鬼魅即去。病者除瘥。

　　智译云。遣人将去语彼云。汝去。某甲遣将此枝鞭汝。汝若不去。损汝无疑。若不去。鞭之即去。

　　又法。若被蛇所啮。或拏吉你女鬼所持。旋绕病人。诵真言。其病即愈。

　　谓绕诵病人数匝。即愈。

　　又法。若人患痈肿等。及诸毒虫所啮。取檀香汁和土为泥。诵真言七遍。涂疮上。即愈。

　　智译令取熏睦香和净水土。涂丁疮痈疖癣漏即愈。

　　又法。若人在路行。诵此真言。不被贼劫伤损。亦离诸恶禽兽等难。

　　智译云。若在路夜行。念诵不缺。无有贼盗虎狼恶鬼等。怖畏难处。持心念诵。并作护身。彼等诸难。即皆自灭。若乞食时。常持此咒。不为恶人恶狗等类。之所侵害。乞食易得。

　　又法。若斗诤。言讼论理。及谈论求胜者。诵此真言。强胜。

　　准提真言。如金刚杵。拟物皆碎。无敢当者。故于诤讼理论。谈说名言法义。无不获胜。

　　又法。若于江河中行。诵此真言。不被漂㲻。及水中恶龙。摩竭。鼋。鼍等。伤害。

　　摩竭。此云鲸鱼。长十余里。或数百里。能吞大舟。等者。谓诸毒虫蛇类也。智译云。或蛇咬。即遣彼人。围绕念诵人数匝。即愈。

　　又法。若被囚禁系闭者。诵此陀罗尼。速得解脱。

　　菩提心体。自性空故。离一切物。犹如莲性。不为垢染。今此陀罗尼。从诸佛菩提心流出。故持诵者。自然速得解脱。

　　又法。若国中有疾病。十夜以油麻。粳米和酥蜜。作护摩。即得灾灭。国土安宁。

　　智译云。或国土水旱不调牛马六畜等疫毒流行。应以油麻。大麦。粳米。粟。豆。酥。蜜。乳。酪。白乳木。诸杂香等。皆置一边。烧香发愿。为一切众生除去灾难。即作手契护身念诵。取前诸物。念诵加持。掷着火中烧之。如是七日。日别三时作法。时别一千八十遍。即得满愿。一切安乐。一切三宝悉皆护念。亦能成就一切大愿。诃罗译云。应以酥和胡麻粳米。用手三指。取其一撮。咒之一遍。掷火中烧。或经七日七夜。六时如是相续不绝。一切灾疫。无不消灭。言手契者。谓手结印也。

　　又法。若求丰饶财宝者。每日以种种食护摩。即得财宝丰饶。

　　智译云。若求富饶。以粳米油麻置酥酪中。手把少许。发愿念诵七遍。掷着火中烧之。随力七日。乃至七七日。即如其愿。诃罗译云。以酥和稻谷。咒一百八遍。火中烧之。随心所愿。无不成谛。财宝增盈也。言护摩者。即是以前诸物。掷着火中烧之。以为供养。苏悉地经云。于尊像前。作护摩炉。顶方一肘。四面安缘。量深半肘。缘高四指。以牛屎和牛尿涂。用香水洒。或作圆炉。其念诵之处。若在房室。应出于外。望见尊像。而穿作炉。随其事业。依法作之。乳木等物。及以香华。置于右边。护摩器皿。置于左边。坐茅草座。摄心静虑。先诵本尊真言一遍。请安本座。依法供养。愿尊垂纳护摩之食。其护摩木。有十二种。此方无有。可用紫檀。或坚实乳木代之。取其枝端直者。量长两指。或云十指。皆新采湿润者。观其上下。一面置之。香水净洗。细头向外。粗头向身。以乳酪酥蜜揾两头。掷于炉内。如念诵时。置两手在双膝间。护摩时亦应如是。护摩毕。用本真言净水。以手远巡散洒炉中。如是三度。护摩都了。如法发遣。若以酥蜜油作法。当用杓。至娑嚩贺字。余声未尽。即潟炉中。初以一杓满酥。护摩一遍。中间小杓。护摩毕。还以一杓满酥。护摩一遍。重献阏伽。乃至供养。准前重作护身等印。乃至解界。方可发遣。如下所明。

　　又法。欲令人敬爱欢喜者。真言句中。称彼人名。即得欢喜顺伏。

　　诃罗译云。称彼前人名字。一咒一称。满一百八遍。即便敬念。

　　又法。若无衣。念诵即得衣。

　　又法。意中所求。念诵皆得如意。

　　准提真言。是诸佛心宝。如摩尼珠王。随众生念。故云皆得如意。

　　又法。若人身体肢节痛。加持手二十一遍。摩触痛处。即瘥。

　　若自为。若为他。皆得。

　　又法。若患疟。及头痛。以加持手二十一遍。摩触亦得除瘥。

　　此等皆谓已成就先行。或长持诵准提真言行人。故得随手应物悉验。若初诵行人。梵音未淳。心不专一。反谤无验。获罪弥深。

　　又法。涂一小坛。取一铜碗满盛净灰。令童子两手按灰碗上。持诵者。应诵真言。本尊使者。入童子身。其碗即转。即下语。童子即自结三部三昧耶印。诵三部真言。即取滑石。过与童子。童子即于地上书过去未来事。吉凶善恶。及失脱经论。废忘难义。真言印。即得知解。

　　此中不言遍。应是百八遍。或持至童子自结印咒为限。

　　又法。两军相敌。于桦皮上。书此陀罗尼。悬于竹竿上。令人手把。诵真言。彼敌即破。

　　已上数条。余译俱缺。

　　又法。若女人无男女。以牛黄于桦皮上。书此真言。令带。不久当有男女。

　　智译云。于桦皮叶上书此陀罗尼。并画童子。以紫彩裹之。念诵一千八十遍。安着髻中即孕。或曰诸佛本意。令人断贪瞋等诸烦恼。今何却令人起贪念。求于世事名利等耶。答曰。此是诸佛不思议力。度生方便之妙用。若有众生不肯直求无上菩提。且随其所欲。令持咒求之。尽得遂心。由是神咒不思议力熏。罪业消灭。菩提种成。自然超凡入圣。如此真言。诸佛境界。十地菩萨。尚非其量。况凡夫人。而得思议哉。若具智眼者。须终日求。而无能求所求之相。即与般若相应。故非佛纵众生起贪等烦恼也。

　　又法。或有女人。夫主不敬重。取一新瓶满盛水。于瓶中着七宝。及诸灵药。五谷。白芥子。以缯帛系瓶项。以真言加持一百八遍。令女人结根本印。安顶上。以水灌顶。即得宠爱敬重。非但敬重。亦得有子息。在胎牢固。

　　智译云。取净瓶盛满香水。别置净处。以牛粪涂作坛。念诵一百八遍。如是七瓶。皆作此法。于净处。以香华为道场。取瓶内香水洗浴。夫即爱乐。亦得有孕。妇不乐夫。亦如前法。按一大藏经中陀罗尼神咒。总为五部。一佛部。谓诸佛咒。二莲华部。谓观自在等诸持莲华菩萨咒。三金刚部。谓金刚手菩萨并诸金刚神咒。四宝部。谓诸天咒。五羯磨部。谓诸鬼神咒。此五部。每一部各有五部。总成二十五部。今此准提真言。总持摄二十五部。故随所用之。无不成就。

　　又法。行者每念诵时。结大印诵真言。印塔满六十万遍。所求之事。即得满足。观自在菩萨。金刚手菩萨。多罗菩萨。即为现身。所求如意。或作阿苏罗宫中王。或得菩萨地。或得长年药。或得敬爱法成就。

　　智译云。于大海边。或河渚间。沙滩之上。以塔形像印。印沙滩上为塔形像。念诵一遍。印成一塔。如是数满六十万遍。即睹见圣者观自在菩萨等。随其心愿。皆得满足。或见授与神仙妙药。或见授与菩萨之记。或现前来问。随其乞愿。皆得菩萨等位。若欲求聪明。取石菖蒲。牛黄。各半两。捣作末。以酥和。于佛前作坛。念诵五千遍。服之。即得聪明。持明藏经云。若有行人。欲作最上殊胜成就者。一心专注精勤修习。先于大海岸边。诵准提根本真言。造沙塔六洛叉已。于所求事。必获成就。金刚手。亦名金刚藏。

　　又法。于菩提道场。于大制底前。诵此陀罗尼。得见圣僧共语。与悉地成就。得共彼同行。即得同彼圣僧。

　　菩提道场。在中天竺摩竭国。佛坐其中。成等正觉。故以为名。制底。是佛塔也。此塔在菩提场中。智译云。右绕菩提树像行道。念诵一百万遍。即见佛菩萨罗汉。为其说法。欲随菩萨。即得随从。所求如愿。乃至现身成大咒仙。即得往诣十方净土。历事诸佛。得闻正法。又欲得见一切鬼神。取牛黄。念诵令烟火出。即涂目。并服之。即见。持明藏仪轨云。诵一俱胝数满。得阿罗汉现身与语。获大利益。此后与阿罗汉同行。亦同其威德。

　　又法。于高山顶上。念诵一俱胝遍。金刚手菩萨。即将此人。领五百六十人。同入阿苏罗宫。寿命一劫。得见弥勒菩萨。听闻正法。闻法已。获菩萨地。得不退转。

　　言一劫者。此当一小劫。计有一千六百八十万年。入阿修罗宫。以待弥勒下生。上生经云。弥勒菩萨。五十六亿万岁。尔乃下生。阿苏宫。其处非一。且如清辩论师所入者。其宫在南天竺安达罗国。城南不远。大山嵓石壁间。论师咒芥子击石壁。豁然洞开。入中待见弥勒菩萨下生。

　　又法。上毗补罗山。

　　此山。在摩竭国。又云。但有高山亦得。

　　有舍利塔像前念诵。随力以香华供养。乞食以支身命。从月一日。至十五日。诵陀罗尼满三十万遍。取其满日。一日一夜不食。倍加供养。至后夜。即见金刚手菩萨。将行人往自宫中。为行者。则示阿修罗窟门。入窟中。得天甘露。寿齐日月。

　　金刚手者。手持金刚杵。表内心具大菩提。外摧伏诸烦恼魔。又自体坚固。成金刚智。杵破邪见山。证金刚定。常持于掌中。故名金刚手。菩萨者。具云菩提萨埵。菩提是能觉义。萨埵是有情义。谓自能觉悟。复住生死中。觉悟一切有情也。智译不言上山。但云在塔前。或佛像前。或舍利塔前。初言在塔前者。或如来八大灵塔。或法身偈塔。非舍利塔也。

　　又法。于三道宝阶。从天下处宝塔。行者乞食旋绕。诵俱胝遍。即见无能胜菩萨与愿。为说妙法。示无上菩提道。或见阿利底母。将此人入自宫中。与长年药。还童年少。端正可喜。获得伏藏。大人许可。应广利益三宝。得一切菩萨安慰。示其正道。乃至菩提道场。

　　若诵此陀罗尼者。乃至未坐道场。一切菩萨为其胜友。故常安慰示以三十七品菩提之道。令其进修。乃至坐菩提树下成等正觉。故云坐道场。阿利底母。即鬼子母。本名欢喜母。伏藏。谓得地中宝藏。诸佛菩萨。许其将以广利群生。供养三宝。不得悭慝自用。三道宝阶。在中天竺僧伽舍国。昔佛升忉利天。为母说法。三月讫。从天来下。天帝化作三道宝阶。中央黄金。左琉璃。右玛瑙。佛从中下。后阿育王。于其处。建立宝塔也。智译云。若于转法轮塔前。或佛生处塔前。或宝阶塔前。或舍利塔前。念诵右绕。满七七日。即见彼二菩萨。随其所愿。皆悉满足。云云。持明藏云。菩萨授与圣药。变行人身。具殊胜相。及得一切菩萨。接引证道。乃至速坐菩提道场。

　　又法。若人无宿善根。无菩提种。不修菩提行。才诵一遍。则生菩提法芽。何况常能念诵受持。

　　智译云。若读一遍。即得菩提分根器芽生。何况诵持。常不懈废。由此善根。速成佛种。无量功德。皆悉成就。诃罗译云。若得闻此大准提陀罗尼法。速疾证得阿耨多罗三藐三菩提。若人忆持诵念常不懈废此佛母心大准提陀罗尼者。无量善根皆得成就。佛说此大准提陀罗尼法时。无量众生。远离尘垢。得大准提陀罗尼大明咒功德。得见十方诸佛菩萨。诸圣众等。作礼而去。

　　○七俱胝准提陀罗尼念诵仪轨

　　智译云。依经梵本。有十万偈。我今略说念诵观行供养次第。若有四辈弟子。发菩提心。行菩萨行。求速出离生死者。先须入三摩耶灌顶道场。受持禁戒。坚固不退。爱乐大乘菩萨戒行。于四威仪。修四无量。发四弘愿。求离三途。于一切事业。心不散乱。方可入此秘密法门。

　　若有修习此陀罗尼求成就者。先须澡浴。应着净衣。

　　苏悉地经云。三时澡浴。应具三衣。又内衣一日三时浣濯。其衣干燥。香熏洒净。别置睡衣。及以澡衣。于此三时替换。内衣日别一洗。干听熏洒。澡浴。洗净。大小便利。皆用真言。和水而洗净之。若不如法洗净。即无灵验。故根本杂事律佛言。若苾刍苾刍尼。邬波塞迦邬波斯迦。以我为师者。咸应洗净。若不洗净。不应绕塔行道。礼佛诵经。诸天不喜。所持咒法。皆无效验。若作斋供。书经造像。得福寡薄。云云。其洗净法。备载律中。苏悉地经。洗净并同。但用咒印。及澡洒身有别。其洗浴。洗净。去秽。浣手。各有真言。俱如余处应知。持明藏仪轨云。复诵甘露军茶利菩萨心真言。加持水三掬。用灌自顶。即成沐浴。真言曰。

　　唵(引)阿蜜哩(二合)帝(引)吽(引)(一句)

　　复诵二十一遍加持水。用洒净。及遣魔障。然后随意沐浴。所用拭巾。亦濯令清净。又洗二手。作洁净已。却入道场。近于贤圣。又凡结印。当用涂香。涂其二手。

　　严饰道场。安置本尊。随力所办。其道场法。应择胜地。作四肘坛。掘深三肘。

　　谓严饰道场。随力所办幡盖香华饮食等。胜地如下所明。智译云。东西南北。各量取四肘。作方坛。掘深一肘。

　　除去瓦砾。恶土。发毛。及骨。灰。炭。虫蚁等。以好净土填满筑平。掘无恶土。即取旧土填。土若有剩。当知其地是大吉祥。速疾成就。取未堕地瞿摩夷。以香水和净好土为泥。诵无能胜菩萨真言。加持二十一遍。然后泥坛。泥已。复取五净相和。

　　五净者。瞿摩夷汁。牛尿。酪。乳。酥。余部令取黄牛五净。

　　以无能胜菩萨真言。加持一百八遍。右旋遍涂其坛。

　　梵语曼茶罗。华言坛。坛者生也。谓出生无尽功德故。又坛者集也。是无边圣贤会集之处。如是坛法。乃诸佛不思议之神用。勿生疑惑。依法结之。所求必获如愿。

　　若在山石上建立。或在楼阁。或居船上。一切贤圣得道处。但以五净涂拭。

　　智译云。若在山中。及好净屋。不须掘地。依前涂拭。即张天盖。四面悬幡。若有俱胝佛母形像。安置坛中。面向西。若无本尊。有诸佛像。舍利。及大乘经典。供养亦得。

　　面向东坐。结无能胜印按地。诵真言七遍。加持坛中心。又取诸药七宝。并五谷各少分。掘坛中心深一肘。安诸药及七宝。复取旧土填满平治。以右手按。诵地天偈三遍。警觉地天神。偈曰。

　汝天亲护者　　于诸佛导师　　修行殊胜行
　净地波罗蜜　　如破魔军众　　释师子救世
　我亦降伏魔　　我画曼茶罗

　　诵地天真言曰。

　　曩谟三满多没䭾(引)南(引)毕哩(二合)体(佗以切)微曳(二合)娑嚩(二合)(引)贺(引)

　　地天者。谓夜叉。罗刹。阿修罗。龙。迦楼罗。乾闼婆。紧那罗。摩睺罗伽。部多。毕舍遮。鸠槃茶等。真言。亦曰妙言。谓从诸佛心中流出。乃真实微妙秘密之语。一切诸天魔梵。及因位菩萨。不可得而思议也。

　　诵偈加持已。然后以檀香。涂九个圣位。如满月。

　　智译云。磨白檀香。涂作八坛。犹如满月。或似八叶莲华。本译令涂九圣位。即是供养根本九字真言。智译令涂八坛。拟供全咒八句。任意作之。皆得。

　　以新净供具。金。银。熟铜。商佉。贝。玉。石瓷。木等新器。盛诸饮食及好香华。灯烛。阏伽香水。随力所有。布列供养。

　　商佉。即螺杯也。苏悉地经。三时涂地。献华香水。种种供养。除去萎华。续置新者。献供钵器。三时洗挑。

　　若在家出家菩萨。求成就者。每入道场。先应礼佛。忏悔。随喜。劝请。发愿已。应自誓受菩提心戒。

　　据此。若比丘比丘尼。及在家已受三归五戒八戒者。入道场时。皆须自誓受菩提心戒。苏悉地经云。每日三时澡浴换衣。三时供养礼拜忏悔随喜劝请发愿。三时读经。及作曼茶罗。三时归依受戒。三时护身。如是作法。定得成就。智译亦令三时受戒礼佛忏悔随喜。而文缺劝请发愿。今以礼佛忏悔随喜劝请发愿五法。详附于后。

　　真言曰。

　　唵冒(引)地止多母怛跛(二合)(引)娜野(引)弭

　　冒地。亦作菩提。止。亦作唧。又作质。跛。或作么。弭。亦作弥。瑜伽释云。冒地止多。此云觉心。冒字为种子。冒字者。诠一切法无缚义也。若能知自身中菩提之心自性成就。三世平等。犹如虚空。离一切相。则能了知一切有情心。及诸佛心。皆如自心。本来清净。则起大悲。深生矜愍。种种方便。令诸有情。离苦解脱。得至究竟。无缚无解。是为广大菩提心也。

　　菩提心者。离一切我执。远离蕴处界。及离能取所取。于法平等。自心本不生。自性空故。如过去一切佛菩萨。发菩提心。我亦如是。此名自誓受菩提心戒。由诵一遍。思惟胜义谛。获得无量无边无为功德。庄严三业。乃至菩提道场。其福无间断。速灭一切业障。真言速得成就。本尊现前。如华严入法界品。慈氏菩萨。为善财童子说菩提心功德。

　　蕴。即五蕴。处。即十二入。界。即十八界。如余处释。受菩提心戒仪云。今所发觉心。远离诸性相。蕴界及处等能取所取执。诸法皆无我。平等如虚空。自心本不生。空性圆寂故。如诸佛菩萨。发大菩提心。我今如是发。余如入法界品明。

　　自誓受菩提心戒已。全加。半加。随意而坐。端身闭目。即结定印。想空中准提佛母。与七俱胝佛围绕。遍满虚空。定中礼一切诸佛及准提佛母。然后以香涂手。应结契印。

　　先结定印。次结礼佛印。俱如后出。智译云。安心定坐。除一切妄想。观六道众生。无始以来。生死海中。轮回六趣。愿皆发菩提心。行菩萨行。速得出离。即以涂香摩手而结手印。结印时。以衣覆手。勿令人见。先结三部三摩耶契。次结诸契。

　　○佛部三摩耶印(即三昧印)

　　苏悉地经云。先于室内。当置尊容㡧。或制底。或但置座。入时面向于尊。合掌曲身。口诵真言。入便礼已而供养之。真言曰。

　　唵入嚩(二合)里多(二合)路者泥𤙖泮吒

　　七遍诵之。次即应作三部三摩耶印。及真言。

　　二手虚心合掌。开二头指。屈辅二中指甲下第一节侧。二大指各附二头指根下。即成。当心。诵真言七遍。想于如来三十二相。八十种好。相好分明。如对目前。

　　智译云。福智手并仰。檀戒忍慧便愿微屈相拄。进力压忍愿上节。禅智附进力侧。即成。苏悉地经。印同智译。檀。戒。忍。进。禅。从右手小指起。慧。便。愿。力。智。从左手小指起。此是十波罗蜜。

　　真言曰。

　　唵(引)(一)怛他(引)蘖睹(引)(二)纳婆(二合)嚩(引)野娑嚩(二合)(引)贺(引)(三)

　　睹或作妒。纳或作娜。智译作唵怛他㜸睹嚩皤耶娑嚩诃。以契顶上散之。皤字去声。下并同。

　　由结此印诵真言故。即警觉一切如来。悉当护念加持行者。以光明照触。所有罪障。皆得消灭。寿命长远。福慧增长。佛部圣众。拥护欢喜。生生世世离诸恶趣。莲华化生。速证无上正等菩提。

　　大宝楼阁经云。或山顶上诵咒。尽目所睹处。五逆十恶诸众生等。皆得灭一切罪。来世生诸佛净土莲华化生。而况持咒行者。不莲华化生。灭一切罪耶。

　　○莲华部三摩耶印

　　以二手虚心合掌。散开二头指。二中指。二无名指。屈如莲华形。安印当心。诵真言七遍。想观自在菩萨相好具足。于顶右散。

　　二小指。二大指相着。余六指散开微屈。如开莲华。观自在菩萨相好。如观无量寿经说。

　　真言曰。

　　唵(引)(一)跛娜谟(二合)(引)(二)纳婆(二合)嚩(引)野娑嚩(二合)(引)贺(引)(三)

　　跛娜或作钵讷。智译作。唵钵头牟嚩皤耶莎嚩诃。

　　由结此印诵真言故。即警觉观自在菩萨等持莲华者。一切菩萨。光明照触。所有业障。皆悉消灭。一切菩萨常为善友。

　　无量寿如来供养仪轨云。由结此印。及诵真言。警觉观自在菩萨。及莲华部圣众。皆来加持行者。获得语业清净。言音威肃。令人乐闻。无碍辩才。说法自在。

　　○金刚部三么耶印

　　以左手翻向外。以右手掌背安左手背。以左右大小指。互相钩。如金刚杵形。安于当心。想金刚手菩萨。诵真言七遍。顶左散印。

　　苏悉地经云。两手中间六指。微令开。如三股杵。此三印。名为大印。诸佛菩萨。犹不能违。况诸魔类等。非但顺教。亦灭诸罪。以除诸难。所求之法。必得顺愿。智译令左覆右仰。大小指相交。然其印成。皆同本译。

　　真言曰。

　　唵(引)(一)嚩日嚧(二合)(引)(二)纳婆(二合)嚩(引)野娑嚩(二合)(引)贺(引)(三)

　　智译作。唵嚩折噜婆皤耶莎嚩诃。

　　由结此印及诵真言故。即警觉一切金刚圣众加持拥护。所有罪障。皆得除灭。一切痛苦。终不着身。当得金刚坚固之体。

　　供养仪轨云。由结此印。及诵真言。警觉金刚藏菩萨。并金刚部圣众。皆来加持行者。获得意业清净。证菩提心。三昧现前。速得解脱。按智译结三部三摩耶印。后即结佛母根本身印。诵佛母真言七遍。今本译。在持珠念诵前结根本印。如欲结者准理无妨。其印如后阏伽印出。

　　○次结第二根本印(用护身)

　　智译。以此印在后持数珠念诵前用。而别有辟除一切天魔恶鬼等印咒。本译用此印及心真言护身。后复以无能胜印咒辟除障者。

　　二手外相叉。二头指。二大指。并直竖。即成。诵佛母心真言。印身五处。所谓额。次右肩。次左肩。次心。次喉。顶上散。真言曰。

　　唵迦么黎尾么黎准泥娑嚩(二合)贺(引)

　　结护身印时。起大慈心。遍缘六道四生。愿一切有情。被大誓庄严坚固金刚甲胄。速证无上正等菩提。

　　大誓庄严坚固金刚甲胄者。谓菩萨以四弘誓。而为庄严。不为邪魔之所沮坏。遇逆顺缘。心无退转。故愿诸有情。皆披如是坚固金刚甲胄。离诸障难。速证无上菩提。如是想已。即成被金刚甲胄。一切诸魔。不敢障难。

　　○次结地界橛印

　　二手内相叉。竖二大指。二头指。二小指。各相合。屈左头指如钩。三掣。大拇指指地。印成一掣。诵真言一遍。

　　智译云。以左右二中指。二无名指。叉入掌。右压左。右头指屈如钩。左头指直竖。二大指二小指。令面相着。

　　真言曰。

　　唵准你你。枳(引)逻野娑嚩(二合)(引)贺(引)

　　智译。唵准你泥枳逻耶莎嚩诃。诵一遍。以印大母指。触地一回。如卓橛势。三度作即休。

　　由结此印诵真言加持地界故。下至水际。如金刚座。天魔及诸障者。不为恼害。少加功力。速得成就。

　　地中所有诸秽恶物。由此印咒加持力故。悉皆清净。

　　持诵者。次应于坛中心。想八叶大莲华上有师子座。座上有宝楼阁。垂诸缨络。缯幡幢盖。宝柱行列。垂妙天衣。周布香云。普雨杂华。奏诸音乐。宝瓶阏伽。天妙饮食。摩尼为灯。如无曼荼罗。但于空中观想。即成。作此观已。应诵此偈。

　以我功德力　　如来加持力　　及以法界力
　普供养而住

　　诵此偈已。即诵大虚空藏菩萨真言曰。

　　唵(一)誐誐曩(引)三婆嚩(二)嚩日啰(二合)斛(引)(三)

　　三字去声。婆字去声。誐字或作伽字轻呼。

　　由诵此真言加持故。所想供养具。真实无异。一切圣众。皆得受用。

　　按无量寿仪轨诵大虚空藏真言。先令结印。以二手合掌。二中指右押左外相叉。博着手背。二头指相蹙如宝形。想从印流出无量诸供养具。衣服饮食。宫殿楼阁等。行者纵使观念力微。由此印咒加持力故。诸供养物。皆成真实广大供养。又准别部有出生供养印。二手当心合掌。以十指右压左。头相交。复安在顶上。诵出生供养真言二十一遍。即唵字也。由唵字真言及印。不思议力。自然遍法界。出生无尽香华灯烛幢幡宝盖衣服卧具楼阁宫殿音乐呗赞等。种种诸供养具。供养遍法界无边佛法僧三宝等。若无饮食香华等。但对像前结印诵唵字真言。自然有无量供养。遍供法界无尽三宝。是知唵之一字。如摩尼珠。随心所现。亦如本经。所想悉皆成就。又此唵字。是一切真言字母。能生一切真言字义。是故一切真言。皆首宣之。

　　○次结宝车辂印(车昌遮切。扯平声。辂鲁故切。音路)

　　二手内相叉仰掌。二头指横相挃。以二大指各捻头指根下。想七宝车辂。佛部使者。驾御七宝车辂。乘空而去。至于色界顶。阿迦尼吒天。毗卢遮那佛宫殿中。诵真言七遍。

　　智译云。先以二手向内相义。右压左即仰开掌。二头指直伸头相拄。以二大指拨二中指头来去。即成。心想阿迦尼吒天宫中毗卢遮那如来。十地菩萨围绕。集会中。请准提佛母圣者。乘七宝庄严车辂。上有白莲华座。座上有如所画形像。心中想念。如在目前。阿迦尼吒天。此云色究竟天。是色界最顶天。亦名有顶天。

　　真言曰。

　　唵(引)(一)睹噜睹噜吽(引)(二)

　　噜字转舌呼。智译无吽字。有莎嚩诃字。

　　由诵真言结印加持故。七宝车辂。至色界顶。准提佛母。并八大菩萨。及诸圣众。眷属围绕。乘七宝车辂。

　　八大菩萨者。一观自在。二弥勒。三虚空藏。四普贤。五金刚手。六文殊师利。七除盖障。八地藏菩萨。若毗卢遮那佛内心证得三摩地智。则流出十六菩萨。一金刚萨埵。二金刚王。三金刚爱。四金刚善哉。五金刚宝。六金刚威光。七金刚幢。八金刚笑。九金刚法。十金刚剑。十一金刚因。十二金刚语。十三金刚业。十四金刚护。十五金刚药叉。十六金刚拳菩萨。瑜伽分别圣位修证法门云。夫真言陀罗尼宗也。是一切如来秘密之教。自觉圣智修证法门。亦是菩萨具受净戒。无量威仪。入一切如来海会坛。受菩萨职位。超过三界。受佛教敕。三摩地门。具是因缘。顿集功德。广大智慧。于无上菩提。皆不退转。离诸天魔。一切烦恼。及诸罪障。念念融证。佛四种身。谓自性身。受用身。变化身。等流身。满足五智。三十七等不共佛法。然如来变化身。于阎浮提摩竭陀国。菩提道场。成等正觉。为地前菩萨。声闻。缘觉。凡夫。说三乘教法。或于他意趣说。或自意趣说。种种根器。种种方便。如法修行。得人天果报。或得三乘解脱果。或进或退。于无上菩提。三无数大劫。修行勤苦。方得成佛。王宫生。双树灭。遗身舍利。起塔供养。感受人天胜妙果报。及涅槃因。不同报身毗卢遮那如来。于色界顶第四禅阿迦尼吒天宫云集。尽虚空遍法界。一切诸佛。十地满足诸大菩萨。证明警觉。身心顿证无上菩提。自受用佛。从心流出无量菩萨。皆同一性。谓金刚性。对毗卢遮那如来受灌顶职位。彼等菩萨。各说三密门。以献毗卢遮那佛。及一切如来。便请加持教敕。毗卢遮那佛言。汝等将来于无量世界为最上乘者。令得现生世间出世间悉地成就。若依次说。前后有差。据报身佛。顿证身口意三种净业。遍周法界。于一一法门。一一理趣。一一毛孔身分相好。尽虚空界。不相障碍。各住本位。以成遍照光明毗卢遮那自受用身。他受用身。若依二乘次第而说。若不具修三十七菩提分法。证得道果。无有是处。若证自受用身佛。必须三十七三摩地智。以成佛果。梵本入楞伽偈颂品云。自性及受用。变化并等流。佛德三十六。皆同自性身。并法界身。总成三十七也。以三十七内证无上金刚界分智。威力加持。顿证毗卢遮那之身。从无见顶相流出无量佛顶法身。云集空中。以成法会。光明遍覆。如塔相轮。十地满足。莫能睹见。冥加有情。身心罪障。悉令殄灭。无能知者。虽不能知。能息诸苦。而生善趣。从光流出十六菩萨。及八方等内外大护。展转出光照触恶趣。以成窣堵坡阶级。卫护诸佛窣堵坡法界宫殿。成为全身。现证金刚界如来毗卢遮那遍照之身也。是知准提佛母。乃从毗卢遮那身流出。而准提真言。即诸佛内心自证之法。故云七俱胝如来所说。以能出生诸佛。故云佛母也。

　　○次结请车辂印

　　准前印。以二大指向身。拨二中指头。即成。诵真言七遍。真言曰。

　　曩么悉底哩(三合)野地尾(二合)迦(引)南(引)(一)怛他(引)蘖多(引)南(引)(二)唵嚩日𠻴(二合)(引)拟(斫以切)你也(二合)(引)(三)羯哩洒(二合)也娑嚩(二合)贺(引)(四)

　　南。亦作难。𠻴。亦作朗。又作㘕。拟。亦作祇。蘖多。应作孽跢。你也。亦作娘字。上声羯哩。亦作迦啰。

　　由诵真言加持故。圣众从本土来至道场空中而住。

　　智译无此真言印契。唯用后真言印契请之。修真言行者。随准一法。皆成。

　　○次结请本尊印从车辂下降于道场(本尊。即准提佛母)

　　准前第一根本印。以二大指向身招。诵真言三遍。

　　第一根本印。即前佛部印。下言准前根本印。同此。智译云。以二大指来去招之三度。想圣者从宝车上。下来道场中。白莲华座上。苏悉地经请云。今有某甲。为某事奉请。仰惟尊者。以本愿故。降赴道场。愿垂哀愍。受此阏伽。及微献供。当请之时。诚心作礼。再三启白。若不诚心。徒多念诵。乃至真言。亦皆殷勤。加翳醯字。此更秘密。速满其愿。

　　真言曰。

　　唵。者礼主礼准泥。翳醯曳呬婆战嚩底(丁以切)娑嚩(二合)贺(引)

　　婆字去声呼。智译作。唵折[棣-木+(上/矢)]主[棣-木+(上/矢)]准提。噎醯曳醯。薄伽嚩底。莎嚩诃。伽誐揭孽。四字同音。战字疑是戟字。当伽字轻呼。苏悉地经云。奉请已。作如是言。善来尊者。愍我等故。降临道场。复垂哀愍。当就此座坐。受微献供。复起诚心。频兴作礼。而白尊言。大悲垂愍。乘本愿故。而见降临。非我所能。应须办供。先献涂香。次施华等。复献烧香。次献饮食。次乃然灯。如其次第。

　　○次结无能胜菩萨印辟除障者

　　二手右压左。内相叉作拳。竖二中指。头相合。即成。绕身右旋三匝。作是思惟。所有障者。毗那夜迦。诸恶鬼神。远走而去。所来圣众。不越本三么耶。大悲而住。愿垂加护。

　　凡修真言行者。及坐禅人。须先以咒印。除诸魔障。故金光明经云。十地菩萨。尚以咒护持。况其凡夫。如首楞严经云。若不持咒。而坐道场。令其身心远诸魔事。无有是处。悉地经云。若成就诸余事者。应当发遣诸有障者。若不遣除。后恐伤及。所以先须作遣除法。

　　真言曰。

　　曩莫三满多没䭾(引)南(一)唵(引)(二)户噜户噜(三)战拏(引)里(四)么(引)蹬耆娑嚩(二合)(引)贺(引)(五)

　　战或作赞。耆或作拟。里作哩。持明藏云。此咒能成就一切事。

　　○次结墙界印

　　准前地界印。屈右头指。展左头指。右旋三匝。随心近远。即成金刚坚固之城。诸佛菩萨。尚不违越。何况诸余难调伏者。毗那夜迦。及毒虫。利牙爪者。不能附近。

　　无量寿仪轨云。想从印流出炽焰。以印右旋绕身三转。随心大小。成金刚光焰。方隅墙界。诸魔。恶人。虎狼。师子。及诸毒虫。不能附近。神变疏云。持咒行者。得诸佛归命。故佛顶偈云。十方世界诸如来。护念归命受持者。然诸佛尚且归命持咒人。而敢有违越者乎。毗那夜迦。此云猪头象鼻。

　　真言曰。

　　唵准你儜。钵啰(二合)迦啰耶娑嚩(二合)(引)贺(引)

　　智译儜字作泥字。诵三遍。以印右挥三匝。

　　○次结上方网界印

　　准前墙界印。展左头指。右压左。当中节相交。即成。诵此真言三遍。

　　智译云。准墙界印。开仰着。右大指捻左头指头。左大指捻右头指头。小指依旧相拄即成。

　　真言曰。

　　唵准你儜。半惹啰娑嚩(二合)(引)贺(引)

　　惹字自攞切。智译儜字。作泥字。啰字。作逻字。诵三遍。以印随日。挥三度。按别部。以印于顶上右旋转。便散。

　　由诵真言结印加持故。即成金刚坚固不坏之网。

　　无量寿仪轨云。由印咒加持力故。即于上方覆以金刚坚固之网。乃至他化自在诸天。不能障难。行者身心安乐。三摩地易得成就。

　　○次结火院密缝印

　　以左手掩右手背相重。(令无缝)直竖二大指。即成。诵真言三遍。右旋三匝。想金刚墙外有大金刚火焰围绕。

　　智译云。以左手密掩右手背相重。直竖二大指。相去二寸许。无量寿仪轨云。想从此印流出无量光焰。以印右旋三匝。则于金刚墙外。便有火焰围绕。即成坚固清净火界。

　　真言曰。

　　唵(一)阿三莽拟(宜以切)你(二合)吽(引)癹吒(半声)(呼)(二)

　　三字去声。莽字上声。亦作摩。或作𤚥。又作𥌋引。拟。或作拟。苏悉地经令咽声念之。智译作。唵阿三摩。[口*木*氏]你𤙖莎嚩诃。

　　由结此印诵真言。成大结护密缝。不被诸魔入。

　　○次结阏伽印。

　　阏伽或作遏伽。又作阿伽。此云器。凡供养之器。皆称曰阏伽。谓以郁金。龙脑。白檀香等水。盛于阏伽妙器中。而奉献之。其器或金。银。宝玉。铜。石。瓦。木。螺杯。及缀莲叶乳树叶。皆得为阏伽供养。有云。法中使熟铜作阏伽器最上。苏悉地经云。作扇底迦法。当用白器。置少小麦。及乳。作布瑟征迦法。当用黄器。应着胡麻。及酪。作阿毗遮噜迦法。当用黑器。当致粟米。及牛尿。或自血。余如下释。

　　二手内相叉。竖二中指。头相着。以二头指。捻二中指背。二大指侧附二头指根下。即成根本印。准前根本印。微屈二大指入掌。即成阏伽印。诵真言三遍。

　　智译云。准前根本印。以二大指各捻头指根第一节侧下。即成。

　　真言曰。

　　唵者礼主礼准泥遏钳。钵啰(二合)底(引)蹉。婆誐嚩底。(异丁反)娑嚩(二合)(引)贺(引)

　　智译作。唵折隶主隶准提遏钳薄伽嚩帝。钵啰底槎。莎嚩诃。按此真言与本译同。但后二句相倒。不同耳。本译以钵啰底蹉在先。婆誐嚩底在后。彼以薄伽嚩帝在先。钵啰底槎在后。为别。持明藏经。亦同智译。

　　行者思惟圣众了了分明。想自身在诸佛圣众足下。手持七宝阏伽器。盛香水。浴圣众足。由献阏伽香水故。行者三业清净。洗涤烦恼垢。业障消灭。

　　无量寿仪轨云。由献阏伽香水浴圣众双足。令行者三业清净。洗除一切烦恼罪垢。从胜解行地。至十地。及如来地。当证如是地波罗蜜时。得一切如来授与甘露法水灌顶。又五字心陀罗尼云。饮此水者。除诸灾患。

　　○次结莲华座印

　　准前根本印。并二大指向身竖。运想。从此印流出无量师子座。奉献一切圣众。是诸圣众。各各皆坐。

　　智译印咒并同。而印云。并二大指向身开竖之。即成。心想道场中。种种宝钿师子座上开白莲华。安置圣者。即诵真言三遍。

　　真言曰。

　　唵(一)迦么逻娑嚩(二合)(引)贺(引)(二)

　　么亦作摩上声。逻亦作攞。或作啰。

　　由结座印诵真言奉献圣众故。行者当得十地满足。得金刚之座。

　　行者亦得三业坚固。犹如金刚。言金刚座者。谓坐金刚座而成等正觉也。今此神咒。是诸佛境界。有不可思议神力。但当生信诵持。自然灭障成德。超凡证圣。故云当得十地满足。得金刚之座。持明藏经云。行人诵真言已。即言。惟愿圣众。处此座已。安住道场。受我供养。

　　○次结澡浴印

　　准前根本印。以二大拇指头。捻二中指中节。即成。诵真言三遍。

　　智译以二大指。各并捻二中指下节侧。

　　真言曰。

　　唵者娑嚩(二合)(引)贺(引)

　　想从此印流出无量光明。一一光明道。有无量七宝贤瓶。想满天妙香水。灌注一切圣众澡浴。复想空中有无量天乐。供养本尊诸佛菩萨一切圣众。由结此印诵真言故。行者不久当得法云地。

　　法云地。是第十地。谓菩萨修行功满。唯务化利众生。大慈如云。普覆一切也。神变疏云。如余菩萨。为求菩提。虽行难行苦行。如救头然。经无量劫。尚不能得。真言行者。不亏法则。只于此生得菩提也。大教王经云。若不依秘密课诵修行。终不成于无上菩提也。

　　○次结涂香印

　　准前根本印。以二大指。傅着右头指下节侧。即成。诵真言三遍。

　　智译印咒悉同。

　　真言曰。

　　唵礼娑嚩(二合)(引)贺(引)

　　想从此印。流出无量光明。一一光明道。有无量天妙涂香末香云海。供养本尊诸佛菩萨一切圣众。由结此印诵真言故。当证一切如来戒。定。慧。解脱。解脱知见香。

　　香以熏闻为义。故感证五分法身之香。如余菩萨。由持戒清净。则戒体成就。而得无持无犯。若修习无漏禅定。则根尘泯净。而便离诸散乱。若修习无漏智慧。则能断三界烦恼。而出离生死。若不作诸业。则脱诸累缚。而得自在。知即无生智眼。谓照了识心虚妄分别。则无生之智眼自在明了。今持真言行者不假余修。由真言力故。即越诸阶级。而证得五分法身。理趣疏云。性德力大。密咒功强。解行虽劣。解脱则疾。故成佛心要云。显教圆宗。须要先悟毗卢法界。后依悟修。满普贤行海。得离生死。证成十身无碍佛果。如病人得好药方。要须自知分两。炮炙法则。合成服之。方得除病身安。今密教圆宗神咒。一切众生。并因位菩萨。虽不解得。但持诵之。便具毗卢法界。普贤行海。自然得离生死。成就十身无碍佛果。如病人得合成妙药。虽不知分两。和合法则。但服之。自然除病身安。故大般若经云。总持犹妙药。亦如天甘露。能疗众惑病。服者常安乐。

　　○次结华印

　　准前根本印。以二大指。傅着左头指下节。即成。诵真言三遍。

　　节字下。应有侧字。智译印咒并同。

　　唵主娑嚩(二合)(引)贺(引)

　　想从此印。流出无量光明。一一光明道。有无量种种水陆天妙华云海。供养本尊诸佛菩萨一切圣众。由结此印诵真言故。当得大慈三摩地成就。能利乐无边众生。诸灾难不着身故。

　　大慈即无缘慈也。皆言云海者。云是随缘义。谓此供具。色相显然。而智鉴无性。从法性空。无生法起。能现所现。能现即行愿力。所现即供养具。迥无所依。应用而来。来无所从。用谢而去。去无所至。而能含悲润注法雨益济万物。重重无尽。故如云像。言海者。以表供养称理故深。称事故广。以深广故。喻之如海。如是一一供具称于真理。等虚空界。即以全法之身。游诸佛刹。称真之物。供养诸佛圣众。行者安心观行。于诸供具常称理而成就。以是法施供佛。名真供养也。

　　○次结烧香印

　　准前根本印。屈右头指。捻二大指头。即成。诵真言三遍。

　　智译印咒并同。

　　真言曰。

　　唵礼娑嚩(二合)(引)贺(引)

　　想从此印。流出无量光明。一一光明道。有无量和合俱生天妙烧香云海。供养本尊诸佛菩萨一切圣众。由结此印诵真言故。当得普遍法界三摩地成就。

　　○次结饮食印。

　　准前根本印。以左头指。捻二大指头。即成。诵真言三遍。

　　智译印咒并同。

　　真言曰。

　　唵准娑嚩(二合)(引)贺(引)

　　想从此印。流出无量光明。一一光明道。有无量天妙种种饮食云海。供养本尊诸佛菩萨一切圣众。当得法喜禅悦食。三解脱最胜味。三摩地成就。

　　以爱乐大法。得法资长道种。心生欢喜。不嗜世味。常持正念。是为法喜食。由得禅定自资。长养慧命。道品圆明。正念现前。心常喜乐。不贪世味。是为禅悦食。苏悉地供养法云。若不办涂香。乃至灯明供养。但诵如上奉涂香等真言。及作手印。亦成圆满供养。次运心供养者。以心运想水陆诸华。无主所摄。遍满虚空。尽十方界。及与人天妙涂香云。烧香灯明。幢幡伞盖。种种鼓乐。歌舞倡妓。真珠罗网。悬诸宝铃。华鬘白拂。微妙磬铎。如意宝树。衣服之云。天诸厨食。上妙香美。种种楼阁宝柱。诸天严身。头冠缨络。如是等云。行者运心遍满虚空。以至诚心。如是供养。最为胜上。是发行者以决定心。而行此法。运心供养。诵真言及作手印。如上所想供养。皆悉成就。苏悉地经云。若香华饮食无可献者。但诵本色真言。及此手印献之。表云。供物无可求得。但纳真言。以真心故。速满其愿。离此之外。有四供养。遍通诸部。一切处用。一谓合掌。二以阏伽。三用真言及慕捺罗。四但运心。此善品中。随力应作。或复长时供养中置。无过运心。如世尊说。诸法行中。心为其首。若能标心而供养者。满一切愿。又复应知。不可才闻运心。即便悭贪。不办供养。悉地难成。若能办诸供养。加以真言运心。最为殊胜。故彼经云。持诵之人。不献饮食。违本部者。其人乃着魔障。身无精光。风燥饥渴。恒恶思想。不能成就本尊真言。皆由不献本尊果食。当于六斋等日。广设供养。奉献本尊并诸眷属。当净洗手。𠻳口咽水。次下饮食。若准本部真言。运想香华等供养。皆从印中流出。尤胜以水陆无主香华运想。或恐初学观心未淳。用此助成亦妙。言三解脱者。一空解脱。二无相解脱。三无愿解脱。亦名三三昧。此三。即涅槃门。是诸贤圣所常餐履。一切解脱法中。无过于此。故云最胜味。

　　○次结灯印

　　准前根本印。以二头指。各捻二大指头。即成。诵真言三遍。真言曰。

　　唵泥娑嚩(二合)(引)贺(引)

　　智译印咒并同。彼云。已上涂香印等。各各印触当色物上供养。按诸部陀罗尼。别有香华饮食等供养印咒。而字句颇繁。今此准提陀罗尼。唯改本印。以本六字真言。而成六种供养。诚为妙用。不可得而思议者。

　　想从此印。流出无量光明。一一光明道。有无量种种七宝灯烛云海。供养本尊诸佛菩萨一切圣众。当得般若波罗蜜光明五眼清净。

　　一肉眼。二天眼。三慧眼。四法眼。五佛眼。般若。此云智慧。波罗蜜。此云到彼岸。由献灯故。感智慧光。得五眼净。而登彼岸也。此上作法结界供养真言。与持明藏仪轨经同。唯契印有异耳。彼经云。如是诸印相。行人䖍心记忆。习令精熟。于作法时。无令误失。若稍疑误。不成印契。不成印契。即贤圣不喜。凡所祈求。不获成就。

　　七俱胝佛母所说准提陀罗尼经会释卷上

　　音释

　　法财

　　谓三密菩提心教法也。

　　十二分教

　　一修多罗。此云契经。二重颂。三授记。四孤起。五无问自说。六因缘。七譬喻。八本事。九本生十方广。十一未曾有。十二论义。

　　苾刍

　　旧云比丘。新云苾刍。本香草名。含五义。一体性柔软。喻出家人。能折伏身口粗犷。二引蔓傍布。喻出家人。传法度人。连延不绝。三馨香远闻。喻出家人。戒德芬馥。为众所闻。四能疗疼痛。喻出家人。能断烦恼毒害。五不背日光。喻出家人。常向佛日故。

　　菩萨摩诃萨

　　菩萨。如上释。摩诃萨者。摩诃。是大义。萨即萨埵。是有情义。亦名心。亦云勇猛。以勇猛不怯弱故。三大无数劫。积集二种资粮。故名摩诃萨。

　　八部

　　一天。谓诸天神也。二龙。谓龙神也。三夜叉。此云勇健。有在地。有在空。有在天者。四乾闼婆。此言香阴。不食酒肉。天帝乐神也。五阿修罗。亦作阿苏罗。此云非天。谓其果报最胜。邻次诸天也。六迦楼罗。此云金翅。即金翅鸟神也。七紧那罗。此云疑神。似人而头有角。是天帝乐神也。八摩睺罗伽。此云大腹行。即地龙。是大蟒神也。

　　㲻

　　同溺。

　　鼋

　　音元。似鳖。长一二丈。

　　鼍

　　音陀。类鱼。有足。长丈余。甲如铠。

　　桦

　　音话。木名。皮可贴弓。

　　四无量

　　慈悲喜舍。

　　四弘愿

　　众生无边誓愿度。烦恼无尽誓愿断。法门无量誓愿学。佛道无上誓愿成。

　　砾

　　音力小石。

　　剩

　　与剩同。余也。

　　钿

　　音田。金华饰也。

　　六道

　　亦名六趣。一天。二人三阿修罗。四地狱。五饿鬼。六畜生。

　　四生

　　化胎卵湿。

　　五智

　　一通达智。二随念智。三安立智。四和合智。五如意智。谓菩萨起行度生。分别显示。而能觉了通达诸法。忆持不失。建立正教。令他修行。观一切法。随缘和合。随意所欲。无不满足。故有五种之别。详如摄大乘论释所明。

　　三十七不共佛法

　　谓佛证四种身。一自性身。二受用身。三变化身。四等流身。梵本入楞伽经偈颂品云。自性及受用。变化并等流。佛德三十六。皆同自性身。并法界身。总成三十七。是为三十七不共佛法。余一切声闻缘觉菩萨。所不共有也。唐实叉难提译云。自性及受用。变化复现化。佛德三十六。皆自性所成。元魏菩提留支译云。实体及受乐。化复作诸化。佛众三十六。是诸佛实体。

　　窣堵坡

　　即佛塔也。

　　十身

　　一菩提身。二愿身。三化身。四力持身。五相好庄严身。六威势身。七意生身。八福德身。九法身。十智身。

　　阏伽

　　阏音遏。阏伽水真言中遏钳字。亦作阿哩伽(二合)。

　　阿伽

　　阿入声。音遏。

　　蘖

　　与㜸孽檗不同。

　　十波罗蜜

　　一施。二戒。三忍辱。四精进。五禅定。六慧。七方便。八愿。九力。十智。

　　药叉

　　旧云夜叉。

　　搓

　　音蹉。娜也。

　　五分法身

　　一戒。二定。三慧。四解脱。五解脱知见。

　　洛叉

　　此云十万。

　　凡经律论中。华言梵语。各不同者。良由如来。灭度一百一十余年后。时诸比丘。互执见闻。各引师说。分经律论为五部。致于文言咒语。有详有略。大虽不殊。小则不无其异。然佛在世。曾已预记。我涅槃后。经律论。当分为五部。而皆是如来金口所说。但为闻听不广。故成多部。犹如甘露散于人间。但同餐饮。无不除病延年。随秉一部修行。悉成道果。是以五天竺国。各宗一法。咸获圣证。既知如来先为预记。则无是无非。是故智者。不可于中妄生疑惑。阻自前进。失却千生万劫之殊妙因果也。
卍新纂续藏经第 23 册 No. 0446 七俱胝佛母所说准提陀罗尼经会释


　　七俱胝佛母所说准提陀罗尼经会释卷中

　　唐天竺三藏法师大广智不空奉　诏译

　　清粤东鼎湖山菩提心沙门弘赞　会释

　　○次诵赞叹

　　阿嚩𠶒啰左睹啰娜(二合)舍(引)啰䭾(二合)娑么(二合)啰哩补句致钵啰(二合)拏么跛娜尾呬帝阿者礼怛𪘨娑哩素你祖礼悉𠆙思准泥萨啰(二合)闷底南(引)婆嚩舍么你娑嚩(二合)(引)罕(引)帝萨钵啰(二合)拏吠怛你也(二合)佗(引)讫洒(二合)啰(引)拏蘖帝阿尾你多萨怛嚩(二合)娜么你钵啰(二合)枲(引)那路(引)迦怛啰(二合)野(引)啰佗(二合)迦唎啰讫多(二合)(引)啰尾孕(二合)(引)那戍(引)鼻你播(引)怛啰(二合)迦啰那讫使(二合)𩕳娑普(二合)砧(底浪切)悉体(二合)怛嚩(二合)进底多么啰贪(二合)(去)钵啰(二合)瑟砧(二合)李佉惹曩你尔娜(引)你萨帝(知曳切)曩钵啰(二合)库舞(二合)地晒逻始佉嚟野萨怛梵(二合)(引)啰抳焰(二合)惹闭怛母(二合)你帽(引)你(你夷切)嚩日哩(二合)担枳逻䭾弥焰(二合)素啰哩补婆嚩喃钵啰(二合)吠奢野底阿引哩野(二合)嚩路(引)枳帝皤悉𠆙底诺僧舍阎萨怛多惹播(引)多(半音)(多语切)旦曩(引)悉底(二合)惹㜸底紧旨你也(二合)萨怛梵(三合)(引)曩那娜(引)悉薄羯底(二合)毗药(二合)壹底娑迦罗播(引)跛曩(引)舍你婆誐嚩底跛耻多么(引)怛啰(二合)悉地迦哩布啰野么努(引)啰贪冥枲(引)娜底曩怛梵(二合)(引)娑么(二合)囕迦室子(二合)多(半音)婆誐嚩底准泥陀(引)啰尼萨妒(二合)怛罗(二合)萨么跛多(二合)

　　赞叹者。谓称扬赞叹圣德之美。具足无边福智。能成就众生所求。一切世出世间之乐。然智译缺此赞法。持明藏中虽备。其文尤繁。行者若不能作此梵赞。当知苏悉地经赞偈。苏悉地经云。其赞叹文。应用诸佛菩萨所说叹偈。不应自作。而彼经无赞准提文。今按本经述一偈。以赞本尊。偈曰。

　大慈救世尊　　善导一切众　　福持功德海
　我今稽首礼　　真如舍摩法　　能净贪瞋毒
　善除诸恶趣　　我今稽首礼　　得法解脱僧
　善住诸学地　　胜上福德因　　我今稽首礼
　大圣准提尊　　哀愍于世间　　成就诸悉地
　我今稽首礼　　大悲观自在　　一切佛赞叹
　能生种种福　　我今稽首礼　　大力忿怒身
　善哉持明王　　降伏难伏者　　我今稽首礼

　　忿怒身。即明王大威金刚。

　　○次说本尊陀罗尼布字法

　　从顶至足。观一一真言字。屈曲分明。流出光明。照六道四生轮回有情。深起悲愍。施与安乐。用陀罗尼九字布列于行者身。即成。以如来印。八大菩萨所加持身。若作息灾。增益。降伏。敬爱。随四种法。所谓白黄黑赤。成办悉地。即结布字印。二手内相叉。二大指。二头指。二小指。相合直竖。即成。

　　智译云。结此手契成。即想自身犹若释迦如来三十二相。八十种好。紫磨金色。圆满身光。想已。以手契触头上布唵字。触眼中布折字。一一依字次第。乃至两足。皆以契触布之。

　　想oṃ 唵字安于顶。以大拇指触头上。

　　次想ca 左字。(即者字)两目瞳人上俱。

　　想le 礼字。复以大拇指触左右眼上。

　　次想cu 祖字(即主字)安于颈上。用大拇指触。

　　次想le 礼字当心。以大拇指触。

　　次想cuṃ 准字安左右肩。以大拇指触。

　　次想de 泥字安脐上。以大拇指触。

　　次想svā 娑嚩(二合)字安右左两䏶上。以小指触。

　　次想hā 诃字安右左两胫上。以小指触。

　　智译。每字皆以偈释。及令观字色相。然其安布与本译略有参差。故不录。如欲知者。下持诵法要当出。又当知。令想九字真言。皆是天竺梵书。非此方之文。故一字顶轮王仪轨云。所言观诸字。唯瞻于梵书。非是随方文。有大神力用。或问曰。何以梵字。皆有不思议神用耶。答曰。谓每一一字。当体即是诸佛菩萨心故。当体即是离相法界故。当体即是教理行果故。是以有不可思议神用也。又天竺梵字。法尔本有。何以故。以世界初成时。梵王传说。不同此方苍颉等创制。若然者。凡天竺梵字。皆有不思议神用。何得偏赞真言中字耶。答曰。以真言中字。由诸佛不思议神力加持。体含多义。法性如然。故偏有神用。即如此方语言文字是一。唯急急如律令等语。咒火不烧。咒汤不热。咒刀不伤。咒毒不中。由作咒语。偏有此神用。非余一切文言。皆有此功力。天竺亦尔。文字虽一。唯真言中字。偏有神力。非余一切字。皆有如是神用也。或曰。咒是诸佛秘密之法。尚非因位所知。何以今解释此九圣字义。答曰。据贤首心经疏。及神变疏。并密藏诸经。释陀罗尼字意。而有二门。一不可说门。谓咒是诸佛密法。唯佛与佛相传。不通他解。但当持诵。不须强释。二强说门。谓真言中随举一字。或作人。或作法。横竖该罗。自在解脱。以要言之。无尽法门。于一字中。解说都尽。方是陀罗尼字义。就此而言。假使十方诸佛。经恒沙劫。共说真言中一字义。亦不能尽。故庄严宝王经云。六字陀罗尼。是观自在菩萨微妙本心。无量如来。而尚难知。其因位菩萨。云何而能解耶。是知。知者尚难。况其受者。今于一字中。略为解释。即是强说门中。少分一途义耳。谓于真言一字中。或作二义五义十义。乃至百义等解释。名为少分义。若作一义解释。名为一途义。上云。尚非因位能解者。此据密教圆宗。不可说门而言也。其不可说门。义当密教圆宗。离言果海。其强说门。义当显教圆宗。带言因分也。

　　由想布真言结印加持故。行者身即成准泥佛母身。灭除一切业障。积集无量福德吉祥。其身成金刚不坏体。若能常专注观行。一切悉地皆得现前。速证无上正等菩提。

　　智译云。如是布字想念已。便成准提胜法门。亦名本尊真实相。能灭诸罪。得吉祥。犹如金刚坚固聚。是名准提胜上法。若常如是修行者。当知是人速悉地。故持明藏仪轨经云。若于准提菩萨法中求成就者。先观准提菩萨根本微妙字轮。安自身分。一一分明。是人先身所造一切罪业。悉得除灭。凡有所求。决定成就。神变疏云。真言行者。能令三业。即同本尊三业。又真言中。每一一字。皆是诸佛全身。故云行者身。即成准泥佛母身。故知此准提神咒体即法身圆圆果海。用即不可思议。所以得速证无上菩提。

　　○次结根本印

　　如前阏伽印出。持明藏经云。行人结根本印。诵根本真言时。本尊菩萨欢喜顾视行人。

　　诵根本真言七遍。顶上散印。

　　智译用第二根本印。诵根本真言。

　　即取菩提子念珠。具一百八。依法贯穿。即以涂香。涂其珠上。以二手掌中。捧珠当心。诵真言七遍。加持念珠。

　　苏悉地经云。捧数珠时。微小低头。以至诚心。顶礼三宝诸佛菩萨。若作阿毗遮噜迦法。应用诸首而作数珠。速成就故。

　　真言曰。

　　唵吠嚧(引)遮那(引)么罗娑嚩(二合)(引)贺(引)

　　此是持珠真言。吠字。无盖切。智译作微字。于么字上有阿字。余悉同。吠嚧遮那。此云遍照。亦云大日。如世间日。唯照昼不照夜。照一世界。不照余世界。不得名大日。如来色身。法身。普周法界。十方世界悉皆照耀。若人称名皈依礼拜。则得法界一切诸佛菩萨贤圣。乃至八部。加持卫护。

　　加持顶戴。心口作是愿言。我今欲念诵。惟愿本尊诸佛菩萨。加持护念。愿令速得随意。所求悉地圆满。然后以左手无名指大指承珠。右手以大指无名指移珠。手如说法相。

　　先以珠加持顶载。后方结此持珠印。有云。右手大指捻无名指头。直舒中指。小指微屈。以头指着中指上节侧。此是佛部执数珠印。智译云。二手相去一寸许。余指散开微屈。

　　当于心前。持珠念诵。其声不缓不急。

　　此名言音持诵。根本真言。智译云。不得高声。须分明称字。而令自闻。此名声念。一字佛顶轮王念诵仪轨云。字句分明呼。不缓亦不急。不频伸哕嗌。咳𠻳与唾涕。染等心相应。及与缘苦受。如是等过患。皆不得成就。

　　心专注。不异缘。观自身。同本尊身。相好具足。又于身前坛中。观想七俱胝佛母。与眷属围绕。了了分明对坐。

　　智译云。所观本尊及身上布字。念诵记数于一念中。并须一时观见。不得有缺使心散乱。苏悉地经云。念诵之时。不作异语。想真言如对目前。如是倾诚。不应散乱。心缘别境。身虽疲极。不纵放之。制诸恶气。世间谈话。皆不思念。不舍本尊。纵见奇相。而不怪之。

　　每称娑嚩(二合)(引)贺字。同时移一珠。

　　智译云。诵本尊陀罗尼一遍。以右手无明指捻一珠过。周而复始。

　　一百八。或一千八十。为念诵遍数。常须限定。若不满一百八。即不克求悉地遍数。

　　苏悉地经云。依法念诵了。应起诚心。作祈请云。我依本法念诵数满。唯愿尊者。领受为证。于其梦中。为授教诲。正念诵时。若有謦欬昏𤞑欠呿。忌真言字。即起就水。作洗净法已。还从前念被所障隔。为须一一皆从始念掏珠将毕时。申礼一拜。终而复始。数珠一匝。一睹本尊颜。而作一礼。若正念诵时。忽然错误。当诚心忏悔。过由放逸。故致斯误。愿尊舍过。便申顶礼。复须从始。而念诵之。

　　念诵毕已。蟠珠于掌中。顶戴。发愿。作是愿言。以我念诵功德。一切众生。所修真行。求上中下悉地。速得成就。安珠于箧中。

　　言上中下悉地者。每地各有三品。共成九品。下三品者。若下品成就。能摄伏一切四众。凡有所求。举意从心。一切天龙。而来问讯。又能伏一切虫兽。及鬼魅等。若中品成就。能驱使一切天龙八部。能开一切伏藏。或要入阿修罗宫。龙宫。便得入之。去住随心。若上品成就。便得仙道。乘空往来。天上天下。而得自在。世出世间事。无不通达。中三品者。若下品成就。便得诸咒仙中为王。住寿无数岁。福德智慧。三界无比。若中品成就。便得神通。往余世界。为转轮王。住寿一劫。若上品成就。现证初地已上。菩萨之位。上三品者。若下品成就。得至五地已上菩萨之位。若中品成就。得至八地已上菩萨之位。若上品成就。三密变成三身。只于此生。得证无上菩提之果。此是持咒人九品成就。若直求成佛。不须求中下三品等。即当求上三品成就。余如下增益法明。

　　即结定印。端身闭目。澄心静意。当于胸臆身内。炳现圆明。如满月。皎洁光明。起大精进决定取证。若能不懈怠专功。必当得见本源清净之心。于圆明中想唵字。余八字右旋于圆明上布列。于定中须见真言字分明。既不散动。得定。即与般若波罗蜜相应。即画圆明月轮。

　　即结定印者。以两手外相叉。仰于脐下。或以二手仰掌展舒。将右手在左手上。二大拇指甲相拄。安于脐轮下。又无量寿仪轨云。以二手外相叉。二头指背相着。从中节以上直竖。二大指捻二头指。即成。此之三印。随结其一。皆得作此圆明观法。名为瑜伽念诵。故智译云。若求解脱速出离生死。作此三摩地瑜伽观行。无记无数念者。即想自心如满月。湛然清净。内外分明。以唵字安月心中。以折隶主隶准提莎嚩诃字。从前右旋。次第周布轮缘。谛观一一字义。与心相应。不得差互。

　　圆明布列梵书图

　　<PIC>X23076401.gif</PIC>

　　持明藏仪轨云。唵字为毗卢遮那佛根本。左字为大轮明王根本。隶字为大忿怒不动尊明王根本。又为马头明王根本祖字为四臂佛身根本。隶字为不空罥索菩萨根本。亦观自在菩萨根本。尊字为大尊那菩萨根本。祢字为金刚萨埵菩萨根本。莎字为伊迦惹吒菩萨根本。贺字为嚩日啰曩佉明王根本。

　　次应思惟字母种子义。

　　此九圣字。能生一切字。故云字母。言种子者。是引生义。摄持义。以初一字为种子。而下诸字。所有观智。依所引生。摄入初字。若得唵字门。秘密相应。即得诸佛无尽法藏。则悟一切法本不生。一以普及为言。切以尽际为语。由悟一切法本不生。即达诸法空。以诸法入实相中。故不生不灭。乃至悟一切法言语道断。故无言说。法相平等。如霔大雨。故云平等。于一一字。专注思惟观察。则一切行愿。皆得满足。

　　唵字者。是三身义。亦是一切法本不生义。

　　智译云。唵字门者。是流注不生不灭义。复于一切法为最胜义。

　　左字者。一切法不生不灭义。

　　智译云。于一切法是无行义。

　　礼字者。一切法相无所得义。祖字者。一切法无生灭义。

　　智译云。于一切法是无起住义。

　　礼字者。一切法无垢义。准字者。一切法无等觉义。泥字者。一切法无取舍义。娑嚩字者。一切法平等。无言说义。诃字者。一切法无因义。

　　于一切法。是无因寂静无住涅槃义。

　　由一切法本不生故。即得不生不灭。

　　由不生不灭故。即得相无所得。

　　由相无所得故。即得无生灭。

　　由无生灭故。即得无垢。

　　由无垢故。即得无等觉。

　　由无等觉故。即得无取舍。

　　由无取舍故。即得平等无言说。

　　由平等无言说故。即得无因无果。

　　般若相应。无所得。以为方便。入胜义。实则证法界真如。以此为三摩地念诵毕已。

　　谓由悟一切法本不生故。平等无二。成无分别智。与般若波罗蜜无智无得相应。由此无所得智以为方便。悟入最胜义谛。证法界真如。此法界真如海。不可以言诠。是佛境界。自觉圣智所证。非思量分别所能知。智译云。所说文字义。虽立文字。皆是无文字义。既无文字。须谛观一一义相。周而复始。无记无数。不得断绝。不断绝者。为流注不生不灭最胜义。是故无行。为无行义。乃至云。无因寂静无住涅槃。为无因寂静无住涅槃义。是故不生不灭最胜无断。周而复始。此名三摩地念诵。按诸陀罗尼经。持诵法。亦有多种。今略出其六。一三摩地持。亦名瑜伽持。但想心月中布字。如本经布字法所明。二出入息持。即于出入息中。想有梵书真言字。若息出字出。若息入字入。字字分明。朗如贯明珠。不得间断。如息出时。想自心月轮中九圣梵字。字字连环。皆有五色光明。从自口中流入准提菩萨口中。右旋安布菩萨心月轮内。如息入时。想菩萨心月轮中字。字字连环。皆有五色光明。从菩萨口出。流入自口中。右旋安布心月轮内。如是终而复始想之。三金刚持。急口齿。舌不至㗁。但口中微动。四言音持。亦名微声持。但令自耳闻之。不缓不急。字字分明称之。五高声持。令他闻之灭罪。此须观时。若有不信者在傍。闻声。反生毁谤。便获重罪。只宜微声持之。六降魔持。内以悲心为本。外现威怒之相。颦眉厉声念之。如后阿毗遮噜迦法。是也。复有二种持诵。一无数持诵。谓不持珠定数。常无间断念之。二有相持诵。谓掏数珠。每日须得限定其数。不得阙少。于上八种持诵。随用其一。依法念诵无有间断。所祈胜果。决定成就。准金刚智所译本。亦出多种持诵。故智译本。次说准提求愿观想法云。若求无分别者。当观无分别无记念。若求无相无色。当观文字无文字念。若求不二法门者。应观两臂。若求四无量。当观四臂。若求六神通者。当观六臂。若求八圣道。当观八臂。若求十波罗蜜圆满十地者。应观十臂。若求如来普遍广地者。应观十二臂。若求十八不共法者。应观十八臂。即如画像法观也。若求三十二相。当观三十二臂。若求八万四千法门者。应观八十四臂。如上观念。当入一切如来三摩地门。甚深方广不可思议地。是正念处。是正真如。正解脱。念诵观行了。欲出道场。复须依前次第更结烧香。灯明。饮食等。手契。供养。忏悔。随喜。发愿。即结前第一根本印。诵根本陀罗尼七遍。顶上散之。复结前辂车印云云。

　　应结根本印。

　　○次结澡浴印。

　　○次结五供养印。

　　○次诵赞叹献阏伽。

　　○次结阿三摩拟你(二合)印。左转一匝。解界。

　　谓结前火院印。诵阿三摩拟你真言。左转一匝。解前所结诸界。持明藏仪轨经云。复作供养。赞叹忏谢。某甲上来供养。绝无殊妙。唯愿菩萨布施欢喜又献阏伽。而作顶礼。作法毕已。发遣贤圣。复作护身。次作阿三摩拟你印。

　　○次结宝车辂印

　　此中诸印。准前应结。辂车者。乃大车之总名。此方黄帝始制。天子所乘法车。名曰玉辂。今宝辂。是佛母所乘。上有幰盖。垂诸华缨。四面悬铃。周匝栏楯。七宝间错。种种严饰。

　　以大拇指向外。拨中指头。奉送圣者还本宫。

　　准智译。以二大拇指向外。三度拨二中指头。诵真言三遍。

　　奉送真言曰。

　　唵者礼主礼准泥。蘖车蘖车。婆誐嚩底。婆嚩(二合)(引)婆(引)嚩南。布娜啰(引)誐么那(引)野。娑嚩(二合)(引)贺(引)

　　车字。当书何切。蘖车蘖车。即奉送句。前请辂车羯哩洒耶。即迎请句。

　　○次结三部三么耶印。各诵真言一遍。礼佛。如前忏悔。随喜。劝请。发愿。回向无上菩提。随意经行。转读大乘经典。华严。大般若等经。印塔像。浴舍利。右旋绕。思六念。以此福聚。回向自所求悉地。

　　智译云。诵大般若。或华严。或无边门。或法华。楞伽。涅槃。大经论等。思惟讲说。或以七俱胝佛像塔印。用印香泥。沙上。纸上。随意印之多少。如念诵有功。如经所说境界。一一分明了知次第。苏悉地经云。为净心故。常持六念。心注一境。而不散乱。一念佛。二念法。三念僧。四念施。五念戒。六念天。前三是念他。后三是念自。以施戒是自因。天是自果。而果有近远。近是生天。远是第一义天。又前三。亦可为念自。谓念一体三宝也。优婆塞戒经云。念佛法僧。名智慧庄严。念施戒天。名福德庄严。然上所修。为欲速得圆满福智。及十波罗蜜。顿出世间。超三无数劫。现生祈克圣果。故须发菩提愿。运大悲心。常欲利乐一切有情。同于准提菩萨。复仗无边诸佛菩萨。以大悲愿。加持护助。使速成就。准此。必须依前选择胜处。为所修坛场。限四月四日为一期。屏绝往来言语。方得三密相应。面向东方。吉祥之位。或复余方。若不能依上如法结坛者。别有一法。亦须择一静处。于准提圣像前。置一净镜为坛。如上向方跏趺。对于圣像。行者先于自顶上。想一raṃ 㘕字。变成三角火轮。从顶至足。烧尽自己有漏之身。及烧此有为世界。如同劫火。烧尽无遗。但有空寂而已。又想一aṃ 暗字。在自顶门中。此字体。即是诸佛光明法水。用灌佛子之顶。此是秘密灌顶法门也。复想建立无为之坛。于最下方。遍想khaṃ 欠字杂色。而为空轮。于空轮上。遍想tnaṃ 含字黑色。变成风轮。风轮上。遍想caṃ 㘕字赤色。变成火轮。火轮上。遍想raṃ [金*(离-禸+ㄆ)]字白色。变成水轮。水轮上。遍想a 阿字黄色。变成金刚地。于金刚地上。遍想有大莲华。一一华上。皆有准提菩萨。饮食幢幡等诸供养具。而为供养。皆对准提镜坛。三密相应。又行者无准提像。并华果饮食等供具。但作此观。亦得吉祥成就。如是想已。一心谛观准提菩萨。具无尽相好光明。于菩萨心月轮中。有九圣字。右旋布列。行者想自心月轮中。亦有九字如前布列。于自身分。从顶至足。亦布九字。次诵唵㘕净法界真言。并唵齿𡄦护身真言。各二十一遍。然后结根本印。或金刚拳。诵准提真言。无记无数。专精一意。勤策身心。不令懈怠。欲近成就时。或有种种障起。应如后作息灾等法。而降伏之。于一期中。随自根性。必获三昧现前。即于定中见无数佛会。闻妙法音。证得十地菩萨之位。行者欲于此法求成就者。须依前预诵准提真言一万遍。乃至十万遍。而为先行。如苏悉地经云。若不先诵遍满念持。所求下法。尚不得成就。况求上中悉地成就。以是义故。作胜上心。而先念诵。既为先行。便于梦中见诸佛菩萨吐出黑物等。即是罪灭福生成就之相。如念所求。决获果遂。莫生疑惑之心。勿起取舍之念。更须策发三业。加功诵持。亦不得以是境界炫卖于人。唯同道者。不为名利敬赞。方得说之。或曰。见如上相。得无成邪妄耶。曰。今依经持诵。正观成就。胜境自现。非同他修。斥离取相。如不达经各有旨。雷同取谤。毁灭大乘。自陷泥犁。然行者若欲持诵真言。必须求于明师。善晓梵音作法之者指决字句契印。不令讹谬。切勿师心。持诵无验。于咒生疑。自招愆咎。苏悉地经云。若复有人。久至持诵下品真言。纵自无力。于本尊边。转求上品自成。若于上品真言之中。心怀犹预。念持供养。复不精诚。虽于上品真言。彼念诵心轻。致招下品成就。故知持诵。皆由心意。诚心念诵。皆获悉地。若人持诵真言。久无效验。不可弃舍。倍增广愿。转加精进。以成为限。如此之人。速得成就。于其梦中。或于虚空有声告言。汝不应持是真言法。亦不应弃。复不瞋彼。何以故。并是魔故。唯须精进。不应退转。心不恶思。攀缘诸境。纵放诸根。恒常获净而念诵之。故香王陀罗尼经云。日别滤水。香汤洗浴。别着衣裳。大小行来。皆须洗净。入坛之时。须嚼杨枝。然后入坛。一心诵咒。莫思外事。持咒之法。不得破戒身。亦不得近触着女人。若触著者。即无验。

　　○次说息灾。增益。敬爱。调伏。四种法。

　　○扇底迦法者。求灭罪转障。除灾害。鬼魅。疾病。囚闭枷锁。疫病。国难。水旱不调。虫损苗稼。五星陵逼本命。悉皆除灭。烦恼解脱。是名息灾法。

　　扇底迦。义译为息灾。复含上多义。故存梵音而不直翻华言。下三法。准此应知。

　　作此法时。著白衣。面向北。交胫竖膝。吉祥坐。观本尊白色。供养饮食果子香华灯烛地等。悉皆白色。

　　交脚竖膝。名为吉祥坐。涂香用白擅。烧香用沉水。灯用酥然。如无酥。用白茶油。本译云。观作白色。智译云。并用白色。下三法亦然。

　　从月一日。至八日。日三时念诵。夜作护摩。息灾真言曰。

　　唵者礼主礼准泥(令某甲。若为他念诵。当称彼名)扇(引)底矩噜(二合)娑嚩(二合)(引)贺(引)

　　智译云。欲作扇底迦等。种种方法。或为自身或为他人。即任依法而作念诵。若欲求息灾。除一切鬼神。及聪明长命。求解脱者。即于道场中。面向北交脚竖膝而坐。乃至日三时念诵。及护摩等法。若念诵时。先诵根本陀罗尼三七遍已。然后但从唵字诵之。妙言曰。唵折隶主隶准提。与彼某甲除灾难。莎嚩诃。

　　○作此法时。并须于道场坛中。如无场坛。或于准提像前安置镜坛。更须想一白色圆坛。于圆坛中。遍想va 嚩字。或vaṃ [金*(离-禸+ㄆ)]字。尊像供具。并自身。想在圆坛中。或于像前只涂一圆坛亦得。以慈心相应。从月一日初夜起。至月八日。每日三时洗浴。三时换衣。至日满时。或断食。或食三白食。谓乳。酪。粳米饭。

　　○布瑟置(二合)迦法者。求延命。官荣。伏藏。富饶。聪慧。闻持不忘。药法成就。金刚杵等成就。或作师子象马类。以真言加持三相现。随上中下所求获果。如苏悉地经广说。欲求持明仙。入阿苏罗窟。及诸八部鬼神窟。求入者皆得。及证地位神通。求二种资粮圆满。速成无上菩提。是名增益法。作此法时。身着黄衣。面向东。结跏趺坐。观本尊黄色。所供养香华饮食果子灯烛地等。并皆黄色。

　　涂香用黄檀。或白檀。加少郁金。烧香用白檀。然麻油灯。

　　从月八日。至十五日。日三时念诵。夜作护摩。真言曰。

　　唵者礼主礼准泥(令某甲)布瑟征(二合)矩噜(二合)娑嚩(二合)(引)贺(引)

　　征。音纸。智译云。若欲求增长五通。转轮。种种宝藏。布着轮剑。贤瓶。如意宝。安善那。虞里迦钟。及钺斧。罥索。三叉等。一切财宝。药草。求成就者。身着黄衣。乃至念诵如前。妙言曰。唵折隶主隶准提。与彼某甲所求如意。莎嚩诃。

　　○如无坛场。可于准提像前安置镜坛。更想一黄色方坛。于方坛中。遍想a 阿字。或aṃ 暗字。尊像供具自身。俱想在方坛中。或像前涂一方坛亦得。以喜悦心相应。如前洗浴换衣。至日满时。亦如前断食等。三相现者。谓火𦦨。烟出。暖气。若真言行人。欲求成就时。按诸陀罗尼经。用四种物。一者弓箭钺斧钩轮杵镜。或数珠瓶钵袈裟等。僧家所用种种之物。二者雄黄雌黄等。种种药物。三者取河岸上土泥。作师子象马牛驼。或鸡鹅孔雀金翅鸟等。种种禽兽之形。四者或塑画雕刻种种佛菩萨明王等形像。随心所乐。用作一事。依法成已。而置坛中。如法诵咒若得火𦦨出时。或手执。或涂身。或乘之与助伴知识飞腾虚空。或有人见成就者。或成就者见彼人等。总得腾空。游诸世界。供养诸佛菩萨。皆寿命一劫。获初地百法明门。若烟出时。依前用之。得诸仙中为王。住寿万万岁。若暖气出时。得一切人天敬爱。所求如意。此是成就三种相现。若得火光出。是上品成就相。得烟出。是中品成就相。得暖气出。是下品成就相。西方昔有一人。得上品成就。引五百人升空。又云。若火光现。得一切咒神常来拥护。八部之众。皆常恭敬。一切神咒。用之皆得最胜灵验。若烟相现。随所去处。而无障难。所求遂心。若暖气现。得一切诸人。并鬼神等。同心敬爱。苏悉地经云。若欲成就药物等者。有三种成。光𦦨为上。烟气为中。暖气为下。若乘空自在而进。此为最上。藏形隐迹为中。成就世间诸事为下。三种成就。随上中下。更分别之。上成就法。得持明仙。乘空游行。成就五通。或得诸漏断尽。或得辟支佛地。或证菩萨地位。或知解一切事。或辩才多闻。或成吠跢罗尸。或成药叉尼。或得真陀罗尼。或得无尽伏藏。具上等事。名上中下成就之法。若藏迹。于身得大势力。先来懈怠而得精勤。入修罗宫得长寿药。成钵[口*(上/矢)*(入/米)]史迦天使。或能使鬼。或能成就娑罗坌尔迦树神。或成多闻。悟深义理。或合药。或才涂足顶。即远所涉。无有疲乏。如上所说。悉名中成就之法。若下成就法。令众喜见。或摄伏众人。或能惩罚恶人。降诸怨众。及余下事。名下中下成就之法。若见㡧像舍利塔等。忽然摇动。或光焰出。当知不久速得成就。余如上念诵法中。上中下九品法明。若欲成就轮仙法者。镔铁作轮。量圆两指一磔。轮安六辐。辋椽铦利。若欲成就雌黄法者。取光雌黄。如日初出色光。亦如融金色光。是为上好。若欲成就刀法者。取好镔铁刀。量长两肘。以小指齐。阔四指。无诸瑕病。其色绀青。如蘖施鸟𣭔。若欲成就佛顶法者。当以金作佛顶。犹如画印。安置台上。其台撑。用萨颇胝迦宝。若欲成就莲华法者。金作八叶莲华。如两指一磔手量。或用银作。或熟铜。白檀木作。若欲成就拔折罗法者。以好镔铁作拔折罗。长十六指。两头各作三股。或紫檀金银熟铜作。若欲成就雄黄法者。取雄黄。色如融金。块成分折。复上有光。如是雄黄。能成上事。若欲成就牛黄法者。当取黄牛牛黄为上。若欲成就护身线法者。取细白氎缕。三合为股。复三股合索。童女右捻合。或缕金合。若欲成就牛粪者。取兰若处。净牛粪烧作灰。和龙脑香用。若欲成就弓箭枪槊独股叉棓。及诸器杖。随世用者。如意而作若欲成就鞍马车乘牛羊。一切鸟兽诸余物等。随世人共将为上。随意乐作。所成就物。置于金银器。或熟铜。螺杯。石。木。土器等。或敷有乳叶。香叶。莲叶。蕉叶。或新氎。随取敷之。又叶五重。先敷地上。置成就物。复以五重叶而覆其物。或可是散。或种种衣。或诸杂物。次第应知。所盛之器。然后以不散乱心。作三簸多法。以心光明其物。及散洒之。手执杓。缓𢍶其酥。置其物上。诵本真言。至莎嚩字。即泻炉中。至诃字。还触其物。却至酥器。如是去来三处触物。不得断绝。是名三簸多护摩法。三簸多时。以杓遍沾其物。皆令润腻。初置物时。先以水洒。次按持诵。若成有情之物。作其形像。杓次于顶。而作护摩。若欲成自身。以杓触自顶。若为他作。但称其名。其护摩物。复有三种差别。一但称名。二以物盖隔之。三但露现。眼所观见。如是皆用其酥而作护摩。若不得酥。当用牛乳。或酥和乳。或用三甜。或观成就差别。应当用之。或以真言持诵香水。而洒其物。如前光显物法。此亦如是。又苏悉地供养法云。真言中。有唵字者。及归命字。应寂心诵。若作息灾增益之事。应小声念诵。若真言有𤙖字。及泮吒字。应嗔猛诵。言二种资粮者。谓菩萨欲证佛果。必须广修福智二法。以为资粮。福智圆满。方证佛果菩提。今持真言行人。不假余修。但依法念诵。即得圆满。速成无上菩提。

　　○伐施迦啰拏法者。若欲令一切人见者。发欢喜心。摄伏钩召。若男若女。天龙八部。药叉女。及摄伏难调伏鬼神。有诸怨敌。作不饶益事。皆令回心欢喜。诸佛护念加持。是名摄召敬爱法。作此法者。身着赤衣。面向西。竖二膝并脚。名为贤坐。

　　坐法略有三种。一结跏坐。二半跏坐。三记贤坐。令身端直。勿使动摇。而作念诵。

　　观本尊。及所供养香华饮食果子灯烛地等。并皆赤色。

　　涂香用郁金。烧香以丁香苏合和蜜烧之。然诸果油灯。

　　从十六日。至二十三日。每日三时念诵。夜作护摩。摄召真言曰。

　　唵者礼主礼准泥(令某甲)嚩试矩噜(二合)婆嚩(二合)(引)贺(引)

　　智译云。若欲呼召一切天龙鬼神人非人等。应作此法。乃至妙言曰。唵折隶主隶准提。为彼摄召某神。成就我愿。莎嚩诃。

　　○如无坛场。可于准提像前。安置镜坛。更想一赤色半月形坛。于半月坛中。遍想hā 贺字。或haṃ 含字。尊像供具自身。俱想在半月坛中。或于像前。只涂一半月坛亦得。内以悲心。外现怒相。应洗浴断食如前。

　　○阿毗遮噜迦法者。犯五无间。谤方广大乘。毁灭佛性。背逆君主。惑乱正法。于如是等人。深起悲愍。应作降伏法。

　　若为自己所求。及有怨仇。而作此法。准诸经说。必定反招灾祸。及反得尽世痴騃。行者宜慎之。故金刚陪啰嚩轮仪轨经云。持咒之人。自心不得愚痴憎嫉。于诸有情。具众善人。辄作此法。为恼害者。当来感果。入于号叫大地狱中。受于众苦。经无量劫。持咒之人。当须远离如是过恶。方可修习。此曼茶罗。求诸成就。

　　以驴粪。或驼粪。或烧尸灰。以用涂坛。作此法时。身着黑衣。或青衣。面向南。左脚押右脚。蹲踞坐。观本尊黑色。取臭无香气黑色。或青色华。供养。所供养饮食香华果子等。灯烛地等。并皆黑色。或青色。

　　押。即压也。有云。阏伽用黑器。饮食用石榴汁染作黑色。或青色。涂香用柏木。阏伽用牛尿。以黑色华及芥子柏木涂香等。各取少分。置阏伽水。烧安息香。然芥子油灯。持明藏仪轨云。其阏伽水。若作息灾法。用乳汁大麦同作。若作增益法。加脂麻。若作调伏法。加血及荞麦。所用阏伽器。亦有差别。苏悉地经云。羹臛之中。味甘甜者。及乳粥。扇底迦用。味酢甜者。及石榴粥酪粥等。布瑟征迦用。味苦辛淡者。及胡麻粳米豆子等。阿毗遮噜迦用。如前所说诸食味等。或随方所。种种有异。观上中下而奉献之。凡猛利成就。及阿毗遮噜迦事。日月蚀时。最是相应。其炉三角。以己身血涂。或用苦拣木。或用烧尸残柴。而用护摩。火着已后。以烧尸灰。和己身血。而用护摩。及以毒药。自血芥子油。赤芥子和。而用护摩。

　　从月二十三日。至月尽日。取午时。中夜。二时念诵。夜作护摩。真言曰。

　　吽。者礼主礼准泥。(令某甲)钵啰(二合)喃。伽多野。吽癹吒

　　吽字合口呼。如牛鸣声。吒字半声呼。智译云。若欲降伏一切恶鬼神。及损三宝人天者。有多罪业障重众生。难调伏者。能令发菩提心。修诸善业者。应起慈悲心。而作此法。云云。苏悉地经云。或有真言。初有𤙖字。后有㧊吒字。速得成就阿毗遮噜迦法。复须善解修真言法。随所求事。随称彼法真言之相。诵彼真言。即得成就。持明藏云。若作息灾增益法时。轻轻诵吽字。又癹吒字。若作调伏法。当起忿怒心。厉声持诵吽字癹吒字。

　　○若无坛场。可于准提像前。安置镜坛。更想一青色三角坛。于三角坛中。遍想ra 啰字。或raṃ 㘕字。尊像供具自身。俱想在三角坛中。或于像前。只涂一三角坛亦得。以忿怒心相应。洗浴换衣断食如前。若恶人等。身心不安。或得大病。或命欲终。即当劝彼令发善心。若是悔过自责。永断恶心者。即为彼人作息灾法念诵。彼人即免灾难。此上四种法。若欲于中求成就者。须预前持诵准提真言。五十万遍。或七十万遍。或百万遍。而为先行。方于四种法中。随心所作一法。决定成就。当依本经。用真言印契。结界护身。供养迎请本尊。念诵毕。复如前作供养解界奉送本尊等印咒。故持明藏经云。若作如上四法。必须请召本尊。及众贤圣。作法竟。却发遣。苏悉地经云。护摩了已。用本尊真言。真言净水。以手远巡。散洒炉中。如是三度。护摩都了。乃至复作供养等已。如法发遣。又持真言行者。不应与彼别持诵人。更相试验。若缘小过者。不应作降伏之法。持明藏云。又行人以红华染线。用童女合。以真言加持一千遍。结七结已。系于腰侧。真言曰。

　　唵(引)贺啰(一)贺啰(二)满提戌讫啰(二合)䭾(引)哩尾(三)悉提(引)娑嚩(二合)(引)贺(引)(四)(○戍亦作缩)

　　此真言。亦能禁伏戍讫啰。及能破设咄噜。苏悉地经云。取白氎丝。及以麻缕。令童女染红色。或郁金色。作线取结。为真言索。持诵七遍。而作一结。一一如是。乃至七结。置本尊前。以真言持经一千遍。或持诵时。及护摩时。欲卧之时。应以系腰。不失精秽。卧时应如师子王。右胁而卧。真言同上。但满提字。彼作满䭾满䭾。为异。又苏悉地供养法云。其腰线者。令童女右旋搓合。经三合已。重更三合。若网调云作。以五净用洒之。佛部五净真言曰。

　　那谟婆迦嚩帝乌瑟腻(二合)沙也微输(上声)提微啰誓尸吠扇(引)底羯里莎诃

　　又云。以红蓝华染。或郁金染如前法成就已。以结索真言持诵千遍。于念诵护摩时。及以睡时。系于腰间。能止失精。念诵之时。及护摩时。须上下着衣。偏袒右肩。若大小便。应着木屐。于本尊及二师耆宿前。不应着之。言谤方广大乘者。谓华严。法华。楞严。楞伽。维摩。圆觉。胜鬘。涅槃。诸大经典。广谈真如实相。谓一切众生。本来成佛。性具恒沙德用。诽谤不信。自损损他。俱堕阿鼻。千佛出世。莫能救拔。毁灭佛性者。谓一切众生。本具佛性。只因妄想烦恼积集。而不证得。若息妄归真。即与诸佛同一觉源。凡夫邪见。毁而不信。自他断灭佛性种子。作一阐提。永劫难救。故于如是等人。深生悲愍。作法降伏。令其回心向善也。持明藏经云。若以唵字为首者。能成就一切法。若左字于息灾增益降伏三法。有大威力。隶字能破坏设咄噜。亦作发遣。及拥护法。功力最大。主字能作破坏。及散他军。如金翅鸟能食于龙。隶字破诸大恶。有最胜力。准字能成就一切。而能破坚固禁缚。泥字能破魔怨。及诸大恶。莎字能自拥护。及能破怨。贺字能除大毒。及一切病。如是等字。犹八正道。能使有情解脱轮回。后得涅槃。若诸真言所用。加唵字。能为警觉。及作发遣。若加唵隶吽三字。力能断截。若加唵罗吽癹吒五字。力能惊怖。及能破坏。亦能拥护。若加唵主曩谟四字者。能成就敬爱法。若加唵主吽三字。能退他军。若加唵隶癹吒四字者。能息大斗战。

　　七俱胝佛母所说准提陀罗尼经会释卷中

　　音释

　　𩕳

　　乃挺切。音宁去声。梵音亦同你。

　　𠆙

　　切身。

　　𪘨

　　音斋。

　　枲

　　音徙。

　　㧊

　　音泼。

　　炫

　　音眩。自矜也。又卖也。

　　设咄噜

　　此云冤家也。

　　安善那

　　眼药。

　　𢍶

　　音见。抒满也。

　　蘖

　　音不。

　　哕嗌

　　上音洲入声。下音抑。

　　咳𠻳

　　上音慨。下音搜去声。

　　臭

　　同臭。恶气也。

　　棓

　　同棒。又连枷。

　　䟦折啰

　　此云金刚杵。
卍新纂续藏经第 23 册 No. 0446 七俱胝佛母所说准提陀罗尼经会释


　　七俱胝佛母所说准提陀罗尼经会释卷下　附五悔仪并持诵法要

　　唐天竺三藏法师大广智不空奉　诏译

　　清粤东鼎湖山菩提心沙门弘赞　会释

　　○次说准泥佛母画像法(亦名尊那菩萨)

　　取不截白氎去毛发者。㡧于净壁。先应涂坛。以阏伽饮食随力供养。画师应受八戒斋。清净画像。其彩色中。勿用皮胶。于新器中调色。应画准泥佛母像。身黄白色。结跏趺坐。坐莲华上。身佩圆光。着轻縠。如十波罗蜜菩萨衣。上下皆作白色。复有天衣角络。璎珞。头冠。臂皆着螺钏。檀慧着宝环。

　　檀慧。即二小指。智译云。种种庄严其身。腰下著白衣。衣上有华。又身着轻罗绰袖天衣。以绶带系腰。朝霞络身。其手腕。以白螺为钏。七宝庄严。一一手上。着指环。都十八臂。

　　其像面有三目。十八臂。上二手作说法相。右第二手作施无畏。第三手执剑。第四手持宝鬘。(贯宝华为鬘)第五手掌俱缘果。

　　梵云微若布罗迦果。华言子满果。西竺国有。此间无。

　　第六手持钺斧。第七手执钩。第八手执金刚杵。第九手持念珠。

　　智译以第四手持念珠。第九手持宝鬘。法贤译第四手执宝铎。而无宝鬘。

　　左第二手执如意宝幢。第三手持开敷红莲华。第四手执军持。(澡罐也)第五手执罥索。第六手持轮。第七手持商佉。(螺也)第八手持贤瓶。(即净瓶也)第九手掌般若梵夹。莲华下画水池。池中难陀龙王。坞波难陀龙王。拓莲华。

　　智译云。二龙王。共扶莲华茎。

　　座右边画持诵者。手执香炉。瞻仰圣者准提佛母。矜愍持诵人。眼下顾视。上画二净居天子。一名俱素陀天子。手持华鬘。向下承空而来供养圣者。画像已。随力僧次。请七僧供养。请开光明。咒愿赞叹。于像下应书法身缘起偈。

　　偈云。诸法从缘起。如来说是因。彼法因缘尽。是大沙门说。

　　将像于精室秘密供养。以帛覆像。念诵时去覆帛。瞻礼供养。念诵毕。却以帛覆。慎勿令人见。何以故。从师受仪轨画像法。若转与人呈像。被魔得便。当须秘密。

　　白氎若无。可倩人织。与西洋布相似。长短阔狭。随宜织之。如无能织者。可取西洋布权用之亦得。彩色中不听用皮胶。当用白胶香等。此亦无者。可用桃树胶。或以肥皂荚仁去上粗皮。取内白净煎胶。或磨黄豆。白芨用之。皆得。僧次者。恐无财力。不能总请众僧。又复如来不听择请。故随僧中次第差赴请也。

　　○附五悔仪

　　经云。每入道场。先应礼佛忏悔随喜劝请发愿已。应自誓受菩提心戒。此之五法。乃诸菩萨六时行道之轨辙。文备诸经论。今略录其要。以便修持。行者初入道场。长跪合掌。专心定意。手擎香炉云。愿此香华云。遍满十方界。一一诸佛土。无量香庄严。具足菩萨道。成就如来香。

　　供养已。次应起礼敬。

　　一心顶礼毗卢遮那牟尼世尊。

　　分别圣位修证法门云。如来最初于无上乘。发菩提心。由阿閦佛加持故。证得圆满菩提心。由证菩提。外感空中宝生佛灌顶。受三界法王位。由观自在王佛加持语轮。说无量修多罗法门。由不空成就佛加持。于诸佛事。及有情事。所修行利乐。皆悉成就。是故如下当次第一一礼之。

　　一心顶礼阿閦世尊。

　　一心顶礼宝生世尊。

　　一心顶礼观自在王世尊。

　　一心顶礼不空成就世尊。

　　一心顶礼极乐世界阿弥陀世尊。

　　一心顶礼十方法界诸佛世尊。

　　一心顶礼七俱胝佛母所说大准提陀罗尼。

　　一心顶礼十方法界修多罗藏。一切陀罗尼门。

　　一心顶礼毗卢遮那宫殿中。七俱胝准提佛母菩萨摩诃萨。

　　一心顶礼观自在菩萨摩诃萨。

　　一心顶礼弥勒菩萨摩诃萨。

　　一心顶礼虚空藏菩萨摩诃萨。

　　一心顶礼普贤菩萨摩诃萨。

　　一心顶礼金刚手菩萨摩诃萨。

　　一心顶礼文殊师利菩萨摩诃萨。

　　一心顶礼除盖障菩萨摩诃萨。

　　一心顶礼地藏菩萨摩诃萨。

　　一心顶礼无能胜菩萨摩诃萨。

　　一心顶礼大势至菩萨摩诃萨。

　　一心顶礼十方法界一切菩萨摩诃萨。

　　一心顶礼摩诃迦叶尊者诸大声闻僧。

　　一心顶礼十方法界一切三乘贤圣僧。

　　已上俱一拜。至准提佛母。及准提陀罗尼。各须三拜。此之人法。是道场主故。礼已。次当忏悔。行者应想自身。对三宝前。忆念先罪。及今生所造。若不忏悔。当堕阿鼻地狱。受极大苦。岂能成就所修真言妙行。持明藏仪轨经云。行人于瑜伽法门。若欲修习。求诸悉地者。先于自身。种种作法。忏除宿业。令无障难。若不如此。圣道难成。金刚智译本。与此仪轨。虽出忏悔等五法。而文简略。恐行者临文恳祷之情难伸。故述余经。以详其旨。如无量寿仪轨云。自身五体投地。想于一一佛菩萨前。恭敬作礼已。即右膝着地。合掌当心。虔诚发露忏悔。无始以来。一切罪障。则随喜诸佛菩萨。声闻缘觉。一切有情。所修福业。又观十方世界。所有如来。初成正觉者。请转法轮。所有如来现般涅槃者。请久住世。不般涅槃。又发愿言。我所积集善根。礼佛忏悔。随喜劝请。以此福聚。回施一切有情。乃至见佛闻法。速证无上正等菩提。如是知已。心生哀切。口宣忏悔。

　　我弟子(某甲)至心忏悔。自从无始生死以来。随恶流转。共诸众生。造业障罪。为贪瞋痴之所缠缚。由身口意。造五无间罪。及十恶业。自作教他。见作随喜。或塔物僧物。自在而用。于诸善人。横生毁谤。见学声闻缘觉大乘行者。喜生骂辱。令诸行人。心生悔恼。见有胜已。便怀嫉妒。法施财施。常生悭惜。无明所覆。邪见惑心。不修善因。令恶增长。于诸佛所。而起诽谤。如是众罪。佛悉知见。我今归命。对诸佛菩萨圣众前。皆悉发露。不敢覆藏。未作之罪。更不复作。已作之罪。今皆忏悔。所作业障。应堕三途。及八难处。愿我此生。所有业障。皆得消灭。所有恶报。未来不受。亦如过去未来现在诸大菩萨。修菩提行。所有业障。悉皆忏悔。我之业障。今亦忏悔。咸悉发露。不敢覆藏。已作之罪。愿得除灭。未来之恶。更不敢造。

　　忏悔已。归命礼三宝。

　　我(某甲)至心随喜。过去未来现在一切众生。修行施戒心慧。所有善根。我今皆悉深生随喜。由作如是随喜福故。必当获得尊重殊胜无上无等之果。又于过去未来现在一切诸佛菩萨。声闻缘觉。所有无量功德之聚。我今至心。悉皆随而欢喜赞叹。

　　随喜已。归命礼三宝。

　　我(某甲)至心劝请。十方一切诸佛世尊。现得无上菩提者。未转法轮。我皆至诚劝请。转大法轮。安乐有情。十方一切诸佛世尊。欲舍报身。入涅槃者。我今头面顶礼。至心劝请。久住世间。度脱安乐一切众生。

　　劝请已。归命礼三宝。

　　我(某甲)至心回向。从无始来。至于今日。于三宝所。修行成就。所有善根。乃至施与众生一抟之食。复以如是持诵秘密功德。忏悔劝请随喜善根。皆悉摄取。回施一切众生。无悔吝心。是解脱分善根所摄。如诸佛世尊之所知见。不可称量。无碍清净。如是所有。功德善根。悉以回施一切众生。不住相心。不舍相心。我亦如是。功德善根。悉以回施一切众生。共诸众生同证无上菩提。得一切智。因此善根。更复出生无量善法。亦皆回向无上菩提。又如过去未来现在诸大菩萨修行之时。功德善根。悉皆回向一切种智。然我所有功德善根。亦皆回向无上菩提。是诸善根。愿共一切众生。俱成正觉。如余诸佛坐于道场。菩提树下。不可思议。无碍清净。住于无尽法藏陀罗尼。首楞严定。破魔波旬。无量兵众。一刹那中。悉皆照了。于后夜中。获甘露法。证甘露义。我及众生。愿皆同证如是妙觉。犹如诸佛。示现应化。得无上菩提。转妙法轮。为度众生。我亦如是。示现应化。得无上菩提。转妙法轮。度诸众生。

　　回向已。归命礼三宝。

　　我(某甲)至心发愿。愿诸众生。悉发无上菩提之心。常念十方诸佛功德智慧。复愿一切众生。顿破无明。得见佛性。犹如诸大菩萨。一切天龙八部。增益威光。拥护国土。及于坛场。却诸魔怨。令我所修诸佛秘密法要。速获成就。

　　发愿已。归命礼三宝。次应自誓受菩提心戒。如上忏悔。随喜劝请回向。文出大金光明经。而五法皆言悔者。以其悉能除障灭罪。礼佛能除我慢障。得尊贵身。忏悔能除三障。得依正俱足。随喜能除嫉妒障。得大眷属。劝请能除慢法障。得多闻智慧。回向者。谓回自所修善根。向于三处。即实相。菩提。及与众生。能除著有及悭吝心。由回向少善。遍入三际。如滴水投海。如声入角。则能远遍。发愿能除退屈障。得总持诸行。速获妙果。然回向即兼发愿。今于回向开出发愿以对治无决定心。喜退屈障。或可入道场时礼佛乃至回向。持诵毕方兼发愿亦得。念诵毕如前次第结印。各诵真言一遍。复修五悔。若时速。不能如上诵忏悔等文。可为偈曰。

　　我弟子某甲。至心忏悔。

　归命十方佛　　大圣准提尊　　一切贤圣众
　悉知悉见我　　今身若前身　　所造诸恶业
　我今尽发露　　众罪皆忏悔

　　我弟子某甲。至心劝请。

　十方一切佛　　现在成道者　　我请转法轮
　安乐诸众生　　十方一切佛　　若欲般涅槃
　我今头面礼　　劝请久住世

　　我弟子某甲。至心随喜。

　三世诸如来　　菩萨声闻众　　修习三乘人
　乃至凡夫类　　所有诸福善　　施戒禅定慧
　忍辱并精进　　我今皆随喜

　　我弟子某甲。至心发愿。

　愿诸众生等　　悉发菩提心　　永断诸烦恼
　当证一切智　　复愿我今修　　准提秘密行
　所求诸悉地　　随心速成就

　　我弟子某甲。至心回向。

　以我所修福　　及与真言行　　回向诸有情
　共成无上道　　复以今所修　　礼拜及忏悔
　劝请并随喜　　发愿回向善　　悉施与众生
　永离三途苦　　同趣大菩提　　法界真如海

　　○附持诵法要

　　今此法要。盖为初机行人。依经修习。三业未淳。不能作诸观行。然闻陀罗尼功德殊胜。而心急欲持诵。或钝根之人。闻经真言观行。心生退怖。遂失菩提法芽无量功德。如经所说。若人才诵一遍。即生菩提法芽。何况常能念诵受持。由此善根速成佛种。无量功德皆悉成就。故持明藏云。若有众生作大恶业。无有善种。于菩提心。无由生起。菩提分法。永不获得。如是之人。忽遇知识。诵此真言。一历耳根。重罪减劣。善种即生。何况恒常持诵。专注精勤。漫茶罗疏云。念如来之神咒。心心暗契如来心。诵菩萨之密言。愿愿冥符菩萨愿。何生死而不出。何涅槃而不得。有斯利故。由是集此法要。以便受持。行者若欲持诵。先须屏息诸缘。起殷重心。生难遭想。至圣像前。或对镜坛。正立。作合掌顶礼相。此是准提菩萨最上顶礼印。然后注心观想尊容。五体投地。顶礼十方佛法僧三宝。次礼毗卢遮那牟尼如来。准提佛母。观世音菩萨。金刚手菩萨。及一切圣众已。胡跪合掌。至心忏悔。作如是言。我弟子(某甲)自无始以来。身口意。所作之罪。今对三宝诸佛菩萨前。发露忏悔。不敢覆藏。乃至过去现在未来三世诸佛菩萨。福智圆满。种种功德。我今随喜。然后结金刚正坐。以右足压左䏶上。或半加趺。或随意坐。次结大三昧耶印。以二手仰掌展舒。将右手在左手上。二大拇指甲相拄。安脐轮下。此印能灭一切狂乱妄念。杂染思惟。既澄定身心。即观六道众生。无始已来。于生死海中。轮回六趣。愿彼皆发菩提心。行菩萨行。速得出离。作是念已。即便入净法界三昧。谓想自身顶上。有一梵书raṃ 㘕字。此字遍有光明。犹如明珠。或如满月。想此字已。复结金刚拳印。以左手大拇指捻无名指根第一节。余四指握大拇指作拳。此印能除内外障染。成就一切功德。右手持数珠。即口诵净法界真言。二十一遍。真言曰。

　　唵㘕(或单持㘕字亦得。㘕或作囕)○oṃ raṃ (此是梵书唵㘕字)

　　此净法界㘕字。若想若诵。能令三业。悉皆清净。一切罪障。尽得消除。又能成办一切胜事。随所住处。悉得清净。衣服不净。便成净衣。身不澡浴。便当澡浴。若用水作净。不名真净。若兼此法界心㘕字净之。即名毕竟清净瓶。如灵丹一粒。点铁成金。真言一字。变染令净。偈云。啰字色鲜白。空点以严之。

　　梵书ra 啰字上。安空点。即成raṃ 㘕字矣。

　　如彼髻明珠。置之于顶上。真言同法界。无量众罪除。一切触秽处。当加此字门。故莲华部念诵法云。若触秽处。当观顶上有法界生字。放赤色光明。所谓㘕字也。

　　若实外缘不具。无水洗浴。阙新净衣。用此㘕字净之。若外缘具者。而不洗换。托此以为净。是无敬信懈怠之人。尚不免轻慢之愆。何能灭罪生福。成就所求悉地。若先用水如法澡浴。洗净。着新净衣。更用此真言净之。即内外俱成清净。所祈速获灵验。

　　次诵护身真言。当结本经第二根本印。诵心真言七遍。或结无能胜菩萨印。诵无能胜真言七遍。今时多诵他部。所谓文殊一字真言。

　　唵。齿𡄦(二合)(𡄦字当作离禁切。弹舌道之。或直音疾陵)。oṃ cchrīṃ (此是梵书唵齿𡄦字)<PIC>RJ-E041.gif</PIC><PIC>RJ-E042.gif</PIC>(此亦唵齿𡄦字。原梵书两种不同。亦如此方之隶篆也)

　　此齿𡄦字作二合。或作三合。叱哩陵。或作四合。体哩呬淫。义净法师译作叱洛呬𦦨。如是四字。合为一言。方成梵音一字。如不善梵音者。实难得其真妙。此一字咒王。功力甚大。不可思议。如文殊根本一字陀罗尼法云。世尊告诸天众言。应知此陀罗尼。于诸咒中。是大咒王。有大神力。若善男子。善女人。能受持者。文殊师利菩萨。常来拥护。或于觉时。或于梦中。为现身相。及诸善事。此咒尚能摄得文殊师利菩萨。况余菩萨及世出世贤圣等众。此咒能消一切五逆。四重。十恶罪业。当知是咒于世出世种种咒中。最为殊胜。是诸佛心。能令一切所愿。皆悉满足。未作法时。即能成办。如意等事。若发无上大菩提心。诵之一遍。力能守护自身。若诵两遍。力能守护同伴。若诵三遍。力能守护一宅中人。若诵四遍。力能守护一城中人。若诵五遍。力能守护一国中人。若诵六遍。力能守护一天下人。若诵七遍。力能守护四天下人。若以清旦诵一遍。咒水洗面。能令见者欢喜。乃至云。若有众生为飞头鬼所执。以手自摩其面。诵咒一百八遍。作可畏相貌。便以左手作本生印。(以大母指。屈在掌中。用后四指。压大母指上急把拳)即自努目。阴诵此咒。而着病者。所患即除。若患一切鬼病。以咒咒右手。一百八遍。烧安息香熏之。左手作本生印。右手摩病人头。患即除愈。若欲经过师子。虎狼。毒蛇。怨贼。一切险难之处。当须尽其身心。不得近诸女人。及吃五辛。一切酒肉。于诸众生。起大悲想。至心诵咒四十九遍。而诸怨恶。自然退散。假令遇之。无不欢喜。此咒假令一切众生。或于一劫。或无量劫。乃至名字。不可得闻。何况得见。专心念诵。此陀罗尼。能令众生现世当来。常获安隐。与诸如来。大菩萨众。常为眷属。是故殷勤。生难遇想。勿生轻慢。起疑惑心。广如经说。此不繁录。

　　别译云。若诵百遍。能护一国。若诵千遍。能护四天下。旧令诵此一字咒王已。复诵六字大明真言。一百八遍。然后诵准提陀罗尼。今恐多杂他部。行人反见难持。故此不录。如欲持者。当如后诵之。

　　次诵加持数珠真言。用末香涂珠上。以二手掌。捧珠当心。诵真言七遍。加持数珠。真言曰。

　　唵吠嚧(引)遮那(引)摩罗娑嚩(二合)(引)贺(引)

　　加持珠已。心口作是愿言。我今欲念诵。惟愿本尊诸佛菩萨。加持护念。令速如意。所求圆满。然后以左手无名指。及大拇指。承珠。右手以大指。无名指移珠。当于心前。澄心观想准提佛母。与眷属围绕。了了分明对坐。诵准提真言时。其声不缓不急。每称娑嚩贺字。同时移过一珠。或一百八遍。或一千八十遍。常须定限。不得缺减。若务忙者。诵一百八遍已。后随意散持之。或结根本大印。于菩萨臂上。记数念诵。诵毕。顶上散印。若一百八满已。不能多记。可以左手作金刚拳印。右手持珠念诵。根本真言曰。

　　
曩谟飒多(引)南三藐三没䭾(引)俱(引)胝南(引)怛你也(二合)
na mo sa pta nāṃ saṃ mya ksaṃ bu ddha ko ṭī nāṃ ta dya 
他(引)唵。者礼。主礼。准泥。娑嚩。(二合)(引)贺。(引)
tha oṃ ca le cu le cuṃ de svā hā (此是梵书准提真言)

　　若所求事。欲速得成就者。当依如上本经作法。断除酒肉荤辛。方得应验。如或随时获益。灭罪生福。在家不能全断酒肉妻妾。可于十斋日持诵。如欲长持无间断者。非十斋日。纵令酒肉妻妾。但当一心诵持。亦能使短命者增寿。疾病者消除。

　　经律中。谓在家不能长持斋戒。令于每月中十日。受持八关戒斋。断杀。盗。淫。妄。酒。香华。歌舞。戏乐等。八事为戒。过中不食为斋。由此十日净持斋戒。故令念诵真言。必获速验。今时不知斋戒。但以不食酒肉为斋。谬之久矣。兹许酒肉妻妾持诵者。由近代俗流。酒肉妻妾。是其常业。虽闻佛戒。习性难改若不用此大不思议神咒救拔。何日得出生死。故佛顶颂云。不持斋者。名持斋。不持戒者。名持戒。若闻念佛顶陀罗尼。便得具于声戒。其有斋戒清净依法持诵者。岂不速出生死乎。

　　或有无福无相者。求官不遂。贫苦所逼。常诵此咒。能令现世。得转轮王福。所求官位。必得称遂。若求智慧男女等。无不称意。此真言。似摩尼珠。一切随心所欲。皆得。乃至欲请梵王。帝释。四天王。阎罗天子等。但诵此咒。随请必至。所有驱使。随自心愿。此咒于南瞻部洲。有大势力。移须弥山。竭大海水。咒干枯木。能生华果。何况更能依法持诵。不转肉身。得大神足。往兜率天。听闻正法。及往十方世界。承事诸佛。获菩提记。若欲成就坛法。如前依经作法。或但用镜坛。可取一新镜未曾用者。于佛像前。从月十五日夜。面向东方。置镜座前。随力庄严供养。具诸香华。阏伽净水。然后结根本大印。当于心前。诵根本真言。咒镜一百八遍以囊盛镜。常将随身。每欲念诵。但以镜坛置于面前。结印诵咒。若不能逐日对镜念诵。但于十斋日对镜念诵。余日不对镜念亦得。若无镜者。但观想一镜在前。持诵亦成。或不能观想者。但只专注念诵。亦得成就。此准提咒。七十七俱胝如来同说。龙树菩萨以偈赞曰。

　准提功德聚　　寂静心常诵　　一切诸大难
　无能侵是人　　天上及人间　　受福如佛等
　遇此如意珠　　定获无等等

　　今时多于准提真言下。兼诵佛顶大轮一字明王真言。所谓部林字bhrūṃ 。

　　此是梵书部林字。亦作<PIC>RJ-E044.gif</PIC>　弹舌道之。二字合为一字。亦作步林。或作𠽾[口*(隆-一)]。又作部陇。又作勃龙。不空三藏译作勃噜唵三字合为一字。其注云。噜字弹舌共为一音。又引声从胸喉中出。其声如系大鼓。古译云步林。讹不正也。如此则音难得其正。惟善梵音者能之。

　　根本仪轨经云。此佛顶大轮一字明王。得成就者。乃至于诸如来。法欲灭时。能为佛事。复能拥护诸佛如来一切法藏。此一字明王。于佛灭后。末法之时。行于世间。为无能胜诸真言。亦诸佛菩萨悉所受持。乃是过去佛菩萨之所传说。若复所在有彼行人。专心持诵此大明者。于彼所在五由旬内。地界之中。所有一切诸恶宿曜。不能侵近。诸恶鬼神。皆自驰散。乃至一切诸恶。不能为害。至于天人。圣人。亦不敢近。若持诵者。一切业障。皆得清净。若作拥护。能隐身入一切部多中。无所障碍。于世间出世间不能为害。能摧世间一切恶咒。此真言。是一切诸佛之顶。是文殊菩萨之心。能施一切众生无畏。能与一切众生快乐。凡有修持。随意得果。同如意珠。能满一切之愿。若持诵余一切咒不成就者。用此真言。共余咒一处。同诵持之。决定成就。若不成就及灵验。其咒神等。即当头破七分。是知此真言。能助一切咒。疾得成就。若欲单持此真言求一切法成就者。当依彼经作法念诵。若持诵者。不能如前诵净法界真言。护身真言。乃至大轮一字真言者。便可专持此准提陀罗尼。若年老衰迈气力短少。不能诵全真言。可初诵三遍已。后但从唵字起。诵下九字亦得。又或不能结准提大印。即当作金刚拳念诵。凡诵咒讫。却用金刚拳印。诵吽字真言。而印五处。先印额上。次印右肩。次印左肩。次印心上。后印喉上。印竟。于顶上散之。能除一切魔障。成就一切胜事。又随所住处。欲辟除鬼神。可结金刚界。但诵准提真言。咒香水二十一遍。八方上下之。洒即成辟除结界。

　　持明藏仪轨云。或作法时。在坛内睡卧。或得恶梦。即诵佛眼真言八百遍。当诵时。右手持珠。左手执金刚杵。真言曰。

　　唵(引)度曩嚩日啰(二合)郝

　　每日依法持诵时。须限定其时分。若一时持。即当早晨。若二时持。则兼黄昏。若三时持。则加正午。如务忙者。不能依时。但有暇时即便持之。若上根者持。得三密相应。一身密(端坐结印)二语密。(口诵真言)三意密。

　　一念专注。或想真言梵字。或缘持诵之声。或想准提圣容。或想菩萨手中所执杵瓶华果等物。

　　神变经疏云。若用三密为门。不须经历劫数。具修诸行。只于此生满足诸波罗蜜。故五秘密仪轨云。三密金刚以为增上缘。能证毗卢遮那清净三身果位。释陀罗尼文字云。若有诸佛不修三密门。不依普贤行愿。得成佛者。无有是处。若成佛已。于三密门。普贤行愿。有休息者。无有是处。若正持诵时。未满一百八遍。不得共人语话。如必欲语话时。于自舌上。想一梵书raṃ 㘕字。纵语话。不成间断。语话竟。即当续前持之。问曰。为当只持一道真言。功德成就。为复广持多道真言。功德成就。答曰。此有二门。一者随根所乐门。谓人根机有于多种。好乐不同。或有乐持三道五道十道。乃至百道等。于中随根所乐。皆得持诵。二者疾得成就门。谓欲求一切功德。疾得成就。宜专持诵一道真言。成时。一切真言功德。皆悉成就。故文殊仪轨经云。若欲一切功德成就。不得于别真言。而起思想。是也。如上虽有数道真言。而皆是持诵准提真言之次第。助成胜妙故也。又每日对镜。初欲持诵时。当如本经想自心如一月轮。圆明皎洁。有九圣字梵书。每一一字。想有种种光明。布于心月圆明中。或不能想此九字。可于心月轮中。想一梵书唵字。或想九梵字。安布自身分中。言梵书九字。有种种光明者。如金刚智所译本。颂云。唵想安头上。其色白如月。放于无量光。除灭一切障。即同佛菩萨。摩是人顶上。折字安两目。其色如日月。为照诸愚暗。能发深慧明。𨽻字安颈上。色如绀琉璃。能显诸色相。渐具如来智。主字想安心。其色如皎素。犹心清净故。速达菩提路。𨽻字安两肩。色黄如金色。犹观是色相。能披精进甲。准字想脐中。其色妙黄白。速登妙道场。不退菩提故。提字安两䏶。其色如浅黄。速证菩提道。得坐金刚座。莎嚩字安两胫。其状作赤色。常能想是字。速得转法轮。诃字置两足。其色犹满月。行者作是想。速得达圆寂。按显密圆通取诸部陀罗尼字义。安布观想。今恐初学。反见尤难。故依本宗为持诵法要。或欲观想他字义者。当如本经末。别出一法中所明。如有复不能想此梵书者。但只专心持诵。亦具一切三昧。故大悲心经云。陀罗尼是禅定藏。百千三昧常现前。若人紧切持诵时。或遇种种魔障。或忽然怕怖。或口舌难诵。或身心不安。或多嗔多睡。或见诸异相。或于咒生疑心不欲持诵等。当作对治之法。应依本经结第二根本印。诵心真言。或作无能胜真言印契。或观梵书ra 啰字。或观a 阿字。随作一法。随观一字。彼等境界自然消灭。若分别心多者。当观ṣa 洒字。即成无分别。若著有为心多者。应观haṃ 含字。即得因缘法本空故。又持明藏经云。行人欲作法时。先须澄心。离诸谊闹。于自身分。想微妙字相。一一现前。若得现前。一切罪垢。皆得消灭。微妙字者。先于口门想其maṃ 𤚥字。于右肩上想aṃ 暗字。于左肩上想aḥ 恶字。于头上复想aṃ 暗字。于右臂上想ā 阿(引)字。左臂上想va 嚩字。于脐轮中想hūṃ 吽字。复于遍身想ā 阿(引)字。行人每想如是字。于身分现时即复诵真言曰。

　　吽(引)左𨽻祖𨽻尊祢(引)吽(引)

　　此真言。若诵至一洛叉。能除一切罪。

　　又真言曰。

　　唵(引)左𨽻祖𨽻尊祢(引)癹吒(半音)

　　此真言。若诵至一洛叉。得大智慧。

　　又真言曰。

　　曩莫(引)左𨽻祖𨽻尊祢(引)曩莫

　　此真言常持。能除一切尘垢。其𤚥字是妙吉祥菩萨根本。昧字是慈氏菩萨根本。室哩字为如来根本。暗字为普贤菩萨根本。恶字为虚空藏菩萨根本。阿字为一切如来根本。阿字又为观自在菩萨根本。又为金刚手菩萨根本。吽字为焰鬘得迦忿怒明王根本。今略出其印相。先正足立。后却作右旋转。以二手各作拳。舒中指。作动摇相。此名惹嚩曩印。若行人于大难中。或被禁缚时用。彼一切事。无能为害。

　　又以右手作拳。直竖中指。此名幢印。若斗战时。或有大怖时用。

　　又先作跏趺坐。以左手作拳。直竖拇指。以右手执左手拇指。安于脐轮。此名法印。求解脱用。一切天人。皆悉称赞。

　　又以二手展舒。手指各相离。于头上旋转。如轮相。此印名八辐轮。威力。能断除一切大恶。

　　又先正立。作右舞势。右转。以右手作施愿。左手作三幡相。安额上。复作右舞势。复作左舞势。此名方位印。能伏师子。龙虎。及部多。必舍左鬼等。乃至贼盗等。

　　又以二手各安臂上。各竖头指。此名钵哩伽印。能除一切疟病。

　　又以二手作拳相合。以拇指相交此名捣杵印。当用息除大恶宿曜。

　　又以右手拇指与小指。安于头指头。此名钵致娑印。能降伏阿苏罗。

　　又以二手合掌。二拇指如针。此名说法印。于供养本尊时用。当得诸佛菩萨。及天龙八部。诸持明天尊。皆悉欢喜。能施成就。(已上诸印。皆诵本部真言)如欲成就大事。速求灵验者。必须依经立坛作法。方获果遂。

　　○修悲敬二田。

　　○初修敬田。

　　行者欲得定慧增长。福智圆明。必须广修悲敬二田。上供十方三宝。下济六道四生。以此为定慧之基。菩提之本。故云菩提心有二种。度无边众生为因。无上菩提为果。曼茶罗疏云。夫为道者。上若不供诸佛菩萨。何处展智。欲求菩提。下若不济诸仙饿鬼。何处行悲。行者如欲修敬。当依本经。结五供养印。诵根本真言。运想供养本尊诸佛菩萨一切圣众。成就所愿。福智圆满。如或常须供养。不能依经作法。今准诸部陀罗尼。并成佛心要。略而出之。先当于圣像前。一心恭敬。五体投地。遍礼十方法界无尽佛法僧三宝。如五字陀罗尼颂。令结金刚印。以两手各相背。二小指。二拇指。相钩。口诵真言七遍。真言曰。

　　唵(引)嚩日啰(二合)勿(微吉切)(亦作吠)

　　诵已。以印顶上散之。由此真言印。不思议力。自然遍法界无尽三宝前。皆有自身礼拜奉事。然后以饮食香华等。随力所办。盛于净器。结普通吉祥印。印之。以右手拇指。与无名指相捻。余三指舒散。诵净法界真言加持二十一遍。真言曰。

　　㘕

　　由此真言加持。及手印力。其饮食器物等。自然清净。遍于法界。莲华部念诵法云。于一切供养香华等。皆加持此raṃ 㘕字。放白色光。即无秽触。所供养物。皆遍法界。次诵无量威德自在光明胜妙力变食真言。合掌加持二十一遍。真言曰。

　　娜谟萨嚩(无可切)(下同)怛他(引)(去声)㜸跢(引)(一)嚩路(引)枳帝(二)唵(引)(三)三(去声)䟦啰三䟦啰吽(引)(四)

　　由此真言加持力故。其饮食等。即变成诸天种种肴膳上味。奉献供养十方无尽三宝。亦为赞叹。劝请。随喜功德。复结出生供养印。二手外相叉合掌。十指各两节相交。安在顶上。诵出生供养真言二十一遍。真言曰。

　　唵

　　由此真言及印不思议力。自然遍法界出生无尽香华灯烛幢幡宝盖衣服卧具楼阁音乐等。种种供具。供养遍法界无量三宝等。若无饮食香华等。但于佛前运想结印诵咒。亦自然出生如上种种供具供养法界三宝(此变食真言理趣功德如下广明)。

　　○次修悲田。

　　欲施诸仙食者。以一净器。盛满饮食。诵变食真言二七遍。投于净流水中。即变成天仙美妙之食。供养百千俱胝恒河沙数诸仙。彼诸仙等。得加持食。各各成就根本所愿。诸善功德。若人以此真言加持饮食施诸仙众。能令现世增长福寿。心所见闻。正解清净。具足成就。梵天威德。一切冤仇。不能侵害。

　　欲济诸饿鬼者。每于晨朝。及一切时。悉无障碍。取一净器。盛少净水。置于少饭。及诸饼食。以左手持器。右手作宝印。(以大拇指头指中指小指舒。以无名指。用搅食上。施诸仙食。亦作此印)诵变食真言七遍加持已。然后称四如来名号。南无多宝如来(能破饿鬼悭吝业。得福德圆满)南无妙色身如来(能除饿鬼丑陋形。得色相具足)南无广博身如来(能令饿鬼喉咽宽大。所施之食。悉皆充足)南无离怖畏如来(能除饿鬼一切怖畏。得离鬼道)

　　称如来名号已。弹指七遍。取其食器。于净地上。展右臂泻之。(净石木上瓦器亦得)佛言。加持此陀罗尼七遍。能令一食。变成种种甘露饮食。充足百千俱胝那由他恒河沙数。一切饿鬼。及异类鬼神。皆得饱满。如是等众。一一各得摩伽陀国。七七斛食。此食此水。量同法界。食之无尽。皆获圣果。解脱苦身。得生天上。及生净土。其能施者。便能具足无量福德。则同供养百千俱胝如来功德。等无差别。

　　当知此无量威德自在光明胜妙力变食陀罗尼。即是三德秘藏。此之秘藏。具一切法。故能流出无穷。出生无量。周遍法界。普兴供养。三德者。法身。般若。解脱。各具常乐我净四德。法身不独法身。必具般若解脱。般若解脱。互具亦尔。言威德自在者。即解脱德也。光明者。般若德也。胜妙者。法身德也。力者。三德之力也。梵语陀罗尼。此云总持。谓总持三德。要在一心。一心三德。法尔而具。然则一心。即陀罗尼。陀罗尼。即是法食。莫不以三德共为之体。亦莫不以三德共为之用。圆教之人。由能了知三德秘藏。具一切法。一切诸法。体是三德。故能举体起用。作此现前所施分段之食。于一一食。出生一切天须陀甘露味。及欢喜丸。酥酪醍醐。一切美味。莫不悉具。于此一一味中。亦复出生妙香。宝华。天衣。璎珞。众宝辇舆。一切服用。钟磬。金铙。笙。箫。角。贝。乐。弦。歌。一切妙音。流泉浴池。华果园林。光明台殿。一切住处。复于一一美味。一一服用。一一妙音。一一住处。彼彼出生如上六尘。一切妙供。无不周遍。一器之食。至微至约。而所以能有如是不思议用者。以此一即三德之全体故也。我今持此三德所熏。六尘妙供。普施法界无量群生。一时充足。无所乏少。虽施之物。亦本无有。我及众生。亦无有相。是为以空为观者。虽复无与。无取。无物。无我。无众生。而其施者。受者。及中间物。莫不宛然。历历可见。是为以假为观者。于一心中。了知施者。受者。及所施物。非有非无。三轮俱绝。是为以中为观者。三观照一念中。得无后无前。何思何虑。作如是观。而行施。是为不住相施。是诸众生。受此施时。一一自然。皆得禅悦法喜之食。以故居天道。则转增胜福。在人伦。则顿悟真归。修罗调伏瞋心。饿鬼咸获饱满。畜生自得智慧。地狱永脱拘囚。即于此时。咸悔业因。进求出世。应知是法是食。俱得为利。譬如熏药。药随火势。入人身中。患除方复。法随食入。亦复如是。或近或远。终破无明。

　　若取水一掬。用甘露真言。加持七遍。散于空中。其水一滴。即皆变成十斛甘露。一切饿鬼。并得饮之。无有乏少。皆得饱足。真言曰。

　　南无素噜皤耶。怛多揭他耶。怛侄他。唵。素噜。素噜。皤啰素噜。皤啰素噜。莎嚩(二合)诃

　　设无饮食。即以甘露真言。加持水施之。令一切饿鬼。皆悉饱满。若有四辈弟子。以此真言。及四如来名号加持饮食。施诸饿鬼。便能具足无量功德。寿命延长。福德增荣。又得颜色鲜洁。威德强记。速能满足檀波罗蜜。一切夜叉罗刹。诸恶鬼神。人非人等。皆畏是人。不敢侵害。

　　○智矩如来心破地狱真言

　　别行经云。此咒若诵一遍。无间地狱。碎如微尘。于中受苦众生。悉生极乐。若梵书此咒。于钟鼓铃铎。作声木上等。有诸众生得闻声者。所有十恶五逆等罪。悉皆消灭。不堕恶趣之中。真言曰。

　　
曩谟。阿洒吒(二合)悉底(引)喃(引)。三摩也(二合)三母䭾。故致(引)
na mo a ṣṭa ś? te nāṃ saṃ mya ksaṃ bu ddha ko ṭī 
喃(引)。唵。艮啮(二合)曩(引)。嚩婆(引)。悉蹄哩。提哩。吽
nāṃ oṃ jña nā va bhā śa dhī re dha re hūṃ (以梵汉字。兼书之于钟鼓等上。更妙)

　　○毗卢遮那佛大灌顶光真言。

　　不空罥神变经云。若诸众生。具造十恶五逆四重之罪。数如微尘。满斯世界。身坏命终。堕诸恶道。以此真言。加持土沙一百八遍。散亡者尸骸上。或散冢墓上。彼所亡者。若在地狱。饿鬼。修罗。傍生等中。以此真言加持力故。应时即得光明及身。除诸罪报。舍所苦身。往于西方极乐国土。莲华化生。直至成佛。更不堕落。真言曰。

　　
唵(喉中抬声引呼)(一)阿谟(引)伽(上声)尾嚧左曩(二)摩贺(引)母捺啰(二合)
oṃ a mo gha vi ro ca na ma hā mu drā 
么抳(三)钵纳么(二合)入嚩(二合)攞(四)钵啰(二合)靺哆野(靺亦作袜)
ma ṇi pa dme jva la pra va tā ya 
吽(引)(五)(○合口呼。胸喉中声如牛吼。尾亦作吠。废。微。左亦作遮者。母亦作亩。抳亦作拟)
hūṃ 

　　阿字去声呼。阿谟伽。此云无间断。古云不空者。谬也。尾嚧左曩。亦作吠嚧遮娜。或用纸帛等。书此真言置亡人身上。或骨上。亦妙。故偈云。真言梵字触尸骨。亡者得生净土中。见佛闻法亲授记。速证无上大菩提。不空罥索经云。若闻此咒。二三七遍经耳根者。即得除灭一切罪障。若有众生。连年累月。痿黄疾恼。苦楚万端。是病人者。先世业报。以是真言。于病者前一二三日。每日高声诵此真言。一千八十遍。则得除灭宿业病障。若为鬼娆。魂识闷乱。失音不语。持真言者。加持手一百八遍。摩扪头面。以手按于心上额上。加持一千八十遍。则得除瘥。若诸鬼神魍魉之病。加持五色线索。一百八结。系病者腰臂项上。及加持衣。则便除瘥矣。

　　○观自在菩萨甘露真言

　　观自在菩萨陀罗尼经云。若人诵此咒者。所有过去现在。四重。五逆。谤方等经。一阐提罪。悉皆消灭。无有遗余。身心轻利。智慧明达。若身若语。悉能利乐一切有情。若有众生广造一切无间等罪。若得遇此持咒人影。暂映其身。忽得共语。或闻语声。彼人罪障。悉皆消灭。又若欲利益一切有情者。每至天降雨时。起大悲心。仰面向空。诵此真言二十一遍。其雨滴所沾一切有情。尽灭一切恶业重罪。皆获利乐。真言曰。

　　
曩谟啰怛曩(二合)怛啰(二合)夜(引)野　曩谟阿(引)(去)哩也(二合)
na mo ra tna tra yā ya 　na mo ā rya 
嚩路枳帝湿嚩(二合)啰(平)(引)野　冒地萨怛嚩(二合)野　摩
va lo ki te śva rā ya 　bo dhi sa tvā ya 　ma 
贺(引)萨怛嚩(二合)野　摩诃迦(引)噜抳迦野　怛你也(二合)
hā sa tvā ya 　ma hā ka ru ṇi ka ya 　ta dya 
他(引)　唵(引)　度𩕳度𩕳　迦度𩕳　娑嚩(二合)贺(引)
tha 　oṃ 　dhu ni dhu ni 　ka dhu ni 　svā hā (迦。或作葛。抳或作祢。𩕳或作你)

　　若乐略者。但唵字以下持之。唵字已上。是归敬辞。又怛你也他已上之文。或不惯诵。可依大悲咒曩谟字诵起。至迦卢尼迦耶。向下如本真言诵之。若书此真言于钟鼓铎等。一切出声物上。或有撞击吹振出声。一切众生闻此声者。悉皆清净。命终得生西方净土。

　　○六字大明真言

　　
唵(引)么抳钵讷铭(二合)(引)吽(引)
oṃ ma ṇi pa dme hūṃ 

　　庄严宝王经云。时观自在菩萨说此大明时。四大部州。并诸天宫。悉皆震摇。四大海水。波浪腾涌。一切诸魔作障者。悉皆怖散驰走。佛告除盖障菩萨言。此六字大明陀罗尼。难得值遇。若有得此六字大明王者。是人贪瞋痴毒。不能染污。若戴持在身中者。是人亦不染着三毒病。此真言无量相应如来。而尚难知。菩萨云何而得知此观自在菩萨微妙本心处耶。若人能常受持此大明者。于持诵时。有九十九殑伽河沙数如来集会。复有微尘数菩萨集会。复有无数天龙八部而来卫护是人。此持诵人。七代种族。皆当得其解脱。腹中所有诸虫。当得不退转菩萨之位。若身中顶上戴持。有人得见是戴持人。则同见于金刚之身。乃至见于如来。若能依法念诵。即得无尽辨才。日日具六波罗蜜圆满功德。若口中所出之气。触他人身。彼人发起慈心。离诸瞋毒。当得不退转菩萨。疾证无上菩提。此戴持之人。以手触人。或以眼见。乃至异类诸有情等。悉皆速得菩萨之位。如是之人。永不受生老病死诸苦。又佛言。所有微尘。我能数其数量。乃至大海水。我能知其数量。若有念六字大明一遍。所获功德。而我不能数其数量。假如四大部洲。一切男女。皆得七地菩萨之位。所有功德。与念六字大明一遍功德。而无有异。若人书写此大明者。同写八万四千法藏。若以天金宝造作如来形像。如微尘数。不如书写此六字大明中一字。所获果报功德。不可思议。是人当得一百八三摩地门。但念一遍。当得一切如来。以衣服饮食汤药。及座卧等资具。一切供养。此法于大乘中最上精纯微妙。一切如来。及诸菩萨。而皆恭敬合掌作礼。说此六字真言时。有七十七俱胝如来皆来集会。同说七俱胝准提陀罗尼。是知此六字真言。与准提真言。首尾相须。如欲与准提真言同诵者。可于准提真言前念诵。然须要得其讷铭二字合为一字。始符梵音不谬。或欲单持诵者。功德准如上说。若欲如法结坛念诵。详彼经文。此不繁录。

　　○文殊菩萨五字心咒。

　　阿啰跛者娜(梵书)a ra pa ca na 

　　金刚顶经五字真言胜相云。若人才诵一遍。如诵八万四千十二围陀藏经。若诵两遍。文殊普贤随逐加被。护法善神在其人前。又若诵一遍。能除行人一切苦难。若诵两遍。除灭亿劫生死重罪。若诵三遍。三昧现前。若诵四遍。总持不忘。若诵五遍。速成无上菩提。若人一心独处闲静。梵书五字轮坛。依法念诵。满一月已。文殊菩萨。即现其身。或于空中演说法要。是时行者得宿命智。辩才无碍。神足自在。胜愿成就。福智具足。速能皆证如来法身。但心信受。经十六生。决定成正觉(欲作法加持结界。详如五字心陀罗尼品)。

　　○大宝广博楼阁善住秘密陀罗尼。

　　
曩谟萨嚩怛他(引)孽多(去声)喃(引)(一)。唵(二)。尾补攞孽陛(三)(亦作毗布罗揭陛。尾又作肥。陛亦作鞞)。么抳钵啰(二合)陛(四)(抳亦作尼去声。啰亦作腊)。怛他多(五)(他上声。多去声)。你捺舍宁(六)(亦作那捺你舍泥。又作达啰设你)。么抳么抳(七)(抳亦作尼)(上声)。苏(上声)钵啰(二合)陛(八)(苏亦作素。啰亦作腊)。尾么黎(九)(亦作肥摩丽。又作毗末梨)。娑(引)孽啰(十)(孽亦作竭)。俨鼻[口*隸](十一)(亦作钳鼻囇。又作钳苾𠼝)。吽(十二)。吽(十三)。入嚩(二合)攞入嚩(二合)攞(十四)(亦作什皤罗。又作什伐啰)。没䭾尾卢枳帝(十五)(亦作勃陀嚩𡀔。枳羝。又作勃陀毗路吉帝)。麌呬作(二合)地瑟耻(二合)多(上声)孽陛(十六)(麌呬夜。亦作矩醯耶)。娑嚩(二合)诃(引)(十七)。(下是梵书。旧本多讹。今校正。若欲书于物上。须华梵两存。然书华文。不必书其句下别译之文)
na mo sa va ta thā (引)ga tā nāṃ (引)(一)oṃ (二)vi pu la ga bhe (三)ma ṇi pra bhe (四)ta thā tā (五)thī nā śa ne (六)ma ṇi ma ṇi (七)su pra bhe (八)vi ma ṇi (九)sā (引)ga ra (十)ga mbhī re (十一)hūṃ (十二)hūṃ (十三)jva la jva la (十四)bu ddhā vi lo ki te (十五)gu hṭha dhi ṣṭhi tā ga bhe (十六)svā hā (十七)

　　○心咒。

　　唵(一)么抳嚩日啰(二合)(二)吽(三)oṃ (一)ma ṇi va jra (二)hūṃ (三)

　　○随心咒。

　　唵(一)么抳(尾轸切)驮(上声)哩(二合)(二)吽(三)泮吒(半音)(四)oṃ (一)ma ṇi tho (二)hūṃ (三)pha ṭ (四)

　　此咒前后三译。初译失译人名。开元附梁录。次菩提流志译。三不空三藏译。今恐初学苦于梵音。乃校其三译。正录不空所译之文。以余二译。字有不同者。赘于句下。俾习者。宛得其音。而无疑滞焉。

　　经云。此陀罗尼有大威德。佛由此成道。由此降魔。能灭恶障。能成六度。若书于幢上。殿上。氎纸上。墙板等上。有诸众生暂得见者。或身手触者。或影中过者。及于人转触此人者。或佩身。或顶戴。或书于有声物上。其闻声者。或读诵者。或有但闻此陀罗尼名者。如是众生等。纵有四重五逆十恶等罪。悉皆消灭。决定当得无上菩提。能于现世获无量百千功德。常得国王宰官四众喜敬。不受世间种种诸苦。毒药刀杖水火等难。一切师子虎狼诸恶禽兽不敢为害。又无一切盗贼鬼神邪魅诸毒蛇难。又现身不受一切诸病。所谓一切疟病眼病耳病鼻病舌病齿病。唇病喉病。头病项病诸支分病。手病背病。腰病脐病。痔病淋病。痢病瘘病。疮病髀病。脚病疔病。斑病肚病。疥病疱病。癞病癣病。如是等病。悉不着身。不为厌祷蛊毒咒诅着身。无横灾死。卧安觉安。于其梦中。见百千佛刹。及见诸佛并诸菩萨围绕。临命终时。心不散乱。一切诸佛现前安慰。又一切傍生鹿鸟。蚊虻飞蛾蝼蚁。乃至胎卵湿化诸有情等。闻此陀罗尼名者。或身触者。或影中过者。决定当得无上菩提。又人于高山顶上。诵此陀罗尼者。尽眼所见处。一切众生。皆得灭除一切罪业(广如经说)。

　　○功德宝山陀罗尼。

　　南无佛陀(引)耶　南无达磨(引)耶　南无僧伽(引)耶　唵　悉帝护噜噜　悉都噜　只利波(二合)　吉利婆(二合)　悉达哩　布噜哩　娑嚩(二合)(引)诃(引)(○护亦作胡。都亦作度。只亦作遮。波亦作婆。哩亦作尼去声)

　　大集经云。若人诵此咒一遍。如礼大佛名经四万五千四百遍。又如转大藏六十万五千四百遍。造罪过十刹土。入阿鼻大地狱受罪。劫尽更生。念此咒一遍。其罪皆得消灭。不入地狱。命终决定往生西方世界。得见阿弥陀佛。上品上生。

　　造罪过十刹土者。谓造罪过于十世界微尘也。劫尽更生者。谓此娑婆世界坏时。其罪未毕。即寄往他方世界地狱中。此界成已。复移其人回此方地狱中受苦也。

　　○三字总持真言

　　唵哑吽(哑亦作阿)oṃ āḥ hūṃ (此是梵书唵哑吽字)

　　瑜伽大教王经云。唵字是大遍照如来。(即毗卢遮那佛)哑字是无量寿如来。(即阿弥陀佛)吽字是阿閦如来(即不动佛)。

　　如来因住多年修道。不得菩提。后习此观。于初夜分。便成正觉。谓唵字具含无量法门。是一切真言之母。一切如来皆因观想此字。而得成佛。阿字是毗卢佛身。亦是法界。亦是菩提心。若人想念。能生无量功德。吽字总摄金刚部。一切真言。是金刚部主身。亦是三解脱门若常想念。能除一切罪障。成就一切功德。

　　诸教决定名义论云。吽字即法身。阿字即报身。唵字即化身。如是三字。摄此三身。彼分别说。三乘解脱道。是为正说因。所有声闻缘觉。及一切智智。由是出现。说一切法。即彼三字。亦是金刚三业。如实安住。所谓唵(引)阿(引)吽。(引)此中唵字。是名金刚身业。阿(引)字金刚语业。吽字金刚心业。又复吽字而为心智。觉了一切法。如上所说。一切文字。当知皆从盎阿(引)吽三字所生。由是诸法。起种种相。今当分别。彼一切法。皆与盎阿(引)二字。初后相摄。此中吽字。出生一切。于三界中。出现众色。所有天。人。龙。阿修罗。迦楼罗。紧那罗。乾闼婆。成就持明天。吉祥天。辩才天。乌摩天。帝释天。梵王天。那罗延天。大自在天。如是等天。及天后。所有一切有情界中。男子女人。乃至诸佛菩萨等。皆从此吽字出生变化。彼一一心住此字相。若心想此字时。当住虚空。出生无碍。所谓三界心。同此一心入。入是心已。此得名为现证菩提。当知此心。无等无取。无著无住。无表无相。是即虚空平等。一切智。无所得。相应。无自无他。相应正行。世间所有旃陀罗等。最下族类。彼等诸行。乃至傍生等类。彼所行行。种种差别。如是诸行。虽复差别。皆亦不离一切智智。相应正行(云云)。

　　成佛仪轨颂云。

　由诵此唵字　　加持威力故　　纵观想不成
　于诸佛海会　　诸供养云海　　真实具成就
　由诸佛诚谛　　法尔所成故　　由适诵哑字
　摧灭诸罪障　　获诸悦意乐　　等同一切佛
　超胜众魔罗　　不能为障碍　　应受诸世间
　广大诸供养　　由吽字加持　　虎狼诸毒虫
　恶心人非人　　尽无能陵屈　　如来初成道
　于菩提树下　　以此印密言　　摧坏天魔众

　　大佛顶陀罗尼经言。设有众生。于散乱心。口持神咒。尚有八万四千那由他恒河沙俱胝金刚藏王菩萨种族。一一皆有诸金刚众而为眷属。昼夜常随侍护此人。纵令魔王。求其方便。终不可得。诸山鬼神。去此善人十由旬外。若魔眷属。欲来侵扰是善人者。诸金刚众。而以宝杵殒碎其首。犹如微尘。恒令此人所作如愿。

　　已上修持悲敬诸真言等。若不能各各诵持书写者。一切所作。悉用准提真言亦得。以准提真言。似如意珠。若持诵行人。处处用之。皆得成就也。上言诵持真言能灭五逆。十恶四重罪者。须知罪有性遮。忏具事理。性则无论受戒与不受戒。作便是罪。遮谓曾受佛戒。故心毁犯。事须披陈发露。礼佛名经。行方等仪。能伏业本。理谓专观实相。达罪性空。灭业根源。此诸真言神咒。若能依法诵持。即事理双运。业本罪源并消。若犯禁戒。准律说悔。加以神咒。则事理兼备。性遮齐遣。不可才闻神咒功力。便乃违犯禁戒。不依律忏。遮罪犹存。或托真言仪轨。数造众过。譬如愚人。恃王势力。广作诸恶。祸终灭顶。业心不断。罪实难除。必使身心俱捐。方得罪灭如日消霜矣。

　　○数珠功德法

　　夫数珠者。记心之奇术。积功之初基。持之者成德。戴之者灭垢。世出世果莫不由斯。如金刚顶瑜伽念珠经云。尔时毗卢遮那世尊。告金刚手言。善哉善哉。为诸修真言行菩萨者。说诸仪轨。哀愍未来诸有情等。说念珠功德胜利。由闻如是妙意趣故。速证悉地。时金刚萨埵菩萨。白佛言。唯然世尊。我今为说之。尔时金刚萨埵菩萨。而说偈言。

　珠表菩提之胜果　　于中间绝为断漏
　绳线贯串表观音　　母珠以表无量寿
　慎莫蓦过越法罪　　皆由念珠积功德
　砗磲念珠一倍福　　木槵念珠两倍福
　以铁为珠三倍福　　熟铜作珠四倍福
　水精真珠及诸宝　　此等念珠百倍福
　千倍功德帝释子　　金刚子珠俱胝福
　莲子念珠千俱胝　　菩提子珠无数福
　佛部念珠菩提子　　金刚部法金刚子
　宝部念诵以诸宝　　莲华部珠用莲子
　羯磨部中为念珠　　众珠间杂应贯串
　念珠分别有四种　　上品最胜及中下
　一千八十以为上　　一百八珠为最胜
　五十四珠以为中　　二十七珠为下类
　二手持珠当心上　　静虑离念心专注
　本尊瑜伽心一境　　皆得成就事理法
　设安顶髻及挂身　　或安颈上及安臂
　所说言论成念诵　　以此念诵净三业
　由安顶髻净无间　　由带颈上净四重
　手持臂上除众罪　　能令行者速清净
　若修真言陀罗尼　　念诸如来菩萨名
　当获无量胜功德　　所求胜愿皆成就

　　三部念诵持数珠手印相。今当分别。如苏悉地供养法云。以右手大指。捻无名指头。直舒中指。小指微屈。以头指着中指上节侧。此通三部执数珠印。其莲华部执珠印。以右手大指。捻中指头。余三指直舒。左手亦然。其金刚部执珠印。以右手作拳。展直大指。捻头指。左手亦然。持明藏仪轨经云。用童女合线。以二十一合成条穿珠。或持诵时。以大拇指掏一珠。一诵真言。

　　七俱胝佛母所说准提陀罗尼经会释卷下(终)

　　音释

　　郝

　　音壑。

　　帧

　　音诤。张开画缯也。

　　縠

　　音斛。纺丝织之。细如雾。一名方空。言其纱薄如空也。

　　那由他

　　此云万亿。

　　拔折罗

　　此云金刚即金刚杵。

　　棓

　　同棒。

　　部多

　　鬼也。

　　净居天子

　　色界第四禅。共有九天。上五天。名五净居天也。

　　瘘

　　音闾。痀瘘。曲脊病。

　　必舍左

　　此云啖精气。谓啖人。及五谷之精气。

　　殑伽河

　　旧云恒河。

　　三障

　　一烦恼障。二业障。三报障。

　　五悔法

　　一礼佛。二忏悔。三随喜。四劝请。五发愿。余经或不以礼佛为五。以回向足五。元回向即兼发愿。若本经初入道场时。令发愿。持诵毕。乃兼回向。意谓以现所修真言功德。回向三处也。或有以随喜在劝请后。谓先忏涤身器。次欣法雨。后摄他同己回向三处。若劝请在随喜后。以随喜是忏悔中别义。事势相连。故先明之。平等广大。方堪闻法也。大金光明经云。有四种重业。难可灭除。一者于诸菩萨律仪。犯极重罪。二者于大乘经。心生诽谤。三者于自善根。不能增长。四者贪着三有。无出离心。有四对治。能灭四罪。一者于十方佛。至心亲近。说一切罪。二者为一切众生。劝请诸佛说深妙法。三者随喜一切众生所有功德。四者所有善根。悉皆回向无上菩提。如是随喜。当德无量功德之聚如恒河沙三千大千。世界众生。皆成阿罗汉。有人尽其形寿。以上妙四事供养。不及随喜功德十分之一。其劝请所得功德。假使人以满恒河沙数大千世界七宝。供养一切诸佛。所德功德。其劝请功德。亦胜于彼。云云。

　　䟦

　　鞞揭切。

　　数珠一百八

　　表除一百八烦恼。谓九十八使。更加十缠。是也。

　　拟

　　偶起切音拟。

　　有清信士问曰。准提有忏法否。答曰。经云每入道场。先应礼佛。忏悔。随喜。劝请。发愿。此之五悔。即是忏法。无别有以为忏也。问曰。近见有云梦授忏仪。或云镜中所现。复图诸形像。今某甲未辩邪正。特请师决。答曰。若不与本经文合。皆是魔事。或持咒行人。不善作法。魔现佛像。菩萨像。种种异相。令行人生喜生怖。皆不足信。倘行人遇斯境者。观其所现。不合经文。即当以无能胜咒印辟除之。魔遂不得便。问曰。镜上可用梵书九字否。答曰。行者不能如法结坛。故以镜为坛。元梵书。只宜想布于心月轮中。奚用书于镜为。问曰。世云五月初十日。复云某月日。是准提菩萨诞晨。果否。答曰。准提乃法身菩萨。既不降生人间。何有诞耶。
