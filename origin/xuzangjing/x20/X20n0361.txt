卍新纂续藏经第 20 册 No. 0361 金光明经照解


　　No. 361-A 金光明经照解叙

　　书肆来曰请点此书余开而见之则石芝晓公金光明疏也门分十段悉解经文至第九段设三十六问答虽但解光明义实通诸经余不耐踊跃三余之暇正乌焉误加倭训而刊行石芝所撰四明教行录乐邦文类施食通览等曩既行于世今亦此书出於戏晓公为人之意其不泯者也欤。

　　旹元禄八乙亥腊月初吉总之下州饭高妙云山法轮讲寺住学之僧如海谨志

　　No. 361

　　金光明经照解卷上(并序)

　　四明石芝沙门　宗晓　述

　　叙曰斯经虽部属方等非醍醐比而受持者众乃与法华侔盛但梵夹东来备历诸朝翻译而经五师及中间合六本不同今世所传即北凉昙无谶师所译最为旧物奈何而在藏外别行先贤不晓部类之异多将合本改足谶译或累经传写鱼鲁成讹遂致在处板籍有异至于脱文长句者有之言乖字异者有之本既不纯取舍莫准往往披诵之人眯目其间者多矣愚今谨案历代翻经目录先示前后部帙次述台宗释经五章三分诸品生起然后研详龙藏合本考核人世别行断以天台文句为指南复用诸家义记作辅翼所有异同讹谬一皆刊正为为句读事相余疑从而披剥系以境观修显俾夫人人发挥本有大光明藏远于如贫数宝之讥矣十科既成列上下卷舒题曰金光明经照解噫爝火之微乌足以佐日月之腾辉而大教炳然容光必照故区区鄙志莫得而隐云也。

　　旹大宋绍熙庚戌岁纪履长之旦比丘宗晓谨序一翻译部帙二五章大旨三三分分文四诸品生起五辨正讹谬六为为音训七点示句读八笺释事相九简择余疑十境观修显

　　○一翻译部帙

　　夫翻译者学佛之喉衿释义之元首也良以吾佛诞生迦维卫国设教满于五天五天语言书体皆本乎劫初光音梵天下生为人种时作乃与此土苍颉所造之字不同故须梵僧持来一一易成华言方堪讲诵流衍如昔三朝僧史十科选佛并以翻译冠首亦此意耳兹经梵本是一此土或翻或合乃有六本。

　　一中天竺沙门昙无谶师于北凉沮渠蒙逊朝玄始年中翻译一部四卷成文一十八品题曰金光明经靖迈译经图纪云谶师翻译之时尝言此经篇品未足此即最初古译旧经今世所行之本也。

　　二中天竺沙门耶舍崛多此翻称藏同阇那崛多于后周武帝朝译一部五卷号金光明更广寿量大辩陀罗尼经智升释教录云此五卷经非是全译但于谶本续加寿量品大辩天品也。

　　三西天竺沙门波罗末陀此翻真谛奉梁武帝诏于大清元年译一部七卷二十二品号金光明帝王经南山内典录云此本于谶译全加四品谓三身分别品业障灭品陀罗尼最净地品依空满愿品以此四品足谶本十八成二十二品也。

　　四北天竺沙门阇那崛多此翻志德同达磨笈多于大隋开皇十七年译一卷号金光明银主陀罗尼品付嘱品释教录云谶师真谛崛多三师所译并无此二品德师捡挍梵本有之是故译出。

　　五大隋大兴善寺沙门宝贵于开皇十七年览前四译其文重叠即以谶译为本旁采诸译芟繁补阙合成一部八卷其时独留此本入藏余本重者并已削去故释教录云贵师以谶本十八品耶舍续寿量品大辩天品真谛所译四品志德所译二品总二十四品八卷成文号合部金光明经自序云此经翻译已足。

　　六大唐齐州沙门义净亲往五天证圣元年回归河洛奉则天皇帝敕译出一部十卷三十一品题曰金光明最胜王经此经比前诸译文相稍广探赜其意亦大同小异耳。

　　以上六本但是五译以合部非翻梵故于今之世则存三本据湖福大藏俱存二本一者合部在化字函二者最胜王经在场字函虽只二本实具五译以合部通收诸品故三者藏外别行本即今所解古译谶经故天竺台教目录云北凉谶译金光明经四卷别行于世未曾入藏是也。

　　或曰藏中既有诸译于世何故唯讲诵谶经耶今以二义伸之一智者阐化陈隋开皇十七年归寂不见唐译亦应未睹合部所以唯讲谶经者谅于诸译义有所适莫焉二此经始自北凉迄今千有余载披诵之盛感验惟多得非谶译上冥佛意下契机缘乎故北山神清曰北凉微国也观乎圣师无谶宣译其国非小如楚书曰楚国无宝唯善是宝斯言愚窃韪之。

　　○二五章大旨

　　天台智者国师悟旋总持宏演法华三部雄诠判释一代圣教而于诸经虽不委悉别消若其通论大小偏圆权实之旨义亦尽矣而幸此经师尝别讲玄疏流行故今解释经题略括彼文以为学者闻思之本云尔。

　　玄序曰此金光明甚深无量虽太虚空界尚不喻其高广岂山斤海滴宁得尽其边涯是诸佛所游过菩萨所行以金为名名盖众宝之上以法性为体义则如来所游庄严菩萨深妙功德以为宗照曜诸天心生欢喜以为用文号经王教摄众典常为四方四佛之所护持三世十方亦复如是一切菩萨遍佗方以遥礼四镇天王亲雨泪以称扬诸天覆之以天威地神润之以地肥大辩加之以智慧功德益之以珍财若有闻者则能思惟无上微妙甚深之义开甘露门入甘露城令诸众生食甘露味以智慧刀裂烦恼网三涂除恼热诸有悉干枯举要言之一切世间未曾有事悉具出现敢托斯义辄欲兴言冀涓滴入海禽鸟向山实藉片缘同均咸色也欲观斯经首题五重玄义。

　　一金光明为名又五一示通别佛说诸经皆是文字是通金光明三字是别逗化所以不同故二明翻译梵语修䟦拏此翻金婆颇婆此翻光郁多摩此翻明修多罗此翻经三约譬喻古师以金光明三字譬三德或譬三三天台广破之然后自约处中十种三法以释三字所谓道识性般若菩提大乘身涅槃三宝德此之十法该括始终义含逆顺横竖遍譬一切三法方称无量甚深法性之旨四依经立名上来举譬多是义推依文立题方为亲切故序云是金光明诸经之王创首标名弥为可用五当体受称法性可尊可贵名金寂而常照名光大悲能多利益名明即是金光明当体法门非借世金以譬法也问旧云此经从譬得名云何矫异而依文耶答非今就文而害于譬若苟执譬复害于文义有二途应须两存若钝根人以譬拟法若利根人即法作譬下文云即于是典金光明中而得见我又云为钝根故起大悲心钝人守株守指利人不须株指(上并玄文)。

　　如上天台五义释名先达案七种立题判其所归多云单譬断奠此经单法为名而不失譬喻释者唯四明法师也故拾遗记曰应知此经三字别题是法非譬经叙如来游于无量甚深法性乃住此定而便唱云是金炎明诸经之王岂非直指法性名金光明不云法性如金光明而下文所立譬喻一释盖以诸师解金光明为世物象其实不知法相圆融大师欲示金光明海诸法融备故顺诸师以三字譬具足比况十种三法格佗譬法不周然虽顺佗以譬显法其如经题是法非譬故后自立附文当体二释斥彼义推譬喻疏远依经就法方为亲切或议四明单法定题得何意趣今谓拾遗深领玄文纵夺之旨所谓天台先纵古师约义广演譬喻格佗譬法不周次则夺归附文当体单法定题依文亲近也。

　　二法性为体体是一经之主质也此经若依义则以法身为体若依文则以法性为体法性语通今以佛所游入法性为体也此体种种众行而归趣之类众星之环北辰如万流之宗东海故以法性为此经之正体当知体礼之释与经法性意同如来之所游是贵极之法故复次体是底义得此体者穷源极底故复次体是达义得此体者通达一切异名别说故。

　　三三身常果为宗宗者要也此经专用佛果为宗要良由法性甚深微妙若欲显之非果不克当知果是显体之枢要如提纲则目整也经云释迦如来所得寿命释迦是果人寿量是果法果人克果法冥乎法性四佛断疑举山斤等无能知其数量明其能常八十是无常其常尚不能知焉能知其非常非无常若不约果佛此义难明故以三身常果为此经之宗要也。

　　四灭恶生善为用用谓力用也此经灭恶故言力生善故言用此且偏举耳苦是恶果三毒是恶因恶因不除苦果不谢圣人先令灭恶因故忏悔品居先乐是善果忏赞是善因恶灭善生故赞叹品居后但忏悔品灭恶非不生善赞叹品生善非不灭恶空品则导成灭恶生善四王已下护经流通并是生善灭恶是故此经以灭恶生善为力用也。

　　五方等生酥为教相教是圣人被下之言相谓分别同异论此经之教相若安般若而时异若入会三而味别案经云有一比丘读诵大乘方等经典既言方等岂非文耶方等之教通于三乘人修如此则五味明义当第三生酥味摄四藏明义则杂藏收四教明义则当通教通教之中即得论于带别明圆也疏释已广说空云此经属方等后分乃指般若为已广说空今云方等者结集经家以气类相同向前集之也。

　　拾遗记通示五重玄义曰玄谓幽微难见义谓理趣深有所以其幽微义而有五重一经始终能诠之名所召之体即体之宗宗成力用此四言教通局相状大师搜抉如是五义解释一题欲令学者预知经旨然后寻文使成智行斯是道场持因静发称会佛心演兹奥义故不与暗证及寻文者同日而语也。

　　○三三分分文

　　吾祖别解经文祖述东晋道安法师例以序正流通三分分节经中起尽盖彼所立妙契天竺亲光佛地经论因以成规(高僧传曰昔后秦姚兴诏僧讲楞伽经但平读其文都无节目兴曰朕闻佛道玄深经旨韫奥如何直说略无章段诸僧无对声流四方时襄阳有安师闻而叹曰何以吾宗同受斯斥于是考核经部无论大小立以序正流通三段自此方论起尽至大唐玄奘三藏译佛地经论果有其文乃云经中总有三分一教起因缘分二圣教所说分三依教奉行分以此足显安之所说暗与经论合也天台准彼成规者维摩疏曰经无大小例分三段者是也)所谓此经三分者。

　　一序分凡一品半经疏曰此经四卷一十八品旧来分割不同(云云)今从如是我闻入寿量品讫天龙集信相菩萨室为序分序有三义一次绪亦曰通序即如是我闻等五事也二叙述序亦曰别序从是时如来游于无量甚深法性至信相菩萨室此段经文内有七别所谓如来入定别叙述一十七品经文别信相怀疑别十种瑞应别信相腾疑别四佛止疑别天龙八部集众别三发起序从其室自然广博严事下文在七别内也。

　　二正宗分凡三品半经从尔时四佛于大众中下讫空品为正说分此分乃有四节一从尔时四佛讫寿量品为常宗显体二忏悔品别论为灭恶之用亦兼生善三赞叹品别论为生善之用亦兼灭恶四空品导成生善灭恶。

　　三流通分凡十三品经从四王品讫经并为流通文有七节第一四王品讫散脂品明天王发誓劝奖人王弘宣于此又五一四王品明天力拥护请者二大辩品是以辩才充益说者三功德品是誓以资财润请者说者四地神品是誓以地味益请处说处五散脂品是誓以威武安于请说听者第二正论善集二品明人王弘经天王祐助第三鬼神品明听经天神地祇守护第四授记品证听经功德不虚第五除病流水品乃引昔听经之功第六舍身品引昔不惜躯命诫劝勿吝第七赞佛品明称扬佛法利益深重。

　　疏曰序者将有利益也正宗者当机辨道也流通者流名下注通名不壅欲使正法之水从今以注当圣教之筌𨁃不壅于来世也经中有所谓上中下语皆善即此三分之意耳。

　　或疑曰此经何故序分入寿量正品中耶疏释此曰众经例尔如维摩经无序品序在正说中大品正说在序品中涅槃序分入正品中众经皆然何独惑此斯经意者盖为四佛断疑孤然故引序分安寿量中兹依义以分割不齐品也又维摩疏曰光明序正同品者斯乃译人安品非佛所制亦非阿难结集时着也。

　　○四诸品生起

　　前之大科三分乃一经起尽之梗概今准文句重述一十八品生起即随文鳞次之所归而如此者方显如来说法品品皆有由致也。

　　序品者法不孤运藉缘而兴如来欲说三身寿量忏赞二空导利群生故说般若已降及鹫峰悬鉴机缘必疑我寿于是入游法性出叙二十七行偈预叙一十七品经文故有序品冠首。

　　如来既叙述竟机感相扣是以信相知佛入定又于诸经闻佛告魔入灭即生疑云佛说不杀施食寿命得长云何我佛八十唱灭思此义时感四佛入室举水滴山斤地尘空界况出释尊寿命使信相深达法报圆悟一体三身故有寿量品居次。

　　信相虽已除疑了常登圆地住其如一切众生本具性德三身寿量云何证得欲为是辈翻破惑障显经力用故信相符昔誓愿入如梦三昧梦见金鼓宣无生忏偈翌辰诣佛复陈使四众俱闻闻而修修而证故有忏悔品焉。

　　信相陈忏悔已如来为彼挹流寻源说前身为金龙尊偈赞法王愿当来世夜梦金鼓昼如实说今日果尔填愿为述此事故有赞叹品。

　　忏悔一品则专破恶赞叹一品则专生善此二若不得空遣荡二俱不成欲以生法二空导成忏赞显经力用故佛于此略说空品。

　　以上佛说三品半经当机辨道竟四王闻之心生悲喜于是殷勤六番白佛奖劝人王弘宣此经俾国庶晏安流通无壅故有四王一品。

　　四王虽则守护流通若无辨说之人此道终亦不振是以辩才天女以本神力誓以智慧辩才充益说听之人故有大辩天品。

　　说听者纵得其辩若乏四事供给则难安身奉道是故吉祥天女给以资财宝物令彼具足所须方得兴隆大教故说功德天品。

　　说听之人利益已周若或国界不安饥馑疾疫诸恶竞起则法流壅塞于是坚牢地神以护法力翻涌地味膏腴令百谷丰成五果克茂从此好行慧施深信三宝故陈坚牢地神一品。

　　散脂大将本地深远是真菩萨见之此经而为流通教观权现鬼形统领二十八部勇以威武宿夜拥护讲说读诵之人令彼悉灭诸恶直至遇佛成菩提道故有散脂品焉。

　　诸天鬼神并已发誓洪通要得人王不忘吾佛付嘱当以正法正治邦家自此流通无壅佛欲以此勉于人王故谈正论一品。

　　佛既说于正论以助家国其如四众未知出世正见感动圣贤于是佛叙昔为善集轮王舍四州之珍宝奉宝冥以闻经后于亿百千劫居轮王梵释之位今成正法之身引昔证今故宣善集品。

　　闻经之报若此听法之功荐陈是故诸大菩萨以无缘慈权现天龙日月江河等神遍界弘宣资益讲诵之者故有鬼神一品。

　　鬼神赞相唯今现益欲使闻经者速起上地以显弘经不虚故叙三大士及十千天子一闻法性便证无生佛授彼记故有授记品。

　　树神疑诸天子暂下听法便得受记佛即说彼本因昔有持水长者为众除病说持水者意在其子流水救鱼此乃佛为远叙因由是故并说除病一品。

　　远由说竟近由当宣佛即自言昔为持水作子厥号流水偶到空泽见十千鱼将之死地不忍见其踠转起僧那心资以水膳说以因缘鱼幸朝闻夕死报生忉利昔既已结大缘所以今日一闻便悟说此答于增益树神故有流水长者子品也。

　　如来宣演此经授道将毕又恐弘经者吝法吝财不能忘躯为法故佛以神足力震动大地使萨埵故塔涌现于前世尊起礼树神请问从此佛说昔舍凡身饲虎誓求微妙法身以此本生因缘诫勖贪吝弟子故有舍身一品。

　　佛说一经善始令终初中后竟是以三番菩萨感佛说法度脱恩深于是异口同音叩赞世尊真实功德故有赞佛一品联于卷末。

　　○五辩正讹谬

　　是经流布寝久讹舛尤多及捡藏经考校唯见合部光明八卷所合谶译在内颇有异同盖经诸师重译改足乃尔今兹辩正具引合部二十余处证以天台教章考文核实追还古本以智者唯讲谶经不见合部故其余差舛或凭疏记或专义推苟在理或当幸无以人废言也。

　　住王舍大城合部住作在字别行谶本或作在字依合部也观经疏曰暂住曰在久停曰住一往语耳维摩记曰一切经初在住二字名异义同译师参取之然则虽云名异义同应知此经元是住字故疏云住者佛是能住人王城是所住处准此断知谶本是住字。

　　各各忿诤此句之下译时漏略人人不信句天台已曾补足读是经者不可不知故疏文云各各忿诤此应两句或是翻译脱落或是圣言尚略盖内则各各忿诤外则人人不信也此二句是犯妄语戒昔以不实欺佗今常被欺忿昔语言无实今则人无信者因果昭然也忿敷粉切恨也怒也。

　　广博严事合部依严净谶本亦有依合部者疏释曰种种功德而庄饰之故云严事天台既依严事讲解验谶本事字为正。

　　瞻仰尊颜目不暂舍或谶本无目不暂舍一句合部亦阙当知此句乃结集经家语去之则上句崭绝存之则方显虔诚况法华普贤观皆存二句验此经诚不可阙。

　　如天真金合部作犹如真金别行谶本或作犹如天金者皆不定也疏释曰大论以时铁比时金以时金比海金海金比龙金龙金比阎浮洲金阎浮洲金比四天王金如是次第比至第六佗化天金比佛身金第六天金如铁然则佛身之金超过一切如佛一时入城放金色光照地一女人礼拜金钗堕地不见其钗佛去方见今文若作如天真金犹如天金则佛身之金无超越义切详其意当取犹如真金为正。

　　校饰光网法华撮要云校字正作铰广韵装铰也金玉饰也又如汉宣帝尝以皂盖车赐霍光悉以金铰饰之验校字非也。

　　犹如过佛合部作遇佛别行谶本过遇不定当知遇字刀笔之讹经意盖言犹如过去诸佛之所成就尔。

　　所说微妙别行谶本或作闻说微妙合部亦作闻字今观上下来意所字为正所谓正念思惟诸佛所说微妙法门也。

　　生死罗网弥密牢固合部亦作牢固别行谶本有作坚固者今谓坚即是固固亦坚也若作牢固意则不然古者造狱殷曰羑里周曰囹圄又名曰牢当知众生底滞三有犹如牢狱故华严云一切众生在三界中烦恼浊乱住苦牢狱是也此经以生死系缚如罗网下句又言牢固则又同牢狱苦楚矣佛语多含牢字为正。

　　如融金聚下赞佛品云如融真金合部并作镕字今谓融字会也明也朗也亦有其意终不如镕铸真金其色晃昱以比佛身金色之胜如四十二章经后序云金在镕而光愈烂是也况此经亦有如铸金铤如炼真金之言以证此文须作镕字。

　　空品别行谶本或此品初有一长行并二句偈云尔时佛为地神贤牢善女天菩萨复说偈言我从昔来为诸菩萨又品末有四句偈云欢喜布施心无吝惜观法性空是无上智此等经文见者谁不疑其有无今捡合部乃知后来重译者加之贵师合在谶本尔或者滥将合部之文足入别行谶本故或有之昔孤山护国二记皆谓后人妄加非也今案疏文释此品云有四十五行偈余并无解验谶本元无有者宜削去之。

　　我今演说别行谶本或作今我或作我今合部称今我往往因于合本故成两异疏释曰我今演说者演名为广与略相违今依此解断以我今为正不应混于佗译也。

　　和合而有此品有三和合而有今是最后妄想因缘和合而有句有字浙西诸州讽诵改为生字今准疏释曰妄想因缘和合而有两句是明假观境祖文有在无宜擅呼也。

　　毗留勒叉天王或本作毗楼合本中亦留字若据华严大论诸经多云毗楼则知二字俱通梵音轻重之异耳今案疏翻毗留勒叉为增长则知留字是此经元本也。

　　规往讨伐合部同此谶本或云亲往斯后人见国家有亲征之事擅改之也四明记取规字为正规计求也以法取之也讨诛也传例曰有钟鼓曰讨伐谓征伐也或本作罚谓折辱出金赎罪非经意。

　　身所王领别行谶本或作身所王统领合部亦无统字今谓王去呼霸王也国语曰霸把也把持诸侯之权也详此王字所训意义已足若加统字则字繁理寡意义俱非矣。

　　鬼子母与五百鬼子合部作儿子别行谶本儿鬼不定作儿子者依合部也人不见合部便谓刀笔之误今谓谶本元是鬼子续因合部存于重译遂成差别若云儿子对母而称若云鬼子约貌而说一往俱通细究当取鬼子为正准鼻奈耶其母本名欢喜药叉后生五百鬼子食王城男女人遂呼为呵梨底此翻鬼子母五百若云儿子是母之子故名为子若标儿字言意俱重若云鬼子鬼从形相子对母称亦是鬼母生鬼子犹谚所谓龙生龙凤生凤也。

　　闻是香气合部作闻是妙香别行谶本亦有作妙香者依合部也当知此品人王奉香前后二段今是后段初香遍天宫有两是妙香气盖上下相贯也次段香遍十方则云种种香气不但遍此乃至诸佛闻香牒其所闻则云诸佛世尊闻是香气亦上下相贯也此中若作闻是妙香则上下差忒今所不取。

　　其香遍至三千大千世界百亿日月(等)此经说大千世界总有九个百亿皆翻译之误疏记不言何以适从今先示其数次点其非俱舍颂曰四大州日月苏迷卢欲天梵世各一千说名小千界解曰谓一日月环照四洲名一世界如是千日月千须弥千六欲天最上以一二禅天覆之名小千界也颂又曰此小千千倍说名一中千解曰此千指上小千也积成一千小千最上以一三禅天覆之名中千界也颂又曰此千倍大千皆同一成坏解曰此千指上中千也以此中千积成一千中千最上以一四禅天覆之名大千界也是中则有一千三禅百万二禅亿万初禅以三积大故云大千非三千外又有大千也此大千界住二十增减劫经大三灾坏二十增减劫故云皆同一成坏也次点其非者准感通传南山问韦天曰余闻三千国土日月须弥等或云百亿或云千百亿何者是耶天答曰经中明云千百亿化身释迦牟尼佛何得百分秪言其一但时语讹略总而言之乃万亿日月须弥等为一大千量也又续高僧传云经论并以大千称为百亿依诸算数悉不相符翻译之失也又释迦方志明大千自四洲至有顶有万亿之所皆为佛化统摄据上三文细计其数大千若云百亿却少九千九百亿韦天所谓百分秪言其一是也余阅新译华严第十三卷亦说大千世界凡列二十二重百亿文义并同今文之失嗟乎梵夹西来道途辽远言音夐异未能尽理有如此者昔安法师谓译经有五失本三不易正谓此也。

　　百亿大铁围山小铁围山准长阿含起世经俱舍论释迦方志明大千之向背说铁围之大小应有四重但文有广略隐显耳今且引起世经一文示之者彼曰四洲地心即须弥山山外有八重山八山之外有咸海海外有山即是铁围四洲围轮名一国土即此为量数满千铁围绕讫名一小千界即数小千复至一千铁围绕讫名曰中千即数中千复满一千铁围绕讫名曰大千以上四重铁围若分大小初重为小二三名中第四为大若论其数初小则有千百亿二三渐减第四但一其大小数量若此此经与华严安得大小一概称百亿耶又准俱舍颂其小铁围高三百一十二半由旬若依感通传韦天所示四重铁围其小者齐夜摩天乃至第四重齐光阴天如此倍倍高而围轮者欲遮佗方毗岚猛风吹坏本所须弥山故梵语柘迦罗此翻轮围以此山似车轮故本无铁名译师取山之体是铁义立名耳。

　　百亿非非想天上准俱舍明大千界至于中千则有一千二禅最上以一四禅覆之此显四禅依正广阔故珠林云初禅如乡二禅如县三禅如州四禅如国若至无色界非非想天则四倍之阔是知大千之上唯一非非想天而此经言百亿非非想天何其多耶今谓百亿数误应云千百亿已如上辨所言四禅至非非想唯一者此显四禅非想等果报殊胜依正广阔若论大千千百亿须弥之上各有色无色天则非非想亦千百亿也但彼天色细依正互相涉入而不妨各各自谓如大千界量也故正法念经谓彼夜摩天或一百一千共聚一莲华须座不妨不隘又大论谓遍净天六十人坐一针头听法不相妨碍其意尔也昔诸师记文并不见此文谓经之误亦不免于虚张援引也。

　　无量大众合部同此别行谶本或作天众者非盖此文是阎浮集听是经之众不该天类故。

　　涕泪横流下善集品亦有此句合部并作横流别行谶本多作交流今案孤山四明护国三记并作横字释义以大经亦是谶师所译亦称横流故文选王粲登楼赋云悲旧乡之拥隔兮涕横坠而未禁或谓佛经不应用俗书类例殊不知佛教翻梵成华正欲与经史相应以导物情岂以委巷之言预宝轴耶杂华谓之雅思渊才文中王近世科经家取交字循习旧讹也涕音体鼻之汁也。

　　胑节怡解胑与肢同或本作支非也或本节作体字今依合部并新记并取节字为正以空品亦云胑节手足故尔雅怡者乐也和悦之貌解佳买切舒散也。

　　大辨天品有本题大辨天神品合部亦无神字必后人见经内有神字私加之蟾师云经中亦有功德天神何不品目亦加之是知不可。

　　婆罗尼合部作娑罗尼别行谶本二字不定此必合部重译改婆为娑遂致异同咒是密语不容去取惟读者知之。

　　一幡一盖幡字经论用字之误久矣荆溪辅行记已曾改正故彼文曰幡字应作幡旌之总名也经中作幡幡帤字耳说文谓拭觚布也今佛法供具似于旌旗须作幡字。

　　南无无量百千亿那由佗庄严其身释迦如来(等文)此节经文疏中科为人王归敬三宝释迦佛也微妙法炬法也功德大辨僧也于那由佗下翻译时失二字准善集品身得金色百福庄严舍身品微妙法身百福庄严赞叹品世尊百福庄严其身引此三文足显此中阙百福二字或万行或定慧措安皆可如法华玄说约教名智慧庄严约行名福德庄严之谓也当知此中若阙二字则自南无下凡一十八字为句并为虚设昔谢灵运同严观二师再治大经颇有添削此其例也咨尔后贤此中实阙百福二字不可不知。

　　审冥比丘合部重译称宝置比丘置徒坚切满也大藏随函经音纪一译谓之宝置比丘置支豉切置也最胜翻为宝积积者聚也细究上之三字音训词异意同独古谶本曰宝冥冥暗也幽也比上三训意义硕异况谶译之后诸师竞翻其名必知冥字未允仲尼曰必也正名乎余于是名深谓未正达者试详之。

　　天冠珥珰合部并别行谶本概作耳珰今准四明神智护国三记并云正作珥如志切苍颉篇珥珠在耳也周礼冠珥背璚释名穿耳施珠曰珰文选献江南之明珰。

　　令是众生合部作合字别行谶本或作今字荣师校证取令字新记取今字乃谓今是是指召之词今取令字为正经意乃谓诸天王等各相谓言令是听法众生得无量威德也。

　　令无灾祸永离诸苦(二句)多醯波醯(等四句)旃陀旃陀(等四句)以上三节经文在处板籍存没开合不定今案疏科此品偈总有一百二行半分为六段第五段从大梵天王下有四十九行半偈是举听经能致天龙劝修孤山护国二记云有本多令无灾祸等二句又多多醯波醯等四句皆后人妄加今难曰若除此六句则但四十八行对疏分科乃欠半偈何耶新记云若以旃陀旃陀等四句合成三句则须除多醯波醯等四句存令无灾祸等二句方有四十九行半偈也今难曰若如所说则但四十九行及一句未成半行况对面不知天台以旃陀旃陀等是开四句释义今说者当存令无灾祸等二句谶本元有合部则无必重译时删去也次除多醯波醯等四句合部虽有自是后师重译之文后人不晓妄采入别行谶本故今去之复开旃陀旃陀利三句为四句以天台解云梵语鸠罗檀提此翻战无敌天台既从开翻名安得合四句为三耶作此示已始契疏中分科四十九行半偈也又复须知其合四句为三句自是合部重译之文今准天台唯弘谶本故从开说人不知者便谓世人妄作开合非也。

　　违驮天神驮唐贺切违字或经本单作韦若据南山感通灵感二传则此天初与师相见自称韦琨韦姓也琨名也如此则字须去辵二传始终无驮字但言韦将军也。

　　爱乐亲近爱乐无量二句爱字有本并作受字皆刀笔之误也今准合部并作爱字若作受字则二乐字便须入声固非经意也。

　　香气馝馚馝蒲结切馚乏闻切香气充盛之貌也或经本作馚馥新记谓俱是香气盛貌通用今谓若云通用则后世经本无准非也。

　　如上所说无量功德疏云从于诸众生下二十七行偈是听经能令国土安乐今别行谶本并有二十七行半偈新记谓剩上之一句今捡合部并最胜经并有二句不可云剩今作二义伸之一恐天台讲谶本时必二十七行偈后因合部重译者加二句于其间或人采入别行谶本遂成长出二恐疏中分科之文行字下欠一半字。

　　以随相修合部以字作已别行谶本二字不定今准四明记释有妙善根是别标远因缘以随相修是别标现因缘此句既指现因缘固非已作之已当取以字为正。

　　调和六大合部作四大别行谶本或依合部作四大今谓谶本元是六大故疏释曰六大者六腑也大肠小肠胆胃三焦两膀胱也白虎通曰腑者为藏宫府也胃者脾之府膀胱者肺之府三焦者肾之府胆者肝之府大肠小肠心之府黄帝脉经曰上焦自头至心中焦自心至脐下焦自脐至足广雅云膀胱脬也腹中水府也。

　　直闻是言合部作得闻别行谶本有依合部者又有作值闻者合部作得闻乃诸师重译所改若作值字乃传写之误今准止观并义例以直闻是言是初观不思议境是知谶本元是直字。

　　四句宛转合部作婉字顺美曰婉非经文意若宛字谓边高中下边下中高宛然义也亦非经意今取新记应作踠字法华谓踠转腹行广韵踠者体屈之义也。

　　寻取枝叶与作阴凉别行谶本并作阴字合部改为荫字于禁切说文荫草覆地也阴者说文阴暗也水之南山之北也今断取荫字则与上寻取枝叶句相承故大经曰中路有树其荫清凉是也。

　　下其囊水写置池中写字正须作潟如大经云阿难受持十二部经为人演说犹如潟水置之异器法华句云阿难亲承佛旨如仰完器传以化人如潟异瓶郭璞注江赋云沃焦在海水潟源处据上三文写应作潟。

　　在楼屋上露卧眠睡有经本作楼台筑土四方而高曰台良非卧处故四明记斥之曰或经作楼台者非也。

　　不久当证无恼无热清凉涅槃合部作清净涅槃别行谶本或依合部者今谓若以常乐我净四德为涅槃则清净涅槃义亦无爽经中既言无恼无热则清凉之言句义相承故梵语萨婆若海此翻清凉池是也又大论曰入清凉池即入大涅槃也。

　　被服衣裳经本有作帔服者误也被皮寄切广雅被者加也身加于衣也广韵被者服也覆也。

　　良久乃稣合部作乃悟别行谶本亦有作悟者明了曰悟非此文意正须作稣如辅行引声类云更生曰稣或通作[禾*魚]并不从草。

　　似丧爱子合部作以丧别行本似以不定新记取以字乃谓王妃痛如针刺以由丧爱子故今取似字为正盖由王妃乳出心愁其时未知丧子的信故且云似耳。

　　挟本业缘合部作侠别行谶本或有依合部者玉篇侠谓以权力侠辅人也广韵挟怀也持也尔雅挟藏也今取挟字训诘以合经意。

　　直我无情合部作值我有本或作值字新记护国二家并取直字为正意谓我直是无情之物能堪是苦我若是有情则当此苦不得矣。

　　先所遣臣别行谶本所字或作使字者误也合部作所字今取为正意谓先来所遣之臣耳。

　　妙如梵声合部同此别行谶本有作如妙梵声者今谓若妙字在如字上则佛声之妙如于梵天之声也若妙字在如字下则妙声在于梵天佛声如彼也经中赞佛六种微妙清净音声此则佛声微妙如于梵天之声可也。

　　一切众生若闻此法皆入甘露无生法门别行谶本或无此四句者新记谓合部但齐快说是言句今检湖福经板皆有四句新记又成妄指矣今准天台释此品三番菩萨赞偈合有六十五行半以此考之则四句已摄其中无复疑也详其古本或阙者谅是先代废教经文断落成厄于兵尘后人不校刊行遂致不全其犹秦火六经诗书多逸者也。

　　别行谶本之末或有嘱累一品者人皆不能决其有无今案译经图纪释教录皆言谶译金光明一十八品四卷成文实无嘱累故四明记曰世有足嘱累为十九品者是谬附是也至隋志德三藏唐义净三藏二译虽有付嘱一品考彼所翻则与今谶本后有嘱累文体全不相同兹乃后人仿窃法华嘱累私撰附行杂金以鍮加丝以麻何人无识乃至于是人能削去之则圣教淳正矣。

　　或疑志德义净所译既有嘱累返显梵本元有谶师何不译出耶愚曰若以彼付嘱一品为妨则谶本比诸译阙十余品皆可疑也今以三意通之一略于可略良由此经正宗当机辨道在第一卷四王以下并嘱流通分诸天数数发誓弘通如来勤勤出言付嘱其嘱累品虽略之亦可也二适时之宜盖此经翻于北凉蒙逊朝尔时佛法初播人未深信广文故谶师举要略以译之则与什师翻译大论为秦人识劣十倍略九同也三翻译尚阙余阅合部八卷唐译十卷即知谶本之略及见译经图纪谶师自言此经篇品尚阙天台亦云胡本尚多又复虽云阙多而吾祖解释已定四众受持滋久如来尚令受持一句一偈得福岂四轴宝又容拟议哉。

　　此经如上校勘存没已定谨具字数于后第一卷五千八百六十二字第二卷七千六百一十九字第三卷六千七百五十字第四卷六千七百三十四字四卷总计二万六千九百六十五字所有梵夹上题目前后首题译师名讳咒文注字并系其数。

　　○六为为音训

　　唐慈恩基法师尝着法华为为章解平声为字有九训谓由求当得定被作是名去声为字有三训谓以与助当知慈恩所训非尽准经史而多是义推以此训释点撺经意无不昭然斯文近几不传兹偶得之因审大部补注法华铃键撮要所解为为皆本慈恩之说但加成向二训为异耳兹幸先贤典刑犹在谨笺此经为为庶一二字亦助流通也。

　　第一卷

　　常为四方(平得)为无有上(平定)而为根本(平作)若为佗说(去向)常为诸天(平得)亦为十方(平得)何等为二(平是)而为敷具(平作)而为说法(去与)我为是等(去与)为一众生(去以)我当为是(去与)以为脚足(平作)是为粗涩(平是)常为国王(去与)以为大海(平作)为是等辈(去与)为钝根故(去以)。

　　第二卷

　　常为诸天(平得)亦为护世(平得)为世法王(平作)为除衰患(去与)为人天王(平作)为除衰恼(去与)为修留难(去与)为作护助(去与)为消衰患(去与)则为安乐(平是)则为已得(平是)则为已能(平是)最为殊胜(平是)而为铰饰(平作)常为人天(平得)为我说法(去与)已为得值(平是)已为供养(平是)为自利故(去以)为我等故(去与)则为成就(平是)则为不少(平是)为佗众生(去与)则为已于(平是)为听法故(去以)为听法故(去以)为善知识(去与)能为无上(平作)为众生故(去与)为令一切(去以)为与一切(去以)为欲爱护(去以)为诸众生(去与)为无有上(平定)为诸众生(去与)常为诸天(平得)亦为护世(平得)而为守护(平作)为是等故(去以)为是等故(去以)为我供养(去与)为我至心(去向)常为己身(去以)为诸众生(去与)为知我恩(平当)已为摄取(平是)若为佗人(去向)为欲供养(去以)为是等故(去以)。

　　第三卷

　　能为众生(去与)为是众生(去助)曾为太子(平作)亦为我说(去与)何等名为(平作)为信相太(去与)为利众生(去与)当为我断(去与)得名为天(平是)而名为天(平作)我要当为(去与)生为人王(平作)与恶为伴(平作)若为诸天(平得)终不为是(平作)应各为说(去向)故得为王(平作)为自为佗(去以)为命及国(去以)和合为一(平作)名为人王(平作)不应为恶(平作)我昔曾为(平作)惟愿为我(去与)许为宣说(去与)即寻为王(去与)为闻法故(平求)为欲供养(去以)为诸众生(去向)尔时为王(去与)常为无量(平得)譬喻为比(平作)不可为喻(平作)而为诸佛(平得)常为无量(平得)散脂为首(平作)以为宫殿(平作)将欲为是(去与)而为上首(平作)为听法故(去以)为我解说(去与)我当为汝(去与)为诸苦恼(平被)为是众生(去以)为父修礼(去向)今当为汝(去与)计为治病(去与)。

　　第四卷

　　名为流水(平作)为有几所(平是)为日所曝(平被)为捕此鱼(去以)我为大王(平作)是鱼必为(平被)我今当为(去与)为是诸鱼(去与)复为是鱼(去与)复为我等(去与)为其授阿(去与)为利众生(去以)常为一切(平得)欲为大众(去与)若为饥逼(平被)为其求食(去向)谁能为此(去向)为众生者(去助)不足为难(平名)都无所为(平成)为作留难(去与)我今为利(去与)为求菩提(去以)虎无能为(平得)为众生故(去以)汝已为得(平是)为第二王(去向)特为父母(平是)为何所在(平当)一为鹰食(平被)若为国王(平作)此虎或为(平被)为令虎子(去以)为活来耶(平是)为已死亡(平是)为众所爱(平由)为死活耶(平是)已为得报(平是)已为都尽(平是)而为忧火(平被)或能为是(平被)常为众生(去与)为佛作礼(去向)为诸众生(去与)亦为十方(平得)为人中日(平作)为欲利益(去以)为是事故(去以)为我现身(去与)。

　　○七点示句读

　　破句读首楞严经悟道先贤秪一人尔昧乎读诵者诚不可援此为例也是经句义达者已深明之但文相犹豫处姑为初入道人指示数端盖宗大海者不弃细流也。

　　第一卷

　　已曾供养过去无量亿那由佗百千诸佛(句)于无量百千亿那由佗阿僧祇劫(句)及无量百千亿那由佗菩萨摩诃萨(句)得见十方无量无边诸佛世尊(句)尔时亦有无量无边百千众生与菩萨俱(句)。

　　第二卷

　　是经能令地狱饿鬼畜生诸河焦干枯竭(句)是经能灭一切众生无量无边百千苦恼(句)得第一护(句)身所王领(句)今日释迦如来正智(句)如来过于百千亿那由佗诸梵天等(句)亦过无量百千亿那由佗释提桓因(句)世尊所(句)。

　　第三卷

　　如法安住一切法如性(句)旃陀旃陀(句)利大鬼神(句)女等鸠罗(句)鸠罗檀提(句)尔时道场菩提树神名等增益(句)过去无量百千万亿那由佗等诸佛世尊(句)。

　　第四卷

　　尊重恭敬是长者子(句)为捕此鱼(句)故于上流悬险之处(句)告道场菩提树神善女天欲知(句)日无精光(句)如罗睺罗阿修王捉持障蔽(句)大士(句)汝今真是行大悲者(句)。

　　○八笺释事相

　　一经大义具载玄疏惟历学游刃者钩深自得愚谨援内外典籍解释此经事相庶可辅大义广见闻其犹嗜稻梁者不弃余味也。

　　<PIC>X20048801.gif</PIC>案大宋高僧传立翻译四例一译字不译音即诸经神咒是二译音不译字即佛胸中卍字是三音字俱译即经文纯是华言言四音字俱不译即经题上<PIC>X20048802.gif</PIC>是然此传文为成四句第四且云音字不翻毕竟<PIC>X20048803.gif</PIC>古今已作有无字释义故王荆公说文曰制字之妙不独此方如佛国<PIC>X20048804.gif</PIC>是讴阿二字讴为有故向左阿为无故向右是也又复<PIC>X20048805.gif</PIC>书之梵夹之上者盖以佛经对破彼外道所计故如妙乐曰阿无沤有西域一切外道经书并以阿沤为首以其所计有无为本是以佛经立如是二字破彼不如不是若依佛法离有无见方为真道也。

　　经金刚刊定记云梵语修多罗或云修妒路素怛览皆梵音楚夏也正云修多罗此翻为线以天竺用修多罗一名召四实故其四者圣教席经井索线也盖缘彼方多以华献佛置之案上恶风吹散以线贯之又见此方圣教能持佛语得无所遗如线贯华故以线目之此方不贵线称故翻为经斯则暗符彼方席经兼顺此方儒道之经故也然则彼此虽顺而未免于相滥于是加欲底二字翻之为契方能简异此方之经则唐梵皆足也。

　　北凉陇右僭伪时国号也自永嘉板荡夷狄杂处中夏通有一十六国北凉其一也内典录云帝复姓沮渠名蒙逊元临松卢水胡人代为北凶奴左大沮渠即宦为氏逊博览群史颇晓天文杀段业自称凉州牧又破傉檀于穷泉乘胜入姑藏号西河王陇西也当晋安帝隆安五年辛丑自号北凉玄始中翻译经论弘扇佛教谶师流寓此国传通故以北凉标号。

　　三藏法师经律论谓之三藏师弘此三法故曰法师孙卿子曰师术有四尊严而惮耆艾而信诵说不陵知微而论可以为师矣韩昌黎曰古之学者必有师师者所以传道受业解惑也人非生而知之者孰能无惑惑而不从师其为惑也终不解矣。

　　昙无谶准译经图纪亦曰昙摩谶此翻法丰中印度人六岁出家日诵万言初学小乘后遇白头禅师教以大乘十日辨论方悟大旨释教录云谶师一日随中印度国王入山王渴须水不得师咒干石出水因言曰大王惠泽所感遂使枯石生泉自后王意渐疏师曰我当咒龙入罂令旱王必请我放龙有密告者王怒遣捉谶乃赍大涅槃等经奔于龟兹龟兹多小乘学不信大教续诣姑藏宿于传舍虑失经本枕之而睡夜忽为神人牵堕于地师谓是贼三宵皆尔遽闻空中声曰此如来解脱之藏何为枕头遂移高处其贼又来竟不能举知师是圣人咸来拜谢蒙逊闻名即诏宣译在凉七年总译经论二十三部一百四十八卷时后魏太武闻师道术遣使请迎逊疑谶为魏设计其情倏变谶便辞以西归将发行忽告众曰吾怨家至虽众圣不能救矣及谶趍行方四十里逊果密遣刺客害之闻者嗟恸莫不伤其弘法之难也如此。

　　译礼记王制曰五方之民言语不同嗜欲不等达其志通其欲东方曰寄南方曰象西方曰狄鞮北方曰译今通西言而称译者盖汉世多与北狄交通译人兼善西语是时佛法而来遂使译人翻之因是佛经咸称译也大宋高僧传曰译之言易也谓以所有易其所无譬之枳橘由易土而植橘化为枳枳橘虽殊辛芳叶干无异如西域尼拘律陀树即东夏之杨柳名虽不同树体是一。

　　品中阿含云梵语䟦渠此翻为品疏云品是类义此中文句气类相从节为䟦渠如律中五篇七聚也新记云气类者借喻以显气谓气候类即种类如阴阳二十四气之不同种类之差别也系辩曰方与群分物与类聚孟子曰故凡同类者举相似也。

　　佛梵语佛陀此云觉者对迷愚者说为觉也佛地论云能自开觉亦能觉一切有情如睡梦觉如莲华开故名为佛金刚事苑云谁不觉知谁能觉知体同性遍一而已矣当知此中言佛虽标通号其实以通召别乃专指一经教主释迦文也。

　　住王舍大城此城在摩竭提国是佛乞食游化之地也大论云梵语罗阅祇伽罗此云王舍城过去有王名曰天罗无子出狩值牸师子众散王与交通月满忽来殿上生子讹言天赐养为己子足上斑驳号斑足王后绍王位性喜啖肉厨人遽阙乃取新死小儿为膳王美之厨人日捕不歇举国愁怨千国小王兴兵废王置耆山中诸罗刹众辅之为鬼王誓取千王祭山神得九百九十九王唯少普明后得之普明乞归布施却来就死驳足问之王言得闻圣法故尔因此广赞慈心毁呰杀害驳足闻法即证初地千王于是各取一滴血二茎发赛山神愿驳足与千王共立屋舍都五山中为大国故名王舍城又百姓在五山内作舍七度被烧自谓薄福王有福力其舍不烧众议排我屋舍为王舍由是免烧故称王舍及驳足得道赦千王于此地名为王赦经家借为屋舍字耳。

　　耆阇崛山中法华句云梵语耆阇崛此翻灵鹫山峰似鹫故又鹫鸟于山南尸陀林食死尸竟栖息此山故又圣仙神灵行居故西域记云梵语姞栗陀罗矩吒山唐翻鹫峰亦曰鹫台旧称耆阇崛讹也此峰接北山之阳孤标特起既栖鹫鸟又类高台空翠相映浓淡分色大论云耆山是三世诸佛住处若使大千劫烧更生我常住此说法度生但众生结缚之深故不见我崛达物切。

　　过诸菩萨过字去呼越也下文过诸天香过夜至旦过于蜂王立过于膝过于人眼出过一切如来过于亦过无量过于今日过是夜已不过己身才能过人过算数劫以上十三过字并去呼。

　　是金光明诸经之王疏释曰若取文为经即三种俗谛若取理为经即三种真谛若取文理合为经即三种中道若说余谛是经而非王若说中道是经复是王于九种经中而得自在天台此文隐略难见先贤解释凡数十家四明记以藏通别三教真俗对三种真俗以圆接通圆接别圆当教三教真俗体是中道对三种中道四明建立虽尔奈何霅川岳公鲸吞其说故义编曰四明所立初如七二后似五三究而诘之二俱不当七二无中道之称五三无三藏之名进退无拘规矩安在然四明以七二谛消通经王法相备具偏圆俱摄正符方等四机普被之旨经王统王自在之能人能祈去霅川之难则四明之道自耿光矣。

　　东方阿閦南方宝相西无量寿北微妙声大论云阎浮四方东为数始以日初出故又东是春方故然此四佛果上同化者行因同故观佛三昧经云过去有佛号曰空王入灭度后有四比丘同学破戒后因入塔谛观佛像得念佛三昧诸佛现前授记今于四方悉得成佛东方香积世界佛名阿閦南方欢喜世界佛名宝相西方安乐世界佛名无量寿北方莲华庄严世界佛名微妙声阿閦此翻不动閦或作𨴯初六切字统曰𨴯字出释典微妙声最胜经名天鼓音护国记云天鼓音从喻为名也。

　　亲厚苍颉篇曰亲爱也释名曰亲衬也言相隐衬也索隐记曰亲厚即六亲也汉书曰以奉六亲应劭曰六亲者父母兄弟妻子也。

　　恶星灾异疏云恶星若荧惑乱行麻彗暴出也灾异者风雨雪霜等乖候也楞严云娑婆世界有八万四千灾变恶星二十八大恶星出现世时能生种种灾异张无尽注曰恶星非凶恶之恶乃成恶之恶也天象皆禀四大五行精气留滞而不圆通非佛慈悲以违其性则灾数应之索隐记云若能内观法性达罪本空均生佛于自心起慈悲于法界恶星之变何患乎不灭。

　　众邪蛊道疏云人邪鬼邪法邪名众邪法邪谓一切外道经书也蛊道毒鬼也四明记云事释乃佗鬼毒害于人如说文蛊谓腹中虫也楞严云贪恨为罪是人罗毕遇虫成形名蛊毒鬼理解乃自心三毒为蛊能害法身慧命也大藏经音云以咒术害人曰蛊道生经云有人专行蛊毒事神得富人知无肯与亲乃于异国求妇妇元事佛行慈化之遂止戒疏鼎山记云以毒蛇相食强者则变为蛊入人腹中为食蛊酒蛊等燕闲录云南方人养金色蚕食以蜀锦取其粪置饮食中以毒人人死蚕喜能使人富而遣之极难虽水火刀刃不能伤但多损金银置蚕其中遣之于路人见取之蚕即随往谓之嫁金蚕也玉堂闲话曰有中书于遘中蛊医治无门偶一钉铰者过门自言某亦尝中此因遇至人铃出而愈某传得此法于忻然祈之彼曰来早请勿食某当来矣既至即令张口乃执铃以候之及着俄差跌而失明日又侯之如前一铃而中其蛇赤色如钗股乃长二寸急命火以焚之于遂安也投荒录曰新州有草药名吉财治蛊神用无比谓之吉财者盖昔人遇毒有奴号吉财得是药因以为名其状似芍药遇毒人潜觅二三寸剉细加少甘草煎服之得吐即愈也委如大平广记。

　　卧见恶梦疏云心灵潜密业现其中梦见不适意事也广韵寐中神游曰梦发真钞引律云乱意睡眠有五过一恶梦二诸天不护三心不入法四不思明相五喜出精周礼有占六梦之吉凶一正梦无所感动平安自梦也二愕梦惊愕而梦也三思梦觉时所思之事也四寤梦觉时所道之事也五喜梦喜悦而梦也六惧梦恐惧而梦也当知周礼六梦正梦唯一梦是好恶之先征是故古立占梦之官后代废之盖世人浇伪多假托故。

　　当净洗浴释签云通论诸洗皆名为盥若别论者洗手曰盥洗足曰洗(先典切)洗头曰沐洗身曰浴说文曰沐者濯发也孟子曰虽有恶人斋戒沐浴则可以祀上帝。

　　夜叉之众维摩疏云夜叉此翻轻疾有三种一在地上二者居空三者在天为天给使以恶毒故受夜叉报往修乘故见佛闻法曾施象马故能飞行阐义钞云新云药叉此翻勇健能飞腾空中旧翻捷疾佛初成道及转法轮传声梵天即此鬼也今法会召请传迸符牒以奏上帝乃是此神正其名实须当以捷疾灵使呼之。

　　尼连河神西域记云于摩竭提国戒贤论师伽篮西南行四五里渡尼连河至伽耶城此河又名熙连䟦提此云不乐着河神主此河也。

　　八部所敬一天二龙三夜叉四乾闼婆五阿修罗六迦楼罗七紧那罗八摩睺罗伽为八部也所谓人非人者或言紧那罗头有一角即人非人观音义疏云今不取人非人释紧那罗乃总结八部耳舍利弗问经谓八部皆名人非人或谓人即人众非人即非人众如华严列八部竟乃云人众非人众也楞严集解云六道之中唯除人道余五道悉号非人又四天王下各领二鬼名为八部(云云)维摩疏谓八部之义多所关涉盖如上所出不同故部即部伍周礼谓五人为伍又部是党义释名谓五百家为党又部是曲义如汉书谓行无部曲注云将军皆有部曲。

　　亦为十方竹庵草录云诸经盛谈十方唯首楞严经以十方谓之十虚盖虚空无碍遍摄十方故谓之十虚也。

　　欢喜悦豫悦亦喜也经典互训耳广韵豫羊庶切安也逸也桂苑珠丛曰心安和悦谓之豫。

　　人身人道孔氏传曰天地所生唯人为贵礼记曰人者天地之心五行之秀气也庄子曰无为而尊者天道也有为而累者人道也梵语布路沙此翻人婆沙云人道名止息意谓六道中能止息忍耐故。

　　尔时尔与尔同或作尔非也说文作𤕨别行义疏云尔时者尔言即也谓即说此品之时也妙乐记云凡言尔时者皆指前事之末后事之始也。

　　有菩萨摩诃萨法华句云具足应云菩提萨埵摩诃萨埵译师嫌繁略去余字菩提言道萨埵言心摩诃言大萨埵言众生即大道心众生也大论云菩萨初发心誓度于一切能忍成道事不动亦不破是心名萨埵佛地论云有三大事名摩诃萨一数大以无量故二德大谓住大乘故三业大谓能息众生诸烦恼故或经翻为开士开发众生信心故古翻高士升出凡夫小乘故藏疏翻为觉有情亦曰大勇心维摩疏云菩萨之名既尔翻译不定应留梵语也。

　　名曰信相最胜经名为妙幢护国记云妙幢从喻立信相约法称疏云信相者信家之相在似道中下文见有一人似婆罗门似位机兴知非真击又真似之位如普贤位邻尊极信相称似未敢定判。

　　寿命短促疏云寿者命也谓报得命根连持不断名之曰寿经音义云寿亦命也不分而分寿取一期之名命取人之生分盖异名耳。

　　方八十年玉篇方者正也始也疏云世寿有三品下方四十中方八十上方百二十下方少夭上方太老中方不少不老佛八十唱灭表住中也信相不作此解是故生疑然则若准周书异记佛生周昭王甲寅岁灭於穆王壬申岁其寿止七十九凡经论言佛寿八十者且约大数言之也。

　　一者不杀疏云夫命者众生之所共惜夺而害之居然大苦宥而放之则为快乐华严云杀生之罪能令众生堕三恶道后生人中得二种果报一者多病二者短命梁周颙与何胤书曰变之大者莫过死生生之所重莫过性命性命之于彼极切滋味之于我可赊读斯文者宜动心焉。

　　二者施食流水品云我今已能与此鱼食未来之世当施法食疏云夫食者依报得之则命存失之则寿殒百味甘浆依报食也身肉骨髓正报食也此皆事施经言法食者世间法味出世间法味出世间上上法味也。

　　于无量百千亿那由佗阿僧祇劫华严明十大数谓阿僧祇无量无边无等不可数不可称不可思不可量不可说不可说不可说梵语俱胝此翻亿那由佗此翻京阿僧祇此翻无数算经云黄帝造算法总十四重谓一至十(一)百(二)千(三)万(四)亿(五)兆(六)京(七)垓(八)𥞑(九)壤(十)沟(十一)涧(十二)正(十三)载(十四)从万数已上有三等倍法下等十十变之中等百百变之上等倍倍变之佛教明数之广如俱舍论明五十二数谓数始为一一十为十十十为百十百为千十千为万十万为洛叉十洛叉为度洛叉十度洛叉为俱胝十俱胝为末陀十末陀为阿庾多(那由佗也乃至)十大䟦罗搀为阿僧祇(阿僧祗当最末五十二数)又佛本行集经悉达太子与頞谁那大算师比挍算数太子乃言一百为千(乃至)百千万壤名十沟若入如是算法虽须弥山斤两铢皆悉能知委在彼文须者捡之梵语劫波秦言分别时分珠林云劫是天竺纪时之名犹此方年号也。

　　乃至己身骨髓肉血充足饱满饥饿众生疏云骨髓肉血此彼相望为己智慧推之非己如王子饲虎尸毗贸鸽皆父母遗体非己身也己身者法性是也如大论云持戒为皮乃至微妙善心为髓等。

　　天绀琉璃桂苑珠丛曰深青而佯赤色者谓之绀佯字余常切弱也世间五彩不显此色天之绀青独见佛经也。

　　犹如如来所居净土摄大乘论云所居之土无五浊众生名清净土珠林云世界皎洁目之曰净即净所居名之为土。

　　纯以天衣而为敷具诸天以六铢为衣言其轻细耳八铢为锱二十四铢为两章服仪以坐具为敷具十诵律以敷具同毡席之形。

　　师子座上西域记云天竺君王朝座弥复高广珠玑间错谓之师子座如此方王者之龙床也佛是法王故坐此座大论云师子座为佛化作为实有耶为金作耶答非实有也佛为人中师子所坐之座故以名之盖师子是四足兽中独步无畏能伏一切佛亦如是也。

　　恒河沙等诸佛世界西域大雪山顶有阿耨达池而]有四河流出东自银象口派出殑伽河亦曰恒河此翻天当来以其从高山顶而下状若天来也池之南派曰信度河此翻验河池之西派曰徙多河此翻泠河池之北派曰缚刍河此翻青河流及此土名黄河也经音义云恒河之沙白色至细如面与水同流以手掬之急把则沙随水出大论云佛及法身菩萨能知恒河沙数论又云阎浮提诸大河亦有过恒河者何故佛常以恒沙为喻耶答恒河沙多余河不尔又恒河是佛坐处游行处弟子常见故以为喻又诸经书皆以为福德吉河若入中浴罪垢皆除以人敬事此河故以为喻。

　　雨诸天华续僧传云大隋仁寿中莘州奉敕建舍利塔感天华遍空而下人得半合因以进奉时有梵僧阇提斯那在京帝即宣问天华何似那答曰天华似薄云母若飞则不委地纵委地则光明奇胜帝乃潜以好云母及天华混为一箱召群臣以观之众无别者再召那以问那识天华而退云母帝深服之。

　　作天伎乐华严云自在天中有一采女名曰善口此女口中常出音声则与百千种乐相应垂裕记云女乐曰妓苍埤云妓美女也以美女为乐因谓之妓乐准此伎须从女为正伎技俱非也。

　　所有众生众字本去呼今语便作平声众言其多也梵语仆呼善那此翻众生大乘同性经谓众生是情想和合义四大界入等会对而生故阿含经谓劫初光音天下生男女尊卑共生故云众生此约最初说也若揽众阴而有众生此据受报说也若言处处受生此约流转说也至大唐奘法师所译经论皆称有情盖欲简异无情也然则虽有简异之言若望上三义则俱失矣。

　　以佛神力首楞严经云佛住不二法能作神通法华疏云神名不测力名干用不测则天然之体深干用则转变之力大。

　　释迦如来本起经翻释迦为能仁本行经翻牟尼为寂默能仁姓也寂默字也姓从利物字从契理以利物故不住涅槃以契理故不住生死然灯记号悬合化事吾佛降生故托释种或翻释迦为能文字翻儒即能儒也或翻直林以佛始祖懿摩王摈斥四子于雪山直林后归德如市郁为强国从此遂以直林为姓又华严名号品翻为渡沃焦郭璞注江赋曰沃焦在东海外海水泻源处。

　　魔众大论云梵语魔罗秦言夺命或翻杀者即波旬天也此人依佛法得善利后反加于毁坏也楼炭经云磨宫纵广六千由旬在欲色中间住本行集经纪佛成道时一切诸魔波旬来到佛所皆悉被降广在彼经辅行云古译经论魔字从石自梁武来谓魔能恼人字须从鬼故字训家谓魔字出释典今则通存二义若云夺命即从鬼义若从磨讹是从石义故楼炭经言其磨坏嫉妒如石磨磨坏功德也然则若云梁武方改魔字且诸经多是梁前所译何并从鬼耶曰后人从改以书也。

　　梵众即十八梵天众也梵语梵摩此翻清净盖此类天不为欲尘所染故甄正论云梵字此土元无出自佛经乃古译经师造用诠天竺之音至梨葛洪方收此字于字苑训以为净后大隋陆法言写入切韵始为此土之书也。

　　沙门或云桑门范晔后汉郊祀志曰沙门汉言息心剔发去家绝情洗欲而归于无为之人也瑞应经云息心达本源故号为沙门或云沙门那此翻乏道大经云断一切乏断一切道修八正道之人也僧史略引南山云沙门者凡圣同称之号也西天异道亦号沙门故须释字以别之二种合称犹此方称爵里及姓氏也。

　　婆罗门天竺姓氏有四婆罗门其一也本行集经佛说偈言清净无有谄曲心内外正定常安住如是修行诸梵行是名婆罗门种姓维摩疏云婆罗门此翻外意世世相承外学高良之士也又翻净行是梵天之远裔其类自云从梵天口生。

　　诸龙述异记云水虺五百年化为蛟蛟千年化为龙龙五百年化为角龙又五百年化为应龙广雅云有鳞曰蛟龙有翼曰应龙有角曰蚪龙无角曰螭龙方言云未能升天曰蟠龙元命包曰龙阴中之阳故举而云兴括地图曰龙池之山四方高中有池方七百里群龙居之说文曰龙鳞虫之长能幽能明能小能大能长能短春分而登天秋分而入川抱朴子曰有自然之龙有蛇蠋化成之龙佛教者梵语那伽此翻曰龙准须弥藏经龙有五种谓象龙蛇龙马龙鱼龙虾蟆龙诸经要集云蛇龙乃其本类余皆旁类故知蛇龙为五龙之长也观音义疏云龙有四种一守天宫殿龙二兴云致雨龙三决江开渎龙四守轮王宝藏龙僧祇律云龙有五事苦谓生时眠时淫时瞋时死时一日之中三过皮肉落地热沙蔟身难陀经云龙有三苦一者虽食百味最后一口化为虾蟆二者端正采女为夫妇即变为二蛇相交三者背道布鳞沙石生其中痛乃连心起世经说龙通胎卵湿化四生龙王经云龙昔在人中作大福田受大福德不持斋戒受恶苦报而不免金翅鸟难维摩疏云龙是畜生道收正报似蛇依报七宝宫殿与诸天等亦能变形为端正人戒缓乘急闻法悟道。

　　鬼神尸子曰天神曰灵地神曰祇人神曰鬼易系辞曰精气为物游魂为变是故知鬼神之情状礼曰明则有礼乐幽则有鬼神广弘明集云鬼者归也死之所入神者灵也形之所宗鬼劣于人唯止恶道神胜于色普该情趣心有灵智称之曰神长阿含云一切舍宅街巷丘冢皆有鬼神并以所依为名辅行云昔有孙瞻执无鬼论忽有客至言及世之鬼神客乃理屈作色言曰鬼神者古今贤圣共许君何言无即仆是鬼也忽变形不见。

　　乾闼婆法华句云梵语乾闼婆此翻嗅香盖此神以香为食故亦翻香阴以其身出香气故观音义疏云乾闼婆是帝释俗乐神居须弥山南金刚窟中帝释欲作乐其心则动也。

　　阿修罗正法华称阿须伦或名阿素洛阿苏罗皆梵音轻重也婆沙论翻为非天谓此一类虽天道摄而多谄诈无天威德如人行恶名为非人也华严音义云阿修罗此翻形似天旧翻不酒谬也盖梵语窣利此翻酒而与素罗声近是故成讹今谓诸文明修罗既制酒戒不妨义翻当知修罗不酒有二义一昔持不酒戒二见诸天饮甘露酒即采四天下华置大海中酿酒以鱼龙业力酒味不成因此断酒又翻无端正故长阿含云修罗生女极端正生男即丑陋是也楞严经说胎卵湿化四种修罗大论明修罗啖食百味最后一口变作青泥婆沙谓修罗居须弥空缺处或咸海中辅行云修罗曲心所覆嫉贤忌行。

　　迦楼罗此翻金翅鸟灵感传云翅鸟居铁围山舒翼之时三十三万里毬身之时六千由旬鼓翼一飞即数千里从一铁围山巡一大海日食数百龙又食一龙王腾身霄汉数万由旬下观寿尽之龙攒身入海海水未合取龙而出观佛三昧经云翅鸟寿八千岁将死之时诸龙吐毒无由得食从金刚山透海穿地不能过风轮从孔涌出还金刚山如是七反命终火起冲心成如意珠龙得此珠即为王矣华严音义云或云揭路茶此翻大嗉项鸟或翻食吐悲苦声以此鸟凡取龙食先纳嗉中然后吐食其龙犹活楚痛出悲苦之声也。

　　紧那罗华严音义云紧那罗此翻疑神谓此神貌似于人头生一角见者生疑云此神人耶非人耶故称疑神或翻犹豫丈夫以其形如人而口似牛使见者犹豫故旧翻歌乐神从技翻也居十宝山中。

　　摩睺罗伽维摩疏云摩睺罗伽此翻蟒神亦云地龙无足腹行即世间庙神受人血食祭祀悉入蟒腹者戒缓故堕鬼神中多瞋故虫入其身而唼食之以昔少行布施谦敬故得人供养以乘急故值佛闻法得道也。

　　一切诸水可知几滴首楞严经云如来发明世间出世间法知其本因随所缘出乃至恒沙界外一滴之雨亦知头数。

　　诸须弥山可知斤两长阿含云四洲地心即须弥山须弥或言须迷卢此翻妙高四宝所成故言妙出七金山故曰高俱舍云入水皆八万妙高出亦然言此须弥高八万由旬入水亦尔也大论云有法可量但力劣不能量耳譬如须弥海水斤两滴数佛菩萨能知诸天世人所不能知耳汉书律历志云权者铢两斤钧石也所以秤物平施知轻重也本起于黄钟之重一龠容千二百黍重十二铢两之为两二十四铢为两十六两为斤三十斤为钧四钧为石说文曰八铢为锱二十四铢为两量字平声呼谓筹量也。

　　一切大地可知尘数大论云佛及法身菩萨能知阎浮提中微尘之数何况恒河沙论又云微尘有大有中有小大者游尘可见中者诸天所见小者圣人天眼所见慧眼观之则无所有以实性无故婆沙论云微尘至细不可破不可烧本行集经十三卷悉达太子与頞谁那大算师捔试算法乃言一由旬微尘数多少乃至阎浮提纵广七千由旬如是四洲纵广由旬有若干微尘乃至大千所有之数皆悉知之文广不录须者捡之。

　　发阿耨多罗三藐三菩提心华严音义云阿此翻无耨多罗此翻上三藐此翻正三此翻等菩提此翻觉总云无上正等觉也耨字此方经史元奴构切按梵音应作入声故广韵家耨字出释典是也藐字篇韵元是横角切而佛经乃借为弥略切此字呼者多讹也准高僧传立五种不翻第四顺古不翻即阿耨菩提是此言实可翻之但自摩腾来即存梵音是故后译效之竟不改也肇论云菩提之道不可图度高而无上广不可极渊而无下深不可测大包天地细入无间故谓之道。

　　忏悔品梵语忏摩此翻悔过四明记曰经文华梵并列天台以首释忏以伏释悔等斯是善巧说法之相不可以华梵训诂为责也按疏解释此经之忏乃有三种七日七夜朝暮净心即作法忏也于其座处得见文殊普贤即取相忏也五阴舍宅观悉空寂即无生忏也三意宛然故能灭诸恶荡三障显经力用也。

　　梦见金鼓疏云梦见金鼓者入如梦三昧也又入观如梦出观如觉新记云如梦三昧观一切法空如梦无实唯佛无梦因位则有孤山谓寓言表法非是实梦助宣记云四果支佛犹有梦唯佛不梦以无习气故庄子曰古之真人其寝不梦此语似同然则信相梦金鼓进不与佛无梦同退不与卧见恶梦同乃与下文善集轮王梦宝冥比丘法华又梦作国王方等经求十二梦王是同览者悉之。

　　其状姝大姝尺朱切毛诗曰静女其姝传曰姝美色也方言曰赵魏燕时以好为姝疏谓姝者胜义深大义。

　　眷属围绕说文眷者顾也广韵属者类也自顾本类名为眷属妙玄明五种眷属一理性眷属即一切众生理性相关任运父子也二业生眷属谓曾下种结缘者三愿生眷属谓忘愿所牵者四神通眷属谓以神通辅佛行化者五应生眷属谓破无明得法性身应生同居者释签云佛说法必被缘受道如父母遗体揽此成身得为天性性亲爱故名曰眷更相臣顺故名曰属法华句云围绕者行旋威仪也表四门机动阐义钞云周回曰围坐遍曰绕。

　　以枹击鼓枹缚尤切说文曰枹击鼓柄或作桴尔雅曰枹遒木魁瘣郭璞注曰谓树木丛生根枝节目盘结磈磊世本曰夷作鼓以桴击之大经云鼓则因皮因人因桴和合出声。

　　从梦寤已广韵寤五故切睡梦觉也经本或作窹广雅谓灶名非也。

　　顶礼佛足大论问云应言礼何言头面礼足答人身贵者头也五情所著而最在上足第一贱履不净处最在于下以贵礼贱重供养故论又云礼有三种下礼揖中礼跪上礼稽首稽首者头面礼足也是以佛毗尼中下座两手捉上座两足以头面礼归敬仪云此土设敬远拜为重天竺设敬近形为至故陈如久不见佛来礼佛足以面掩于佛足也。

　　右绕三匝匝者遍周之义字通作币经论多讹作匝大论云如法供养必应右绕西域记云旋绕或一二三宿心别请数则不定五戒经云三匝表敬三尊灭三恶破三毒出三界也法华句云佛初出世净居天下为化像到已右旋旋已敬礼此旋礼之元始也然此右绕之义先贤乃有两说一云自我之右面东而北转也引例则右偏袒右肩右膝着地等一云自佛之右面西而北转也此说南山归敬仪云经律之中制令右绕故左绕塔者为神所呵令行者顺于天时故面西而北转比见有僧非于此法便东回而北转为右绕天竺梵僧填聚京邑经行旋绕目阅其踪并从西北转以顺天道如日月焉长阿含云日天宫殿再从东出右绕须弥当于西没珠林亦同此说更有诸文不能尽载(云云)。

　　明逾于日逾与逾同广韵容朱切毛诗曰无逾我里字林逾者越也。

　　说如是偈贻谋钞云凡言偈颂西域乃有四种一阿耨窣睹婆颂此不问长行与偈但满三十二字即为一偈二伽陀此翻讽诵或名直颂谓以偈说法非颂长行旧云孤起偈也三祇夜此翻重颂四蕴䭾南此翻集施颂谓以少言摄于多义施人诵持者。

　　地狱释名曰狱者确也言确人情伪也辅行谓地狱在地之下故楞严云九情一想下洞火轮轻生有间重生无间纯情即入阿鼻地狱若沉心中有谤大乘毁佛禁戒诳妄说法虚贪信施滥膺恭敬五逆十恶更生十方阿鼻地狱宗镜云地狱既是非情云何动作答是有情业力所感令受罪者自见其事如成劫风虽是无情亦能成劫杨文公谈苑云人疑佛教地狱受苦太长余曰律文有流三千里地甚远徙三年期甚长造罪之初止一念耳。

　　饿鬼大论云饿鬼饥渴若趣江河护水神以铁杖逆打设无神护水自然竭或时天雨则化为火楞严云七情三想沉下水轮生于火际身为饿鬼经百千劫妙玄云饿鬼有三种重者饥火节𦦨浆水绝名中者伺人荡涤脓血粪秽轻者时得一饱加以驱迫填河塞海又正理论明饿鬼有九类即施食礼文召请者。

　　畜生辅行云畜字通诸究许六向究三切若作褚六即六畜牛马鸡豕犬羊也准此则摄趣不尽新婆沙云形旁行旁故名旁生形旁则身多横住行旁则心意不正也楞严云情多想少流入横生重为毛群轻为羽族甘露味论云畜生寿有一弹指顷半日一日乃至一岁一劫等不同正法念经云畜生不同有四十亿大论之中以三类摄尽谓昼行夜行昼夜行又有水陆空居之异。

　　贪瞋痴等疏云贪心如海纳流无有满时瞋心如火益薪展转弥炽痴心如胶黏结如冰足水法界次第云若以迷心对一切顺情之境引取无厌即是贪毒若以迷心对一切违情之境便起忿怒即是瞋毒若迷一切事理之法无明不了妄起诸邪即是痴毒止观云三毒惑心一念心起身边利钝八十八使乃至八万四千烦恼。

　　处在地狱处充与切毛诗曰莫我皇处传曰处者安也。

　　猛火炎炽炎千詹切热也焚也说文曰炎火光上也炽尺示切盛也。

　　流转诸难广韵转知恋切流转也乃次第漩澓之义也。

　　现在世雄大经云如来十力雄猛而师子吼摧破魔军令知六师非师子吼法华云大雄猛世尊新记云草木之精秀者为英兽之群特者为雄如来亦尔力能降魔制外故曰世雄。

　　两足之尊福足慧足名两足尊新记云佛于二足四足多足一切中尊而言两足尊者以诸类中两足为贵即人天也故大经释天人师云诸众生中唯天与人能发菩提心能得三乘果故。

　　及父母恩最胜经云人从父母禀身十月怀抱三年鞠养抚念惟惟始能升头载发那忽违恩背义天虽大不覆此人地虽厚不载此人此人命终直入地狱如是逆罪应须忏悔。

　　凡夫愚行广韵凡者非一也大经云有取著名为凡夫谓取著于色等生贪心者大威德陀罗尼经云于生死迷惑流转住不正道故名凡夫佛性经云凡夫以身见为性。

　　无知闇覆覆字篇韵通三音一方福切审也一扶富切伏兵也一敷救切盖也此云闇覆当用盖义敷救切呼之凡诸经覆字人多误呼请以上三义正之。

　　亲近恶友近字宜作去声呼广韵训附也若作上声则训迫也固非经意下文亲近非圣近恶友难常当亲近爱乐亲近并同去呼。

　　烦恼乱心止观云烦恼是昏烦之法恼乱心神又与心作烦令心得恼即见思利钝也高僧传德山师云烦恼之法道俗同弊政烦则国乱心烦则意乱水清则鱼石可见神清则想倒可识学清简者尚自諠烦况在乱使焉可得道。

　　因生悭嫉悭吝财也嫉妒财也玉篇谓争色曰妒垂裕记云有财不能惠曰悭恼佗心生热恼曰嫉。

　　奸谄作恶奸古颜切切韵谓私也诈也谄丑琰切谀也曲媚也三苍曰佞言曰谄乃巧言令色曲取人意也遗教经疏云希其意而道其言曰谄其言谄者其心必曲。

　　及以女色呵色欲经云女色者世人之枷锁如蛾赴水自取焦烂虽锋镝交至甘心受之譬如停渊澄涛蛟龙居之金山宝窟师子处之室家不和毁宗败族实是阴贼若能弃之则是破枷脱锁也孤山四十二章经注云色欲能吞噬善根祸害身命其犹虎口也夫夏以末嬉灭商以妲己丧周以褒姒衰晋以丽姬乱吴以西施败且天下国邦而致倾覆罔不由其女色况一家一身乎。

　　诽谤正法广韵诽音非又通方味切若作上声则谬矣法华云若人以不善心于一劫中常毁骂佛其罪尚轻若人以一恶言毁訾在家出家读诵法华经者其罪甚重此显谤法之罪重于谤佛也。

　　骄慢放逸广韵憍恣也本亦作骄俱舍论云慢对佗心举憍由染自法辅行云自矜曰憍陵佗曰慢大经云菩萨因于受乐生大骄慢或因说法而生骄慢或因精进而生骄慢乃至或因豪贵而生骄慢。

　　住于十地华严璎珞广明菩萨十地所谓欢喜地离垢地发光地𦦨慧地难胜地现前地远行地不动地善慧地法云地通名地者中道为地持众善法也。

　　十种珍宝以为脚足疏有二释一以十地为脚足珍宝者十地因可贵诸地即是珍宝也十地是果家之本故言脚足二以十度是十地之脚足乃以檀为初地之足檀足若满得入初地乃至智度足满得入第十地也十度者于六度外加方便愿力智也。

　　度三有海婆沙论云世有三有一欲有二色有三无色有有者一切有漏法是佛言若业能令后生相续是有义又有生有灭故名有又堕苦集谛中是有义然此三有若约开说则成二十五有辅行结成颂曰四洲四恶趣六欲并梵天四禅四空处无想五那含。

　　根力觉道法界次第云信进念定慧能生善法名根能排五障名力名同义别也觉谓七觉支一择法觉支二精进支三喜支四除支五舍支六定支七念支通名觉分者有到果觉知之支分也道谓八正道正见正思惟正语正业正名正精进正念正定通名正道者谓俱离偏邪至涅槃正道故。

　　诸陀罗尼大论明陀罗尼名慧性翻为总持集种种善法持令不散失故譬如完器盛水不漏也又翻遮持遮恶不起持善不失也妙乐记云陀罗尼是如来难思秘密真言种子。

　　能除众生一切怖畏华严明离怖畏有五所谓火不能烧毒不能中刀不能伤水不能漂烟不能熏贪火不烧瞋毒不中惑刀不伤有流不漂诸觉观烟不能熏害。

　　远离十恶修行十善四十二章经云众生以十事为善亦以十事为恶谓身三恶杀盗淫也口四恶两舌恶口妄言绮语也意三恶嫉妒恚也此十不顺圣道名恶若悔之而归至理十善行耳大经云如十恶法有上中下上受地狱中受畜生下受饿鬼十善之业定在人天有四种下生北洲中生西洲上生东洲上上生南洲。

　　安止十住璎珞经明十住菩萨谓初发心住治地住修行住生贵住方便具足住正心住不退住童真住法王子住灌顶住此十通名住者别教住但中圆教住不思议中。

　　逮十力尊尔雅曰逮及也方言曰自关之东西谓及曰逮佛具十种力见华严经谓是处非处力业力定力根力欲力性力至处道力宿命力天眼力漏尽力通名力者谓得如实智用无能胜坏故。

　　所有善法悉以回向括诸经论凡言回向不出三种所谓回事向理回因向果回己功德普施众生义见天台大四教义。

　　六趣险难毗昙论云趣者名到亦名为道谓彼善恶业因道能运到生处故亦是依所造业趣彼生处故又趣是归向之义所造之业归向于天等也从六趣险难下至如是诸难其中总有一十四个难字疏曰若作难易之难此是恶来遮善使善难成也若作障难之难则善自是难下总结既云如是诸难乃障难之难也若尔则一十四难字并须去声呼。

　　近恶友难付法藏传云华氏国有一白象国有罪人唯令象踏杀后时象厩遗火移近精舍比丘诵法句偈云为善生天为恶入渊象闻心慈后付罪人更不损害王问智臣答曰此象闻法故尔今可移近屠坊彼睹杀害恶心当盛王敕移之果残害弥甚此乃近善恶友如朱赤墨黑也史记有孟母三徙之事意亦同此。

　　遇无难难二难字并去呼无难而成难也疏云如二乘住空自谓无恶不复进求菩提即其人也。

　　值好时难疏云如劫初人北洲人一向受乐并今时人身居富贵者都不修道此并值好时成难也。

　　修功德难大论云迦叶佛时有兄弟二人出家修道一人持戒禅诵一人广求修福一报为白象一仍旧出家一日入城乞食不遂见王白象丰足告言我与汝俱有罪过象即不食守象人怖问之答言此象是我先弟我不布施今虽得道乞食不得彼但修福故报丰足象闻我言故不食也昔贤首宗有通师颂曰福不得不作慧不得不学有慧无福德罗汉应供薄有福无智慧象身七宝络福德长善芽智慧翻邪恶福慧二庄严具足成正觉。

　　值佛亦难兴起行经有多舌童女儛杅起腹至佛前曰汝先通我使我有娠今当临月汝不知我苦时天帝见有枉抑即化为鼠入衣啮杅堕落大地震动童女即陷阿鼻此值佛成难也。

　　金色晃曜犹如须弥俱舍论明须弥山有四峰四宝所成东黄金南琉璃西白银北玻璃随宝威德色显于空又大论云外书有说须弥山纯是黄金众生投于中其色无二。

　　名称显著经音义云称昌孕切惬可也尔雅称好也郭注曰物称人意皆好也着𨺗虑切明也佛德内行深广致令外名显著。

　　三十二相法华句云足平如奁足趺隆如龟千辐轮足跟长手指长圆直身处满肩颈臂脚手足合缦手足柔软足跟直(一十)踝不现毛左右旋鹿膊肠皮肤不受尘黄金相马阴藏梵身圆等手摩膝眉圆项光(二十)师子臆胸万字绀眼牛王𥇒顶髻青发一孔一毛白毫四十齿齿白齐密(三十)广长舌梵音声师子颊四牙相(四此文多列二相)新婆沙云三十二相何故不增不减耶胁尊者云若更增减亦生疑惑有三十二是吉祥义若减则阙少若增则杂乱也。

　　八十种好法界次第云相是总好是别相若无好则不圆满通云好者可爱乐也所谓无见顶鼻高孔不现眉如初月绀琉璃色耳轮辐相捶成身坚实如那罗延骨际如钩锁身回如象王行时足离地四寸而印文现爪如赤铜薄而细泽膝骨坚圆好(一十)身清净身柔软身不曲指长纤圆指文藏覆脉深不现踝不现身润泽身持不透陀身满足(二十)容仪备足容仪满足住处无能动威振一切一切乐观面不长大正容不挠面具满足唇如频婆果色言音深远(三十)脐深圆好毛右旋手足满手足如意手文明直手文长手文不断恶人见和悦面广姝好面满如月(四十)随众生意和悦与语毛孔出香气口出无上香仪容如师子进止如象王手足缦网如鹅王头如摩陀那果一切声分具足四十牙白利舌色赤(五十)舌薄毛红色毛软净广长眼孔门相具手足赤白如莲华色脐不出腹不现细腹身不倾动(六十)身持重其身大身长手足软净滑泽四边光各长一丈光照身而行等视众生不轻众生随众生声不增不减说法不着(七十)随众生语言说法发音报众音次第有因缘说法一切众生不能尽观相观无厌足发长好发不乱旋发好发色青珠手足有德相(八十)大经中说菩萨修八十种好者以世间信伏宗敬事八十神故八十神者所谓十二大天五大星二十八宿风水火天功德大梵四王首罗鬼子母等。

　　功德巍巍大论中说尊特身佛巍巍堂堂犹如须弥映临大海观音义疏云巍巍者重明高累之词论语仲尼曰大哉尧之为君也巍巍乎唯天为大唯尧则之。

　　颇梨古译经文并用上字若准篇韵应作玻璃力提切以此宝似玉故须从玉经音义云梵语塞颇胝迦此翻水玉或云白珠俱舍纂云率玻致迦其状少似此方水精亦有赤白红者大论云此宝出山石窟中过千年冰化无颇梨此或有也案西国极饶此物彼乃无冰以何化之但石之类耳王氏随手杂录云钱王时有外国所贡颇脂迦宝其方尺余状如水精云可压十里火殃于是置之余杭龙兴寺佛髻中后余杭数遭回禄而寺竟不烧后有盗焚其殿柱悉尽而火竟不炽。

　　白银尔雅曰白金谓之银其美者谓之镣广韵曰钟山之宝有银烛谓银有精光如烛也后巍书云骊山有银矿二石得银七两白登山有银矿八百得银七两。

　　潦水波荡恼乱我心潦鲁晧切说文曰潦天雨也谓天雨而积水也庄子曰禹之时十年九潦观音义疏云烦恼大河能漂香象潦水波荡恼乱我心暴风巨浪没溺众生涅槃彼岸何由可登。

　　能令枯涸涸下各切史记曰郊竭泽涸广雅涸者尽也。

　　弥满三界广韵弥与𢏏同或作弥非字也有三训谓益也久也长也汉书集注谓弥者满也。

　　稽首敬礼白虎通曰稽至也首头也言下拜头至于地也周礼有九拜一稽首拜谓臣拜君也二顿首拜三空首拜四振动拜五吉拜六凶拜七奇拜八褒拜九肃拜发真钞云敬者恭也肃也礼理也君子无理不动又礼体也体不备君子谓之不成。

　　若犯王法临当刑戮汉书曰自京师有悖逆不顺子孙至陷大辟受刑戮者繇不习五常之道也白虎通曰圣人治天下必有刑罚盖佐德助治顺天之度也悬爵赏者示有劝也设刑罚者明有所惧也礼记曰刑者侀也侀成也一成而不可变故君子尽心焉。

　　若受鞭挞挞佗达切笞也广雅曰挞者击也尚书曰挞以治之。

　　系缚伽锁锁或作锁俗字观音义疏云在颈名枷连身曰锁。

　　箜篌释名曰箜篌师延所作靡靡之乐空国之侯所好故风俗通曰箜篌一名坎篌汉武帝祠太一后土令乐人侯调依琴作坎言其坎坎应节也侯以姓冠章也或曰箜篌取其中空大论云箜篌有人鼓之众缘和合有声此声不在众缘中离众缘亦无声本行集经净饭王欲娱乐悉达太子宫中置千箜篌筝笛琴筑等。

　　筝笛风俗通曰筝秦声也或曰蒙恬所造五弦筑身等形如瑟傅玄筝赋曰上圆象天下平象地中空准六合弦柱拟十二月斯乃仁智之器岂亡国之臣所能开思运巧释名曰筝施弦高筝筝然阮瑀赋曰筝长六尺以应律数弦有十二象四时柱高三寸象三才风俗通曰笛汉武帝时丘仲所作笛涤也涤邪秽纳之雅正也长一尺四寸七孔笛音一定弦歌皆从笛之所出有云梦之竹衡阳之干祠亭之竹或案宋玉有笛赋玉在汉前恐丘仲作非也或准昭华管伏滔长笛赋序笛蔡邕所制初邕避难江南宿于柯亭之馆以竹为篆仰而盻之曰良竹也取以为笛奇声独绝历代传之。

　　琴瑟案世本说文桓谭新论并云神农作琴琴操又曰伏牺作琴二说不同也礼记舜作五弦之琴以歌南风白虎通曰琴者禁也禁止于邪以正人心也广雅曰琴长三尺六寸六分象三百六十六日广六寸象六合又上曰池池者水也言其平下曰濵濵者服也前广后狭象尊卑也上圆下方法天地也五弦象五行大弦为君宽和而温小弦为臣清康不乱文王武王加二弦以合君臣之恩三礼图曰琴第一弦为宫次弦为商次为角次为羽次为征次为少宫次为少商尔雅曰大琴谓之离郭璞曰大者十弦乐录曰大琴二十弦今无此器瑟者庖牺所造尔雅曰大瑟谓之洒郭注曰长五尺一寸广一尺八寸二十七弦说文曰瑟弦多至五十黄帝使素女鼓瑟哀不自胜破为二十弦也。

　　鼓吹说文曰鼓击也吹尺瑞切尔雅曰徒鼓瑟谓之步徒吹谓之和月令章曰命乐正习吹崔豹古今注曰汉有黄门鼓吹乐录曰鼓吹有龙头大棡古浪切。

　　江河池沼释名曰江公也诸水流入其中所共公也汉书地理志注岷江为大江至九江为中江至徐陵为北江盖一源而三目说文曰河者下也随地下流而通也援神契曰河者水之伯上应天汉穆天子传曰河与江淮济为四渎山海经注曰河源出昆仑之墟东流潜行地下至规期山北流分为两源一出葱岭一出于阗华严云此阎浮提有二千五百河流入大海黄帝内传曰黄帝既杀蚩尤升为天子内清池沼池沼盖始于黄帝也。

　　可恶见者恶乌故切论语曰恶紫夺朱恶者憎也。

　　常于三时华严经有初中后夜之说盖昼夜均分三时也肇法师金刚经注云从旦至辰名日初分从辰至未名日中分从未至戌名日后分日既如是夜分亦然。

　　三恶八难四解脱经以地狱为火涂饿鬼为血涂畜生为刀涂此三涂为极恶之果报也八难者维摩疏明此乃有二种一六道凡夫住事八难二声闻缘觉住理八难偏前三教并不得无难唯圆教方得无难谓三恶道为三难四北洲定寿千岁难五长寿天难六盲聋喑哑难七世智辩聪难八佛前佛后难。

　　觐睹诸佛广韵觐渠印切见也桂苑珠丛曰觐谓就见尊老也。

　　诸王刹利婆罗门等五天竺国凡有四姓故西域记云一婆罗门净行之姓也此翻外意谓守道居贞洁白其操之人二刹帝利帝王之姓也此翻田主谓君临奕世仁恕为王之人此二贵姓也三吠奢商贾之姓也谓𧵍迁有无逐于远近之人四戌陀罗田农之姓也谓隶力畴陇勤身稼穑之人此二贱姓也然此四姓清浊殊流婚娶不通飞伏异路就中婆罗门姓最为高良也。

　　辅相大臣即功勋大臣辅成王业者尚书大传曰古者天子必有四邻前曰疑后曰丞左曰辅右曰弼天子有问无对责之疑可志而不可志责之丞可正而不正责之辅可扬而不扬责之弼此四专掌谏争者也春秋说曰正气无帝间气为臣广韵臣者伏也。

　　赞叹品疏云称扬显说故名赞叹若分别者述德名赞褒喻名叹大论云美其功德名赞赞之不足又称扬之名叹。

　　佛告地神坚牢善女天释名曰上敕下曰告告觉也使觉悟知己意也广韵告者报也疏云对告地神者地神主此大地菩萨行行皆寄其上此神寿长见去来今证义事强也如瑞应经佛告魔言我积功累德今得作佛魔曰谁为证据佛即以手指地知我者唯地神耳地神涌出而为证之此中对告地神盖证龙尊往昔赞佛不虚也索隐记云地神召以善女天者褒美之也。

　　名金龙尊此王即信相之前身疏云此王昔修金光明法门故言金能以智慧赞佛辩如云雨故言龙为物所仰故言尊从行得名也。

　　其发绀黑光螺𦦨起观佛三昧经云如来顶有八万四千发四觚分明毋以尺量长一丈三尺五寸放即右旋成蠡今者父王看如来发即以右手从尼拘陀精舍申至父王宫如绀琉璃绕城七匝大众皆见敛发卷光还成蠡文般若论云佛发申之即长放之即卷现万字相婆沙论问云佛剃发否曰不剃常如剃后七日也。

　　蜂翠孔雀色不得喻广西虞衡志曰孔雀生高山乔木而下浴海岸也雌者无尾雄者尾长数尺生三年尾始长金碧晃耀展如锦轮俗谓之朝其朝则自晨至午也人聚观则尽奋不已若矜炫者其尾岁一脱夏秋复生详其形盖雉及鸡之类谓之雀殊未审。

　　其齿鲜白犹如珂雪大论云如来四十齿相无粗无细不出不入不知者谓为一齿间不容发珂丘何切玉篇曰珂石次玉也亦是码瑙洁白如雪者一云珂是螺属生海中。

　　其目修广最胜经云目净修广若青莲列子曰有修短乎博雅曰修长也肉之修短制之在人物之修短制之在天若作修字说文曰修饰也理也从彡师咸切毛饰附体而为文也准上二字音训大异此经除此其目修广眉细修扬修臂下垂外余并修饰字。

　　舌相广长佛本行集经佛为五仙言我昔曾为人说妄语不仙言弗也尔时世尊从口出舌至二耳复至二鼻还复以舌自䑛于舌遍覆其面覆已还缩法华句云福德人舌至鼻三藏佛舌至须际最胜经云舌覆面门乃至遍大千界。

　　眉间毫相白如珂月观佛三昧经云佛初生时眉间白毫牵长尺五苦行时长一丈四尺得佛时长一丈五尺其毫中表皆空如白琉璃筒从初发心中间种种行相乃至入般涅槃皆现毫中其毫在二眉之间表于中道。

　　即于生时身放大光佛本行集经佛初生时身放大光一切诸天魔梵等皆悉遍照各相谓言云何此处忽有众生放大智光裂破无明黑暗之网大论云云何常光答佛身四边各一丈光佛生时便有此相也问何故常光一丈答诸佛身光无量但五浊恶世故佛受一丈光明若众生利根福德则佛现无量光明。

　　犹如师子说文曰虓师子也汉书西域传曰乌弋国有师子似虎正黄尾端毛大如斗尔雅曰狻麑如虦猫食虎豹郭璞注曰即师子也出西域汉顺帝时疏勒王来献师子穆天子传曰狻麑日走五百里洛阳伽蓝志曰后魏波斯国献师子庄帝谓侍中李或曰朕闻虎见师子必伏可觅试之于是诏近山郡县捕虎以送时巩县山阳并进二虎一豹见师子悉瞑目不敢以视。

　　娑罗树枝善集品又言以娑罗华奉献梵语娑罗此翻坚固此树在鸠尸那城力士生地如来于下入般涅槃其华如芙蕖果如瓶其甘如蜜续高僧法施传曰荆南记云晋永康年僧房下忽生一树随伐随生众共异之置而不剪旬日之间植柯极栋僧移房避之夏开白华人莫能识后有梵僧见而流泣曰佛处其下涅槃吾思本事所以泣耳树今见在亦一方之奇迹也唐天宝初安西进娑罗树枝言臣所管四镇有拔污那最近彼有娑罗树不比凡草木下不止恶兽耸干无惭于松栝成阴不愧于桃李近遣使采得树枝二百茎如得托根长乐擢颖建章岂不盛哉见太平广记。

　　圆光一寻何承纂要曰八寸曰咫三咫曰武五咫曰墨六尺曰步七尺曰仞八尺曰寻十尺曰丈丈六曰常又小雅曰四尺曰仞倍仞曰寻倍寻曰常观佛三昧经云释迦身长丈六圆光七尺。

　　一切佛刹辅行云佛刹具足应云刹摩此翻土田即一佛所王之国土也释迦以三千大千世界为一佛土若法华有所谓长表金刹之语此乃以刹柱表所居非所谓土田也。

　　臂𦟛纤圆如象王鼻𦟛丑容切又通容音广韵𦟛者直也均也万震南州异物志曰象身倍数牛目不逾豕鼻长六七尺大如人臂。

　　得闻忏悔深奥之声尔雅曰西南隅谓之奥郭注曰室中隐奥之处又深也内也信相直闻佛说无生理忏故曰深奥之声。

　　得受记莂莂并列切宛师华严经音谓莂字为正应师经音义谓别字为正二说矛盾矣辅行云受莂者莂谓派别亦分别字字书多作别今准辅行二体通用故法华句云授记亦云受记受决受莂授是与义受是得义记是记事决是决定莂是了别。

　　犹如大海珍宝具足楼炭经云巨海有七种似宝一百二十种真珠宝华严经云海底有四大宝性极猛热能缩百川之水一曰日藏二名离润三火𦦨光四尽无余又有宝珠名普集众宝此珠若在假使劫烧世间不能令此海水减于一滴。

　　空品疏云空有四种谓灭色入空藏教也即色是空通教也灭边入空别教也即边是空圆教也此经通诸教应具四种空今但标空者专是即边而空也(云云)。

　　心如幻化驰骋六情妙玄云心如幻𦦨但有名字名之为心适言其有不见色质适言其无复起虑想不可以有无思度故名心为妙疏云假令眼耳不对于尘心亦追念故言驰骋如人坐驰天下也。

　　六贼所害愚不知避楞严经云则汝现前眼耳鼻舌身意六为贼媒自劫家宝观经疏云能损慧命伤坏法身故名为贼。

　　业力机关华严云如机关木人若无有楔身即离散不能运动护国记云机谓几微可发关谓关节假人而动业为机关质如木偶。

　　地水火风请观音经云汝今当观地无坚性水性不住风性无碍火性假因缘生增晖记云地水火风是假四大若真四大即坚湿暖动性也楞严集解云四种通名大者且从事立大论云四大无处不有故名为大。

　　犹如四蛇同处一箧疏云此明箧同性异蛇有螫毒与烦恼为害义同大经以身为箧身持四大如箧贮蛇箧坏则蛇去身灭则大亡大经云譬如有王以四毒蛇盛之一箧令人赡养若令一蛇生瞋我当戮之其人怖走即遣五旃陀罗拔刀随之后有一人藏刀诈为亲害其人不信投一聚落即便坐地时空中有声告曰今夜当有六大贼来其人恐怖舍去路值一河其水漂急即取草木为筏截流而去既达彼岸安隐无患菩萨亦尔观身如箧四大如蛇五旃陀罗即是五阴诈亲即是贪爱空聚即六入六贼即外六尘河即烦恼海筏即道品到彼岸即至涅槃。

　　四大蚖蛇广韵蚖五官切毒蛇也玉篇蚖鱼袁切蝾螈也崔豹古今注云蝾螈一曰医大者长三尺其色玄绀善魃人而不言有毒大经云四蛇害人不堕诸恶四大害人定堕三涂疏云蛇有螫毒当取五官切为此经之意也。

　　二上二下诸方亦二疏云火风二种上升是阳地水二种下沉是阴诸方亦二者乃以四大对于四方风东火南地西水北东与南属阳而上升西与北属阴而下沉四明记云四大对四方者显内四大有四方性四方升降验大相违良由内外本一故依正感召也。

　　心识二性躁动不停俱舍云集起名心思量曰意了别曰识大论云心意识三一法异名对数名心能生为意分别为识又前起为心次起为意后了别曰识所言二性者心识各有善恶二性也躁了到切周易震为躁动也论语曰言未及言谓之躁注谓不安静也。

　　善女当观诸法如是疏云善女即菩提树神也佛说法必有对扬寄一以训众也如法华云如为一人众多亦然。

　　生死无际轮转不息因果经云众生周遍五道一身死坏复受一身生死无量譬如尽天下草木斫以为筹数其故身不能穷尽楞严云以人食羊羊死为人人死为羊如是乃至十生之类死死生生互来相啖恶业俱生穷未来际汝负我命我还汝债经百千劫常在生死草庵轮回说云三界六道形器以阴阳为主二气旋澓业乘其间夫众生造善造恶与二气为类也清者升而上轮之则成三善道浊者沈而下轮之则成三恶道矣。

　　五阴舍宅观悉空寂法华句云王即心王舍即五阴舍心王造此舍若观五阴即法性法性无复受想行识即是涅槃毕竟空舍五阴者析玄云色以质碍为义受以领纳为义想以想像安立为义行以迁流造作为义识以了别为义。

　　开甘露门示甘露器此经凡二十余处言甘露莫不指之为法性至极之道斯吾佛顺俗谈真假事显理故有是言今先事相解次约法义释事相者东方朔神异经云西北海外有人长二千里寿八千岁日饮天酒五斗张华注曰天酒甘露也瑞应图曰露色浓甘露王者施德慧则甘露降其草木晋中兴书曰甘露降耆老得敬则松柏受之尊贤容众则竹苇受之甘露者仁泽也其凝如脂其美如饴甘露一名天酒拾遗记曰昆仑山有甘露望之色如丹着木石则皎然如霜雪宝器盛之如饴人君圣德则下后汉书曰明帝永平十七年甘露降于原陵又桓帝永康元年秋魏郡嘉木生甘露降卢山记云梁太清中有袭法师讲光明经于林间甘露浃林木三日因于林间作戒坛号甘露坛法义者疏云甘露是诸天不死之神药食者命长身安力大体光以喻法佛断德常乐我净也此以甘露四义譬佛四德释也释签云甘露门者实相常住如天甘露是不死之药此约即理为门以释也妙乐记云实相为甘露诸教为门此约教为能通实相甘露为所通释也然则甘露但一而随文用与或能或所乃至城器室味种种不同佛祖自在用之其为方便有多门之谓乎。

　　吹大法螺天竺凡佛法会多以吹螺为警众如大经中吹贝知时是也又佛命文殊吹螺比丘即出定见感通传说文曰贝海介虫也神智补注曰海贝即大螺也可容升斗吹之以节乐出南蛮今则蜀中水陆法会犹用之大悲菩萨有宝螺手古德赞云席上长吹大法螺一声雄猛遍娑婆。

　　击大法鼓鼓与鼓同若鼓字击也义与上别世本曰夷作鼓以桴击之周易曰鼓之以雷霆则其所象也周礼曰以雷鼓鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏史记曰昔黄帝与蚩尤战谋于岐伯伯曰蚩尤海精也唯惧锣鼓声当以鼓进兵以锣止兵方可于是黄帝用其谋获胜故今军法犹用之疏云击鼓肃众前驱譬佛说法督进深行。

　　雨胜法雨疏云时泽一降华果敷荣譬佛说法增道成熟大经云无上法雨雨汝身田令生法芽阐义钞云上雨字去声雨犹降也毛诗曰雨雪其雱传云自上而下曰雨此下经文雨诸天华雨细末香能雨无上即雨天上雨曼陀罗悉雨无量寻雨七宝处处皆雨天妙莲华复雨天华雨四十千真珠璎珞又雨杂华雨诸香华哀泣雨泪此十三雨字并作去声呼余皆上声。

　　微妙法幢疏云法幢三昧高出众行如兵望麾也说文曰旌旗所以指麾也本行集经云悉达太子成道降伏一切魔怨建立胜幢。

　　舍诸所重胑节手足头目髓脑所爱妻子大论云菩萨以外物施意犹不足以身布施尔乃满足如法华药王然身是也以人得外物不以为恩得其身分乃能惊动也论又明三种施饮食粗物名下施衣服宝物名中施头目血肉国城妻子名上施。

　　四天王品起世经四王品云须弥留山东面半腹去地四万二千逾阇那由乾陀山顶有提头赖吒天王城郭纵广六百逾阇那七重垣墙栏楯行树楼观园林七宝庄严等其须弥南西北方三天王所居城垣等并如前说增一云须弥山半有四天王初生乃自然化生在天膝上又有自然宝器百味饮食食已长大身长半里衣重半两以人间五十年为一昼夜三十日为一月十二月成年以人间一万八千年为一岁如是寿五百岁楞严云诸世间人不求常住未能舍诸妻妾恩爱于邪淫中心不流逸澄蓥生明命终之后生四天王婆沙论谓四王即帝释下将。

　　毗沙门天王四明记云西土以北为上方由彼所居多面东以北为左是故此品先列北天大论云北方天王护北郁单越亦兼余洲居须弥北水精山埵领二鬼一名夜叉一名罗刹经音义云毗沙门或云毗伊本名具乞罗曾于一时佛正说法王乃披袈裟而入众咸怪讶而相谓言伊是沙门伊是沙门自此遂呼为毗沙门也法华句云毗沙门此翻种种闻亦云多闻谓此王福德多处闻名故陀罗尼杂集云作北方天像着种种天衣左手伸臂执槊拄地右手屈肘擎于佛塔槊长一丈八尺唐立像仪云此王全身被金甲而足踏女人之肩下作云以拥之或云乃其母也于其左右罗列八部风水雷电诸鬼其子祇那利沙与九十一子前后随从。

　　提头赖吒天王吒陟驾切法华句云提头赖吒此翻持国亦曰安民从所护国土得名也大论云东方天王护东弗于逮亦兼余洲居须弥北黄金山埵领二鬼一名干沓婆此翻寻香行即天帝释乐神也一名富单那此翻臭鬼或云主热病鬼陀罗尼杂集云持国左手伸臂下把刀右手屈臂向前仰掌擎一宝珠珠上出光明以彰赏善罚恶之神用也酉阳杂俎云长安有持国寺门前植槐木数株一日斫一以解用每片木纹有一天王尊像成就。

　　毗留勒叉天王法华句云毗留勒叉此翻增长谓此王护持国土令佗善根得增长也大论云毗楼勒叉王护持南赡部洲亦兼余洲住须弥南琉璃埵领二鬼一名鸠槃茶此翻瓮形亦曰形似冬瓜魇魅鬼也一名薜荔多此翻祖父乃饿鬼中劣者陀罗尼杂集云增长天王左手伸臂垂下把刀右手持槊槊根着地现是威勇折伏邪恶令善根增长故以为名灵感传南山律师一日有天神至房似人行动师问谁耶答曰弟子是南方天王第十五子张津也王有九十一子英略神武各护邦都师言何不现身天曰弟子光色别异惊动众心共师谈论足矣(云云)。

　　毗留博叉天王霆师诸天传云毗留博叉亦云尾噜叉此翻杂语以能作种种语故又翻恶眼又翻广目以此王怒目张威令邪恶溃散保护人民遂得尊号故此经云以净天眼过于人眼常观拥护是也大论云毗留博叉王护西瞿耶尼洲亦兼余洲住须弥西白银埵领二鬼一名毗舍阇此翻啖精气鬼一名毒龙孔雀经云广目天王是大龙王以无量百千诸龙而为眷属陀罗尼杂集云西方天王左手执槊右手把赤索。

　　俱从座起曲礼曰请业则起请益则起注曰尊师重道故若今之抠衣前请也业谓篇卷也益谓受说不了欲师更明说之也然此进问威仪此土西域皆同也。

　　偏袒有肩观音义疏云外国以袒为敬露右者示执奉便表弟子事师充役之仪故以袒为恭此方以袒为慢然古有须贾肉袒谢于张禄露两𩨹亦不一向是慢也(须贾张禄事出史记四明观音义疏记委引)舍利弗问经云于何时偏袒佛言随供养时应偏袒以便作事故作福田时应须偏袒现示福田相故随供养时即见佛礼佛时也作福田时即赴斋禅诵之时也西域记明西竺服饰云男则绕腰横巾左袒女乃襜衣下垂通肩总覆归敬仪云今诸沙门通着褊襦少袒三衣遂割破襦子以为两片为褊袒此则名义俱失。

　　胡跪率观跪仪诸文所出凡有四名不同一曰胡跪归敬仪云胡人敬相存其本缘故云胡跪二曰互跪珠林云𧿟跪即是左右两膝交互跪地也三曰翘跪广韵曰翘举也危也翘举一足身则危也四曰长跪西域记明天竺九礼第六名䠆跪方言曰东齐北燕之间谓跪曰䠆准此字应作䠆然此四名若言胡跪则非下更辨之且论胡跪之相即是互跪翘跪故辅行云互跪之仪三处翘耸珠林云胡跪𧿟跪即是左右两膝交互跪地若䠆跪者归敬仪云僧是丈夫刚干故制互跪尼女体弱翘则易劳故令䠆跪又毗奈耶云尼女互跪要倒佛听䠆跪寄归传云䠆跪者以两膝据地竖两足以支身也然则䠆跪既是尼女之跪何故此品四王亦言䠆跛耶答佛制䠆跪虽局尼女局而复通通乎四众也。

　　合掌观音义疏云此方以拱手为恭外国以合掌为敬手本二边今合为一表不敢散誔专志一心也珠林云律中当一心合十指爪掌供养释师子敛容呈恭制心不散故令合掌而一心也今人多指合而掌不合或掌合而指开良由心不专故宁可开指而合掌不得合指而开掌也[榩-文+直]庵法师颂曰合十指爪表恭敬恰如叉手见尊官近来释子垂仪式合三合四掌心宽。

　　佗方怨贼广韵怨于袁切又通于愿切仇也恨也尔雅曰食禾节虫曰贼观音义疏云贼本求财怨本夺命今怨为贼必财命两图若过去流血为怨现在夺命名贼此下经文又称怨敌广韵敌者匹也辈也舍身品称怨仇广韵仇市流切匹也仇也顶山记云以怨除怨怨终不释唯有解怨怨乃自息菩萨为心盖当如此。

　　心进勇锐广韵勇猛也锐以芮切利也说文锐者芒也言利如芒也。

　　以法治世发轸钞云治字元直知切因唐高宗讳治遂借直史切今则二音并用例如正月正本去声为避秦始皇讳改作平呼。

　　遮诸恶鬼啖精气者请观音经云有五夜叉名讫迦罗面黑如墨而有五眼钩牙上出吸人精气别行义疏云人心有七滴甜水和养精神鬼啖一滴令人头痛三滴闷绝七滴即死又西方广目天王下有二鬼一名啖精气鬼啖人精气及五谷之精气也。

　　国邑郡县河图曰昆仑东南北方五千里号曰神州亦曰赤县邹子曰中国名赤县内有九州论语曰道千乘之国郑玄注曰小者曰邦大者曰国礼记王制曰凡四海之内九州州方千里州建百里之国三十七十里之国六十五里之国百有二十凡二百一十国凡九州千七百七十三国左传曰凡邑有宗庙先君之主曰郡无日邑国语曰齐制三十家为邑周礼谓四井为邑释名曰人所群聚曰郡县者悬也悬于郡也舆地志曰秦始皇天下置三十六郡郡各领县县万户已上为令减万尸为长此则郡大而县小说文曰周制天子地方千里为百县县有四郡左传曰上大夫受县下大夫受郡此则县大而郡小。

　　比丘比丘尼维摩疏云比丘或言有翻或言无翻有翻翻为除馑故康僧会注法镜经云凡夫贪着六尘犹饿夫贪食不知厌足今比丘断贪爱除六情故曰除馑也言无翻者以名含三义故大论云戒防形非定除心乱慧悟想虚能破见思之恶故言破恶魔畏出界化我眷属故言怖魔远离四邪净命自居内则乞法以治性外则丐食以资身故言乞士比丘尼此翻除馑女义同上释法华句云尼字天竺女人之通称也。

　　优婆塞优婆夷唐译经论称邬波索迦邬波斯迦维摩疏翻为清信士清信女亦曰善宿男善宿女以在家持五戒男女不同宿故云善宿此未可定用荆溪释云依余经文但云近佛得善宿名则不可定云男女不同宿也涅槃疏谓一日一夜受八戒者名曰善宿或翻近事男近事女以受归戒堪近事出家二众故大哀经翻为勋士勋女毗昙论翻为离欲男离欲女虽有多翻通名在家二众若别说者形虽在俗元未婚娶常随如来此是离欲二众若曾婚娶今持五戒永断俗法名功勋二众若俗法不亏而持五戒八斋名善宿二众又优婆塞戒经明四种优婆塞一无分谓但受三归不受五戒者二少分谓受一戒者三多分谓受二戒至四戒者四满分谓具受五戒者。

　　若有四众儒宗以三人为众故汉书功臣表云三人为众仲尼云三人行必有我师焉盖择之于众也佛教以四人为众维摩疏云梵语僧伽此翻为众直一比丘不名为众众多共集名为众也谷响钞云佛教以四人为众故大论以四树成林为喻僧史略云凡四人已上名僧今一人亦称僧者盖从众之名也亦如万二千五百人为一军一人亦称军也法华句云旧云出家在家各二为四众此则名局意不周今约一众开四谓发起当机影响结缘也四四成十六众慈恩不允天台所立但言四众未免名局意不周矣。

　　供养恭敬尊重赞叹善生经云若人以四天下宝供养于佛又以重心赞叹如来此二福德等无差别大论云谦逊畏难曰恭推其至德曰敬美其功德曰赞赞之不足又称扬之曰叹法华句云通论三业皆是供养别论则卑谨䖍礼名恭敬至心专注名尊重发言称美名赞叹施其依报名供养归敬仪云于一切众生中德无过上曰尊畏敬之心过于父母师长君主曰重。

　　钦尚羡慕广韵羡似面切贪慕也慕莫故切思慕也。

　　善哉善哉寄归传云梵语娑度此翻善哉金刚纂要云善哉重言者赞美之极也刊定记云若不重言安表善极如颜回死夫子叹云天丧予天丧予注云再言者伤痛之甚也吉凶虽异殷勤颇同。

　　与阿修罗共战斗时汝等诸天常得胜利诸天与修罗战斗经论多出起世因本经中有修罗战斗品文广不录观佛三昧经云毗摩质多阿修罗有女名悦意容貌无比帝释娶之为妇一日帝释与众采女游戏悦意生嫉即往白父质多发怒便兴兵往伐帝释惊怖即集诸夫诵般若空中便雨刀轮修罗伤中窜入藕丝孔中等然天帝承般若力获胜修罗与夫此经法性之力得胜何以异焉。

　　以天律治世风俗通云皋陶虞舜造律律者诠也法也尚书大传曰丕天之大律注曰奉天之大法法即律也当知律法起于舜世四明记云师古治民则天行化罚必当罪赏必当功故名天律。

　　当具四兵大经云譬如幻师幻作四兵所谓车兵马兵象兵步兵太白阴经曰神农以石为兵黄帝以玉为兵蚩尤铄金为兵割革为甲始制五兵吕氏春秋谓五兵即戈殳戟酋矛夷矛也世本曰蚩尤以金作兵器与黄帝战于涿鹿之野。

　　坏彼国土纂韵曰坏古瞆切毁也如鲁恭王坏孔子宅得古文论语同也若作胡怪切物之自败也此中坏字当取古瞆切上下例此。

　　起诸怖懅广韵怖谓惶惧也懅强鱼切法也广雅懅畏惧也。

　　阎浮提内此南洲之号诸经或言赡部剡浮皆梵音奢切祖文解释或云无翻无对翻也或云有翻有义翻也俱舍云剡浮洲名从树而称以夫热池侧有剡部林此方无故不翻释迦方志云阎浮提此翻轮王居或翻秽树或翻上胜金洲起世经云此树下有阎浮提金聚高二十由旬以金出此树下故以为名长阿含云阎浮提树围七由旬高二十由旬枝叶四布五十由旬华严经音云阎浮树上阔下狭南洲人面似之故以为名。

　　此阎浮提八万四千城邑聚落八万四千诸人王等十二游经云阎浮提中有十六大国八万四千城有八国王四天子东有晋天子人民炽盛南有天竺国天子土地多象西有大秦国天子土地饶金玉西北有月支国天子土地多马八万四千城中有六千四百种人有五十六万亿丘聚有六千四百种鸟有四千五百种兽有二千四百种树有万种草有八千种杂药有七千种杂香国城相去六千五万里从此已去但有海水无有人民善见律云有市名聚落无者名村有城者曰国吴越春秋曰尧听鲧治水鲧乃筑城造郭以为国固本纪曰黄帝筑城邑造五城博物志曰禹作城强者攻弱者守韦昭注汉书曰小乡曰聚人所聚居也史记谓舜所居一年成聚居是也左传曰聚众也广雅曰落居也。

　　娱乐快乐娱牛俱切字林曰娱亦乐也谓乐可乐故云娱乐白虎通曰虞乐言天下之民皆乐也。

　　无楚挞心经音义云楚一名荆可以为杖古人负荆请罪者是也汉陆贾曰楚字是秦庄王讳后改为荆遂行于世广雅曰挞击也。

　　大地沃壤沃乌酷切广雅曰溉灌曰沃壤而两切柔土也无块曰壤逸士传曰帝尧时天下太平有老人击壤而歌风土记曰击壤者以木作之前广后锐长尺三四其形如履腊节僮少以为戏也。

　　阴阳调和大元经曰营天功明万物谓之阳幽无形深不测谓之阴尔雅曰四气和谓之玉烛四时和谓之通正此天地四时之祥也。

　　日月山海经谓羲和女生日郭璞注曰羲和盖天地始生日月者说文曰日实也太阳之精为日中有金乌下有大龙辅之字从一口象形也淮南子曰日出晹谷入于咸池积阴之寒气久则为水水气之精为月长历曰日月径千里周围三千里下于天七千里十二游经云成劫之初人食香稻黑暗便生西方阿弥陀佛令宝应声吉祥二菩萨造立日月开人眼目法华经以日月是宝光普香二天子俱舍云日五十一喻缮那月五十喻缮那楼炭经云劫初无三光乱风吹火精黄金为日日天城郭七重东西二千里南北高下亦然周围八千里又乱风吹琉璃白银为月月天子城郭七重东西一千九百六十里南北高下亦然周围七千八百四十里起世经云日天宫殿四方如宅遥看似圆此与儒家论衡说日月不圆视若圆者去人远故同也阿含云日月绕须弥山半依五风住自然运动起世经云日月天子寿五百年子孙相承皆于彼治今更括诸文明月之亏盈总有四义一者黑衣侍臣上下长阿含云从十六日去黑衣侍臣渐至故月渐亏一日已去诸臣渐下故月渐满起世经谓之青身诸天隐显同也二者日光侵月长阿含云日天子放六十种光夺月轮故渐亏若月天子处正殿后光对日天是故盛满俱舍谓之近日自影覆是故月轮阙施设足论谓之月行近日光所侵照余边发影自覆月轮皆同也三者出面不同长阿含云从一日去渐出白银面从十六去渐出琉璃面起世经谓之从十六去背方面出从一日去正方面出同也四者角正行异涅槃疏云角行故减正行故增指归记云角行者斜行也大经所谓因须弥山而有增减是则正行即远山角行即近山故曰因山也以上四义不可偏取若亏若盈义必兼之也。

　　星宿音秀亦入声经音义云星宿者谓止宿安住也说文曰星散也列位布散也纪原集类曰地皇氏始定星辰黄帝又名之帝喾而序之汉书曰星者金之散气与人相应凡万物之类上为列星后汉天文志注曰黄帝分星次中外常明者一百二十四可名者三百三十微星一万一千五百二十俱舍云星大者一十六里小则一俱卢舍妙玄云星宿略说乃有三十六亿涅槃疏云劫初乱风吹水精作星天子所居皆风所持犹如浮云右旋而行然则据上所明星是宫殿依空而住若准儒宗乃云是石如春秋时殒石千宫象图经则云是天河之石若云是石云何有光石质坚重云何居空星若是石日月同类亦应石耶以此质问彼自冰泮矣。

　　不失常度三光度数所出不一今略录之甄正论云璇玑干运金晖应象三百六十五度四分度之一十二交会昼夜百刻周旋潜转靡有少停二分二至纵有盈缩大数不亏薄食失度史必书之以表天事白虎通曰日行迟月行速何耶君舒臣劳也立世毗昙云日恒逐月一日相近四万八千八十由旬日日相离亦然依上度数名不失度也。

　　风雨随时通记曰风者天地之使也白虎通曰风之为言萌也养物成功阴合阳以生之冬至四十五日条风至四十五日明庶风至四十五日清明风至四十五日景风至四十五日凉风至四十五日昌盍风至四十五日不周风至四十五日广莫风至皆言四十五日者取八节论之也周易正义曰阳之上升阴能畜止两气相薄为雨尔雅曰甘雨时降万物以嘉京房易候曰太平之时十日一雨凡岁三十六雨此休征时若之应也。

　　亦无嫉妒楚辞曰故兴心嫉妒王逸注曰害贤曰嫉害色曰妒妒忌也。

　　及后妃采女白虎通曰天子之配曰后后者君也夏禹已前后妃之制其文则略大率皆称妃也周则天子立后秦汉因之礼曰天子之妃曰后诸候曰夫人大夫曰孺人士曰妇人庶人曰妻周礼曰天子一后六宫三夫人九嫔妃二十七世妇八十一御妻风俗通曰六宫采女凡数千人天子遣掖庭丞相率于乡中阅视童女年十三已上二十已下长壮有法相者因载入官故谓采女采者取也字通作婇。

　　宫殿屋宅易曰上古穴居而野处后世圣人易之以宫室尔雅曰宫谓之室注曰古者贵贱同目曰宫至秦汉来唯王者所居称之苍颉篇曰殿者大堂也商周以前其名不载案史记秦始皇始作前殿可坐万人可立五丈旗汉书则有甘泉明光诸殿决疑要注曰殿则有阶陛堂则有阶无陛释名曰屋者奥也宅者择也择吉处而营之说文曰宅者托也人所投托也。

　　持用洒地洒所买切通俗文曰以水捡尘曰洒。

　　幢幡汉书曰纪信乘王车黄屋左纛注曰以黄缯为盖裹纛毛羽幢也在乘舆车衡左方上蔡邕曰牦牛尾为之如斗或在騑头或在衡以纛是毛羽幢为天子仪仗。

　　宝盖崔豹古今注曰黄帝与蚩尤战于涿鹿之野上有五色云气金枝玉叶止于帝上世人因而作华盖维摩经宝积长者与五百长者子持七宝盖奉佛佛以神力合成一盖遍覆大千又西域记说佛从忉利下还人间梵王执白拂而左侍帝释持宝盖而右侍。

　　璎珞自严以玉石而为璎珞字须从玉或作缨络非也玉篇谓璎珞者颈饰也普门品谓即解颈众宝珠璎珞西域记曰西国人物首冠华鬘身佩璎珞杨妃外传曰上令宫女佩七宝璎珞舞霓裳羽衣曲两土璎珞服饰同也。

　　坐小卑座阿含经云床陛下足高尺六非高也阔四尺非广也长八尺非大也若过此量即为破戒此乃八关斋戒中不坐高广床戒也。

　　谦下自卑尚书曰若升高必自下若陟遐必自迩所以唯卑唯谦益高益远此谦下自卑之谓也。

　　倍复自励励力制切小雅曰将率励劝也广韵曰励劝勉也。

　　常得封受转轮王位常得最胜极妙七宝起世经有转轮王品广说轮王出世之事其略曰若轮王出世于十五日取四海水灌太子顶为刹帝利然后严饰璎珞上高楼上群臣围绕自然而有天金轮宝千辐毂轮乘空而来王即乘之按行四洲十善化世复有白象宝绀马宝神珠宝玉女宝主藏宝兵将宝并自然显现王悉受之乃至轮王命终上生三十三天诸天皆来迎接人民即以七宝而为轮王起塔高一由旬所有七宝皆悉隐没一切人民次第减少西域记云轮王有金银铜铁之异境乃四三二一之差因其先瑞即以为名金轮王则化被四天下银轮王则政隔北洲铜轮王则除北西二洲铁轮王则唯王南洲。

　　遇善知识法华句云闻名为知见形为识又见形为知见心为识肇法师云大士处世如日月升天有目之徒谁不识知付法藏传阿难白佛言善知识者是得道半因缘佛言弗也当知善知识者是得道全因缘。

　　若一由旬西域记云旧曰由旬由延等皆讹略也正云逾缮那自古圣王一日军行犹此方馆驿也旧传四十里(大论及杂宝藏经中说)印度国俗乃三十里圣教所裁唯十六里毗昙云四肘为一弓五百弓为二拘卢舍八拘卢舍为一由旬一弓长八尺五百弓长四百丈为一拘卢舍一里有三百六十步一步有六尺合有二百一十六丈二里计有四百三十二丈总前五百弓有四百丈为一拘卢舍犹欠三十二丈不满二里计一拘卢舍减二里计八拘卢舍减十六里为一由旬此同西域记说也业疏钞云西域由旬不一由彼方中边不同致里数亦异也。

　　怨贼棘刺四明记云棘兵器也与戟字同广韵曰棘越戟名也释名曰戟格也谓旁有两枝格也周礼曰戟长六尺易注曰刺谓之矢矢即箭也四明记谓刺者杀也。

　　不能侵𣣋广韵谓𣣋俗字也力膺切欺也正应作陵犯也侮也侵也。

　　于一念顷舍身品云须臾之顷今并出之仁王经云一念中有九十刹那一一刹那有九百生灭毗昙明一刹那为一念百二十刹那为一怛刹那此名一瞬六十瞬为一息一息名一罗婆三十罗婆为一摩睺罗摩睺罗此翻须臾三十须臾为一昼夜一昼夜计有六百三十八万刹那佛言刹那犹二壮士断一发毛顷俱舍云百二十刹那为怛刹那量腊缚此六十此三十罗预此三十昼夜三十昼夜月十二月为年解曰刹那此翻一念腊缚此翻短时罗预此翻须臾谓一百二十念为一怛念六十怛念为一短时三十短时为一须臾三十须臾为一昼夜三十昼夜为一月十二月为一年。

　　异口同声周易曰同声相应同气相求庄子曰同类相从同声相应固天之理也。

　　坐于道场古译华严谓寂灭道场合论云道场在摩竭陀国尼连河侧沤楼频螺聚落中去人间五里此是阎浮中心一切诸佛总在其中示成正觉华严经曰菩萨坐道场时一切世界草木丛林诸无情物皆曲身低影归向于道场。

　　菩提树下西域记云菩提树即毕钵罗树也在摩竭陀国尼连河西南十里昔佛在世高数百尺屡经残伐犹高四五丈佛坐其下成等正觉茎干黄白枝叶青翠冬夏不凋至佛入灭叶皆凋落须臾还复后有无优王信邪毁佛遗迹兴兵翦伐令婆罗门烧以祀天烟焰未静忽生两枝次日王妃又遣重伐王祈请又生续有赏迦王再伐其树掘至泉水不尽根柢后无优王末孙闻而哀感以牛乳溉之经一夜树生高一丈余周以石垣高二丈四尺故今此树隐于石上犹出二丈余大唐玄奘师经游彼国见菩提树枯悴唯东向一枝茂发色甚青翠以表大教东传之效也。

　　外道邪论萨婆多论云外道六师各十五弟子并本师六即九十六道也辅行云准九十六道经两卷一一释出所计相貌于诸道中一道是正即佛道也故大论云九十六道中实者佛也于九十五中二名似正谓修多罗阿毗昙余九十三名体俱邪寻经识之甚补正智问华严云九十六道悉邪此意云何答华严斥小故皆云邪如百论云顺声闻道者皆悉是邪是也。

　　摧伏诸魔首楞严经说二百魔女作佛同号净王魔闻诸女作佛来白佛言我今于自眷属不得自在时魔女言汝莫愁恼我等不出汝界以魔界如佛界如不二不异魔界即佛界故大论云新学之人道力尚弱云何魔不得便答是人善修空故魔无如之何行者通达如上经论则是摧伏诸魔之相也。

　　金刚座处西域记云昔贤劫初成此座与大地俱起据大千之中下极金轮上侵于地际金刚所成周百余步奘三藏传云言金刚座者金刚取其坚固难坏能沮万物若不依本际则地不能停若不以金刚为座则无地堪发金刚之定大论云土在金轮之上金轮在金刚之上从金刚际出莲华台直上持菩萨坐处令不陷没以故道场名金刚座正理论云四洲之中唯南洲有金刚座以佛佛皆生南洲故晋武帝起居注曰武帝朝炖煌有人来献金刚宝此宝生金中色如紫石英状如荞麦粒唐书曰金刚宝百炼不销可以切玉如泥若着山石陷至水际见同类方止。

　　十二种行甚深法轮法华句云十二行者一约四谛教二约十二行教十二者即示劝证也行十二者三转皆生眼智明觉教十二为能转行十二为所转或约三人或约一人今就见谛道三人闻示转即生眼智明觉三人合举故言十二行也转此法度入佗心令彼得悟故名转法轮佛本行集云佛初度五人转大法轮乃言我念过去诸佛依四圣谛三转十二种无上法轮而世间中沙门婆罗门天人魔梵无能转者。

　　金光明经照解卷上
卍新纂续藏经第 20 册 No. 0361 金光明经照解


　　金光明经照解卷下

　　四明石芝沙门　宗晓　述

　　大梵天王此天为三界主居色界初禅第三位十八梵天之一也楞严云身心妙圆威仪不阙清净禁戒加以明悟是人应时能统梵众为大梵王法华云娑婆世界主梵天王尸弃大梵疏释云经标梵王复举尸弃似如两人今依释论正以尸弃为王今经举位显名恐目一人耳住初禅中间内有觉观外有言说得主领为王俱舍云梵王无别处所但于梵辅天中高楼阁者名大梵王身白银色长一逾缮那半宫殿衣服悉是黄金寿一劫半阿含云诸梵来下并同人形经律异相云梵王颜如童子求法高僧传云佛下忉利梵王在佛右边手执白拂佛成道已以宫殿奉佛请转法轮华严谓梵王是八地菩萨示权霆师诸天传曰梵王诸佛会中列为首者有五意一是三界号令之主二是从佛下生之者三是请转法轮之首四是诸佛护持之先五以国清百录标请在初。

　　释提桓因帝释有千名此其一也大论云具云释迦提婆那因释迦翻能提婆翻天那因翻主即能天主也盖此天为六欲天主故或翻能天帝俱舍称释迦提婆因达罗今华梵略举但言帝释耳璎珞经明天帝释名拘翼准此释提桓因等皆位号也杂阿含中比丘白佛何名释提桓因佛答曰本为人时行于顿施堪作主故何名富兰陀罗本为人时数数行施故何名摩伽婆本为人时名故何名憍尸迦本为人时姓故何名舍脂钵低舍脂是妇钵低是夫故何名千眼天本为人时聪明一时思千义故净名疏云昔迦叶佛灭度之后有一女人发心修塔有三十二人助成今则同生忉利梵语忉利此翻三十三此天住须弥山顶顶有四峰一峰八天成三十二中间善法堂帝释所居为主俱舍明帝释身长一里具三十二相寿则人间一百年为彼天一日一夜如是三万六千年为一岁如是满千岁正法念经云憍尸迦有九十九那由佗天女以为眷属恭敬围绕供养帝释如一女人供给丈夫西域记云佛下忉利帝释作七宝金阶在佛左边执七宝盖侍佛而下十地经云第三地菩萨多作忉利天王法华句云帝释得首楞严三昧过贤劫作佛号曰无著。

　　大辩天神最胜经云大辩才天女依高山顶住葺茆为室结草为衣又偈云或居山岩深险处或在坎窟及河道或在大树诸丛林现为阎罗之长姊身着青色野蚕衣在处常翘于一足常以八臂自庄严各持弓箭刀槊斧长杵铁轮并罥索帝释诸天常供养皆共赞叹尽归依师子虎狼恒围绕牛羊鸡等亦相依振大铃铎出音声频陀山众皆闻响于一切时常护世亦护一切众生者疏中释此天示四种辩谓小辩无量辩双辩大辩此天随说一辩若二三四故名大辩又有乐说辩词辩义辩法辩四明记云四种辩拟于四教圆谈十界法法皆中故名大辩经称不可思量智慧功德成就大辩天此圆乘法无碍辩之称也此天专以智慧辩才流通圣教故经云是说法者我当益其乐说辩才是也。

　　功德天神梵语室利摩诃提毗耶最胜经译为吉祥天女此经翻名功德天全称美号则曰第一威德(言其体德也)成就众事(示其力用也)大功德天论其住处则曰于此北方毗沙门天王有城名阿尼曼陀其城有园名功德华光于中有最胜园名曰金幢七宝极妙即我住处最胜经云城名有财新记谓二经是华梵互出陀罗尼杂集云作功德天像长一肘一尺三寸五分当用薰陆沉水香和彩色不得用皮胶其身端正颜色赤白璎珞环钏天衣宝冠左手持如意珠右手施无畏坐宝台上左边画梵摩天手执宝镜右边画帝释天女散华供养天女背后作七宝山于上出五色云云上有六牙白象鼻卷码瑙瓶瓶中倾出种种宝物又于后画百宝华华上列千叶宝盖盖上有自然天乐散华供养底下右边画一咒师手执香炉胡跪供养作此像当用正月三月七月依此则尊天欢喜大论云昔有一人事奉此天经十三年感天赐与德瓶瓶中涌诸珍宝此人忽生憍慢以足蹈瓶其瓶即破宝物皆失四明记曰若为自己受五欲乐悕望财宝即轮回业众圣所呵尊天宁护今为己佗成菩提道其所克获非生死因。

　　坚牢地神疏云上来诸天或住善权方便道为众生之法父此天住善实智度道为众生之法母如阴阳覆载卉木智度养育出生众善亦然也智度无改变故义曰坚牢能荷能生名地德力自在曰神诸天传云地神乃是总号安住不动故名曰地坚牢乃是别名拣非佗故诸经要集引嘉祥师云坚牢者理体不可毁坏犹如金刚无能破者地是依持出生为义智用造化不测名之曰神此天乃天女之相华卉林木一时竞秀地天合掌欢喜诸仙采持华果供养此天专主地味资益说听此经之人在经可见。

　　散脂鬼神最胜经号僧慎尔耶药叉大将经中译为正了知此经题曰散脂大将经中具释其义乃云我知一切法了一切法等摩耶经云散脂修摩罗神是北方毗沙门天王下辅臣陀罗尼杂集云鬼子母有三子长名唯奢文次名散脂大将小名摩尼䟦陀疏云应言散脂修摩此翻为密谓名密行密智密理密此四密义具见经中非深位大权安称斯号此神乃北方天王下将东方神名乐欲南方名檀帝西方名善现此四大将各有五百眷属管领二十八部护持流通正教也。

　　二十八部不空所译孔雀经云复有二十八药叉大将能于十方世界覆护一切众生为除衰患之事疏云孔雀经说一方有四部六方则二十四部四维各一部合二十八也又有说云一方有五部谓地水火风空四方则二十部足四王所领八部为二十八巡游世间赏善罚恶皆为散脂所管也。

　　摩醯首罗华严音义云摩醯湿筏罗此翻大自在灌顶经翻为威灵帝华严号色究竟天法华曰阿迦尼吒此天是十地菩萨大权垂迹见华严经大论立三种天主首罗为三界尊极之主妙乐云色究竟天寿一万六千劫身长一万六千逾缮那辅行云大自在天居色界之顶三目八臂骑白牛执白拂有大威力能倾覆世界举世尊以为化本华严合论云摩醯首罗一念能知大千世界雨滴之数诸天传云今古画像作菩萨相三目八臂执拂持铃杵并尺结印合掌更有摩醯首罗药叉下文简之。

　　金刚密迹金刚刊定记云梵语䟦折罗新云缚左罗此翻金刚宝此力士手执此宝以立嘉名故观音义疏释执金刚神云金刚非八部数手执此宝护持佛法或言在欲色天中教化诸天即大权神也宝积经中密迹力士广说如来三密不思议法门故名为密经音义云案梵本都无迹义当以示迹为神故云迹也亦是知佛三密之迹故云密迹诸天记云金刚露袒其身怒目开口遍体赤色头上有髻手中执杵双足跣立威楞勇健难可比况太平广记曰婺州开元寺有二金刚神异鸟雀不敢污疾病者祈祷即差开元中洲判司于寺楼上宴会众人谏之司曰金刚土木耳遂以酒肉纳其口须臾云昏雷电酒肉飞飏众皆惊走其判司曳出楼外数十丈一震而死江西公安有二圣院盖佛殿塑二金刚最为灵迹故院名因以显称院无寸土云水要冲皆是二圣打供建炎中金人犯其院人传其灵乃以铁索拽之力士忽发声大吼兵众惊倒而散院像至今犹存蜀僧往返皆经过焉事见诸天传。

　　摩尼䟦陀此神乃鬼子母第三子见上散脂大将下注大经云菩萨初生之时摩尼䟦陀鬼神大将执持幡盖震动无量世界经又云尔时毗沙门天告大将摩尼䟦陀言如来今欲诣彼冢间卿可速往平治扫洒安师子座妙华庄严等疏云摩尼䟦陀此翻威伏行谓此神依佛威神行于世间匡护佛法也。

　　鬼子母及五百鬼子毗奈那杂事云昔王舍城有二药叉一曰婆多一曰半遮罗婆多生女曰欢喜遮罗生男曰半支迦二人父母先曾指腹为亲支迦即娶欢喜为妻始过三日欢喜言我欲食王城男女夫止之不从续生五百子最小曰爱儿五百成立母恃之遂窃食人子众不知所因卜师云是药叉所作虽祭之亦不免时有一神示梦云是欢喜药叉作祟当往告佛众言彼是恶贼何名欢喜因此遂呼为诃梨帝喃众往白佛佛乞食次但见爱儿即以钵覆之母归失子颠狂遍界寻觅不见多闻天言汝若归佛即得见也遂往白佛佛言汝有几子答有五百佛言五百失一如是苦恼况佗一子乎母曰乞诲于我佛即为受三归五戒母又白言我等今何食耶佛言我敕诸弟子每日食次施众生食并于行末设食一盘呼汝名供之佛又付嘱应护僧尼等大藏又有鬼子母经一卷云母有千子皆为鬼王统领万鬼五百在天娆于诸天五百在世娆于人民或称山林地神等母从佛受戒得须陀洹果自言天上人间无子息者我当与之诃利帝母真言法画鬼母形当作天女身真金色着天衣头冠璎珞坐宝台上垂双足于足两边画二子傍立于二膝上各坐一子怀中又抱一子右手执吉祥果。

　　阿耨达龙王须弥藏经云阿耨达为一切马龙王法华句云阿那婆达多此翻无热池此龙从池彰名也长阿含云雪山顶有池名阿耨达中有五柱堂龙处其中阎浮诸龙皆有三患一热风热砂着身烧皮彻髓为苦二恶风吹坏宫殿失宝饰衣物为苦三诸龙娱乐时金翅入宫抟食龙子此池无此三患若鸟起心欲往即便命终故名无热恼池准华严合论又翻为清凉池。

　　娑竭罗龙王或云娑伽罗娑揭多此翻咸海乃须弥山外第八重海也法华句云娑伽罗龙从所居海受名旧云因国得名本住智度大海迹处沧溟也诸经要集云婆伽罗是蛇龙王乃其本类余皆傍类也然此龙宫乃藏过去七佛所说经书昔龙树于佛法起慢此龙悯之接入龙宫开七宝函示以方等深经龙树受读经九十日犹不尽签题自言所读已十倍过阎浮提其华严经即尔时大士鼻端嗅出传于世事见龙树传在大藏昼字函。

　　受持读诵讲说之者法华句明五种法师一受持二读三诵四解说五书写无著菩萨金刚论云受者受文字持者持义理大论明六种法师信力故受念力故持看文为读不忘为诵宣传为说圣人经书难解须解释之受持是意业读诵讲说是口业书写是身业法是轨则师乃训匠法不自弘通之在人五种通经皆称师也。

　　多诸疾疫说文曰疫民皆疾也又疫役也鬼行病气役役不住也吕氏春秋注前岁一日击鼓驱疫疠之鬼谓之逐除亦曰傩论语疏曰傩逐疫鬼也为阴阳之气不节疫鬼随而作祸故天子使方相士黄金为目熊皮为帽口作傩傩之声以驱疫鬼一年三遍为之礼纬日高阳有三子生而凶去为疫鬼二居江水中为虐一居人宫室区隅中善惊小儿于是以正月十二月命祀官时傩以索室中而驱疫鬼也傩诺何切。

　　彗星现怪汉书天文志曰枪欃棓彗异状其殃一也必有破国乱君为旱凶饥暴疾汉书音义云妖星曰孛星彗星长星亦曰欃枪尔雅曰彗星欃枪郭璞注曰亦谓之孛言其形孛孛似扫彗也名义云又类散麻故名麻彗大经云譬如黑月彗星夜现暂出还没众生见已生不祥想正法念经云彗星是百丈修罗夜叉部众欲害众生口中吐气现光。

　　流星崩落星说曰绝迹而去曰奔星光迹相连曰流星又自上而降曰流星自下而升曰飞星尔雅曰奔星为彴约郭璞注曰流星也译梵要略谓沸星即流星也唐开元五月二十九夜有大流星如瓮亦如盆大者贯北斗而落小者随之无数天星尽摇至晓乃止于是襄王崩至十月吐番入陇右掠杀无数。

　　五星诸宿仁王经示金星火星水星风星等谓之五镇大星各各变现此为国中第二灾厄七曜图曰东方木精岁星南方火精荧惑星西方金精太白星北方水精辰星中央土精镇星北辰一名天关一名北极即紫微天座也孟康注汉书天文志曰五星之精散为六十四变志记不尽。

　　两日并现仁王经列七种可畏之灾第一灾云日月失度时节反逆或赤日出黑日出二三四五日出或日蚀无光或日轮一重二三四五重轮现等如是灾变应讲般若以禳之淮南子云帝尧之时十日并出焦谷稼杀草木民无所食尧乃使羿射之九日俱下万民皆喜置尧为天子樝庵或对曰晋慜帝建兴二年日轮坠地又见三日相承自西而东行河洛记曰隋时李密作乱夫行妇寡父出子孤百川沸腾十日并出。

　　日月薄食有经本作博字非也谷响钞云经史皆作食说文作蚀今取蚀字为正释名曰日月亏曰蚀稍稍侵亏如虫食草木叶也前汉天文志曰日月薄食张注曰日月无光曰薄韦昭曰气往迫之曰薄亏缺曰食京房易传曰日月赤黄为薄或曰不交而食曰薄博物志曰麒麟𩰖而日月蚀鲸鱼死而彗星出楞严云恶业众生同分妄见遂见日月薄蚀涅槃疏云世有六月一蚀者书云正由运行相过六月一周阴阳相御故有此蚀经云修罗所为又阴阳推步云罗睺计都犯于日月故有蚀之三德指归释云故左传昭公二十一年七月朔日有蚀之公问于梓槙曰祸福何为对曰二至二公(夏至冬至春分秋分)日有蚀之不为灾日月之行也分同道也至相过也其佗则为灾今云阴阳相御则是二分同道也又杜预准历家之说谓日光以望时遥夺月光故月蚀日月同会月奄日故日蚀蚀有上下行有高下日光轮存而中蚀者相奄密故日光溢出皆既者正相当而相奄间疏也案白虎通日蚀当鸣鼓于社攻之以阳责阴也或曰月蚀何如曰当鸣钟可也。

　　白黑恶虹数数出现元命包曰阴阳交为虹霓虹霓者阴阳之精雄曰虹雌曰霓通占曰阴阳之气和则为雨怒则为风雷妖气击作散为虹霓尔雅曰螮蝀谓之雩螮蝀虹也霓为挈贰注曰霓雌虹也见离骚挈贰其别名也见尸子尔雅音义曰双出鲜盛者为雄雄曰虹暗昧者为雌雌曰霓霓亦作霓月令曰阴阳不和婚姻失序即生此气演孔图曰霓者斗之精斗失度则投霓此以星散为虹霓也李林甫云清明之后十日虹始现此七十二候中一候也孟子曰若大旱之望云霓赵注曰雨则霓现故大旱而思见之春秋潜潭巴云五色迭至照于宫殿主有兵革之事杂兵书云日晕有白虹贯内出外者从所止处战胜搜神记曰庐陵巴丘陈济作州吏其妻秦氏独在家常有一人着绛袍彩色炫耀相期于山涧间不觉相感秦后有娠生子如人而多肉济还家秦惧之纳儿盆中济止之时辄风雨邻人见虹下其庭把儿而去太平广记曰后魏明帝六月居首阳山忽见晚虹下饮溪水良久化为一女子帝见其少貌异常问之答言我天女也帝欲迫幸之其色甚难教令左右拥抱之出声如钟磬忽化为虹而上天。

　　大地震动发大音声周礼曰阳伏而不能出阴迫而不能升则有地震佛泥洹经云有三因缘则地动一为地倚水上水倚于风风倚于空大风起则水扰水扰则地动二为得道沙门及神妙天现感应故三我作佛时前后已动华严合论明地动有四事一大众得道二智人出现三世间灾变四得道欢喜太平广记曰后汉有张衡造地震仪以铜铸之圆径八尺盖合隆起形如酒樽中有都柱傍行八道施关发机外八龙头各衔铜丸下有蟾蜍张口承之其机隐在樽内如东方地震则东龙丸落佗皆仿此一日一龙发机而地不动人咸怪其无验经数日而陇西奏地震与机发丸落时同人始服其所作之妙。

　　暴风恶雨无日不有尔雅曰焚轮谓之颓注曰暴风从上下扶摇谓之猋注曰㬥风从下上日出而风为㬥注曰诗云终风且㬥㬥雨谓之涷注曰今江东呼夏月㬥雨为冻雨离骚云令飘风兮先驱使涷雨兮洒尘是也。

　　谷米勇贵饥馑冻饿尔雅曰谷不熟为饥注曰五谷不成也蔬不熟为馑注曰凡草菜可食者通名为蔬果不熟为荒注曰果木子也仍饥为荐注曰连岁不熟也左传曰今又荐饥是也谷梁传曰一谷不升曰歉二谷不升曰饥三谷不升曰馑四谷不升曰康五谷不升曰荒续仙传曰三川饥饿有青衣童子曰世人厌弃五谷地司收其神矣可相率祈谢谷父蚕母当致丰穰述异记曰汉宣帝时江淮饥馑天雨谷三日秦魏之地失谷二千顷请观音疏云远圣不闻道为饥近则为饱无正慧为饥无助道为馑。

　　怨贼侵掠索隐记案史记掠字力尚切谓夺取也又字书曰抄掠音略今准玉篇亦通二音掠谓劫略强取财物也。

　　如诸梵天说出欲论此下明三种论即天竺国外典也出欲论者四韦陀论也摩蹬伽经云初人名梵天造一韦陀次白净仙变一为四谓赞诵祭祀歌咏禳灾也次弗沙鹦鹉善导等渐渐增至千二百六种韦陀皆明梵事出离欲染故云梵天说出欲论也。

　　释提桓因种种善论即天竺毗伽罗论也亦曰记论婆尼尼造明种种经书世间文字之本典籍之声莫不宣通四辨诃责世法赞叹出家虽是外论而无邪法也。

　　五通之人神仙之论佛有六通谓天眼天耳佗心宿命如意漏尽也今天竺神仙缺于漏尽故云五通以彼所修暂得长寿报尽还漏落三界故也其论即是僧佉卫世师勒沙婆三论也僧佉此翻数论说诸法从数起故乃劫初黄头仙所造也卫世师此翻胜论谓诸论中胜故其鸺鸦外道所造勒沙婆此云苦行论以未知出世时节但以名詺所造论也。

　　令心恬静庄子曰右之治道者以恬养知(音智)生而无以知为也谓之以知养恬知与恬交相养而和理出其性疏曰恬由于知所以能静知资于静所以获真知与恬交相养也则自然之理出和天性。

　　齿白无垢如莲华根尔雅曰荷芙渠注别名芙蓉江东呼荷其茎茄其叶蕸其本蔤注茎下白蒻在泥中者其华菡萏其实莲注莲谓房也其根藕其中的注莲中子也的中薏注中心苦也。

　　智渊无边法水具足大经云其智渊深犹如大海管子曰水出而不流曰渊文选曰深乎重渊注曰重渊者海也。

　　足下平满千辐相现分别功德论云佛身金刚无有诸漏行时其足离地四寸千辐相文现之于地足下诸虫七日安稳若其命终皆得生天西域记云摩竭陀国波吒厘城精舍中有一大石上有释迦所履双迹长一尺八寸广六寸俱有千辐轮辋十指华纹卍字鱼瓶宝剑之状昔如来北趣拘尸那城入灭回顾摩竭陀国蹈此石上曰吾留此迹示末世众生令见者生信灭罪后过百年有无优王匡护三宝迁都广邑睹此遗迹遂造宫城恒亲供养后诸国竞欲举归众莫能动又有外道凿破经宿还合续有设迦赏王毁坏佛法凿已纹彩如故即移弃殑伽河中寻复本处前后八遭毁灭竟莫能除至大唐玄奘三藏亲往天竺睹此灵迹图之归奏　太宗皇帝奉敕镌行今四明延庆犹重刊存焉。

　　足指网缦犹如鹅王玉篇缦莫旦切大文也大论云如来手足指缦网相如鹅王张指则现不张则不现有人言佛相不定随众生所好有不贵纤长网缦为水鸟相造事不便如着手衣如罽宾国弥隶力利菩萨手指网缦其父谓怪以刀割之如是不好佛则不现。

　　佛真法身犹如虚空应物现形如水中月大经明八大自在我第八如来遍一切处犹如虚空虚空之性不可得见如来亦尔实不可见以自在故令一切见妙玄云别圆感应水不上升月不下降一月一时普现众水诸佛不来众生不往慈善根力见如此事垂裕记云月必依空空喻法身月喻报身影喻应身水喻四机。

　　譬如宝树出生珍宝此段经文设三种譬以显妙典出生一切一宝树二清水三箧器疏记不释唯护国师分对三观究其所以亦罔知事实今亦不取所谓宝树者贤愚经云有一太子入海采宝不觉粮尽偶一树神告言此树若祈之令人即得饮食衣服金银珍宝等太子祈之果得饮食珍宝而免难焉。

　　譬如箧器悉在于手大悲经云若欲种种宝藏者当求菩萨宝箧手古有赞云宝箧还将宝手持指人伏藏遣人知久埋白玉侵尘点乍掘清光出地基鹦鹉杯中含玉蕊珊瑚枝上缀金枝不因菩萨相提援富贵骄奢未有期古今注云箧藤竹所作因魏武帝以军中用之藏衣服轻便遂作五色箧篇韵谓箧即箱笥也。

　　四王闻已心生悲喜涕戾横流下善集王于宝冥所闻法亦涕泪横流梁智者曰我有数行泪不落十余年今日为君尽并洒西风前今疑四王与善集王皆勇猛丈夫何以闻法而有悲喜涕泪之状耶曰此义文句已释盖闻法感激喜极故悲悲昔不闻喜今得闻悲佗不闻喜自得闻既悲互喜不觉横坠也涕音体横交横也。

　　卧具医药四分律云卧具谓衾被之类章服仪云比丘三衣亦称卧具事钞云报命支持勿过于药药名乃通要有四种一者时药四分云有五种蒲阇尼此云正食谓麨饭干饮鱼肉也五种佉阇尼此云不正食谓枝叶华果细末磨食此局从日至午得食也二者非时药僧祇云一切豆谷麦煮之头不卓破之汁得饮明了论云炒米令焦黑饮药投中酿以为浆亦名非时四分云八种浆谓梨酸枣甘蔗蕤果蒲萄舍楼伽等摩德伽论云要须漉除滓澄清如水若有浊汁与时食杂若咽咽饮犯波逸提此通从旦至二更得食也三者七日药四分云酪油生酥蜜石蜜等五种世人所识当食当药摩德伽论云糖浆亦得七日受四分云舍利弗风病医教服五种脂熊罴猪驴鱼等也僧祇云此药清净无时食气一时受七日服四者尽形药僧祇云胡椒荜茇呵梨勒等此药无时食气顿受病比丘终身服之四分云不任为食者一切咸苦辛甘等名尽形药或曰斋罢啜茶属于何药曰既苦又无食气即尽形药也。

　　如来应供正遍如等大经谓应供者一切人天应以种种香华璎珞等而供养之准此则应字平呼昔慈恩亦音平声训当谓当受人供养故若如天台所释则曰良福田名应供义当去呼也然此十号乃十方三世诸佛之通名大经广释分为十一句其世尊是总结前十若大论中则合无上士调御丈夫为一号并世尊则为十经论不同各有意义但随人乐欲读之无不可者法华句云无虚妄名如来良福田名应供知法界名正遍知具三明名明行足不还来名善逝知众生国土名世间解无与等名无上士调佗心名调御丈夫为众生眼名天人师知三聚名佛具兹十号名世尊此解应身十号也若论法身十号文在辅行二上。

　　金银妙宗钞云胡言生像此翻金银善见律翻为生色似色似即像也谓金则生为黄色银则染似于金故云生像然则生像乃此方之言何谓胡耶曰五天之北胡地言音有涉汉者故言生像胡人重译又却入汉故存胡音大论云金出砂中晋书鄱阳乐安出黄金凿土十余丈披砂得之大者如豆小如粟米本草云金生处极多高丽扶南亦有之古称金为黄金银为白金铜为赤金说文曰金有五德黄金为长久埋不生衣百炼不轻从革不违西方之行生于土中尔雅曰白金谓之银其美者谓之镣物类相感志曰金精在地千年则昼夜游行光彩耀爚化为黄龙。

　　七宝然经论所列七宝存没不定盖随俗宜乐不同是故佛说有异佛地论以金银琉璃水精砗磲码瑙赤真珠为七宝法华以金银玻璃砗磲码瑙玫瑰琉璃珠为七宝观经疏以金银琉璃玻璃珊瑚码瑙砗磲为七宝辅行以金银琉璃砗璃码瑙珊瑚琥珀为七宝此中经文以金银真珠琉璃珊瑚琥珀璧玉珂具为七宝或曰古人不贵难得之货使民不为盗何故佛经频举七宝耶曰佛顺物机以宝济世维摩所谓先以欲钓牵后令入佛道是也况乎诸经所说七宝庄严而无非一性本具也。

　　真珠大论云真珠生鱼腹中竹中蛇脑中今蚌珠专得真珠之名佛地论云赤珠者赤虫所出或珠体赤名赤真珠尔雅曰西方之美者有霍山之珠玉郭仪恭广志曰有珠名夜光其至圆者置地终日不停魏略云大秦国出明珠夜光珠白珠后魏书云河钓羌国出金珠华阳国志曰博南县有光珠穴出光珠神异经云西北荒中有金阙有明月珠径二尺光照二千里汉书云珠是蚌之阴精遇夜则美丽故妇人以为饰能御火灾故世以为宝孟尝君为合浦太守先时二千石贪污珠悉逃去及孟尝君至为守廉洁一年之内珠悉还浦自虎通曰德至深渊则海出明珠。

　　琉璃霅川弥陀疏云琉字书无出正体作琉经音义云或加吠字或加毗字或言毗头梨从山为名乃远山宝也远山即须弥山也盖此山南边是青琉璃宝一切宝皆不可坏亦非烟焰所能镕铸唯鬼神有通力者能破坏之又言金翅鸟卵壳即琉璃鬼神得之出卖与人孤山弥陀疏云琉璃此言不远山以西域有山去波罗奈国不远山出此宝故以名之然则二疏指山不同未知孰是。

　　珊瑚珊思安切洽闻记曰𫂅苏国海去都城二千里有飞桥度海而西至且兰国且兰积石南有大海海中生珊瑚于水底大船载铁网沈海中初生时似菌经一年挺出网目间变作黄色枝格交错小者三尺大者丈余三年色青以铁钞发其根舶人绞车举网而出之故名其所为珊瑚洲若久而不采即蠹朽矣述异记云郁林郡有珊瑚市海贾市珊瑚处也珊瑚碧色生海底一株数十枝枝间无叶汉元封二年郡献珊瑚妇人帝命植于殿前谓之女珊瑚忽柯叶茂盛至灵帝时树死咸以为汉室将哀之兆也西都杂记曰汉宫积草池中有珊瑚树高一丈二尺一本三柯上有四百六十三条是南越王赵佗所献号为烽火树至夜光彩常欲然晋书曰石崇与王恺奢靡相尚武帝每助恺以珊瑚树赐之高二尺恺以示崇崇以铁如意击碎之恺惋惜崇曰不足多恨乃命左右取六七株三四尺者至恺恍然自失矣。

　　琥珀梵语阿湿摩揭婆此翻琥珀汉书谓罽宾国有琥珀山海经曰黄帝杀蚩尤弃其桎梏变为枫木脂入地千年化为琥珀博物志曰松脂入地一千年化为伏苓伏苓一千年化为琥珀一名红珠广志曰琥珀生地中其上及旁不生草木深者八九尺大如斛削去皮中是琥珀有汁初如桃胶凝坚及成其方人用以为密若据名义则曰出琥珀处无松今南海古逻国为珍也此说未详唐李峤诗曰曾为老伏苓本是寒松液蚊蚋落其中千年犹可觌余顷见琥珀中有蚊蚋数枚凝结在内信峤诗不诬也见湘山野录。

　　璧玉尔雅曰璧大六寸谓之宣注曰汉书所云瑄玉是也肉倍好谓之璧注曰肉边好孔王者祭天以用之周礼谓苍璧礼天也说文曰玉字与王字同义别字本无点后人加之京兆记曰蓝田出美玉如蓝故曰蓝玉礼记子贡问于孔子曰敢问君子宝玉而贱碈何也子曰夫玉者君子比德焉温润而泽仁也缜密以栗智也廉而不刿义也垂之如坠礼也叩之其声清越以长乐也瑕不掩瑜瑜不掩瑕忠也孚尹旁达信也气如白虹天也称神见于山川地也圭璋特达德也天下莫不贵者道也。

　　珂贝贝博盖切珂之异名也说文曰贝海介虫也岭表录异曰紫具即是砑螺儋振夷藜海畔采以为货尔雅曰居陆名𧷼在水名蜬象形古者货贝而宝龟玉篇曰大贝如砗磲肉如科斗但有头尾。

　　尔时当说如是章句说文曰乐歌竟为一章故字从音从十谓从一至十声数之终也今经言章句者章谓章段句谓句逗凡诸神咒语是秘密不容诠辨译师立定程式注以句数乃防后世传写遗失之患也世人缮写经卷至于咒词或单写者非也。

　　咒音佉丘加切祢奴礼切哆丁可切㖃呼豆切隶即计切簸必个切醯呼鸡切簁所倚切悕香衣切阿字入声[口*佗]透河切㝹奴构切。

　　等行众生及中善根四明记云等行谓具行诸行及中善根谓行一行也准此所解行字当平声呼之。

　　受持八戒案八关斋戒经于五戒上加不着华香衣不观听妓乐不坐高广床此八是戒不过中食是斋妙宗解云初开香衣及不上高广床以为八戒则斋在八外次合香衣及床为七不过中食为八则斋在八内法无增减数有开合阿含云床陛下足高尺六非高也阔四尺非广也长八尺非大也若过此量名为破戒或问既不着华香衣着何服耶答婆沙云着常所用衣处胎经云八关斋戒者关禁众生八罪也四明记云八斋戒即在家人一日一夜戒也韩康伯注周易曰洗心曰斋防患曰戒。

　　阿兰若处或云阿练若练居练儿皆梵音奢切不同也中阿含翻为寂静处或翻无诤或翻闲静处经音义云阿言无也练若有二义一言声谓无人声及无鼓噪等声也二言斫谓无斫伐喧𠆴声也大论云兰若远离之处最近二里能远益善律谓去村五百弓即二里也十二头陀经云佛言阿兰若处十方诸佛皆共赞叹无量功德皆由此生婆沙论云阿兰若比丘具足五十法力堪止住不然且须寻师访道何纵倨傲。

　　若僧坊字林曰僧坊者僧之别屋也韵林曰坊区也谓区院也苏鹗演义曰坊方也方以类聚居者必求其类今僧类以居之也。

　　若钱四分律云西域之钱有铜钱铅锡金银等钱其形亦不同方圆长短亦异字亦随时随处十诵律云盗五钱者得重罪管子曰汤七年旱禹五年水汤以庄山禹以历山之金并铸钱以救人困至周太公立九府圆法始名以钱钱圆函方轻重以铢起于禹汤后魏高谦之以为尧遭大水铸钱前汉食货志曰太公为周立九府圆法注曰周掌财之宦有九府第五名泉府利于刀注曰名钱为刀以其利于民也流于泉注曰流行如泉也布于布注曰布于民间也周语曰周景王时患钱轻更铸大钱注曰径一寸二分重十二铢文曰宝货以劝农赡不足也通典曰王莽改革汉钱百姓皆不便之华阳国志曰公孙述废铜钱置铁钱百姓货卖不行钱神论曰黄金为父白银为母铅为长男锡为适妇天性刚坚须火始终体圆应天孔方效地。

　　若牛羊酉阳杂俎曰唐奘三藏至西域大雪山岭下见村人养羊大如驴异物志曰月氏国有大羊稍以供宾古者三牲谓牛羊豕祭礼曰凡祭宗庙之礼牛曰一元大武豕曰刚鬣羊曰柔毛崔豹古今注曰羊一名髯须主簿。

　　其名曰宝胜如来等此下经文列一十七佛菩萨号疏记不释准玄义判为法性当体受称故彼文曰法性可尊可贵名法性为金法性寂而常照名光大悲能多利益名明菩萨入此三字法门从法为名即有金光明菩萨等佛究竟此法门即有金𦦨光明如来等。

　　若山泽空处广韵泽陂泽也释名曰山下有水曰泽兖州人以泽为掌言水停处如掌也。

　　常作宿卫谓止宿卫护也王弼注易曰卫者护也广韵卫者加也国朝所立侍卫马军侍卫步军是也。

　　而此大地深十六万八千由旬从金刚际至海地上楼炭经云阎浮提地深二十亿万里下有金粟亦二十亿万里下有金刚亦二十亿万里下有水际八十亿万里下有大风深五百二十亿万里护国记云从金刚际者水结成金地极则有金刚际也。

　　增长寿命色力辩安此弘经者感得现在五种胜果也一期受报连持不断曰寿颜色鲜白曰色勇猛精进曰力乐说无碍曰辩六根调适曰安大经纯陀献佛最后供获得五果𦦨口经中由施食故获得五果并同此五。

　　应心适意应字去呼如云应念即得也广韵适从也亦乐也老子曰不言而自应不召而自来即应心适意之谓。

　　阎浮提地纵广七千由旬纵足容切韩诗外传曰南北曰纵东西曰横周礼曰九州之地广轮之数注曰轮纵也广横也长阿含云南州地形南狭北广纵广七千由旬人面上广下狭像地形也俱舍颂云于中大洲相南赡部如车三边各二千南边有三半解曰谓东西北各二千由旬南唯三由旬半也以此计数则有六千三百由旬半也此经言七千由旬约大数而举也。

　　树木林苑篇韵谓凡木之总名曰树说文曰平土有丛木者曰林养禽兽园曰苑如佛经言鹿苑是也。

　　河池井泉淮南子曰伯益作井注曰益佐舜初作井世本曰黄帝正名百物始穿井释名曰井清也泉之清洁者辅行云井字应中心着点四边象栏中点象瓶像形字也。

　　一四句偈乃至一句增一集云随取经中要偈之四句如四谛之流是也今谓但是诠合实义至于一句与一部等金刚事苑云古德论四句有文句义句文句则四句成全偈如华严有若干偈两句成半偈如涅槃雪山童子求半偈义句则或说一切法空为半偈更说一切法不空方为全偈如法华玄义十妙前五说自行为半如意珠后五更说化佗方为全如意珠即其类也一句已多强分全半大经云如来演说一偈经无量劫义亦不尽如来尔时都不生念我说彼听但随世俗说四句偈一切法性亦无有说以自在故如来演说。

　　心常坚固深信三宝常住真心无能沮坏故曰坚固圆常正信故曰深信三宝有三种一者住持刻像图形佛也贝多黄卷法也剃发染衣僧也二者别相佛即法报应化也法即教理智断也僧即三乘阶次也三者同体佛是真如觉了法是全体轨持僧是事理和合故大经云佛即是法法即是众。

　　欲界六天乃至宫殿之中有七天女六欲天者一四王二忉利三夜摩四兜率五化乐六佗化自在六天宫殿之中各有天女之多今且以忉利帝释示之者立世毗昙云帝释住处四边宝楼总一百所一一楼中有七天女一一天女有七采女宝楼之内有万七千房一一房内有七天女一一天女采女亦七并是帝释正妃妃及采女合有三十九亿五万九千二百起世经云帝释受欲乐时根到相触但出风气。

　　国邑城郭吴越春秋曰鲧筑城以卫君造郭以守民记以为城郭之始管子曰内谓之城外谓之郭孟子曰五里之城七里之郭风俗通曰城之为言宬郭之为言廓谓宽廓宬受也。

　　唯然世尊唯然二字义当两句唯以水切应声也若论唯与诺以礼言之诺则应声之慢唯是应声之恭故礼记曰父召无诺先生召无诺唯而起注曰唯词也恭于诺也若孔子应阳货子贡曰诺若与尊上者言则唯而不诺如曾子之应孔子是也然者玉篇训应声犹曰是也若以礼言之是应平交之词此如孔子应子贡孟子应曹交是也。

　　正解正观疏云正解能显体体显名正观四明记曰观达根本无明故云正观准此观字当平声呼。

　　南无归敬仪云那谟正言般淡唐言我礼亦云归礼又翻度我谓众生没溺爱河念伊拯济而得出离也善见律翻为归命悲华经云南无者决定诸佛世尊名号音声也法华句云调达临终称南无未称佛字便堕地狱佛记其从地狱出作辟支佛号曰南无。

　　正论品疏云正名为圣圣有二种一世圣二出世圣论名核实核事理之实此品是先王旧法世世相传先王传力尊相王王传信相太子即先王之法言也王行此法阴阳以之调日月以之顺百谷以之丰万民以之乐社稷以之安治化以之美此之世善本金光明流出即先王至德要道也文心雕龙曰论者伦也伦理无爽使圣意不坠也广雅曰论道也说文曰论义也。

　　其王有子名曰信相不久当受灌顶之位华严第三十九云转轮圣王所生太子身相具足王令太子坐白象宝妙金之座张大网幔建大法幢然香散华奏诸音乐取四大海水置金瓶内王执此瓶灌太子顶是时即名受王职位即能具足行十善道名转轮王。

　　告其太子信相韩诗外传云五帝宦天下三王家天下家以传子官以传贤故自唐虞已上经传无太子称号夏殷之主虽则传嗣其文略矣至周始见文王世子之制白虎通曰何以知天子之子称世子春秋传曰王世子会于首止是也何以知天子之子称太子尚书曰太子发升于舟是也或云诸侯之子称太子则春秋传云晋有太子申生郑有太子华齐有太子光由是观之周制太子世子亦不定也汉制天子嫡嗣称皇太子诸侯王之嫡称世子。

　　未曾一念以非法行行字平呼谓未曾一念之间行于非法也如孝经曰非先王之法言不敢言非先王之法服不敢服。

　　诸王和合集金刚山准长阿含明四大神洲地心即须弥山山外有八山九海围绕其八山除铁围山是铁所成余七体是金成总谓之七金山故俱舍颂云前七金所成是也七山者一持双山二持轴山担木山善见山马耳山障碍山持地山此云集金刚山者通指前七山也普门品谓堕落金刚山亦是此耳。

　　当为我断断字去声篇韵谓决断也若作上声绝也非经意。

　　王领国土故称人王上王子去声谓霸王也韩康伯注易曰王盛也盛德之至天下也谥法曰德象天地称帝仁义所生称王白虎通曰王者往也天下所归往也董仲舒曰古之造字三画而连其中谓之王三画者天地人也连其中通其道也取其三才而参通之。

　　以天护故复称天子索隐记曰佛经释天子名此文最显而不出三义一处胎天护二生已天护三天与己德在经可见易纬曰天子者继天治物改政一统各得其宜父天母地以养人至尊之号也援神契曰天覆地载故曰天子说文曰古者神圣母感天而生子故曰天子孔子作春秋则以天子而称天王所谓天王狩于河阳是也楞严疏云昔周室衰微吴楚之君皆僭王号仲尼正名称周天子曰天王以别之。

　　各以己德分与是人故称天子最胜经云三十三天主分力助人王护国记云分字平声呼。

　　半名人王亦名执乐半对亦说半名人王半名执乐也乐逆觉切疏曰王执礼乐使天下和平五日一风十日一雨谁不归德故执乐名王汉书礼乐志曰六经之道同归而礼乐之用为急治邦者斯须亡礼则暴嫚入为国者一朝失礼则荒及人函天地阴阳之气气有喜怒哀乐之情圣人故象天地而制礼乐所以通神明立人伦也孝经曰导之以礼乐民用和穆。

　　罗杀魁脍能遮诸恶大经云罗刹妇女随所生子而啖之啖子既尽次啖其夫别行义疏云罗刹是食人鬼人死若臭能以咒养之令鲜即毗沙门天所领之鬼也疏云魁脍名典军遮制恶鬼之人也鬼畏典军不敢乱行也新记云魁帅也首也脍者细切肉也王有势力犹如罗刹魁帅之首细切肉人令一切人不敢为非然此二句经文乃是以劣况胜文隐难见应以上亦名二字贯于罗刹之上义则显著矣。

　　亦名父母教诲修善萨遮尼乾子经云王者民之父母看民如赤子回干就湿不待其言疏云王既制礼作乐谁不归德故父母名之为王诗曰恺悌君子民之父母注曰言君之有和乐简易之德则其下尊子如父亲之如母也左传曰视民如子。

　　钱财珍宝共相劫夺说文曰人欲去以力胁止曰劫索隐记云多金宝处必有盗贼孟子曰宝珠玉者殃必及身。

　　譬如狂象蹋莲华池大经云譬如醉象狂逸暴恶多杀有调象师以大铁钩钩擉其顶即时调顺一切众生亦尔三毒醉故造恶诸菩萨等以闻法钩擉之即时调伏擉敕角切刺也。

　　屡降恶雨屡良遇切尚书曰屡省乃成孔注曰屡数也前汉书曰成帝建始三年三辅霖雨三十余日郡国十九凡杀四千余人坏官寺民舍八万四千余所汉书天文志曰迅雷风妖怪云变气政失于此则变见于彼是以明君睹之饰身政事思其咎谢其愆则祸除而福至矣。

　　五谷果实下鬼神品云百谷果实今并出之周易曰日月丽于天百谷草木丽于土高氏小史曰炎帝种五谷故谓之神农周书曰凡禾麦居东方黍居南方稻居中央粟居西方菽居北方周官曰太宰以九职任万民一曰三农生九谷郑注曰稷秫黍稻麻大小豆大小麦凡王之膳食用六谷郑注曰稻黍稷梁麦豆也杨泉物理论曰谷气胜元气其人肥而不寿养性之术常使谷气少则病不生矣梁者黍稷之总名稻者溉种之总名菽者众豆之总名三谷各二十种为六十蔬果之实助谷各二十凡为百谷诗曰播厥百谷者谷种众种之大名也范子计然曰五谷者万民之命国之重宝湘山野录曰真宗皇帝闻占城国稻耐旱遣使以珍宝求其种在处播之始植于后苑今世讹呼为今成非也。

　　由王暴虐虐鱼约切尚书曰商王受弗敬上天降灾下民沉湎冒色敢行暴虐罪人以族官人以世焚炙忠良刳剔孕妇注曰沉湎嗜酒冒乱女色敢行酷暴虐杀论语曰不教而杀谓之虐不戒视成谓之暴尔雅曰猎虐也注曰凌猎暴虐。

　　兄弟姊妹孤迸流离尔雅曰男子先生为兄后生为弟男子谓女子先生为姊后生为妹迸北诤切字书谓迸散也孟子曰父子不相见兄弟妻子离散。

　　所重大臣舍离薨亡白虎通曰薨奄也谓奄然亡也曲礼曰天子死曰崩诸侯死曰薨大夫死曰卒士死曰不禄庶人曰死尔雅曰崩薨无禄卒殂落殪死也注曰古者死亡尊卑同称故尚书尧曰殂落舜曰陟方乃死也。

　　象马车乘车齿牙切说文曰车舆轮之总名释名曰车古音居言行所以居人也若言车舍也言行者所处如舍也乘食证切周礼曰四马为乘乘载也古史曰黄帝作车引重致远自黄帝作车至于少昊驾牛禹时奚仲驾马及陶唐氏制为彤车乘白马有虞氏因彤车制鸾车夏后氏因鸾车制钩车奚仲驾牛建旐以别其君臣之制商曰钩车而制大辂至今国朝郊礼犹陈五辂。

　　故天降雹说文曰雹雨冰也字从雨包声左传曰凡雹皆冬之愆阳夏之伏阴注曰愆阳冬温也伏阴夏寒也圣人在上无雹虽有不为灾洪范五行传曰阴阳相胁而雹霰盛阴雨雪凝滞而冰寒阳气薄之不相入则转而为雹霰者阳胁阴也雹者阴胁阳也汉书武帝元封三年十二月雨雹如马头宣帝地节四年五月山阳济阴雨雹如鸡子深二尺五寸杀二千人蜚鸟皆死唐五行志乾符六年五月雨雹如鸟卵人君信谗杀戮无罪则雹毁瓦破车杀牛杀马神异记曰唐广明二年夏四月朔大风拔木雨雹如杯棬鸟兽尽死自后黄巾贼入东都陷西京天子入蜀诸夏骚荡沈存中笔谈曰熙宁中河州雨雹大者如鸡卵小如莲芡悉如人头耳目口鼻皆具次年王师平河州番戎授首者众。

　　懒惰懈怠怠音待尔雅曰懈者怠也怠者懒也释名曰懈者解也言骨节解缓也本行经云夫懈怠者众行之累在家懈怠衣食不供产业不举出家懈怠不能出离生死世出世间皆由精进而兴。

　　如法教诏诏诸曜切元命包曰天垂文象人行其事谓之教教之为言效也白虎通曰教者效也上为之下效之民有质朴不教不成字林诏告也尔雅诏导也释名诏照也人暗不见事理即有所犯以此示之使照然也。

　　好名善誉誉余恕切广韵称美曰誉毛诗传曰美扬谓之誉古诗曰美誉腾群听佳名骇众观。

　　善集品最胜经称善生王疏云此轮王善集六度以如意珠舍四大地即集檀度听宝冥说法即集智度从行为名也轮王乃有四种此当金轮王也以言舍四天下满中珍宝故地持经云初地菩萨作金轮王以十善化世在于劫初。

　　般涅槃后涅槃玄义云五天竺国五处语言不同东北中三方奢切少殊西北二方大异如言摩诃摩醯泥曰泥洹此则三方言如言洹隶槃那般涅槃那此则二方言如此间楚夏耳具依梵本应云摩诃般涅槃那此翻大灭度大即法身故此经云所言大者其性广博犹如虚空其性即法性法性即法身也灭即解脱解脱二种烦恼生死免斯因果患累即解脱也度即般若大论云信为能入度为能度此三字即是三德之异名也。

　　问诸大德毗柰耶云小下苾刍应于长宿处呼为大德增辉记云行满德高称为大德事始曰晋朝草堂寺有讲经庙臣大德千余人此土称大德之始也因话录云唐元和以来僧道多号大德偶得补署遂为头衔各因所业以冠之至有名文章大德者。

　　颇有比丘经音义云颇字本普歌切今借为普我切广雅曰颇少也不也神智补注曰颇有犹言还有也。

　　在一窟中法华谓经行及禅窟光明玄义回神龙于兔窟尔雅曰兔所息处谓之窟马援曰狡兔三窟广雅窟穴也。

　　悬缯幡盖缯疾陵切说文曰缯者帛也尔雅曰通五色皆名曰缯三苍曰杂五色帛谓之缯。

　　雨曼陀罗大曼陀罗摩诃曼殊众宝妙华诸经皆言天雨四华此文但少曼殊沙华句而有众宝妙华句通收诸华也正法华云意华大意华浦向华大补向华大般若云适意华大适意华柔软华大柔软华法华句云天雨四华旧云小白华大白华小赤华大赤华妙乐记云诸经虽立名不同文多列四大论云天华妙者名曼陀罗华阿育王经云曼陀罗华开时四十里闻香。

　　结加趺坐加应作跏出自释典仪礼云棋结于趺趺足上也字书以趺坐谓之大坐盖此方未晓加趺之相但云大坐也辅行云结加者先左后右与两膝齐新婆沙云以两足趺加致两䏶如龙蟠结当知此坐江东呼为甲坐江南呼为跘跨大婆沙云佛在菩提树下结跏趺坐作此威仪魔军退故异外道故顺修定故大论云有多坐法何故但令跏趺答此坐最安隐故摄持手足心不散故魔王怖故不同俗坐及外道翘足等故佛教加趺直身心易正故念诵经云全加是佛所坐半加是菩萨所坐。

　　其心悲悼篇韵谓悼者伤也惧也古秦晋之时以伤为悼伤者损也。

　　心意熙怡说文曰熙怡和悦之貌方言曰怡喜也潭湘之间以欢喜为纷熙或云熙怡华严涅槃皆云如来熙怡微笑。

　　尔时即提如意珠玉(乃至)悉雨无量种种珍宝大论云如意珠即古佛舍利法灭之后变为如意珠轮王得之能随人意雨种种宝或谓金翅鸟心留铁围山间帝释得之名如意珠止观明不思议境以一念心如如意珠天上胜宝状似芥粟有大功能称意丰俭降雨穰穰不添不尽色法尚尔况心神灵妙不具一切法耶别行玄义云如意珠非但雨宝亦能除病如大施太子入海得珠治父母眼即其事也然太子入海求珠经历苦难不可胜言具见大论。

　　瑰琦七宝玉篇瑰古回切玉也琦渠羁切埤苍谓瑰玮珍琦也。

　　天冠珥珰广韵曰冠者首饰也说文曰絭也所以絭发弁冕之总名。

　　以用布施布施有二义一檀摄六度二檀摄众生故天亲金刚论云檀义摄于六资生无畏法大论云一切佛法檀为初门为能摄众生故又五度不得般若则没在世界有尽法中若达三事皆空四句叵得则布施一度方趣菩提也三事者一物二施者三受者。

　　百福庄严大论问曰几许为一福耶答有云转轮王于四天下自在为一福有云帝释于三十三天自在为一福有云余除补处余一切人有所为为一福有云大千众生共得一福有云大千盲人治差为一福有云大千人死俱救得活为一福有云无可比况良由菩萨入第三僧祇心思大行种相因缘其福无量唯佛能知况复菩萨修于十善各有五心所谓下中上上上上中上初发五心乃至具足五心如是百心名百福百福则成一相也又新婆沙云百福即百思谓菩萨增长善住相业时先起五十思治身器谓十业道各有五思一离杀思二劝导三赞美四随喜五回向是名五十思后心复起五十思令其圆满名为百福。

　　是经甚深初中后善法华句释经七种善义初中后善者即是序正流通三分名为时节善也若依小乘中则以戒定慧三学为三善今大乘中则以初中后心为三善也。

　　譬喻为比若常途解譬喻二字意则一也若二字分别如妙乐曰以类比况谓之譬开晓令悟谓之喻既两字双题应有小别。

　　满中盛火应从中过最胜经云假使大火聚满百逾缮那为听此经故直过无辞苦四明记云火中过者为法亡躯也华严中善财参胜热婆罗门投身火聚即其事也盛字平呼受也。

　　莲华座上大论云诸床皆可坐何必莲华耶答诸床为世间白衣坐法又莲华濡净柔脆欲现神力能坐其上令华不坏故又能庄严故。

　　或见佛像西域记云优阗王因佛上升忉利为母说法三月不还乃请目连以神通力接毗首羯磨上于天宫观佛相好雕旃檀像高五尺下于人间又增一云波斯匿王闻优阗王雕像乃用紫磨金铸佛像此皆造像之始也垂裕记引大论曰不于泥木生难思想安知像性等虚空界三身宛然四德无减是则相从之心即是真佛。

　　普贤菩萨悲华经云我誓于秽恶世界行菩萨道使得严净我行宝藏佛言以是因缘今改汝字名曰普贤法华句云梵语邲输颰陀此翻普贤伏道之顶其因周遍曰普断道之后邻于极圣曰贤非十地之贤也又普贤观经名为遍吉遍者普也吉者贤也。

　　文殊师利此菩萨号经典异出或云满濡或云敬首濡首缚首等旧翻妙德故大经云了了见佛性犹如妙德等西域记云曼殊室利此翻妙吉祥以此菩萨生时感十事吉祥故一光明满室二甘露盈庭三地涌七珍四神开伏藏五鸡生凤子六猪娩龙豚七马产麒麟八牛生白泽九仓变金粟十象具六牙释签第八明文殊昔为妙光菩萨教化灯明佛八王子转次授记最后名曰然灯然灯是释迦授记之师则文殊妙光乃成释迦九代祖师故处胎经中文殊自言我本能仁师今迹为释迦弟子首楞严经说文殊是过去龙种上尊王佛鸯掘魔罗经谓文殊是北方欢喜藏摩尼宝积佛未来作佛名曰普见此本迹俱高也。

　　弥勒大士维摩疏云弥勒是当来大师次补佛处言弥勒者有云从姓立名今谓非姓恐是名也何者弥勒此翻慈氏过去为昙摩流支慈育国人因姓慈氏自尔至今常名慈氏姓阿逸多此翻无胜有言阿逸多是名既不亲见正文未可定执(上皆疏文)西域记云梵语梅呾丽耶唐言慈氏即姓也弥勒下生经云修摩梵王与子立字名曰弥勒彼经又明龙华三会比丘皆姓慈氏。

　　勇捍多力庄子曰勇悍果敢聚众率兵此下德也谥法曰知死不避曰勇悬命为人曰勇捍音汗广韵抵捍也猛悍也细详二字俱通今取捍字为正以下多力之言从手义强也。

　　名闻流布说文名者自命也字从夕从口夕不相见以口自名也闻亡运切广韵名达曰闻毛诗令闻令望内有德外闻达也。

　　阎摩罗王经音义云阎摩罗即鬼官总司也或云阎罗𦦨摩琰摩皆声之转也具云阎摩罗社此翻双王盖兄及妹皆作狱主兄治男事妹治女事故云双王一名包二人也或云苦乐并受故曰双如长阿含云阎摩罗宫纵广六千由旬王及群臣尽夜三时有自然铜镬在前有大狱卒捉王卧热铁上洋铜灌口咽腹焦烂受罪既讫还复娱乐婆沙论谓琰摩罗界在赡部洲下起世经谓在铁围山外婆沙论显扬圣教论皆云阎罗是鬼趣摄瑜伽论谓是地狱道收净土经云阎罗昔为毗沙国王与维陀始王共战不如因愿后世为地狱主治此诸人王有十八大臣等众皆悉同愿毗沙王者今阎罗是十八大臣等众今诸小王及牛头阿旁等是搢绅脞说曰唐严安之为京兆尹以强明称民吏畏之一日见一神人鞬櫜致礼甚恭曰五道将军拜谒今奉天符迎公为阎罗王替韩王也安之是夜果卒冥报记云阎王如人间天子太山府君如尚书令等或立九殿王等乃唐道明和尚入冥见之以立未见圣教。

　　风水诸神火神等神长阿含云有四大神名曰地水火风地神云地中无水火风佛言汝勿作此念皆应有也但地大多故名地耳神闻佛说得法眼净风神亦云我今以神力游戏作是念时风波即起。

　　韦驮天神此天姓韦名琨乃南方增长天王下八将之一耳四王下合三十二将韦驮为首此天生知聪慧早离欲尘修童真业受佛付嘱护出家人比丘虽多犯戒人间臭气上冲空界四十万里无不厌之恐违佛制是故须来又佛所制毗尼并曾听受昔南山律师戒律精严感尊天侍卫于是一一叙问教律中事具载感通灵感二传此不具述昔天竺四明各制光明忏并不列韦天熙宁中明智师游学永嘉忠公之室一日告归忠曰子归必绍延庆法席余尝梦摩利韦天欲为位于道场殆归果尸是刹二天预位从是忏法加召天下像设亦取则事见明智塔记然此经诸天名目俱显独不言摩利支天今因而载之庶崇奉者得其实也。

　　摩利支天此翻阳𦦨由此天不可见不可拟火不能烧水不能漂犹如阳𦦨故藏中旧有摩利支经一卷至大宋　太宗朝又新译大摩里支经七卷云有菩萨名摩里支恒行日月之前日月不能见不能捉水火不能漂烧离诸怖畏无敢轻慢若人诵持神咒则能隐身路上水火王难盗贼军阵皆不得便行人当想尊天坐金色猪身著白衣顶载宝塔左手执无忧树枝外有群猪围绕陀罗尼杂集云若人供养摩利支天应用金银赤铜檀香作天女形左手屈臂向左乳前把天扇扇作天竺卍字曲内作四日形扇上作𦦨光形右手伸臂五指垂下身长一二寸乃至一肘左右作侍人亦天女相旧经后有记曰相州有人夜梦一鬼牵车群猪绕之车中尽是文书人问其故鬼答曰此合杀兵戈之籍也看之皆是人名鬼曰欲得免杀当持摩利支经其人因请斯经至诚受持不数月间果有兵戈独得免脱。

　　及毗纽天纽女九切疏中翻为遍胜阿含谓是色界天俱舍谓是三禅顶天大论云毗纽天脐中生千叶莲华观音义疏云韦纽天此翻遍闻身有四臂捉具持轮骑金翅鸟是诸天将。

　　及自在天摩醯首罗疏中谓此摩醯首罗翻为大自在威灵帝等此乃天台指首罗为天主大自在天也而霆师诸天传则不本此说乃曰经中别有摩醯首罗乃药叉神此非天主如孔雀经云摩醯首罗药叉止罗多国住光明鬼神品内先言自在天此即天主首罗也次云大力鬼王那罗延等摩醯首罗即药叉神也如本行经说佛为悉达太子时合礼天庙以摩醯首罗其神恶而有灵太子至其所抬身下阶先礼太子既云神恶必非天主矣所以古来画像犹豫不决一作菩萨相三目八臂合掌执拂等一作药叉之相头发髼起三目八臂手执弓箭等然霆师此说后贤更审之。

　　五百徒党释名曰五百家为党党长也一聚所尊长也又辈也论语有夫子乡党篇。

　　富那䟦陀大经曰菩萨初生之时富那䟦陀鬼神大将执持震动无量无边诸佛世界金色晃耀弥满虚空疏翻富那䟦陀为集至成。

　　及金毗罗摩耶经曰金毗罗神统领一切鬼神是东方天王下辅臣金色发神是北方天王下辅臣。

　　那罗延此翻钩锁力士宾头卢伽此翻立不动车钵罗婆此翻忍得脱昙摩䟦罗此翻学帝王摩竭罗婆此翻除曲心绣利密多此翻有功勋勒那翅奢此翻调和平剑摩舍帝此翻伏众根奢罗蜜帝此翻独处快醯摩䟦陀此翻应舍主萨多琦梨此翻大力天波诃梨子此翻威武盛鸠罗檀提此翻战无敌以上略翻名并见疏文。

　　禅那英鬼阿罗婆帝黄头大神质多斯那那罗罗阇祈那娑婆摩尼乾陀及尼楗(渠偃切)陀摩诃伽吒半祈鬼神婆那利神针发鬼神摩诃婆那及军陀遮及以茂脂及以楗陀旃陀旃陀利大鬼神女等鸠罗以上一十九鬼神名疏记不翻古今译梵亦不载准经中总结云一切皆是大菩萨等即知并是法身大士权现护教也。

　　目真邻王法华云目真邻陀山补注翻为石山华严经音云目真此翻解脱邻陀此翻处此龙因闻法而得解脱处也。

　　伊罗钵王法华称优钵罗添品法华称沤钵罗法华句云沤钵罗此翻黛色莲华池龙依池住以得佳名。

　　难陀龙王䟦难陀王大经云菩萨初降生时难陀龙王及婆难陀以神通力浴菩萨身楞严经谓䟦难陀龙无耳而听张无尽注曰龙耳为聋神而能听法华句云难陀此翻欢喜䟦此翻善此兄弟二龙常护摩竭提国雨泽国无饥年瓶沙王年作一会以报德百姓欢喜从此得名二龙初不信佛佛升忉利为母说法居须弥边乃言云何秃人从我上过即放火𦦨目连降之现十四头龙绕须弥十四匝龙绕七匝又放霹雳目连云设我亦尔阎浮悉皆被害乃化为小虫钻啮龙遂发心出家目连现身于龙睫上行龙曰何苦相恼目连曰汝何云秃耶龙曰愿为弟子龙至佛所佛为说法等。

　　波利罗睺此修罗名也法华句翻为障持障持日月者也种是畜生身长八万四千由旬日放光明照其眼举手障日世人咸言日蚀障月亦尔或作大声世人咸言天兽吼怖日月时倍大其身气呵日月日月失光即来告佛佛敕之彼即支节战动遂放日月。

　　毗摩质多经音义云毗摩此翻遍空质多此翻种种严备言此修罗与帝释战时严备兵仗遍空而列也观佛三昧经云光音天生此地使有欲人入海洗浴不净落泥变为卵八千岁生一女千头少一二十四手此女戏于水水精入身八千岁生毗摩质多二十四头千手少一娶乾闼婆女为妻生舍脂夫人嫁帝释天舍脂一日谗其父与释天交战帝释以般若力不能为害起世经云须弥东海下有质多国纵广八千由旬。

　　睒摩利子睒式冉切疏中翻为英雄德诸天传指为摩利支天是梵音楚夏今详此说有三不便一梵语未全不可妄认二据天台翻名不言阳𦦨三案下经结文自云是等皆是阿修罗王。

　　佉罗骞陀疏中翻为吼如雷法华句云佉罗骞驮此翻广肩胛亦云恶阴此阿修罗力能涌大海水。

　　种植园林植亦作殖左传曰我有田畴子产殖之会通曰下子曰种移根曰植植者立也说文曰树果曰园众木曰林。

　　能令地味悉出地上婆沙论云成劫之初有地味生犹如稀蜜有人宿习耽味取食尔时有情名初受段食次有地皮地饼等生焉然此经说地味非劫初事今引上文显地下有地味等耳。

　　百草树木淮南子曰神农尝百草之滋味庄子曰春气发而百草生。

　　无有斜戾戾力计切字林曰字从犬出户而身曲戾盖象形字也。

　　优钵罗华波头摩华拘物头华经音义云优钵罗正云尼罗乌钵罗尼罗此翻青乌钵罗此翻莲华十六观经势至顶上肉髻如钵头摩华正云钵特摩亦曰波头摩此翻赤莲华拘物头此翻黄莲华唐太宗实录云罽宾国进拘物头华香闻数里。

　　分陀利华妙玄七云睿师曰未敷名屈摩罗将落名迦摩罗处中盛名分陀利远师云分陀利加是莲华开喻体逐时迁名随色变故有三名大经曰人中莲华分陀利华既二名并列应有通别今取莲华是通名分陀利是别号朗师曰或翻鲜白色或翻赤色或翻最香皆是开盛之义举分陀利则兼之也。

　　除诸云雾元命包曰阴阳聚而为云说文曰云山川气也从雨云象回转形也春秋说题曰云之为言运动阴路触石而起公羊传曰触石而起肤寸而合不崇朝而雨者唯泰山云乎元命包曰雾阴阳之气阴阳怒而为风乱而为雾尔雅曰天气下地不应曰雺注曰蒙昧也地气发天不应曰雾雾谓之晦注曰言晦冥也世纪曰凡重雾三日必大雨雨未降其雾不可冒行也博物志曰王肃张衡马均俱冒重雾行一人无恙一人病一人死问其故无恙者云我饮酒病者饱食死者空腹望气经曰十月癸巳雾赤为兵青为殃抱朴子曰白雾四面围城不出百日大兵至城下西京记曰太平之代雾不塞望侵淫被泊而已。

　　日王赫𦦨放千光明阎浮檀金以为宫殿起世经云日天子宫殿以阎浮檀金为妙辇舆高十六由旬庄严殊胜天子眷属在彼辇中受大快乐日天子身及辇宫殿有千光明五百傍照五百下照月天子宫殿水精辇舆亦千光明五百傍照五百正照又阿含经明日天子宝座方二十里其日天子身有光明照曜宫殿宫殿光明照曜城郭城郭光明显于下土。

　　开敷种种诸池莲华大经云譬如莲华为日所照无不开敷释签云白莲青莲并因日而开有人云白莲因日开故诸天用华开合以表昼夜以龙眠龙起以表春秋辅行云青莲因月开赤因日开。

　　正法像法然诸佛出世皆有正像末三时今且以释迦出世三时以示其相者摭华钞云释迦灭后有三种时正法像法各一千年正者圣也具有教行理证理则真如之体凡圣所依从此流出十二分教皆所诠之行依教修行必获果证像者似也似于正故但有教行理少有果证后一万年名为末法去圣逾远人根渐钝独有教典不肯修行但有教理全无行证法已微末故名末法。

　　次补佛处观音义记云补处犹储君之义说文曰储偫也偫待也蔡邕劝学曰储君者副君也发真钞云补处者补前佛之生处也妙宗钞云藏通补处彰佛有量别圆补处彰佛无量。

　　尔时道场菩提树神名等增益菩提树神是通名等增益是别号以别简通显道场之神多也故华严合论云道场在摩竭陀国彼处有一万道场神守护是也准西域记菩提树即毕钵罗树一切诸佛尽在树下成菩提道因名菩提树此神守护其处以立喜名此经对告此神凡该四品最后又能以偈赞佛观其所证不浅故诸天传曰菩提树者依实相理地出生一切种智而为根本道品三十七种以为枝叶开万行之因华结四十二位之妙果常以四摄覆护众生故现神身而佐法会也。

　　砗磲梵语牟婆落揭拉婆此翻青白间色宝文选江赋曰洪蚶专车紫魧文贝尔雅曰具居陆贆在水者蜬注曰水陆异名也贝中肉如科斗但有头尾耳大者魧注曰书大传言大贝如车渠车渠谓车辋即魧属小者鰿注曰今细贝亦有紫色者出日南虞衡志曰砗磲似大蚌㳂海人磨治其壳因其形而为荷叶杯肤理莹洁如珂玉其尤大者琢其根柢为杯碗有厚三寸者脱落碎琐犹为环佩校具按佛书以此为至宝今乃海错耳不知是古砗磲否然古字本单作后人加二石故玉篇曰砗磲石次玉也。

　　码瑙经音义云梵语谟萨罗揭婆此翻杵藏或翻胎藏此取坚实为名即码瑙也旧云摩婆罗伽隶此翻码瑙盖此宝色如马之脑因以为名其色赤白硺成器皿有纹如缠丝故但诸字书傍加二石谓之石次王也王子年拾遗曰帝颛顼时丹丘之国献马脑瓮以盛甘露马脑石类南方者为上其善别者马死则扣其脑而视之其色如血者则日行万里脑色黄者日行千里脑色青者嘶闻数百里脑色黑者日行五百里脑色白者多力而驽今为器皿多用赤色者其国人听马嘶则别其宝色也。

　　奴婢仆使风俗通曰古制本无奴婢即犯事者或原之臧者被臧没入为官奴婢获者逃亡获得为奴婢也方言曰臧甬侮获奴婢贱称也荆淮海岱并齐之间骂奴曰臧骂婢曰获周礼曰奚三百人郑玄注曰古者从坐男女没入县官曰奴婢其少才智者以为奚今时侍史官婢是也。

　　孝养父母礼记曾子曰身也者父母之遗体也行父母之遗体敢不敬乎居处不庄非孝也事君不忠非孝也莅官不敬非孝也朋友不信非孝也战阵无勇非孝也五者不遂灾及于亲敢不敬乎夫孝置之而塞乎天地敷之而横乎四海断一树杀一兽不以其时非孝也礼又曰孝体有三大孝尊亲其次弗辱其下能养。

　　有一长者经音义云天竺国俗多以商贾为业游云涉险不惮艰辛弥积年岁必获珍异上者奉王余皆入己财盈一亿德行崇高称曰长者法华句明长者须具十德谓姓贵位高大富威猛智深年耆行净礼备上叹下归。

　　名曰持水善知医方说文曰巫彭初作医世纪曰黄帝使岐伯尝味草木典医疗疾今经方本草之书咸出焉物理论曰夫医者非仁爱不可托也非聪明理远不可任也非廉洁淳良不可信也是以古之用医必选名姓之后唐书方技传许胤宗曰医特意耳思虑精则得之脉候幽而难明吾意能解古之上医视脉唯用一药攻之而愈今人度病多其药譬猎不知兔广络原野冀一获之也辅行云医术此方如华陀岐伯扁鹊神农西方如耆婆持水等。

　　受性聪敏史记云聪明敏捷人之美材也刘劭人物志曰夫圣贤之所美莫美于聪明聪明之所贵莫贵于知人左传注曰敏达也。

　　种种技艺周礼保氏云掌养国子教之六艺一五礼二六乐三五射四五驭五六书六九数注曰五礼谓吉凶军宾嘉六乐谓云门大咸大韶大夏大汉大武五射谓白矢参连剡注襄尺井仪五驭谓鸣和鸾逐水曲过君表舞交衢逐禽左六书谓象形会意转注处事假借谐声九数谓方田粟米差分少广商功均输方程盈不足旁要华严说难胜地中菩萨为利生故世间技艺靡不该习所谓算数图印地水火风方药文书赞咏等咸悉开悟令住佛法。

　　书疏算计天竺之书即毗伽罗论此论明文字之本典藉之声思益经说天竺外道经书有十八种类此土之书即三坟五典八索九丘经史子集也疏谓疏通决择为义疏通上之典籍决择一切事理也昔晋律历志曰黄帝使隶首作算数后汉郑康传曰九章算术周公所作即前周礼中九数也四分律云有年少比丘不解时事听用算子记数。

　　年已衰迈说文曰衰减也损也礼记曰年五十始衰毛诗曰日月其迈传曰迈行也广雅曰迈者归往也谓壮力已往也。

　　老耄枯悴耄弥告切礼记曰二十曰弱冠三十曰庄有室四十曰强而仕五十曰艾服官政艾老也六十曰耆指使谓指事使人也七十曰老而传谓传家任子孙也八十九十曰耄谓老耄惛忘也七年曰悼谓怜爱也悼与耄虽有罪不加刑焉谓爱幼而尊老也。

　　羸瘦颤掉羸力为切颤之膳切通俗文曰四肢寒动谓之颤𩑌苍颉篇曰头不正谓之颤掉掉徒吊切振也摇也。

　　要因几杖几亦作机四明记曰坐则凭机行则执杖也汉李尤几铭曰轩辕恐事有阙作舆几之法几始于黄帝也礼记曰大夫七十而致事则赐之几杖前汉哀帝赐孔光灵寿杖。

　　咨问治病左传曰访问于善为咨咨亲为询注曰问善道也。

　　四大诸根衰损代谢而得诸病医方经云四大不调者一曰寠鲁谓地增令身沉重也二曰变跛谓水大积涕唾乖常也三曰毕哆谓火大盛头胸壮热也四曰婆哆谓风大动气息冲击也此四乃当神洲沉重痰痾热重发之异名耳维摩疏云一大不调百一病动四大不调四百四病因身而发。

　　若食食已论语曰食夫稻衣夫锦于汝安乎注曰食音寺衣去呼垂裕记解澡浴衣食云若未受用可作平入呼若正受用应并去呼若衣食字平入呼则澡浴字应云汤水以未受用故准孤山此说此文上食字是未受用可作入声下食字是正受用宜作去声。

　　三月是夏三月是秋三月是冬三月是春若据最胜经则春夏秋冬次第而举此经则夏为首疏中释曰而初言夏者或可趣作此言或问答之时正是于夏是故在初。

　　是十二月三三而说疏云一时有三月谓孟仲季也佛法则不言于秋时则有四何言三三说耶此意须带下文三三本摄以明之。

　　若二二说足满六时疏云俗法四时时本二月只是阴阳正二是木王四五是火王七八是金王十十一是水王土寄四季各十八日腊月三月是阳土寄王六九是阴土寄王论本月亦二二说论寄王亦二二说故言六时佛法三时时有四月从腊月十六至二月十五是春初分从二月十六至四月十五是春后分夏冬各四亦然故言六时西域用十六日为月朔故以十六日起初。

　　三三本摄疏云俗论正月是春本摄后两月四月为夏本七月为秋本十月为冬本并各摄二月故云三三本摄佛法无秋即以秋之三月各摄入三时时则四月论本则三论摄则一也。

　　三月将养调和六大疏曰犯触生病乃有六种谓多坐多睡多行多倚多语多淫于食得病有六谓过量食少食过饥食逆时食未饥强食有妨食不曾食而食医经钞云生病有十事谓久坐不卧食无贷忧愁疲极淫佚瞋恚忍大小便制上下风。

　　热病下药服诃梨勒本草曰诃梨勒出西域及交广地主风虚热气形似柰黄色核圆有六七楞经音义云梵语诃梨勒此翻天王持来事物记原曰南海诸番出诃梨勒后赵时避石勒讳改曰诃子寄归传云诃梨勒若能每日咽一颗则终身无病岭南异物志曰广洲法性寺殿前有呵子树五十余株子极小味不涩有六楞每岁熟进贡凡熟时客至则僧摘以煎汤延之其法用呵子五枚甘草一寸俱碎汲井水煎之色若新茶其树至今犹存六七株。

　　悉令除愈愈正作愈以主切差也胜也说文曰病瘳曰愈孟子曰若药不瞑眩厥疾不瘳。

　　时长者子即以妙药授之令服服已除差大经云譬如有人身遇重病到良医所随病说药是人善受医教合药服之服已病愈身得安乐病人喻诸菩萨医者喻善知识良医所说喻方等经善受医教喻善思惟随教合药喻修行道品服已病愈喻灭诸烦恼身得安乐喻得涅槃。

　　狐犬说文曰狐妖兽也鬼所乘有三德其色中和小前大后死则守丘狐死守丘盖不忘本也灵鬼志曰千年之狐能以车入冢冢口无损车亦不坏玄中记曰狐五十岁能变为妇人百岁能变为美女神巫或为文夫与女人交能知千里外事善蛊魅人广韵曰狗有悬蹄者曰犬准此则无蹄者为狗矣。

　　是诸禽兽尔雅曰二足而羽谓之禽四足而毛谓之兽。

　　见有一池多有诸鱼事始曰孙子有金城汤池之说后人因此开地为池以养鱼鳖记为池沼之始孙子吴王阖闾之臣春秋末人也。

　　随名定实庄子曰吾将为名乎名者实之宾也白虎通曰人必有名所以吐情自纪也人生三月目煦能笑故因其始有知而名之。

　　为有几所几者几何也所犹数也文选所谓多历年所是也。

　　将入死门鱼以水为命水竭鱼死死门难向何类不然释名曰死者澌也消澌也论衡曰人死犹火之灭人病且死与火之灭何异火灭光消而烛在人死精亡而形存。

　　心生恃赖毛诗曰无父何怙无母何恃注曰怙赖也恃依也亦赖也。

　　为捕此鱼说文曰渔捕鱼也捉鱼于水也尸子曰燧人之世天下多水故教人以渔捕文子曰尧使人水处者渔舜渔于雷泽之中。

　　没弃其水广韵没古穴切俗作决流行也断也破也广雅曰决穿也北史曰旱则决沟为雨。

　　借二十大象尔雅曰南方之美者有梁山之犀象南州异物志曰象之为兽形体特诡身倍数牛目不喻豕鼻为口役望头若尾驯良承教听言则跪素牙王洁载籍所美服重致远行如丘徙俗传象牙岁脱犹爱惜之掘地以藏人欲取当作假牙潜往易之觉则不藏故处物类志曰象身具十二少肉其胆则随月迁改正月建寅胆则在虎肉内余肉藏胆终而复始其牙縠纹因雷而致故古诗云犀因玩月纹生角象被雷惊华入牙。

　　即敕大臣文心雕龙曰汉初定制有四品谓策书制书诏书戒敕敕戒州群诏诰百官制施赦令策封侯王要言曰敕者正也谓王言发下正群臣无敢违者唐高宗诏曰诏敕比用白纸多有虫蠹今后须用黄纸臣者伏也男子贱称春秋说曰正气为帝间气为臣。

　　至象厩中厩居祐切俗作厩马舍也释名曰厩聚也生马之所聚也周礼曰马二百六十疋为厩诗曰乘马在厩然则安象处本名坊盖译师借用其名也。

　　从治城人最胜经云又于酒家多借皮囊此云治城者不知何谓今以三义测之一恐天自在光王所治城内之人二恐修治城雉之人三恐是城之名如云凤城鄞城也。

　　彷徉而行彷步光切徉兴章切亦曰[彳*褱]徉广雅曰彷徉徙倚也亦徘徊也楚辞曰聊彷徉以逍遥。

　　解说甚深十二因缘法界次第云是十二法展转能感果故名因互相由藉而有名缘因缘相续生死往来之名也妙玄云十二因缘经中或称十二牵连以更相拘带故亦名十二重城亦名十二棘林四明记云十二因缘经称甚深验三归十号皆是圆说谶本虽无三归最胜经则有授法之仪缺之不可此十二支或约三世论或约二世论或约一念论虽三不同皆以十二而对三道无明爱取属烦恼道行有属业道余六属苦道。

　　有二种人一者深信大乘方等二者毁呰不生信乐呰将此切亦作訾訿口毁也说文苛也诗曰翕翕呰呰妙宗钞云其心安住中道不为二边所动故名深信然佛所说法徒众必有信毁两端此事今古皆然故法华句云五千起去非是当机是结缘人昔大通时亦有无量众生心生疑惑说大经时万五千亿人不生信心金光明中时阎浮提有二种人亦是其例。

　　所谓无明缘行等四明记云无明谓不了六受即空假中行谓依不了心动作业行识谓业牵中阴托于母胎名色谓赤白二滴为色心但有名六入谓名色增长成六入根触谓六根对外为尘所触受谓三受苦受乐受不苦不乐受也爱谓于三受染着取谓爱染缠绵四方求索有谓由取造业须有来报生谓有业既熟未来阴兴老死等谓生死变灭悲恼萦缠。

　　醉酒而卧大论十三云酒有三种一谷米酒二果酒谓蒲萄阿梨咤果等合酒也三药草酒谓种种药草合和米曲等略说若干若湿若清若浊能令人心动放逸者并名为酒问酒能破冷益身令心欢喜何故佛戒所制答益少损多譬如美食中有毒也(论文下列三十六失)战国策曰帝女狄仪造酒渊明酒诗序曰狄仪造酒杜康润色之。

　　时十千鱼同日命终四明记云十千鱼由戒缓故受鳞介身由乘急故得遇大乘知识受食得命即表真常依宝胜佛获天报财(云云)。

　　生忉利天华严音义云忉利之名讹略具足应云怛唎耶怛唎奢此翻三十三谓须弥山顶有四峰一峰八天成三十二谛释居中央成三十三也其三十二天名诸经不言唯正法念经二十五卷谓住善法堂天(即帝释天)住峰天住山顶天善见城天钵私陀天住俱吒天杂殿天住欢喜园天光明天波利树天险岸天住杂险岸天住摩尼藏天旋行天金殿天鬘影处天住柔软地天杂庄严天如意地天微细行天歌音乐天威德轮天月行天阎摩婆罗天速行天影照天智慧行天众分天住轮天上行天威德颜天威德炎轮天清净天广明天身寿量住处具在彼经。

　　露卧眠睡卧谓尸卧即仰卧也字从臣人取其伏义释名曰目绝瞻视曰眠止观云心神昏昏为睡六识闇塞四肢倚放曰眠。

　　卿可往至弥陀指归云古之相谓为卿后世制断君王命臣下之称。

　　善言诱喻诱音酉人多误作去声广韵诱者导也引也教也喻晓也。

　　积聚成𧂐广韵𧂐子智切草之积聚也。

　　今罗睺罗是有经或称罗云法华谓罗睺罗是佛之子又是十世界微尘数诸佛之子法华句云罗睺罗此翻覆障由昔塞一鼠穴今报在母胎六年故又佛本行集经谓生时正值罗睺修罗以手障月母即立名覆障未曾有经佛言我法如月此儿障我不即出家故。

　　今阿难是法华句云阿难此翻欢喜或云庆喜以净饭王悉达太子弃国出家王忧愁殆绝魔来告云太子已死王即哀泣复有天来报曰汝子已成佛王犹未信须臾报曰昨夜太子成佛王大欢喜忽白饭王奏云生子举国忻忻父母作字名曰欢喜中阿含云四众若闻阿难所说无不欢喜观彼四仪亦皆欢喜。

　　舍身品疏云萨埵太子舍身有财有位有寿有命独言舍身者受者须身故大论云菩萨行檀见饿虎以身布施父母失子虎得杀罗但满菩萨檀波罗蜜自得福报也。

　　即现神足法蕴足论云妙用难测故名神能为彼依故名足法华句云神谓神通足即是定故对法论云由已成满三摩地力发起种种神通事故。

　　六种震动华严经明六种谓动起涌震吼觉也一中各有三相谓直动为动四天下动为遍动大千世界动为等遍动余五亦皆三相合十八相也妙乐记云前三是形后三是声而言震动者形声中各举一也湘山野录云真庙尝御制法音集詺学僧二十一人笺注一僧注六种震动有三百字时杨大年充注释院事览之俱抹去自注二句曰地体本静动必有变其简当若此。

　　于大讲堂增一阿含明自在天子为鸡头梵志造大讲堂佛为化成世所希有普贤观谓重阁讲堂说文曰讲和解也论语曰学之不讲是吾忧也苏鹗演义曰堂者当也当正阳之屋也。

　　有七宝塔发轸钞云说文谓塔字元无乃徐铉新加西域之浮图也葛洪字苑曰塔佛堂也此解甚疏分陀利经谓七宝浮图此以塔为浮图若广弘明集则云浮图者圣瑞灵图浮海而来故云浮图吴中石佛泛海倏来即其事也经音义云或言塔婆薮斗波等皆讹略也或云方坟或云聚相正云窣堵波此翻庙庙者貌也佛之形貌也杂心论谓有舍利者名塔无舍利者名支提。

　　尔时世尊礼拜是塔辅行云金光明中佛起礼骨塔为报法恩故故知虽得佛果敬禀教身是故礼之昔人寓意作天人礼枯骨颂亦其余意也颂曰汝是前生我我今天眼开宝衣随念至玉食自还来谢汝昔勤苦令吾今快哉散华频顶礼人世莫惊猜。

　　我身舍利经音义云正云设利罗讹为舍利珠林云舍利此翻灵骨恐滥凡夫死人之骨故存梵音应知舍利有二不同一全身二碎身碎身有三种一骨舍利白色二肉舍利红色三发舍利黑色唯佛舍利具足五色有大神变不能毁坏西域记云佛所遗骨分通名舍利世人既爇唯寻碎粟而弃遗骨一何谬哉应知粟体圣凡俱有但熏修有优劣坚坏不同殊不可专以碎粟为奇也金刚事苑云此方人火浴之后骨分之中或有珠颗杂色舍利出自方寸一时显验佛之坚固不可同日而语昔康僧会为吴帝孙权所请而得者是事见梁弘明集。

　　六波罗蜜禅门云波罗蜜有三翻一翻到彼岸生死为此岸涅槃为彼岸烦恼为中流菩萨以智定舟航从生死此岸到涅槃彼岸二大论翻为事究竟谓菩萨之人为众生故遍修一切事行满足也三瑞应经翻为度无极通论事理悉有幽远之义合而言之故曰度无极布施持戒忍辱精进禅定皆须智慧照了方名波罗蜜不然则但是有漏有为之业则不能升出三界也。

　　是戒定慧楞严经云摄心为戒因戒生定因定发慧是名三无漏学归敬仪云元立三学同倾一惑戒如捉贼定如缚贼慧如杀贼明喻即目何用深思明喻乃三约贼唯一如佛立戒无境不修戒名警䇿是为戒学安心此学非定不行名定学也深思此学为灭倒情纵而不学还顺生死力励征责名慧学也。

　　最上福田华严云譬如大地一随种各生芽于彼无怨亲佛福田亦然又妙善长者言如来出世是大福田我欲于中而下种子。

　　摩诃罗陀疏翻为大无罪最胜经翻为大车疏翻摩诃波那罗为大度注云未详又最胜经翻为大渠新记云疏谓未详盖莫究所翻之意大度大渠乃梵音楚夏耳摩诃提婆此经下文翻为大天。

　　憩驾止息广韵憩去例切亦作憩说文憩息也广韵驾乘也行也说文谓驾者马在轭中也。

　　第一王子心甚怖懅广韵懅强鱼切又通其据切怯也广雅谓惧也第三王子独无怖懅者以彼舍身时至大心宏发离死怖畏故。

　　山中空寂神仙所赞此经不广译神仙事准投身饿虎经时有五百神仙在岩窟中修行太子入山见之诸仙为说大法心大欢喜自此厌世舍身释名曰老而不死曰仙仙者迁也迁入山也故制字从人从山参同契曰怀玄抱真体服九鼎累积久长变形而仙抱朴子曰求仙当以忠孝仁信为本若但务方术终不得也。

　　见有一虎说文曰虎山兽之君也或名白额侯方言谓陈魏宋楚之间以虎为李父江淮南楚以虎为李耳亦曰於菟见左传准玄奘三藏传西域虎称乌择(音徙)遁斋闲览云虎食一人则耳生一缺汀州西山有虎为猎所杀两耳如锯焉虎性甚灵不妄食人盖命所值或宿冤也酉阳杂俎曰虎害人能令死尸自起解衣方食虎有威如乙字长三寸在胁两旁皮内取得佩之临官则能威众虎夜视一目放光一目看物猎人射之光坠入地成白石主小儿惊茆亭客话曰凡虎伤之死魂曰伥(敕良切狂也)鬼月晕虎必交虎食狗必醉狗虎之酒也虎不伤醉人事见朝野签议。

　　虎产七日不得求食投身饿虎经云崖下一虎新生七子时天降雪不得求食惧冻其子守饿不去。

　　我从昔来多弃是身饿虎经云太子当舍身时自言吾昔誓愿舍一千身已舍九百九十九今此悉当满足然则千身犹存数量法华则曰我观三千大千世界无芥子地非是菩萨舍身命处。

　　然复不免无常败坏大经明九想观一者胀想乃至第九烧想智人观此庶不为幻身所瞒也唐杨衡九想图诗曰一世枯荣无异同百年哀乐尽归空野干鸟鹊争喧处林下何人在定中。

　　可恶如贼犹若行厕恶乌故切憎也说文曰厕者圊也释名曰厕者杂也言人杂厕其上也。

　　于生死海中作大桥梁六度经云为道者当施立法桥令一切得入说文曰楚人谓桥为圯凡桥有木梁石梁舟梁舟梁即浮桥也毛诗所谓造(七到切)舟为梁谓从舟至舟相编为桥也。

　　则舍无量痈疽瘭疾广韵痈于容切疖也肿也亦作痈疽七余切瘭必遥切说文曰瘭疽久痈也广雅曰痈成为瘭瘭起也。

　　是身不坚如水上沫维摩经曰身如聚沫不可撮摩疏曰水流衡击成沫一往似有撮之即无智者观身非实亦尔。

　　是身不净多诸虫户大经曰身有三百六十骨节髓有九十九重于此骨间复有诸虫四头四口九十九尾五脏叶叶相覆犹如莲华有八万户虫于中止住互相使役音声语言去来动息。

　　无常变异首楞严经云变化密移寒暑迁流我观现前念念迁谢新新不住如火成灰渐渐消殒决知此身当从灭尽。

　　无诸尘累经音义云累盈伪切郑玄谓累者系也六境污心如尘坌人即此系缚不得出离故言尘累。

　　日无精光如罗睺罗捉持障蔽大经云譬如日月为烟尘云雾及罗睺罗之所覆蔽令诸众生不能得见。

　　诸佛所赞常乐住处常乐我净佛之四德此中不言我净人不晓者往往乐字作去声呼非也饿虎经云太子上山崖上发愿舍身救众生命愿成菩提得金刚身常乐我净无为法身。

　　涕泣悲叹涕音体毛诗曰泣涕涟涟传曰自目曰涕自鼻曰泗崔皓注汉纪曰泪下无声曰泣。

　　被服衣裳易曰黄帝尧舜垂衣裳而天下治世本曰胡曹作衣裳衣依也形躯依之也白虎通曰衣隐也裳障也隐形障蔽也辅行曰在上者为衣在下者为裳。

　　布散狼藉说文曰狼似犬锐头白额高前广后音义指归曰狼性犷暴凡食物即藉地以故乡人呼食处为狼藉也。

　　流血处处遍污其地奘三藏传云北印度东南二百里至大石门是萨埵舍身饲乌择处其地及草木先为王子身血所染今犹绛赤。

　　见已闷绝闷莫困切易曰遁世无闷说文曰闷懑也。

　　不自胜持胜音升谓举也。

　　号天而哭号胡刀切尔雅曰号大呼也释名曰号者以其善恶呼名之也易曰先号跳而后哭庄子曰老聃死泰矢吊之三号而出。

　　我弟幼稚广雅曰稚直利切小也晚也字从禾禾之幼者为稚世称稚子即其义也。

　　才能过人过字平呼谓越也玉篇能谓多技艺也广韵曰能兽名也熊之属足似鹿汉书汉高帝初起沛众欲立沛公高帝曰吾能薄注曰能兽之雄猛者述异记曰水居者曰能陆居者曰罴。

　　我宁在此并命一处说文曰宁愿词也论语曰礼与其奢也宁俭尚书云宁失不经并训不如也或作奴定切呼之非也。

　　朋友知识礼记曰同门曰朋同志曰友白虎通曰朋党也友有也诗序曰伐木燕朋友故旧也自天子至于庶人未有不须朋友以成者也唐明皇杂录云刘晏以十岁神童为正字上问曰汝为正字正得几字晏曰天下字皆正唯朋字未正得。

　　今者我天为何所在盖王子所将侍从依怙王子如同父母父天母地故云我天为何所在也。

　　得三鸽雏一为鹰食尔雅曰生哺鷇注曰鸟子须母食之也生噣雏注曰能自食者也易通卦验曰鹰者鸷杀之鸟此中鹰能夺鸽王妃梦中事尔若论实事如昔佛为尸毗王割肉济鹰留鸽是也。

　　目睫瞤动睫子叶切说文曰目毛也瞤如伦切说文曰目睫动也然则目睫瞤动此中致凶之兆故修真秘诀曰若目瞤耳鸣心动面热必有灾患若言致吉之兆如西京杂记陆贾曰目瞤得酒食灯结华得钱财盖吉凶虽异动必有变也。

　　时有青衣最胜经云时有侍女盖青衣女童也。

　　传闻外人传字经史通三音今取知恋切为此中文意故释名曰传传也人所止息去后复来转转相传无常人也。

　　悲哽苦恼抆泪而言经音义云哽古文作鲠𦛟鲠皆同古幸切噎也辅行云鲠谓鱼骨鲠喉如是伤痛之甚也抆武粉切拭也。

　　我念宿命六通中宿命通也法界次第云于深禅定中发宿命智能知过去百千万劫事今是果佛知无量劫中舍身饲虎事也。

　　是王有子能大布施此经不译萨埵布施事准饿虎经曰过去有乾陀尸利王王有太子名栴檀摩提太子见贫穷老病从父乞求宝藏布施父王不许即便潜往裴提舍国卖身于婆罗门家得直千金布施奴因入山斫樵乃得牛头栴檀尔时国王癞病欲要此香敕言有者当与半国奴即奉香王得病愈召奴与分半国问其所来奴言我本乾陀王太子以好施故来此卖身王闻敬重即与半国太子不愿但求王库藏布施满五十日王许之施已还国父母欢喜次便入山见虎饥饿遂乃舍身是时诸天空中赞言摩诃萨埵不久当坐道场等然彼经太子本名栴檀摩提后因天赞方称摩诃萨埵盖摩诃萨埵此翻大心此经专从德立名也佛地论云萨埵是勇猛义精进勇猛求大菩提故。

　　自躄于地自涂坌身广韵躄旁益切倒也坌蒲闷切𡋯土曰坌也。

　　亦生悲恸恸音洞论语曰颜渊死子哭之恸焉注曰恸哀过也。

　　王妃是时两乳汁出博物志曰婴儿号而母乳出蚕弭丝而商弦绝宋书载朱循之守滑台为虏所围母闻之悲恼忽一旦乳出母言此必我儿没矣及得报果此日城陷此皆母子天性相关如是也。

　　烦惋心乱靡知所在惋乌贯切字略谓惊叹也靡母彼切谓无也。

　　气力惙然广韵曰惙陟劣切疲也忧也声类谓惙者气短之貌也。

　　无常大鬼奄便吞食根本毗奈耶云佛在羯兰铎迦竹园敕诸苾刍于寺门壁当画五趣生死轮轮中画五趣十二支(云云)其顶上画无常大鬼髼发张口长舒两手抱其轮辋于鬼两畔书二偈一曰汝当求出离于佛教勤修降伏生死军如象摧草舍二曰于此法律中常为不放逸能竭烦恼海当尽苦边际复于鬼顶上画一白圆相以表涅槃圆净之像奄便者犹忽然也。

　　忧苦逼切心肝分裂江令公集云远法师幼时善弩射尝射杀一鹤雏其母飞来忽不动翔观之已死破腹看之心肠寸断师从此发心出家物类虽异挍之丧子肝肠断绝事同也。

　　输头檀是本行集经云师子颊王生四子一名阅头檀二名白饭王三名斛饭王四名甘露饭王梵语阅头檀此翻净饭妙玄云净饭王非独为释迦佛之父亦为贤劫千佛之父。

　　今摩耶是或翻天后或翻大术瑞应经翻大智母华严五十三知识摩耶居一得菩萨大愿智解脱门于净饭王家右胁而生悉达太子成佛无量诸佛悉为其母当来贤劫千佛亦为其母。

　　今调达是亦曰提婆达多此翻天热乃斛饭王子出家诵六万法聚满十二韦陀为利养故往佛学通佛不为说阿难是兄授与通法语阇王言我作新佛汝作新王从是阇王杀父弑母捧三十肘石掷佛山神手遮小石迸伤佛足又教阇王放醉象蹋佛拳杀华色比丘尼又安毒十爪去礼佛足中伤于佛从此生陷地狱行此五逆生时天心热故名为天热。

　　今瞿夷是据本生经中悉达太子有二夫人一名瞿毗耶是宝女不孕二名耶输陀罗即罗睺罗之母也瞿夷此翻明女是太子之正妃也太子外家去城八百里姓瞿夷氏舍夷长者名水光妇名月藏居近城边生女之时日欲将没余光照其家皆明故字瞿夷。

　　今五比丘法华句云悉达太子入山学道父王思念遣五人追侍一拘邻二頞鞞三䟦提亦名摩诃男四十力迦叶五拘利太子妙乐云頞鞞摩男拘利是父亲余二是母亲若准法华句第五乃列陈如頞鞞䟦提十力迦叶摩诃男拘利太子此文若列䟦提应除摩男以文句前文言是异名故若依五分律本行集则摩男是斛饭王子䟦提是甘露饭王子既是二人又成六矣异同若此未知孰是。

　　及舍利弗法华句云舍利弗罗此翻珠其母于女人中聪明第一聪明之相在于眼珠珠之所生故云珠子又翻身此女好形身身之所生故言身子以子显母故作此号尊者之姓本拘栗陀是婆罗门种也华严音义云应言奢利补怛罗奢利此翻鹙鹭鸟补怛罗此翻子尊者之母其眼黑白分明流利如鹙鹭眼依母以得其名旧翻身子讹也云间译梵曰一翻身子一翻鹙鹭此双收二家也。

　　目犍连是法华句云大目犍连姓也此翻赞诵文殊问经翻莱茯根真谛云勿伽罗此翻胡豆二物古仙所嗜因以命族大论佛告目伽路子度此佛呼目连也垂裕记云莱力何切茯蒲北切世人未达往往作来伏音呼之可笑也正应作芦菔音与上同今时人写作萝卜俗字也详释此名相具见尔雅。

　　收其舍利即于此处起七宝塔饿虎经云太子饲虎已群臣白王宜收骸骨出山平地阇维收取舍利起塔供养此乃往昔所起之塔此品之初从地涌出者是法显三藏传云西域有国名竺刹利东行二日至萨埵投身喂虎处此处有塔众宝挍饰王臣供养不绝又饿虎经后记云尔时国王闻佛说法即于此处起菩萨投身饿虎塔今塔现在东面山下中有精舍安五千僧以上二师所见之塔乃今日国王所建者非昔舍身时塔以昔之塔虽云从地涌出而品末自云即没不现故。

　　五体投地长阿含云二肘二膝并头谓之五轮轮是圆转之义也珠林云今见西域僧礼拜乃褰衣露膝先下至地然后以肘按地两掌承空示有接足之相此五体投地之义也请观音疏云地是一实相地与萨婆若相应名为投地。

　　如紫金山尔雅曰黄金谓之荡其美者谓之镠注曰镠即紫磨金也初学记云上金为紫磨其色通明鲜洁又号扬迈金请观音经云一切佛出世明照如日月身出大智光如烧紫金山。

　　六种清净微妙音声法界次第列八种音声此中言六不必远求一其音清彻二妙如梵声三师子吼声四大雷之声五迦陵频伽六孔雀之声华严谓梵王语音清妙一切梵众各谓梵王独与己合近远同等法华句云如来梵音远听如在佛边目连欲知佛声过西方恒河沙国土其声如本不异。

　　迦陵频伽或云羯罗频伽迦兰陀此翻妙声楞严云迦陵仙音遍十方界华严音义云此鸟本出雪山其在壳中即便能鸣其声和雅听者无厌其形如鹊群集多栖竹林正法念经云迦陵频伽出妙音声一切天人紧那罗等诸妙音声无能及者唯除如来音声。

　　尽思度量广韵尽即忍切竭也终也思息兹切说文曰深谋远虑曰思度徒各切广雅曰度者揆也测也量谓筹量也。

　　光明赫奕广雅曰赫赫明也广韵曰奕者大也盛也有经本奕作奕非也盖博弈字也。

　　希有希有护国记曰希有重言者称赞之极也与善哉重言义同也。

　　如优昙华时一现耳妙乐记云优昙华新云邬昙钵罗此翻瑞应华亦曰灵瑞此华三千年一现现乃金轮王出世泥洹经云阎浮提内有尊树王名优昙钵此树有实无华若开金华也乃有佛佛若不出即有金轮王王世。

　　而复游入善寂大城大经云譬如大城唯有一门守者聪明有智可放则放可遮则遮城喻涅槃门喻八正守者喻于如来。

　　推本性相亦皆空寂妙乐云一实理上性相二空无性性空即无四性无性亦空即是相空。

　　𦦨幻响化大经云小儿见热时𦦨谓之为水有智人见终不生于实水之想譬如幻师幻作四兵乃至山林河井小儿睹之为实智人知是幻力惑人譬如山谷因声有响小儿闻之谓是实有有智之人解无定实法界次第云若诸得神通者能有变化化人无生老病死以是空故谷响钞云佛常以𦦨幻等为喻者以众生不晓依正等法是空故以𦦨幻等易解之空喻彼难解之空令达身心犹如𦦨幻等不实也。

　　如水中月次第云月在空中影现于水凡夫心水中有我我所相现是故如水中月小儿见水中有月欢喜欲取大人见之则笑。

　　如梦所见次第云梦中无实觉已自笑人亦如是诸结使眠中实无而著有得道觉时乃知无实而便自笑。

　　五通神仙楞严云有人不依正觉修三摩地别修妄念存想固形游于山林人不及处寿千万岁有十种仙谓地行仙飞行仙照行仙等斯亦轮回妄想流转报尽还入诸趣。

　　及诸声闻瑜伽论云诸佛言教声为最上或从师友所闻声教展转修证求出世间小行小果故名声闻。

　　一切缘觉大论云辟支迦罗此翻因缘觉亦名独觉出值佛世闻十二因缘名为缘觉出无佛世自然得道名为独觉。

　　从三昧起经音义云三昧正言三摩地此翻等持谓等持诸功德也或翻正定谓任缘一切境常正定也大论云一切禅定心皆名三摩地秦言正心行处是心无始常曲入正行处心则端直如蛇行常曲入筒则直也。

　　○九问答释疑

　　疑是解之津解是疑之济上来虽已通诸事相而未尝商挍经中意义关涉处此故稽古设问于前然后约文约旨而敷畅之如是者凡三十六段得不为是经之津济乎。

　　一问耆阇崛山在王舍城内耶外耶若在外者不应云住若在内者何故信相夜梦金鼓过夜至旦出王舍城往耆阇崛山耶。

　　释曰所谓王城须晓二重一以五山围绕为城即法华句所列天王穴七叶穴蛇神山独力山耆阇崛山也二者雉垒为城即王臣庶民居止处也故奘三藏传云王舍城四面皆山峻峭如削周一百五十余里内有山城基周围三十里宫城东行四五里至耆阇崛山又西域记云王城崇山四周以为外城子城有三十里准此则知信相云出城者出王舍子城也往耆阇崛山者行四五里至于佛所也盖佛游化乞食在于王城目之曰住若常所居乃在耆山故大论云耆山以近城故乞食不疲故佛多住得上诸文山城向背虽不及游观殆如指掌矣。

　　二问文句释经前五事乃谓此经缺第五同闻众若然莫也此经佛独对阿难一人说耶。

　　释曰此经列众有无应存二意初天台通经一往虽无二往则有故疏云此经缺同闻众谓时有五处有四耆山众不闻信相室说信相室众不闻梦中说梦中说众不闻梦觉已说众非一座故不列之疏又云此经天龙集信相室不闻前序不闻后梦亦得是同闻众亦非同闻众同闻众少不次第耳一梵本实有谶译略去故玄义破古中云或以不例同闻为疑胡本尚多何止四卷其文未度耳至唐译最胜经果有列众所谓九万八千苾刍百千万亿菩萨四万二千天子以上二义甄之众之有无实不可一途。

　　三问忏悔品云能作如是所说忏悔便得超越六十劫罪且一行忏悔云何便能灭如是多劫之罪耶。

　　释曰兹乃无生理观灭罪之功也故疏云观无生忏能灭无明如翻大地根叶皆枯矧观无量寿佛经有所谓灭除五万劫生死之罪妙宗示其意云灭罪多少皆是佛智如量言之故非初心可能思议况圆顿教罪无轻重悔则皆灭也若了彼意则悉斯文矣。

　　四问此经赞叹品说如来舌相广长最胜经言舌遍大千且佛昔以实语故所感舌相如是世人多以太长为疑今何以通。

　　释曰此应二义一约佛力加被说如大论佛为婆罗门出舌覆面门至发际斯为小法今说般若故舌覆大千或曰人目所睹不过数里今言大千无乃难信答佛以方便借其神力加被令见至于畜生亦知佛若不加十信亦不知也二约随所示现说良由圆教行人修中观用业识见佛住中道理虽丈六四八身相一一无边离分齐相即起信论随所示现即无有边之义也。

　　五问此经龙尊赞佛有圆光一寻之言若然佛身为尊特报身耶为丈六劣应身耶若云尊特一寻之言非大若云劣应疏中何云圆光一寻下今经正赞尊特耶。

　　释曰龙尊所赞不过三十二相若定胜劣古今稍多异论今直以四明示现尊特以伸之故记曰圆光面各一丈此言一寻是约佛说此既常光验知诸相皆是常相云赞尊特者故知不须身大相多但是业识依中理见即名尊特应知丈六若其量度即不得际如净名室但是一丈而能容受三万二千师子之座今即常身叹尊特相义岂不然乎。

　　六问空品说吹大法螺击大法鼓螺鼓皆自杀生而来佛令不杀以何意故而复取此为法器耶。

　　释曰樝庵或对尝伸此义云吹螺击鼓此寓言耳战必吹击戒军前驱以类菩萨与生死魔军勍敌也纵不取此意则螺牛有自死者或无自死亦有不见不闻杀者佛亦许用以展转离杀者手故。

　　七问胡跪一名前篇顺古申释已竟先哲尝言近代独鄙胡称今若存之莫遭斯斥乎。

　　释曰夫欲定义必先正名胡跪一名不正久矣今试究之乃有二失一弃本逐末然跪佛之相肇自于梵土盖佛降生于彼四众设敬故有斯仪若从处彰名应称梵跪但因圣教东传经涉胡地而来而便受胡称此乃弃本逐末之过矣故辅行甄之曰葱岭已西并属梵种铁门之左皆属胡乡准此断然胡地与梵王不同矣二循习旧讹当知此失非独今日始者东晋道安法师误以梵音而为胡语自此循习至唐方革其弊故昔人有痛责弥天之说何缘今日经论之外犹存各各胡跪之言岂非循习旧讹乎。

　　八问四王于此经中六番白佛流通大教自誓护国不知自古已来果有守护之神验否。

　　释曰四王发誓护国其于冥密守护人固不得而知今姑录其显者二事一如旧西域记说古有一寺多藏珍宝以期营葺乃塑四王以镇之时有突厥王贪其财宝将欲伐之忽梦天王以戟刺其心而崩二唐天宝十三年西蕃大石康居三国来寇西京时玄宗诏不空三藏为救空诵咒请四王护国上忽见人神五百许在殿上上问空答曰毗沙门子领兵救安西也及得安西奏果是日云雾中有神兵现蕃部惊溃又有金鼠咬弓弩弦皆断又有天王现于门楼上蕃师大奔上大悦敕天下营寨城楼置像供事之。

　　九问经说若有人主听是经时邻国怨敌当具四兵坏彼国土是经力故兵众自此不到不知是经果能如是弭兵否。

　　释曰不患天力不祐但患世乏其人耳昔摩腾法师止天竺附庸小国时王请讲此经俄而邻国兴师相伐践境之际辄有事碍而止密令探之乃见王臣安坐从僧听经于是心喜便来请和复从求法从此两国免争此非听经者能弭兵乎。

　　十问疏释人王奉香则曰以智慧火然实相香起戒定慧烟故彻照无碍然此香遍事耶理耶若言事则不应云然实相香若言理则不应云香盖金光于事于理请试决之。

　　释曰离事之理则粗全理之事方妙妙体本融二无二也所谓圆教行人以圆解诠圆理以圆一实三观一大弘誓体而导之达此事理合一而进一切趣香香即法界所供三宝亦即法界只一法界无二法界一尘不动万法苑然同常寂光无非法界故法智曰行者三业供养之际离于谓实之心若香若华体是法界能供所供性本真空者量遍周出生无尽能了斯文依俙识遍。

　　十一问此经具列诸天护法若论天主的指谁耶若依法华则云娑婆世界主尸弃大梵为主若依章安涅槃疏则以首罗为主故彼曰摩醯首罗一面三目主领大千梵王其实只领小千而已经家美之云世界主私谓此是大千之中得为大千之主降此不得(私谓下是荆溪所说)二文所说天主不同毕竟主归谁耶。

　　释曰要有所归须明二义一是统王为主即梵王也良由此天居于初禅内有觉观外有言说号令是故法华指之为主其二禅以上无语言觉观不得为主故辅行云大梵为三界主余皆属臣是也二以报胜为主即二禅以上加修四无量心名报胜为主则无统王义也以报胜义故所以涅槃取首罗为主以此报胜刑梵王之报劣故有经家美之之言克论统王还归梵王故荆溪下降此不得之语二义甄之主有所归矣。

　　十二问准索隐记释经金刚密迹引正法念经法意王子愿为密迹金刚护千兄教法据经唯一今状门首二者应变无方也又译梵师谓楞严中乌刍瑟摩金刚亦为护法与密迹金刚作对者是二师说义若此还允当否。

　　释曰孤山说义盖有而弗遵也且诸经所列金刚稍多何假应变如孔雀经五方各有金刚圆觉摧碎等八百金刚楞严十恒河沙金刚又佛成道时感得五百金刚等译梵所指亦无而强用也且楞严乌刍金刚虽有护法之言而无门首作对之说今来议者当知密迹金刚乃佛法随处拥护之神固非定列三门之像若论门首设像之缘须本乎鼻奈耶律故彼曰给孤长者造寺成问佛佛答言于门两颊应画执杖药叉此佛亲令安立岂可弗遵而强用也。

　　十三问四王品列三种论谓如诸梵天说出欲论等然此三论乃是西域世法校之此经则是出世间法故曰是金光明于中最胜若然次文何云所造世论皆因此经耶。

　　释曰不言此经最胜则佛法便与世法雷同不言世论皆因此经则法性体无通遍此二相承方操至妙也然通遍之义本疏不言止观第六云金光明说世间之论皆因此经乃世法即是佛法也如轮王十善即佛之五戒五常五行亦义似五戒但凡愚不知圣人托迹说之又净名玄义云法身菩萨生人天中造作经书此即从无住本立一切法也若晓斯旨则下正论品亦是世法即出世间法解一千从矣。

　　十四问功德大辩为法门主经中安品则以大辩居先忏仪列位则以功德居先至散脂品又先功德如此先后不定还有意义否。

　　释曰霆师诸天传尝伸此义曰若是安品次第乃是正助为资次良由大辩主慧为正功德主福是助以助助于正也若散脂品与忏仪所列者乃直以福慧为资次良以世出世间皆以福为先故。

　　十五问功德大天能以财宝资益讲诵之人以故佛令祈请奉之若准大经明功德天所至能益财宝经文续云复于门外更有一妹其形丑陋名曰黑暗所至能令耗散二女共居未尝舍离然则既云二女共居不舍则今请召其姊妹随散之亦何所益耶。

　　释曰此义从来说者亦多四明记解曰大权垂形表报非一彼对黑暗表生必死此对大辩表福资智今用双亡生死弘经之心感功德天所获资财离我我所姊尚不着妹岂能来耶或有说云当知光明所请功德乃是实事若彼大经二女相随乃是以生对于死说菩萨用观则双遣之故经有有智主人二俱不受之言然彼二女一好一恶盖是寓言设譬其实无人故章安涅槃疏云初往复有之实无行人问答假设宾主即无姊妹矣四明作有而不来释次作寓言譬喻释在理或当请试择之。

　　十六问此功德尊天与人一切所须其间有曰若牛羊若谷米牛可耕稼羊但充食莫也天神资人口腹使人杀生耶。

　　释曰樝庵或对伸此乃言天乎无心而应万物苟有人能通佛经而乏所须天亦与牛羊而供给之如经中佛化鱼山鱼米以济饥者如伪唐时民饥取大湖蠯蚌而食明年丰稼犹采之不已忽获一蚌吐佛一躯取者方已此则化现终令不杀天与羊亦此类耳。

　　十七问坚牢品说若闻是经一句之义命终之时随意往生三十三天然此经是诸佛之所游过菩萨之所行何以闻经但生天耶。

　　释曰佛意固欲令人一超直入但以机生负德不获已而施渐化是故且令闻经者生天然后使之究竟出离故此品末即云听是经已未来之世值遇诸佛疾成菩提是也矧闻经生天一切大教皆尔法华谓书写是经当生忉利天上梵网言受持菩萨戒者当生人道天中若了今文亦悉彼中意矣。

　　十八问准俱舍论则云上界不行瞋此经正论品何以言三十三天各生瞋恨耶。

　　释曰佛教所分三界三十三天属下欲界俱舍不瞋言色无色界耳若然何以妙乐云瞋通三界耶曰上二界论瞋有无乃小乘所计之异若成实空宗明瞋则三界俱有毗昙有宗谓上二界无瞋故维摩疏云数人明初禅无障盖若成实论则贪瞋通上二界又复须知上二瞋之有无亦小乘一期权计若大乘说则无所不至故妙乐云然诸烦恼轻重虽殊尚至等觉岂隔无色即其文也。

　　十九问正论品说人王暴虐故使世间三异并起新记护国并以水火风三灾释之又以日月星三种变异释以此两说义还允当否。

　　释曰取长其理不取乎情当知二师所说若日月星三灾消文则粗可若水火风三异解义则不然以经文上下此三并不涉言故今观文之来刀当以饥馑疾疫刀兵三事消文则文体宛顺故经曰由王舍正使国饥馑人民饥饿多诸疾疫互相劫夺刀兵而死是也但此三灾因乎王臣不道纵恶陵善时灾暂起如是固不同俱舍所明于一减劫之末小三灾之数也。

　　二十问按鬼神品所列皆是天龙八部之众云何舍胜从劣独以鬼神而标品题耶。

　　释曰尸子云天神曰灵地神曰祇人神曰鬼据此则神之一字亦通矣而所谓以鬼神标品者疏文曰此品通列天龙江海日月诸神上已天题品竟无容再出虽通列诸道而鬼神文多故以名品即斯意也。

　　二十一问佛以大慈为主以故制戒不杀若然何以鬼神品言入阵得胜则心生欢喜耶。

　　释曰此难樝庵亦尝辩论稍有眉目故今具用之彼或曰孔子谓军旅之事未之学老子曰兵者不祥之器且二圣尚耻言其兵而佛反言入阵得胜是则释尊诱人杀人耶对曰阎浮十万轮王以十善统之皆偃戈下武昔鲁仲连一谈笑间却秦军四十里不伤一卒善战者不阵即入阵得胜之谓也然佛语多含乃言与生死魔军战耳盖以戒为前驱定为筹䇿慧为干橹生擒六贼挥智剑而斩之使心王得安无谓释尊诱人杀人也。

　　二十二问鬼神品曰诃利帝南鬼子母等忏仪因之亦列二句由此二句故塑绘者帝南作男相鬼母作女相如此所作还应名实否。

　　释曰此不谙圣教者妄造也当知经列二句其实只目一人但是华梵兼举耳故译梵曰梵语诃利帝南梁言鬼子母是也此兼举义经论多之如云忏摩此翻悔过今言忏悔亦兼称也欲知鬼母得名诃利帝南详见四王品鬼子母下注。

　　二十三问此经除病一品乃先圣博施济众之道也若尔何故遗教经中佛制比丘合和汤药等皆不应作耶。

　　释曰遗教经疏亦尝难此彼通之曰流水广说治病与此土方术相符而此经不许者以寿夭由于业报不在医术故总而言之不出三意为损智故属性命故多虚妄故此孤山说也今更示之者当知此品虽是事医意含法药下文自见若直就事上论之医药家流实是外法若大乘人出假化物于中若能忘悕望无取舍则事无必固故楞严药王药上因中遍尝草木以救病由此得证圆通又本草序载药王子韦古元疏勒国人身披毳衲腰缠数百胡芦于唐开元中人多病患遍施汤剂遇者悉差又神仙传言自尧舜来药王凡五度化身来救贫病其后黑犬化为黑龙负师而去睹此神异非大士利佗之行而何若遗教经所制意者斯乃小乘约孤调自度边说是故医方等事例不应为也。

　　二十四问此经除病既是用凡药疗治即世医也若准大经佛治众生心病即出世间医也毕竟此经还具出世医不。

　　释曰此品吾祖疏文先依真谛广示方药治世间病续云三毒等分等是病数息不净等是药但此药病犹是托事论医未是的明从行医方故至止观广示十境十乘治三惑二死之病即引此品证曰直闻是言病即除愈即初乘观法观不思议境复有重者至长者所合药治病即后九乘观法意尔妙哉佛祖肘后神方有如是者后世能服饵者几何人哉。

　　二十五问准玄文判教相乃引流水品有一比丘读诵大乘方等经典遂判此经属第三方等时教然则方等之言有事有理请指其要。

　　释曰四教俱说事方等也三谛并谈理方等也天台判教既引此文即知事方等方广也等平也良由华严秪谈别圆鹿苑但藏般若说三唯第三时四教俱谈故受广平之谓其理方等既是三谛俱谈五时唯除鹿苑余悉有之是则约理通而不局以四时中俱有圆故约事局而复通以事方等中圆即理方等故。

　　二十六问诸经所说十二因缘才说生相即谈灭相如法华大通所转者是也而此经流水长者子救鱼只说生相不谈灭相若然云何便使诸鱼解了生灭而得上生耶。

　　释曰疏记不言今以二义答之一则翻译之略要知梵本须有恐谶师略而不译如四明示缺三归中云忏本虽无三归最胜经则有准此则非但略去三归亦复不翻因缘灭相明矣二者根利不谈大抵说法被机物机宜略是故不陈良由诸鱼昔有大缘一闻十号缘生即达不生不灭妙悟本空是故超脱兹所谓闻一以知二快马见鞭影之谓也。

　　二十七问释教论酒由犯失招报故制涓滴不饮若然何故佛昔为流水救鱼既救之后还家待宾醉酒而卧观此所为得在大悲救物失在饮酒破戒何耶。

　　释曰此难从来今以二义伸之一者约事吾佛尔时既是示迹同凡凡夫世谛未能免俗故有待宾饮酒之事现之以同类摄也二者约理若论圣人遮那久证则行于非道通达佛道所谓以真空瓶盛实相酒实相无相饮者何人故净名曰入于酒家自立其志亦立佗志即其意也。

　　二十八问萨埵一旦乍入山林见虎而有七子方产七日寒雪冻饿乃便舍身且虎不能言太子焉知产娩七日耶。

　　释曰此难天台已自伸了文有四意一引山海经虎生一日头生一斑今有七斑知方七日又七日眼开今眼始开故又七日不食则死虎子垂死故或云鬼神示之如树神现半身示鱼数向流水也。

　　二十九问虎者猛兽也非血肉而不食今王子舍身喂虎异日数虎害物不鲜王子何不思此耶。

　　释曰众生互相吞啖何独虎耶但太子目击饿虎苟不救之岂曰慈悲斯盖为欲满足檀波罗所以垂救云尔。

　　三十问准唐奘三藏传北印度东南有大石山是萨埵舍身处其地与草木为王子身血所染今犹绛赤且王子舍身之时经中自言我于往昔无量劫中既经尔许劫数大三灾起时世界尚无云何得言草木与地犹绛赤耶。

　　释曰昔南山律师亦疑此尝请问于天神天答曰有师云此乃如来神力由菩萨志行三灾不可除也更有难者曰三灾之化邻虚尚尽今云塔在岂不乖乎答但非圣迹一邻亦不住今圣力加被欲令后代慕仰使之得道世界住已所有往劫遗踪随何佛次第一一现之五不思议中即佛力不思议也文见灵感传。

　　三十一问赞佛品曰尔时无量百千万亿菩萨从此世界至金宝盖山王如来国土到彼土已而赞叹曰此文蕴乎二疑一疑既至彼国莫是称赞彼佛乎二疑佛国甚多云何此中列众独至彼国耶。

　　释曰非赞彼佛赞释迦也故疏示此意曰一经善始令终初中后竟故诸菩萨赞扬教主记曰至金宝盖国土者欲张大其众满中菩萨皆赞释迦疏记非暗何疑赞彼佛耶所言列众至金宝盖国土者信相当来成佛之国也所以列众至彼者一表为信相因中说果二表信相得记取土不虚人不知此意徒生穿凿云。

　　三十二问此经序分佛游法性是曰入定后说经竟则云从三昧起是知此经始终在定说也若尔何以舍身品佛从座起礼萨埵故塔耶。

　　释曰既云起礼非定亦应难言定中云何说经今并伸之盖所难者以小难大也良由小乘教遍行拙曾无中道为应本才云入定则不可有动静说法等事金刚般若所谓说诸法断灭相是也今大乘之定动散常一去来体同故法华曰安禅合掌以千万偈赞诸法王华严曰一切诸佛恒在正定中普为众生广说妙法是则不起灭定现诸威仪但此境界龙象促踏而非驴之所堪也。

　　三十三问佛说诸大乘经且无入定宜说之言何缘此经特云入定耶。

　　释曰若论佛之自行则非出入静散之异但为逗化物机偏好故异常途良由方等一类机缘心乐禅定而得入道是以佛大圣人俯而顺之。

　　三十四问此经如来所入之定事耶理耶若云事者自云如来游于无量甚深法性若云理者疏文何云佛欲应机故示轨仪岂非事乎。

　　释曰草庵师尝通此义乃云凡言定者有三一事二理三即理而事光明之定即理而事者也须知圆宗事理非但非独举事则事外无理举理则理外无事以相即故佛顺机缘全法性以示轨仪轨仪之外无别法性祖不云乎大觉顿圆照而常寂今之入定盖示轨仪令人乐定实其文也。

　　三十五问兹经佛在定中宣扬义已明矣且唐译最胜经序中何云尔时薄伽梵于日晡时从三昧起观察大众而便说颂既曰一经异译何以一出一入如是不同耶。

　　释曰当知彼经亦应始末在定但咫尺千里人不能知故彼序云清净之境如来所居此经序云是时如来游于无量甚深法性此二经叙佛入定之文同也彼经末云惟愿如来哀慜我常令睹见大悲身此经末云惟愿慈悲为我现身此二经树神请佛出定之文同也如此比挍彼经佛亦始终在定本无异说所谓彼经于日晡时从三昧起者天台所谓如来入游法性出叙经王之意也四明曰出叙者实未示于出定寂不妨照故云出耳经云从三昧起天台言入游出叙四明说寂不妨照三种言异意义俱一是则天台四明虽弘谶经而不妨兼通净本暗与经合不独弥天高论。

　　三十六问此经自古于今流通最盛其间效验灵迹之事可得闻乎。

　　释曰教无虚设理必感通斯经自佛宣扬之后谶师翻译而来实迷途之日月乃苦海之津梁神功伟迹僧传世典莫不载之要尽所闻事须别录今因所问聊纪一二者秦少游书戒杀文曰温州张居道死三日而苏始为人追去谓曰汝命未尽但所杀生欲对冤耳居道求免使者教以造金光明经一部居道曰诺有顷至王所呼所对冤无一至者吏曰是日善司报居道造经众冤以是脱去王忻然曰汝可亟还勿复杀生也类说记陈尧咨泊舟三山矶有叟曰来日午后有大风舟行必覆宜慎之来日天晴无云舟人请解䌫公迟之同行舟一时离岸至日午俄黑云大风暴至怒涛若山往船多倾覆公又见前叟曰某实非人乃江之游奕将也以公当位宰相固当奉告公曰何以报德叟曰愿得金光明经一部某乘其力薄有迁职公许之既至京师觅经三部遣人诣三山矶投之梦前叟曰本秪祈一公赐以三幸连升数帙也于是再拜而去夷坚志曰绍兴末淮阴有小民丧女经寒食恨无以为荐其母截发卖钱六伯将欲请僧看经会有五僧过门遂迎请皆转相推托良久一僧肯之即访诸邻得金光明经一部僧读就斋宣疏而去街上忽偶向之四僧邀共酒家方就座忽闻窗外有女子呼转经僧名遂问何人女泣曰我看经家亡女也沦滞冥涂久之蒙师课经方得脱免冥官已敕生处师若饮酒破斋其功尽废实可痛伤幸垂怜悯言已不见僧惭而退。

　　○十境观修显

　　荆溪禅师曰固蔽理观深微但以事相消文称弘法华者远矣余总括群典助解斯经深惟先训无以自励谨案山家教部略述观心法要自印其心或有见闻能随喜否。

　　原夫此经法性之理如来之所游历盖圣人果证之法也若欲开发自己宝藏应希骥思齐即闻而修观成理显方为善美故四明师曰心虽本妙观未成时但名阴入是也今欲造修初心之人当用佛眼种智解了金光明三字法门是法非譬即我现前第六识心此心即所观之境亦即能观之观当处不可思议微妙尊贵即是中观此中寂而常照能发智照理即法性之光是曰空观智既照理则行人任运肤色充洁乃法性能多利益使心王心数皆明斯为假观然此三观远禀释尊近承龙树全由性发匪假修成秪于一心宛有三用一空一切空若假若中而俱空则三观悉彰荡相也一假一切假若空若中而俱假则三观悉明立法也一中一切中若空若假而俱中则三观悉成绝待也如是修者终日遣荡而诸法皆成终日立法而纤尘必尽终日绝待而二谛宛然泯情虑亡并别破一切相即一切法称性而观寂尔而照能所俱泯谛观无二既达此已对一切境以此观而照了之立一切行以此观导达之办一切事以此观成就之起一切教以此观敷演之舍此则便同众魔离此则未起诸外故大论曰除诸法实相余皆落魔事迦叶言未闻大涅槃前皆是邪见人也大矣哉一心三观之妙宗也如此人能于金光明三字之中修无所修修乎三观破无所破破乎三惑显无所显显乎三谛证无所证证乎三德自行化佗安住如来秘密藏中究竟于斯总题既尔别文亦然体宗用教附法观心王舍耆山托事观心一十八品随闻一句摄事成观言言朝法性字字会经王此所谓明静工夫幽深境界唯人自得其道方亲也。

　　金光明经照解卷下(终)
