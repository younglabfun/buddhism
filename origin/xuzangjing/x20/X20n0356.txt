卍新纂续藏经第 20 册 No. 0356 金光明经玄义拾遗记会本


　　No. 356

　　金光明经玄义拾遗记会本卷上之上

　　四明沙门　知礼　述记并序

　　双径沙门明得录记注于玄义之下

　　问曰昔者宝云法师尝有撰集赞释玄辩近岁孤山阇黎又以章记表明微旨今复纂述其故何哉答曰宝云讲次学徒随录义或阙如未及补治不幸归寂孤山之制多事消文复于中间毁除观心斯实不忍今故秉笔拾先师遗余之义拾后人遗弃之文使教行二途不至壅蔽但谕新学达者无诮吾之烦辞也时天圣元年岁次癸亥四月望日序。

　　△将释玄义大科分二初释题二初经义题目。

　　金光明经玄义

　　题有六字上四所释下二能释能释乃通由智者师解释诸经皆立五义故以所释拣非他部入文广解经题四字故不预叙能释二字者玄谓幽微难见也义谓理趣深有所以也其幽微义而有五重盖一经始终能诠之名所召之体即体之宗宗成力用此四言教通局相状大师搜抉如是五义解释一题欲令学者预知经旨然后寻文使于文文成智行故斯是道场特因静发称会佛心演兹奥旨故不可以暗证者及寻文者同日而语也幽微所以岂虚名哉。

　　△二能说师号。

　　天台智者大师说　门人灌顶录

　　天台即栖真之处智者是隋主所称大师乃群生摸范说者拣异他师握笔撰述也若始终事迹具彰别传今略不书。

　　△二释文二初释序文二初总示法体。

　　此金光明甚深无量。

　　此者指定之辞也金光明者所示法体也甚深无量明体德也应知此经三字别题是法非譬何以知然经叙如来游于无量甚深法性诸佛行处乃住此定而便唱云是金光明诸经之王岂非直指所游法性名金光明不云法性如金光明而下文所立譬喻一释者盖以诸师解金光明为世物象用譬如来所得深法诸师虽乃用譬显法其实不知法相圆融随名局解是故不能遍譬诸法大师欲示金光明海无法不备无法不融故顺诸师以金光明三字为譬具足比况佛之所游略则十种三法广则一切法门一一互融皆不思议此乃格他譬法不周因此广显法性圆具然虽顺他以譬显法其如经题是法非譬故后自立附文当体二种解释斥彼义推譬喻疏远依经就法方为亲切斯由大师深解法性可尊可贵当体名金寂而常照当体名光大悲益物当体称名是知法性具金光明真实名义究竟成就也除法性外所有名言皆无实义故金光明三种法门举一即三全三是一非三非一而一而三不纵不横绝思绝议是秘密藏佛所游处又复应知以金光明示法体者即五章体盖由此经以金光明为名以金光明为体以金光明为宗以金光明为用以金光明而为教相亦可三字别对五章以金为体以光为宗以明为用总三为名分别三名而为教相法体既尔体德合然甚深是光之德穷法性底故无量是明之德达法性边故此二不二是金之德法性究竟尊贵义故亦可三义皆甚深皆无量皆不二五章之德莫不如是。

　　△二别明教意上已总示五章法体今乃别明起教之意初叙说经意即如来显示五章二叙宣通意即是智者流行五章初自为二初据理绝言盖由至理但可妙证难以状名二赴缘可说此约大悲无说而说说必利人初又为二初约我辩上至极果下及庸凡皆不能令妙理有说更分三初明果人不能尽喻。

　　大虚空界尚不喻其高广况山斤海滴宁得尽其边崖。

　　四佛说偈山斤海滴地尘空界皆不能比释尊寿命此之四喻虚空最大以山等三依空立故虚空虽大而是妄心变起之境迷真故生悟性则灭与眼作对心缘所及安能尽喻不可思议金光明耶故经云空生大觉中如海一沤发宁将一沤类乎大海空尚莫喻三那可论问经云空等莫比释尊所得寿命今何得云不类大觉及金光明答觉性若少金等三义则不名大释尊寿命义当于明不具金光则非永寿一法不少三法不多生佛无差体用不二若不尔者非方等义四佛世尊喻不能及彰理绝言也。

　　△二明因位未能穷源上举果佛证虽究竟而法本寂灭故言喻莫彰今辨因人未到性源故拟议非及此自为二初约喻以智断斥。

　　日轮赫奕非婴儿之所瞻仰大舶楼橹岂新产者之所执持。

　　日轮赫奕喻智德般若婴儿之眼喻空假观慧既违本智则非佛眼故于智德赫日非所瞻仰大舶楼橹喻断德解脱新产之妇喻生法缘慈既异无缘则无妙力故于断德楼橹非所执持此约圆果三智三脱斥前三教菩萨悲智故也若圆菩萨修既即性则能从始不乖二德然虽解即若因望果智有明昧力分强弱是故因人于果智斫亦非瞻仰及以执持须了智断名为光明二德不二即是法身复名为金虽用二斥乃显未穷三法源也。

　　△二约法以因果定。

　　诸佛行处过诸菩萨所行清净。

　　偏圆菩萨皆能伏断随其所行悉名清净今圆极果所行法性超越一切故言过也于金光明极证之人尚不能喻未穷源者宁可言耶。

　　△三明凡小全迷所以二初小。

　　况二乘心口安可思说。

　　偏圆菩萨发旷大心有分证智于金光明妙绝之理犹尚不能腾象立言况复二乘灭心自度如聋如哑岂能思说诸佛行处。

　　△二凡。

　　凡夫徒欲言之言则伤其实徒欲不言默则致其失二俱不可欲以言之言亦不可欲以默之默亦不可。

　　三乘贤圣虽小异大因不及果而能修证三谛理智尚莫言想金光明海况凡外之徒本非其分随语生见故言则伤实既执无言故默则致失若具论于言乃有单复及具足句具论于默则于三重四句之外各一无言并犊子部我在第五不可说藏此皆邪外发语默见也若悠悠者及学佛人惟理之心非语即默于兹二处增见长非虽非神我全当人执故四教四门皆生语见虽四即起无言之见故起信论明五人执皆是执于如来藏起今之所斥正在此人故言与默皆云不可如是具论凡夫起见之语默二乘偏证之思说菩萨未极之智辩皆不能诠至圆之性上至果佛纯净心口究竟说证亦不能喻者盖显金光明本来秘密离言说相离心缘相俾乎行者辞丧虑忘。

　　△二引文证二初大品。

　　故大品中梵志云非内观故得是菩提非外观故得是菩提非亦内亦外观故得是菩提。

　　彼经及论明先尼梵志本虽邪外道机已熟诸佛请云令我此坐不起得眼佛为开决证须陀洹佛还诘其悟理之智由内观故得是智耶答言不也外观及以内外俱等得是智耶皆答不也此乃四句言想都绝方得预流小智尚尔况金光明乎。

　　△二大经。

　　经言皆不可思说又生生不可说生不生不可说不生生不可说不生不生不可说。

　　初文总泯一切思说又生生下别忘四说今家以此泯于四教言思之道实因缘生成所生法故名生生三藏教也幻有之生即是不生名生不生通教也不住不生立十界生名不生生别教也圆教名为不生不生者理本不生事即理故事亦不生名不生不生性本不生顺修即性修亦不生故二不生惑体空故不生智用忘故不生故二不生无因可修故不生无果可克故不生故二不生自他感应诸相对法性皆不二本寂灭故重言不生四种皆云不可说者斯有二意若当分者四教之理但可智证皆不可说身子云解脱之中无有言说三藏也三人同以无言说道断诸烦恼通也无言童子非凡非圣非有非空故不言者别也诸法寂灭不可言宣圆也若跨节者圆妙之理都不可以四种言示尚叵圆说况三教也如此皆彰法金光明是秘密藏不可思议矣。

　　△二赴缘可说金光明理虽离相寂灭若忘情而证以四悉檀无说而说则令众生获益无量文自为四初明有缘须说。

　　有因缘故亦可得说者。

　　大经四种不可说后即云有因缘故亦可得说岂非赴缘可作四说言有因缘者十因缘也于十二中唯除未来生死二支此是因缘所成果故过去无明至现在有此十皆是能成因缘能成四教所得之果何者以无明支乃是过去爱取之心以有此心故佛菩萨示以四教种种名义既爱且取乃依四教起四行业即无明缘行也此业能持禀教人识来托母胎即行缘识此识随于四教业缘成名色等四种之果即是识缘名色乃至触缘受也既四教业感今五果故于受心还爱四教即受缘爱爱必取索四教之法即爱缘取也爱取若深则能勤修四教行有即取缘有也有必招果故于现当成就贤圣之果此乃众生有十因缘故于是诸圣说四教法未种与种复以四法令已种者熟复以四法令已熟者脱说有此益是故对缘不可不说。

　　△二明此说可尊通论赴缘则一期四教今对别机示此经五义而其五义一一尊崇更分为二初列经五义。

　　以金为名名盖众宝之上以法性为体义则如来所游庄严菩萨深妙功德以为宗照曜诸天心生欢喜以为用故文号经王教摄众典。

　　以金为名等者名有三字一必具二金最上故光明亦然法性为体虽通一切如来所游准局果证通之盛也局之极也特举义者三字所标即是究竟第一义也庄严菩萨等者下文定宗专取于果今云菩萨者克果人也既能庄严深妙功德即果四德深妙之极也语虽带因意正在果照耀诸天等者诸天鬼神皆大菩萨法性光明照必增道是故大权心生法喜显经力用广而复深文号经王等者此部多文称金光明诸经之王王能统领故教摄众典然疏释经王以文理合而为中道是经复是王于九种经而得自在文是能诠理是所诠文理合故能所互融若教若理皆名中道悉是经王疏以经王叙体即所诠是中道也若非中道教莫诠中道理慎勿僻解以所名能称中道教。

　　△二结示可尊。

　　故唯贵为名唯极为体唯深为宗唯大为用唯王为教。

　　以金为名故贵果理为体故极究竟三身故宗深无物不益故用大文字即中故教称王是故五章一一高广。

　　△三明尊故诸圣护持二初极果护持。

　　所以不二之体常为四佛世尊之所护持三世十方亦复如是。

　　所诠妙中一切法趣名不二体一切如来证此体故依之住持常所护念令诸众生八倒不起经表四智故举四佛其实此体无佛不护故云三世十方亦复如是故下经云十方诸佛当念是经。

　　△二大权宗奉。

　　一切菩萨遍他方以遥礼树神善女亲雨泪以称扬诸天覆之以天威地神润之以地肥大辩加之以辩道功德益之以财宝。

　　一切菩萨等者下赞佛品云尔时无量百千万亿诸菩萨众从此世界至金宝盖山王如来国土到彼国已五体投地为佛作礼向佛合掌异口同音赞叹于佛疏云陈列赞众至彼国土故云遍他方以遥礼树神善女等者亦此品文菩提树神赞偈中云我常修行最上大悲哀泣雨泪欲见于佛诸天覆之等者四天王品散脂及鬼神品皆广说常以神力护说听者并其国王及以土境坚牢地神品大辩天品功德天品各于品内广明饶益行经之者此诸菩萨及诸天神多是古佛却来或乃分真垂应遥礼称扬如来功德护持饶益说听之人皆为宗奉经王流通方等若非法门至妙曷能裨赞惟勤。

　　△四明说故其益该博。

　　诸有悉干枯三涂除热恼举要言之一切世间未曾有事悉皆出现。

　　诸有悉干枯者忏悔品云三有之中生死大海潦水波荡恼乱我心其味苦毒最为粗涩如来网明能令枯涸诸有不出欲色无色三有故也三涂除热恼者四王品云是经能令地狱畜生饿鬼诸河焦干枯竭举要等者寿量品云尔时三千大千世界所有众生以佛神力受天快乐诸根不具即得具足举要言之一切世界所有利益未曾有事悉具出现说经利益不止能除三涂诸有报苦而已应明二十五有十番离苦十番得乐能令究竟金光明显方是具论未曾有事出现之相。

　　△二叙宣通意上之所明从本寂理赴缘立说皆叙如来说经之意今是智者自叙智力取义释题依文显义通经之意也自分四初圣者赞护。

　　是以金龙尊王三世赞叹地神发愿以护说者。

　　已欲开谈先思上圣赞叹不已护法忘疲故希圣之心有自来矣金龙三世赞叹者信相菩萨过去为王号金龙尊广说章句赞叹诸佛愿于当来值释迦佛今遂所愿乃于此会以偈赞佛金龙尊王是过去赞信相菩萨是现在赞又有誓愿未来无量阿僧祗劫在在生处夜梦金鼓昼如实说即未来赞也是彼一身三世赞叹问金龙三世皆赞于佛安得类宣金光明经人法既殊若为通会答揽金光明无上实法而为果佛无上假人离法无人离人无法赞佛之语乃是宣扬微妙心色此之心色即金光明如马鸣大士归依三宝以救世大悲者为佛以彼身体相为法就佛叹者即是克体赞金光明也地神等者其品坚牢白佛云随是经典所流布处敷师子座令说法者坐其座上广宣此经我当在中常作宿卫隐蔽其形于法座下顶戴其足上圣重法所以尊人。

　　△二凡师轨则。

　　上圣既尔岂况人乎。

　　二圣深证尚历劫称扬屈身敬护况外凡下位禀法励行岂不弘宣者耶。

　　△三托义兴言。

　　敢托斯义辄欲兴言。

　　托上诸圣护法之义兴今五章通经之言。

　　△四称法求益。

　　冀涓露入海禽鸟向山实藉片缘同均咸色。

　　涓露禽鸟喻通经之善入海向山喻此善顺性实藉片缘即上所喻之善同均咸色即今所冀之益盖言涓露微善愿同性海一咸味也禽鸟片缘愿均佛山一妙色也山谓妙高四宝合成东黄金西白银南琉璃北水精鸟随近处皆同其色然一念随喜尚功等虚空五品流通岂善同涓露特是大师以凡望圣谦己尊经意诫后昆不自矜伐矣。

　　△二释玄义二初列章科判。

　　将释此经大分为二初释题二释文释题为五一释名二辩体三明宗四论用五教相就此五章大分为二初总释二别释总释又二初生起二简别。

　　初释题即玄义二释文即文句此卷标名但云玄义科文顺此是故不列释题释文二段科目今列章科判何妨对下文句为释文判今玄义为释题于释题中先列五章是其所释就此五章而作二释所谓总别以兹二释皆释五章故。

　　△二依科解释二初总释二初生起二拣别若广论总释如法华玄总释五章而作七番一标章令易忆持起念心故二引证据佛语起信心故三生起使不乱起定心故四开合五料简六会异起慧心故七观心即闻即修起精进心故今文从略但作两番唯起二心生起起定拣别起慧定慧若立诸行皆成也二中初生起。

　　生起者此娑婆国土音声为佛事或初从善知识所闻名或从经卷中闻名故名在初以闻名故次识法体体显次行行即是宗宗成则有力力即是用用能益物益物故教他闻名是自行之始施教是化他之初有始有终其唯圣人乎五章生起次第如此。

　　名居初者是能诠故而名是假必依实法所谓声也由声屈曲方成名句推假由实故论此土音声佛事然若从佛及善知识名则因声若从经卷名虽因色而其色经本集声教故从经卷亦云闻名此从自行初禀名言也体居次者名是能诠如标月指体是所诠如所标月若失意者执指为月不唯迷月亦失于指若得意者忘名得体亦不昧名今论得意故云以闻名故次识法体也宗居三者宗即是行行能进趣从因至果若不识体则不成行此说犹通若前三教识真中理缘理修观亦得名为体显次行今明圆宗全性起修若不识性以何为修性是本觉修是始觉本觉无念遍一切处即以此觉而为始觉故不思议境即是观此之观行方是圆宗故知体显次行文宽义紧须善解之用居四者以宗成故方有力用言宗成者显体竟也金体起宗宗还显体全鉴发光光还显鉴显鉴既毕现像无遗是故宗成能遍益物教居后者用能益物益物之方在乎施教故教当五闻名等者然名之与教俱能诠理以约自他而分两章自行始禀从名命章化他初施从教命章有始有终等者即二始终寻名得体宗成发用自行始终也施教益他他亦寻名乃至发用仍成始终故知五章有二始终文举二始形出两终矣。

　　△二拣别二初料简三初问起。

　　简别者简是料简也问若略则唯一若广则无量今此五章进不是广退不成略何故五耶。

　　约极略极广而为问端引处中答也。

　　△二答通。

　　答非略非广非略故不一非广故不多广则令智退略则义不周我今处中说令义易明了。

　　若名数太广既难忆持修观智者望涯而退若章段太略显义不周习名教者不能生解故立五章丰约得中则令行者义观俱成于第一义易得明了。

　　△三结示。

　　五章中当其义如此。

　　△二分别二初正分别二初约六种。

　　别者分别也前一章总三字共为名次三章深三字以为别后一章兼于总别而明教相也又显体一章明理余四章明事又前三章是因后二章是果又前四章是行后一章是教又前四章是自利行后一章是利他行又前四章是圣默然后一章是圣说法。

　　即是总别理事因果教行自他说默六双料拣五章也总别者前一章即释名也总金光明三字为能诠名次三者即体宗用也派三字为别者以金别当于体以光别当于宗以明别当于用故称为别后一章即教相也兼于总别者乃是分别总别四章教味相也次理事者体是四章所显之理四章是体所起之事三因果前三是因后二是果者据下明宗定在于果合云前二是因后三是果恐文误也然体非因果而是因果所显之理寻名得体犹是因中信解显理未是宗成果显之理故分属因四教行前四是行者对后施教故前皆行何者名是行法体是行本宗是行果用是行德五自他复以五章皆名为行而分前四属自利行用属自利者自在应用缘因显故犹属自利唯后施教属于利他皆名行者以由二利悉为作故六说默以自四章既当自行悉须忘言故皆属默后一化他赴机设教故当说也并云圣者离语默见是圣人法故。

　　△二例余义。

　　如此等种种分别料简。

　　六种之外解行修证缚脱体用感应等种种义皆可分别五章之相避烦从略耳。

　　△二约喻显二初立喻。

　　今显譬中当分明包富如囊中有宝不探示人人无知者此皆为分别中作譬也。

　　显即示也中当即五章也分明包富即法喻之德也包富如囊中有宝分明如探以示人故大论云解释佛经如囊中有宝系口则人不知应为解佛经囊释其道理今亦如是用此一譬显示六双故云皆为分别作譬也。

　　△二合六种。

　　囊中有宝为总三字作譬探以示人为别三字作譬囊中有宝为理一章作譬探以示人为明事章作譬其余例皆可知也。

　　总总于别别别于总对譬可见理具四章如囊有宝全理立四如探示人因具果德如囊有宝从因显果如探示人行蕴于教如囊有宝教诠于行如探示人利他之法自必修之如囊有宝还将自修而利于他如探示人默然圆证如囊有宝如证而说如探示人不但六双诸皆可譬。

　　△二别释上一一番皆通五章故曰总释今则五章逐一解释于释名时不言余四释四皆然故当别释大分为五初释名名即一部所列名言今就总示以题为名此自为二即通别二名经之一字即是通名通诸部故金等三字即是别名别题此经故今家解释诸经题目但作通别二名分之不云经是能诠余是所诠禀山教者切在知之初释别名二初定三五详略无妨。

　　二别释者别释五章也今先解释名章若依四卷题但作三字无帝王两字若依经文有经王之义若说若不说俱亦无妨。

　　以今四卷是昙无谶译但标金光明三字而为别名无帝王两字若真谛所译七卷之题即于金光明下更有帝王二字此本题中虽无帝王之言而于经文有经王之义故释题者于其二字说与不说二途无妨又应大师频宣此典释题之际帝王之名存没适时故使玄文本有广略。

　　△二约文义先后而释二初据文先释二字二初约教义释谓教诠义理二约观行释谓修观成行此乃今家教行俱明义观兼举欲令禀者解行功成也初二初标列。

　　今释名为五一通别二翻译三譬喻四附文释五当体释。

　　五中前二兼通号后三唯别名三中初二顺古立后二唯今义二中附文有理事当体独在理。

　　△二正释五初通别二初拣示通别四初泛明三通别。

　　言通别者夫教有通别依教明行行有通别从行显理理有通别。

　　斯盖大师深解二名不独召于通别二教亦乃召于通别二行及通别二理故云依教明行行有通别从行显理理有通别故三通别皆二名召是故诸部有但就理立二名者即如来藏经等藏乃别在妙俗之理经即通理有专就行立二名者即楞严三昧经等楞严既异偏小三昧即是别行经即通行有但以教立二名者即遗教经等遗教既异诸教乃是别教经即通教或以教为别名行理为通名如维摩诘所说经等说既是教所说经即行理也或以理为别名教为通名如宝箧经等实相如宝此经如箧教含理也况诸部中以理为经其类非少此部乃云十方诸佛常念是经华严云破一微尘出大经卷法华云此法华经藏深固幽远无人能到又云为诸佛护念殖众德本入正定聚发救一切众生之心成就四法乃得是经疏云四句即开示悟入佛之知见知见得经非妙理耶以行为经如小弥陀经云诸佛出广长舌说诚实言汝等众生当信是称赞不可思议功德一切诸佛所护念经既指功德为所护念经经非行耶佛自问起何名诸佛所护念经佛自释云若善男女闻是经受持者及闻诸佛名者是人则为诸佛护念得不退转于阿耨菩提以所护念经为问以能修行为答岂非以行为经又大弥陀经中彼佛谈行皆云说经故知行理为经甚多所出不可但以教名为经通经既具教行理三别名具三显然可见。

　　△二拣二用教。

　　且置行理但明教通别者。

　　三通三别今家释题诸部已委故置其二且就于教明通别相只此一释已能拣异诸家释题何者盖以诸师独以经字为能诠教余字是所诠理岂知二名俱在于教。

　　△三明教功能。

　　夫理无名字名字名理如虚空无丈尺丈尺约虚空天王般若云总持无文字文字显总持。

　　通别二教相须而立能诠理故问此云理无名字名字名理与当体章真谛有名俗谛无名顿尔相违云何融会答彼辨真俗此名理教彼以圆教所诠为真而以凡人所见为俗真既本具究竟名义故曰有名俗无实义故曰无名今之理教俱就圆论理无名字者乃彰本寂离名字相名字名理者非谓凡俗著相名字乃是圆教称实之名由理具德能应诸名故一一名无不名理取喻虚空无长无短而能应于长短之数故一一丈及一一尺无非虚空当体章云真谛有名既就圆谈非定有之有乃无名之名故彼有名与今无名其义一揆同起信论云真如义先明离言次明依言虽分二义只一真如故荆溪云性本无名具足诸名是知今文与当体章略无乖舛又引般若总持之义虽无文字而云总持若不具足真实名义岂称总持深见有无义不相反。

　　△四正明教通别。

　　若从能显之文字是名则通若从能显之所以此名则别。

　　上已虽说教之功能而未明示通别之体今取文字为教通体乃取所以为教别体何者诠善诠恶示偏示圆皆用文字其教则通所以者能诠意趣也文字随于意趣转意趣不同故教成别应知全通为别以用文字诠所以故别不离通以其意趣用文字故今之通别皆在于教故二皆能显也。

　　△二经题通别二初遍示诸部二初正用通别释题二初通。

　　云何为通如圣所说一经一时一处一部一偈一句一言皆是文字从此文字通称为经。

　　圣说该收一代声教无非文字从经至言皆云一者趣举一也即众经中趣举一经乃至群言中趣举一言列则自广之狭数则前少后多谓经少时多乃至句少言多此等皆是圣说说必文字故知文字是教通体文字通故通称为经。

　　△二别二初明别相。

　　云何为别别则有四一令世谛不乱欢心悦耳二逗化所宜开发宿善三对其业障令恶灭罪除四点示道理霍然妙悟。

　　即能显之所以也圣说言句意趣虽多四悉收之义无不尽世界悉檀使世谛不乱如华严异于阿含方等异于般若令欣乐故为人悉檀便宜不同令发善故对治悉檀破恶缘殊令灭罪故第一义悉檀入理机别令妙悟故故说诸经名相有异。

　　△二结四悉。

　　悦宜对悟各各所以其致不同称之为别。

　　悦宜对悟配四可知若说一经皆由四悉此四彼四意既不同是故诸经称为斯别。

　　△二喻显通别成教。

　　譬如盐梅相和成种种滋味组织交横成种种文绣。

　　盐梅咸酢组织经纬皆喻文字之通所以之别滋味文绣皆喻诸经名相之异也。

　　△二的判此经二初释。

　　从别所以故有金光明三字标今教异于诸教从通文言故有经之一字众经通称也。

　　从别所以等者别明今经四悉意也有世界机闻三身常忻乐赞用有为人机宜闻赞叹三身生善有对治机堪修忏悔破三障恶有第一义机合悟诸佛行处之理从此别意故说此经部虽四悉皆从金光明法门获益故标三字以彰教别从通文言等者四悉所以虽异众经而一一悉皆须文字文字之体乃通诸部故标经字以表教通。

　　△二结。

　　今经通别合标故言金光明经。

　　△二翻译。

　　二翻译者真谛三藏云具存外国音应言修䟦拏婆颇婆郁多摩因陀罗遮阅那修多罗修䟦拏此言金婆颇婆此言光郁多摩此言明因陀罗此言帝遮阅那此言王修多罗此言经外国又称佛陀罗此间所无又略帝王两字但存三字者汉人好略译者省之但翻为金光明经也余师翻不及此委悉也。

　　今之题目虽是谶本然真谛所翻金光明帝王经题名最委悉故大师用之定其华梵故前文中论题详略帝王二字若说不说俱亦无妨也。

　　△三譬喻释若准第四附文释中明斥譬喻义推疏远非是佛语验知附文及当体释是今正意若譬喻释文相虽广盖见古师虽用譬释譬法不周翻屈此经所诠之义因兹大师同他用譬遍譬一切圆融法门此之法门虽从譬显乃是预示当体释中法金光明诸异名耳盖由法性具无量德有无量名名金光明亦名法身般若解脱亦名法报应亦名正缘了乃至名苦惑业一摄一切一切入一以约所譬说此义已至当体中但定三字非譬是法法必遍融则于一切无二无别然若得知法金光明是诸三法中一种名者即晓此经立题之旨也此自分二初古师释三初数师二初叙。

　　三譬喻者旧经师以三字譬三德金譬法身光譬般若明譬解脱。

　　旧经师者即是旧来讲此经人也本弘数论兼讲此经以譬释题对于三德。

　　△二破。

　　若大师云数论但明真应二身若以二释三于论不便若取经文经文无一处明三德若别作义解何义不通而独譬三德既违己论又不会经非今所用。

　　章安记录智者之义故云若大师云有时亦云天台师云或今师云先破违宗既其本论但立二身何故释经而用三德若开二身释三德者己宗则坏故云于论不便次破乖经若云本论虽但二身为顺经文须用三德者经文何处明示三德若云经虽无文推义合有者则何所不通合具一切三法岂独三德即既违本论不会今经故无取也。

　　△二地人二初叙。

　　地人云金质之上自有光明之能譬于法性从体起用自有般若解脱之力但作体用二义不须分光明异也。

　　地人者本弘华严十地论兼讲此经也此师释题缩三为二金质之上虽有光有明若望金体同名为用又定此用不从外来故曰自有譬般若解脱虽是二德若望法身同名为用此之二德不从修成故言自有此师秪以体用二义释今三字也。

　　△二破。

　　若大师云地论幸明三佛三佛释题于义自便而弃三身从体用者则非论意若取经文新旧两本并说三身不道体用亦违己论复不会经进退何之今所不用。

　　论明三佛者论释旧经故有三佛一毗卢遮那法身也二卢舍那报身也三释迦牟尼应身也正合此经法身应身化身之义若用三佛为此经题三字所譬则于经论义不相违故云自便那弃三身自立体用特违己论若云本论虽说三佛为顺此经须谈体用者此经新本显以三身而立品目品内三身灿然可举若今旧本虽略此品而三身名义经中甚多如四王品云佛真法身犹若虚空应物现形如水中月既水月是应岂空中无月空月即报也天辨巧故以二显三又如别序如来游于无量甚深法性释迦如来应身也游必妙智报身也深广法性法身也又忏悔品以桴击鼓出大音声鼓即法身桴击即报身出声即应身故知三身名义不少有何一处但言体用进不会经退违己论故亦拣之。

　　金光明经玄义拾遗记会本卷上之上

　　金光明经玄义拾遗记会本卷上之中

　　△三真谛亲译此经名金光明帝王经而自约譬释兹题目文分二初叙三初标列。

　　真谛三藏云三字譬三种三法一譬三身二譬三德三譬三位。

　　诸师之中真谛稍胜能以一譬譬三法门三法皆三。

　　△二释三初释三身。

　　譬三身者金体真实以譬法身光用能照以譬应身明能遍益以譬化身。

　　彼经三身与法报应二三名异其义是同第二应(平声)身此是妙智与法相应与报义同第三化身应(去声)机而化与应义同。

　　△二释三德。

　　次譬三德者金有四义一色无变二体无染三转作无碍四令人富金以譬法身常净我乐四德光有一义一能照了二能除闇以譬般若照境除惑明有二义一无闇二广远以譬解脱众累永尽溥益有缘。

　　金有四义以譬法身具足四德一一法譬其相显然光明各二义譬般若解脱各具二德光云除闇明云无闇义有何别光能破闇故名为除闇更不生故名为无乃以除闇譬般若除惑无闇譬解脱众累永尽此师虽昧三德互具以譬对法不无所以。

　　△三释三位。

　　次三位者金性先有如道前正因位光融体显如道中了因位明无瑕垢如道后缘因位。

　　复用三字喻正缘了乃以三性对于三位文义亦显。

　　△三料拣。

　　彼家料简云法身是实二身不实法身具四德般若解脱各具二德正因是本有了因是现有缘因是当有。

　　拣三身者法身是性故是实二身修成故不实拣三德者法身是总体故具四德二是别相故各二德拣三位者正因在性故本有了因修证故现有缘因在果故当有。

　　△二破以真谛释义出诸师语与今滥虑其后学不见其过执非为是复欲对彼不融之义显今圆妙之谈是故破斥其文稍广文二初总破。

　　大师谓三三之释三义不了。

　　彼以三种三法解今题目故云三三大师评之三义不了一因果义二别圆义三法性义既其不通有乖不称故云不了。

　　△二别破三初举三失。

　　一因果不通二乖圆别三不称法性。

　　△二释三失三初因果不通。

　　云何因果不通夫三身三德本是果上圆满之名而今分置三德残缺不足何者若法身是道前为是果上之法身为是性德之法身若是果上之法身不应在道前若是性德之法身性德何独有法身亦应有性德之般若性德之解脱(云云)若言般若是道中为是何等之般若若是果上之般若不应在道中若是分得之般若何意无分得之法身解脱(云云)若解脱在道后道后众善溥会何独有解脱以是观之因果不通。

　　问真谛但以三因分对三位何故破云分置三德残缺不足答一切三法秪一三法以具众德故有众名常乐我净故名三德可尊可重故名三宝不生不灭故名三涅槃诸法聚集故名三身是如来种故名三因即事通理故名三道既其法门体本不别故分置三因即是分置三身三德两节注云云者令准大经说圆三德互具之相法身即云直法身非法身法身必具般若解脱般若即云直般若非般若般若必具解脱法身核出解脱合注(云云)例上故略以直解脱非解脱解脱必具法身般若彼既分置乃令三位各唯一德则因不摄果果不摄因故云不通。

　　△二乖圆别。

　　乖圆别者若作圆说法身常乐我净此自可知(云云)般若与法身相冥法身既具四德般若宁无四德耶解脱脱果缚故乐脱因缚故净无因果缚故我非因非果故常圆说圆满无有缺减真谛若作别说应依此经经云法身是常是实实即我德也应身智慧清净即净德也化身三昧清净即乐德也三藏说法身独具四德二身各具三德故皆乖圆别也。

　　先举圆别四德之相然后方斥乖违之失圆四德者法身乃是性中三德法身常我般若故净解脱故乐此四在性但名法身全性发修必成三智智冥性德同性具四从照了义但名般若智合性故解脱应机既全性起必成三脱是故同性具于四德从起用义但名解脱般若契性同性具四其相易知故不别示解脱应机起成外用同性具德其相难解故今别示果即二死脱此苦故名为乐德因即五住脱此染故名为净德永无二缚性即自在故名我德惑因死果是生灭法本来解脱非此因果故名常德虽是离缚说此四德然缚本空是故四德全同于性别四德者约三身说法身具二常即常德实即我者法身坚实方有主宰及自在义是真我德应身智慧照破惑染别当净德化身三昧即首楞严普现色身拔苦无乐故名乐德别是教道故以三身分对四德今明圆别二四德者由此二教多无异部闻说三身具于四德失意之者分隔而解即当别教其得意者互具而解名为圆教知一一身皆即三身故一一身皆具四德若三身不融四德乃别故善谈别教即共有四德善谈圆教即各具四德融别即圆分圆即别明二教已乃斥乖违三藏所明共四不成故乖别各四不成故乖圆。

　　△三不称法性三法不改名之为性一切三法皆二属修一在于性逆顺二修皆在于性一性全在迷悟二修故使三法横该十界依正色心竖彻三位迷悟因果是故经称无量甚深之法性也若其称此法性而谈则于三位位位具三一一该彻今具言此即是破他也此自为四初引净名破道前。

　　不称法性者且引一经如净名众生如弥勒如一如无二如此性德法身也一切众生即菩提相不可复得此性德般若也一切众生即涅槃相不可复灭此性德解脱也如此三义岂非本有道前之位岂独有金而无光明耶。

　　据此三文验知道前不独一法然须了知菩提是智德至果方证得涅槃是断德至果尽灭惑经既显云不可复得不可复灭乃是性中已具果德岂非道前具金光明他云一金安称法性。

　　△二引华严破道中。

　　又华严云初发心时便成正觉所有慧身不由他悟清净妙法身湛然应一切妙法身是法身德慧身是般若德应一切即应身是解脱德此之三身地地转增如月渐满岂非道始因中之位那得因中秪有般若耶。

　　初发心者发心住也便成正觉者能现八相也此是圆教十住中第一位也住前圆修登住圆发发于性三即慧身等三身三德一切三法且以一三以破真谛立道中位但一了因初住之后至于等觉皆名道中位位三法渐增如月华严圆说乃称法性无量甚深证则俱证验彼分割实为不称。

　　△三指前义破道后。

　　道后具三德如上说此事可知。

　　具三如上说者前破因果不通文云三身三德本是果上圆满之名而今分置三德残缺不足又云道后众善溥会何得独有解脱彼义自坏故不别引经。

　　△四约圆总斥。

　　当知道前圆性德道中圆分德道后圆究竟德那忽分割一处唯一耶。

　　据前引经位位圆具岂各一耶。

　　△三约喻斥。

　　岂非蹙灵凤于鸠巢回神龙于兔窟辱鳞羽之壮势非法性之圆谈。

　　经谈法性称无量甚深若金光明横周竖亘无德不备无位不通其犹凤之威灵龙之神异真谛所释德既不备位又不通如蹙缩于鸠巢若槃回于兔窟岂不辱禹门之鳞鬣丹穴之羽仪俱无壮势耶上三句皆喻后一句法合故云非法性之圆谈矣。

　　△二今师释六初举今异古。

　　天台师寻其经意义则不然。

　　通异诸师是故都云义则不然。

　　△二据经斥局。

　　何者经言法性无量甚深理无不统文称经王何所不摄岂止于三三九法耶。

　　若轮无量不少于事以从法性故增胜说云理无不统也中道经王岂与理异今且从事故云何所不摄此如法界之横三谛之竖不分而分也岂止三三九法者别斥真谛也。

　　△三称法释题。

　　当知三字遍譬一切横法门乃称法性无量之说遍譬一切竖法门乃称法性甚深之旨方合经王。

　　经云无量意显横该复云甚深意彰竖彻今以三字遍譬横竖一切法门方称经意不违王义。

　　△四舍广从要。

　　一切遍收若长若广教无不统此义渊博不可以言想且寄十种三法以为初门。

　　据金光明所譬法门长广无际何教名相而不统收既渊且博虑其始心言想不及故于一切取要谈十以为行者悟入初门若入此门何法不见。

　　△五列章。

　　复为三意一标十数二释十相三简十法。

　　△六正释三初标十数二初正标名数。

　　言标十数者谓三德三宝三涅槃三身三大乘三菩提三般若三佛性三识三道也。

　　△二略示功能二初约逆顺生起显十法该括始终二初征。

　　诸三法无量止取此十法其意云何。

　　△二释三初略显示。

　　此之十法该括始终今作逆顺两番生起。

　　舍于无量取十种者盖由此十该于逆顺括于始终而其两番皆成次比。

　　△二正生起二初约施教逆推理显由事二约立行顺修即妄归真此二生起初从法性无住本立一切教法二从无明无住本立一切行法问法性无住立于教法依何文说答此文当体章明诸圣人依真立名乃引净名从无住本立一切法既引此证依真立名岂非法性无住故立一切教耶然若具论从无住本立一切法不出四重如妙乐云理则性德缘了事则修德三因迷则三道流转悟则果中胜用如是四重并由迷中实相而立(上皆彼文)今之初番是彼第四果中胜用今之后番是彼第二修德三因问初番生起始从秘藏终至三道合当迷故三道流转何以却对果中胜用立教法耶答今云秘密藏显由三宝等岂可迷理而由三宝及诸三法耶故知须作依理起教释之方允况今逆顺二种生起与法华文句释开示悟入约位智门观四义生起逆顺意同故彼文句云见理由位位立由智智发由门门通由观观故则门通门通则智成智成故位立位立故见理记释云此逆顺生起者初明所由于能次明能显于所今文初番岂非所由于能次番岂非能显于所耶得此意已方可消文初文者。

　　初从无住本立一切法夫三德者名秘密藏秘密藏显由于三宝三宝由三涅槃三涅槃由三身三身由三大乘三大乘由三菩提三菩提由三般若三般若由三佛性三佛性由三识三识由三道此从法性立一切法也。

　　三德之理是佛极证绝乎名相曰秘密藏此藏得显功由觉智与不觉理合是故如来示现三宝而其三宝立由断德故说三涅槃涅槃得成复由智德故说三身身由乘至故说三大乘乘由行通故说三菩提菩提由智照故说三般若般若由性发故说三佛性性种元由解了名义故说三识解本由三障即理故说三道都由三德秘密法性无坚住性是故大圣以此法性无住为本立九名相及一切教法此番生起为后解释十法立也。

　　△二约立行顺修即妄归真。

　　若从无明为本立一切法者一切众生无不具于十二因缘三道迷惑翻惑生解即成三识从识立因即成三佛性从因起智即成三般若从智起行即成三菩提从行进趣即成三大乘乘办智德即成三身身办断德即成三涅槃涅槃办恩德利物即成三宝究竟寂灭入于三德即成秘密藏也。

　　上辨大觉证三德藏以无住故立诸教法极至三道今辨众生处于三道由无住故成诸行法极趣三德三道复以无明为始无明明故业苦皆转转迷成解了别圣言故成三识解为乘种即名佛因故成三佛性种熏本觉故发智慧名三般若智能道行行大直道成三菩提智行契性无不运荷成三大乘乘辨报智上冥下应即成三身身永离惑不生不灭名三涅槃断德自在施恩利物故现三宝利物功成自他休息同归三德此番生起为后十重观心立也。

　　△三总结示。

　　是为逆顺次第。

　　逆讨教由顺修观行皆成伦叙也。

　　△二约无量甚深明十法皆悉高广三初征起。

　　甚深无量义复云何。

　　△二解释二初约遍摄明无量三初明各具十法。

　　无量义者是一法门具九法门三德尊重即是三宝三德不生不灭即是三涅槃三德具足诸法聚集名为三身运载荷负即是三大乘不可异趣名三菩提觉了清净名三般若是如来种名三佛性分别不谬是名三识即事通理故名三道是为一三法门具九三法门亦具一切三法门悉例可知。

　　三德法界既无边量有何法门而不包摄且从其要具于九种自体本是常乐我净故称三德能具所具即当十法三德既尔余九互具可以意得故不备陈。

　　△二明各具一切。

　　又皆具一切一法门一切二法门一切三法门四法门五法门六法门七法门八法门九法门十法门百法门千法门万法门亿法门一恒沙二恒沙百千万亿恒沙法门亦应可知。

　　一具九三既从要说当知一一各具一切三法门耳法性无碍能应诸数故一法门能具一切一数法门复具一切二数法门乃至河沙名数法门无不能具若解法性无量之义于此不昧故云可知。

　　△三引经证结。

　　经云一法门无量法门以为眷属一中解无量是为法性横广无量之义也。

　　经即华严趣举一法为法门主其余一切皆为眷属一法既尔彼彼皆然方于一中能解无量如是解释方称法性无量义矣。

　　△二约竖穷明甚深上约无量始从一法至河沙法岂不竖高但未约位义具属横乃即竖之横今明甚深一一法门皆约三位及以六即即彼横法各示竖深文三初约十法共论。

　　甚深义者寄三位显之如十法门共论者三道三识是本有位三德三宝是当有位其余是现有位是名法性甚深竖高之义亦成。

　　三道三识是迷时法故属本有三德三宝是果后法故属当有若三佛法至三涅槃始自微因终克大果皆是道中故属现有若昧三法高广之义见今配对谓为分割须知十三秪是一三盖一法性无量甚深具十种德立十种名一三不独十三不分若其三道在本有位已摄九三若言三德在当有位亦摄九三中八皆尔。

　　△二约一法具九。

　　又一法门具九法门取其三道三识是本有位取三德三宝是当有位取其余者为现有位甚深义亦成。

　　又一等者一法具九能所有十亦以此十分对三位此十既一法中具即当一法遍在三位显前分对故非隔截。

　　△三约各具六即。

　　又一一法门具六即位理即是本有位究竟即是当有位其余即是现有位甚深义亦成是为法性竖高甚深之义也。

　　示一一法门者十中一一一中具九九中一一一法乃至无量河沙一一法门无不竖通六即之位何者盖一一法体是法性无量甚深博地全迷唯有理是若蒙说示于一一法名字知是深广法性五品位人观行知是六根净位相似知是四十一位分真知是唯妙觉位于一一法究竟知是深广法性故成竖义也复以六即对乎三位皆就横广而论竖深故但结为甚深之义。

　　△三结归。

　　当知金光明三字遍譬一切横法门故言无量遍譬一切竖法门故言甚深乃称法性之文方合经王之旨。

　　秪以三字遍譬横竖穷边极底法性经王文旨俱得。

　　△二释十相四初标。

　　次释十种三法相者。

　　△二结前生后。

　　十名如前已列十相今当分别。

　　△三劝须信解。

　　若分别色相青黄同异者应用肉眼若分别法相深浅同异者应用智眼今时行者既无智眼应用信解分别同异之相。

　　取大经意以人肉眼对佛智眼而辨胜劣常人肉眼但能分别色相同异五品观行虽是肉眼名为佛眼能见佛性秘密之藏今之解释十种三法一一秘密非三智佛眼何能分别浅深同异浅深对遍三教为浅唯圆乃深同异明圆十即是一为同一即是十为异同异俱时浅深宛尔大师已得此之智眼今为颁宣偏圆十法而慜行人未开此眼故劝深信生于圆解依乎名字分别十门。

　　△四正释十相二初正解释十初三德四初标名略示。

　　初明三德相者云何三云何德法身般若解脱是为三常乐我净是为德。

　　三是法体四是德相。

　　△二约圆广释二初释三。

　　法者法名可轨诸佛轨之而得成佛故经言诸佛所师所谓法也身者聚也一法具一切法无有缺减故名为身经言我身则是一切众生真善知识当知身者聚也般若者觉了诸法集散非集非散即是觉了三谛之法解脱者于诸法无染无住名为解脱是名为三。

　　以轨释法深广法性孰不轨之但由九界虽轨而违故于法身而成苦道诸佛顺轨能于苦道而成法身以聚释身者一色一香无非中道一切趣一一切皆然名之为聚一切众生等者良由佛身具一切法一切众生各于一法真实识知则真知佛则真识佛故佛是一切真善知识华严亦云一切法不生一切法不灭若能如是解当见卢舍那释般若中集即俗谛假智照故诸法集成散即真谛空智照故诸法散坏双非即中谛中智照故诸法绝待三智一心名为般若释解脱中诸法不出真俗中三既于此三不染不住名三解脱即三惑累永不相应。

　　△二释德三初明法身四德。

　　云何为德一一法皆具常乐我净名之为德法身无二死为常不受二边为乐具八自在为我身业净口业净意业净为净无以为类强寄世金以譬之世金不变不染转变富贵譬法身四德也。

　　一一法者生佛依正至一邻虚一刹那念无不圆具微妙四德约三业明净德者十界三业皆与六染本来远离名法身净法身四德妙而无类强以世金四义为喻。

　　△二明般若四德。

　　般若任运具四德如智冥如境故大品云色净故般若净例此即得色常色乐色我诸义皆成又云色大故般若大色无边故般若无边此是法性广大般若亦广大例此应云色深奥故般若亦深奥此是法性竖高般若亦竖高当知般若亦具四德明矣。

　　即体之智还冥于体既其不二岂智功德少于法身是故般若亦具四德大品经中果有此义言色净者阴色即性故是法身合具四德为成荡相且举一净净德不孤必具余三合云色常故般若常乐我亦然言诸义皆成者即是体具清凉不变义真实识知义光明遍照义乃至过河沙诸功德义智既冥体是故般若皆成此义故复引经色大色无边立广大义例明深奥立竖高义般若皆具也境但色者色居阴初是法界首故经先举既色具四德受想行识界入谛缘六度道品至于种智皆常乐我净是故般若常乐我净此乃般若具四德也。

　　△三明解脱四德。

　　解脱亦具四德夫解脱者诸恶永尽即无常无乐无我无净皆已尽也亦是众善溥会即常乐我净溥会也。

　　前破古文已别列四故今约义总明合有而有二义初约诸恶永尽诸恶不过无常等四既离四过合具四德若其别论无常等执但在二乘若通论离无常等障唯佛方尽今就通说次约众善溥会善法虽众岂过四德会集既溥德必无亏是故解脱具足四德。

　　△三引证体圆。

　　大经云真解脱者即是如来如来即是法身当知解脱同如来常乐我净也又大经云三点具足名大涅槃点是文字当知法身般若解脱皆文字也故知三点悉备四德故言具足三因即是三智三智各具四德三德具足名秘密藏具足之文必具四德也。

　　引三文者初文之意乃明解脱同于法身具足四德次文通论三德意在法身所照法身必三德故经虽阙于般若之文而盛说三因因是智性三因圆故即是三智各具四德言三点具足等者哀叹品云何等名为秘密之藏犹如伊字三点若并则不成伊纵亦不成如摩醘首罗面上三目乃得成伊我亦如是解脱之法亦非涅槃如来之身亦非涅槃摩诃般若亦非涅槃三法各异亦非涅槃是则三法离乎纵横一异之相方得名为大涅槃也点是文字者盖天竺新伊三点如此方草书下字复有细画圆连三点故知点点皆是文字以喻三法法法互具皆大涅槃三点悉备四德者若迷三点皆是文字安令三点悉备四德以法身常我般若是净解脱是乐既点点收二则点点成四故知三点之法身方具四德三点之般若三点之解脱方具四德故云悉备及具足也所言三智各具四德者智是般若以收二故二皆名智乃成三智是将三德而为三智故令三智各具四德三德若此安可思议故得名为秘密之藏。

　　△四结前生后。

　　当知四德具足即是其相若得此一章意余九可解不能点已更复略言。

　　良以三德与九法门无二无别一章得解余九应知犹患听徒未穷旨趣故难缄默更为宣通耳。

　　△二三宝二初约圆释义。

　　云何三云何宝佛法僧是为三可尊可重名为宝至理可尊名为法宝觉理之智可尊名佛宝毗卢遮那遍一切处即事而理此和可尊名僧宝此之三宝皆常乐我净常乐我净故乃可尊可重。

　　以佛法僧皆具四德是可尊重故三名宝此与三德其体不别盖具觉不觉和合及以可尊重义是故依义立三宝名今明三宝是一体义而文略难见观音玄中其相稍委今具写之用显此义彼文云以实相慧觉了诸法非空非有故名佛宝所觉法性之理三谛具足即是法宝如此觉慧与理事和合名僧宝与事和即有前三教贤圣僧与理和即有圆教四十二贤圣僧今释曰佛必三智略语双非法宝乃云三谛具足此之三谛即差无差性中理也无差而差性中事也慧合无差三谛即有圆教僧慧合而差三谛即有三教僧今佛法二文与彼不异但小略耳其僧宝相语异义同须会其语今云毗卢遮那即彼所和理也遍一切处即彼所和事也彼文理事虽各论和其体不二是故今云即事而理此之事理皆法宝也能和觉慧是佛宝也今文从略但举所和以显能和是故结云此和可尊须知秪一三谛而分事理圆融三谛名之为理即融而隔三教谛理名之为事佛宝权智与法宝事和应现三教贤圣僧宝佛宝实智与法宝理和应现圆教贤圣僧宝彼云四十二贤圣为圆僧宝故知应为妙觉亦名僧宝以其法报属于佛法二宝故也故释摩诃衍论云等觉已上有真僧宝又华严中以统理大众为僧宝者岂非应佛应佛对机统众之极也此之三宝一人一念皆能具足名为一体实通六即文从真证能垂应说故云四十二也。

　　△二例余对喻。

　　当知三德与三宝无二无别既以金光明喻三德还以金光明譬三宝也。

　　三德三宝名异义故圣以四悉广布不同其实体性无二无别故用三字复喻三宝然此同异三昧智眼之所知见非寻名者依教安布当生信解即闻而观证悟在迩。

　　△三三涅槃二初约圆释义。

　　云何三云何涅槃性净圆净方便净是为三不生不灭名涅槃诸法实相不可染不可净不染即不生不净即不灭名性净涅槃修因契理惑毕竟不生智毕竟不灭不生不灭名圆净涅槃寂而常照机感即生此生非生缘谢即灭此灭非灭不生不灭名方便净涅槃。

　　涅槃之言章安疏中有多翻译今取一翻不生不灭明三种相义甚分明三种别名性则不改净则本空圆则智满净则惑尽方便则赴机净则无累三种通名名通义别随文自见性净中诸法实相者修善修恶遍收一切名为诸法修全是性相相皆实故名实相非谓诸法内有实相亦非修虚其性本实诸法当处既皆真实故无法可染亦无法可净既无惑染岂有法生既非智净岂有法灭是故名为不生不灭圆净者据性而论虽无染净约修而说惑智宛然惑本违理智若契理惑永不生智既顺理若理全显智永不灭故惑尽智圆亦得名为不生不灭方便净者智冥寂理即鉴群机故云寂而常照照必垂应机感则生心常寂灭故此生非生缘谢即灭应用常兴故此灭非灭应机出没非存非亡是亦名为不生不灭此三涅槃约契理应机二种修义对于本净一性而说当知一性对修故合约性常开全修在性故性具三若全性三起契理修乃成三智若全性三起应机修乃成三脱既应机有三即方便净具三涅槃既契理有三即是圆净具三涅槃既一性具三即性净具三涅槃不尔安能三点具足四德无减岂三涅槃独论离合须知余三亦复如是。

　　△二例余对喻。

　　当知此三涅槃不生不灭即是常常故名乐乐故名我我故名净涅槃既即常乐我净即是三德可尊可重故即是三宝无二无别既以金光明喻三德三宝还以金光明喻三涅槃也。

　　三涅槃体与三德等无二无别岂唯体一义亦相从故以涅槃义成四德复由具德故成宝义今三涅槃体义既同三德三宝岂金光明不能比况三涅槃耶。

　　△四三身二初约圆释义。

　　云何三云何身法报应是为三三种法聚故名身所谓理法聚名法身智法聚名报身功德法聚名应身然理无聚散义言聚散始从初心显出正理乃至究竟理聚方圆始从初心终至究竟显理之智智聚方圆始从初心终至究竟功德之聚方圆故以三法聚为三身。

　　身有三义谓体依聚欲令易解但取聚义遍释三身聚何法耶所谓一实二谛三德四信五眼六通七觉八正九禅十度百门千法八万四千法门三昧总持诸波罗蜜乃至过尘沙无量诸净功德如是等法性具则名理聚法身也智证则名智聚报身也行成则名功德聚应身也然理无等者然智行属修修成则聚不成名散理非成不故无聚散今约显覆义言聚散理虽具法覆故不见与散义同例显可知此三皆言从初心者虽通观行今据显出正理之文合从初住终至妙觉以垂应身非二凡故此之三身一念齐显故不纵三义相由故不横何谓相由由行聚故资智智聚故显理亦是理聚故发智智聚故导行行聚故证理复须了知智行在理理方名聚行理在智智方名聚理智在行行方名聚开合之义在其中矣。

　　△二例余对喻。

　　当知三身皆常乐我净即是三德可尊可重即是三宝不生不灭即是涅槃无二无别既以金光明譬三德等还以金光明譬三身也。

　　△五明三大乘二初约圆释义。

　　云何三大乘运荷名乘理性虚通任运荷诸法故名理乘随乘者智随于境如盖随函故名随乘得乘者得果得机得果故自解脱得机故令他解脱故名得乘。

　　大乘即大车取运荷之义运而不荷荷而不运俱非乘义无法不具故名荷能趣极果故名运此三皆尔故名大乘初理性虚通者一性虚故万法具含任运荷也法法自然性通秘藏任运运也任运下少一运字随乘者智照诸法终归秘藏而言随境者良由诸境性本趣极智随性故亦能趣极是则理乘本运故随乘能运随理荷法其义亦成得乘者体是众行随乘导故庄严极理故名得果自既解脱能令他脱故名得机修性离合亦同前说。

　　△二例余对喻。

　　当知三乘皆常乐我净即与三德无二无别既以金光明譬三德还以金光明譬三大乘也。

　　△六三菩提二初约圆释义。

　　云何三菩提一真性菩提亦名无上菩提此菩提以理为道二实智菩提亦名清净菩提此菩提以智慧为道三方便菩提亦名究竟菩提此菩提以善巧逗会为道。

　　菩提翻道道曰能通即前三乘各一运义也若三别相同于前后故不特释但举异名兼而显之故云真性亦名无上真性体是第一义故更无过上二实智者即惑成智体染本空故名清净三方便者智但自净未满大心今用善巧逗机则使己他会极是故方便复名究竟开合如前。

　　△二例余对喻。

　　当知三菩提皆常乐我净与三德无二无别既以金光明譬三德还以金光明譬三菩提也。

　　△七三般若二初约圆释义。

　　云何三般若般若名智慧实相般若非寂非照即一切种智观照般若非照而照即一切智方便般若非寂而寂即道种智。

　　通名般若此翻智慧别名有三即实相观照方便此三般若体是圆常一大觉也即此一觉有三种德就非寂非照之德名实相般若就非照而照之德名观照般若就非寂而寂之德名方便般若此乃寂觉照觉非定照觉三皆觉故名三般若寂照之上皆言非者以依双遮起两用故然寂照等义初学难晓今略言之照谓照明明故了法了法无相名一切智毕竟空也寂谓寂静静故谛法谛法缘生名道种智难思假也非谓非静无缘之知名一切种智绝待中也然实相般若他宗执实相无知名般若者以所照境从能照智得名如此释名非性宗义。

　　△二例余对喻。

　　当知三般若皆常乐我净与三德无二无别既以金光明譬三德还以金光明譬三般若也。

　　上释三德以般若智照法身境境智既合乃起解脱若谓三智定是一德作少分解则迷经旨莫销此文若定多少则有二有别应知般若具于法身及解脱故方受三名三德既是修二性一般若岂不然乎三德离九三智亦尔是故三德与三般若及诸三法皆同一体而立异名悉是法界之全分也故今三字亦喻三智。

　　△八三佛性二初约圆释义。

　　云何三佛性佛名为觉性名不改不改即是非常非无常如土内金藏天魔外道所不能坏名正因佛性了因佛性者觉智非常非无常智与理相应如人善知金藏此智不可破坏名了因佛性缘因佛性者一切非常非无常功德善根资助觉智开显正性如耘除草秽掘出金藏名缘因佛性。

　　通名佛性华梵兼陈佛翻为觉即三智融明遍一切处无不明了名大圆觉性以不改为义谓大觉性不增不减非变非迁岂正独然缘了本具亦无变异别名者正因了因缘因正谓中正了谓照了缘乃助缘缘助于了了显于正正起胜缘亦是正发于了了导于缘缘严于正正起胜缘相由既然非横义也一心顿具非纵义也此之妙因能克妙果俱名因者其义在兹文释三相皆云双非者以其正因是中实故故常无常苦乐垢净我无我等八种之倒木不相应文且从略举非常等也全此正因发照了智智岂邪倒此了导缘众行皆中也以从胜说故举双非中必双照三谛义足是则以即空假中正性发即空假中了智导即空假中助缘严即空假中正体起即空假中胜缘如是方曰圆释三因文举开掘金藏为喻显此三相喻通别教须依即义释令归圆天魔外道不能坏者魔等当体自是三因岂应佛性更坏佛性。

　　△二列余对喻。

　　当知三佛性一一皆常乐我净与三德无二无别既以金光明譬三德还以金光明三字譬三佛性也。

　　△九三识二初约圆释义。

　　云何三识识名为觉了是智慧之异名尔庵摩罗识是第九不动识若分别之即是佛识阿梨耶识即第八无没识犹有随眠烦恼与无明合别而分之是菩萨识大论云在菩萨心名为般若即其义也阿陀那识是第七分别识诃恶生死欣羡涅槃别而分之是二乘识于佛即是方便智波浪是凡夫第六识无俟复言。

　　释通名云识是觉了智慧异名问三识之名在本有位又阿梨耶体是无明阿陀那性是染惑何得云识是智异名答大圣悉檀示诸众生显理名教或存或废义有多途如大经令依智不依识及诸教中劝修观智断诸烦恼此以废恶之名诠断烦恼而成理观也若楞伽经杀无明父害贪爱母此以恶逆之名诠断烦恼而彰理观也若无行经贪欲即是道恚痴亦复然如是三法中具一切佛法今家释云是大贪大嗔大痴三毒法门即与三观无二无别此以恶毒之名诠不断惑而明理观也今以三识及下三道为金光明所喻法者同无行经用于恶名诠不断惑而显妙理良由圆教指恶当体即是法界诸法趣恶十二因缘非由造作即是佛性故陀那惑性赖耶无明相相圆融与秘密藏无二为别是故得云识是觉了智慧异名然若不以不断烦恼即惑成智消此文者圆意永沉释别名中存三梵语逐一释义即是翻名言第九等者出梁摄论真谛所译故辅行云真谛云阿陀那七识此云执我识此即惑性体是缘因阿赖耶八识此名藏识以能盛持智种不失体是无没无明无明之性性是了因庵摩罗九识名清净识即是正因唐三藏不许此识云第九乃是第八异名故新译摄论不存第九地论文中亦无第九但以第八对于正因第七对于了因第六对于缘因今真谛仍合六七为缘因以第六中有事善恶亦是惑性若分别者为易解故以一念中所具之法教道权说分对诸位且立远近以第九识无染不动故当于佛第八属菩萨者以十地位六七二识已转成智正以赖耶三分为境虽是境界而即用此便为观智如初心人亦用现前第六王数而为境观故引大论在菩萨心名般若也第七名阿陀那者据真谛译若新经论皆云第七名为末那今依古译言诃恶生死等者以二乘人人执既忘见思所熏第六事识转成无漏既尘沙未破正住第七法执之中不了生死法空故有诃恶不了涅槃法空故有欣羡此识若于果佛位中却复用之而为权智以二乘法接引小根着弊垢衣执除粪器故知诸识破后自在为机载用也波浪等者第六识也楞严云陀那微细识习气成瀑流而为波浪乃当凡夫心心数法也此约四人各对一识若就渐断分别四相粗必含细凡夫具四二乘具三已破第六故菩萨具二六七已转故佛唯有一第八至果已转故也然其第六是意家之识乃阿陀那之枝末若说第七自己收之故今不论上明三识分三位者乃属教道若称实论此三种识即是三德何人不具何物暂亏若识若色唯是一识若识若色唯是一色岂可有无增减而说且约有情一念心具一切染净佛究竟具宁容独一若不然者岂为三字所譬之法。

　　△二例余对喻。

　　当知三识一一皆常乐我净与三德无二无别既以三德譬金光明还以金光明譬三识也。

　　例三德者问三德与三识无二无别者三德修性有离有合今明三识有离有合耶答有又问不二门云顺修对性有离有合三识之中七八二识迷九而起是逆修义岂得对性辨乎离合答离此逆修立顺修者则有惑可破有智能观能所既存此修名逆何顺之有若即七八为顺修者既无所破亦无能观惑智既忘修性亦泯而其三识一异同时无逆顺中强名为顺是故得云识是觉了智慧异名今文三识明此顺修此修对性辨离合者九具八七名为性三八具七九及七具八九名为修三各三之义是为离也今合性三但明第九各合修三但明七八是为合也离合既尔故与三德及诸三法无二无别乃以三字喻今三识。

　　△十三道三初束十二支为三道二初正束。

　　云何三道过去无明现在爱取三支是烦恼道过去行现在有二支是业道现在识名色六入触受未来生老死七支是苦道。

　　此十二支教门不定有通三世有通二世有在一世有唯一念时虽延促皆论十二今就三世束为三道教门多故其相显故。

　　△二释名。

　　道名能通此三更互相通从烦恼通业从业通苦从苦复通烦恼故名三道。

　　上束十二是释三名今明道义是释通名通名道者谓业惑苦互相通故故今世世相续无穷然今文意即以事通彰理不壅。

　　△二约圆释即事而理。

　　苦道者谓识名色六入触受大经云无明与爱是二中间名为佛性中间即是苦道名为佛性者名生死身为法身如指冰为水尔烦恼道者谓无明爱取名此为般若者如指薪为火尔业道者谓行有乃至五无间皆解脱相者如指缚为脱尔。

　　经指痴爱中间五果为佛性者盖于报法易显正因故以此五果虽有触受未生爱取就此色心显正因体易成妙观如摩诃止观初观阴境其意亦然凡明观法初多就易易处观成无难不晓大师得意故例惑业皆是佛性即是缘了二因性也举三喻者世间物象比于妙理皆是分譬须将法定方显偏圆如如来藏经九喻止观喻别余文喻圆今冰水等亦兼圆别何者若谓结佛界水为九界冰融九界冰归佛界水此犹属别若知十界互具如水情执十界局限如冰融情执冰成互具水斯为圆理薪火缚脱其例可知故十二缘轮回之法谓实则三障確尔情虚则三德圆融于十二缘不损毫微全为妙境即惑业苦一一通彻法界边底是名三道欲显此三圆融义故名从胜立故云法身般若解脱但转其名不改法体其实秪是当体通彻耳。

　　△三约体达例德对喻。

　　当知三道体之即真常乐我净与三德无二无别既以金光明譬三德还以金光明譬三道也。

　　问前明三识第九一性对八七二修以明离合故类三德今明三道三俱逆修如何说于修二性一此义不成则与诸三有二有别岂是三字所譬之法答即事而理事理无差且如事中惑起于业业感于苦苦还起惑此三修恶乃名性三亦即因法转名三识三佛性三般若三菩提三大乘亦即果法转名三身三涅槃亦即果用转名三宝亦即秘藏转名三德故知节节但转其名不改其法故不二门云性指三障是故具三修从性成成三法尔其义既尔安云三道不具离合以金光明譬于三道其意略尔。

　　△二示融通三初劝解法圆融。

　　若见此十法门若同若异亦是一法门作一切法门相若同若异相相明了即百法千法万法恒沙尘数亦如是。

　　上极三德下至三道不增不减无二无别即异而同也迷解智行因果自他至同归处名义不滥即同而异也终日同终日异用十同异以为初门从门入者则于一切同异无碍如风行空能于一法解一切法若同若异能于百法解一切法千法万法河沙尘数各解一切若同若异故云亦如是。

　　△二引诸经圆证。

　　华严云一法门无量法门而为眷属首楞严和香丸大品裹珠法华一地所生涅槃大海水浴皆是其义。

　　一法门者趣举一法摄无量法故云眷属彼彼摄法亦复如是此经云于一切法含受一切法以此例之一切诸法皆譬众香之丸随色之珠地具四㣲海容诸水若同若异合法可知。

　　△三设问答显益。

　　问若一法即是诸法者唯说一法何用余法耶答佛为悦一切人宜一切人对一切人悟一切人若遍说之多有利益一说尚令生种种解遍读诸异论即知智者意故种种说令得一切解粗言及耎语皆归第一义皆是示人无违诤法即此义也。

　　问意者如前三德尊重名三宝不生不灭名三涅槃乃至通达名三道此于一法显一切法已自具足何用更说三宝等九法及一切法皆各能摄一切法耶答意者其实一法已具一切无所减少但为人根宿熏差别致令宜乐断证托缘不同有闻三德摄一切法得四益者乃至有闻三道摄一切法得四益者故须遍说能益多机一说下明于遍说令彼一人生一切解圆顿根性闻说一法尚解一切若闻诸法妙解愈明能知佛意佛是一切智人故云智者粗言软语者大经云诸佛常软语为众故说粗粗言及软语皆归第一义然则粗软之言该乎一切今就十法论者三道至粗中八相望三德至软既约圆说一一互融法法高广故令闻者入第一义及无违诤也。

　　金光明经玄义拾遗记会本卷上之中

　　金光明经玄义拾遗记会本卷上之下

　　△三简十法十初简三德三初标。

　　三料简者初料简三德。

　　△二正料简二初斥偏三初三藏。

　　若指太子相好体为法身法身在前树王下时明无漏慧三十四心为般若般若在中八十灭度烧身不受后身为解脱解脱在后异而且纵法身时无般若般若时无解脱解脱时无般若法身此即三法各异斯乃阿含三藏数家所用此之三意悉不得称常乐我净也。

　　太子五阴久修五分虽未无漏得名法身在二德前树下真明方有般若三十四心者十六心破见十八心断爱若顿证罗汉及辟支佛此之二人皆一时得三十四心罗汉但断正使支佛分侵习气若树王下用三十四顿断正习一时俱尽是故此心独在菩萨解脱在后其相可见此之三法以漏无漏存亡不同故异而且纵此教经部名为阿含释论明文以摩诃衍对三藏为小娑沙翻数此论广说四阶成佛阿含唯经婆沙唯论三藏之名具经律论此三所说但有三义全无德义何者终归灰断故无常德非大涅槃故无乐德无八自在故无我德不断五染故无净德。

　　△二通教。

　　若指空境为法身是本有照真之慧为般若般若是今有子果两缚尽为解脱解脱是当有异而且纵斯乃三乘通教中所说前代探明大乘人所用亦不得称常乐我净。

　　通诠体观法本不生非证后空此为法身是故本有境虽本有须依此境体破见思正习尽处正是般若故属现有果缚尽时方是解脱故属当有此之三法空境无知般若有照如幻色心尽方名脱故云异而且纵前代成论师见干慧等十地中二乘证果谓是少教所明人法俱空乃取此义释所弘之论意谓小教探明大乘故妙玄云旧云成论探明大乘又云成论师秪见共般若意不见不共意即此义也故知彼师不知藏实是三藏空门与门衍永异又不知衍门真谛含于但中及不但中今就彼不知及钝菩萨故无四德。

　　△三别教。

　　若如真谛师明法身具四德般若解脱各二此乃横而且异乃别教一途所明而真谛师偏用当知法身可称为德般若解脱无德可称不会无量甚深之高广亦不得称为经王。

　　前破真谛乖圆别者盖违本经别分四德对于三身故云乖别若以彼说四教收之既谈四德非前藏通德既不融非后圆教虽收属别然非别教通方之说故云一途问真谛立云般若解脱各具二德今何斥云无德可称答若就别论二各具一亦可名德今以圆斥随有所阙德义不成何者若般若照境故常破暗故净若无乐我乃是有苦之常净不自在之常净岂成德耶若解脱无暗故乐广远故我而无常净斯乃无常之乐我垢染之乐我岂成德耶既德有增减则法不高广焉称经王无量甚深耶。

　　△二显圆。

　　今所明三德如上说一一皆具常乐我净论广则无量论高则甚深。

　　具如前说。

　　△三劝生圆解。

　　若诸学人闻诸经之王四佛所护不解此意如牛羊心眼不足论道也。

　　四德残缺非经之王纵横可思非佛所护有念心眼皆是牛羊无缘知见方可论道。

　　△二简三宝。

　　料简三宝者若指树王得道为佛宝转生灭四谛法轮为法宝度陈如等五人先得智眼明觉者为僧宝由是三宝故到于今即有相从三宝者此乃阿含中所明阶梯三宝亦是数论宗用也若指树王得道为佛宝所说无生四谛为法宝二乘菩萨修真无漏断结成圣理和为僧宝者此亦三乘通教中所说探明大乘人所用此两种三宝并无常乐我净若指华王世界坐莲华台成道为佛宝所说恒沙佛法无量四谛为法宝四十一贤圣为僧宝此则异前虽非阶梯未是同体亦非金光明所譬三宝也。

　　相从者从佛说法从法有僧从是三宝于今不绝皆由归佛禀法成僧故曰相从复名阶梯者盖喻等级非相乱也此明别体四果之僧定不成佛其犹下级不成上级又树王下迷真轻者见如幻佛说无生法三乘因地皆能断结有异三藏菩萨因中全不断惑众即空故名理和僧虽异三藏而其三乘共证之理既是偏空亦无四德若华王世界成卢舍那虽通圆别今就钝根迷中重者不知即性作修成解是故佛宝从报彰名法宝但名无量四谛既非无作故从多数受河沙名禀法之僧虽纯菩萨且非发心便成正觉故四十一位分于贤圣此之三宝佛是僧果僧是佛因法是因果所修所证实僧成佛佛现权僧永异阶梯高下不改然从别相未是同体言同体者三宝一体此体觉了名佛此体不觉名法此体和合名僧迷悟因果其体不分一人一念无不具足故华严三归以体解大道为佛深入经藏为法统理大众为僧三虽在果而是一体三宝若此方与三德无二无别是金光明所譬三宝也。

　　△三简三涅槃。

　　料简三涅槃者若饥得食病得差狱得出猕猴得酒旃遮婆罗门饱食指腹皆是世人畅情为涅槃尔若计非想定无想天为涅槃者此是邪见妄谓涅槃尔若多贪欲人得不净观为涅槃者此乃四善根方便行人涅槃也若三界烦恼尽证有余涅槃焚身灰智入无余涅槃菩萨未得此涅槃此即阿含中折法二乘之涅槃若三乘人同尽子果两缚即是通教中共涅槃若指中道如理为性净涅槃中道智为圆净涅槃同缘出世薪尽火灭为方便净涅槃三种各别互不相关是为别教涅槃若言但有性净方便净两涅槃不明缘因涅槃各别不融者还是别教非今经所譬涅槃也。

　　般涅槃那翻为安乐故凡圣大小皆有涅槃若世人适意亦是涅槃若外道不知非想非非想定十种细想及无想天第六心心数法暂尔不行故皆计为永寂涅槃若染欲心伏名方便涅槃若二乘菩萨论得未得是三藏涅槃若三乘同尽子果两缚是通教但空共小涅槃简不但空不共二乘今就共论故无四德若中道理智及同缘示灭三种涅槃此有得意及不得意其得意者一必收二三皆圆具即成圆教大般涅槃是今所喻今就失意互不相关者故属别耳若言等者即地论师也但以实相名为性净修因所成为方便净不明缘因薪尽火灭随机涅槃既但二种摄义不周即非三德圆融涅槃故非今经所喻之法。

　　△四简三身二初简偏二初明藏通但二无三二初三藏。

　　料简三身者若取树王下佛为真身神通变化猿猴鹿马为应身不明三身者此小乘析法意尔。

　　树王下佛为真身者非即事而真是证真之身故名真身神变为应亦非无谋全是作意三藏之中唯明此二无法报应三身之说证真现变皆从析法观智所成。

　　△二通教二初正明但二。

　　若取即事而真为真身化用为应身不明三身者此体法中意尔。

　　此教虽云即事而真但即偏空非佛性真真无实体非任运应此教及藏但诠二谛未明三谛是故论身唯二无三。

　　△二征释真身。

　　问若尔树王下丈六既非佛复非鹿马为是何身答一往应同人像此属应身又一解例如大乘心中智合中理为法身今亦如是体是人像即是真空此属真身。

　　欲示即真先询色相若尔者领前也事即真空方是佛体是则丈六非是真佛又作人形复非鹿马究论丈六为是何身答中二意初意是应次意是真初云应同人像者以此丈六非爱业感自己办地誓扶余习润神通生与物结缘净佛国土群机既熟出现王宫故知丈六是神通身应同人像然未尽理故云一往故又一下正示真身克分大小理在空中今以即空为真身者犹属于小故例大乘秪以中智所合之理便为法身岂离色心别论中道今但空真亦即人像全体是空色心不生色心不灭为真身也依身起变名为应身是故此教唯有二身。

　　△二明别教虽三且异。

　　若依真谛师云法身真实二身不真实此则三身体相各异乃是别教中一途非今所用。

　　若其互融那分虚实验其所立体相各别三身不圆故今不用。

　　△二显圆三初明三身皆实三初正明体实。

　　若言三身皆真实至理是法身契理之智是报身起用是应身应身是实佛所化皆实不虚。

　　理体既实理智岂虚实理实智冥故起用用岂不实三既相即二乃非虚。

　　△二引经类显。

　　大经云不净观亦实亦虚非实不净作不净想是为虚能破贪心是为实应身例尔非本体故为虚能利益故为实。

　　净妙欲境作死坏观虽是假想能治贪心虚有实益例乎应身非生现生故非本体益物不虚故名为实。

　　△三取意结成。

　　今取实边不取虚边故言三身皆实是今所用。

　　△二明四句俱融。

　　若复圆论三身皆实皆虚皆亦实亦虚皆非实非虚当约三身并作四句如别记(云云)。

　　圆说三身举一即三各有四句何者若别分之报身真证故实应身假说故虚法身平等遮照皆双双照故亦实亦虚双遮故非实非虚三身互具四句皆融当细拣之。

　　△三明增减自在二初约义立身二初问。

　　问三字譬三身亦得譬一身二身四身无身不。

　　问意者以金光明譬三身者所譬之身可增减不。

　　△二答二初明义立无咎。

　　答佛赴缘以三字名经义家作三身解释若得意者作四三二一无义亦复何咎。

　　就题三喻故立三身以为所喻对喻虽尔若其得意多少不拘或增至四身或减至一二若荡名数亦可说无。

　　△二明经意本通。

　　下经中悉有其文若作四身者新本云释迦牟尼能种种示现此则开出应化是为四身若作三身者即有三身分别品专论其义若作二身者佛真法身犹若虚空应物现形如水中月若作一身者新本云一切诸佛以真法为身若作无身如来行处净若虚空而复游入善寂大城虚空中则无一二之数此是无身之文。

　　若增若减悉在经文释迦牟尼是第三身种种示现义当第四开应出化是四身义文中出字合在应下佛真等文义虽具三今就现文得名二身诸佛虽有二三四身以一真法收无不尽故唯一身善寂大城寂亦空也既无诸数即无身义也。

　　△二以身用譬二初问。

　　问若尔云何以金光明譬四身二身一身无身耶。

　　问意者譬有三字可显三身约何道理令譬增减对多少身。

　　△二答。

　　答若以义名譬盈缩由义尔若譬四身者取光明之上有煜爚之𦦨文云金光晃曜此是譬四身之文若譬三身如即所用若譬二身金是正体光明只是功能以此为譬若譬一身但举于金以为正譬光明既是枝末非正所论若譬无身者至宝以无贪为金杨震四知亦以无贪为金今以世之至宝譬出世之至理弥会文义也。

　　答意者譬虽三字义有盈缩若四身之譬文义宛然若为二者乃合光明而为一用对于金体以为二譬显于二身若为一者取正舍旁从本除末唯以一金对于一身无身譬者以无贪为金此金无质为世至宝可譬无身数量都忘是出世间第一义宝杨震等者东观汉记杨震为东莱守道经昌邑昌邑令王密是震所举秀才夜怀金上震曰无人知震曰天知地知我知子知已有四知何谓无人遂不受此盖贵乎不贪即以不贪为金也故知世金有名无实。

　　△五简三大乘。

　　料简三大乘者若约因缘六度大乘者此还是三人名别义同也若约三人同用无生断烦恼三人同乘一乘此则通教中乘也若理随得三乘体相别异不同者此则别教中乘也三种并为得乘方便所摄也正法华中明象乘足三为四羊鹿牛乘为得乘所摄象乘即是理乘如今之所明三乘也华严中明四乘三乘亦为得乘所摄佛乘正是今之三乘义也。

　　因缘六度者三藏教中自立大乘十二因缘是支佛乘对声闻为大六度菩萨对二乘为大此是三人各有所乘即羊鹿牛虽立大名用别于小而其同趣偏真之果是故名别其义同也通教菩萨与二乘人同无生观同断同证永殊三藏三因大异故云三乘同乘一乘此一既共二乘所证验非中道也别教诠中独为菩萨说理随得而理乘但是所契之境随乘但是能契之智得乘但是自他之行三乘隔异互不相融非圆乘义三种者即藏通别所说乘相都是圆教得乘之中得机之义故云得乘方便所摄也若正法华说羊鹿牛三车之外更有象车即妙法华中三车之外大白牛车也牛名同故一乘难显致使他宗于菩萨乘不分权实今据正经象名不滥乃彰圆教是一佛乘若羊鹿牛秪是得乘得机所摄彼之象乘是今所譬圆教三乘但云理乘者欲显随得皆即理故圆教智行是性本具修而无修是故文中就理立称华严四乘者彼部虽无小机禀教何妨说于三乘粗浅显圆佛乘。

　　△六简三菩提。

　　料简三菩提者如请观音云修三种清净三菩提心此即缘三乘人心而修心也乃是方便菩提所摄若缘真如实理发菩提心者或缘如来智慧说法发菩提心者或缘如来神通变化发菩提心者亦非今所用文殊问般若云无发是发菩提心又若一发一切发是发菩提心又若非一非一切而一而一切是发菩提心如此菩提心即一而三并今所用于一而论三于三而论一尔(云云)。

　　请观音等者三菩提翻为正道彼经论益通于三乘是故发心有其三种即声闻缘觉菩萨也三皆破惑故名清净皆离邪倒故名正道既共二乘非圆实智故是方便菩提所摄若缘真如佛智神通发心为非依文殊问经发心为是者乃辨三心隔别圆融为是非也何者若缘真如理则发真性菩提心若缘佛智则发实智菩提心若缘神通则发方便菩提心三既不融是故为今化他方便菩提所摄义不高广非今所譬若无发是发即理之智是圆实智一发一切发不思议假是圆方便非一非一切而一而一切即边之中是圆真性即一论三即三论一此与三德无二无别是今所譬须知文殊问经三种圆发非离真如佛智神通但非三处各发一心若于一处圆发三心故名为是如摩诃止观发大心中云诸经明种种发菩提心列于十种谓推理发菩提心睹佛相发心睹神通闻说法游土视众见修行见法灭见起过见受苦于此十缘发菩提心而于十处皆生四解以圆对三而分是非以此例彼岂不然耶是知缘于三处各发不融正属别教故为所简三一互具发者属圆故为今用。

　　△七简三般若。

　　料简三般若者问般若至忘至寂云何分别诸法耶答一切智观慧眼见见法皆非法道种智观法眼见见非法皆是法一切种智观佛眼见见法非法非非法双照法非法若三智三眼一时圆观一切法寂灭相种种行类相貌皆知五眼具足成菩提汝所问者乃是眇眼所见偏观所观与则是曲见夺则堕尼犍也。

　　初为世人不知般若是毕竟空三智具足谓是忘寂不照诸法故顺世情以断灭问设生后答俾乎学者识般若体是三智眼然此眼智有次不次故先列次显后不次其次第者即是前空次假后中各一眼一智智则观于三境分明眼则见于三谛审实分明故审实审实故分明因修止观果发眼智次第三种一一皆然二眼二智偏空偏假中眼中智双遮空假双照空假若三止三观一心圆修者必三智三眼一心圆证观一切法一相寂灭相中智也行类相貌皆知二智也三智既圆五眼斯具以法眼摄肉天二眼是故五眼与三智齐般若若此能知能见诸法边底那云忘寂不别诸法若于忘寂不生邪慢则与汝是声闻曲见若以此心坏于因果生邪慢者则须夺之是尼犍子断灭之见尼犍此翻离系盖此外道专守空见或裸形自饿谓离系缚也。

　　△八简三佛性。

　　料简三佛性者真谛师云正性在道前了性在道中缘性在道后此一往别说推理不然华严云一中具无量大品云一心具万行净名云举足下足具于佛法矣法华云一切智愿犹在不失涅槃云金刚宝藏具足无缺但有浅深明昧之殊尔。

　　先斥三性各在一位体不通融非圆三性次引诸经明三性圆具华严既云一具无量岂缘了正有所亏耶大品一心万行乃至涅槃宝藏无缺皆是三性圆足之文理性名字观行相似分真究竟位位皆即三佛性也浅深明昧宛然一一即三无缺。

　　△九简三识。

　　料简三识若分别说者则属三人此乃别教意非今所用若依摄论如土染金之文即是圆意土即阿陀那染即阿黎耶金即庵摩罗此即圆说也问如经云依智不依识既云三识此那可依答经言不依识者是生死识今则不尔今言依识者是智之异名名清净识又道前通名识道后转依即是智慧(未详)。

　　若分三识陀那属声闻梨耶属菩萨庵摩属佛此乃教道分张次第断相若庵摩是本性无明迷故生业转现名阿梨耶复执见分起我见我爱我慢我痴名阿陀那此乃三识次第起相皆是教道非今所譬若欲圆论须依摄论金土及染三不相离则于声闻菩萨及佛三人心中皆具三识大师犹恐寻此喻者作真妄二法相合而解谓除土存金至佛唯有庵摩罗识故据大经依智不依识而为问端为欲答出三识乃是三智异名则土喻陀那是方便般若染喻梨耶是观照般若金喻庵摩是实相般若至佛究竟三种净识岂但一耶然若不知性具染恶安令七八土之与染至果不灭又道前等者地前名道前皆依烦恼及以生死故八心王通名为识佛果为道后转依四智菩提种子是故八识转名四智转第八识为大圆镜智转第七识为平等性智转第六识为妙观察智转前五识为成所作智故云转依即是智慧注未详者潜斥之意耳以彼所明道后转依熏成种子转成智慧不言八识性是妙智斯是唯识一途教道非今所譬然是菩萨所造之论不欲显言故但注未详如诸文中破古多云此语难解故知未详不异难解。

　　△十简三道。

　　料简三道者问界内可有十二轮转三道迷惑界外复云何答宝性论云生界外有四种障谓缘相生坏缘即无明为行作缘即烦恼道也相即结业即业道也生即名色等是苦之初坏即老死是苦之终即苦道也有此四障障于四德缘障净相障我生障乐坏障常四障破四德显也。

　　前解释中虽云三道与三德等无二无别而未分别界内外相虽于界内十二因缘明不思议未明界外三障即理示障既浅深理难彰今的辨之令皆究竟故设问曰界外云何答中引宝性论界外四障对十二缘体状宛尔此之三道不就隔生唯论当念故起信论明不觉即心动说名为业动则有苦果不离因不觉即烦恼动即是业此动即苦是故结云果不离因斯是变易生死之相界外三乘同有此障今明即障全体是德三障乃是三德异名即金光明所喻法也。

　　△四附文释二初标。

　　第四依经文立名者。

　　△二释三初对前显胜二初总对上义辨。

　　上来举譬多是义推依文立名显然可解。

　　前作譬释盖为古师不知三字从法得名谓是譬喻及其解释何曾洞晓所譬法门真谛最优尚乖圆别因果不通不称法性况诸师耶大师见昔譬法不周是故同他用譬拟法略譬十种三法广譬一切法门横竖该收无法不备显于法性无量甚深若作譬释合当如是然而大师深知三字是法非譬从兹自立附文当体二种解释其中附文含于二义一直名理二从事用若当体释唯从理立今欲依文先贬譬释多是义推不及依文显然可解。

　　△二别约四事辨。

　　何者义推疏远依文亲近以己情推度是故言疏彼义例此是故言远用佛口说是故言亲即此经文是故言近岂可弃亲近而从疏远耶。

　　初之二句总举四事以己情下释出四事初三两句约情智明亲疏住前观智皆名为情况人师推度是故言疏初住已上证理名智况今极果三业随智故云用佛口说是故言亲二四两句约彼此释远近以彼凡世金光明义例此出世三种法门是故言远即此经文圣言诠召理性事用不假他求是故言近岂可下结责四事。

　　△二正明附文二初委明所附文相二初通论诸品名事。

　　始从序品终乎赞佛品品之中若不说金光明名即说金光明事或一品说名不说事或一品说事不说名或一品名事兼明或一品名事独说或一品重说名重说事故知品品不空篇篇悉有为此义故依文立名也。

　　名是理名事是事用诸品之中或单或复名事分明故非仿佛一文而已。

　　△二的示一部文相三初正示诸文。

　　序品云是金光明诸经之王创首标名弥为可用次寿量品四佛俱集王舍城放大光明照王舍城及此三千大千世界发起其事忏悔品信相梦见金鼓其状姝大其明溥照过夜至旦向佛说之赞叹品金龙尊王奉贡金鼓发大誓愿愿我当来夜则梦见昼如实说空品云故此尊经略而说之尊经即金光明也四王品六番问答问问之中重说其名答答之内重明其事又以手擎香炉时香烟变为香盖金光不但遍此大千亦遍十方佛土(云云)大辩功德已下标名举事其例甚多。

　　别序文云是时如来游于无量甚深法性诸佛行处过诸菩萨所行清净是金光明诸经之王既在法性定中而便唱言是金光明诸经之王是之一字即指法之辞不指法性更指何物为金光明耶故知三字直名深广法性不从譬喻此文最显故云创首标名弥为可用寿量品放大光明虽无金字既是佛光佛身金色此金身光明全从法性金光明起即事用也忏悔品中梦见金鼓其明普照即光也赞叹品王名金龙尊奉贡金鼓赞佛此等皆从金光明理起于种种金光明事用也若空品中言尊经者金以可尊可重为义光明既是即体之用岂不尊耶此乃名于金光明理为尊经也四王品内六番问答重重名事具载其文又人王烧香供养经时香盖金光遍照十方诸佛国土文云皆是此经威神力故。

　　△二明通三世。

　　若信相所梦是现在金光明之事龙尊发愿是过去金光明之事香盖遍满是未来金光明之事。

　　信相所梦既是佛世即现在龙尊属过去可见香盖遍满是佛灭后供养经时属于未来由金光明法性深广故得事用三世遍通。

　　△三结遍一经。

　　一部名事遍十八品。

　　△二结示无量甚深二初正结示。

　　一处起烟十方光盖非但现在亘通三世若名若事纵横高广无量甚深为若此也。

　　手擎香炉一处起烟十方佛刹皆有云盖悉放金光又金龙往劫发金光明愿信相现在感金光明相人王未来作金光明佛事若名若事亘三世为纵遍十方为横此等既是即理之事故称法性金光明理无量甚深也。

　　△二劝审思。

　　而不用此标名义推譬喻无有一文无而强用有而不遵明识者审之无俟多云。

　　理名事用重重标示佛意令人解金光明理事不二如何讲者不附经文释其题目顺情推喻弃亲逐疏故劝识者审今依经立名之意也。

　　△三例同诸经二初例指事立名。

　　又诸经例多如稻秆斧柯象步城经等说其事指所说事仍即为名。

　　稻秆事者佛见枯株稻秆即说十二因缘生灭因名稻秆经象步事者即无所希望经一名象步经诸经所说既即指其事以立经名此经盛说金光明事何不即以此事立名却谓金是世宝体有光明堪喻三德岂非彰灼违佛旨耶。

　　△二例以经名事。

　　又如说稻秆事斧柯事象步事等即名为稻秆斧柯象步经事也。

　　又如诸经说稻秆等便即名为稻秆经事此经盛说金色光明何不名金光明经事耶此乃以经名事意令以事名经耳现行印本象步经下等字误诸旧书本皆作事字方是以经名事也。

　　△五当体释二初标。

　　第五当体得名者。

　　言当体者当谓主当体即法性谓法性主体名金光明此对譬喻以彼显此则三字名从他而立非是法性自体之名今据经文见三字名直名法性即前所引佛游法性便即唱云是金光明经既不云如金光明验非譬喻大师深解经家之意故立三字是当体名又与经中诸文符契问今当体释亦是依经全同附文那分二释答前斥譬释但是义推无有一文无而强用有而不遵今当体释若不依文则成自斥故知此释非不依经得为两释者盖有兼独何者以此部中重重举名重重说事既附文释题须名事双附事即事用谓金色光明也名即理名直召法性也如创首标名验是召理此乃前释双兼名事虽复双兼而其理名未曾显说让今当体委陈其相是故两释虽通依经而当体释独在理名。

　　△二释二初反常情立今正义二初叙古寄俗名真。

　　有师云真谛无名世谛有名寄名名于无名假俗而谈真尔成论云无名相中假名相说今反此义。

　　大师欲定经题三字是法性名且为常情执于真谛本无名字一切名言皆是世谛圣人谈真盖寄世名名真无名故引成论证真无名此义若成则金光明名须从譬立故今顺理反此常情。

　　△二明今则真名俗二初对他略立。

　　俗本无名随真立名。

　　他师本立真谛无名俗谛有名今特翻云俗本无名随真立名即是寄于真名名俗无名也问今之破立若真若俗有名无名为是何教二谛相耶答凡论二谛须辨三番一随情二谛二随智二谛三随情智二谛即情智相对合明二谛此之三番有总有别所言别者则于教教各明三番随情则凡位自论二谛随智则圣位自论二谛随情智则圣位二谛以随智故合为真谛凡位二谛以随情故合为俗谛此乃四教各论三番也言总论者以前三教及诸凡夫是可思议法故总束为随情二谛圆教始终是不思议法故总束为随智二谛随情二谛并名俗随智二谛并名真故名随情智二谛今云真谛有名者即是圆教始终二谛以不思议故但名真谛此之真谛具一切德本有一切真实名义故云真谛有名言俗谛无名者即前三教及诸凡夫所有二谛以可思议故但名为俗此俗虚假浅狭故无真实名义故云俗谛无名今之所论乃是圣人仰则圆教随智真名俯立凡夫随情俗号。

　　△二称理委示二初约义委示。

　　何者如劫初廓然万物无字圣人仰则真法俯立俗号如理能通依真以名道如理尊贵依真以名宝如理能该罗依真以名网如理能起应依真以名响。

　　若论大圣则真名俗有何时节今举劫初立名事显成劫之始尚似空劫故云廓然万物虽立皆未有名诸大圣人所证真法具足一切究竟名义乃应生其中俯顺凡情见于万物有浅近义乃则真法深远名义立于世谛浅近之名如世道路有少能通乃则如理究竟之道名于世间浅近之道如世珍宝凡情所贵乃则如理究竟可贵之宝名于凡情可重之宝网之与响皆悉如然问如灵鹫山劫劫皆有乃是圣人以昔名今验知万物皆是以昔而名于今今那忽云则真名俗答大圣常以五眼等照四悉被机若但缘过现不则真法则圣唯有肉天二眼无余三眼但用世界无于三悉其实不然不以二相见诸佛土鉴机即照理照理即鉴机何有一事不则真法而施为耶故知不妨将昔名今而若今若昔所有名字皆从真立如此方名圣人立法。

　　△二引教诚证五初引华严则真立俗。

　　华严中云耕田转耒衣裳作井皆圣人所为。

　　圣见出世真如理中本具耕田作井真实义故乃教众生耕世间田作世间井也。

　　△二引大经真具名实。

　　大经云世谛但有名无实义第一义谛有名有实义以此而推真谛有名更何所惑。

　　诸佛菩萨虽则真法俯立俗号但顺众生浅局之情立名召物能召之名虽法真立而其所召无真实义何者如依真名道其实不能遍通诸法故云世谛有名无实唯有如理究竟不壅通达一切故云第一义谛有名有实如依真名实无可重义且世七珍但于秽俗心生爱重若廉洁之士视如粪土况三乘人耶唯有如理诸佛尊重如依真名网岂有该罗万有之义唯真如理遍该生佛罗罩十方如依真名响岂能一时遍应众缘唯有如理无思无作十界机扣一时普应故云世谛有名无义第一义谛有名有义也。

　　△三引大论随理立名。

　　龙树四依菩萨随义理为立名字义即第一义理即如理也。

　　若第一义理不具名义如何随之立乎名字则真名俗其意昭然。

　　△四引净名事由理造。

　　净名云从无住本立一切法。

　　所引经文大意明于从理造事而所造事有修性迷悟故妙乐明法性无住本立一切法具有四重谓理则性德缘了事则修德三因迷则三道流转悟则果中胜用今明圣人仰则真法俯立俗号盖由证悟真如之理理具诸法不守一性故则此理立世俗名故不可以三道流转为所立法正当第四果中胜用为所立法。

　　△五举诚教劝物生信。

　　经论咸然岂可不信。

　　△二用今义立当体名前破古立真谛无名显于今立真有名义广引经论证真有名此义既成乃知经题金光明字从当体立是法非喻故约当体释三字题文三初明经从当体立名。

　　今言法性之法可尊可贵名法性为金此法性寂而常照名为光此法性大悲能多利益名为明即是金光明之法门也。

　　题称金者可重为义彰于法性妙绝难思诸佛所师最尊最重光者照了为义彰于法性当体觉照遍一切处无不明了明者应益为义彰于法性当体即是无缘慈悲随对即应拔苦与乐当知法性金光明义义方究竟如来入定游历法性知此法性究竟可重究竟照了究竟能益即依三义唱三字名直以此名名于法性固非寄托世金光明以为喻也既知三字是法非譬乃是一种三法之名法性当体名金光明法性当体名法身般若解脱乃至法性当体名苦惑业既十三法皆常乐我净此金光明一一皆具常乐我净彼诸三法不纵不横此金光明亦不纵不横则与一切微妙三法无二无别前顺诸师用世金三义譬于法性十种三法及一切法今当体释以金光明直名法性则前十种及一切法并为金光明三种法门之眷属也。

　　△二明人从所证立称。

　　菩萨入此法门从法为名即是金光明菩萨佛究竟此法门即有金𦦨光明如来金百光明照藏如来等。

　　经题三字既是法性三种法门故菩萨分证此三法门从法立名佛乃究竟此三法门从法立名以此验之三字之名弥彰当体。

　　△三二问答料简人法二初核人二初以能仁立妨。

　　若尔何故名释迦。

　　△二约通别为酬二初明别称允同诸佛。

　　释迦此有通别名从通即名金光明允同诸佛从别即受释迦之称尔。

　　释迦牟尼虽是别称此别具通岂释迦文不证三法从通证故允同诸佛从别因缘名为释迦。

　　△二辨通名皆具三法三初引一文明同具金之三义。

　　故赞佛品云如来之身金色微妙其明照耀耀即是光此是赞佛法体非赞世金也当佛法性为金非借世金也。

　　无量菩萨唯赞释迦而所赞德允同诸佛即金色明耀是佛法体具金光明三种妙德则与诸佛无二无别非借世金有光明用比类于佛问前云法性具于可重照了应益三种义故名金光明故以此名还名法性此中既云金色明耀乃是色法岂是法性三种之义前就义辨此就色辨云何同是三种法门答前之三义皆绝思议名第一义今文赞色不纵不横名微妙色此色此义相去几何真善名色与第一义空辞异体同楞严经云性火真空性空真火起信论云智性即色性色性即智性又复应知今赞色身金色明耀是解脱德解脱必具法身般若须了二德不离色身即色非色非色非非色金色微妙即非色非非色名中道色法身也耀是非色般若也明是应色解脱也不得此意宁于色身赞三法体允同诸佛耶。

　　△二引二文明同证性之三法。

　　三身品云与诸佛同体与诸佛同意与诸佛同事同体者是同法性金也同意者同法性光也同事者同法性明也故华严云一切诸如来同共一法身一身一智慧力无畏亦然一身即是同金智慧即是同光力无畏即是同明于一法体三义具足非假世金寄况佛法。

　　释迦牟尼允同诸佛则一切三法无不同等且举当经及华严经二处三法示其同相此二三若同则一切不异体即法身同也意既是智智能合体即应身同也事谓事用即化身同也共一法身复言一身者牒上法身与智俱一也十力四无所畏及六通三达一切法门体通三德若从所证即法身德若从能证即般若德若用化物即解脱德今文既以一身一智示于二德故力无畏的在化用须属解脱此二三法对金光明者乍似以法而对于喻其实不然以前引教定此三字是法非譬故今以其三身三德类金光明三种法门彰于诸佛皆同证得恐谓是譬故文结示非假世金寄况佛法。

　　△三引文定此经题非从譬立。

　　故树神云无量大悲宣说如是妙宝经典当体并是妙宝此宝具足光明非借世金以譬法也。

　　言妙宝者名金为宝皆以可重为义并是当体得名此法性宝具足光明即是照了应益之义非借世宝为譬喻也。

　　金光明经玄义拾遗记会本卷上之下

　　音释

　　玄义

　　舶

　　(音拨舶大船也)。

　　组

　　(音祖组其小者可以为冠)。

　　掘

　　(音厥易曰掘地为臼)。

　　裹

　　(音果苞也)。

　　探

　　(音贪探取也)。

　　析

　　(音昔析分也)。

　　猿

　　(音员猿似猴而大能啸也)。

　　煜𤍼

　　(煜音浴煜光盛貌爚烁药二音爚光明貌)。

　　犍

　　(音坚犍兽似豹人首一目)。

　　创

　　(音始创也)。

　　秆

　　(音敢秆槁也)。

　　耒

　　(音累耒田器也)。

　　遗记

　　复

　　(音复复重衣也)。

　　犊

　　(音独犊牛柔谨也)。

　　涸

　　(乎各切水竭也)。

　　揆

　　(音桂揆度也)。

　　舛

　　(音喘舛相皆也)。

　　纬

　　(音卫纬织丝也)。

　　谶

　　(音衬谶预也)。

　　桴

　　(与枹同音浮鼓槌也)。

　　鬣

　　(音列鬣长须也)。

　　织

　　(音兼织不箧也)。

　　羡

　　(音线羡贪慕也)。

　　確

　　(音壳确坚固也)。

　　询

　　(音巡咨也)。

　　仿佛

　　(一作仿佛不明也)。

　　罩

　　(音罩取鱼棹具也)。
卍新纂续藏经第 20 册 No. 0356 金光明经玄义拾遗记会本


　　金光明经玄义拾遗记会本卷下之上

　　天台智者大师说　门人灌顶录

　　四明沙门　知礼　述记

　　双径沙门明得录记注于玄义之下

　　△二研法二初设执譬问。

　　问旧云此经从譬得名云何矫异而依文耶。

　　以附文释及当体释并据经说双附理名及事用故得名附文独附理名乃称当体是故二释皆依经文故今设问旧但从譬何得矫异而依于文矫强也亦诈也谓强依经文诈显异义。

　　△二约双存答二初答双存。

　　答非今就文而害于譬若苟执譬复害于文义有二途应须两存故前云义推疏远依文亲近。

　　今释经题存于二意一顺佛语故依文释二对古师故作譬释言对古者因见三师不善用譬所譬不周乖违法性故作譬释具释法性深广之义而对形之如此用譬虽无经据存之有益是故二途不偏废一汝专执譬则弃亲逐疏我今双存则亲疏俱得。

　　△二被二根。

　　若钝根人以譬拟法若利根人即法作譬下文云如深法性安住其中即于是典金光明中而得见我释迦牟尼又空品云为钝根故起大悲心钝人守指守株宁知兔月利人悬解不须株指(云云)。

　　即释伏疑恐人疑云依文二释既甚亲切何须复存譬喻一释故以被根利钝为答存譬释者为钝根人以根钝故不能直解金光明字是法性名欲被此根乃以三字为世间金有光明用三不相离此拟一切圆融三法也若依文二释为利根人以根利故能解性具一切名义知其能譬世金光明本无名义圣则真法而作其名故云利人即法作譬尚知即法作譬岂须以譬拟法故引当经二文为证住法性故即金光明而得见佛故知法性与金光明释迦牟尼名异体同见则俱见此证利人解于三字是法性名也然经所被非纯利根故空品云为钝根故起大悲心佛说兹典既被二根故通经者释三字题亦须两说赴其利钝复贬从譬如守株指褒依文者悬解兔月不守株指。

　　△二观行释此文及前一番问答并后重明帝王之义在昔清敏二师云得旧本无此等文乃谓后人添制耳今原略本直是往人不能深解境观之说故辄除削以今验昔昧者可知复恐大师频讲此经其观行门有时不说帝王之义进不亦然故前文云或说不说俱亦无妨记录随时或圆或缺致有一处存乎略文以其观道对境用心意趣难见与夫教义或少不同浅识之流既闇广文忽偶略本便生封滞形于章句废此观心予于早岁出释难扶宗记救兹正义彼徒抗论因数穷逐于是妄破之义皆为荡尽近有孤山圆师既审所承能破义堕经十余载别构四意重斥斯文一谓词鄙二谓义疏三谓理乖四谓事误今虑后学遭其眩乱故不获已引而释之彼破词鄙曰吾观其词也繁而置要质而少文苟留心翰墨者读之则知其言非向者之言知其笔非向者之笔则真伪可辨矣岂待潜心佛学能断其是非乎释曰词之巧拙将何准凭情若谓非妍亦成丑良由昧此观心深义翻将无碍之辩以为轻鄙之谈又复此文委明观行曲示心要故其词尚实不尚华也况诸部中文质相间其例甚多不欲援据苟质片言而害正义斯盖攻于细务而不明于大用也若义疏等三既其各有所破之处待至其处一一对论文为二初标。

　　次观心释名者。

　　对前教义即当解行两门意也前约譬显十种三法附文双附理事二文当体独彰理性之号虽皆深广微妙圆融然是约教谈于佛法生人信解故大师云今时行人既无智眼当以信解分别同异如前生起十种三法而有两番前番约教后番约观约教则为显三德次第生起九种教法终至三道约观则始翻三道次第生于九种观法终会三德故解释十法及料简十法既为生解并顺约教生起之次今论观法为成行故所明十法乃顺约观生起之次故知前立后番生起意在今之十法成观又今观解十种三法不独成行兼资深解何者以就观门研心具法故使十法圆融之义转更分明是知大师为成智眼故立观释是故标云观心释名也又复应知前当体释定金光明三字之名非譬是法今附十种三法之观皆研法性金光明也是故十处皆标三字并非譬喻得此意已寻兹文者方可略见观心旨趣。

　　△次释中三初设二问答示观心所以二初明解须行成故于心作观二初问起。

　　何故须是。

　　前已广约譬喻附文当体释金光明足显法性深广圆融今何更立观心释耶。

　　△二释出二初正释。

　　上来所说专是圣人圣宝非己智分如鹦鹉学语似客作数钱不能开发自身宝藏今欲论道前凡夫地之珍宝即闻而修故明观心释也。

　　此一段文须得心佛高下之意方免疑情妙玄云佛法太高众生法太广初心为难心佛及众生是三无差别观心则易今从上来至不能开发自身宝藏是论佛法太高也从今欲下明观心则易也上来等者即前譬等释金光明一一无非竖彻三位遍该诸法说众生皆如菩提涅槃本性具足此显法性无量甚深而但是佛所游之法佛是圣人金光明是圣宝尚过菩萨所行清净岂是凡夫己之智分若但言议上之名句不能观察己之心性则于圣人圣宝有何益乎故引二喻斥其多闻无观智者鹦鹉学语者曲礼云鹦鹉能言不离飞鸟猩猩能言不离禽兽人而无礼不亦禽兽之心乎今但借喻有闻无观徒学圣言不离凡夫之心耳客作数钱者华严云譬如贫穷人日夜数他宝自无半钱分多闻亦如是今欲等者摄前佛法入心成观心是心性若阴若业若烦恼等即凡夫心地既三障当体是金光明故云珍宝此乃立心为显理境也欲令行者即闻而修开发自己金光明宝免同学语数钱之类也。

　　△二引证。

　　净名曰诸佛解脱当于众生心行中求释论云有闻有智慧是所说应受即此意也。

　　初引净名诸佛解脱者三解脱也与十种三法不多不少此是佛法若缘佛修则增念虑理难可显故佛示要门令诸众生观己心行即空假中则三解脱当处发现此乃心佛无差观心则易也又引释论彼论九十三云有慧无多闻亦不知实相譬如大闇中有目无所见多闻无智慧亦不见实相譬如大明中有灯而无照无闻无智慧譬如人身牛故大论云如安息国边地生人虽生中国不可教化根不具支不完不识义理着邪见等皆名人身牛也有闻有智慧是所说应受如人有目日光明照见种种色今亦如是若闻上来种种释金光明不观己心者即多闻无慧句也若但观心不闻圆融说者即有慧无闻句也能摄上来无量甚深十种三法观于心性显金光明者即有闻有慧句也有三观目圆教日照则见三谛种种之色。

　　△二明心为行要故观必研心二初约简数观王问。

　　问心有四阴何以弃三观一。

　　若约三科论去就者则弃界入但观五阴复于五阴简四观识大师谭观常论简境去丈就尺去尺就寸义既可知故今但约观心为问既云观心五阴除色四皆属心何故弃三而独观识然设此问令知观境唯在识阴也孤山四意中第二义疏破此文云今家约行附法托事三种观中唯约行观简示阴境其余二种全不观阴但托事摄法明理观耳今附法观秪合直摄三法以归三谛而发弃三观一之问者盖不知三种观心规矩验是后人擅加也释曰义例立附法观云摄诸法相入一念心以为圆观且一念心岂非阴耶既观于阴简有何过法华文句托灵鹫山观于五阴记云诸余观境不出五阴今此山等约阴便故以诸文中直云境智又云亦应于此明方便正修简境及心既诸观境不出五阴乃知托事及附法观无不观阴也直云境智者即诸文云观于一念即空假中一念是阴境三观是智也又今明于方便正修简境及心须弃思议取不思议方名简心不于三科而论去取安名简境又王城观云应如止观十乘十境下去皆尔记主意令讲此观时人欲修者须叙私记简阴境文及十乘等而委示之令山城观行法备足非废托事便自讲说止观全部他之致意直欲如斯既云下去皆尔信诸托事及附法观皆须简阴及示十乘也彼文不简尚令简之今有简文那成非义据此弃三观一之问云义疏者义实不疏盖汝解疏耳又若直摄三法以归三谛不许简阴便是观心则成偏观清净真如何反宗之甚耶是知彼人都昧一家三种观法如释观经十六观云是一心三观的非义例三种观摄且义例云夫三观者义唯三种岂应妙观更有异涂况诸文观心皆一家枢要傥解之错谬徒成斐然既失其本余皆枝词矣彼又于金錍记中云若取止观来消事法观文乃以止观随机面授深违大师遗嘱也嘱云止观不须传授私记时为人说辅行释云嘱意正言随机面授意多不周非后代所堪彼人曲解辅行之文成于己见也且辅行释面授等意者斯盖随逐大师修心之者或观道不进或内外障起有所咨问师乃随机面授口诀一时取益意多不周若后代人心病既异故非所堪盖不须用面授止观而授后人非谓不得叙十卷中十境十乘消事法观以兹境观载于私记若其叙者正以私记时为人说雅合大师临终遗嘱若全不许叙止观荆溪何故于山城观令辨方便正修简境及心十境十乘耶叙此令修山城观不又若谓此是开其解心非谓令其修习者何故妙玄明观心文中令即闻即修耶释签云随闻一句摄事成理不待观境方名修观何公背吾祖之教乎故知今辨弃三观一正符荆溪于山城观中指授意也。

　　△二约心净法融答二初约离性先观内心上定三字非譬是法法性可贵名之为金法性能照名之为光法性能益名之为明今用此义观于识心若心不具金光明义那可于心观于法性此文为三初约贵论金。

　　答夫天下万物唯人为贵七尺形骸唯头为贵头有七孔目为贵目离贵不如灵智为贵当知四阴心为贵贵故所以观之心贵故心即是金。

　　欲显心贵先于万物推人为贵从劣至胜见心不昧名为灵智灵智虽贵而通四阴分于王数问已弃三数今独推王而为最贵识心既贵故观心王即法性金。

　　△二约照论光。

　　夫萤火自照灯烛珠火虽复照他光不及远星月之光与暗共住日光能照天下不能照理心智之光能发智照理故心是光。

　　光有胜劣故先就劣比至心识最得名光是故观心即法性光。

　　△三约益论明。

　　若心痴暗体则憔悴心有智光肤色充泽故大品云般若大故色大般若净故色净亦能充益受想行等心即明也。

　　即能充益色等四阴益色阴者良以色心性不二故色随心转大品佛现色像无边皆由般若性周遍故色净亦然亦能等者心王若正心数亦正化转尘劳心数众生故心能益是以观心即法性明此约心有贵等三义故观于心显金光明法性三法此文即是离性为三也所观之性既离为三能照之智任运成三所起之用亦合有三文虽不言二修各三以性显之其义合尔。

　　△二约合修自融诸法上示心境即金光明义当修性三各具三今明遍融但指光明至后结文具言三字验知此是修二性一文有离合乍览难知此自分二初遍融诸法迭显光明。

　　又知心无心名为光知想无想知行无行名为明又知四阴非四阴名为光知色阴非色阴名为明又知五阴非五阴名为光知假人非假人名为明又知正报非正报名为光知依报非依报名为明又知依正非依正名为光知一切法无一切法名为明。

　　此文豫示观成理显遍融诸法以释伏疑疑云若唯观识阴显金光明于一切法何能融净是故释云若知心无心为光知想行无想行为明等意云识阴金光明显则一切法皆金光明故以王数心色实假正依及一切法从狭至广迭显光明二修之德对于一性以成三法知心无心为光者即以三智观于识心见金光明法性之体则识心相寂故云知心无心其能知者实是三智今但合为一观照智故唯名光知想行无想行为明者既以合一观照之智知此心王即实相故无心王相为光则任运有合一方便智知心数实相无心数相为明此以知王知数而为光明也复以观照之智知四阴心即实相故无四阴相为光则任运有方便之智知色阴实相无色阴相为明此以知心知色而为光明又五阴实法对于假人论于观照方便二智而为光明又以正报对于依报论于光明又约依正对一切法论于光明义悉如是言一切法者即假人实法及以依报各有相性体力作因缘果报本末究竟等法也此由观识金光明显故于诸法任运观成欲彰诸法一一是金一一是光一一是明故历诸法迭论二智故义例云修观次第必先内心内心若净以此净心遍历诸法任运泯合既示任运知不加功。

　　△二约显一性结成三法。

　　得此意者即观心金光明也。

　　上于诸法从狭至广约于二智迭示光明而二智所显无非一性即当于金是故结云金光明也而云观心者从本言之。

　　△二正附十法明观心成行二初举上教义为所附之法。

　　上约十种三法论金光明。

　　上约十种三法论金光明有其二意初则同他譬释以金光明喻十种三法次则附文及以当体释金光明非譬是法故十种三法当体名为金光明也今之观释顺上次意故云上约十种三法论金光明故以十种金光明义为所附法即摄此法入心成观耳。

　　△二明今观门为能显之行十初三道二初示观二初释二初通约三道明圆正观二初兼通数祗于报障义立三道之境言通数者谓想欲触慧念思脱忆定受此十随王能作一切善恶之事故得名为通大地数。

　　今观心王即观苦道观慧数即烦恼道观诸数是业道。

　　问前简观境弃三观一今那却取慧及诸数为烦恼业耶答今论观法具有十种后九皆从所显之德其体本融可约一念识心为境而修三观显其三法唯此三道从所破障立于观境是迷惑事体本不融若于一识示其三境境既叵分观难成就故特兼通数为三道境也问若欲分明示三道境何不遍取五阴为苦三毒为烦恼七支为业何但王数对三道耶答今秪于阴境示三道相识亲别苦报之总主是故心王的属苦道慧分违顺故起贪嗔乃以慧数对烦恼道诸数随慧能造善恶故以诸数对于业道虽非业惑当体而是业惑亲依常与王俱有三道义可以正观显金光明若现起烦恼动作之业为下助道观之所观也。

　　△二约圆乘即障显德以明妙观之功。

　　心王是金慧数是光余数是明。

　　此文虽略观法可明先须了知金等三字是法非譬即于王数三道之境体金光明三种法门即体心王可尊可重是法性金体于慧数即寂而照是法性光冥理智也体于诸数能多利益是法性明即体之用也斯是光明二修对金一性为三法也圆论三法必非孤立金无光明非圆正因光无金明非圆了因明无金光非圆缘因但为前文数曾显示故此三道略对三字是合三相也应须了知以离为合合体常离言三不少言九不多问此三道观何故不用空假中耶答心王是金三谛一境也慧数为光三智一心也余数是明则有二意在果则三脱应机在因则三行资智也此正观文极简略者以此文中有助道观别于身等粗显三道明观广故故今正观未暇备陈从三识去一一明于一心三观故今三道略对金等三法门耳。

　　△二别约三道以空助道今于三法立观释者意在行人即闻而修然其初学见爱弥隆于身于心起重惑业若但令观三障即德不破不显必生见慢更增生死是故大师于三道境略谭正观广说助道就假实境委示二空于惑业中广推四性令见思调伏业累不生方于九科示妙三观粗心既息妙观可修制立有由不可云谬此于三道各论空观分三初约假实观苦道二初约六分观假人三初举经文总标观法。

　　如净名曰观身实相观佛亦然者。

　　彼为观佛先推己身以己实相与佛无二故云亦然今文且取观身之言修于空观见思若息三法现前则身与佛皆金光明有何差别。

　　△二于现境穷逐假人。

　　若头等六分各各是身此即多身若别有一身则无是处各各非身合时亦无若头等六分求身叵得现在不住故不可得过去因灭亦不可得未来未至亦不可得如是横竖求身毕竟不可得即是无此无亦不可得亦有亦无亦不可得非有非无亦不可得但有名字名之为身如是名字不在内非四阴中故不在外非色阴中故不在中间非色心合故亦不常自有非离色心故当知名无召物之功物无应名之实假实既空名物安在。

　　六分者身首为二及四支为六此六合处执成身见也如是横竖者六分为横三世名竖观智推求毕竟叵得执有虽息传入无中及双亦双非此之三句皆依身起悉是身见推令无理故皆叵得所召之身执虽似泯而犹复存能召名字若不推穷还生见惑故以心色内外中间及常自有以为四句推能召名皆不可得故引肇师名物俱空证今所推身及名字本来空寂言假实既空者非指假人及五阴实法也秪指所召之身为实能召之名为假故下句云名物安在。

　　△三明治道助开圆理。

　　如此观身是观实相实相即是金实相观智即是光缘身诸心心数寂不行者即是明也。

　　观身是实相是金等者盖此行者闻前教义明三识三道三一圆融与三德等无二无别乃能信解分段之身及见思惑当体全是性恶法门但为执情故成重障实类盲者身居宝藏为宝所伤令修空观助道功成见执既虚即于境观皆见实相身之实相是金法门即此实相体能观照是光法门缘身心数本亦实相今不随情名寂不行皆悉转为实相之行是明法门。

　　△二就五阴观实法二初结上人空。

　　观身是假名假名既如此。

　　上之观法虽言六分及以五阴但推身见意显生空故空品云是身虚伪大师指此为生空境故文句云揽阴成身计有我人众生寿命故约身假为生空境故今结前观身观法是观假名若今诸部衍门空观人法双观以色性如我性我性如色性故唯此经空品明于圆空即先观生空以观法空此文顺经先生次法盖由初心人执障道故今对治先广推检至观实法例之而已。

　　△二例观实法。

　　观色受想行识亦如是即为苦道观也。

　　例上人空名物叵得此中亦合以所空阴为金能空观为光缘法心数为明悉应例上也。

　　△二约爱见观烦恼道二初简示身因之境。

　　次观烦恼道者烦恼与业皆是身因今且取烦恼为身因而起观也。

　　上之假实是身果也今推身因因有惑业业属业道次文明观今观身因且在烦恼。

　　△二正明体法之观三初举经文约句简判二初直举经文。

　　净名云不坏身因而随一相者。

　　简于析观故云不坏体观通中名随一相。

　　△二简非经意二初明虽有四句四初标列句法。

　　应作四句分别谁身因果俱坏谁身因果俱不坏谁坏果不坏因谁坏因不坏果。

　　所言谁者检人之语推四种人当于四句。

　　△二指示因果。

　　云何是身果父母所生头等六分是也云何身是因贪恚痴身口意业等是也。

　　△三去取业惑。

　　今且置三业观贪恚痴等。

　　因虽兼业今正论惑业在后观故云且置。

　　△四约人对句。

　　四果以无常苦空观智破贪恚痴子缚断名坏身因不受后有名坏身果凡俗之流名衣好食长养五阴纵心适性放逸贪恚痴自恼恼他一身死坏复受一身因果相续无有边际是名因果俱不坏如犯王宪付旃陀罗如怨对者自害其体身既烂坏四阴亦尽是为坏果贪恚痴身因转更炽盛弥纶生死无得脱期是为第三句也余三果亦以无常观智断五下分因缚五下分果身犹未尽是名坏身因不坏身果。

　　即前谁字所检人也四果者第四果也有余解脱能坏身因无余解脱能坏身果俱坏句也凡俗之流俱不坏句也王宪害者怨对害者自体者此之三人名坏身果弥增烦恼名不坏身因第三句也余三果人断五下分者初果断三分谓身见戒取及疑也二果三果能断二分欲界贪瞋也名坏身因而此五分所感果身犹存欲界名不坏身果此以未坏且名不坏坏在不久名第四句。

　　△二明不随一相。

　　如此四句存坏不同皆不随一相。

　　前所名坏皆是析观其不坏句自指凡恶是故四句俱非体法本不生灭故皆不随一实相也。

　　△二于惑境顺经修观二初推本不生。

　　随一相者所谓修大乘观观一念贪恚痴心心为自起为对尘起为根尘共起为离根尘起皆无此义非自非他非共非无因亦非前念灭故起非生非非生非灭非非灭如是横竖求心叵得。

　　此是大乘体法巧度亦论横竖横破因成竖破相续破因成中非自等者龙树云法不自生待缘故法不他生因本具故法不共生无二分故法非无因生有因缘生尚不可得况无因耶次破相续具足应云非前念灭故起非前念不灭故起非前念亦灭亦不灭故起非前念非灭非不灭故起今云非生等者生即不灭而但非于双非双亦唯阙第二句如是横竖等者结示因成相续求心不得生相既本不生今亦无灭故名不坏也。

　　△二结随一相。

　　心尚本无何所论坏是名不坏身因而随一相。

　　圆解之人修空助道既了身因不生不灭即能随顺中道实相。

　　△三明治道助开圆理二初正明体法功成。

　　随一相者即是随金随相智即是随光诸数寂灭即是随明。

　　本以圆心修空破障正助合运即于烦恼随一实相所随是金能随是光诸数是明三不纵横名开圆理。

　　△二更明余观助道。

　　既得不坏一句而随一相了坏身因亦随一相坏身果不坏身果亦随一相皆亦如是(云云)。

　　坏身因者析观断集也坏身果者前第一句也不坏身果者前第四句也体法空观既堪助圆析法空观亦能治惑若以圆解合而修之坏与不坏皆随一相。

　　△三约动作观业道三初举经文总标观法。

　　次观业道者如净名云举足下足无非道场具足一切佛法矣。

　　今就六作观业道者盖一切善恶由兹辨故举足下足六中属行净名指此而为道场通于六即今是观行佛成道处不观举足即空假中安令此处是寂灭场安能具足一切佛法如此观业见业本际方称经文道场之说但为初学虽有兹解尚于六缘计我我所若唯正观反增执情故立助道且令观空对治此惑也。

　　△二于六作体本无为二初约行缘明观。

　　观举足时为是业举为是业者举为业业者共举为离业业者举若业举不关业者业者举不关于业各既无举合亦无举合既无举离那得举举足既无下足亦无。

　　业是身业业者是心以心为因以身为缘单因单缘或共或离推于举足不得举相下足亦然如是观时我我所相寂然不起一切业累自兹清净初心行者得无介意乎。

　　△二例余作亦尔。

　　观行既然住坐卧言语执作亦复如是。

　　以住坐卧足于行缘即是四仪复加言语及以执作乃成六作止观称为语默作作今云言语就显示相其实默然亦能成业文虽𨷂示义合俱观。

　　△三明治道助开圆理。

　　是为观业实相名为金此观智名为光诸威仪中心数悉寂名为明。

　　以解圆心推业四性四性空处正观现前境观诸数成金光明三法门矣。

　　△二结。

　　是为三道辩金光明。

　　此乃总结前文正观及以助道皆显法性金光明竟。

　　△二结位。

　　夫有心者即具法界法性金光明能如此解了但是名字金光明常依此观念念不休心心相续即是观行金光明若蒙笼如罗縠中视未得分明闭目则见开眼则失此是相似金光明若了了分明闭目开目俱见者是分证金光明若妙觉果圆究竟明了名究竟金光明也。

　　若约教释明六即者多为显于法性高深若今明六即正辨行人全性起修观之成不入位浅深仍示因果皆金光明故六皆名即观亲疏故即须论六就即论六免生上慢就六论即免生退屈不慢不退妙位可阶初理即位言有心者大经云凡有心者悉当作佛若其不具金光明性佛何由作言法界法性者不异而异法界横论法性竖说意云理具横周竖亘金光明也既其未有信解等事但有理性金光明德故名理即名字位闻金等名解了本具观行位修成圆观尘缘不间故得相续相似位开目则见开眼则失者此位未入无功用道三不退中念犹退故成以开闭彰其得失问观行尚得念念不休心心相续似位治生不违实相那于金光开眼则失答观行相似虽俱圆观亲疏不类得失悬殊其观行位三惑全在于彼疏观能安忍者则论相续于无术者则有退失若相似位见思已去于亲观中而论得失若能防护则速发真明闭目则见若起法爱则有顶堕名开眼则失不进为失非退失也大判意根似解已立故云治生不违实相细检此位未破无明若无住风息名开眼则失分真位善入出住楞严三昧故开闭皆见究竟可知孤山第三理乖有三初破此也彼云且金光明本喻三德前文尚作当体释之而相似之文翻作眼见金像释之吾知其往者窃取观经六即于兹谬说彼明观佛色身仍在观行之位故云开目闭目周眸遍览无非佛界吁可怪也任作金像用义且彼疏文是大师亲说观行位者闭目开目境界常现何以今于相似证位而云开目则失颠乱之说徒惑后学释曰若其窃取观经疏者必不文相顿尔乖违予今详之文违理顺闇者罔知何则今于三道直观理性金光明也若观经疏托彼佛身显三谛理虽俱圆观托境不同彼想色身以为事境即于此境修空假中以为理观境观虽于一念同修而其事境是应物相观中先发故观行位开目开目常得见佛此显三道金光明理登住方发故相似位闭见开失盖以开闭用显此位是似非真良以此位尚须作意登住方入无功用道彼疏似位于妙三谛岂不然乎又复似位论开闭者盖约五眼非独肉眼既体上二惑任运先除必二谛四眼此位先发若䇿四即佛则稍同真见亦速入真名闭眼则见若任四眼则起法爱呼为顶堕故云开眼则失若不然者离爱一法为被谁耶故辅行云三谛之乳真善妙色五眼洞开方见谛境是则相似犹属于盲障中无明未破故也彼人全迷般舟观法佛身为境空等为观一念之内难易浅深而却妄斥此作眼见金像释之相似开失观行俱见谓之颠乱若论不解事理浅深则颠乱之责须归己也又见与不见妙旨难知如法华四信弟子闻经信解即能见佛常在灵山文殊等觉不修三昧不见妙音此经树神睹佛礼塔为众询疑及至赞佛哀泣雨泪请佛现身此之经义忽有一本无如是文他必谓之后人擅加耳。

　　△二观三识三初标观显理。

　　次观心明三识论金光明者。

　　十种三法皆可当体名金光明以十种三法无不具于贵等义故是故今云观心三识论金光明。

　　△二附法作观三初略示境观。

　　谛观一念心即空即假即中即是观心识于三识。

　　一念心境也即空假中观也即是观心识于三识者三识本来是妙三观九界忘本识随妄转不识本性今顺性修观观无别体即以本识识本识也。

　　△二广陈观相二初明一心三观三初空。

　　何者意识托缘发意本无识缘何所发又缘中为有识为无识若有识缘即是识何谓为缘若无识那能发识若意缘合发二俱无故合不能发离最不可当知此识不在一处从众缘生从缘生法我说即是空。

　　三识沉隐其相难知而不暂离第六意识此识缘外故以意根对尘为缘推于四性不在一处即以四性而为众缘从此缘生生即无生故云我说即是空也空无分别即阿黎耶识。

　　△二假。

　　于此空中假作分别是恶识是善识是非恶非善识种种推画强谓是非。

　　众缘生故空无性相众缘生故善恶炽然恶即四趣善即人天非善恶识通于四圣此四俱非有漏善恶于彼空中顺缘起性种种观察言是非者即药病也于空假立故谓之强此观立法即阿陀那识此识名意以其第六是意之识名为意根是故根立识亦立也。

　　△三中。

　　识若定空不可作假识若定假不可作空当知空非空假非假非空非假双亡二边正显中道一念识中三观具足。

　　心性不动本来中实不可思议而体具足空与不空二种功德故体及德成圆三识故虽观空而不定空虽观于假而不定假即现前识绝二边相能所叵得此观即是庵摩罗识。

　　△二明双亡双照二初明即照而亡二初约义立。

　　识于三识亦不得三识观。

　　识于三识照三识也亦不得三识观忘三识也。

　　△二引经证。

　　故净名云不观色不观色如不观色性乃至不观识不观识如不观识性。

　　观色等五即是观俗观五皆如即是观空观五即性是观中也今皆云不观者即于此三无观无得名约三观即照而亡经明五阴今但于识忘三观也。

　　△三明即亡而照。

　　虽不得识不得识如不得识性双照识识如识性宛然无滥。

　　虽于识心忘于能所而三境观了了分明故云不滥而言双照者以识识如乃是二边识性是中今顿观三谛即中边双照验不得三是双亡也。

　　△三结成附法。

　　以照识性故是庵摩罗识照识如故是阿黎耶识亦照亦灭故是阿陀那识。

　　观于意识即如即性乃识三识言亦照亦灭为阿陀那者净名经文既以观识而为假观是故今文顺此识义以结附法何者盖第七识能生第六故名亦照常缘第八故名亦灭故用双亦而结此观。

　　△三结法判位。

　　是名观心中三识金光明六即位如上说。

　　例上三道可以意知然道识二三位虽在理闻名作观成修中五而此五位皆即性三是故须约六即判位。

　　△三观三佛性二初标观显理。

　　次观心明三佛性金光明者。

　　例三识观义可知也。

　　△二附法作观二初约三观所显明佛性三初直约义立。

　　观一念心起即空即假即中是见三佛性何者心从缘起是故即空强谓有心是故即假不出法性是故即中此释已显。

　　于一念心明妙三观例前三识其相已明故不委示。

　　△二引经证成三初引净名病本明心即三谛。

　　更引经证之净名云何谓病本所谓攀缘何谓攀缘谓缘三界证其假也何谓息攀缘谓心无所得此证即空我及众生病皆非真非有此证即中。

　　居士权病以示众生三障实病实病之本不出通别二种见思此二见思皆缘三界即分段变易二病之本病必须药相兼而示即假观也空中可知。

　　△二引华严无差明心即佛性。

　　华严云心佛及众生是三无差别此证观心即三佛性也。

　　初立三观观一念心显三佛性三观即心其义虽立如何于心明三佛性故引此文三无差别以验我心即是佛性他生他佛尚与心同岂己佛性心不是耶此证观心显三佛性其义明矣。

　　△三引般舟念佛明佛即三谛二初引法喻二文。

　　又般舟三昧经云我心如佛心如佛心如我心如不见我心为佛心不见佛心为我心而见阿弥陀佛如琉璃中见像如饥梦食如梦淫从事如观骨光等喻。

　　如文。

　　△二释皆成三谛四初释法文。

　　皆是证即空即假即中之文读此经文宜须细意若并作如读是即空也示如许多心纷纭是即假也见阿弥陀是即中也又我心如佛心如者以有我佛如等分别之异所以是即假从不见我心为佛心去是即空也而见阿弥陀是即中也。

　　作两番销文以显空假初于一文而示二观以诸句中如字为空即以诸句我佛心异便名为假次以二文而示二观诸句之中虽有如字以我佛如异故当假观乃以不见我佛如异方名空观两番见佛皆是中观故知彼佛是我觉体以具空假二种德故故用二观观于二德助发中观佛即现前问觉体是心今见色相岂不相违答须知本觉具一切法离分齐相色性即智智性即色唯心唯色方曰见中故见弥陀以为中观。

　　△二释喻文。

　　又以梦食喻之梦食不饱譬即空梦食百味譬即假皆不出法性譬即中余譬类如此。

　　于诸喻中但释梦食余皆仿此然不出法性似法非喻斯盖作梦及以成观皆法性力今以作梦法性而喻成观法性如释签云梦事宛然即假求梦叵得即空梦之心性即中此之三法不前后不合散故知今家如此释喻最能况显一心三观。

　　△三明亡照。

　　又释云我心佛心者是假名假名分别我佛之异也我心如佛心如凡圣俱空不得我心不得佛心岂有我心作佛心佛心作我心亡假也不得我心如不得佛心如岂有我心如作佛心如亡空也是为双亡空假正显中道而见阿弥陀者双照二谛也。

　　初我心下立假也次我心如下立空也空假既立若不忘之中观不显故先以二不得句忘于假观次以二不得句忘于空观二观既寂心绝所缘即见弥陀中道之佛任运双照妙假妙空。

　　△四显一心。

　　常见佛余者安不见耶此又是证观心即空即假即中之文。

　　经文既云常得见佛佛即中道大觉之体岂有见体而不见用用即空假即见佛句仍是三观一心之文。

　　△三结法判位。

　　观心即中是正因佛性即空是了因佛性即假是缘因佛性是为观心三佛性是金光明六即位如前说。

　　性德三因而为三谛全性起修即以三因而为三观谛观名别体不殊是故三观即三佛性三性当体名金光明六位皆即。

　　△二约六法境智明佛性二初正释二初约境智明佛性。

　　复次佛者觉智也性者理极也能以觉智照其理极境智相称合而言之名为佛性。

　　附法作观非局一途前明三观观一念心显乎佛性则佛性二字俱是所显今明佛字既翻为觉即能显之智性字既以不变为义即所显之理此乃即就佛性二字论于观境行者应知此之一释能显前义何者前文虽立能观三观实非别修体是觉智今之佛字为能观者示前三观元从性知此觉之性即为所观能令修性其义一合故后结云得此大好性云理极者果佛之性为妙境故此理至极如以性德名无上也。

　　△二约六法明三因二初对显三因。

　　今观五阴称五阴实相名正因佛性观假名称假名实相名了因佛性观诸心数称心数实相名缘因佛性。

　　今以佛字为能觉智即以性字为所觉理为觉何法而为理性即指六法故也即于此法觉智研之令理性显六法者所谓五阴及假人也以此六法而为三境问五阴中三即是心数今那阴外别指诸数答心王心数通于三性今以无记王数及色为正因境以假名人为了因境以善恶数为缘因境如托王舍立境观义以五阴为舍心王居之荆溪云以善恶王居无记舍今无记阴外指善恶数于义何失盖由前释境唯一心而就能观立空假中故得所显具三佛性今于实法立记无记并其假人乃成三境各显实相即三佛性以所显能令一觉智成于三观境观互映一三无碍立义之巧无以加焉问于无记阴显乎实相复名正因其义可尔假名诸数那名实相于二实相那名缘了答佛智究尽诸法实相故假实国土诸法皆实今修佛智岂观此二不称实相假名实相对了因者大论云众生无上者佛是佛翻为觉岂非即达鄙俗假名而为无上佛之假名佛既是觉今对了因有何乖舛论又云法无上者涅槃是涅槃断德正属缘因数是阴法若不体达善恶数法宁显缘因大乘因果皆是实相岂独正因性为因果耶。

　　△二引证六法。

　　故经云佛性者不即六法不离六法此之谓也。

　　虽善恶数别对缘因而体不出五阴实法五及假名而为六法此六法对三佛性不即不离以不离故六法全是三种佛性以不即故须观六法破二种执以不离故破无所破以不即故无破而破以不离故显无所显以不即故无显而显又不离故六不可遣以不即故六不可立不遣不立妙性存焉。

　　△二示意。

　　观五阴实相故名金观假名实相故名光观心数实相故名明六即位如前思得此大好故附此后也。

　　文中先且结名辨位从思得下方正示意秪以二字示妙观境用此境观体于六法一一称实见于三性故云大好孤山第三意有三二破此文也乃云又解佛性云佛者觉智性者理极能以觉智照其理极境智相称合而言之名为佛性且佛性名出乎涅槃能仁谈之章安疏之荆溪论之皆言因人有果人之性故名佛性傥大师于此反经别立章安荆溪亦合指之以申其说既其不尔则后人谬立又何疑哉释曰前譬释中三佛性义岂非因人具果人性不妨作性一修二相契释之又若执云但性中三是果人性者便成缘了自外别修安得名为全修在性全性起修况复大师不云因人具果人性唯言佛名为觉性名不改不改是正觉智是了与今分对境智之释无少相违那独谓今反经别立又金錍云因不名佛果不名性彼以二字分对因果盖示因果二而不二今以二字分对境智欲彰境智二而不二夫论观法若其不用果觉为观则非圆行若其不以即觉之性为所照境则非妙境非极理也当知今立境智不二名为佛性正与金錍因果不二佛性义同其义既同安得名为反经别立耶既非别立何须指说耶普门玄说性具三观既用此观照性为境今性具果觉岂得不用照性为境也今附法观秪附佛性二字之法立观立境是故能所二即非二不知此妙斥为谬谭悲哉悲哉彼人虽引因有果性而不能信果觉为观观于六法显觉之性徒闻因人有果人性全不能用有何益耶妙乐云果理在行方名等赐又此观意全同普门玄义所说彼云观人空是了因种者释论云众生无上者佛是佛者觉也始觉人空终觉法空彼指果觉为了因不即以果觉为观智不所觉人法是六法不二空所显是觉之性不彼文亦是后人添耶应知二字分对境智为妙无尽何者即以果佛为初心观智是如来行也用即性之觉非别修缘了也照即觉之性非心外境也如此方名附佛性法修圆观也然兹妙趣彼寻名者争不怪之。

　　金光明经玄义拾遗记会本卷下之上

　　金光明经玄义拾遗记会本卷下之中

　　△四观三般若三初标。

　　次观心三般若金光明者。

　　△二释三初约圆总举。

　　谛观一念之心即空即假即中即是三般若何者一念心一切心一切心一心非一非一切。

　　总举一心空假中三是三般若何者下略示三相以即一而多示假相即多而一示空相非一非多示中相于一念心而论三相不前不后亦不一时。

　　△二寄次别释三初假次空后中今初。

　　一念心一切心者从心生心杂杂沓沓长风驶流不得为喻日夜常生无量百千万亿众生六道轮回十二钩锁从闇入闇闇无边际皆心之过也故言一念心一切心是则凡夫所迷没处。

　　一心一切心别示假也假在初者假有二种若在空后即建立假若在空前即生死假欲明凡夫从心生过警于初学有漏之心念念常造六道三障令知其过动习空中以求出离故于三观示假在前日夜常生无量众生者谓一业成百千万生受报不尽一一果报皆有假名如诸经律所明来报那不自省辄谓无生十二因缘喻如钩锁相续无际故云一心一切心此生死假即建立中所治之病举病显药假观立也。

　　△二空。

　　一切心一心者若能知过生厌皆自持出如小火烧大𧂐薪置一小珠澄清巨海能观心空从心所生一切诸心无不即空故言一切心一心如此一心乃是二乘所迷没处非究竟道。

　　一切心一心别示空也既知心有则生诸心欲寂诸心当观心空须约四性检一念心生灭叵得一心既空一切安有故举小火小珠喻一心空烧薪澄海喻一切空故云能观心空从心所生一切诸心无不即空欲明空观其相显故故寄二乘分齐而说。

　　△三中。

　　双亡二边故烦恼非一非一切大经言依智不依识识但求乐凡夫识妄求乐二乘识求涅槃乐是故双亡不可依止智则求理。

　　双亡二边故烦恼非一非一切别示中也现前一念若定空者不能舒出一切有心若定有者何能卷归一空心耶不空不有无状无名强称中道复以识智示其边中经云不依识者非真实识是虚妄识凡小依之著有沉空二种之乐也经云依智者非二乘一切智及菩萨道种智是一切种智也故属圆教佛及菩萨达二边中故名求理欲示中道观相明故故斥二观其实三谛一心圆照。

　　△三依圆对智二初对智。

　　如是观者即是一心三智即空是观照般若一切智即假是方便般若道种智即中是实相般若一切种智。

　　言如是观者即一心三观者示三观相须寄次第为明对破三种惑故显三谛故若能一心修此三者自成圆观何则顿破三惑则一空一切空也顿显三谛则一假一切假也三皆妙故则一中一切中也此三方是圆三般若。

　　△二明圆。

　　是三智一心中得即空即假即中无前无后不并不别甚深微妙最可依止。

　　据大论文三种观智实在一念体是秘藏故离前后及并别等大经依智智体如是初心依止即名佛行。

　　△三结。

　　是为观心三般若金光明六即如前。

　　例如前说。

　　△五观三菩提三初标。

　　次观心三菩提金光明者。

　　△二释三初约圆总举。

　　谛观一念之心即空即假即中即是三菩提心。

　　如三般若。

　　△二寄次别释以次第三显圆顿意亦同前三般若说但今假观列于空后复明药病是建立假又前般若体是三智但于一念略明修相不须借义示于观法今菩提翻道是能通义又菩提心体是四弘大集经云未度者令度未解者令解未安者令安未灭者令灭四皆度生今三观中皆云度心数之众生乃是借彼度他生义成今三观度已众生故知附法含托事义文自为三初破假入空。

　　何者一心一切心交横缭乱如丝如沙如蚕如蛾为苦为恼若知即空真谛菩提心度妄乱心数之众生通四住之壅是为即空发菩提心。

　　先举生死为所破假即一切心也起非次第故交横缭乱乃举四物喻缭乱相如丝之乱如沙之多如蚕自缚如蛾自然此四喻于世间因果是故总云为苦为恼次若知下正明即空菩提心观若空观相前三识中已曾略示是放今文但云知空此菩提心度义通义并约见思即空而说。

　　△二破空出假。

　　即假发菩提心者空虽免妄乱经云空乱意众生而智乱甚盲闇复是三无为坑是大乘冤鸟未具佛法不应灭爱而取证也若真即假俗谛菩提心度沈空心数之众生通尘沙之壅分别可不分别时宜分别药病分别逗会不住无为故言即假发菩提心。

　　先举空过经云空乱意等者经即涅槃斥小之文小乘诠空为寂灭之理以有为妄乱大乘诠中为寂灭性乃以空有俱为乱意虽离有乱仍被空乱今修观时心若着空即指此心数为空乱意众生此空心数望彼见思而得名智今论假观此智是乱故云智乱甚盲闇小乘证空得三无为谓择灭无为非择灭无为虚空无为此处灭心菩提善根不得生长故斥为坑是大乘怨鸟者大论三十云譬如空泽有树名奢摩黎枝觚广大众鸟集宿一鸽后至住一枝上枝觚即时为之而折泽神问言鹇鹫皆能任持何至小鸟便不自胜树神答云此鸟从我怨家树来食彼树子来栖我上或当放粪子堕地者恶树复生为害必大是故怀忧宁舍一枝所全者大菩萨摩诃萨亦复如是于诸外道天魔等无如是畏而畏二乘二乘于菩萨边亦如彼鸟坏彼大乘心永灭佛乘心今取此义明破空出假成菩提观次若真下正明假观菩提心相真即假故依空建立也此菩提心度义通义并就尘不即假而说凡论假观不出三义谓知病病药应病授药令得服行今从分别下以即分别明四悉檀寄此四悉总明三义可沙不同即世界时宜生善是为人以药治识即对治逗机会理是第一义此四明了四假观成也。

　　△三破边入中。

　　空是浮心对治假是沉心对治由病故有药药存复成病病去药止宜应两舍非空非假双亡二边即发中道第一义谛菩提心度二边心数之众生通无明之壅以不住法住于中道故言即中发菩提心。

　　先举二观未免生过今为所舍而以见思及尘沙惑为浮沉病空假乃为二病之药以病偏增故药偏用药存成病者若堕二边增无明病故须两舍次非空下正明中道菩提心观此中度义通义皆约无明即中而说心无能所名不住法此法方可住于中道。

　　△三依圆对法二初明圆。

　　说时如三次第观即不然。

　　说欲相显须寄次第观就理融则无前后前三般若已明其意。

　　△二对法。

　　一心中三菩提心若观即中是缘金发无上菩提心若观即空是缘光发清净菩提心若观即假是缘明发究竟菩提心。

　　今三菩提就异名说真性菩提三皆妙绝故亦名无上实智菩提三皆荡相故亦名清净方便菩提三皆自在逗会无遗故亦名究竟三在一心故三各三以体融故发即俱发是故当体名金光明。

　　△三结。

　　是为观心三菩提金光明六即如前。

　　如前。

　　△六观三大乘三初标。

　　次观心三大乘金光明者。

　　△二释三初总立观法。

　　谛观一念之心即空即假即中是三大乘。

　　△二约境明观附三大乘修圆三观必须境观义符于乘以乘是运义三种大乘无法不运性既具运故逆顺修法尔而运今体逆修念念四运运运即性性是三谛乃成三观顺修妙运此文分三初明四运为境。

　　何者虽观一念心而实有四运此心回转不已所谓未念欲念念念已从未念运至欲念从欲念运至念从念运至念已复更起运运运无穷不知休息如闭目在舟不觉其疾。

　　观一念者趣举一念也心随境迁起灭更运故一一念无不四运从未至已终而复始凡愚不觉为运所迁故以闭目喻凡不觉舟行喻于四运心疾。

　　△二明三运为观。

　　观一运心即空即假即中一一运心亦复如是从心至心无不即空即假即中是则从三谛运至三谛无不三谛时是名以运运运。

　　圆教行者知刹那心性是秘藏秘藏遍含未始暂缺故无一运非空假中得此意者四运愈迁三观弥进故止观云薪多火盛风益求罗所以大师常示众云实心系实境实缘次第生实实迭相注自然入实理实心系实境者三观系三谛也实缘次第生者四运迭迁也四运是境境为观缘如薪助火实实迭相注者三观实心注三谛实境此之实境还注实心相注不已自然从于观行相似得入初住实理之中此乃以三观运运于四运亦是四运之运运三观运皆得名为以运运运。

　　△三明对失显得。

　　若随四运运入生死若随三运运入涅槃。

　　若迷三谛但随四运则生死无穷若观四运即是三谛则涅槃在即。

　　△三以观对乘二初约法对。

　　即空之观乘于随乘运到真谛即假之观乘于得乘运到俗谛即中之观乘于理乘运到中谛。

　　三乘为大车三谛是道场不动而运无到而到。

　　△二约人叹。

　　三乘即一乘是乘微妙清净第一观音普贤大人所乘故故名大乘。

　　三乘即一乘等者理乘为车体故高广无过随乘为白牛故行疾如风得乘为具度故庄严绝比虽三而一虽一而三此微妙乘乃是观行观音普贤大人所乘故名为大。

　　△三结。

　　是为观心三大乘金光明六即如前。

　　如上。

　　△七观三身三初标。

　　次观心三身金光明者。

　　△二释三初立观显法二约心明观于一念心修三身观必须境观皆有身义故先明一心能起十界即显一念具十界身次于十界即起三观则彰十界无不三身初文为三初明十相。

　　谛观一念心即空即假即中即是三身何者华严云心如工画师造种种五阴若心缘破戒事即地狱身缘无惭愧憍慢恚怒等即畜生身缘谄曲名闻即饿鬼身缘嫉妒诤竞即修罗身缘五戒防五恶即人身缘十善防十恶缘禅定防散乱即天身缘无常苦空空无相愿即二乘身缘慈悲六度即菩萨身缘真如实相即佛身。

　　今家妙解华严心造乃有二义一者理造造即是具二者事造通于三世造于十界谓过造于现过现造当现造于现皆由理具方有事造故十界身一一皆是全性起修虽全是性而因成感果无少差忒如破戒心成能造地狱种种苦具宿豫严待故十界身皆有假实及以依报无有一物从外而起。

　　△二辨难易。

　　登难坠易多缘诸恶身故。

　　良以众生无始熏习恶多善少致令心念多缘恶身未驾五乘先游四趣登难坠易谁曰不然修观行人于十界心常当循省。

　　△三结唯心。

　　故知诸身皆由心造譬如大地一能生种种芽。

　　法譬可见。

　　△次文者于此心境而修三观显于三身分三初空。

　　若观五受阴洞达空无所有从心所生一切诸身皆空无所有如翻大地草木倾尽故言即空。

　　五受阴洞达空无所有者语出净名受阴心也五者五处生受谓受有受无受亦有亦无受非有非无及受不受亦名五取阴观此一阴空无所有则令十界皆不可得翻地喻心空草木倾尽一切身空。

　　△二假。

　　若即空者永沉灰寂尚不能于一空心能起一身云何能得游戏五道以现其身不能应以佛身得度者为现佛身应以三乘四众天龙八部种种身得度者皆悉示现同其事业为此失故故言即假同六道身。

　　若就一念观十界空已具三谛今斥空者欲显假观立法功故复虑圆人退大取小故寄二乘斥空灰寂空心不能起十界应乃彰假观无身不现言同六道者必是文误此文自云为现佛身及三乘故。

　　△三中二初着二斥偏。

　　如此观身坠在二边非善观身。

　　斥意亦同假观斥空。

　　△二亡三显中。

　　善观身者大经云不得身八尺之形也不得身相五胞形也不得身因饮食将养也不得身果酬五戒也不得身聚阴入界也不得身一假实成身不得身二四大成身也不得身此已一身也不得身彼彼遗体也不得身识念念无常也不得身等身中空也六道皆等有身也不得身修依身能修法也不得修者即行人也亦不得身如身相如乃至身修如修者如亦不得身性身相性乃至身修性修者性毕竟清净为此义故故言即中。

　　问正为明中中何须亡答末陀摩经自注云末者莫义陀摩者中义莫着中道也释签据此立中道义故知亡中方是中观也文中初列十三不得亡于身假亦不得身如下忘于身空如是空义也亦不得身性下亡于身中性是中义也空中各合具忘十三略举初后故云乃至也语遣情则三谛俱亡论显理则三谛俱照八尺身性五胞相性乃至修性及修者性身十三法既皆云性具义善成且举人身以为语端理合十身身身十三一一皆性则彰十界各具十法一一即性就此论忘故毕竟清净方显十身皆即中道。

　　△三以观对身。

　　言即中者即是法身即空者即是报身即假者即是应身。

　　△三结。

　　是名观心三身金光明六即如前。

　　可解。

　　△八观三涅槃三初标。

　　次观心三涅槃金光明者。

　　△二释三种涅槃皆具四德方名圆极故今观三一一皆成常乐我净观法既同乃就三境而辨三相虽于一境显一涅槃须知一一无不具三若不尔者何能令三皆具四德此义前文已曾委示文分为三初约报心观性净。

　　谛观心性本来寂灭不染不净染故名生净故名灭生灭不能毁故常不能染故净不能碍故我不能受故乐是为性净涅槃。

　　报心无记本净易彰心性既寂岂唯寂染净亦本寂是故本性不染不净若可染净性则生灭故云染故名生净故名灭以不生灭四德义成既云生灭不能毁故常验于不染不碍不受三句皆须言生灭避繁故略具四德故名性离生灭故名净故名性净涅槃。

　　△二约起心观圆净。

　　若妄念心起悉以正观观之令此正观与法性相应妄念不能染不能毁不能碍不能受常乐我净者即是圆净涅槃。

　　妄念烦恼宜观圆净圆净是智须论破惑用三正观破三妄念应三谛性令三妄念不染故净不毁故常不碍故我不受故乐四德显故圆三妄泯故净净故不生圆故不灭故名圆净涅槃。

　　△三约诸数观方便净。

　　又以正观观诸心数心数法不行心数法不能毁不能染不能碍不能受者名方便净涅槃。

　　诸数造作是故托之观方便净诸数不行者不随妄念造生死业而随正观作不思议业乃是转于八万尘劳为八万三昧及总持等诸数既转故不毁方便不染方便不碍方便不受方便令方便净成四德也四德益他故名方便诸数不行故名为净净故不生方便故不灭此乃诸数当体成方便涅槃。

　　△三结。

　　是名观心三涅槃金光明六即如前。

　　可知。

　　△九观三宝三初标。

　　次观心三宝金光明者。

　　△二释三初立观显法。

　　谛观一念之心即空即假即中即是三宝。

　　△二附法明观二初约谛智及和就名共论三宝二约修性及和克体各立三宝二释意者盖以三宝修性相对有开有合初则约开论合故以九义立一三宝次则约合论开故就三名立三三宝初文三初依经立名。

　　何者不觉名法宝觉名佛宝和名僧宝。

　　一体三宝佛名曰觉法名不觉僧名和合。

　　△二约义释相。

　　三谛之理不觉故是法宝三谛之智能觉故是佛宝三谛三智相应和故是僧宝无谛智不发无智谛不显谛智不和不能大用利益众生。

　　此之三宝既与三德同出异名三德互具一一论三是故三宝三不孤立不觉是性余二是修二修各三一性亦三性中之三既未觉悟同名不觉虽未觉悟理本谛当故名三谛是为法宝全性起修成三谛智既能觉悟故名佛宝此三觉智与性三谛相应和合故名僧宝非三谛法无三智佛非谛智和无三脱僧。

　　△三结归宝义。

　　三种皆可尊可重是故俱称为宝六即如前。

　　此佛法僧谛智圆极妙用广大实可尊重宝义成就非专极果五即皆然。

　　△次文分三初约性德三俱不觉。

　　复次中谛不觉名法宝真谛不觉名佛宝俗谛不觉名僧宝。

　　三谛在性未起修德觉了智故是故三谛皆名不觉而此三谛性是三德中是法身故当法宝真是般若故当佛宝俗是解脱故当僧宝若其不指迷中三谛为三宝者何能彰于性摄二修不以不觉便无佛僧。

　　△二约修德三俱是觉。

　　知即中离二边名法宝知即空名佛宝知即假名僧宝。

　　三智在修俱能觉了是故三宝皆立知名盖此三智亦是三德知中之智体是法身故当法宝知空之智体是般若故当佛宝知假之智体是解脱故当僧宝不指三智为三宝者宁知觉智能摄理性及化用耶。

　　△三约相应三俱和合。

　　即中事理和名法宝即空事理和名佛宝即假事理和名僧宝。

　　三智在修故皆属事三谛在性故皆属理三谛三智既皆相应是故约和明于三宝以由此三亦是三德故对三宝中事理和体是法身故当法宝空事理和体是般若故当佛宝假事理和体是解脱故当僧宝虽是三德以就谛智相应义故三俱解脱若此三义非三宝者那彰三脱合三谛智且如今家于谛于智及以解脱一一须三是何意趣若读今文观心三宝开合二释生惊疑者当知未解一家教观三三之意徒说徒行契证无分又事理和者一念十界可分事理若此三智契九界三谛名与事和若其三智契佛界三谛名与理和事和则有三教三宝理和则有圆教三宝一念事理不分而分其义宛尔孤山第三意有三三破此义云又云中谛不觉名法真谛不觉名佛俗谛不觉名僧夫佛陀梵语觉者此言托事成观安得违义岂佛陀翻不觉耶此皆昏醉之谭于理何益乎释曰佛翻为觉人谁不知前科立名不觉名法宝觉名佛宝和名僧宝此之名义皎然如日今重释中次文佛宝三皆云知岂非觉义以翻于佛今云真谛不觉名佛宝俗谛不觉名僧宝者盖欲令人解于法宝即具佛僧此之三宝以法为主是故三宝皆言不觉以由真谛是性德般若义当于佛俗是解脱故得名僧而皆未有觉不觉智是故三宝通名不觉彼人不晓法宝真谛是性般若故妄破云不觉翻佛次佛宝具三皆从知立僧宝具三皆从和立故思益云知觉名佛知离名法知无名僧三皆云知乃于觉义开三宝也觉义既然理合不觉及以和义各开三也佛世机利不须遍说如此方名一体三宝乃与三德无二无别若不然者安可一念融妙而观如此等义若非四辩之亲宣孰臻三宝之极致故知正言似反他莫信之昏醉之诬谅招涂炭矣。

　　△三结法归题。

　　即中名为金即空名为光即假名为明。

　　△三结。

　　是为观心三宝金光明六即如前。

　　△十观三德三初标。

　　次观心三德金光明者。

　　△二释三初直列三观。

　　谛观一念之心即空即假即中。

　　△二约观明德二初正观德二初约圆示观二初示观。

　　即空故一空一切空无假无中而不空空无积聚而名为藏藏具足故名之为德即假故一假一切假无空无中而不假假摄诸法亦名为藏藏具足故名之为德即中故一中一切中无空无假而不中中摄一切法亦名为藏藏具足故称之为德。

　　圆妙三德体必互具一一皆三不纵不横方名秘藏大师示位虽居五品能知如来甚深秘藏即以秘藏为谛为观融一切境今体一念性是三德即以三德而为三观故明三观一一融摄三观之首皆言即者指一念心即三谛故初云即空非即偏空乃观一念即圆空也此空能破三谛相着故云一空一切空也言无假无中而不空者非独空观于法破相假中亦能于法破相何者以空破相即真破俗以假破相即俗破真以中破相双遮二边此三顿破名毕竟空空既破相有何积聚然具三谛不纵不横即秘密藏能藏具足常乐我净名般若德次云即假非即偏假乃观一念即妙假也此假能立三谛之法故云一假一切假也言无空无中而不假者非独假观能立于法空中二观亦能立法何者以空立法即俗立真以假立法即真立俗以中立法双照二谛此三顿立名为妙假既摄三谛不纵不横名秘密藏此藏具足常乐我净名解脱德次云即中非即但中盖指一念即具德中此中能妙三谛之法故云一中一切中也言无空无假而不中者非独中观于法绝待空假亦能当处绝待何者以空中故真谛绝待以假中故俗谛绝待以中中故双遮双照俱绝对待此三顿绝名为圆中既摄三谛不纵不横名秘密藏此藏具足常乐我净名法身德此三德观列诸句者但在离于偏破偏立及别观中得此意者能所既寂言虑都忘故得名为不思议观如是方显三德秘藏。

　　△二明圆。

　　虽言一中有无量无量中有一了彼互生起展转生非实智者无所畏当知一不为少众不为多非一非多不失一多不可思议不纵不横不并不别。

　　从一中至无所畏皆华严文所言一者趣举一法也无量者一切法也若以三谛收一切法无有余也复于三谛随以一谛名之为一如是一三展转生起如示观文说有兹观解闻一不畏减于三德闻三不畏增于一实当知下复以一多而为四句显不思议离纵横等成秘藏观。

　　△二寄佛明德二初明德从观立。

　　诸佛以即中为体故名法身以即空为命故名般若以即假为力故名解脱一一皆常乐我净无有缺减故称三德。

　　佛体命力从三观成况复体等是空假中不可分于能成所成。

　　△二明德受藏名。

　　一一皆是法界多所含藏故称秘密藏。

　　△二叹心境二初据经叹要。

　　故净名云诸佛解脱当于一切众生心行中求。

　　诸佛皆具真性实慧方便三种解脱今但云解脱亦是一中解多之意此之三脱与其三德无二无别但佛法太高初心为难心佛无差观心则易是故令于心行中求盖众生心即空假中中是真性空是实慧假是方便高下虽殊其性不二故使观心得佛解脱今观十法其意皆然。

　　△二例三无差。

　　当知我心亦然众生亦然彼我既然诸佛亦然心佛及众生是三无差别。

　　他生他佛三德三脱己心三德岂与观殊。

　　△三结法归题。

　　得此意者即中是金即空是光即假是明。

　　题标三字既是三德当体之名故以三观对于金等义当三观显三德也。

　　△三结。

　　此为观心三德金光明六即如前。

　　例前。

　　△三对斥邪空显观心功德三初叙彼邪空。

　　世间有行空人执其痴空不与佛修多罗合闻此观心而作难言若观心是法身应触处平等何故于经像生敬纸木生慢敬慢既异则非平等非平等故法身义不成既无平等平等智不成则无报身不能将此化他应身义不成不如我于经像纸木平等平等皆如如名法身有此平等智是报身将此智化他是应身我三身义皆成用汝观心何为。

　　今立观法皆依佛言佛令依经修观契理复教设像托似观真经诠佛心像写佛质此二不敬观何由成今作理观以为正修恭敬事仪用为助道世间愚者不知此意妄执痴空见今观心复敬经像谓乖平等难今修观三身不成乃执佛经及以佛像同余纸木我于经像不生敬心于余纸木不生慢心自行化他三身义足以此痴空毁今正助合修之行。

　　△二以事对破。

　　若逢此难者当以三事反难答之一者汝谓于纸木经像平等为如者何意于七庙敬木像天子符来而生畏敬于佛经像而生轻慢畏慢既起诸使沸乱何处有平等法身义耶二者汝于同师同学生爱生护于异师异学生慢生恚爱慢从痴生三毒炽然诸恶更甚宁复有智慧报身耶三者汝耽痴空无慧方便尚不悦人情况会至理矜高自着是增上慢人汝师所堕汝亦随堕毒气深入若为将此邪气化他和光应身复在何处。

　　彼执痴空词既虚诞故但以三事验其恚慢三身不成初破平等义不成汝于庙来既须敬畏于佛经像何以轻慢畏慢既起诸使炽然平等不成法身安在二破智慧不成师学两分憎爱俱立既生憎爱验是愚痴愚痴非智报身则失三破化他不成痴空非智方便则缚执凡愚见生憎上心我慢相传师徒必堕三毒邪气转入他心化益全无应身何在。

　　△三明今观德。

　　我以凡夫位中观如实相尔为欲开显此实相恭敬经像令慧不缚使无量人崇善去恶令方便不缚岂与汝同耶。

　　邪空之辈妄毁观心以事验之其过略尔今立观心复敬经像有何功德略论有二所谓有方便慧有慧方便此二俱解为三身因即显痴空二种俱缚非三身本二功德者于凡夫位修圆实慧以敬经像方便资故令慧不缚以不缚慧导恭敬善诫劝众生故复能令方便不缚三身因者有慧方便能成应身有方便慧能成报身所显实相即是法身岂同痴空立三身耶。

　　△二约义重明二字二初标。

　　今更释帝王者。

　　真谛所译七卷别名金光明下复安帝王今之谶经唯标三字故前文云若依四卷题但作三字无帝王两字若依经文有经王之义若说不说俱亦无妨大师释题前虽据文且论三字今复约义重明帝王故翻译章备举真谛华梵二文而言此师译题最为委悉乃是作今重释张本也。

　　△二释中先约真谛解。

　　真谛三藏云法身摄华严华严以法身为体故报身摄般若般若明智慧故应身摄涅槃涅槃明百句解脱四德等故此是彼师明帝王统摄之义。

　　真谛译此经后以统摄义释帝王字乃将三身分对三经意云诸经各说一身此经具有三身名义故能统摄华严等经是故得帝王之目分割三身优劣大教具如疏斥必是赴机且作此释耳。

　　△二明今师释二初明应具三义三初标名略示。

　　今明帝王应具三义谓帝慧王也。

　　欲约教观圆对三法故示帝王必具慧义即以神谋圣策并帝是贵极王是朝会合成三义谓帝慧王。

　　△二释出三义。

　　帝则贵极至尊至重慧则神谋圣策王则万国朝会备此三义称帝慧王。

　　此义于他仍是譬喻若据今师皆是当体。

　　△三引经证成。

　　此经亦尔如来游于无量甚深法性过诸菩萨所行清净即是至尊极贵义若有闻者则能思惟无上甚深微妙之义开甘露门入甘露城处甘露室令诸众生食甘露味以智慧刀裂烦恼网即是圣智雄略义诸佛护持庄严菩萨诸天恭敬护世赞叹能令地狱诸河焦干乃至一切世间未曾有事悉具出现即是万国朝会多致利益义。

　　初取所游深广法性证贵极义若从能游乃属慧义次闻者思惟虽在于因然初心即用果智此显圆宗因果不二甘露虽理从能开入及能处食皆是圣智雄略之义诸佛菩萨以朝会故佛得常住菩萨庄严乃至诸河焦干希有是现是利益义孤山第四事误破此文也而言事误有四其一云夫附法成观祗观前文所谭法相且此文唯释谶本三字之题及以观心反用真谛立题帝王二字其二云厥或直用犹可从容况复擅加慧字其三云又加其帝王二字之间而云帝慧王如至尊之号可以文武圣神等字于皇帝二字中间着邪其四云又云慧者是神谋圣策帝则贵极至尊王则万国朝会此解释者出于经乎备于史乎载于子乎见于集乎苟四者不谭则是胸臆谬说智者圣师岂其然乎今释其一者大师重明帝王之义甚非径侹先叙真谛局解次陈今之正义今义又二初明应具三义次依三义解释释中自有二意初约教义释二约观行释教观显然如指诸掌是前文已则教观释其谶译三字题讫今复用教观解真设译帝王二字何曾但附谶译三字之法而约真谛二字明观若观此破尚读文不委况观道深致何劳拟议乎释其二者今师解经要在显义以真谛所译文虽标二义合具三如世帝王岂不具慧故云今明帝王应具三义也立此三义为能诠名以召所诠十种三法以三召三令理可识至唐义净重译此经名最胜王果符大师所立三义极尊释帝与最义同慧之圣神与胜义合以新译验三义宛然况约义加文显有其例如今文句释经五戒欲令义显乃于各各忿诤之下加于人人不信之句财物损耗之下复加亏失礼度之文何不破擅加二句使令文句成讹脱耶释其三者今明帝王具慧义者意用三名诠乎三法以十三法唯有三宝佛在于初八种皆同三德次第今欲准此帝诠法身慧诠般若王诠解脱顺所诠故故安慧字居二之间大师宣扬多从义便释妙法则先法次妙释观世则先世后观以今重明帝等三义乃是法性当体之名尚非譬喻安得全同皇帝尊号况复自云帝王合具慧义非谓令将经题添于慧字那忽掩其义而责其字深见人情也释其四者若谓解释帝等三义非经史子集即后人擅加者且如忏摩梵语悔过华言今经文句不分华梵直以首释于忏伏释于悔及黑白等五义释之又以鉴义训于梵音此等出何经论典籍何不责其文无所出令皆成谬岂非大师善巧说法务在显理以开人心又既云智者圣师也所说名教固非凡情俗学所能逮及安得齐我之闻见斥圣之辨才巫蛊之言谁当信受。

　　△二依三义解释二初约教义释二初明十种三法皆具三义。

　　将此三义历十种三法门苦道即法身是贵义烦恼即般若是慧义业即解脱是朝会义乃至法身德即贵义般若德即慧义解脱德即朝会义一一法门悉备三义一一法门皆是经王也。

　　问前以十种三法释金光明其义已显今那更将十种三法释帝慧王且尊重名金照了名光应益名明与今贵义慧义及朝会义道理无殊何须用此重对十法岂非繁芿致令往者谓此等文是人谬撰有何所以须重释耶答粗心读文谓为稠沓精详其义各有所归何者前譬喻释以金光明为世物象可以比况十种三法至当体释虽舍喻从法但云法性可重名金寂照名光应益名明而且未示十种三法一一当体名金光明观心十法虽从当体而非约教是故今释显从教示一一三法即贵义慧义及朝会义皆是当体名帝慧王虽帝慧王与金光明三义稍同而前从譬喻今从当体义势天殊纵使前后皆从当体而前文自释金等三义今释帝等何曾重述又诸三法若也各具帝慧二义则令人深信一一三法皆是经王以即在题非远取义故也。

　　△二明十种经王皆能摄法二初标列。

　　既得此意即论摄法摄法有三先摄法门次摄经教三摄六即位。

　　△二释相二初正明摄三三初摄法门。

　　初摄法门者三道摄一切惑三识摄一切解三佛性摄一切因三般若摄一切智三菩提摄一切发心之行三大乘摄一切发趣之位三身摄一切佛果智德三涅槃摄一切佛果断德三宝摄一切佛恩德三德摄一切理是为横摄法门。

　　三道在迷故摄惑识别名义故摄解三菩提摄发心行者填愿行也三大乘摄法趣位者发真趣果位也乘游四方直至道场故三德摄理者果后秘藏究竟理也前文既明彼彼三法无二无别验知一一悉皆互摄前文既曾委论互义故今但示各摄相耳。

　　△二摄众教二初摄诸部。

　　第二摄教者三道是三障即三障是三解脱摄不思议解脱净名教三识摄楞伽地持摄论等三佛性摄涅槃三般若摄大品等五时教三菩提摄诸方等经三大乘摄法华三身摄华严三涅槃三宝三德等皆摄涅槃。

　　三道摄净名者不即三障显三解脱安得名为不可思议三识摄楞伽地持等者以此经论多用三识显事理故问经题本是佛世法门岂可豫摄灭后论耶答今以经题所召法门即是诸论所诠之义乃以所诠摄于能诠故云三识摄地持等况诸菩萨为显大乘尊经妙义故造诸论诸论所说违此经耶若其不违理应摄属涅槃明说一切众生皆有佛性悉当作佛故大品等五时教者仁王般若云大觉世尊前已为我等说摩诃般若金刚般若天王问大品等般若今日如来放大光明斯作何事至佛定起无问自说仁王般若仁王对前四种般若即当第五此五般若说各一时故得名为五时教也菩提愿行多出方等诸部经故理随得三成一大乘法华开会故新译华严合于理智但名法身并于垂应以为二身旧经明义即一而三故与此经三身相摄涅槃三宝及以三德大经最显故问真谛云三德摄三涅槃正断二乘断见般若正遣凡夫有着华严正化始行菩萨今经通为八位人故称王也文句破云作此偏说无智之人于诸经起轻慢此义不可今那得用十种三法分对诸经却同真谛被破之义答真谛所释分割三德在于三经是别异义故为所破今以三法非纵横义摄于一经摄彼彼经亦复如是且如大品题称般若义至三故诸法融净维摩所说亦名解脱以具三脱故不思议须知今立十种三法一一三法非纵非横而高而广竖彻极果遍收诸法故以十三分对诸部如前真谛分于三德对道前等三种之位大师广斥至今自立法性甚深乃用十种三法之义对本有等三种之位故知他将一法以摄一经类今三法而摄一经山毫相绝学者应审若谓不殊太无眉目。

　　△二摄一切。

　　此举当道诸经絓是八万法藏皆应摄尔(云云)。

　　上诸经论并是大乘且举世人共见闻者故云当道絓犹豫也但豫八万四千法藏皆为所摄须知八万该乎一代无一名义暂离十种三法经王故文句云于九种经中而得自在。

　　△三摄六法二初明十法本位。

　　第三摄位者苦道有一切五阴烦恼道有五住惑业道有一切业乃至(云云)。

　　苦道有分段变易故云一切五阴烦恼有通惑别惑故云五住业有漏无漏等故云一切合云三识有一切心王心数此二是本有位三因至三涅槃此六是现有位三宝三德是当有位此位前文已委说故但举三道余皆例知此说乃是十种三法本分之位也文略九种本位摄法故云乃至及注云云现行印本误将并书云云而为以字也。

　　金光明经玄义拾遗记会本卷下之中

　　金光明经玄义拾遗记会本卷下之下

　　△二明十法摄位。

　　三道是三障障覆六位若即三种之非道通三种之佛道者六位所显则摄诸位也乃至三德亦有六位三德既备摄六位宁不备收耶其间则例自可知(云云)。

　　谓下摄于上上摄于下中摄上下故一一三法皆摄六位三障覆六位者斯由三障从迷说六即从解说耳若即三障之非道通达三障之佛道即此佛道须论六位此之六位摄一切位理即摄博地位名字摄一切学习位观行摄五品位相似摄十信位分真摄四十一位究竟摄妙觉位乃至三德等者解于三障有六即位解九三法各论六即然性德中十种三法皆须即障照之令显但约所显而明十番六即之位言三德既备摄等者合例三道论于类摄谓法身有三身及一切妙境般若有三智及一切辩慧解脱有三脱及一切神变既就三德论于六位须论六位皆即三德所摄之法故云六位宁不备收其间八三各各备摄及八六位位位备收准例可解。

　　△二明摄三意。

　　所以作三番摄者合帝慧王三义摄法门合贵义摄教合慧义摄位合王义又摄法门是横摄摄位是竖摄摄教是横竖双摄统摄之义既明经王之义显矣。

　　以三番摄法合帝慧王者前之三番即三十重论帝慧王今乃摄亵法门十重佛所师故结归于帝合贵极义摄教十重鉴机说故结归于慧合雄略义摄位十重皆趣果故结归于王合朝会义又十种法门一一高广不论优劣乃是横摄六位皆即自下升高故当竖摄教诠法门复论六位故当横竖双摄之义如斯统摄题称帝王谅无惭德。

　　△二约观行释二初正释二初正约帝慧王明观。

　　次观心明经王者观心即中是贵义观心即空是慧义观心即假是朝会义是为观心中经王也。

　　以中空假观一念心即帝慧王义观冥符能所体一自己经王于兹可显。

　　△二会同金光明示位。

　　观心论位者众生本有理性金光明心但有名即名字金光明念念修观即观行金光明观心淳厚即相似金光明会入法流即分证金光明尽边到底即是究竟金光明。

　　以帝慧王与金光明皆是法性当体之名欲令经王统摄义显是故重安帝王之目今欲行者知此二名同诠法性故特会同金等明位五位文义如前可知唯名字即语稍难解心但有名者金光明名也初学之者于一念心但有此名未有此观故云即名字金光明也。

　　△二结意。

　　若不修观徒闻何益如遥羡宝山足不涉路安可得乎为此义故须观心一番令闻慧具足也。

　　意在观心闻慧具足夫如是则法性宝山不跬步而至矣然此观行诸说文旨尤邃非造心山家壶奥者莫可轻议也予研精此义积有岁年岂敢抑理顺情是此非彼奈何境观之道宛而有归况诸部之相符验斯文之未丧呜呼诸祖既往代有明贤知我以观心罪我以观心愿无得而隐也。

　　△二释通名。

　　次释通名者如法华玄义中说(云云)。

　　法华解题广释通目乃直以经翻修多罗虽有翻无翻各十五义秪于经字义解无余学者须于彼文寻究释名毕。

　　△大章第二辩体前章释名总于三法含体宗用利根之者即达能诠忘情得体自成宗用其钝根人以名具三体混在内心虑难遣妙体莫彰故次释名别谭体等俾于法性绝念而游即于此典金光明中而得见我释迦牟尼文先分二初标列列于辩体三章门也。

　　第二辩体为三一释名二引证三料简。

　　问本为忘名故别示体今还释名与前何异又但释名引证料拣何意不立辩体章门答夫忘名者非谓默然若善释名其名自泯无离文字说解脱相文字性离即是解脱今所释者但释体名前章总三与此永异又体本寂灭寄名诠之故但释名即当辨体总持无字字显总持斯之谓也既释体名又引经论证成体义复约说证料拣于体辨体之旨曲尽其妙那言不立辩体章门。

　　△二解释分三初释名二初约字略示。

　　释名者体是质质是主质。

　　前章释名是宾是假此章辩体是主是质。

　　△二就义广释二初约二名总释三初标。

　　何为主质之体法身法性是经体质。

　　标起二种为释所依。

　　△二释三初一体二名。

　　若依义者法身为体质若依文者法性为体质法身法性只是异名更非两体欲令易解是故双题尔。

　　若依义者即体宗用三章义也法身为体报身为宗应身为用今之所辨义当法身若七卷经有三身品此亦是文今解四卷且名为义若依文者创首即云游于法性下文节节其文不少须知一体立此二名。

　　△二简通从别三初约义简。

　　法性语通今以佛所游入法性为体质也。

　　真中二理俱名法性故身子云同入法性偏真法性也就中而论有但不但于不但中有分有满今取如来所游法性乃是不但已满中道而为经体。

　　△二引文示。

　　文云是时如来游于无量甚深法性过诸菩萨所行清净。

　　尚过菩萨分证圆中岂是但中及空法性。

　　△三据文结。

　　故知此体不与下地菩萨及二乘等共非通法性也。

　　此经判教应于通教简取圆极而为经体不取二乘及钝根菩萨所证法性及被别接但中法性。

　　△三为四章主二初法。

　　但是佛所游入一切种智以此为根本无量功德共庄严之种种众行而归趣之言说问答共诠辨之。

　　佛以种智为能游入是经之宗深广法性而为所游及为智本即是经体若偏真法性体类太虚非智之本中道法性体是本觉能为始觉种智之根今经以果而为宗要果智乃是究竟始觉始本不二不二而二体为宗本若不然者何名但是佛游入耶功德众行是经之用所严所趣即是体也灭恶为功生善为德功德乃是力用异名以此力用庄严法身忏悔赞叹空智导成此乃以行而为力用问宗取佛果用须佛力功德属佛为用可尔行在众生那为经用答众生之心非佛威力岂能立行故般舟见佛论其三力一佛威力二三昧力三是行者本功德力若非感应无一善生故起信云所言用大者谓能生一切世间及出世间善因果故行是经用其义昭然皆遍十界故云无量及种种也言说问答能诠辩边即是经名及教相也其所诠辨岂非经体名教二种俱是能诠自行禀得故曰经名为他诠辨乃曰教相自他虽异俱诠法性问名是经题岂有问答诠辨等耶答曰一经始终皆能诠名含几问答但以题目是经总名故解题目称为释名那谓经名不曾问答。

　　△二喻。

　　类众星之环北辰如万流之宗东海。

　　众星万流以类四章北辰东海可方体质。

　　△三结。

　　故以法身法性为此经正体之主质也。

　　可见。

　　△二就三义别释以金光明是能诠名法性既是所诠之体故今于体而立三义应彼三名以此望前前不分三名为总释今释分三初应金名以礼义释二初直明字训。

　　故书家解礼者体也体有尊卑长幼君父之体尊臣子之体贱。

　　礼者释名云体也言得事之体也今明体有尊贱者意在拣臣子而取君父也。

　　△二会同体义。

　　当知体礼之释与经法性意同如来所游佛所护持故知此体是贵极之法也。

　　今之经体既是究竟所证法身正是君父体礼之义拣非分证法身已还臣子之体也。

　　△二应光名以底义释三初约字训立。

　　复次体是底义穷源极底理尽渊府光扬实际乃名为底。

　　谓此实体是诸法底故其得体方曰穷源渊府实际皆理趣之极也。

　　△二引文证成。

　　释论云智度大海唯佛穷底。

　　三种般若圆融深广名智度海实相般若为体为底底通分证唯佛能穷。

　　△三以今义结。

　　此与今经法性甚深意同当知法性高深竖穷佛海故以底义释体也。

　　秪一法性当体贵极当体甚深当体无量以底释体合甚深义言法性高深竖穷佛海者对前论意互显令深论明法海深唯佛能穷底今明佛海深此法能为底人法互相显体底义方成。

　　△三应明名以达义释三初约字训立。

　　复次体是达义得此体意通达无壅如风行空中自在无障碍一切异名别说皆与法性不相违背。

　　体是达义者显法性体本具诸法诸法当处是中道体佛以此体达一切法人识此体亦达一切是故智者观行得体能达诸法自在无碍一切异名不能壅塞具如前文三字譬法如从一法至河沙法同异无妨正是今文体达之义例前体尊及体底义皆是观行所证法门故章安叙止观云大师说己心中所证法也。

　　△二引文证成。

　　释论云般若是一法佛说种种名随诸众生类为之立异字又云若如法观佛般若与涅槃是三则一相其实无有异。

　　实相般若虽是一法而体本具一切诸法佛赴众生种种异说异是一异异岂异一故得一者能达异说佛等三名即一实相观一达三同异自在。

　　△三以今义结。

　　此与今经法性无量意同当知法性广大无涯横收法界遍无所隔故以达义释体也。

　　秪一法性当体无量故与达义释体相符。

　　△二引证二初具引四文。

　　二引证者序品云如来游于无量甚深法性鬼神品云若入是经即入法性如深法性二文既云深法性即知简异二乘菩萨所得法性也空品云故此尊经略而说之说于空即如也赞佛品云知有非有本性空寂。

　　序品在初故示法性体义备足如来所游非三乘共故无量甚深三谛圆妙故鬼神品两言法性且云二文语句相连共显一义文云若入此经即入法性如深法性即于此典金光明中而得见我释迦牟尼今据深字简非二乘及以分证空品说空不但空有亦乃空空既是中空无二边异故云空即如也赞佛品既赞果佛知之一字即种智知此知知下三谛之理有即俗谛非有即真谛本性即中谛空寂二字寂其三谛对俗立真对边立中知绝待故三皆空寂不作此解非赞佛知上之三文其义不异今经之体理合如然。

　　△二结成一体。

　　当达此等皆体之异名悉会入法性法是轨则性是不变不变故常一此常一法性诸佛轨则故云法性为此经体也。

　　四品异名皆诠法性故法是下解法性名成经体义法性常一能轨则佛法常一故诸佛常一故佛皆以法性为体佛体即是此经体也。

　　△三料简二初问。

　　三料简者问法性定是空为非是空。

　　略举二句意必该四以答中自他若泯若用皆论四故。

　　△二答二初正答二初明理非四句。

　　答法性过诸菩萨所行清净净于四句不应以空有求之。

　　当知等觉修离见禅盖欲净于微细四句今明妙觉所游法性出于等觉四句之外故云过诸菩萨所行清净岂将三教及外凡四句而可求耶。

　　△二赴机须四说。

　　虽非四句或时赴缘作四句说之文云两足世尊行处亦空新本云是第三身是真实有又云前二种身是假名有又云非有非无此有四句四门意也。

　　第三是法身前二是化身应身此以性一简于修二故分真假文列三句结云四句四门者既有双非宁无双亦即双取前二为第三句此皆圆教四门诠理若论赴机亦可说前三教四门。

　　△二结示。

　　门乃有四悟理非数佛示人无诤法不应执此相竞旧本明空新本明有以体达义释之二文不乖即此意也。

　　良以众生于四种门有四悉机是故大圣作空等说若其悟入理尚非一况定有四四无四相故云皆是无诤之法新旧两文空有不同若得今师体达之意百千尚一况二文耶。

　　△第三明宗此亦名中三法之一以由根钝于总不了故别示三谓体宗用今别明宗即当果智显体之宗也先分为二初标。

　　第三明宗者。

　　△二释二初约义各明三初示字义。

　　宗谓宗要也。

　　宗义盖多今取要义欲明果智是常无常众德之要也。

　　△二定因果二初泛举他释。

　　说者或以果为宗或以因为宗或双用因果为宗。

　　△二寻究二经。

　　今寻寿量品虽明施食不杀之因乃将因拟果果是正意三身分别品虽复问因佛答三身还是果为正意。

　　新旧两本虽各举因并是就因疑问于果故知经意以果为宗。

　　△三正明宗二初的约果德。

　　今此意但用佛果为宗。

　　略示今意也。

　　△二释出所以。

　　何者法性常体甚深微妙若欲显之非果不克当知果是显体之枢要如提纲目整则以果为宗意在此也。

　　万行之因虽亦显体不及果德究竟相应问若言为显法性体故偏取佛果为经宗者法华岂不显实相体何故双用因果为宗答法华正开千如实体是故因果皆能显之此经三诠如来所游法性之体此体非常非无常能常能无常乃是专论极位三身非果为宗此等众义无由得立故云果是显体枢要等也。

　　△二附经委释二初明今师正释二初正释二初据经文立义释二初约佛寿对法性明宗三初明得果冥体。

　　更附经重显此义文云释迦如来所得寿命释迦是果人寿量是果法果人克果法冥乎法性。

　　释迦别号如来通号以别简通显今教主极果人也寿量乃是果人所克难思之用不冥法性宁克此用。

　　△二称体立能二初立义。

　　法性既非有非无非常非无常果人果法亦非常非无常法性既能常能无常果人果法亦能常能无常。

　　法性中实离诸边倒故非有无及常无常果人果法既与性冥亦乃双非双非之性法尔双照故也。

　　△二示文。

　　四佛释疑举山斤海滴地尘空界无能算计知其数量明其能常八十灭度是能无常。

　　问下文句释寿量品题云山斤等无能算计与阿弥陀同是有量中之无量虽极长远终是无常今何以此明其能常答曰虽是有量以人天等莫知齐限若非法性能常之用那得现寿长远若斯是故四佛举此长寿显佛常用今八十灭度即无常用此常无常即是法性双照大用。

　　△三约释疑明宗二初约疑明失。

　　此见八十灭度之无常不能计校其常尚不能知其常焉能知其非常非无常。

　　信相但以八十灭度无常为疑不知如来能现常寿尚不能解即短之长焉了妙证非长非短此举迷宗之失也。

　　△二约宗显得。

　　若不约果此义难明既举果冥理显体义彰以果为宗其义如是。

　　法性体用显由极证故云若不约果此义难明今以佛果为显体宗则非常非无常能常能无常众义皆立除信相疑使群机悟此乃解宗之得也。

　　△二约报化对法性明宗三初明果有总别二初明余经别举智断。

　　又说果义不同或约无上菩提智德明果或约大般涅槃断德明果若举智德众善溥会任运知有断德若举断德诸恶永尽任运知有智德互举一边不可偏执也。

　　余经说果或智或断如指左边必具于右指右亦然智契理故众善溥会岂可契理而不断惑是故任运具于断德断德调机非智焉能诸恶永尽是故任运具于智德诸经互举乃随时之义也。

　　△二明此经总于二三。

　　今经举寿量明果寿量是果报果报语总总于智断智断亦总果上三身。

　　寿量乃是修道所得故名果报感果获报智断必全既总智断合具三身何者智是报身断是应身此二全以法身为体故知今经明寿量果能总二德及以三身。

　　△二明宗体融妙二初约三身称性故互摄。

　　果上三身既与法性冥法性非常非无常三身亦非常非无常法性既能常能无常三身亦能常能无常。

　　问法身如何更冥法性答此文既云果上三身与法性冥此乃修三冥于性三故云法性非常非无常能常能无常岂非性三修极三身与性冥故故使三身各有三义斯由性三互具成九致令修三亦成九义显无别修故论二九二无二体秪是一九九秪是三三非定三三秪是一举一不少言九非多修性圆妙其义如是。

　　△二约二身即法故难思。

　　若能无常即化身寿命也对无常而论常能常即报身寿命也报化与法性冥法性既非常非无常不可算数报化亦非常非无常不可算数云何见迹短而言佛寿定短。

　　上约离义修性各三今就合义故以报化冥于法性二既即性安可数知乃即八十应化之身寿不可计是故四偈皆云释尊此义皆由果宗显性故使二身同法性寿。

　　△三托疑者彰失。

　　此不识果能显体之意。

　　信相若知果能显体非常非无常能常能无常终不见短定谓之短。

　　△二约化事比况释二初立况。

　　又如佛非鹿马能现鹿马鹿马定是佛耶鹿马是佛化所为非佛身也。

　　△二结释。

　　法性能长短长短非法性也。

　　所言长短非法性者其实长短全是法性良由迷者定执长短不识法性故于长短指非长短而为法性若见法性必能长短。

　　△二显得。

　　若见此义果能显体常义亦成非常非无常义亦成无常义亦成果为宗要义亦成若不尔者诸义皆不成。

　　若见此义者指今立果为宗意也此意若立诸义皆成何者修二性一而论三身显体之果正是报身常义成也所显之体岂非法身非常非无常义成也法报既合应身赴机无常义也此等义立功由果证果为宗要其义善成果是显体枢要如提纲目整信不诬矣问文句云应佛能为常与无常是则能常亦是应身今文何故常属于报应唯无常答报应乃是法身常与无常二种之用法身是体性不偏属故法身云非常非无常报身属常应属无常而文句云应身能常者以能现长人天莫数能彰法性常住之用故云常耳若望报身长短二应俱名无常故与下释义不相违。

　　△二简古师非义二初叙。

　　旧用山斤海滴之文是无常谓虚空分界是虚空无为复引舍身品中求常乐住处者是三无为为常无生死故为乐也。

　　△二斥。

　　皆以小意曲解大乘如此解者一切皆不成非宗要也。

　　古师此解略有二失一不能分别大小法体故将三藏三种无为曲解方等四德之果二不知今经果宗显体果人果寿冥乎法性法性既非常非无常果人果法亦非常非无常法性既能常能无常果人果法亦能常能无常以果三身皆即性故是故三身一一互具古人迷此故齐海滴判为无常既失修性俱融之义虽立经宗全无要义也。

　　△四论用者果宗冥体故有大用其犹鉴鼓以莹以击现像发声释名总三今别示一释此为三初标示通名。

　　第四明用用谓力用也。

　　以力释用名义成也非堪能力无作为用二义相显以示通名。

　　△二正释此典二初示四名。

　　灭恶生善为经力用灭恶故言力生善故言用灭恶故言功生善故言德此皆偏举具论毕备也。

　　先且总举灭恶生善宗既冥体谓之力用任运发生能为群机灭恶生善若偏对者力能灭恶用能生善以灭恶故力乃成功以生善故用乃成德故举功德显其力用欲令易解故且偏言若其尽理力用功德一一皆能灭恶生善。

　　△二明经意二初明果智成由功德。

　　夫一切种智是果上之德果智由于无量功德之所庄严灭除诸苦与无量乐。

　　序品云一切种智而为根本无量功德之所庄严灭除诸苦与无量乐今以此文明经力用以果上智为众行本者此明初心了知本性具于功德虽以无量修德庄严修即性故严无所严了苦即性无苦可灭乃能除灭一切苦也知乐即性无乐可与乃能遍与究竟乐也问今言功德严果智者斯是行人修忏赞等灭恶生善趣向菩提何得以此为经力用答佛得经体体发力用力用者何谓说忏赞及以空慧行者修之成灭恶力及生善用庄严本智而成佛智岂经力用不修而成耶如世妙药不服无功。

　　△二示文旨力用铨次三初明忏赞两品二初明二行成果三初明二品先后。

　　苦是恶业果贪恚痴是恶因恶因不除果不得谢圣人意先令灭恶因故忏悔品居先乐是善果忏赞是因忏罪赞圣恶灭善生故赞叹品居后亦是互举尔。

　　忏有三种谓作法取相无生无生为正以二为助是故能令贪嗔痴灭此三烦恼有通有别今了通别同居一念顿照无生兼事忏助无恶不灭赞有三种谓赞丈六尊特法性今正赞尊特上冥法性下现丈六此三即一此一即三不纵不横不可思议如此赞佛摄一切善兼前忏悔为常乐因据其品次先以忏洗用净三业礼赞三身若以赞佛善力资忏令三障灭以此为次其义亦成故云亦是互举耳。

　　△二明能成宗体。

　　将此胜用庄严果智智备体显。

　　佛之果体为生心体佛示忏赞二种胜用众生修之得成灭恶及生善用此用庄严同佛果智显法性体。

　　△三明五义俱备。

　　体显名金果备名光力成名明益他曰教也。

　　此文承上即是行人智备体显体显名金性体既显果智称体此智名光严果之力自行功成能多利益名之为明利益之事无过设教也金等三字别对体等若总此三即是名也感五既然应五亦尔今示一五已含二五。

　　△二明二品互具。

　　但忏品灭恶非不生善赞品生善非不灭恶互说一边。

　　如说不修善根之罪即忏中生善也若赞能离染着之德即赞中灭恶也今且从强左右说耳。

　　△二明空品一文。

　　空品双导忏不得空恶不除灭赞不得空善不清净文云一切种智而为根本即其义也。

　　此品圆谭即空假中荡三惑著名毕竟空导成忏赞二种之用若其不照三惑无生纵忏不除恶之根本暂息复起故云恶不除灭若不照三谛无得纵赞不显性净功德还成漏因故云善不清净今以空慧无生无得是故忏赞能严果智引序品文中空之智为忏赞本也然其利根于前二品修无生忏就尊特赞岂乖空慧钝者犹昧故特说之故此品云为钝根者起大悲心。

　　△三明已下诸文。

　　四王品已下护经使宣通还是生善禳灾令去还是灭恶。

　　鬼神品云一切皆是大菩萨等故知护经及禳灾力皆是分得金光明宗显金光明体起金光明用也故知诸天得经功用还护于经以至下文正论治病救鱼饲虎皆是此经生善灭恶力用功德故四王云我等闻经增益身力心进勇锐具诸威德又人王烧香供养经时变成香盖金色遍照此界他方皆是此经威神之力。

　　△三牒文结摄。

　　摄此诸文故言以灭恶生善为用也。

　　其意可见。

　　△五判教相若论生起则寻名得体依体立宗宗成有用用则设教此乃制立五章次第若究五义须明总别名总三法体宗用三别示三法今之教相判前总别时味所摄文二初标。

　　第五判教相者。

　　前之四章皆是圣人被下之言悉称为教今以五味四藏四教明其相状使览之者区以别矣。

　　△二释二初破他异解三初破旧师判属不定二初叙。

　　旧明此经非会三非褒贬非无相不列同闻众不在五时次第而明常住者是偏方不定教。

　　会三即法华褒贬即方等无相即般若既非此三乃以不列同闻之众以验不在五时次第未至涅槃而忽谭常是故判属偏方不定之教偏谓偏僻方谓处所指信相室为偏僻处古人判教所立五时与今有异彼以华严别名为顿乃立五时皆名为渐一有相教谓四阿含二无相教谓诸般若三褒贬教谓净名经及诸方等四万善同归教谓法华五常住教谓涅槃若偏方不定教非渐顿摄。

　　△二破二初破非五时次第三初举彼义定。

　　是义不然若不列同闻非次第者列同闻众应是次第。

　　△二引鸯掘并。

　　鸯掘摩罗列同闻与众经不异论褒贬与维摩意同论家何故不预次第。

　　彼经通序非不列众鸯掘摩罗斥声闻乘明摩诃衍同于维摩而成论师同与今经判属偏方不定之教。

　　△三核成次第。

　　若列众不列众皆非次第者亦应列众不列众俱是次第(云云)。

　　论家既判鸯掘在不次验知不因不列同闻而为不次若尔何妨今经不列同闻是次第耶。

　　△二破非偏方不定三初举彼义定。

　　若言未应明常而明常是偏方不定者。

　　古判五时第五涅槃方谭常住前之四时悉是无常此经越次豫明常寿称偏方者此先定之。

　　△二引方等破。

　　陀罗尼云王舍城波罗柰祇陀林三处与声闻记此亦是未应会三而会三得为次第未应明常而明常何故不定耶。

　　陀罗尼者即方等陀罗尼经也乃以第四法华会三例于第五涅槃谭常也方等会三既居次第今经谭常何故不定此是方等后分经文故得却指三处法华授声闻记。

　　△三引众经破。

　　又法华般若净名方等咸论常住得是次第此经明常独居不定何耶。

　　古人判教不了异名同诠一理华严法界方等实相般若佛母法华一乘此等若与涅槃常身金刚不变体不同者岂以生灭无常之法而为实相及一乘耶又维摩云法身无为不堕诸数法华云常在灵山又云常住不灭此等诸经既居次第此经何故独属偏方此乃正示今经谭常非不定教傍显诸经皆诠常住。

　　△二破一师判属法华二初叙。

　　又一师言此经与法华同是第四时山斤海滴与尘沙义齐故。

　　谓法华寿量喻以界尘与今经齐意谓二经未出数量皆是无常。

　　△二破。

　　是义不然新本云舍利系缚色如来常住身无有舍利事何得山海而翳金光尘沙而蔽宝所。

　　此师不了二经谭常但执数量一不了此经者帝王经中因婆罗门欲生天故求佛舍利梨车王子广谭佛身是常住体无舍利事此于应色即示法身非长非短以验此品全法起应能长能短八十是短山斤是长短表应身长表报智古人不见新本所明常住法身是所证金报身常智是能证光但齐应身山斤海滴能表之数判属无常翳于所表法报金光也二不了法华者彼部所谭本迹二门皆显常身何者迹门中云世间相常住于道场知已本门中云如来明见三界之相非如非异此皆所证常住法身中道之体乃以宝所髻珠而为譬喻所证法身既其常住能证报智所垂应用岂可无常经举界尘乃是过去本成劫数若论未来经文显云常住不灭岂非此师以久远成佛界尘劫数翳于宝所所譬三身耶。

　　△三破真谛判在三月二初叙。

　　真谛三藏云此经是法华之后涅槃之前九十日说引涅槃云佛告波旬却后三月吾当涅槃信相闻斯故知八十应灭。

　　△二破二初夺破唱灭之语通在诸经岂可独指于三月前告波旬时信相怀疑耶此文分三初总夺。

　　是义亦不然唱灭之旨非独告魔定在三月。

　　△二引经。

　　法华云如来不久当般涅槃普贤观亦云当般涅槃。

　　△三结破。

　　诸经唱灭非但一文何必九十日耶。

　　△二纵破二初纵而核之。

　　纵令三月为属第四时为属第五时。

　　所以纵者诸经唱灭其语犹通若三月前知齐八十故须纵许在乎三月虽纵年月须核部味以凡判教有前后分前分有次后分不定如今空品在般若后若陀罗尼在法华后后虽不定须摄归前纵令此经在三月说为属法华为属涅槃此顺古人以法华涅槃二经分对第四第五二时故也。

　　△二验其无据。

　　若属第四时法华已舍方便此中何得更许三乘同忏若属第五时何得复言在前三月进退无据两楹不摄(云云)。

　　三乘同忏文出新经三乘行人各求证果同依此经修忏悔也法华废权尚舍别教不共方便岂存三乘同忏方便退非法华也此经既在三月前说进非涅槃也两楹不摄规矩无从。

　　△二明今正判二初以文义定二初简异余时。

　　今既不同旧若为判教若安无相而时异若入会三而味别。

　　若安无相而时异者简非般若也说彼部时处会虽多而同名般若此既别立金光明称故与彼时所说异也会三即法华彼经废权同归一乘纯一醍醐今存异趣则属生酥故云味别。

　　△二定属方等二初以文定二初引方等文。

　　案下文云曾闻过去空闲之处有一比丘读诵如是方等大乘既言方等岂非文耶。

　　△二引三乘文。

　　方等之教通于三乘新本云欲生人天欲得四果支佛欲得佛皆应忏悔灭除业障安处方等其义无疑。

　　方等之名立有二意若大经云从酪出生酥譬修多罗出方等此则的约第三时教名为方等即被三乘四教机也若普贤观称方等者乃直名圆理非第三时遍被群机教部之称也今初所引方等之文恐人谓同普贤观等从理立称故引三乘忏悔之文以定此名的从教部是故结云其义无疑。

　　△二约义定二初明方等部元不局。

　　而难者言新本云法界无异乘此害于通义然方等满字通别通圆此旨非妨。

　　因今立云方等之教通于三乘遂引新本无异乘文难今所立通三不成故云害于通义然方等下释难所云法界无异乘者别教圆教俱以法界而为归趣是故自得名无异乘方等满字既通二教有何妨碍。

　　△二明列众文或未来。

　　难者以不列同闻为疑胡本尚多何必止四卷七轴或其文未度尔。

　　经初不列同闻之众他疑今师判属第三方等不当是故大师指彼天竺其文尚多不止谶译四卷之文及真谛七轴至唐义净重译此经名最胜王金光明经果有列众以验大师所指梵本宛尔冥符又验他师判属偏方灼然为谬。

　　△二以教味判。

　　如此斟酌五味明义则第三生酥摄若四藏明义则杂藏摄四教明义则通教摄通教之中即得论带别明圆也。

　　对他研核复据文义故云如此斟酌乃以五味四藏四教而判摄之初五味者涅槃经文既以生酥喻于方等今经显有方等之文又有其义是故须在第三味摄次四藏者谓声闻藏菩萨藏杂藏佛藏此乃以人而名法聚声闻名藏意彰纯小菩萨佛藏唯诠于大杂藏兼含若大若小今经既许三乘同忏则能蕴摄声闻菩萨及以佛法故属杂藏也后四教者五味四藏名尚同他四教判经唯今所用此经体幻即显中空全非三藏析法拙度三乘同忏复非别圆不共之法正是通教三乘共禀不生灭法利根菩萨知常达性故名通教带别明圆问通教菩萨利者受接乃于圣位方知不空何故释题及解经文唯约始终俱圆而说是则解释与判教相顿成胡越也答通教机杂不独受接方知不空盖论通教须具三义一因果俱通二因通果不通三通别通圆初义者是钝菩萨但见于空始终不知二教别理故云因果俱通也次义者见地已上深观于空能见不空以此菩萨初依通理得成真因后依别理而趣佛果故名因通果不通也第三义者节于干慧及性地中闻体法空不但空于二十五有亦乃空于涅槃之空此人虽藉通教谭空开导其心而了此空体是中道乃以别圆内外凡观同于二乘历干慧等及后诸地至第十地即成别圆初地初住八相之佛此乃通教通别通圆义也既在初地便知不空是故不受被接之名以是义故此经虽约三乘同忏判属通教不妨释题及解经文自明三法始终圆妙正是通教第三义也又复应知此经既许三乘同忏其忏悔处随彼信解或空不空或次不次合具通教前之二义大师特为成今行者圆解行故舍劣从胜一向圆谭见闻之徒当从此意而思修之。

　　金光明经玄义拾遗记会本下之下(终)

　　音释

　　玄义

　　沓

　　(音踏沓重也)。

　　𧂐

　　(音恣)。

　　絓

　　(音话)。

　　攘

　　(当作禳音穰攘却变异也)。

　　楹

　　(音盈柱也)。

　　斟

　　(音珍斟行酌也取也)。

　　遗记

　　鹇

　　(户间切白鹇似雉而尾长四五尺)。

　　径侹

　　(侹音挺径侹直也)。

　　芿

　　(音仍去声芿草芟陈者新者又生曰)。

　　填

　　(音田填塞满也)。

　　摄亵

　　(摄音折亵音䐑摄亵重衣也)。

　　跬

　　(音魁跬举一足也)。

　　䆳

　　(音遂邃深远也)。

　　壶

　　(音悃壶居也广也宫中道也)。

　　饲

　　(音四饲食也)。

　　褒贬

　　(褒博毛切进扬美也贬音匾贬减损也)。
