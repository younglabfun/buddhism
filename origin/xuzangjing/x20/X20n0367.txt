卍新纂续藏经第 20 册 No. 0367 大乘本生心地观经浅注(第1卷-第3卷)


　　No. 367

　　大乘本生心观经浅注卷第一本

　　清神京栴檀寺沙门　来舟　浅注

　　△九总释名题

　　题为一经之总目。故先释之。欲后人知其大义也。大者拣小为义。以声闻不达唯心。但依六识三毒。建立染净根本。纵证极果。无非一罗汉耳。以其未有大心。未发大愿。未行大行。未证大果。但依小就是为小乘。此经最初安一大字。使知非小乘法。乃大乘法门也。乘者运载得名。如世之舟车。人若乘之。可以从近至远。自此达彼。心地观门。亦复如是。人若悟之。行之。契证之。亦可即凡夫。到圣位。即生死到涅槃。所谓一切诸佛本所乘故。一切菩萨皆乘此法到如来地故。应知大乘二字。一切摩诃衍法通称。如大乘妙法莲华经。大乘百法明门论等。唯本生等五字。方为本经之别名也。夫本者万法之根源也。生者万物之资发也。语云。君子务本。本立而道生信矣哉。是知圣人垂训。无不令人悟本生道。合乎天心。达乎至理。一言之下。转凡成圣。庶不负圣人之心也。是以此经。劈头下本生二字。欲披读者。参究自己之根本。乃当人即体之佛性。然佛性既悟。智慧自生矣。以其即理起智。体用并彰。故云本生。心地观者。出本生之正义也。恐人不解本生之旨。复云本即心地。观能生道。一经正旨。全在于斯。然有总别二释。总释如经云。众生之心。犹如大地。五谷五果。从大地生。如是心法。生世出世。善恶五趣。及于圣凡。乃至以是因缘。三界唯心。心名为地。能观心者。究竟解脱。不能观者。究竟沉沦。是知如来自释心地之观法也。良以经中既云。生世出世。善恶五趣。及于圣凡。意在迷之即是妄心。能生业果。悟之即是真心。能生圣果。其所重者。观字为要也。然观者。即灵知反照。一念相应。诸惑顿空。涅槃本具。始知众生。本来是佛。故曰能观心者。究竟解脱也。其不能观者。对境攀缘。如犬逐块。自然究竟沉沦。永堕生死矣。华严云。一切唯心造。亦同此义也。所以佛说此经。立此题。欲见题知经。读经解义。起智观照。究竟成佛。初不辜其本意也。别释者。心有二种。一真心。即众生之佛性。万法之实相也。二妄心。即众生之业本。缘境之识心也。然真妄虽别。不离一体。地者譬喻也。亦有二义。一乘载义。谓大地广博。坚厚有力。一切山河草木。及诸有情。皆地能乘载故。二生长义。谓有情无情。皆依地有。复能增长故。心亦如是。谓真心随缘而成万法。即生义。种现熏发。即增长义。既依心现。犹不离心。即乘载义。良以种现熏发。又引起妄心。由不知万法唯心。执心外有法。复能取着。则我法二执顿然生续。又复缘之则万法全彰。不缘则诸法本寂。既缘之则有。即乘载义(如眼中有翳。妄见空华。华依翳现。若翳病既除。空华自灭)以上心地二字。为所观之境。观为能观之智。谓依心作观。还观自心。然观有三种。即空假中也。空非断灭。乃即心真体之胜用也。然真性如虚空。空观如日光。光与空合。无所分别。是以正观之时。不见万法。与真性冥合。弥满清净。不见一法当情。为空也。经云。佛为弥勒说心地法门。若人一经耳根。摄念观心。熏菩提种。不久得成菩提。是知既此摄念观心。即空慧自照。离妄绝相。当体即真。是名空观观真如也。二假观者。即报四恩而发心。住兰若以修行。事相观察。是为假观。降伏妄想。深生惭愧也。(四恩者。即父母恩。众生恩。国王恩。三宝恩。修行者。即佛教安住四无垢性。一心修行十二头陀。以三观门。修忍辱行。名真出家。谓观诸众生。是佛化身。观自身。为真愚夫。此为一观。又观诸有情作尊贵想。观自身为奴仆想。此为二观也。又观众生作父母想。观自身作男女想。即三观也。常作是观。或被打骂终不加报善巧方便调伏其心。四无垢性者。谓衣服卧具饮食汤药。如是四事。随其所得。粗细称心。远离贪求。是无垢性。皆假观也)三中道观。观一切烦恼万法。会为自心。了达此法。堪证菩提。所谓涉有不碍观空。即诸法而证实相。不着空有。为中道观也。如功德庄严品。及观心品等说。是知空观。观即心之真谛。假观。观即心之俗谛。中观。观即心之第一义谛。是为理事互融。究竟解脱之极致也。以上皆一经之所诠。经为能诠。又梵语修多罗。此翻圣教。或翻席经。契经等。今减席契但存经者。以此方圣教称经。意合此方故名经也。又具贯摄常法四义。谓贯穿所诠之义。摄化所被之机。常则今古不易。法则凡圣同遵。又地为喻。本生等为法。大乘为能称。本生等为所称。心为一经之体。观门为修证之用。总言体用法喻为名。能所合标。共立一题。

　　△十别解文义二。初解序三。初依经序题。

　　大乘本生心地观经序

　　述明始终。略陈梗概。令后人知其源委也。又序如东西之墙。观墙则知一宅之浅深。见序则知始末之大义也。

　　△二序主朝代。

　　唐宪宗皇帝制

　　唐为国号。序译经之朝代也。李氏继隋有天下。国号大唐。宪宗第十主也。讳纯。顺宗太子。帝。刚明果断。志平僭叛。能用忠谋。不惑群议。卒收成功。唐之威令几于复振。足为中兴主也。宪宗为谥号。谥法。谓博闻多能曰宪。宗者尊也。法也。主也。以正法化世。尊为人主。为世所宗。故曰宪宗。皇者君也。古帝王。唯伏牺。神农。黄帝。为三皇。谥法。靖民则法曰皇。帝者亦君主也。吕氏春秋曰。帝者天下之所适。王者天下之所往。尚书五帝。谓少昊。颛顼。高辛。唐尧。虞舜。是为五帝。夏商周。为三王。唯嬴秦得天下。始称皇帝。自谓道过三皇。功高五帝。故称始皇帝。已后。凡天子皆称皇帝。今经之序文。乃唐朝宪宗御制也。制者。谓裁度制作也。

　　△三正释序文三。初发语叹世分二。初正叹情欲。

　　噫夫。物我既殊。嗜欲方炽。六根陷因缘之境。七情奔利害之场。盖缠其真。执缚于妄。爱恶攻内。纷华荡前。心类腾猿。身若狂象。

　　夫者起语辞。噫者恨声也。乃自恨不识本真。妄生情欲等。亦叹辞也。物我二句。正述迷真。良以心周法界。万法同真。天地与我同根。万物与我一体。兹因无明不觉。真如随缘。转成业识。更生见相二分。由相分似境。见分取着。不达唯心。故见分转成我执。相分转成外境。所谓自心取自心。非幻成幻法故曰物我既殊。(既者已也)欲即五欲。谓财色名食睡或色声香味触皆是众生所欲之境。嗜者。好也。欲也。乐为也。即能取之心。方炽者。贪欲之盛也。此但标。六根下释之。眼耳鼻舌身意。皆能发识。为六识之根本。故云六根。陷者坠落不能自拔也。然根既发识。取着为因。境即六境。勾引为缘。以根尘勾取。展转愈盛。众生汩没于中。故云陷因缘之境也。(六尘即色声香味触法。皆有染污义。故曰六尘)七情。谓喜怒忧惧爱憎欲。奔者驰逐也。以顺境得意为利。逆境夺利为害。场者处也。谓人有七情。皆逐境牵。可谓三界处处。皆为造业之场地也。盖缠下。明心被境迷。众生全无自由分也。盖者覆也。障也。有五种。一贪欲。二瞋恚。三睡眠。四掉悔。五疑。一切众生有此五惑。盖覆真性。障蔽妙明。于诸正道。不能明了。依用得名。故谓之盖。缠者系缚义。有十种。即嗔。覆。睡。眠。戏。掉。无惭。无愧。悭。嫉。有此十惑。触事粘着。如蚕作茧。自己系缚。亦从用得名。故谓缠也。真者即当人之佛性。由此五盖所覆。十缠所缚。真性不能解脱。故曰盖缠其真。执者。是众生着物之心。不出我法二种。因妄想不达二空。谓身有主宰。即我执。心外有法。即法执。由是种种取着。不能自脱。故曰执缚于妄。爱恶下。谓既不达万法唯心。妄生取着。顺境生爱。逆境生恶。逐境生心。故曰攻内。且约惑言。纷华者。即遍缘诸境。造种种业。荡者任运无忌。前者触目皆然。所以缘虑不定。犹猿猴之腾跃。身逐境牵。如狂象之奔驰。故曰心类等。

　　△二结迷不返二。初叹自不能明。

　　岂复悟菩提之性。息尘埃以自明。了真如之理。本空寂而为乐。

　　岂复者。谓不能反照也。通下二句。菩提此云觉道。乃真性之别名。悟即惺觉。乃达本之智用。谓菩提本有。因迷不觉。故不能反照也。尘埃者。事缘也。谓尘事扰扰不休。妄心念念不息。岂能急流之中。息心悟本。反明其本性乎。真如者。不妄不变。亦佛性之别称。理者体也。荡无纤尘。故曰空寂。达则成佛。故曰为乐。又寂然无为即本觉。了谓照了即始觉。乐者谓性分之受用。总言菩提之性。本有而不悟。尘埃之事。本无而不明。真如之理。自具而不了。其法性之乐岂可得乎。故序主结叹如此也。

　　○问。菩提性。真如理。为同为别。答。即同之别也。凡言菩提约智说。凡言真如约理说。谓即理之智曰菩提。即智之理曰真如。故菩提曰性。即智性也。真如曰理。即理体也。学者知之。

　　△二结自不能救。

　　不有妙觉。其孰拯斯溺乎。

　　妙觉。即是妙悟。结上。既不能悟菩提。了真如。是自己无有妙觉也。其孰下。结自不能救也。拯谓提㧞。溺谓沉没。斯者此也。指前嗜欲盖缠等。谓人迷于嗜欲等。如人堕于淤泥之中。力不自出也。不有即无。孰者泛说之辞。此言众生逐境自溺。迷不自悟。若无妙觉自拔。其谁能救之哉。以上发语叹世竟。

　　△二幸遇真诠四。初智人传法迷流得度。

　　由是至人开法。大士传教。济群迷于彼岸。澌诸妄于此门。

　　由是者。承上起下之辞。承上众生自不能救。起下佛能提拔也。至人即佛。谓佛乃人中之至者也。(天上天下。唯佛独尊。故称之为至人)开谓开示。启闭为义。法即心法。轨持为义。谓轨物生解。任持自性故。良以诸佛之所证。菩萨之所修。众生之本具。皆不出灵明知觉。故谓之心。修持成道。故谓之法。佛既证之。愍物不知。故开化指示。欲人亦知之。以见大圣公物之心也。大士即菩萨之称。凡西天东土。历代祖师。宣演佛法。展转流通者。皆称大士。教谓训导之言。传谓宣布于世。群迷即众生不悟佛性者。彼岸喻涅槃。以生死喻此岸有苦。涅槃如彼岸有乐。惑业如河中之水。教喻舟航。菩萨如使船之人。世间众生若依教奉行。如登舟上岸。可得离生死。度惑业。证涅槃。故云济群迷于彼岸也。澌者尽也。诸妄即十八界。此门即此经也。谓依经作观。则诸妄顿销。故曰澌诸等(门取通义。喻此经。乃成佛之达道。故通也)。

　　△二妙观心地生灭归如。

　　不灭不生。视色空而俱泯。无来无去。观性相以皆如。

　　上句泯妄。下句会真。皆归功于法门也。生灭即是妄心。色空皆是妄境。两不字。即作观销妄功夫。谓人依此法。妙观心地。顿然而返妄归真。故色空俱泯矣。(泯者尽也)来去即迁流不住。两无字。即不动之真心。如人妙观心地。融会万法。皆归本性。一性常住。故曰皆如。

　　△三真理难解必借能诠。

　　然则泯色空者。非言无以极其致。如性相者。非文无以会其归。设斯筌蹄。纳诸逵路。

　　然则二字。承上之辞。致者至也。极尽之意。归者反也。趣向之意。文谓文章。言谓语言。皆属能诠。谓道以言显。理借文彰。泯色空者。牒定上文。反显若非言语彰表。自不能泯绝妄境。达入极致也。如性相者。亦牒上文。反显若非能诠之文。奚悟所诠之理。既不自悟。则不能会妄归真矣。筌者捕鱼竹器也。蹄者兔迹。亦作罤取。兔器也。此二皆喻能诠之文。意谓鱼兔喻所诠之理。是则圣人设教。用文字语言。诠表心法。世人方得见性明心。逵亦路也。纳者领也。得也。谓修行人。得文言而悟真理。如行人得路。欲达所归。终无阻滞矣。

　　△四结显圣教归恩于佛。

　　此盖西方神人之大教也。

　　此者指前能所诠表。盖者且作语辞。西方指天竺国。神人即佛。大教者尊称之意。谓神人设教。称性之谈。大矣哉。也字结语辞(不称佛。而称神人者。乃赞美其灵妙莫测之意。非鬼神之神可比也)。

　　△三述明来历二。初西域来源二。初牒定经名。

　　大乘本生心地观经者。

　　△二释迦亲说。

　　释迦如来。于耆阇崛山。与文殊师利。弥勒等诸大菩萨之所说也。

　　初句说经之教主。次句说经之处所。与文下。举首兼众。皆所被之机也。释迦者。佛之姓也。此云能仁。谓能有应物之巧。仁有惠物之恩。如来者仿同先德号。十号之首也。谓身相智慧。皆同古佛。如先佛之再来。又云乘如实道。来成正觉。谓从本垂迹也。经是佛说。故佛为教主也。文殊师利。此云妙德。此菩萨久成正觉。果后行因。辅佛扬化。示为菩萨。故以妙德称之焉。弥勒此云慈氏。谓慈隆即世。悲臻后劫。此二举首。等者兼众。因请法问佛发起大教。即当机众也。

　　△二东土来源三。初梵本初来之代。

　　其梵夹。我烈祖高宗之代。师子国之所献也。宝之历年。秘于中禁。

　　梵者西域之称号。谓葱岭以西。皆为梵种也。梵夹即梵本。我即宪宗自称。烈祖高宗谥号也。谥法。秉德尊业曰烈。乃唐之第三主也。代谓朝代。乃梵本初来时也。师子国。乃天竺之别国。谓君王有道。四海来宾。故将法宝献之也。秘者藏也。中禁者宫院也。历年者。谓经历之时远也。

　　△二圣主披阅合机。

　　朕。嗣守丕业。䖍奉昌图。听政之暇。澡心于此。以为摄念之旨。有辅于时。潜导之功。或裨于理。且大雄以慈悲致化。而朕生而不伤。法王以清净为宗。而朕安而不扰。敷教于下。用符方便之门。励精以思。是叶修行之地。无为之益。不其至乎。

　　朕者天子之自称。嗣者继续也。守者执守也。谓祖宗所建。我但执守保之也。丕业即大业。天子以天下社稷。总为一大基业。图者图𦘕也。因神物负图而出。圣人𦘕卦。后以一切山河国土。总为皇家一大图𦘕。故称皇图。昌者盛也。亦嘉祥也。䖍者诚也。谓祖宗大业。我但兢兢业业以保之。故曰䖍奉。奉犹尊也。言其不敢轻慢也。政谓国事。听即经理。暇谓闲暇。澡谓洗涤。此旨即本经之义理。总谓天子日理万几。凡经理国事之毕。少有间暇。必洗心涤虑。参究此经。以为收摄杂念。静观真理。有辅佐时政之益也。(补者助佐也。谓当时之政。万几不止。若散心批判。或有误失。因参究静观。从静中详察。必合正理也)故曰有辅于时。潜者密也。导谓引发。裨者助也。理即体也。乃朝政君臣。纲常之大体。由披览此经。有回心向道。移风易俗。而于国体。或有助佐之功。或字言活意决也。潜导者。由朝习暮观。日积月累。不知不觉。深合佛旨。以佛理会国理。可谓皇天无二道。圣人无两心。自古佛道通儒。故于国理有所裨助也。且大下。转释辅裨之功。且谓语辞。或借曰辞。大雄指佛。法华云。大雄猛世尊。谓佛有大慈。能与众生法乐。大悲。拔众生之苦恼。化谓教化度化也。而朕下。谓朕六根具足且通利。皆佛慈悲之力所加也。法王称佛。自在为义。以清下。谓佛之正理。居尘不染。浊世不污。为清净之宗。以朕临大位已来。身体平和。宫眷无恙。四海晏安。有太平气象。故曰安而不扰。亦佛清净之力所加也。岂不与天下国家为一大助乎。敷教下。是欲敷设佛教。训惠于下之意。下指百官万民。符者辅也。所以辅信也。又汉制以竹长六寸。分而相合。故曰符之言扶也。谓两相扶合而不差。今序主用此意。取佛教合儒也。方便门者。乃天子教民之法。谓君王以仁义道德教民为方。万民依教奉行则得其便利。门者出入之达道。门即方便也。总言天子欲张设佛教。用辅王法。恰好两相扶合而不差。励精下。是天子欲修行得其所也。励者勉力也。有修饰振起之意。叶与协字同。谓协和之意。天子以修身治国。必然祖述尧舜宪章文武。为修行。今精思佛理。有协和之地。如报恩品。与国体大同。观心地法门。其与穷理尽性。两相扶合。无为者。谓真如不变。即体无为。随缘不变。即用无为。动而常静。寂照体同。真无为也。益者增胜也。嘉祥也。既有辅于国。则于国家有增胜之福。嘉祥之美也。不其是反显辞。正显佛经利益。至矣尽矣。

　　△三传诏翻译流通三。初标定译意。

　　夫如是得不演畅真宗。阐弘奥义者也。

　　夫者起语辞。如是者指法辞。即指前无为之益。得不者亦反显辞。演畅阐弘。皆是流通之义。真宗奥义。总谓佛理之精。意谓经有如此之益。岂可秘于内宫。而不流通于世乎。者也结语辞。

　　△二义学翻经。

　　乃出其梵本于醴泉寺。诏京师义学大德。罽宾三藏般若等八人。翻译其旨。命谏议大夫孟简等四人。润色其文。列为八卷。勒成一部。如来秘藏。历尘劫而初开。大乘真理。超沙界而方证。烛其昏昧。示以津梁。俾披阅之者。甘露洒于心田。晓悟之者。醍醐流于性境。

　　乃者继事之辞。出者自内而外。将梵本传出宫外。在于醴泉寺中。寺乃译经之处也。诏者宣也。京师者都名也。京谓大。师谓众。言天子居处。必以众大称之也。义学下。皆译经之人。义者宜也。谓博览佛经。悟通性理。文旨合宜。兼通儒典。及诸子书。谓之义学。大德者称谓辞。有道德学闻者为高僧。故以大德称之。罽宾者。西域国名。乃译主之生处也。三藏即经律论三法。乃译主之德称也。谓学通三藏。故以三藏称之。般若云智慧。乃译主之名也。等者兼众也。八人未详其名。皆译人也。翻译即变易之谓。又替代之意。良以梵本至此。皆西域梵书。字义此方人皆不识。必用兼通两国语言者。先将此方之字。替代西域之字。再将此方之语句。又易梵书之语句。如将归命易南无。觉者易佛陀等。方识言音之字。谓之翻音。或梵文有二合。三合。弹舌。引等。当以此方何字代之。委问华梵。务使相当。是谓翻语。旨者经之义理。语为能诠。义为所诠。然既解能诠。则解所诠。故知翻文即是翻旨也。命谏下。序润文之人。命谓敕命。即使令之意。谏议者。言官也。大夫者。以言官举荐才能。乃扶树人才之尊官也。孟简乃大夫姓名。余三未出其名。但以等字兼之。皆承命之人。润色者。以译人或字句拙俗。文法繁蔓。不合此方之文者。四人删改推敲。确定文字。滋以华美。谓之润色。列者分也。勒者收络也。谓分为八卷。勒成一部。秘藏者。即如来之心法。非机不授之者。尘劫者。时久也。谓隐塞之时已久矣。初开者。翻译之始通也。(尘劫者。以大地所有微尘。较量隐塞之劫数。一尘对一劫。尘既无量。劫亦无量。此但显久。亦非量言量也)夫。百千劫不遇佛出。及佛出世。又非时不说。及至说时。但存西域。及至此方。又珍藏于中禁。至宪宗方译。是为初开。逆推穷源。诚以微尘较劫。犹不足为喻也。然宪宗创译流通。(亦大)有恩于世者矣。幸哉得法之人。何可报乎。大乘下。谓真如性理。非薄福者通得。故以沙较界。以界较人。显其遇此经者。非易易耳。沙者即河中所有之沙。界者在世之国土。超谓过越之意。言沙界者。以河中之沙。一沙较一世界。沙既无量。界亦无量。此亦非喻为喻。方证者。契道之谓。然此句对前。却觉难会。有二义释之。一如来西域说经。幸流我国。翻译流通。令人见闻参悟。方可证入。以西域至此方。经历国土之多。比若河沙。此方人不离寸步。证佛真理。可谓超过沙界矣。(意在经历世界。不曾翻译。虽有沙界中人。不得其旨。不能亲证。至此译出方证。亦庆幸之甚也)二者谓大乘法宝。非薄福者修证。必我国大唐。众生有福且慧。方能亲证。沙界虽多。不遇此旨。不能修证。此方人证。可谓超越沙界矣。法华云。无量国中。乃至名字不可得闻。何况受持读诵。此亦如是。二义皆通。昏昧者。众生无明障慧。愚不自觉。此经妙观如烛。能照性天。能破昏惑。故云烛其昏昧。津谓渡头。梁谓桥梁。示谓指示。意谓生死如大河。烦恼如河中之水。非渡船桥梁自不能过。指出此经。为生死中之桥梁。而众生得渡矣。俾披下。正明众生得益。俾即使令也。披者开卷也。阅者观览也。者字。指披阅解义之人。甘露云不死之药。一滴沾唇。善能死中发活。喻此经心地妙观。人若遵行。可以脱离生死。高证涅槃。何异于甘露洒心乎。然心之言田者。有生意故。谓迷心能生烦恼。悟心能生智慧。意在除迷生慧也。晓悟者。亦解旨之说。醍醐是西域上味。性境亦心地之别称。流即灌入也。古谓醍醐灌顶。言得法味之真醇。性言境者。为智之所照。如是履地。故以境称。以上二句。皆谓能悟此旨者。喻甘露洒心。能发真智者。如醍醐润性。

　　△三结归朝代。

　　嗟叹不足。披玩岂忘。亦既书写。聊为序引。虽离诸文字。讵假发挥。而启其宗源。式存年代。时我唐御天下。一百九十有四年也。

　　嗟叹。是感发声也。不足者。即不尽也。意云。不见佛性。如失至宝。虽位极人尊。尚未离生死。未闻正法。犹未免随业所转。无自由分。今幸得正法。发明本性。如获至宝。喜极反悲。嗟其得之晚矣。所以叹之不尽也。披玩岂忘者。欲朝夕不离也。亦既书写者。翻译誊录也。聊为序引者。述明大义也。虽离下。纵夺结代。虽是未尽之辞。文字即序文。诸是语辞。讵者岂也。假即用也。发挥。即是显发。谓正法本离文字。岂可以序文引发哉。虽然。今为启其宗源。计其朝代。又不得不序之也。御者统也。治理也。我是宪宗自称。谓译成作序之时。乃我大唐统御天下。自高祖已来。一百九十四年也。

　　唐罽宾国三藏般若等奉诏译。

　　△二注经二。初译人。

　　罽宾此云贱种。北印度境。末田底迦既得其境。立五百伽蓝。于诸异国买鬻贱人以充役使。用供众僧。末田底迦入寂灭后。彼诸贱人自立君长。遂以为国。今译主是彼国人。人依国显故。三藏等如序中解。

　　△二经文三。即序正流通三分也。分者三段各有分限也。谓诸经皆有序分。正宗分。流通分。始自晋时。襄阳道安法师。判节诸经。皆具三分。谓圣人设教。必借缘兴。将命微言。先彰由致。故有序分。由致既彰。当陈正说。谈本义之玄微。开众生之觉路。故有正宗。正说既周。转相传受。使海众之奉行。冀遐方于万古。故有流通。虽判三分。彼时弘法者。恐不合佛意。多不遵行。后有亲光菩萨佛地论到。亦有三分。一教起因缘分。二圣教所说分。三依教奉行分。与此序正流通义合。彼时弘法者。始能遵行。所谓分经雅合于亲光。此之谓也。是知道安大师。为震旦千古之下。科判之始祖也。

　　△初序分二。初品名。

　　序品第一

　　序有三义。一次序。二由序。三述序。谓六种成就。列于经初。作开章之首引。故为次序。如来入定放光现瑞。为发起之端。是为由序。师子吼菩萨。睹光相警众。说如来以慈悲出定。必说妙法。略述佛意。是为述序。梵语䟦渠。此翻为品。以义类同者。聚为一段。故为品也。诸品之始。故名第一。然有通序。别序从如是我闻去。至各礼佛足。退坐一面。为通序。以诸经通有故。从尔时世尊去。至品尽。为别序。以别事发起故。

　　△二经文二。初通序四。初标信与闻。

　　如是我闻。

　　亦名六种证信序。谓诸经通有如是我闻。一时佛在某处。数行文言。有此为证。是为佛说。宜起敬信。如无此者。则非佛说。不足信也。故云证信。如是者。准智论云。六种成就中。为信成就。以如是二字。乃信顺之辞。谓佛法大海。信为能入。信则言如是。不信则言不如是。故五位信位居初。又十一善法。信亦为首。信心之前。更无胜法。依此信本。解行证始立故。刘虬云。圣人说法。但为显如。唯如为是。故称如是。我闻者。闻成就。我即阿难五蕴假我。闻谓耳根发识。废别从总。故云我闻。合上如是为指法之辞。云如是之法。我从佛闻。我有四种。一凡夫遍计执我。二外道神我。三小大乘人假我。四法身真我。今拣非余。故云假我。以圣人我执已断。乃随世流布。用辩主宾。假称为我。上云废别从总者。谓既曰耳根发识。合云耳闻。云我闻者。以耳为六根之别。我为一身之总。以废别耳从总我故。

　　△二时主及处。

　　一时。佛住王舍城耆阇崛山中。

　　一时谓时成就。即良时也。世事合会。尚待昌期。大法弘宣。岂违嘉运。又师资道合。说听究竟。故言一时。不拘春夏秋冬。子午卯酉等时。以佛说法四十九年。总为一大时教故。佛者具云佛陀。此云觉者。谓自觉觉他。觉行圆满。自觉者。悟性真常。了惑虚妄。拣凡夫之不觉。觉他者。运无缘慈。度有情众。拣二乘之自了。觉满者。五住究竟。因尽果圆。即妙觉拣菩萨之分觉。为说此经之法主。六成就中主成就。即释迦牟尼佛也。住者居止也。通能所。能住即佛。所住即王舍城等处。王舍等者。处成就也。昔为驳足王。与千王共立宫阙之城。故名王舍。乃摩竭提国之都城也。(诸经疏中所引。皆云驳足王。大论又云须陀须摩王。或梵语不同。或驳足是翻过之言。梵语不同者。彼有五天竺国。语言各别。且如本朝国宝。汉人名钱。满州名者哈。蒙古名嘲素。彼语亦然)耆阇崛。云灵鹫。亦云鹫头峰。谓山形如鹫鸟之头。以形势彰名。因佛为灵明大圣。居此说法。故名灵鹫。今存梵语者。即尊重不翻。又此数句。是佛将涅槃时。阿难请问。一切经首。当置何语。佛命置如是我闻。一时佛住某处。同某人。使天下后世。知佛法有源本。非世人可妄作也。复有三意。一断疑。二息诤。三简邪。有此三意。佛命置之经首。断疑者。阿难升座。感相好如佛。众起三疑。一疑佛重起。二疑他方佛来。三疑阿难成佛。及举如是等语。三疑顿息。息诤者。若不言我从佛闻。是自有制作。则诤论起矣。简邪者。谓外道邪法经首。皆置阿忧二字。阿者言无。忧者言有。外道谓万法虽多。不出有无为吉。佛法异彼。故云简邪。

　　△三广列听众八。初二乘声闻众五。初举类。

　　与大比丘众。

　　此下皆众成就。谓座下无人。说将谁听。与者共也。阿难云。非我一人从佛所闻。与众同故。愈为证信。大者。器量尊重。为天王等大人所敬。有大道故。有大用故。有大知故。故言大。比丘者。净明疏云。或言有翻。或言无翻。有翻者。此云除馑。众生薄福。在因无法自资。得报多所馑乏。出家戒行是良福田。能生物善。除因果之馑乏。故言除馑。言无翻者。名含三义。一破恶。二怖魔。三乞士。戒防形非。定除心乱。慧悟想虚。能破见思之恶。故名破恶。既能破恶。魔罗念言。其既出家。复化余人俱出三界。乖于魔意。魔乃愁惧。故名怖魔。夫在家人。三种如法。一田。二商。三士。用养身命。出家之人。佛不许此。惟乞食自济。身安道存。福利檀越。故名乞士。众者。梵语僧伽。此翻和合众。事和无别众。法和无别理也。

　　△二标数。

　　三万二千人。

　　众数诸经多少不同。但标本会有三万二千。

　　△三叹德。

　　皆是阿罗汉。心善解脱。慧善解脱。所作已办。离诸重担。逮得己利。尽诸有结。得大自在。住清净戒。善巧方便。智慧庄严。证八解脱。到于彼岸。

　　阿罗汉。旧翻无著。不生。应供。或言无翻。名含三义。无明糠脱。后世田中。不受生死果报。故云不生。断九十八使烦恼尽。故名杀贼。具智断功德。堪为人天福田。故言应供。解脱对缠缚言。以众生为无明覆慧。生死缠缚。不得解脱。此罗汉。见思已尽。生死已离。心故解脱。无明糠脱。慧性无障。慧故解脱。心即性体。慧即智用。善为赞辞。反显凡夫之不善也。所作已办者。即惑尽真穷。别无所作。道果已证。别无可办也。重担者生死也。谓生死不离。如重担压身。诸字有二说。一者助语辞。二者虽喻生死。亦兼烦恼及业。多故曰诸。今已离矣。故曰离诸重担。逮者及也。己利即自利。此是声闻不同菩萨己利利人。但图自身。灭尽三有见思结惑。使三界因亡果丧。故曰尽诸有结。有即三界中因果不亡之意。结者缚义。即见思因果也。得大下。既离三界结缚。则三明六通。从心所欲。惟利无害。自在而已。大者。谓但离结缚。已是自在。复能神通随心。故曰大自在也。住清下。既无见思。则自性无浊曰清。当体不染曰净。清净无犯曰戒。为圣人之依止曰住。故曰住清净戒。善巧下二句。略有利他之德。智慧有二种。生空智以自利。方便智以利他。自他两利之功。庄严性体故。

　　○问。上曰己利。解中说不同菩萨两利。此中又言有利他之德。不亦相违乎。答。但不同菩萨随类现身。应机说法。如观音三十二应等。此虽利他。但随缘善巧。亦必不无。如身子之智慧。迦旃延之论议。富楼那之说法等。若全不利他。此皆无用。可乎。况此尊者。有内秘外现之迹。何概言之。八解脱。即罗汉修八背舍定所得者。有八种解脱。不被内外八事所缚。故曰解脱。(博览学者。必欲明者。请看大明三藏法数)到于彼岸者。借喻显法。岸者水际也。即大河两边之干地。有此有彼。此岸喻生死。彼岸喻涅槃。河中之水喻见思烦恼。谓因修八背舍定。故得解脱。以定为船筏。能乘此船。则离生死。渡烦恼。而达涅槃受享法乐矣。已上叹德竟。

　　△四列名。

　　其名曰。具寿阿若憍陈如。阿史彼室多。摩诃那摩波帝利迦。摩诃迦叶。憍梵波提。离波多。优楼频螺迦叶。那提迦叶。伽耶迦叶。舍利弗。大目犍连。摩诃迦旃延。摩诃迦毗那。真提那。富楼那弥多罗尼子。阿尼楼䭾。微妙臂。须菩提。薄拘罗。孙陀罗难陀。罗睺罗。如是具寿阿罗汉。有学阿难陀等。各与若干百千眷属俱。

　　自陈如至阿难。二十二人。皆众中上首。举首该众也。复分无学有学。谓真穷惑尽。更无所学。故名无学。以研真断惑。正在学位。故名有学。自陈如至罗睺罗。皆无学罗汉。自阿难等。皆有学。即前三果也。今无学众。首称具寿者。或者梵语未详。若据义。即长老之称。谓年高腊长。故称具寿。

　　○阿若憍陈如。即母族二人之一。是佛舅氏之类。法华疏云。阿若名也。此翻已知。或言无知。非无所知。乃知无也。又翻为解。楞严云。我初称解。具云解本际。乃第一解法者也。憍陈如姓也。此云火器。婆罗门种。其先人事火。从此命族。亦名憍陈那。梵音不同耳。

　　○阿史彼室多。此尊者翻译名义不出。故华梵未详。

　　○摩诃那摩波帝利迦。摩诃云大。谓道大行大。称赞辞也。名亦未详。

　　○摩诃迦叶。此云大龟氏。其先代学道。灵龟负仙图而应。从德命族。时人多以姓召。其实有名。名毕钵罗。即树名。父母祷树神而生。从树得名。大者称辞。或简别辞。因佛弟子中。多名迦叶。如十力。三迦叶波。此尊者非彼。故以大称。或翻饮光。以身光照耀。能吞饮日月之光。故以为名。以往因中。将金涂佛形像。以感世世生生。身色金光。

　　○憍梵波提。此翻牛呞。昔五百世。曾为牛王。牛若食后。久之复出嚼之。故曰呞。楞严云。于过去世。轻弄沙门。感世世生生。有牛呞病。佛命天上安居。犹恐世人谤之感报。

　　○离波多。此云星宿。父母祷星宿而生。从求处得名。

　　○优楼频螺迦叶。此云木瓜林。近此林居故。孤山云。木瓜癃。以胸前有癃。如木瓜故。

　　○那提迦叶。那提河名。近此河住。依处立名。

　　○伽耶迦叶。孤山云。伽耶山名。即象头山。近此山住。依山立名。此三尊者。即在家兄弟三人。以长兄归佛。弟皆从之。

　　○舍利弗。此云鹙子。连母彰名。舍利是西域鸟名。此翻鹙鹭。其眼明丽。尊者之母眼似之。遂称鹙女。弗字即是西域子字。谓鹙女之子。子是尊者。智慧第一人也。

　　○大目犍连姓也。各拘律陀。亦树名。祷树神得子。因以为名。然既以有名。而却以姓称者。以时人多召其姓故。或翻采菽氏。菽即豆名。以先人好食豆。因以命族。此尊者神通第一人也。

　　○摩诃迦旃延。此云文饰。论议第一人也。

　　○摩诃迦毗那。

　　○真提那。此二尊者亦名义集不出。华梵未详。

　　○富楼那弥多罗尼子。此尊者连父母彰名。富楼那云满愿。父名也。弥多罗尼。云慈女。母名也。唯子是尊者。谓满愿慈女之子。说法第一人也。法华云。自舍如来。无能尽其言论之辩。

　　○阿尼楼䭾。或曰阿尼楼豆。或云阿那律。皆梵音不同耳。此翻如意。或云无贫。过去饿世。曾以稗饭施辟支佛。感九十一劫。天上人中受如意乐。以无所馑。乏。故曰无贫。是佛堂弟。天眼第一人也。

　　○微妙臂。此不像梵语。亦未详。或臂妙过人。以臂彰名。

　　○须菩提。此云空生。亦云善吉。亦云善现。亦云善业。其生之日。家室皆空。故云空生。父母惊异。请问占师。师占云吉。故名善吉。其后宝藏复现。故名善现。禀性慈善。不与物诤。及其出家。见空得道。兼修慈心。得无诤三昧。是以常能将心护物。故名善业。此尊者。解空第一人也。

　　○薄拘罗。此云善容。色貌端正故。亦名重姓。中阿含。异学人问。汝八十年。起欲想否。答。不应作如是问。我八十年。未曾起欲想。尚未曾起一念贡高。未曾受居士衣。未曾割截衣。未曾倩他衣。未曾针缝衣。未曾受请。未曾从大家乞食。未曾倚壁。未曾视女人面。未曾入尼房。未曾与相问讯。乃至道路亦不共语。八十年常坐不卧。荆溪云。弘法之徒。观此龟镜。

　　○孙陀罗难陀。孙陀罗云好爱。妻名也。难陀。云欢喜。己号也。简放牛难陀。以在家时爱妻。故连妻标名。此尊者。是佛亲弟。净饭王次子也。

　　○罗睺罗。此云覆障。六年处母胎。所覆障故。此是佛子。又曰罗云。有翻宫生。太子出家。太妃在宫。何得有娠。佛共净饭王。于后证明。是太子之亲子。是宫之所生。因名宫生。有云太子出家六年。耶输生子。释种皆疑。由是太妃耶输。于高楼之下。设一火坑。抱子登楼。焚香祝天。若是太子遗体。令我母子无恙。若有非事。令我母子皆焚。祝毕涌身入火。尔时火坑化为清凉池。母子无恙。由此对天证明。群疑皆息。如是具寿阿罗汉者。结上无学一类也。

　　○有学阿难陀。更举有学一类也。阿难此云欢喜。佛成道日。斛饭王生子。家使来白净饭王言。贵弟生男。王心欢喜。故以为名。又举国欣庆。亦名庆喜。亦翻无染。虽残思未尽。随佛入天人龙宫。见女人。心无染着故。等者。即总摄一般学众也。各与下。各者各自也。与者共也。即无学共无学一类。有学亦尔。若干者。有数存其中。多而不能备举。泛说若干百千。眷属者。师者称资为眷属。谓是我法眷。属我弟子。是我统属故。俱者皆也。谓皆在于此也。

　　△五结众。

　　各礼佛足。退坐一面。

　　礼足者。弟子事师之常仪。然皈敬宜诚。必不可疏也。退坐者。尊卑坐次之定礼。然节文有制。位不可乱也。师资一时之合会。法则百世之式瞻。天下后世之执弟子礼者。亦将有取法于斯欤。

　　△二大乘菩萨众五。初举类。

　　复有菩萨摩诃萨。

　　正音云菩提萨埵。菩提佛道名也。萨埵此云大心众生。有大心入佛道故。又云开士。始士。即心初开故。始发心故。古本又云高士。既翻译不定。故留梵音。又大论。释菩提名佛道。萨埵名成众生。即用诸佛道。成就众生故。又云觉有情。谓上觉佛道。下化有情。自他兼利之尊号也。摩诃萨者。摩诃云大。萨即萨埵。谓菩萨中之大者。即地上等觉。不同三贤。故称为大。

　　△二标数。

　　八万四千人俱。

　　△三叹德三。初总叹位邻妙觉。

　　皆是一生补处。大法王子。有大威德。如大龙王。

　　皆是总指也。一生者。非生死之生。即因移果易也。现居等觉。万行已满。万德已全。真理已极。但存一分生相无明未尽。若用十种金刚喻定。一刹那间无明断尽。即入妙觉。以转等觉成妙觉谓一生也。补者填也。处即佛位。如前佛正法像法已尽。后佛填补其位。故曰补处。大法王子者。以佛为法王。菩萨为子。皆能担荷佛事。故有子义。一切菩萨皆为佛子。独等觉位。极邻大觉。故称大法王子。大威德者。皆具折摄两门。有威可畏。有德可尊。如大龙王者。借喻显尊。王者统摄群龙。大者为至尊。喻等觉菩萨。一切三贤十地。皆是等觉所统。推为尊上。故以为喻。更有多意。以龙为阳物之灵。且乃鳞虫之长。兴云致雨。喻菩萨之慈悲。倒海移山。比菩萨之忿怒。出乎其类。喻菩萨之至尊。隐乎其渊。喻菩萨之深定。大德无名。假喻略明其一二而已。

　　△二别叹万德庄严二。初总标。

　　百福圆满。

　　福者德也。善也。祥也。诸顺之总称。百者。数之满称。如百事百般等。如佛具万德。非止一万。亦佛德之总称。菩萨之德亦尔。非止一百。亦诸德诸善。一切嘉祥皆备。故曰圆满。

　　△二别叹六。初叹圆光破暗德。

　　身光照耀。犹如千日。破诸昏暗。

　　此谓菩萨通身放光。能破诸暗。照耀之胜。喻如千日并出。且如一日能照一四天下。千日之照。分量无限也。世间昏暗虽多。不及地狱。众生堕此。业力所感。无日月灯光。常居黑暗。众苦所集。莫甚于此。若蒙菩萨身光摄照。息苦停酸。此谓大悲拔苦之光也。如善道人天中众生。虽不在暗。心地不明。逐境造业。不知出要。亦是黑暗。若蒙圣光触身。遂生渴仰。转愚为智。可以回心向道。求出生死。即大慈与乐之光也。故云破诸昏暗。

　　△二叹两智兼利德二。初叹实智自利德。

　　智慧澄彻。逾于大海。了达诸佛。秘密境界。

　　智慧即理体之觉照也。然有自照觉他之别。此四句。且约自照说。澄彻者。等觉之智。虽带生相无明。似有如无。所以惑不能浊曰澄。尘不能障曰彻。即依本觉所起始觉。用此始觉反照本觉。无浊无碍即寔智也。逾如大海者。海水喻寔智。水之清湛。如智之澄。海之量大。如智之彻。逾者过也。谓海量虽大。终有边际。智无边际。以竖穷横遍故。海水虽清。遇风起浪。智则不尔。故曰逾。以上为能证之智。了达下。为所证之理。秘密境界。即诸佛心地。非机不传。非时不说者。了达二字。通能所。了谓照了。达为契证。能了达即寔智。所了达即秘密境界。本是诸佛心地。而称境界者。是智之所照。如是履境也。

　　△二叹权智利他德。

　　然大法炬。引导众生。于生死海。作大船师。怜愍众生。犹如赤子。于一切时。恒施安乐。名称普闻十方世界。

　　既云大法。必度大机。法者。即修因证果之规则。炬者火把也。然者烧也。然大火炬。喻说大法。因众生二执障重。晦昧佛性。自不能觉。故菩萨说法。引导其心。令除二执。获二空。如秉炬破暗也。此二句。且约破迷成悟之恩也。下二句。喻离苦得果。生死无边。喻如大海。众生受生死。如堕海中。力不自出。菩萨度之。如乘船救溺。既得登舟。则达彼岸。即拔苦得果之深恩也。怜愍下。即同体大悲。观众生如赤子者。谓佛性体同。如父子之体同也。岂不于一切时。恒施妙法。令其远离诸苦。受享法乐哉。既有如此之恩。故名称普闻。十方世界。令彼众生闻名而慕。仰德而皈。受度之者。又不止于一处也(以上生死兼变易。众生亦兼权小)。

　　△三叹和光妙用德。

　　自在游戏。微妙神通。已能善达诸总持门。具四无碍辩才自在。已得圆满大愿自在。妙善成就事业自在。已能善入三昧自在。具足圆满福德自在。常为众生不请之友。

　　科云和光者。即方便善巧。权智之妙也。既曰自在游戏。又曰微妙神通。属身业。可谓随类现身。应机说法。皆菩萨游戏三昧。居尘不染也。世人玩景取乐为游戏。君子且和而不流。何况菩萨。现一切身。作种种事。说种种言。若顺行。若逆行。顺行。如文殊之现杜顺。弥陀之现丰干。逆行。如观音之现淫女。普贤之现璞劳等。皆妙用不测为神。自在无碍为通。天眼龙睛。看他不出。故曰微妙。(杜顺者。乃唐初帝心和尚。是为东土华严初祖。作法界观等。楞严正脉音义云。师有一弟子。要朝五台。亲见文殊。师云。不必远去。示一偈曰。游子漫奔波。台山礼土坡。文殊只这是。何处更觅他。弟子不止要去。师曰既尔。有书二封带去。一封到某处。下与璞劳。一封再到某处。下与柳青娘。弟子接书拜辞。先到璞劳所遍问。答者曰。我这里一母猪。名曰璞劳。将非是乎。母猪见书而死。更有七小猪亦死。次到柳青娘所问人。人曰妓女也。在酒楼陪子弟饮酒。遂至楼下。青娘在楼上。长伸右臂。接书览毕。遂于楼上立化。此人正往台山乃见一老人曰。君子何往。曰。台山见文殊。老人曰。文殊却不在此。今在陕西长安度生。杜顺和尚是也。其人闻已。嗟叹不止。乃曰吾师是也。遂回至黄河。水涨七日。待至水落过河。已知老师回首七日矣。是则圣人现身。顺行逆化。人皆不测。住世必不泄漏。既已泄漏。必不住世矣。丰干者。吕丘胤。患头痛。名医莫能治。丰干长老诣其所。以水喷之即愈。后知为弥陀化身也)已能下。出游戏之本。达即通达。善即深妙。总持者。即总一切法。持无量义。属意业。又云诸者。谓总持非一。即陀罗尼之华言。如法华云。所谓旋陀罗尼。百千万亿旋陀罗尼。法音方便陀罗尼等。又圆觉经云。无上法王。有大陀罗尼门。流出一切。真如佛性。菩提涅槃。及波罗蜜。教授菩萨。此亦如是。既位邻大觉。何所不备也。从总持门中流出。其顺逆之事。皆与妙理不相违背。门者是出入之达道。故能现通也。具四下。属口业。明说法之本。辩谓分析。才谓才能。无碍即通畅。谓明辩才华。融通舒畅。极成无过。为教诫之德也。辩才言四者。即法无碍。谓世出世法。所说契理故。二义无碍。谓于一法中。分析出差别义趣故。三言辞无碍。谓一音说出。殊方异类。皆能解语故。四乐说无碍。谓四悉应机。诲人不惓故。自在即如意之谓。已得下。大愿者。即最初二利之志向也。上文既三轮应物。无不随心。合其本志。所以圆满。悠然自在也。妙善下。结上前文。妙善皆赞辞。成就事业。即结上身口二业。善入三昧。结上意业。圆满福德为不请友。总结三轮。不请正显无缘之慈。若请而后现。乃情见之悲。菩萨不然。但随缘随机。随其所感。无私而应。不然而然。故云自在也(问。既云随感。与应请何别。答。请谓诚心哀求。不请即无意求应。如众生受苦作念。是为能感。菩萨随感而应。是谓不请之友。又问。不求而应。请之何如。答。不求尚应。何况诚求。此言不请友。正真大悲。纵请而后应。亦非情见也)。

　　△四叹事上利下德。

　　经无量劫。勤修六度。历事诸佛。不住涅槃。断诸烦恼。讲说妙法。无量世界。化利群生。制诸外道。摧伏邪心。离断常因。令生正见。而无往来动摇之相。非严而严。十方佛土。不说而说。妙理寂然。住无所住。度人天众。无所不受。广大法乐。

　　经无量劫下。谓菩萨修因。非一世也。勤修谓念念不忘。行持不怠也。六度。即布施度悭贪。持戒度违犯。忍辱度瞋心。精进度懈怠。禅定度散乱。智慧度愚痴。(布施必兼三檀。谓财施无畏法。持戒必兼三具。谓摄律仪。摄善法。摄众生。忍辱必具事理。事忍即生法两种。生谓蚊蠓鸟兽。及诸恶人。种种扰害。菩萨之心。坚固不动。是谓生忍。法忍。即寒风冷热。不动其心。此二皆事忍。理忍即所证之法。不作证想。是谓理忍。精进亦有二种。一自修不惓。二利他不惓。一有惓怠。则退堕矣。故念念见新。是菩萨行。禅定必是那伽。于四威仪。无时不在定中。故诸识妄想。顿然销灭。智慧亦有二种。即权寔二用。以寔智照破无明。能证真理。自利也。权智鉴机说法度化众生。利他也。更兼普贤万行。总是修因之道)历事诸佛者。历有二义。一谓历一切时。从菩萨发心已来。至尽未来际。凡有成佛者。无不承事。亲近供养。习学道法。二谓历一切处。凡十方世界。所有诸佛。皆能承事。如华严。一微尘。一毛孔。皆有诸佛成道。皆有普贤行行等。不住涅槃断诸烦恼者。不字贯下句。不住涅槃。亦不断诸烦恼。涅槃此云圆寂。谓真性本圆。妄惑本寂。菩萨善达。既真性本圆。涅槃即我自性。何必又住。是以不住。既妄惑本寂。烦恼本来自空。即我菩提。又何劳断之。是以不断。假若涅槃定住。烦恼必断。与二乘同科。岂得为菩萨乎。讲说下。正出不住不断之意。妙法者。法即真心。远离言相。一涉语言便成不妙。今却云讲说者。意在利他也。用言解释曰讲说。若不假语言开示诠表。则众生无入道之门。故用讲演分别。说向于人。令彼闻言悟道。是修行见道之初门。又不得不用讲说也。虽用言说。不着言相。谓即言忘言。亦复不失其妙。故云讲说妙法。无量下。正明讲说非一处。利化非一人。世界既云无量。菩萨水月化身。亦复无量。既曰化身。又非一类。可谓尘刹分身。随类而现也。化利之机既曰群生。不出十类。兼诸圣凡。如观音三十二应无异也。以上叹菩萨摄授之慈。制诸下。又叹折伏之威。外道者。不达唯心。心外取法。谓心游道外。名为外道。诸者。外道非一种。如事火崇水。计常计断。牛狗戒等。制者。以正破邪之谓。邪心者。谓心本不邪。因从邪教亲近邪师。熏以成种。染习成邪。摧伏者。即折挫降伏也。或神通现奋怒之相。或智慧施转邪之言。令彼心服。返邪归正。彼断常者即邪见之差别。断者谓一死便了。不受后有。如云清气归天。浊气归地。一灵真性。还乎太虚。皆断见也。常者谓人死还生人。物死还生物。即自然外道。全不知善恶业缘。受报好丑。因者即种子。离者除也。谓菩萨既能摧伏。令彼反邪归正。一切邪种皆除也。令生正见者。谓既能转邪。正见则现。知有三宝。分真析妄。永不再堕邪见深坑矣。而无下。正释上义。事佛。说法。利生。摧邪之妙用也。谓菩萨真身不动。而应遍十方。乃感应道交。不可思议。如月印千江。水不上升。月不下降。一时一月。影临众水。故曰无往来之相也。非严而严者。有二藏。一者是威严。释前虽摧伏邪外。是不怒之威也。二者庄严亦有二义。一谓正报众生。受菩萨教化。皆能改恶从善。反邪从正。以善为庄严也。二者谓依报世界。向有浊秽者。凡菩萨应化之处。皆转秽成净。以洁净为庄严也。由菩萨圣净之德。自然成就。故曰非严而严。一处如是。处处皆然。故曰十方佛土。不说而说者。是真说妙法。有二义。一者不说是自证之理。本无言说。而说者。是应机借言。不妨有说也。然虽有说。不着言相。不著名相。此又说而无说也。二者唇舌不动。妙理全彰。不属文字。故曰寂然。住无所住下。又明菩萨度生之妙。亦有二义。一者无所住。是自证之真理无定相。何所住乎。上一住字。是能证之真智。但与理相合。成究竟之义。亦强名曰住。虽住而无住。故曰住无所住。度人者。将自所证。又度化人天。二者显应化无方。谓尘刹现身。无一定所住之处。上一住字正是无处不在。即一身复现刹尘身。一一遍礼刹尘佛。于一尘中尘数佛。各处菩萨众会中。既应身无方。故度化者众。众即多也。无所下二句。文似颠倒。若将上句作下句读则顺。法乐者。法性之乐。谓法性体中。无诸业苦故乐。广大者。即称性周遍。又曰无所不受者。谓法性体中。所含恒沙性德。一得皆得。故曰无所不受。即菩萨公众之心。将自所证。度他亦证也。

　　△五叹破魔成道德。

　　披精进甲。执智慧剑。破魔军众。而击法鼓。身恒遍坐一切道场。

　　菩萨修行断惑。是与群魔交战。一时懈怠。则为魔缚。故加精进。如身披甲。不为魔伤。梵语魔罗。此云杀者。谓伤杀慧命。损害法财之者。喻诸烦恼。如贪魔害解脱。瞋魔害正性。痴魔害性慧。慢魔害谦恭。疑魔害正信。邪魔害正见等。菩萨一加无漏智慧照之。则诸惑皆灭。如秉利剑斩贼。此精进智慧。皆降魔之利器也。破魔下二句。正喻临时之用。鼓有策进之功。如交锋之时。营门击鼓。助威催战。故官兵奋勇。力破群贼。云法鼓者。谓妙法如鼓。即临时之定慧也。观照如击。加勤勇无间。所以诸魔皆破。方成正觉。故曰身恒遍坐一切道场。见太平之象也。然道场言一切者。如华严。卢舍那佛。在阿兰若法菩提场中。一处成道。则同时十方世界。乃至微尘毛孔。皆有如来成道。所谓身恒遍在一切处者。与此同。道场有事理二义。事道场。如幽静之处。是修证菩提之场地也。理道场。即自性本具圆定。可谓真阿兰若。正修行处也。

　　△六叹觉悟群品德。

　　吹大法螺。觉悟群品。一切有情。悉蒙利益。闻名见身。无空过者。具三达智。悟三世法。善知众生诸根利钝。应病与药。无复疑惑。布大法云。澍甘露雨。转不退转智印法轮。闭生死狱。开涅槃门。发弘誓愿。尽未来际。度脱群生。

　　吹螺者。借喻比法。故云法螺。螺有警醒义。谓此等菩萨。既能成道。又能觉悟群生。说法警众。犹如吹螺警人也。譬我大清。春秋二季。九门吹螺为号令。令八旗兵将。闻号警心。修理甲胄。演武操戈。以备国家有时之用。菩萨亦尔。说生死事大。无常迅速。令所警之众。为生死苦。发菩提心。故云一切有情悉蒙利益。闻名下。深明胜德。受化者广。或闻名仰德。或见相归依。如未发心者发心。已发心者修行。已修行者增进。已增进者证果。故云无空过者。具三下。明菩萨观机说法。机教相投。如良医之用药也。三达法数不出。拟是三明之别称。谓宿命明。能知过去已往。自他一切染净因果。天眼明。能知现在一切染净因果。漏尽明。能知未来自他一切染净因果。能达三世。故曰悟三世法。因悟明三世之法。所以善知众生诸根利钝。根有二解。一者根即因也。知其已往。或修因。或造业。故感今生利钝之不等。二者现世六根。利者惑薄智深。一闻千悟。得大总持。则与说大乘圆顿终寔之法。或惑重根钝者。则方便与说四谛因缘。或说人天戒善等法。令其修证。是则法无剩语。人无废机。故如良医。应病与药。以上众生病药。皆有二种。一约六道凡夫病。即是见思之惑。有漏之业。分段生死。药即是研真断惑。修行之法。若六道再分。有善恶差别。随机之教亦复不同。二者出世圣人。亦有二种。一声闻一类病。即是界外尘沙烦恼。及变易生死。法执不亡。故观三界寔有。怖如火宅。厌如杻械。如此之机。菩萨随与法药。说依正不二。染净同源。涅槃生死。等若空华。当体寔相。令其回小向大。发菩提心。行普贤行。即声闻而成菩萨也。二者始教菩萨。虽心外无法。犹须转染成净。历修三祇。亦不达染净皆空。唯一真如。犹是病也。如是之机。菩萨教之与顿圆法药。令其一念心空。即名为佛。不依地位。渐次而证。及一真法界。令其十信满心。即摄五位。成等正觉。如此见机之彻。教与之当。故能教。所教。皆无疑惑矣。布大下。谓大法有荫覆之恩。故如云。有润泽之德。故如雨。有回生之力如甘露。是法王之宝故如印。有摧运之功故如轮。能塞断生死。故如闭狱。能契入涅槃。故如开门。何谓也。良由众生为烦恼焦心。生死逼迫。犹如酷暑。若得大法庇护。不令烦恼所焦。亦不为生死所逼。如云能消暑也。众生不遇圣人。未闻大法。无慧水滋心。枯焦极矣。一闻大法。能滋心地。而慧种发生。如雨之滋田也。众生未闻正法。恣心造业。伤害法身。损夺慧命。若闻正法。令法身常住。慧命不夭。如甘露之洒心也。菩萨自八地以去。无功用道。任运流入萨婆若海。故云不退转。复将此法。又传与人。人若得之。能摧碾惑业。运入菩提。如车轮之运用也。众生未闻正法。不知自心作佛。不知万法皆如。一闻正法。遂能印定一切众生。皆当作佛。一切万法。当体寔相。如印文之取信也。众生为生死所缠。犹如牢狱。若闻正法。依而行之。塞断生因。永不更造。如闭狱之不入也。性净涅槃。自心本具。因迷不悟。何能得入。一闻正法。遂反妄归真。一超直入。如开门入室也。已上诸喻。虽菩萨之胜德。若非弘愿摄持。纵能度生。亦不能久。因发弘誓愿。所以尽未来际。度脱群生。已上别叹万德庄严已竟。

　　△三结叹不久成佛。

　　此诸菩萨。不久当得阿耨多罗三藐三菩提。

　　阿耨等。此云无上正等正觉。即佛果之全德也。然前既所叹。功无不全。德无不备。是为位邻大觉。所以结云。不久当得等。

　　△四列名。

　　其名曰。无垢菩萨。弥勒菩萨。师子吼菩萨。妙吉祥菩萨。维摩诘菩萨。观自在菩萨。得大势菩萨。金刚藏王菩萨。地藏王菩萨。虚空藏王菩萨。陀罗尼自在王菩萨。三昧自在王菩萨。妙高山王菩萨。大海深王菩萨。妙辩严王菩萨。欢喜高王菩萨。大神变王菩萨。法自在王菩萨。清净雨王菩萨。药王菩萨。药上菩萨。疗烦恼病菩萨。宝山菩萨。宝财菩萨。宝上菩萨。宝德菩萨。宝藏菩萨。宝积菩萨。宝手菩萨。宝印手菩萨。宝光菩萨。宝施菩萨。宝幢菩萨。大宝幢菩萨。宝雨菩萨。宝达菩萨。宝杖菩萨。宝髻菩萨。宝吉祥菩萨。宝自在菩萨。栴檀香菩萨。大宝炬菩萨。大宝严菩萨。日光菩萨。月光菩萨。星光菩萨。火光菩萨。电光菩萨。能念慧菩萨。破魔菩萨。胜魔菩萨。常精进菩萨。不休息菩萨。不断大愿菩萨。大名称菩萨。无碍辩才菩萨。无碍转法轮菩萨。

　　佛菩萨之圣号。古德有解释不解释之辩。有谓佛具万德。一言难尽。恐失全德。故不解释。有云虽有万德。且依名释义。亦可举一该余。如尧仁舜德。禹俭汤宽。岂尧独仁而不德乎。舜独德而不仁乎。圣人之德。举一所长。诸德皆具。所以解之。今从后意。然亦不敢广释。恐后贤厌繁。故略解之。

　　○无垢菩萨。以烦恼为垢。染污佛性。今既位邻大觉。五住垂尽。故名无垢。

　　○弥勒。此云慈氏。以慈隆即世。悲臻后劫故。

　　○师子吼者。以说法无畏。如师子哮吼故。

　　○妙吉祥者。即文殊翻过之名。以菩萨示现生时。有十种祥瑞。一光明满室。二甘露盈庭。三地涌七珍。四神开宝藏。五鸡生凤子。六猪娩龙豚。七马产麒麟。八牛生白泽。九仓变金粟。十象具六牙。十种瑞相。皆不可测。故曰妙吉祥菩萨。

　　○维摩诘者。金粟王如来化居士身。此翻净名。谓居尘不染。以净为名。以神通辩才。皆不可测。方等会上。曾弹斥权小故。

　　○观自在者。谓观世言音。寻声救苦。现身说法。无私普遍。故曰自在。

　　○得大势者。即大势至也。谓菩萨举动之时。大地震劝。警觉群心。魔王畏惧。

　　○金刚藏王者。谓所证性德。聚积如藏。性之坚利。喻如金刚。金刚体用。能坚能利。坚则物不能坏。如性德之体。利则能坏万物。如性德之用。总言体则常住。用能降魔。体用自在。故尊为王。

　　○地藏王者。世间万法。皆从地生。地为宝藏。喻菩萨誓愿弘深。一切功德。皆从愿生。愿即如藏。法喻为名。故曰地藏。主执幽冥。随愿自在。故尊为王。

　　○虚空藏王者。此亦借喻显名。世间万法。皆虚空包含。虚空即藏。虚空喻法性。谓法性周遍。包纳冲䆳。法性即藏。取舍自由。故尊为王。

　　○陀罗尼自在王者。梵语陀罗尼。此云总持。以心包万法。能持万法。故自在为王。

　　○三昧自在王者。梵语三昧。此云正定。谓不离正定。现诸威仪。故自在为王。

　　○妙高山王者。此亦借喻显名。梵语须弥卢。此云妙高峰。峰即山也。四宝所成。镇坐大海。高出群山。为诸山中王。菩萨所证之道亦尔。妙明尊上。群贤不及。自在为王。

　　○大海深王者。前一位道高如山。此一位道深如海。又喻山者偏约理明。此喻海者。偏约智显。即权寔二智。两利自由。故尊为王。

　　○妙辩严王者。辩即口才。妙即玄奥。用明辩才华。即权说寔。以说法之功。庄严自性。权寔自在。故尊为王。

　　○欢喜高王者。自证道高。喜为人说。自他兼利。尊上为王。

　　○大神变王者。善用神通。变化不测。降伏魔外。悠悠自如。故尊为王。

　　○法自在王者。己所证法。说向与人。权寔不二。理事融通。自在为王。

　　○清净雨王者。自证之道。荡无纤尘。故曰清净。度生说法。润泽群生。故喻如雨。利生之德。尊敬为王。

　　○药王者。在因为世良医。治人身病。在果应机之法。治人心病。举世欢喜。故尊药王。

　　○药上者。此与前位。是因中兄弟。事药理药。尊兄上道。故为药上。

　　○疗烦恼病者。众生烦恼如病。菩萨法药能疗。能治心病。故以为名。

　　○宝山者。山中出宝。故为宝山。山喻法身。宝喻性德。法身含德。如山出宝。故以为名。

　　○宝财者。法财真宝。亲证为号。

　　○宝上者。诸宝之中。法宝为上。菩萨既证。故以为名。

　　○宝德者所证众德。尊重为宝。

　　○宝藏者法王大宝。蕴积如藏。

　　○宝积者。积诸法宝。运用无失。

　　○宝手者。手出珍宝。济诸贫类。

　　○宝印手者。手持宝印。掌世间权。心持法印。掌法王权。

　　○宝光者。菩萨放光。摄授有情。举世蒙恩。尊重为宝。

　　○宝施者。法宝施人。公心不吝。

　　○宝幢者。竖法如幢。尊上为宝。摧邪显正。故以为名。

　　○大宝幢者。摧邪显正。遍一切处。

　　○宝雨者。所说之法。润众生心。智种慧芽。从兹发现。故名宝雨。

　　○宝达者。寔智自照。达己为宝。权智照他。达机为宝。

　　○宝杖者。撑持法门。如杖拄物。敲拨众生。死中发活。智慧神通。喻如宝杖。

　　○宝髻者。如来顶髻。尊密为宝。菩萨相好。类同于佛。

　　○宝吉祥者。诸吉祥中。安乐为最。菩萨智通。护持法界。国无三灾。人无八难。以安乐为宝。

　　○宝自在者。得大法宝。所向如意。以自在为宝。

　　○栴檀香者。此香涂身。水火不害。菩萨运通。加护众生。生死烦恼。皆不能害。

　　○大宝炬者。以智破迷。如秉炬破暗。

　　○大宝严者。大乘法宝。庄严法身。

　　○日光月光者。日月舒光。乾坤朗耀。般若真光。真俗并明。

　　○星光者。列宿排空。银光点翠。万德攒心。般若添明。

　　○火光者。火能发光。转暗成明。心能发光。转识成智。

　　○电光者。电光最速。霹雳随轰。智光照机。神通随现。

　　○能念慧者。众生业苦。菩萨能念。菩萨智慧。照利众生。

　　○破魔者。定慧相资。五魔并断。

　　○胜魔者。魔胜众生。迷徒堕堑。智胜群魔。觉岸高登。

　　○常精进者。精心不杂。进心不惓。常住在世。化利人天。

　　○不休息者。自他二利。永不休息。

　　○不断大愿者。四弘誓愿。铭刻于心。

　　○大名称者。万德归心。佳名普称。

　　○无碍辩才者。明辩才华。四种无碍。

　　○无碍转法轮者。菩萨转法。纵横无碍。众生得法。展转流通。已上列名竟。

　　△五结众。

　　如是无垢菩萨摩诃萨等。各与若干百千眷属俱。

　　如是为指法之辞。指上所列之名。以无垢为首。等诸同类。眷属即所领之弟子。人各多少不同。故曰若干。若百若千。总是不定。师资皆在故曰俱。大乘菩萨众已竟。

　　△三天龙八部众分八。初天众二。初欲界诸天众四。初标数举类。

　　复有亿万六欲天子。

　　复有者更有也。法会之众。不唯二乘与菩萨。更有诸天等。数标亿万。总言其多。六欲者。谓上下有六重。皆有饮食。睡眠。淫欲。故皆称欲。天者自然意。谓楼台宫殿。宝树华池。随心所现。妙景珍玩。美馔天衣。亦逐意而成。亦有臣民男女。故未免色欲。然虽有色欲。与人间不同。诸天皆化生。不入胞胎。身无精血。但以神交。非与身构。上下六级。愈上愈轻。天子即王。六重者。一四王天。在须弥山半腰。东西南北。各居一埵。各统二部鬼神。各护一洲。离地四万二千由旬。

　　○二忉利天。在须弥山顶。居中是帝释。东西南北各统八天。共三十三天。离人间八万四千由旬。四王忉利皆为地居天。虽居山顶山腰。下有微碍。故为地居。此二天欲念若动。男女交抱。其心即歇。未动二根。以交抱为欲。

　　○三夜摩天。梵语夜摩。华言时分。亦名善时。谓时时畅快。乐善为名。故曰善时。以莲华开合分昼夜。故曰时分。此天依空而居。欲念若动。但男女执手而歇。

　　○四兜率天。亦梵语。华言知足。于五欲境。知止足故。(五欲者。即色声香味触)此天亦依空而居。欲念若动。男女相笑即歇。

　　○五化乐天。谓自化五尘之欲。而娱乐故。亦依空而居。

　　○六他化自在天。谓假他所化五尘。以成己乐。亦依空而居。或云即魔王天也。此上二天。欲念若动。但男女眼视而歇(偈曰。四王忉利共相抱。夜摩执手兜率笑。化乐他化眼相视。此是六天真欲乐)。

　　△二次第列名。

　　其名曰。善住天子。威德天子。普光天子。清净慧天子。吉祥天子。大吉祥天子。自在天子。大自在天子。日光天子。月光天子。如是等天子。释提桓因。而为上首。

　　善住者。谓住持善道。足为天子。

　　○威德者。形容威重。德化优余。

　　○普光者。身光普照。

　　○清净慧者。慧根不染。故曰清净。

　　○吉祥。大吉祥者。菩萨示现。善法诲人。最为吉祥。

　　○自在。大自在者。自在即化乐天王。大自在即他化自在天王。既为天王。随心所欲。皆自在故。

　　○日光。月光者。日月丽天。乾坤朗耀。能破昏暗。与世有恩。如是等天子。通指已上者。释提桓因(云能作。能作忉利天主故)即帝释。大智度论云。昔有婆罗门。姓憍尸迦。与知友三十二人。共修福德。命终皆生须弥山顶。憍尸迦为天主。名帝释天。三十二人为辅臣。周围列居。而帝释独居其中。又净名疏云。昔迦叶佛灭后。有一女人。发心修塔。报为天主。有三十二人助修。报为辅臣。君臣合之。为三十三。为上首者。即统摄诸天也。若论在上。更有空居天王。而必以帝释为首者。以其诸佛出世。唯梵王帝释。供奉香华。请佛说法。故凡佛说法。左有梵王。右有帝释。请法有功。故为上首。

　　△三彰本叹德。

　　悉皆爱乐大乘妙法。愿随奉事三世如来。入不思议秘密境界。庄严诸佛众会道场。

　　悉皆下。现天王身。行菩萨道。大乘妙法。即诸佛心印。既云爱乐。即菩提心。观愿随二字。是自在意。乃助佛扬化也。随事三世如来者。必历古今。更兼未来。此明外护不思议。入不下。又叹内契不思议。秘密者。非时不说。非机不传。境界者。真如之别称。须智理冥合。方可云入。乃证同佛证之德也。庄严道场者。愈显弘护也。如今时之法席。有见道衲子。即法众之庄严。而诸佛会中。有圣众辅佐。亦佛会之庄严也。此解全约大权示现者说。又一解。爱乐大法者。方始发心也。愿随事佛者。学佛道法也。必历三世者。弘愿无尽也。入佛境界者。因满证果也。庄严道场者。感恩助化也。此解约寔行利根者说。盖此二解。各有所据。观三世二字。前解甚通。观爱乐二字。后解亦顺。

　　△四结显天众。

　　各与若干百千眷属俱。

　　△二色界诸天众四。初标数举类。

　　复有恒河沙色界天子。

　　色界者。色即色质。有身形故。谓虽离欲界秽恶之色。而有清净之色。始从初禅梵天。终至阿迦尼吒天。凡有一十八天。并无女人。亦无欲染。故名梵天。梵者净也。谓无饮食。无睡眠。无淫欲。皆是化生。尚有色质。故名色。界者限也。别也。谓三界分限。各别不同故。(十八天者。即梵众天。梵辅天。大梵天。少光天。无量光天。光音天。少净天。无量净天。遍净天。福生天。福爱天。广果天。无想天。此十三天属凡。自无烦天。无热天。善见天。善现天。色究竟天。是五那含圣流寄居。共十八。亦名禅天。修有漏定故)恒河沙者。此河径过四十里。沙细如面。凡过量之数。以沙较之。一沙一天。总谓多多如沙。天子同前解。

　　△二次第列名。

　　其名曰。大光普照天子。无垢庄严天子。神通游戏天子。三昧自在天子。陀罗尼自在天子。大那罗延天子。圆满上愿天子。无碍辩才天子。吉祥福慧天子。常发大愿天子。如是等天子。光明大梵天王。而为上首。

　　大光普照者。据叹德处。既云悟佛秘密。又趣菩提不退转。是为大权菩萨。现天王身。摄化同类耳。既是菩萨。则身光普照。令触光者。皆得胜利。

　　○无垢庄严者。据迹而言。既离欲染。故曰无垢。以清净为庄严。据本而言。离有漏惑为无垢。得无漏慧为庄严。

　　○神通游戏者。现天王身。亦是游戏三昧。

　　○三昧自在者。三昧云正定。据迹而言。即有漏禅定。据本而言。即无漏禅定。定有自在。故以为名。

　　○陀罗尼自在者。既得总持。所以自在。

　　○大那罗延者。那罗延。翻天力士。谓天力最大。具大神力。降伏诸魔。摄受群类。

　　○圆满上愿者。唯成佛度生为上愿。必行愿相资。故得圆满。

　　○无碍辩才者。明辩才华。说法无碍。

　　○吉祥福慧者。漏无漏福。兼利之慧。最为吉祥故。

　　○常发大愿者。欲证菩提。愿不间断故。

　　○如是等下。乃结上十名。等其无数。光明大梵天王结为上首者。前十名。不可定住是何天。以经无显文故。唯此大梵天王。虽无显文。定是初禅。以内有觉观。外有言说。可以统摄诸天。故为上首也。

　　△三彰本叹德。

　　悉皆具足。三昧神通。乐说辩才。历事诸佛。三世如来。菩提树下。坐金刚座。破魔军已。证菩提时。遍至众会。皆于最初。劝请如来。转妙法轮。开甘露门。度人天众。善悟诸佛秘密意趣。于大菩提。不复退转。

　　神谓天心。通为慧命。从三昧发出。自在无碍。假乐说辩才。足知诲人不倦。所以历事诸佛。有辅化之德也。三世下。谓经历非一世。事佛非一人。既云历三世。必含横遍十方。凡佛成道。必欲请法。梵语菩提。此云觉道。是佛果号。树非菩提。因佛在树下成菩提道。以所证目名。曰菩提树。金刚者。是五金之刚。宝名也。形如荞麦。色如紫金。最坚最利。坐金刚座者。金刚非座。谓佛坐之座。喻如金刚。魔不能惑。如金刚之坚。能破魔军。如金刚之利。而必须破魔方能成道者。必然之理。魔有多种。皆能害道。令心不安。皆为魔事。如五住烦恼。二种生死。及诸阴魔。菩萨破之。无明将尽。变易将离。而天魔恐怖。统诸魔军。特来扰害。或现美女身。或施威神力。百计千方。欲害禅定。菩萨以金刚定力。魔不能害。逃遁而去。是谓破魔。群魔既破。一念相应。即入妙觉成佛。故曰破魔军已。证菩提时。遍至下。正叹请法之德。会者。主宾合集也。众会者。非止一时一处也。谓三世之会。十方之会等。凡诸佛成道之时。此等诸天。承三昧。运神通。一时遍至。谓分形散影。无处不在。无时不现。故曰遍至众会。皆于下。谓诸佛成道。但能自利。不假说法。焉能利他。故始成正觉。必劝请说法也。然如来说法。喻如转轮者有二义。一摧碾义。二运载义。凡车轮转处。一切瓦礰皆碎。亦能运载诸物。自此达彼。喻诸佛说法。转入众生心中。摧碾惑业。运至菩提。故曰转妙法轮。开甘下。谓如来妙法。犹如甘露。门有通义。喻佛言教。佛与人说法。喻如开门。若人从教而入。得甘露洒心。可以惑破障除。超然而出生死矣。故曰度人天众。善悟下。叹得佛心法。秘密有三种。谓身口意。身密者。如来一身不变。随机所见不同。或大或小。或善或恶。或慈或威。或胜或劣。皆不可思议。故曰身秘密。口密者。一音说出。随机不同。或闻戒善。或闻谛缘。或闻六度。皆不可思议。故曰口密。意秘密者。观机审察。一切运度。唯佛自知。余皆莫测。故曰意密。意趣者。复出秘密之精微也。然既能善悟。是得诸佛心法也。所以于大菩提不复退转。据此叹德。乃法身大士。现天王身。行菩萨道。辅佛扬化也(不退有三。一位不退。二行不退。三念不退。华严明初住。得如来一身无量身。具三不退。若以不次寄次说者。则七信名位不退。八信已去名行不退。初住已去名念不退。又入空名位不退。入假名行不退。入中名念不退。若圆教初住。分具三德。名三不退。般若是位不退。离二死故。解脱是行不退。诸行具故。法身是念不退。证寔相故。此说皆以菩萨之德叹之)。

　　△四结显色众。

　　各与若干百千眷属俱。

　　△二龙众三。初标数举类。

　　复有四万八千诸大龙王。

　　梵语那伽。此云龙。说文云。龙者鳞虫之长。能幽能显。能大能小。春分而登天。秋分而入地。有鳞曰蛟龙。有翼曰应龙。有角曰虬龙。无角曰螭龙。未升天曰蟠龙。总云神灵之物也。今云龙王者。乃龙中之王。统摄群龙故也。诸经皆云能护佛法。为善神。故凡佛说法。皆有龙众。

　　△二次第列名。

　　摩那斯龙王。德叉迦龙王。难陀龙王。䟦难陀龙王。阿耨达池龙王。大金面龙王。如意宝珠龙王。雨妙珍宝龙王。常澍甘雨龙王。有大威德龙王。强力自在龙王。如是等龙王。娑竭罗龙王而为上首。

　　摩那斯此云大身。亦云大力。修罗排海水淹善见城。此龙萦身以遏海水。故曰大身。

　　○德叉迦此云现毒。亦云多舌。

　　○难陀。䟦难陀。乃兄弟二龙也。难陀此云欢喜。䟦云善。常护摩迦提国。风不鸣条。雨不破块。雨泽以时。国无饥年。故瓶沙王。年为一会以报。百姓闻皆欢喜。从此得名。即目连所降者。

　　○阿耨达池。此翻无恼。阿含经云。雪山有池。名阿耨达。池中有五柱堂。龙常处此。从所依池得名。

　　○大金面者。或面貌金色。从此得名。

　　○如意宝珠者。颈下有珠。名曰如意。

　　○雨妙珍宝者。龙有神力。亦有慈心。怜念贫乏。故雨珍宝故。

　　○常澍甘雨者。甘雨即顺时细雨。谷稼成熟故。

　　○有大威德者。有威可畏。有德可尊。威伏魔怨。德化良善。

　　○强力自在者。强犍也。壮盛也。因力盛自在为名。如是等下。结为上首。娑竭罗。此云咸海。此方海水咸。乃依海立名。上首即领众。

　　△三叹德结众。

　　悉皆爱乐大乘妙法。发弘誓愿。恭敬护持。各与若干百千眷属俱。

　　既乐大法。即菩提心。又弘愿护持。即菩萨行。亦不可思议也。

　　△三。药叉众三初标数举类。

　　复有五万八千诸药叉神。

　　药叉。讹曰夜叉。此云勇健。亦云暴恶。亦云轻健。有三种。一在地。二在虚空。三天药叉。地药叉。但以财施。故不能飞。空天二药叉。以车马施。故能飞行。此神。即修行带杀心者。如今五岳四渎。称帝称王者是。楞严有三品。上品为大力鬼。中品飞行夜叉。下品地行罗刹。

　　△二次第列名。

　　大师子王药叉神。转轮光照药叉神。妙那罗延药叉神。甚可怖畏药叉神。莲华光色药叉神。诸根美妙药叉神。外护正法药叉神。供养三宝药叉神。雨众珍宝药叉神。摩尼钵罗药叉神。如是等诸药叉神。僧慎尔邪药叉神。而为上首。

　　大师子王者。师子表无畏。以威伏群类。自在为王。

　　○转轮光照者。此有二解。或佛转法轮。光照而至。或自能转法。光照众生。前解是寔行药叉。次解是菩萨现身。

　　○妙那罗延者。那罗延云天力士。此神加妙者。力大不可思议。

　　○甚可怖畏者。以形恶彰名。既在佛会。必外恶而内慈也。

　　○莲华光色者。借喻为名。莲华居泥不染。出水香洁。故有光有色。此神虽在药叉。不为恶习所加。如出水莲华。光色可爱。

　　○诸根美妙者。此神以六根聪利。形貌端严。故称美妙。

　　○外护正法者。以护法为名。

　　○供养三宝者。知三宝为尊。供养为敬。

　　○雨众珍宝者。以慈行彰名。

　　○摩尼钵罗者。摩尼云如意。钵罗此云极。谓如意极也。或项带此宝。所求如意。或心如此宝。所证如意。无不尽义。故以为名。

　　○僧慎尔邪。华梵未详。待后参考。

　　△三叹德结众。

　　悉皆具足难思智光。难思智炬。难思智行。难思智聚。而为众生。制伏恶鬼。使得安乐。能延福智。守护大乘。令不断绝。各与若干百千眷属俱。

　　既曰难思。必不可测。足知此神。现药叉身。行菩萨道。智光则能照机。智炬则能破暗。智行则能行佛道。智聚则蕴积权寔。为生制鬼。正现折伏之威。使安延福。全彰摄授之慈。守护欲法幢之永建。不绝见佛日之恒明。

　　△四乾闼婆众三。初标数举类。

　　复有八万九千乾闼婆王。

　　此云香阴。亦云陵空之神。不啖酒肉。唯香资阴(阴即是身)是帝释缘幢倒掷之乐神。在须弥山南。金刚窟住。天帝若作乐时。此神身有异相出。然后上天。亦云寻香行。帝释欲作乐时焚香。此神寻香而至。

　　△二次第列名。

　　顶上宝冠乾闼婆王。普放光明乾闼婆王。金刚宝幢乾闼婆王。妙音清净乾闼婆王。遍至众会乾闼婆王。普现诸方乾闼婆王。爱乐大乘乾闼婆王。转不退轮乾闼婆王。如是等乾闼婆王。诸根清净乾闼婆王而为上首。

　　宝冠。以见严首之尊。放光。则知体相之德。金刚宝幢。有降魔之用。妙音清净。具助化之功。遍至普现。皆有感应之灵。爱乐转轮。不无利他之美。诸根清净。如美玉之无瑕。是以统领本部。而为上首也。

　　△三叹德结众。

　　皆于大乘深生爱敬。利乐众生。恒无懈倦。各与若干百千眷属俱。

　　初二句。见护法之深。次二句。见护生之切(此神皆具菩萨之德。莫作常流会)。

　　△五阿修罗众三。初标数举类。

　　复有千亿阿修罗王。

　　此翻无端正。男丑女美故。又翻非天。此神果报最胜。邻次诸天而非天也。在因之时。怀猜忌心。虽行五常。欲胜他故。又作福带瞋。为下品善。感此报身。楞严经云。有四种修罗。若于鬼道。以护法力。乘通入空。此阿修罗。从卵而生。鬼趣所摄。若于天中。降德贬坠。其所卜居。邻于日月。此阿修罗。从胎而出。人趣所摄。有阿修罗。执持世界。力洞无畏。能与梵王。及天帝释。四天争权。此阿修罗。因变化有。天趣所摄。别有一分下劣修罗。生大海心沉水穴口。旦游虚空。暮归水宿。此阿修罗。因湿气有。畜生趣摄。

　　△二次第列名。

　　罗睺罗阿修罗王。毗摩质多罗阿修罗王。出现威德阿修罗王。大坚固力阿修罗王。美妙音声阿修罗王。光明遍照阿修罗王。斗战恒胜阿修罗王。善巧幻化阿修罗王。如是等阿修罗王。广大妙辩阿修罗王。而为上首。

　　华严经云。罗睺阿修罗王。本身长七百由旬。化形长十六万八千由旬。于大海中出其半身。与须弥山齐。文句云。此翻障持。化身长八万四千由旬。举手掌。能障日月之光。毗摩质多罗。此云净心。亦名种种疑。现威坚力。则降魔护道而遇敌不退。妙音光照。则鉴机说法而受化不遗。斗战则摧邪扶正。巧幻则利众随宜。广大妙辩者。必具悬河之口。翻锦之义。作上首而有余也。

　　△三叹德结众。

　　善能修习。离诸我慢。受持大乘。尊重三宝。各与若干百千眷属俱。

　　修习谓操持佛道。善能是称赞得旨。恃己陵他为我慢。种现俱销曰离诸。然我慢非一种。故曰诸。如自恃豪门宦族。而陵人慠物者。或以多闻博识。陵人慠物者。或以辩口利辞。陵人慠物者。但有所长。陵他不及。皆为我慢。此神既修佛道。必皆断之。故曰离。大乘者。即心地法门。受持者。必离言见道。三宝者。即佛法僧。通称宝者。尊重也。佛为两足尊。法为离欲尊。僧为众中尊。三宝住世。如苦海之慈航。长夜之明炬。火宅之雨泽。归依者福增无量。礼念者罪灭河沙。有此胜益。故尊重之。有三种三宝。恐繁不叙(此修罗。亦具菩萨之德。莫作常流)。

　　△六迦楼罗王三。初标数举类。

　　复有五亿迦楼罗王。

　　此云金翅。翅翮金色。两翅相去。三百三十六万里。颈有如意珠。以龙为食。即金翅鸟神也。

　　△二次第列名。

　　宝髻迦楼罗王。金刚净光迦楼罗王。速疾如风迦楼罗王。虚空净慧迦楼罗王。妙身广大迦楼罗王。心不退转迦楼罗王。广目清净迦楼罗王。大腹饱满迦楼罗王。有大威德迦楼罗王。智慧光明迦楼罗王。如是等迦楼罗王。宝光迦楼罗王而为上首。

　　宝髻者。顶上有肉髻。尊上如宝。故以为名。金刚取喻同前。其体不染曰净。其用有照曰光。此神所证之体用。义如金刚也。金翅之飞利。故速疾如风。净慧之阔彻。故量如虚空。妙身广大。依形体为名。心不退转。从志愿立号。广目清净。而不为诸尘所障。大腹饱满。而常沾法乳充心。莫以食龙为饱。以叹德有饶益众生之句。以饶益为饱满也。威德俱大。见折摄之双行。智慧光明。有二利之全德。宝光者。约所证之体。坚实如宝。即体之用。照物如光。既体用并彰。故为众中之领袖也。

　　△三叹德结众。

　　悉皆成就不起法忍。善获饶益一切众生。各与若干百千眷属俱。

　　不起。即是无生。若成就此法。不见三界内外。有少法生。有少法灭。如是无生无灭之法。证之于己。忍之于心。如人饮水。冷暖自知。故曰法忍。此句叹自利之德。善获饶益。叹利他之德。饶益者。谓丰饶利益。此神以愿力所加。或增福。或延寿。如求官位得官位。求男女得男女。及消灾解厄。降与吉祥。皆为饶益之事。一切是所益之机。

　　△七紧那罗众三。初标数举类。

　　复有九亿紧那罗王。

　　此翻疑神。似人头上有一角。故号人非人。乃天帝法乐之神。居十宝山。身有异相。帝释升天。即上奏乐。佛说法。此神亦弦歌。而颂佛法门。

　　△二次第列名。

　　动地紧那罗王。妙宝华幢紧那罗王。宝树光明紧那罗王。善法光明紧那罗王。最胜庄严紧那罗王。大法光明紧那罗王。受持妙法紧那罗王。妙宝严饰紧那罗王。成就妙观紧那罗王。如是等紧那罗王。悦意乐声紧那罗王而为上首。

　　动地者。或神有神力。举步动地。警䇿人心。或弦歌美妙。动人心地。故目此名。妙宝华幢者。幢表摧邪。为护道之寔行。华表因行。为入道之真资。故以妙宝称之。树能阴覆。有清凉之德。光能破暗。有照了之德。神具此德。尊重可尚。故以宝称。善法光明者。谓克证善法。则心光自明。最胜庄严者。诸庄严中。妙法为最。体悟妙法。故以为名。大法光明者。全体起用。理智为名。妙法唯心。受持则悟。妙智为宝。则严饰特尊。成就妙观。则智理冥合。悦意乐声。必从弦管见道。灵机拔萃。故为上首也。

　　△三叹德结众。

　　皆悉具于清净妙慧。身心快乐。自在游戏。各与若干百千眷属俱。

　　清净下。谓心光朗鉴。照物为慧。在浊不污曰清。居尘不染曰净。不染不污为妙。得心应身为快乐。从体起用故曰自在。妙应无方故如游戏。

　　△八摩睺罗伽众三。初标数举类。

　　复有九万八千摩睺罗伽王。

　　此云大腹行。是地龙。即大蟒神腹行也。净名疏云。即世间庙神。受人酒肉。悉入蟒腹。或毁戒邪謟。多嗔少施。贪嗜酒肉。由戒缓。故堕鬼神。多嗔。虫入其身而唼食之。亦名莫呼洛。此解约业报身说。此经中称王者。谓统摄其类。亦菩萨现身也。

　　△二次第列名。

　　妙髻摩睺罗伽王。具大威德摩睺罗伽王。庄严宝髻摩睺罗伽王。净眼微妙摩睺罗伽王。光明宝幢摩睺罗伽王。师子胸臆摩睺罗伽王。如山不动摩睺罗伽王。可爱光明摩睺罗伽王。如是等摩睺罗伽王。游戏神通摩睺罗伽王而为上首。

　　妙髻者。顶有肉髻。美妙为名。具大下。威德所以服众。严髻所以非俗。净眼以见妙道。光幢以表摧邪。师子以表无畏。不动以表特尊。爱光以表智明。逍遥物外。故曰游戏。妙用不测。故曰神通。众中领袖故。

　　△三叹德结众。

　　已能修习善巧方便。令诸众生永离爱缠。各与若干百千眷属俱。

　　已能下。谓具诸权智也。善巧则不露形迹。方便则不拘规模。令诸下。爱即贪爱。谓爱境虽多。色欲为重。贪欲爱色。为生死之因。众若缠缚。为生死之果。或恩爱缠绵。或业果相续。众生愚痴。迷不自觉。故菩萨现身。于同类及同事。善巧摄化。务令回心。不贪色欲。种现俱亡。故曰永离。既不作因。终不受果。可谓大权。随类摄化妙行耳。各与下结众。

　　○常途云。戒急乘缓则生天。为乐境所摄。不暇见佛闻法。报尽还堕。有坠无升。若乘急戒缓。则堕七部鬼神。因戒缓故堕。因乘急。则不忘本愿。不舍佛法。所以常近佛闻法。以法熏修。有升无坠。若乘戒俱急。则出世成圣。若乘戒俱缓。则直堕三涂。此则常途概论如此。今经不然。天龙八部。皆是大权示现。统摄群类。令见佛闻法。作出世因。若不假菩萨现王身诱化。八部天龙皆永迷矣。信哉菩萨之恩。何所报也。已上天龙八部众竟。

　　△四轮王士庶众四。初诸轮王众五。初轮王云集。

　　复有他方万亿国土。转轮圣王。金轮转轮圣王。银轮转轮圣王。铜轮转轮圣王。铁轮转轮圣王。

　　轮王出于增劫。释迦出世。正在减劫。何有轮王。所以首标他方国土。言万亿者。显多非定数也。长阿含经。唯言金轮王有金轮宝现。若据俱舍论。则四王各有轮现也。今经亦云。及七宝千子等。足知四王皆有七宝也。今经列名金轮为首者。先尊后卑故。若论增劫次第。则铁轮居先。大智度论。以人寿一增一减。为一小劫。谓人寿八万四千岁时。历过百年。寿减一岁。至十岁则止。复过百年又增一岁。如是增至二万岁时。有铁轮王出。独领南阎浮提一洲。诸国有不顺化者。王则现威列阵。令其皈伏。然后于彼。劝化人民。修十善道。是名铁轮王。

　　○二铜轮王。谓人寿增至四万岁时。有铜轮王出。领东南二洲。诸国有不顺化者。王至彼国。宣威布德。令其归顺。于是劝化人民。修十善道。

　　○三银轮王。谓人寿增至六万岁时。有银轮王出。领东南西三洲。诸国有不顺化者。王至彼国。威严所加。即便臣伏。于是劝化人民。修十善道。

　　○四金轮王。谓人寿增至八万四千岁时。有金轮王出。统领四洲。以十五日。沐浴升殿。有金轮宝。忽现于前。轮有千辐。光色具足。若王欲往东方。轮则东转。乃将诸兵众。随其后行。金轮前。又有四神引导。轮所住处。王即止驾。南西北方。随轮所至。亦复如是。于四天下。普劝人民。修十善道。

　　△二七宝相随。

　　及与七宝。千子眷属。庄严无量。象马车乘。无数宝幢。悬大宝幡。华鬘宝盖。缯彩白拂。种种珍奇。妙宝璎珞。涂香末香。和合万种。微妙殊香。

　　七宝者。一金轮宝。其轮千辐。径一丈四尺。具足毂辋。雕文刻镂众宝间错。光明洞达。天匠所成。非世所有也。谓转轮圣王。既得此宝。随王心念。轮则为转。按行天下。须臾周匝。是为金轮宝。

　　○二白象宝。谓圣王旦时升殿。有白象宝。忽然出现。其身纯白。其首杂色。口有六牙。牙七宝色。力能飞行。若王乘时。一日之中。周遍天下。朝往暮归。不劳不疲。若行若立。首尾不动。目不邪视。安详温润而有德。若行渡水。水不动摇。亦不濡足。是名象宝。

　　○三绀马宝。青赤色马。其王清旦升殿。有绀马宝。忽然现出。髦鬣贯珠。洗刷之时。珠则堕落。须臾之间。更生如故。其珠鲜洁。色胜于前。鸣声远闻一由旬内。力能飞行。王若乘之按行天下。朝去暮回。力不疲惓。马脚触尘。皆成金沙。是名马宝。

　　○四神珠宝。其王升殿。有神珠宝。忽然出现。其色莹洁。无有瑕颣。夜悬空中。随国大小。明照内外。如昼无异。是名珠宝(即是如意宝)。

　　○五玉女宝。谓颜貌端正。色相具足。身则冬温夏凉。于诸毛孔。出旃檀香。口出青莲华香。言语柔软。举动安详。食自消化。非同世间女人有诸不净。是名女宝。

　　○六典财宝。又曰典宝藏臣。其王欲得财。及七珍宝时。典藏臣。举身向地。地出七宝。向水水出宝。向山山出宝。向石石出宝。是为典财宝。其人宿福深厚。眼能彻见地中伏藏。有主无主。皆悉知见。其有主者。皆与卫护。其无主者。取供王用(又名主藏宝)。

　　○七主兵宝。又曰典兵臣。又曰将军宝。其王意欲得四种兵。若千若万。乃至无数。顾视之间。兵即已办。行阵严整。是谓主兵。其人智谋雄猛。韬略独出。即诣王所。白言大王。有所讨伐。不足为忧。若欲象马车步。四种兵者。臣即能办。

　　○千子(法数不出。留神再考)眷属即千子臣众。王若行时。前后卫护。即是庄严。无量下。广列庄严。象马即对马等。幢幡等即銮驾。幢者用诸缯彩。作圆筒。按五色。有层次下垂。其上有六角宝盖。六角各有缨络。或小幡垂下。或用宝庄。或用线绣。用长竿。竿上插金钩。半幢系于钩上。用力士持之前导。作摧邪之表。幡亦如是。但圆者为幢。扁者为幡。华鬘者(察字义。鬘是美发也。经中往往用之。不知何意。将非译人之忽略。幔之误也。今作幔释。即帷幕也。以华贯之。故曰华鬘)盖即伞盖。悬王之上。涂香等。以水沐浴。其味则幽。故曰涂香。末香即香面也。和香众香合成者。万种言多。妙则奇。殊则胜也。

　　△金轮王太子。绍位之时。取四大海水以灌其顶。方绍父位。

　　△三献供赞佛。

　　各执无价众宝香炉。烧大宝香。供养世尊。以妙言词。称赞如来。甚深智海。

　　他方轮王。既来见佛。不敢轻慢。故执炉焚香。以表亲近之诚。以妙下。或赞相好。或赞神力。或赞禅定。皆用妙音佳句。旌表佛德。甚深智海者。如来权寔二智。喻如大海。深不可测。量不可度。唯佛与佛。乃能知之。

　　△四白佛述志。

　　而白佛言世尊。我今不求三界有漏人天果报。唯求出世阿耨多罗三藐三菩提。所以者何。三界之中。人天福乐。虽处尊位。先世福尽。还生恶趣。受无量苦。谁有智者。乐世间乐。

　　称佛为世尊者。谓世出世间。唯佛独尊故。我今下述志。三界即欲界色界无色界。皆凡类众生。受报之处也。有漏者。堕落也。谓漏落性德法财也。即是凡夫生死因果。以我执不亡。因果皆漏。如破器不堪盛物也。如见思之惑。身口之业。轮回之果。此三若存。不能出世。则遗漏于三界。永受生死矣。人天果报。虽是善道。皆属有漏生死。故此不求也。法华云。若生天上。及在人间。贫穷困苦。爱别离苦。冤憎会苦。如是等种种诸苦。众生没在其中。又云三界无安。犹如火宅。然既云不求。即厌生死苦也。唯求下。发菩提心也。阿耨下。此云无上正等正觉。是佛所证之极果。正是轮王所慕之道也。所以下。征释前意。谓所以人天为善果。而不求者何也。谓三界人天福位虽尊。而安处虽乐。却不得久常。良由先世福业所致。故现生受其福报。其实乐非常住。久必坏生。终有堕落。故曰先世福尽还生恶趣。受无量苦。呜呼。人生世间。所作之业。善恶差别。皆熏成种子。于藏识中所含。若善种胜而熟。故先受善报。若再修善事。转次愈高。若贪乐不已。不作善业。则八识中所含恶种成熟。必退善果。而入恶道。受无量苦。理之必然。何可逃哉。而不言恶道言恶趣者。趣者向也。谓三途恶报。是其趣向也。地狱有刀山剑树。铜蛇铁狗等苦。饿鬼有担沙负石。填河塞海等苦。畜生有负重致远。鞭杖临身等苦。以苦类实多。故云无量。谁有下。反显智者之不求也。上一乐字音要。欲也。下一乐字。音洛。快乐也。谁有。是泛指之辞。即那有也。谓那有智者。欲贪世间五欲之乐。而反不求菩提耶(正显轮王是智者)。

　　△五作礼结众。

　　作是语已。一心合掌。各与若干百千眷属俱。

　　一心则见志纯。合掌则表归敬。

　　△二诸国王众五。初举类。

　　复有十六诸大国王。

　　封疆曰国。自在为王。佛将入灭。将后事皆嘱托十六国王者。即此王也。

　　○夫王者。必立德立功。可大可久。经之以仁义。纬之以文武。深根固蒂。贻厥子孙。一言一行以为轨范。垂之万代。为不可易。帝力可以镇万邦。王威可以伏兆民。故如来金口之遗嘱。鹤林之顾命。虑四众以微弱。恐三宝而衰坠。托国之威风。借王之势力。故委寄于帝王。仗敕以流通也。今佛欲说心地法门。故此诸王云集。

　　△二列名。

　　迦毗罗国净饭大王。摩伽陀国频婆娑罗王。波罗奈国迦斯大王。有于陀国于阐大王。娑罗国王。迦毗那王。如是等十六大王。及诸小王。舍卫国主波斯匿王。名曰月光。而为上首。

　　迦毗罗犹半梵语。全曰迦毗罗皤窣都。迦毗罗此云黄色。皤窣都此云所依处。上古有仙。曰黄头。依此修道。故立此名。或义翻。为能仁住处。即佛降迹之处。在大千世界之中也。净饭者。梵语阅头檀。此翻净饭。或翻真净。谓王以真道净德。而化行天下。即佛父也。今如来道场。父王亦至者。不以子为子见也。以子为大圣。故尊道仰德。亦千古之一遇。岂肯憍倨自尊。而眇视圣人乎。如法华。大通智胜佛成道。其父转轮圣王。同王孙妃后。皆至道场。亦为难遇也。摩伽陀。此云善胜。又云不害。劫初以来。无刑害故。或曰摩伽提。梵音不同耳。频婆娑罗。此翻为颜色端正。或翻色相殊妙。以色相目名也。波罗柰。此云江绕城。或云鹿苑。国是都名。迦斯大王者。国主也。其名华言未详。有于陀国。于阐大王。此皆无考。以翻译名义不出。娑罗。此云坚固。是树名。今以树名国。或国多此树。故以为名。迦毗那。亦未详。小王者。即一切散粟王。如诸侯之类。舍卫。此云闻物。以宝物多出此城。亦翻丰德。谓国丰四德。即财宝。五欲。多闻。解脱。此是国名。王名波斯匿。此云胜军。仁王经云。此王已于过去十千劫。龙光王佛法中。为四地菩萨。名月光者。别经未见此名。或波斯匿是王号。月光是本名。而为上首者。统摄诸王故。

　　△三叹德。

　　悉皆具足福智神通。有大威德。如转轮王。一切怨敌。自然降伏。人民炽盛。国土丰乐。无量佛所。种诸善根。常为诸佛之所护念。庄严劫中。千佛出现。如是诸王。常为施主。贤劫之中。千佛出现。如是诸王。亦为施主。于当来世。星宿劫中。千佛出现。当为施主。乃至未来一切诸佛。出现世间。如是诸王。以本愿力。常行檀施。饶益有情。随宜善入。诸方便门。虽作国王。不贪世乐。厌离生死。修解脱因。勤求佛道。爱乐大乘。化利群生。不着诸相。绍三宝种。使不断绝。

　　福智下。福是百祥之总称。有福所以边邦宁静。坐享太平。有智所以正法教人。万民乐业。神通者。神谓天心。通为慧命。自天心发通。妙用不可思议也。古德云。君者群也。能群天下万物。而除其害者。谓之君。班固曰。其君天下也。炎之如日。威之如神。涵之如海。养之如春。譬草木之植山林。鸟鱼之毓川泽。参天地而施化。岂云人事之厚薄哉。此非王之神通而何耶。有大威德者。其仪容端重。不怒而严。威也。以正道自居。仁义惠物。德也。洪范曰。无偏无党。王道荡荡。无党无偏。王道平平。如转轮下三句。显王之威镇也。人民下二句。彰王德之感发也。以上皆现世之德果。无量下。已往之福因。然种善必欲佛所者。以佛为福田故。所谓良田下种而收获必重矣。其善之言诸者。显非一种。必万行齐修。自他两利。即因深也。常为下二句。缘胜也。护者保护。念者爱念。谓保护则能降魔。令志不能退。爱念则与说法。令智必能增。可谓因深缘胜。福慧增广之德也。庄严下。明愿力深广。行檀度之德也。庄严劫下。是过去千佛。贤劫下。是现在千佛。星宿劫下。是未来千佛。乃至是超略之辞。犹言不止于此。乃至未来一切无量诸佛。当出于世。此诸王等。乘本愿力。广行布施。饶益有情也。檀度必具三种。有情且约贫乏者说。饶益且约财施说。又云随宜善入诸方便门者。又不止于财施一种。务要曲顺时机。以法施。无畏施。令彼从化矣。虽作下述志。凡国王者。贵为人尊。富有四海。穷域之珍。五欲之乐。孰不染其心哉。然此等诸王。不贪而且厌者。可谓富贵不能淫其心。而五欲焉能夺其志者。盖为生死之事大也。修解脱因者。别指即是檀度。通说即是离尘。佛道二字。是三乘因果之总称。爱乐下二句。是菩萨之别为。佛道且约自利。化生复能利他。化乃菩萨之教诲。利即群生之获益也。又群生有二说。别说即是兆民。总明则该十类。不着诸相者。心境皆空也。良以诸相二字。总指众德。如布施则弥纶三世。教化则方便随宜。及解脱之因。二利之道。不假我法二空。终落有为之果。故空之者宜矣。又檀施随宜等。假观也。不贪世乐。空观也。不着诸相。即空有并遣中道妙观也。绍三宝下总结。以上三观圆修者。总为绍隆佛种。令慧命常住矣(布施三种者。财施法。施。无畏施也。又布施能摄六度。谓欢喜惠人。即檀度。于财物欲乐不染着。即戒度。勤布施。即精进。不着施相。即禅度。欲求菩提。即慧度。布施。不嗔。即忍度)。

　　△四来仪。

　　为听法故。供养如来。广修珍膳。严持香华。来至佛所。

　　听法者。为道之切也。供养者。诚敬之表也。珍膳必假广修者。见多品也。香华必欲严持者。庄重也。如此之来仪。不着王道之尊。足见佛道重于王道也。

　　△五结众。

　　各与一万二万。乃至千万。诸眷属俱。

　　眷属者。即种族。及诸臣民也。可见现国王身。行菩萨道。率领眷属。令知有三宝。广作福慧。是为主者之洪恩也。

　　△三王夫人众五。初举类。

　　复有十六大国王夫人。

　　语云。邦君之妻为君夫人。此众既是大国。即同此方之妃后。不称妃后而称夫人者。随国也。良以在家女众。有闺门之隔。若不假菩萨。现妃后身。率领宫官贵人。及诸彩女。而见佛闻法者。彼且不知有三宝。又安能进道哉。所以王妃先行。欲其上行下效然。后万民女众。皆能从化矣。

　　△二列名。

　　韦提希夫人。妙胜鬘夫人。甚可爱乐夫人。三界无比夫人。福报光明夫人。如意宝光夫人。末利夫人。妙德夫人。如是等夫人。殊胜颜夫人而为上首。

　　韦提希。此云思惟。观经云。惟愿世尊。教我思惟。教我正受。即苹婆娑罗王之后。阿阇世王之母也。妙胜鬘者。胜鬘非梵语。鬘即美发。此夫人以头发美妙为名。即匿王之女。逾阇王妃也。甚可爱乐者。本是菩萨。示现王妃。具足圣德。孰不爱乐。当知爱乐二字。是敬重意。非染情也。三界无比者。菩萨无漏胜德。而界内有漏之相好。安能比之哉。福报光明者。虽有王妃之福。不着报相。自然道光朗耀。故曰光明。又为智光也。如意宝光者。谓心珠发明。故曰宝光。末利者。梵语此云鬘。亦美发为名。是波斯匿王之后也。妙德者。福慧具足也。殊胜妙颜者。圣德在心。妙颜彰外。德相具足。故为上首也。

　　△三叹德。

　　已能善入无量正定。为度众生。示现女身。以三解脱。修习其心。有大智慧。福德圆满。无缘大慈。无碍大悲。怜愍众生。犹如赤子。

　　正定者。性定也。体无二法。清净本然。圆融周遍。今云无量者。有二义。一者显定体无限量。即竖穷横遍之义。二者体本一法。用处无量。正显其多。依用立名。入者摄用归体之谓。善者赞美之辞。不入而入。名为善入。已者久也。谓善入正定。其已久矣。为度下。广显利他之德。所谓应以女人身得度者。即现女人身。而为说法。以三下。自利之修门也。有大下。二利之根本也。三解脱者。即大乘菩萨之修门。非同二乘空无相无作可比。(二乘一空解脱者。用我空观。观诸法无我我所。无相者。既空无我。则无男女一异差别之相。无作者。既空无相。自谓所作已办。梵行已立。我执已尽。不受后有。更有何事可作。亦无志愿)今菩萨三解脱。即是性净。修成。起用。三观门也。性净者。菩萨观照。自性本净。圆明现成。不受纤尘。即是解脱。乃空观也。修成者。菩萨又观。若自恃天真。终无克证。故发寔慧。从性起修。即假观也。不住修相。则证寔相。故曰修成。寔慧解脱也。三起用者。即利他观也。既证寔相。达万法唯心。心通法遍。从体起用。方便随缘。虽万用全彰。不离本际。为方便净解脱。即中观也。修习其心者。谓虽是菩萨其因中。未尝不是凡夫修成也。福智圆满者。二利之本也。圆满成就自利。因圆满所以利他。故假无缘无碍之慈悲。怜众生如赤子也。以诸众生。与自己同一体性。而众生迷不自觉。如赤子之无知。菩萨得不悲愍乎。然既曰无缘之慈。其现身度化。又不止女身一类也。必随类现身。随机说法。如观音。十方诸国土。无刹不现身。方是菩萨无缘无碍慈悲也。

　　△四来仪。

　　以本愿力。得值世尊。为欲听法。来诣佛所。瞻仰尊颜。目不暂舍。以无量种人中上供。奉献世尊。及以无数妙宝璎珞。供养如来。

　　大义与前科。国王来仪大同。故不繁叙。

　　△五结众。

　　各与若干百千眷属俱。

　　△四僧俗等众二。初标类显诚。

　　复有百千无央数人。比丘比丘尼。优婆塞。优婆夷。诸婆罗门。刹帝利。薜舍。戍达罗。及诸国界。长者居士。一切人民。是诸大众。发清净信。起殷重心。宿种善根。生值佛法。为求出世。起难遭想。来诣佛所。一心合掌。

　　比丘二众如前解。优婆塞。此云近事男。优婆夷。此云近事女。谓在家男女。归佛受戒。当亲近承事诸佛法故。又云清信士。清信女。谓清净戒行。信有佛法也。婆罗门。此云净行。劫初种族。山野自闲。故人以净行称之。(肇公曰。华言外意。其种别有经书。世世相承。以道学为业。或在家。或出家。多恃己道术。我慢人也。又义云。承习梵天法者。其人种类。自云从梵天口生。四姓中胜。独取梵名。唯五天竺有。余国即无。诸经中梵志。即同此名。正翻净裔。称是梵天苗裔也)刹帝利。肇公曰王种。或翻田主。劫初人。食地味。转食自然粳米。后人情渐伪。各有封殖。遂立有德。处平分田。此王者之始也。故相承为名。其尊贵自在。为王种族也。薜舍。即是毗舍。此云商估。戍达罗。亦名首陀。此云农田。此四种。即西域四姓也。长者。或年高德重。博学多闻。有长人之德。人尊为长者。居士。即居家有道。洁白自持者。故人以居士称之。以上举类。是诸等显诚。发清净信者。凡深忍乐欲。而不疑者曰信。反显纤疑在念。则信不净也。今曰清净者。即正信不疑也。又曰信世间法不为清净。信出世间法为清净。殷重者。显诚。宿种等。述有往因。生值等。庆今遇佛。为求等。明其来意。谓百千劫。不遇佛法。今幸遇佛世。其难之一也。既遇佛世。闻法又难。及闻佛法。遇大乘者更难。然今既已遇佛。请必说法。虽难而却不难也。若不求出世之法。徒遭佛世矣。(遭即遇也)以为求出世。故来佛所。但一心合掌。于中缺文。应云顶礼佛足。必译人遗漏也。

　　△二结领同众。

　　各与若干百千眷属俱。

　　△五发心外道众二。初举类显诚。

　　复有无数诸外道众。苦行外道。多闻外道。世智外道。乐远离外道。路伽耶陀外道。路伽耶治迦你外道而为上首。成就五通。飞行自在。发希有心。为听法故。来诣佛所。

　　不信三宝。不达唯心。以心游道外。谬计邪执。名为外道。苦行者。如投针卧刺。拔发熏鼻。持牛狗戒等。将谓苦因已尽。乐果自来。是为邪求。故判外道。多闻。非正教之多闻。乃是外道经书。如四韦陀典。五明论等。以学为名。世智者。能通世间数术。或诸子百家。恃小聪明。而不解正法者。通为外道。乐远离者。即是远离尘世。乐居兰若。意欲清心寡欲者。未尝不是求道之心。而却判为外道者。以其不遇圣师。未闻正法。盲修瞎炼。虽居兰若。终无正证。非外道而何哉。路伽耶陀。此云善论。亦名师破弟子。又翻恶对答。以问答不通正理。故为外道。

　　○路伽耶治迦你。翻译不出。疑是逆路伽耶陀。此云左世。亦名恶论。亦名弟子破师。即左道惑世。以其所计不顺世间。故为外道。据恶论强辩。故为上首。成就五通者。即天眼。天耳。宿命。他心。神境。皆能透彻。故名五通。然虽具通。较之圣人。不啻霄壤。无非依稀而已。飞行自在者。即是神境通。谓乘空而行。其势如飞。物无阻碍。故名自在。(西域外道具五通。此方外道。又不知通有几何。若不具。只名邪人。求外道而不得)发希有心等。出来意也。举世罕遇曰希有。如佛未出世。外道六师。憍邪惑众。国王长者。尊之为师。而忽闻有佛。其智慧辩才。神通妙用。皆超越于己。故渴仰归敬。而来听法。意必返邪归正。舍己从他。此亦大权。因事摄化。将权引寔。故率众诣佛也。

　　△二结领同众。

　　各与若干百千眷属俱。

　　△六非人鬼神众二。初标类举诚。

　　复有无量无数非人饿鬼。谓无财鬼。食人吐鬼。恼众生鬼。食洟唾鬼。食不饱鬼。毗舍阇鬼。臭极臭鬼。食粪秽鬼。食人胎鬼。食生子鬼。食不净鬼。生吉祥鬼。如是诸鬼。毗卢陀伽大鬼神王而为上首。舍离毒心。归佛法僧。悉皆卫护如来正法。为听法故。来诣佛所。五体投地。渴仰世尊。

　　世典云。鬼者归也。谓人死肉骨归土。血归水。魂气归天。其阴气。薄然独存。无所依也。故为鬼。此说与佛经不同。佛经有十法界。谓四圣六凡。其六凡又分善恶。各有三道。其恶道有三。谓地狱。饿鬼。畜生。然则鬼神各有其类。亦有父母妻子等。但属阴道。人为阳道。人不能见。婆沙云。鬼者畏也。谓虚怯多畏。又威也。能令他畏其威也。鬼有多品。如正理论说。恐繁不叙。饿鬼。即针咽鬼也。腹大如山。咽细如针。不得饮食。常受饥虚。故为饿鬼。无财鬼者。谓无福德故。不得饮食。如针咽炬口。亦饿鬼之别名。食人吐。食人洟唾。其饿可知。恼人者。即暗中害人。不饱亦饿鬼。毗舍阇者。为势力鬼。所受富乐。类于人天。臭极臭者。即臭毛鬼。谓毛利而臭。食粪秽等。四种可知。

　　○生吉祥者。即大力鬼中之善者。如世间人。求福求寿者。则与降福。加护能生吉祥。毗卢陀伽者。华梵未详。是统领之王。故为上首。

　　○舍毒害心下。即反恶归善也。以未归佛时。皆有毒心。暗中害人。既归三宝。皆为善神。故曰舍离。卫护者。乘愿力也。(问。如来神通无量。何用鬼神卫护。答。佛威广大。固不用彼。为尊佛表敬。故侍卫守护也)五体投地者。即两手两膝及头。皆能至地。如泰山崩。以表至诚也。渴仰者。以未闻正法。无慧滋心。仰望正法。如渴思浆。

　　△二结领同众。

　　各与若干百千眷属俱。

　　△七鸟兽王属众三。初标类举诚。

　　复有无量无数禽兽诸王。命命鸟王。鹦鹉鸟王。及师子王。象王。鹿王。如是一切诸禽兽王。金色师子王而为上首。悉皆归命如来大师。为欲听法。来诣佛所。各随愿力。供养世尊。

　　二足而羽为禽。四足而毛曰兽。兽者守也。言力多不易可擒。先须围守。而后可获。又在野曰兽。在家曰畜。今禽兽亦听法。列为众者。谓果报虽殊。佛性同故。后文白言请法。足知亦大权引类也。命命者。杂宝藏经云。雪山有鸟。名为共命。一身二头。神识各异。同共报命。故曰命命。鹦鹉。说文云。能言鸟也山海经云。青羽赤喙。人舌能言。师子王下。皆兽名。也。大论云。师子王。清净种中生。深山大谷中住。方颊大骨。身肉肥满。头大眼长。光泽明净。眉高而广。牙利白净。口鼻方大厚寔。齿密齐利。吐赤白舌。双耳高上。髦发光润。身上广大。肤肉坚着。修脊细腰。其腹不现。长尾利爪。其足安立。以身大力。从住处出。优脊颦呻。以口扣地。现大威势。食不过时。显晨朝相。表师子王力。象。异物志云。象之为兽。形体特伟。身倍数牛。目不逾豕。鼻为口役。望头若尾。驯良承教。听言则跪。素牙玉洁。载籍所美。服重致远等。鹿。山野之兽。寿长若仙。亦名仙兽。牡者有角。金色师子王。既毛具金色。有德之表。为一切禽兽王之总统。故曰上首。悉皆下表诚。归命者。是将自己之命。归投于佛。以佛为师。故曰大师。(师者法也。人之模范也。教人以道之称。又宗主)为欲等。虽禽兽。而知听法。为求出伦。故来佛所。各随等。即欲作福因兴供也。

　　△二呈因欲果。

　　而白佛言。惟愿如来。哀受我等微少供养。永离三途恶业种子。得受人天福乐果报。开阐大乘甘露法门。速断愚痴。当得解脱。时诸鸟王。作是语已。一心合掌。瞻仰如来。

　　唯愿下三句。哀恳纳受意也。鸟兽之所献供者。乃自惭其身当恶报。而感因必在前生也。抑今生再不作福因。而来生愈不及今生矣。所以望佛纳受。以佛为福田。若纳之则为下种。而善果有所望。三涂必当永离。业种自然消灭矣(三涂是果。即地狱。饿鬼。畜生。恶业。谓感三涂之亲因。即杀盗淫贪嗔痴之现行种子也。因现行熏成者。为种子。又为业之亲因也。良以种子熟。则发现行。由现行则能招果。乘果又当造业。由业又能熏种。所以惑业苦三。轮回不息。此鸟兽王。欲永脱之。奇哉奇哉)得受下。正求善果也。开阐下。更求出世间法。又曰大乘者。意不图小果也。大乘是法。甘露是喻。良以甘露一滴。起死回生。大乘一言。转凡入圣矣。法门者。门有通义。乃出世之达道。所谓以佛教门。出三界苦也。速断下。意欲一生顿证。不历三祗。愚痴即无明。解脱即涅槃。时诸下叙仪。表三业之诚敬耳。(夫。此鸟兽王。不唯见佛献供。而且感慨求法。愚痴必欲速断。解脱定要当得。何乃三才之最灵者。无过于人。人而不为。吾末如之何也已矣)问。经云白佛惟愿等。鸟兽可能人言乎。答。有三义。一者禽兽各有语言。人虽不解而佛解也。二者因来仪之诚。则感佛力加之。故虽鸟兽。亦能人言也。三意感。鸟兽虽不能人言。而意言。即心中默念。佛自知之矣。

　　△三结领同众。

　　各与若干百千眷属俱。

　　△八琰魔王吏众二。初标类举诚。

　　复有百千琰魔罗王。与无央数诸大罗刹。种种形类。及诸恶王。幽冥官属。校计罪福。狱吏刑司。承佛威力。舍离恶心。与琰魔罗王。同来听法。而白佛言。一切众生。以愚痴故。贪五欲乐。造五逆罪。入诸地狱。轮转无穷。自业所因。受大苦恼。如世蚕茧。自为萦缠。惟愿如来。雨大法雨。灭地狱火。施清凉风。开解脱门。闭三恶趣。时琰魔罗王。作是语已。种种珍宝。供养如来。一心恭敬。绕百千匝。

　　或云琰魔。此云静息。以静息造恶者不善业故。或翻遮。谓遮令不造恶故。或翻双王。兄及妹皆作地狱主。为鬼官之总司。兄治男事。妹治女事。故曰双王。又名法王。瑜伽论问。为能损害。为能饶益。名法王。答。饶益众生故。若诸众生。执到王所。令忆念故。遂为现彼相似之身。告言。汝等自作。当受其果。由感恶者。新业更不积集。故业(尽已。脱苦有期)由饶益众生。故名法王。此赡部洲下。过五百逾缮那。有琰魔王国。纵广亦尔。罗刹即是狱卒。其形可畏不一。故云种种。诸恶王。即秦广楚江等。或典十八狱者亦称王。幽冥官即。官即司官。属即眷属。狱吏即判官。刑司。即掌刑法之者。校计罪福者。即校量推审之意。或簿籍察考。或业镜照验。以恶业为罪。加之苦刑。善业为福。令生人天。承佛下。归恩于佛。谓承佛威神。恩力所加。方能舍离恶心。故与琰魔同来听法。反显若非佛力。则不暇听法。何也。此王等。若权现即是菩萨。则不必论。若实迹亦是恶因所感。亦当受苦。又办王事。焉有暇工。(别经云。阎罗王一念之恶。便总狱事。自身受苦。亦不可论。阎罗大王。昔为毗沙国王。与维陀始王共战。兵力不如。因立誓愿。愿我后世。为地狱主。治此罪人。十八大臣。及百万众。皆悉同愿。毗沙王者。今阎罗王是。十八大臣。今十八狱王是。百万之众。牛头阿旁是。地狱经云。昼夜三时。有大铜镬。满中烊铜。自然在前。有大力鬼。卧王热铁床上。铁钩擘口。烊铜灌之。从咽彻下。无不焦烂。彼诸大臣。亦复如是。故为受苦。如不受时。各典所司之事。焉有暇工哉)白佛下请法。一切不出十类。五欲即财色名食睡。或色声香味触。皆可欲者。是为业缘。五逆者。谓弑父。弑母。弑阿罗汉。出佛身血。破和合转法轮僧。若世论。弑君更为大逆。愚痴为因。五欲为缘。造罪为业。入诸地狱为果。蚕茧为喻。萦缠不能自脱也。惟愿下请法。火喻地狱之苦。雨即水也。以水能灭火。而风能解暑。此二皆喻法力。能救众苦。解脱即涅槃。开门如说法。门者通义。以通出三界。闭为塞义。不令再入。以上请法为慧种。下供养为福因。绕谓旋绕。匝谓周匝。必欲周匝旋绕者。有二义。一者是佛仪范。二者为道义周旋之表。

　　△二结领同众。

　　与若干百千眷属俱。

　　△四总结众集。

　　各礼佛足退坐一面。

　　礼足为见佛之敬。退坐为听法之仪。师资合会。礼有定则。言各礼佛足者。乃以最尊之头顶。礼如来卑下之两足。显敬之极。而礼之诚也。亦弟子事师之定仪矣。退坐一面者。既礼足已。羽翼以坐。亦尊卑有序之定则也。以上通序竟。

　　大乘本生心地观经浅注卷第一本

　　大乘本生心地观经浅注卷第一末

　　△二别序(正为发起之由致也)二。初宾主会集二。初序佛威仪。

　　尔时世尊。坐宝莲华师子座上。其师子座色绀琉璃。种种珍奇间错严饰。颇梨宝珠以为其茎。紫磨黄金作莲华叶。其莲华台。以摩尼宝而为华须。八万四千阎浮檀金大宝莲华。而为眷属。

　　尔时者。大众集会。师资道合当尔之时也。世尊者。即释迦牟尼佛出世独尊号也。座谓床座。形似莲华。师表无畏。宝为尊称。以佛身就座两足跏趺。故曰坐等。色绀下。明宝座之体相也。宝色青赤曰绀。宝体透彻曰琉璃。以绀琉璃宝为座之体也。种种下。显座之庄严也。珍奇即诸宝之总称。间错显庄配之杂糅。以上为莲座之总相也。颇梨下别显。茎为华身。叶即莲瓣。台谓莲果。须即华蕊。摩尼云如意。八万下。显德之不孤有眷属也。阎浮檀金。金中之胜金也。良以圣人用度须有表法。非同世人徒爱华饰。座表本觉之体。佛表始觉之智。佛坐其座者。表始觉合本觉成究竟觉也。然本始二觉。人人本具。亦自有成佛之因。及庄严之果也。又莲华表因。佛表果。而佛坐其华座者。表果依因成故也。又种种表性体本具万德也。八万下。表八万四千法门皆依性有。故为眷属也。座为莲华形者。以居泥不染。出水香洁。用表本觉之性。在生死而不染。在涅槃以独尊。如来证之。因圆果极。应念而成菩提也。盖如来示此。以无言之道。而表发人心者矣(师表无畏者。师子为兽中之王。更无所畏。表佛为人中师子。亦无所畏。故名师子座)。

　　△二序众钦诚。

　　为诸大众。前后围绕。供养恭敬。尊重赞叹。

　　佛居其中。众绕于外。如群星之拱北辰。尊重在心。供养献物。若诸侯之见天子。供养则香华罗列。玉帛交陈。恭敬则踧踖与与。严肃情意。赞叹则发言称颂。比兴合宜。如华严赞颂。各据一门。

　　△二发起源流二。初如来正发三。初威仪表德。

　　时薄伽梵。于师子座。结跏趺坐。威仪殊特。犹如四宝苏迷卢山。处于大海自然迥出。如百千日照耀虚空。放无量光破诸昏暗。亦如俱胝圆满月轮。独处众星。放清凉光。明朗世界。

　　薄伽梵。亦名婆伽婆。一名六义。唐玄奘大师明五不翻中。含多义不翻。六义者。佛地论云。自在炽盛与端严。名称吉祥及尊贵。如是六德义圆满。是故彰名薄伽梵。自在者。谓如来不为烦恼所系缚故。炽盛者。谓如来猛𦦨智火洞达无际故。端严者。谓如来三十二相庄严妙好故。名称者。谓如来圆满菩提法界普闻故。吉祥者。谓如来所到之处凶灭福生故。尊贵者。谓如来圣凡拱卫十界独尊故。结跏趺坐等者。以两足交蟠。足心朝上。正身端重故。犹如下。借山显德。喻佛身也。苏迷卢即是须弥。此云妙高峰。以(黄金。溜璃。白银。玻璃)四宝所成。处者住也。谓安住海中。出水有八万四千由旬。落群峰之高。故曰迥出。(须弥喻佛身者有三义。一者高大量不可测。为四洲之主。欲天之依。喻佛道大为九界圣凡之所依故。二尊重为群山之王。八风不动。喻佛威仪庄重。为百灵之宗。魔不能惑故。三众宝所成。喻佛具万德故。有此三义。故喻须弥)如百千下。喻佛之光也。如一日历天。乾坤普照。况百千乎。喻佛身光。能破众生痴暗故。(痴暗即无明也)亦如下。喻佛智光。俱胝是梵语。此云京。以十兆为京。数之多也。俱胝满月。喻佛智之胜。且一轮满月。清光朗耀。已夺群星之明。况俱胝之多乎。月言清凉者。如酷暑之时。热不可受。月上则凉。能消热恼故。喻佛智具足如月之满。惑不能染。如月之清。能破烦恼如月之凉。众星喻百灵。显佛独胜也。又日月止照四天下。佛智能照十法界。虽以百千日。俱胝月喻之。犹有所不及。何也。日月虽多。终有限量。佛智无限量故。

　　△二定感诸天二。初入定能感。

　　入有顶天极善三昧。名心璎珞宝庄严王。住此定已。身心不动。

　　若论佛定本无出入。无时不在。无处不定。今从无入处示入者。因众著相。亦应机示之也。三昧此云正受。解如前。有顶极善者。亦借喻显定。有顶即非非想天。为三有之极顶。极善者是赞辞。位至顶天。可谓至高至善。喻佛定之高远如之。名心下。出佛定之称谓也。世间璎珞珠宝所成。喻如来心定万德所聚。是为法性之庄严也。身心不动者定之相也。如寒潭皎月。远水孤峰。巍巍荡荡。不可思议。安得不感发诸天耶。良以如来为世出世间之大圣。言则成经。用则成法。今既入定。是为直指人心见性成佛之处也。如公案云。世尊升座。文殊白椎曰。谛观法王法。法王法如是。今定亦然。将佛之所证。生之所具。法性万德。只在身心不动处觌面示出。是谓无言说法也。欲人直下会得。即是悟佛知见。是为顿悟。显佛入定是为顿教。若不会得。又待如来出定。呜呼。可谓阳春白雪。不利庸愚。

　　△二诸天献供三。初无色诸天供。

　　时无色界一切天子。雨无量种微妙华香。于虚空中如云而下。

　　无色界天。无身形有识心。今却云雨华香者。既无身形。而能雨者有二义。一者无业果色有定果色。谓定中现相。见佛供佛。二者虽无身形有神力。定中发通。见佛献供。有何不可。

　　△二色界诸天供。

　　色界诸天十八梵王。雨众杂色无数天华。百千万种梵天妙香。遍满虚空。如云而下。

　　文义明显。十八梵。如前列众处。

　　△三欲界诸天供。

　　六欲诸天。及天子众。以天福力。雨种种华。优钵罗华。波头摩华。拘物头华。芬陀利华。瞻卜迦华。阿提目多华。波利尸迦华。苏摩那华。曼陀罗华。摩诃曼陀罗华。曼殊沙华。摩诃曼殊沙华。于虚空中缤纷乱坠。而供养佛及众法宝。又雨天上无价宝香。其香如云作百宝色。以天神力。香气遍满此诸世界。供养大会。

　　初言诸天。是臣民之通称。更及天子。方是天王。福力雨华者。谓由因中修福。果上受福。但举心供佛。华香自至。是福力中自然而现。物随心变。品类不同故曰种种。优钵罗此云应瑞。或云青莲华。又云灵瑞。非人间常有之华。若轮王生时此华方现。轮王未出世间绝无。或天上有之故雨供佛。雨字去声呼之。自上落下曰雨。波头摩。此云红莲华。拘物头。此云地喜华。或云黄莲华。芬陀利。此云白莲华。瞻卜迦。此云小黄华。阿提目多。(旧云)善思夷。或翻龙䑛华。其草形如大麻。赤华青叶。子堪为油。亦堪为香。波利尸迦。此云夏生华。又翻雨华。雨时方生故。苏摩那。又曰须曼那。此云善摄意。又云称意华。其色黄白而极香。树不至高大。止三四尺。下垂如盖。曼殊沙。此云柔软。又云赤华。摩诃云大。曼陀罗。此云适意。又白华。缤纷乱坠者。缤纷杂貌又盛貌。谓众色交杂从空坠下。遥观错彩。如蝶舞长空。俯视芬芳。若锦铺大地。如是供佛。及众法宝。众谓大众。即三宝普供也。又雨天上无价香者。谓有色无香。若聪明之欠德。恶得为君子哉。所以雨华而更雨香也。其香如云者。谓香烟缥缈。似祥云之旋太虚。作百宝色者。谓香色交光。犹诸珍之攒华岳也。以天下。谓神力不可思议。所以香云普遍供养大会。大会即是灵山法众。主伴交参无类不供也。定感诸天已竟。

　　△三婆伽现瑞二。初变定施通二。初变定。

　　尔时世尊。从三昧起。即于本座。复入师子奋迅三昧。

　　前科入定身心不动。默感诸天。而诸天献华供香者亦有所表。定表即动而静。诸天雨华表虽静而动。然主宾同会。表动静不离当处。天雨华香。又表因果只在片时。华表因。华色之多者。表因非一种必具万行。香表信。谓非信不能行因。无因不能成信。而后又云供养大会。谓主伴皆供。主即是佛。佛表自心果佛。而华香供佛。总表因能成果也。又供众者。又表无类不具此因也。不离当处。不出片时。而因果具足矣。然此科既云出定而复入定。亦有表。前表即动而静故入。此表即静而动故起。起而复入。表正动而静。正静而动。可谓动静同源。盖佛意深厚。是以表显释之。幸无厌繁。三昧以师子奋迅为名者。亦有表法。然世间师子兽中之王。表无畏也。奋者张扬也。迅者速疾也。以师子之性爱绣絿。雌雄戏舞最速。不见师子。只见金光。表喜之至也。用此名定者。表佛喜之甚。欲说心地法门满佛心愿也(师子奋迅三昧。出法界次第。有此定名。借喻显法。如世间师子奋迅。为二事故。一为奋除尘土。二能前走却走㨗疾。异于诸兽。此三昧亦如是。一则奋除障定之惑。二能出入诸禅㨗疾无间。异于诸禅三昧。而具出入二义。一入禅奋迅者。谓离欲界不善法。有觉有观而入初禅。如是次第入于二禅。三禅。四禅。空处。识处。无所有处。非非想处。灭受想定。是为奋迅入也。出禅奋迅者。从灭受想定起。还入非非想定。从此定起。还入无所有处定。如是识处。空处。四禅至初禅。出散心中。是谓奋迅出也。然虽引于此。为其名同。义未全同。何也。以彼即九次第之别名。既以灭受想为极。是小乘定。今经大乘故不全同。所以注中别释。智者思之)。

　　△二施通二。初总标。

　　现大神通。令此三千大千世界。六种震动。

　　定为体。通为用。从体起用。则妙义全彰。此即娑婆世界。是佛一化之境。三千大千者。谓三次言千。总为大千。非是三千个大千也。如一日月。一须弥。为一四天下。以一千四天下。为一小千世界。一千小千世界。为一中千世界。一千中千世界。为一大千世界。故名三次言千。总一大千也。而于中百亿日月。百亿须弥。百亿四天下。为一娑婆世界。方是如来一个化身所统之境。故此震动。警发人心。而于中获益也。六种者。即动。涌。振。击。吼。爆。不出形声二种。动涌爆为形。振击吼为声也(摇扬名动。泛上为涌。有声为震。警物为击。重响为吼。开裂为爆。凡地动之重者。必有开裂之处也)。

　　△二别释二。初变相严净。

　　谓动。极动。遍极动。涌。极涌。遍极涌。振。极振。遍极振。击。极击。遍极击。吼。极吼。遍极吼。爆。极爆。遍极爆。又此世界。东涌西没。西涌东没。南涌北没。北涌南没。中涌边没。边涌中没。其地严净。悉皆柔软。

　　直动为动。四天下动为极动。大千普动为遍极动。余五亦然。即别经中动遍动等遍动也。每一种有三相。合三六。总一十八相。表净十八界也。又此下。别出动涌之势。谓东涌西没等。涌即上起。没即下落。非淹没不见也。其地下二句。谓娑婆本是秽土。是众生染心所感。今以神力严净者。亦事理双彰也。事即神力所使。变染成净。以警发人心。理即喻人心地。谓人心本净。为惑所污。则成不净。今以严净表之。欲令即染翻净也。其地本坚实。今却东涌西没。虽坚而佛之神力使之柔软。坚表人心之迷坚而不悟。今佛欲令转迷成悟。故以大地柔软表之也。

　　△二群生获益。

　　滋长卉木。利益群生。令三千界。无有地狱饿鬼畜生。及余无暇恶趣众生。皆得离苦。舍此身已。生于人道。及六欲天。皆识宿命。欢喜踊跃。同诣佛所。以殷重心。顶礼佛足。持诸珍宝。无数璎珞。悟三轮空。以报佛恩。

　　卉为草之都名。更兼百谷苗稼。木为树之总称。亦兼华果园林。滋长者。是谓无情草木获益也。群生是一切有情众生获益也。令三千界无地狱等者。即佛慈悲神力所使。反三恶而成三善道也。地狱者从义立名。谓地下之狱。名为地狱。婆沙云。赡部洲下过五百逾缮那。乃有其狱。然此地狱。有大有小。谓八寒八热等。以世间造作极重恶业者。堕于其中。然亦随因感果。受报不同。总为地狱。饿鬼有三种。一谓罪业极重者。积劫不闻浆水之名。其次者。但伺求人间。荡涤脓血粪秽。又其次者。时或一饱。即造作恶业众生。由悭贪故。生于此道。畜生者。谓披毛戴角。鳞甲羽毛。四足多足。无足有足。水陆空行等。即造作恶业众生。由愚痴故。生于此道。及余无暇恶趣众生者。有二解。一即人道中造恶业者无暇。是只管造恶。无间暇之工者。亦为人中之恶趣也。二即无间地狱。受苦众生。无量受苦时时逼体。故无间暇。真恶趣也。皆得离苦者。令恶业顿除。恶报即灭。以上显世尊拔苦之悲也。舍此身已下。显与乐之慈。舍身者。前报已空。生人天者。后果即得。皆识宿命者。天具五通自知。而人道则无。因佛力所加。亦识宿命也。欢喜下。谓感佛深恩也。欢喜是心中之乐。踊跃是外现之相也。殷重谓诚之极。顶礼谓敬之至。持诸下。表敬见之礼。悟三下。见报答之功也。三轮者。即自无我执。外无法相。亦遣自证之心。即我法二空。空性亦遣。如是悟证。实为深报佛恩也。(问。悟三轮空。但是自利。何为报恩。答。既能自利。即是报恩。良以六种振动元为惊发人心。令其回心向道。今既悟空真理自证。合佛圣意。即报恩也)以上自恶道而人天。从人天而顿悟。既悟三空。必入圣伦。然如上所解。皆依文释义。尽归恩于佛。若文外取义。亦惟心之所现。但借佛力为胜缘耳。良以如来动地严净等。实是外缘警发。三恶众生遇斯胜缘。一念心空。则三途顿息。生人天中。又悟三空。则菩提自现矣。若以教判。以但归恩于佛。方是始教。若心空自证即顿教。若自恶道生人天。自人天而修三空。已经时久。犹不出如来动地少倾之间。即延促无碍。又有圆教义也。

　　△二正明现瑞三。初如来放光。

　　尔时如来。于胸臆间。及诸毛孔。放大光明。名诸菩萨游戏神通。使不退转阿耨多罗三藐三菩提。其光明色。如阎浮檀金。

　　胸臆毛孔。放光之处。如来胸前有卍字相。为万德吉祥文。从此放出。亦表光具万德。一诸字即八万四千毛孔。皆能放光。胸前之光为主。诸毛之光为伴。又一毛之光为主。诸毛之光为伴。以见主伴之光互照互入。光光相摄。重重无尽。总一光藏。圆融无碍。名诸下。就义显名。因主伴交光。如菩萨之游戏神通。妙用不可思议也。使不退转下。前胸臆表体。诸光表智。其体则一。智用无量。阿耨等。即极果。既云不退。则知必证。阎浮云胜金。谓光中之色。闪烁如金。故以檀金喻之。

　　△二光中现相二。初现六凡相二。初依报世界相二。初总相。

　　此金色光。普照三千大千世界。及余世界。

　　三千大千世界。是此界。余界即大千之外。十方世界也。此界为主。诸界为伴。然既蒙光照。亦能光融。界亦同光。重重无尽。皆世界之总相如此也。

　　△二别相。

　　乃至百亿妙高山王。一切雪山香山黑山金山宝山。及弥楼山。大弥楼山。目真邻陀山。摩诃目真邻陀山。小铁围山。大铁围山。江河大海。流泉浴池。及以百亿四大洲界。日月星辰。天宫龙宫。诸尊神宫。并诸国邑。王宫聚落。琰魔罗界。所有一切八寒八热。诸地狱中。

　　乃至二字超略之辞。指能照为言。谓此光不唯但照总相。乃至亦照别相。妙高即须弥。百亿即须弥之数。王者。言须弥横海。群山不及。独尊为王。一切者。谓每界中皆有此等诸山也。雪山即如来修道之处。弥楼此云光明。即七金山。以金为体。故有光明。目真邻陀。此云石山。摩诃云大。即大石山。铁围大小。皆七金山外。围绕须弥作外护者。江河等易知。四大洲。即须弥四面。东胜神洲。南赡部洲。西牛贺洲。北俱卢洲。日月下。总该万象。及诸宫殿。天宫。谓诸天各有宫殿。龙宫者。谓江河湖海。皆有龙王所住之宫宅。诸神。即五岳四渎称帝称王者为尊。及诸鬼帅等。各有宫殿宅宇。并诸下。次及人间。封疆之国。宰治之邑。村庄集市为聚落。琰魔罗界。即幽冥之中。一切下。出幽冥之别相。有八寒八热。诸多地狱之相也。

　　△二正报众生相。

　　罪业众生。受苦之相。乃至十方畜生饿鬼。受苦之相。一切世间。五趣众生受苦乐相。如是皆现于此金色大光明中。

　　初二句。乃地狱中受苦之相也。如铜蛇铁狗。刀山剑树等。逼迫害人。令其寒酸恐怖。无所逃遁之相状也。以上皆约娑婆一界中。地狱苦相言之。而于中缺文。义含鬼畜及诸杂趣。乃至十方者。是娑婆之外。该尽有漏众生之相也。畜生下。别出鬼畜。然与本界互有隐显。以本界地狱显。鬼畜隐。此则鬼畜显。地狱隐。盖译人之巧耳。一切下。通举杂类。世间即人世间。天世间等。其类甚多。故云一切。五趣即三恶道。及人天二道。趣者向也。归落也。然此五道果报。是众生趣向归落之处也。苦乐相者。言三途为苦相。人天为乐相。以五欲称心。欢喜受之。故云乐相。此与法华云。善恶业缘。受报好丑。于此悉见同。故云如是皆现等。现六凡相已竟。

　　△二现诸圣相二。初总标。

　　又此光中。影现菩萨。修行佛道。种种相貌。

　　虽言菩萨亦含诸佛。

　　△二别列二。初别现释迦因果相二。初总明因果。

　　释迦菩萨。于往昔时。作光明王。最初发于阿耨多罗三藐三菩提心。乃至菩提树下。得成佛道。娑罗林中。入于涅槃。

　　释迦是佛姓也。此云能仁。以能为应物之巧。仁为兼利之慈。以慈悲为姓也。称菩萨者。是道前之号也。于往下。明因中曾为大国王。名曰光明。此王最初发菩提心。乃已植成佛之本也。然非菩提心。不能成佛故。树名菩提者。即毕钵罗树。言树非菩提。以坐此树下成菩提道。以所证菩提彰树之名。依主释也。得成佛道者。即雪山修行。腊月八日。睹明星出。忽然大悟。诸惑全空。达性本有。故云成佛。此成道之始也。娑罗下。又明其终。内该谈经三百余会。说法四十九年。然后化缘已毕。方于娑罗林中。入于涅槃。娑罗者。此云坚固。入于涅槃者。即收迹归真之谓也(以冬夏不改故名坚固。皮青白色。叶光润。又翻高远。言形量最高。森耸出于余林也。又云鹤林。又曰双林。谓四方皆双故。以东方双者。喻常无常。南方双者。喻乐无乐。西方双者。喻我无我。北方双者。喻净不净。方面皆悉一枯一东。荣方一双在佛之后。西方一双在佛之前。南方一双在佛之足。北方一双在佛之首。入涅槃已。东西二双合为一树。南北二双亦合一树。皆悉垂覆如来。其树惨然。皆悉变白)。

　　△二别明因果二。初明经历之时。

　　于其中间。三僧企耶。百万劫中。

　　僧企耶。或云阿僧祇。此云无央数。央尽也。谓人天中能知算数者。极数不能知之。是名一阿僧祇。如是经历三次。名三僧企耶。乃久之又久不可思议之长时。又云百万者。总言时长也。乃是释迦从始发心。于中行道。所经之时有如此者。皆在放光一少时间能现。可谓十世古今始终不离于当念矣。

　　△二明所行之道二。初通明诸行。

　　所有一切慈悲喜舍。八万四千波罗蜜。

　　慈悲喜舍。为佛四无量心。一慈无量。为爱念众生常求乐事。随彼所求而饶益之。二悲无量。谓愍念一切众生受种种苦。常怀伤感。即拔苦救之令得解脱。三喜无量。凡见众生离苦得乐。其心悦豫忻庆。四舍无量。即于所缘众生。无憎爱心名之为舍。复念一切众生。同得无憎无爱无恨无瞋无怨无恼。故名舍无量心。八万四千波罗蜜者。梵语波罗蜜。此云到彼岸。谓生死如此岸。烦恼如中流。涅槃为彼岸。菩萨以八万四千法门。自他兼利。得达涅槃。故以到彼岸为喻也(贤劫经。佛告喜王菩萨修习行法。自第一光耀。乃至分舍利。凡三百五十度无极法门。一一法门。各有布施持戒忍辱精进禅定智慧之六度。共成二千一百度无极。于诸贪欲。瞋恚。愚痴。等分。四种众生。各以此二千一百度无极。教化而开觉之。合成八千四百度无极。一变为十。总成八万四千度无极法门。此之法门。为三界无上良药。为百千种人。除八万四千尘劳也。广如法数说)。

　　△二别现因果三。初往昔因行相。

　　乃于过去作金轮王。王四天下。尽大海际。人民炽盛。国土丰乐。正法化世经无量劫。一切珍宝充满国界。时彼轮王。观诸世间皆悉无常。厌五欲乐。舍轮王位出家学道。或于大国为王爱子。弃舍身命投于饿虎。或作尸毗王割身救鸽。或救孕鹿舍鹿王身。或于雪山为求半偈而舍全身。

　　过去者。现在已前通称过去。即往古之时也。金轮王如前通序中解。王者去声呼。兴也盛也。以身临天下曰王。四者即四部洲如前解皆是金轮所统。故曰王四天下。尽大下。总言统摄之宽。人民下。显太平气象也。正法即十善法。或出世法。化世即教化世人为善也。经无量劫时之久也。一切下。谓国土之盛。时彼下。谓发心之缘。言正在丰盛太平之时。彼王急流中。看破世间万法皆是无常。(即世界有成住坏空。有情有生老病死)厌五欲乐者。言彼王观察现前虽乐。乐坏苦生。皆是无常。且贪乐之中造种种业。故厌之。所以舍位出家学道。以上是轮王学道之相。或于下。舍身喂虎相。如报恩经说。佛因中为萨埵王子。入山游戏。见一饿虎。虎有七子。虎瘦嬴弱。不能行动。虎之母子。命将不久。萨埵王子。遂念人生在世。虚生浪死。空无利益。不如舍身。救得虎命。与彼结缘。发愿将此求菩提道。尸毗王割身救鸽者。尸毗此云与。即檀度之意。佛因中为尸毗王时。有一怖鸽飞至王所。求王哀救。遂有鹰亦飞于前。索鸽欲啖。言是我食。汝若救彼。则我命休矣。王何怜彼而苦我哉。王念鹰饿。遂自割身肉以代其鸽。救孕鹿舍鹿王身者。佛因中曾作鹿王。统摄群鹿。有一孕鹿。身怀有子。为猎人所获欲杀。鹿王见之。谓猎者曰。彼身有孕。杀一死二。我愿代之。勿杀彼身。猎人见之。怜爱其仁。自心亦惭。畜类知仁。我何作恶。遂洗心悔过。誓不杀生。雪山求偈者。佛因中在雪山。作仙人学道。未得真传。徒修苦行。知其未真。处处求法。尔时天人现罗刹身。在山上诵偈曰。诸行无常。是生灭法。仙人闻之。遥瞻礼拜。白罗刹曰。甘露净法。但得半珠。惟愿仁者。直向我说。罗刹曰。我腹饥饿。无力何言。若欲得者。与我供养。曰。仁欲何供。罗刹曰。惟人肉热血可充我饥。仙人曰。若向我道。情愿供之。愿舍全身。求此半偈。罗刹曰。生灭灭已。寂灭为乐。仙人欢喜。遂书写于木石等处。速上山投身作供。尔时罗刹。元是帝释化现。即现本相顶礼至敬。曰。汝若成佛。先当度我。是为半偈舍全身。出涅槃经。若论因行无量。今则以略该广。一切万行何所不现。

　　△二现世始终相六。初受生相。

　　或现受生于净饭王家。

　　现受生者。如佛三祇行满。寄居于兜率陀天内院。作护明菩萨。彼时观物兴悲。遂驾日轮香象。托胤王宫。在迦毗罗国。以净饭国王为父。摩耶大夫人为母。夫人于二月八日。往毗蓝尼园。无忧树下。举右手摘华。从右胁而诞。彼时九龙吐水。沐浴金身。遂周行七步。目顾四方。曰。天上天下唯吾独尊。此乃从本垂迹降生也。普耀经云。普放大光。照三千界。周书异记云。昭王二十四年甲寅之岁。四月八日。江河泉池忽然泛涨。井皆溢出。宫殿人舍。山川大地。咸悉震动。其夜有五色气。入贯太微。遍于西方。尽作青红色。昭王即问太史苏由。是何祥耶。苏由曰。有大圣人。生于西方。故现此瑞。昭王曰。于天下何如。苏由曰。即时无他。至千年后。声教被此。昭王即遣镌石记之。埋在南郊天祠前。

　　△二出家相。

　　舍后宫六万彩女。及舍种种上妙伎乐。逾城出家。

　　因游四门。遂发心出家。舍金轮之尊。天下之富。五欲之丰。彩女之乐。乘白马。随车匿。天神捧马足。乘空而行。故曰逾城出家。逾者超过也。言城不能隔。出家有二种。一出世俗家。二出三界家。既是果后施化。与世间人做样子。三界家早出久矣。且作出世俗家。所谓富贵不能淫也。

　　△三苦行相。

　　六年苦行日食麻麦。

　　苦行者。谓既舍金轮宝位。至于雪山。有道可求。不知有身。寒风逼体。酷暑侵身乃。至雀巢于顶。蛛纲于眉。芦芽穿膝。麻麦充饥。一切恶兽毒虫。何所不犯。已经六年。可谓孤㷀极矣。总不退志。所谓贫贱不能移也。

　　△四破魔相。

　　降诸外道。菩提树下。破魔军已。

　　外道者。心游道外。不知自心大道。向外驰求。故名外道。降谓降伏。尔时如来。或以神通折伏。或以智辩评论。令彼负堕而归。是谓降诸外道。(此句置破魔成道之后则顺)破魔军者。梵语魔罗。此云能夺命。谓菩萨于菩提树下。将成道时。大地震动。放大光明。隐蔽魔宫。时魔波旬。即令三女乱其净行。菩萨以神力故。变其魔女。皆成老母。魔王大怒。遍敕部从。上震天雷。雨热铁丸。刀轮器杖。交横空中。挽弓放箭。箭停空中。变成莲华。不能加害。群魔忧戚。悉皆迸散。是为破魔之相。所谓威武不能屈也。

　　△五成佛相。

　　得阿耨多罗三藐三菩提。

　　得者证也。阿是梵语。此云无。耨多罗此云上。三藐此云正等。三菩提此云正觉。合云无上正等正觉。谓佛果之上。更无有法。故云无上。是中道。故云正。与众生佛性同。故云等。拣凡夫之不觉。故云觉。拣二乘之偏觉。及菩萨之分觉。故云正觉。是佛所证之极果也。接前破魔军已。放大光明。即便入定。于腊月八日。睹明星大悟。究竟成佛。是为成佛相也。

　　△六总结光现。

　　有如是等百千恒沙难思行愿。一切相貌。悉皆顿现于此金色大光明中。

　　此结如来因中所发之愿。所行之事。诚然千态万状。喻若恒沙。经家不能遍叙。故云一切等。现世始终相已竟。

　　△三八处灵塔相三。初总标。

　　又此光中。影现如来。不可思议。八大宝塔。

　　不可思议有二义。一者宝塔神应不思议。谓佛虽入灭。有宝塔在世。一切有情。供养礼拜之间。由神应所加。令彼有情获福益寿。或利根者。明心悟道。如是之益。可思议乎。二者塔之数量不思议。良以如来水月化身。有百千亿。世界如恒河沙。一界有此八塔。界界皆然。多多无量。岂可思议哉。梵语塔波。此云灵庙。亦云高显。世间造此。藏佛舍利。尊重称之。故云宝塔。

　　△二别列八。初降生处宝塔。

　　拘娑罗国。净饭王宫。生处宝塔。

　　拘娑罗。即迦毗罗之梵语不同耳。虽曰王宫。实在毗岚园无忧树下。是佛降生之处。乃造宝塔。以表灵迹焉。

　　△二成佛处宝塔。

　　摩伽陀国。伽耶城边。菩提树下。成佛宝塔。

　　八大灵塔经中说。在泥连河边成正觉。故建塔供养。此经云在伽耶城边。而两不同者。非不同也。泥连河。是伽耶属境。河近此城。即是城边。成佛如前解。此处建塔。令后人见塔仰德。发心修道也。

　　△三初转法处宝塔。

　　波罗柰国鹿。野园中。初转法轮。度人宝塔。

　　梵语波罗柰。此云鹿苑。此经华梵并举。以园在此国。故波罗云国。鹿野云园。古时国王在此养鹿。故名鹿园。初转法轮者。以佛始成正觉时。在此说四谛法。度五比丘等。人即五人。乃父族三人母族二人也。故建塔供养。用表正法始兴之处也(波罗柰一翻江绕城。都城也。北印度境。园是此国之属境。连都彰名)。

　　△四辩外道处宝塔。

　　舍卫国中。给孤独园。与诸外道。六月论议。得一切智。声名宝塔。

　　舍卫此云丰德。国丰四德如前解。给孤独者。是须达长者德号。乃波斯匿王之大臣。能供给一切鳏寡孤独。人称其德故曰给孤独。园是给孤独长者布金而买。建立精舍法堂。请佛安居说法。有诸外道。九十五种。与佛辩论。经历六月。皆各负堕。彼诸外道。极口称扬为一切智。从此如来声名远布。故此建塔。作制外之表也。

　　△五神异处宝塔。

　　安达罗国。曲女城边。升忉利天。为母说法。共梵天王。及天帝释。十二万众。从三十三天。现三道宝阶。下阎浮时。神异宝塔。

　　安达罗。未见翻译。曲女城者。因曲女立名。中印度境。昔有大树仙人。栖神入定。经数万岁。从定而起。见王百女。诣宫来请。唯幼稚女。而充给使。仙人怀怒。便恶咒曰。九十九女。一时腰曲。从是之后名曲女城。忉利。此云三十三。四方各有八天。中有帝释总统。共名三十三天。为母等者。母即摩耶夫人。生佛之后。得生此天。如来成道。欲报母恩。故升天说法。梵王帝释统十二万众。卫护随佛。现三宝阶者。因佛升天日久。世人不见如来。终朝伫目。佛因彼感。故以神力。现三道宝阶。阶谓阶级。即自下而下层次也。令人见之。神异惊人。皆得见佛生大欢喜。阎浮。即南阎浮提也。建塔供养者。见佛虽大圣。不忘母恩。大孝之表也。

　　△六说大乘处宝塔。

　　摩竭陀国。王舍城边。耆阇崛山。说大般若。法华一乘。心地经等。大乘宝塔。

　　国名如前解。王舍城者。即摩竭陀国城名也。如大清国。北京城。都名也。王舍为名者。前虽略出。其义未详。今出本因。幸勿厌繁。

　　○大论云。昔有须陀须摩王。是王精进持戒。常依实语。晨朝乘车。将诸彩女。入园游戏。出城门时。有一婆罗门求乞。而语王言。王是大福德人。我身贫穷。当见愍念。赐自多少。王言。敬如来告。当相布施。须我出还。作是语已。入园澡浴嬉戏。时两翅王。名曰鹿足。空中飞来。于彩女中。捉王将去。诸女啼哭。号动一国。惊城内外。搔扰悲惶。鹿足负王飞还本处。将王置九百九十九王中。须陀须摩王言。我不畏死。自恨失信。我从生来。初不妄语。今日晨朝出门。时有一婆罗门。来从我乞。我时许言。还当布施。不虑无常。辜负彼心。自招斯罪。是故啼耳。鹿足王言。汝意欲尔。畏此妄语。听汝还去。七日布施婆罗门讫。当便来还。若过七日。我有翅力。取汝不难。须陀须摩王。得还本国。恣意布施。立太子为王。大会人民。忏谢之言。我智不周。初治多不如法。当见忠恕。如我今日。身非己有。正尔还去。举国人民。及诸亲戚。叩头留之。愿王留意。慈荫此国。勿以鹿足鬼王为虑。当设铁舍奇兵。鹿足虽神。不足畏之。王言不得。而说偈言。实语第一戒。实语升天梯。实语为大人。妄语入地狱。我今守实语。宁弃身寿命。心无有悔恨。如是思惟已。王即发去。到鹿足所。鹿足遥见。欢喜而言。汝是实语人。不失信要。一切人皆惜身命。汝从死得脱。还来赴信。汝是大人也。鹿足又言。汝好说此。今当放舍。九百九十九王亦布施汝。随意各还本国。由此千王共居。故名王舍城。耆阇崛如前解。说大下。佛在此山。说诸大乘。故建宝塔供养者。用表一乘大法出自此也。

　　△七现疾处宝塔。

　　毗舍离国。庵罗卫林。维摩长者。不可思议。现疾宝塔。

　　毗舍离。此云广严。又云广博严净。其国宽平。名为广博。城邑华丽。故名严净。庵罗卫。或云庵摩罗。此云柰。果名也。其果似桃非桃。似柰非柰。又翻为难分别。又云生熟难分。林者谓树多成林。是古佛现迹之处。维摩此云净名。乃古金粟如来现长者之名也。不可思议者。昔在方等会上。示现有疾。佛遣文殊。率领罗汉等。至彼问疾。彼长者。请饭香积。借座灯王。毛吞巨海。芥纳须弥。弹偏斥小。叹大褒圆。三十二菩萨。各谈一不二法门。独维摩一默。千古奇绝。文殊极口称赞。为真不二法门。其神通智辩。非意路之可测。非语言之得实。故皆不可思议也。遂建宝塔供养(用表神辩)。

　　△八圆寂处宝塔。

　　拘尸那国。䟦提河边。娑罗林中。圆寂宝塔。

　　国名如前解。䟦提半梵语。全云阿利罗䟦提。是拘尸那国属境。此云有金河。以金沙混流故。河边有娑罗林。如前解。圆寂谓真本圆。妄本寂。真常道果之称。如来七十九岁。至此林中。说大涅槃经。说经已。即入灭。是佛圆寂之处。故建宝塔供养者。用表佛虽大圣。尚有终期。生死凡夫。岂能常久也(涅槃经云。二月十五日。临涅槃时。出种种光。大地震动。声至有顶。光遍三千。即周书异记。穆王五十二年壬申之岁。二月十五日旦。暴风忽起。发损人舍。伤折树木。山川大地。皆悉震动。午后天阴云黑。西方有白虹十二道。南北通贯。连夜不灭。穆王问太史扈多。曰是何征也。对曰。西方大圣人灭度。故现相耳)。

　　△三显结。

　　如是八塔。大圣化仪。人天有情。所归依处。供养敬恭。为成佛因。

　　初句指定八塔。下出佛意。大圣即佛。化仪者。谓度化之仪则。言佛在世时。佛能说法。令闻言悟道。佛不在世时。遗此宝塔。令见相明心。以见塔即如见佛。为一切人天众生。所归依处。供养则能获福。恭敬则能长智。总言一色一香一瞻一礼一赞一扬等。心能敬佛。即心是佛。岂非成佛之因乎。

　　△二别结释迦因果相。

　　如是音声。及诸影相。而于三世难思议事。悉皆现入大光明中。

　　此结形声二事。不出一光也。如是音声者。总指如来因中果上语言说法之音声。降魔制外之音声。又一切有情之音声。若天若人。乃至猿啼虎啸。莺声燕语之声。兼一切无情风声雨声等。及诸影像者。即法界差别。种种形影。此约横说。三世等者。约竖言。乃过去无量劫因行事。现世一切因果事。未来灭后。遗塔流教。人人遵行。乃至尽未来际。一切差别形影。及于一切染净因果。总不出一光少时之间耳。

　　△三总明诸圣差别相。

　　又十方界。三世诸佛。及大菩萨。道场众会。神通变化。希有之事。及诸如来所说妙法。皆如响应。于此金色大光明中。无不见闻。

　　十方下。显竖穷横遍也。以横遍十方。无量诸佛法界。而无处不遍也。竖贯过去未来现在之三世。而无时不贯也。及大下。广显十方三世。诸佛为主。亦十方三世诸大菩萨为伴。道场即成道之场。场即处也。如阿兰若法菩提场。或说道之场。如华严七处九会。乃至微尘毛孔。皆是说道之场也。众会即大众。谓菩萨声闻天龙八部一切器世界主。万灵皆集。故云众会。神通如一毛孔现宝王刹。微尘里转大法轮。及一为无量。无量为一。小中现大。大中现小。或降伏诸魔。制诸外道。皆为神通变化。希有之事。以上皆是所现之事相。及诸下。不但见相。亦闻说法。谓遍一切处。尽一切时。凡有所说。一切权实顿渐。小大偏圆。种种教法。皆如响应者。响谓空谷之应声。以释迦放光如大声。十方如空谷。影现如响应。所谓随声则应。不失其时矣。故结云。皆如等。

　　○夫如上所现瑞相。皆大不思议之境界。与华严何别。俨然四法界十玄门。皆一光所现。且如所见境界即事法界。光能周遍表理法界。如光中境界任运不拘。即理不碍事。如万境纷然而一光不动。即事不碍理。此即理事无碍法界也。如无边境不出一光。光不出佛之一身。一身只约化身说。不过丈六则小。尽十方三世境界则大。犹不出佛一身。即小中现大。事事无碍法界中广狭自在无碍门。所谓无边刹海自他不隔于毫端也。如来放光不过暂时。而却圆现三世之事。又是延促无碍。为十世隔法异成门。谓三世各三为别。一念为总。故名十世。三世区分。不相杂乱。故云隔法。三世互在递相成立。乃为异成。所谓十世古今始终不离于当念也。如再以义会。此方释迦放光摄十方。十方诸佛皆各放光相摄。光光交映。则重重无尽。又为因陀罗网境界门。又诸佛说法为主。菩萨亦说为伴。都在光中。一佛为主。诸佛为伴。又诸佛互为主伴。菩萨亦尔。主伴交参。同时顿唱。为主伴圆明具德门也。广则恐人厌繁。略出大义。若微细发明。十门皆具。学者可以意会也。良以文显义深。恐屈圣经。又不得不指陈也。如来光中现相一大科已竟。

　　△三众喜请法三。初序发心。

　　一切众生遇此光明。见彼瑞相。皆发无等等阿耨多罗三藐三菩提心。

　　此即法会大众。见相发心者。因光中之相。善因善果。恶因恶果。孰不趣吉避凶。改恶从善。又见菩萨修因。诸佛成道。复闻诸佛说法。孰不见贤思齐。且大不思议之事。孰不有之。但以迷心自闭。有体无用。假若一念回心。返照本性。诸惑本空。岂不顿然成佛。所以大众发心也。云无等等者。等是平也。同也。相齐也。谓出世之法。独菩提心为最上。再无有相等之法。与此心相等也。华严百喻不如菩提心。所以前文云。大圣化仪。为成佛因。正此说也。

　　△二序作念。

　　时诸大众。睹佛神力。不可思议。叹未曾有。各相谓言。如来今日。入于三昧。放大光明。照十方界。得见如来。往昔所有难思议事。调伏恶世邪见众生。令生信解。趣向菩提。希有如来。能为一切世间之父。无量劫中难可得见。我等累劫修诸行愿。得遇三界人天大师。

　　神力。即动地放光现瑞等。未曾有。即从来未见者。各相谓言者。彼此作念也。如来今日下。正述念事也。难思议事者。即舍身喂虎。割肉救鸽等事。调伏下。述明如来难思之事。调谓调理。见摄授之慈。伏谓降伏。见折伏之威。恶世。即五浊交作。混障自性。以世道不良。故曰恶世。邪见即外道之谬计。或拨无因果。执断执常。见不正也。令生信解者。谓佛今现相。善恶邪正。因果昭然。令人信有因果。悟解本性也。趣向者。即回心向道也。菩提者。所向之道果也。能为慈父者。赞佛悲心益重也。一切世间者。显非一种。即有情世间。无情世间。智正觉世间。该尽依正圣凡。显佛能摄授调护。如慈父之爱子也。以上皆作念之言句。无量下。自述累劫修行。今得始遇。见喜庆之难遇也。尊佛能模范人天。故为大师。

　　△三序请法。

　　惟愿慈尊。哀愍世间。从定而起。说甚深法。示教利喜。一切众生。作是语已。瞻仰尊颜。默然而住。

　　拟知佛既光现奇相。必有奇说。故哀恳以请之曰惟愿慈尊等。从定起者。请佛出定也。说深法等者。即请法之辞。以法义玄奥曰深。无人能到曰甚深。为佛自证之道也。示谓开示。教谓训导。此二字是能被之教。下二字是所被之机。获益欢喜故云利喜。一切下。结显仰望也。以上如来正发已竟。

　　△二大士傍通二。初长行二。初经家序德三。初标名行。

　　尔时会中有一菩萨名师子吼。三僧企耶修行福智。

　　此菩萨借喻立名也。师子为兽中之王。更无所畏。若哮吼时百兽潜踪。飞禽堕地。菩萨以此为名者。谓诸惑将尽。二死垂亡。将证妙果之人。何所畏哉。如证说出。无不称性。则天魔拱奉。外道归依。故将师吼为喻焉。三僧下。明修行经历之时长也。梵语僧企耶。此云无量数。菩萨因中经历三企。于三企中无时不修。若通言。六度万行皆为福智之因。若别论。则檀度精进为福之因。如持戒忍辱禅定智慧皆智之因。然智有二种。一自利观照成道之智。二利他鉴机说法之智。因三企修行。令得福智具足。所以能师子吼降魔制外。

　　△二述圣位。

　　于贤劫中。次补佛处。受灌顶位。作大法王。

　　上科修行福智。因行已满。此则位当等觉后心。贤劫即现在。与释尊同在一劫也。次者转次也。承因至果只一转次。即入妙觉究竟成佛。补者填也续也。处即位也。谓前佛劫尽。后佛续位。故云次补佛处。受灌顶位者。楞严经云。如国大王。以诸国事。分委太子。彼刹利王。世子长成。陈列灌顶。名灌顶住。乃借喻比位也。如转轮王。以金瓶盛四海水。王执金瓶。灌太子顶。即绍王位。此则佛见菩萨。因圆行满。以佛智水灌溉。则入妙觉。故云作大法王。或灌顶菩萨。既受佛智水所加。则辨才无碍。虽未入妙觉。已作法王矣。

　　△三显圣德。

　　四向观视。海会大众。发大音声。而作是言。

　　科云圣德者。以观视大众。欲发言警䇿。以见菩萨公物之心。不忍不说。即是圣德。经家序德已竟。

　　△二发言警众二。初正以警众二。初自陈己过以警䇿群心四。初陈发心时远。

　　我于往昔无量劫中。已发阿耨多罗三藐三菩提心。

　　菩提心有三种。一者正念真如法故。二者乐积一切诸善法故。三者利乐一切诸有情故。即自他两利之公心也。

　　△二陈历事诸佛。

　　历事恒沙一切诸佛。

　　诸佛为胜缘。历事为胜因。事者无所不作之谓。尊奉不辞卑贱之劳。操履不惜炎寒之苦。求道必至无上菩提。学法岂厌三僧祇劫。可谓因深缘胜。福慧深广矣。故云历事等。

　　△三陈所遇胜会。

　　曾有第一众会道场。见不思议神通变化。

　　此述诸佛神应境界。第一道场无过华严。不思议等。即十玄妙用也。

　　△四陈今遇光相。

　　未尝睹此金色光明。影现一切菩萨行愿。及现如来种种相貌。令见三世难思议事。

　　谓昔之所见未尝不奇。犹未及今日之奇。而今日之奇。犹奇于昔日之奇也。然光中境相。孰不共见。而菩萨犹述者。恐人忽略。故以言称奇。䇿发大众。不可空过。必留心以待佛。故下科劝之也。

　　△二劝众钦诚以速求大法二。初正以劝众五。初劝众诚心瞻仰。

　　惟愿仁者。一心合掌。瞻仰尊颜。

　　惟愿者急劝之辞。仁者称众之言。称呼大众为仁德之人。(仁为君子全德)一心则诸缘放下。合掌则礼敬钦诚。尊颜即称佛貌。瞻仰则翘勤五体。伫佛慈惠也。

　　△二拟佛定起说法。

　　从定而起。授甘露药。除热恼病。令证法身常乐我净。

　　甘露即不死之药。喻佛所说之法。以众生迷真逐妄。堕落生死。比如丧却法身。损害慧命。如来出定说法。如甘露洒心。令法身不死。慧命重生也。热恼病。即是烦恼焦心。生死逼迫心地不能清凉曰病。佛用法药医之。其病即除。令证法身者。以法性为身。故云法身。本然自有。众生未悟。佛令悟之。以智合理。是为亲证。常乐我净是涅槃四德。谓佛证涅槃。体具四德。一常德者。不迁不变之谓也。性体虚融。湛然常住。历三世而不迁。混万法而不变。故为常德。二乐者。安隐寂灭之谓也。离生死逼迫之苦。证涅槃寂灭之乐。故名乐德。三我者。自在无碍之谓也。然有妄我真我。若外道凡夫。以五阴身强立主宰。执为我者是妄我。若佛所具八种自在为我者是真我。故名我德。四净者。离垢无染之谓也。诸惑净尽。正法满足。如大圆镜。了无纤翳。故名净德(八自在我者。一能示一身为多身。二示一尘身满大千界。三大身轻举远到。四现无量类常居一土。五诸根互用。六得一切法如无法。七说一偈义经无量劫。八身遍诸处犹如虚空也)。

　　△三述佛慈悲熏修。

　　是诸如来有二种法。于三昧中不复久住。一者大慈。二者大悲。依大慈故与众生乐。依大悲故拔众生苦。以是二法。于无数劫。熏修其心。而成正觉。

　　有二法不能久住者。正是佛之慈悲熏心。不忍自己受享法乐也。一者下标。依大下释。与众生乐者。佛岂将乐。实授与众生耶。若然。则众生不劳自修矣。当知佛与众生之乐者。但与众生说出世法。人若遵行可得乐果。归恩于佛。即佛之授与也。拔苦亦然。佛与说离苦法。人若修断。则苦因既灭。苦果不生。亦归恩于佛。谓佛能拔苦也。佛以多劫慈悲熏心。岂肯常居大定。不向人说耶。故曰不复久住(问。适言佛但说法令人自行。如是则佛无拔苦神力。何观音尚救八难。而佛反不及乎。答。苦之重者无过生死。若世间人。病苦刑苦牢狱等苦。若诚心感动。佛力可加。令其免苦。若实生死之苦。必假自修自断。方能离得。岂可以轻而难重乎)。

　　△四拟佛定说心地。

　　世间众生多诸苦恼。以是因缘。如来不久从三昧起。当为演说心地观门。大乘妙法。

　　此言佛具同体慈悲。必说心地之观法也。良以一切众生。法身本具。皆与佛同。以不能反照觉悟。恒造有漏生死业因。故感有漏生死苦果。而与诸如来。法身虽同。果报各异。故云多诸苦恼。以受苦为感佛因缘。是以如来不忍久居大定。必然出定。说心法之观门也。大乘妙法者。法即是众生心。妙字是称赞辞。然心之所以为妙者。有不变随缘之义也。以一体不变。用能随缘。缘有二种。一染二净。随众生无明惑业之染缘。则成无边生死。随诸佛戒定慧等之净缘。则成无上菩提。虽生死菩提不同。而心之本体不变。以其不变之本体。即众生成佛之真因。其因。正随缘而不变。故云妙法。大乘是能诠之教。诠此心法也。大亦赞词。以所诠心法既大。故能诠亦大也。今佛出定。欲说此法。令人观之也。然心地二字。即众生本觉之体。观门即众生觉了之智。若智能照理。合乎本觉。即究竟觉成佛矣。然则有缘众生。若闻大法。解大理。起大智。破深惑。证妙果。亦不难也。若人不为。吾末如之何也已矣。今菩萨恐众忽略。故以心地警之也。

　　△五结劝速求大法。

　　告诸大众。无求一切人天福乐。速求出世阿耨多罗三藐三菩提。

　　佛所说法。固是佛之慈悲。今菩萨极口劝勉。亦见菩萨之慈悲也。谓人天福乐。有漏无常。报尽还堕。必求阿耨菩提。尚不堕二乘。何况凡夫生死耶。是以警策焉。正劝已竟。

　　△二征释所以二。初征起。

　　所以者何。

　　此则总蹑前义征之。义在下科。

　　△二释义五。初释光色殊胜。

　　今日世尊从胸臆中。放金色光。所照之处。皆如金色。

　　金为诸宝之宗。既放金色光。此光亦为诸光之宗也。然光虽佛放。而现在诸人面前。亦诸人之光也。然光表本智。人所不减。故以警之也。

　　△二释佛意甚深。

　　佛所显示。意趣甚深。一切世间。声闻缘觉。尽思度量。所不能知。

　　佛意甚深。惟佛与佛乃能知之。而一切群贤皆不可测也。法华云。不退诸菩萨。其数如恒沙。一心共思求。亦复不能知。菩萨尚然。岂止声闻缘觉而已哉。理宜声闻不测则为深。菩萨不测则为甚深。既显示甚深。必有大益。故以警策。

　　△三释凡夫迷流。

　　汝等凡夫不观自心。是故漂流生死海中。

　　此言大警发人心也。谓凡夫所以有生死者。由不观察觉悟自心故。生死喻如大海者。海有深义。喻生死深远。从无始已来。若不遇佛闻法修行。纵至尽未来际。永无出离故。又海有大义。喻生死无边。天上人间皆不能免故。又海有漂流义。喻众生。生死轮回无止息故。又海有丧命义。喻众生堕于生死淹没法身故。又海有宝义。珍宝多从海出。喻人生死身中。蕴藏法宝故。又海有度义。若得般筏能达彼岸。喻人生死之中。若急流闻法修行。如乘船筏到涅槃故。因海有多义。故以警之也。

　　△四释诸佛修证。

　　诸佛菩萨能观心故。度生死海。到于彼岸。

　　心本一体。迷悟有殊。众生不观。永溺苦海。圣贤能观。故到彼岸。起信云。依一心法有二种门。一者心真如门。二者心生灭门。生灭门中有二义。一觉义。二不觉义。真如。即一法界大总相法门体。所谓心性不生不灭等。此即一切圣凡本体也。又云觉义者。谓心体离念。离念相者。等虚空界。即是如来平等法身。是知觉义。即此经观字。所谓始觉也。由能观心地。故悟本有之真心也。离念者。即杂念顿歇。达妄本空也。然则妄念既空。真理既觉。即是平等法身。所以度生死海。到于彼岸也。总言不觉义边。流出生死。觉义边。出生诸佛。华严云。应观法界性。一切惟心造。此菩萨。又以诸佛观心警策众生也。

　　△五结显示胜缘。

　　三世如来法皆如是。放此光明。非无因缘。

　　此结佛佛道同。非无者。正显有因缘也。以放光现瑞。乃为说此心地之因缘耳(问。前云未尝睹此金色光明。影现种相。今又云三世如来法皆如是。不亦自语相违乎。答。一切圣贤有权有实。前言未睹者为权。以权说不知。显奇警众。此云法皆如是者为实。以安慰人心。非圣人之语言相违也)。

　　△二大众钦诚。

　　是知众会。闻大士言。心怀踊跃。得未曾有。

　　是知之知字。当作以字方稳。此用个知字。或译人之误。或誊录之讹。然则后人披读。作是以看。为承上之词。以前大士种种劝勉。故踊跃欢喜。喜之甚也。

　　△二偈颂二。初标能颂之人。

　　尔时师子吼菩萨摩诃萨。欲重宣此义。而说偈言。

　　长文而后有偈颂者。具五义故。龙树毗婆沙云。一随国土。天竺有散华贯华之说。如此方序后铭也。二随乐欲。有乐散说。有乐章句。三随生解。有因散说得解。有因章句得解。四随利钝。利者一闻即悟。钝者再说。五为集众有先后。先到者闻长行。后到者闻偈颂。或长文未出。颂中补之者。而偈颂之言。大约如此。

　　△二正明所颂之偈二。初颂主宾会集二。初总赞佛德。

　　敬礼天人大觉尊。恒沙福智皆圆满。金光百福庄严相。发起众生爱乐心。超过三界独居尊。功德最胜无伦匹。

　　如来德超九界。恩加圣凡。一切圣凡。孰不归敬。敬存于心。礼形于外。故顶拜赞扬皆为敬礼。天上人间佛为大觉。世出世间唯佛独尊。故以大觉称之。次句赞福智。三句赞相好。百福者。以因中修百种福。感果中一相好。相即三十二相。义兼八十种好。每一相好。皆是因中百福所成。今则种种相好。庄严其身。金光者。非赞所放之光。以佛身金色。则全身明净。皆是金色。故云金光。若照应后句。业现其前。赞所放之光亦可。但赞之太早。且约相好说。发起下一句。以相好庄严。感人爱敬故。超过一句。赞佛独尊。功德一句。通赞独胜。伦者类也。匹者比也。即天上人间。及一切圣凡。再无与佛相类可比者。华严云。刹尘心念可数知。大海中水可饮尽。虚空可量风可系。无能尽说佛功德。

　　△二别赞佛德十二。初赞佛神通。

　　普用神通自在力。随所造业现其前。我以天眼观世间。一切无有如佛者。

　　此预赞光相。归佛神用自在。故以天眼观察。无有如者。如即同也。眼有五种。一凡夫为肉眼。遇障则留碍。二天眼。以天人鬼神及诸佛。皆自然见物。无有障碍。名曰天眼。三慧眼。以智慧为眼。即是般若。能见空理。一切天人则无。唯罗汉至佛皆有。以见空理。是为慧眼。四法眼。谓照了万法。能观俗谛。一切众生。远近善恶染净因果。分别不错。故为法眼。菩萨与佛皆具。声闻则无。五佛眼。具前四种。尽十方遍法界。一切隐显巨细。如千日并照。无不了知。故为佛眼。今云天眼观察。故无所不见。一切圣凡皆不及佛也。然虽说天眼。以四眼在菩萨。通为法眼。故见之彻。若诸天之眼不及也。

　　△二赞佛相好。

　　希有金容如满月。希有过于优昙华。

　　初句赞佛圣容。黄色光艳。故曰金容。圆明皎洁。故如满月。次句赞圣容之难遇。过于优昙。然优昙者华名也。此云灵瑞。为金轮王之瑞华。以轮王不出。此华不现。轮王若出时。此华先出。为王出之先兆。世人见华。则知有圣王出世。盖非时不出。华固难见。喻佛圣容。固亦难见也。

　　△三赞佛福智。

　　无边福智利群生。大光普照如千日。愚痴众生长夜苦。蒙光所照悉皆除。

　　初句。如教人布施及供养三宝。则得福报之利。教人悟道修行发无漏智。则得圣智之利。群生不唯凡夫。亦兼二乘也。无边者过量之谓。以九界众生品类虽多。佛能教化。皆令得之。以众生无边。故福智亦无边也。大光普照者有三义。一身光普照。能破世间昏暗。如千日并照。则不容私暗。令尽法界圣凡。皆触光得乐故。二智光鉴机说法。无所不照。亦如千日。能破众生无明痴暗故。三道光普闻。亦如千日。无处不闻。令人天仰德从化故。愚痴下。正明获利。言众生被无明所覆。生死所缠。而不自觉。故曰愚痴。昏昧不惺。如处长夜。不得三光。举动则堕坑落堑故苦也。若蒙佛身光触之。智光教之。道光被之。人如遵行。则长夜之苦。愚痴之暗。顿然而除之矣。

　　△四赞佛因行。

　　我观如来昔所行。亲近供养无数佛。经历僧祇无量劫。为众生故趋菩提。常于生死苦海中。作大船师济群品。演说甘露真净法。令入无为解脱门。三僧祇劫度众生。勤修八万波罗蜜。

　　初句明因。昔谓已往。所行即是万行则因深也。次句供佛则缘胜也。经历僧祇则时长也。为众下一句。显公心不忍独善也。常于下二句。大悲拔苦也。生死喻海。法如船。佛如师。济即渡也。群品即所济之众生。品格不同也。演说下二句。即大慈与乐也。本绝妄缘曰真。荡无纤尘曰净。轨悟自心曰法。甘露为喻。一滴入口则起死回生。喻真法片言则超凡入圣。令入无为下一句。皆喻离系果。门喻教法。如来演说如指门。人能行之如入门。既入其门。必达堂奥。不受苦缚。故曰解脱。三僧下。结上度生时长。勤修下。结自修道广。波罗蜜云到彼岸。如前解。八万即总数。必兼四千。即转八万四千尘劳。而成八万四千法门。

　　△五赞成正觉。

　　因缘果满成正觉。住寿凝然无去来。一一相好周法界。十方诸佛相皆然。甚深境界难思议。一切人天莫能测。

　　因缘果满有两说。若对果满。缘字必错。当用圆字。谓因既圆。则果亦满。故成正觉。若缘字不错。另作一解。果字不作果报说。当训相得之意。谓万行为因。诸佛为缘。此二相得而满。则成正觉也。住寿一句。即亲证法身。住谓安住。常住。寿即寿量。然则既以法性为身。仍以法性为寿。凝然则本不动摇。常住则实无来去。一一下。亦有两说。一者以相好表化身。周法界。即周遍法界。连上句言。法身不动。此句言。应遍十方。是则无私而应。不动而遍故也。二者称性。盖法身凝然周遍。而化身一相一好皆能称性周遍。此则借相好表法身矣。十方下。会诸佛道同。甚深下二句。结叹难思。以上不动而遍。称性而周。其义神奥。深固幽远。言之则词丧。思之则意绝。故一切人天。焉能测之哉。

　　△六赞佛体用。

　　诸佛体用无差别。如千灯照互增明。智慧如空无有边。应物现影如水月。无边法界常寂然。如如不动等虚空。

　　初句蹑前。体用无差即是道同。如一佛相好周遍法界。诸佛亦然。互不相碍。下句。喻如千灯共室。一灯之光充满一室。诸灯亦然。光光周遍。互不相碍。重重交映。互相增明。即十玄门中。一多相容不同门。为事事无碍法界也。智慧下。即权实二智。以实智证理。理既无边。故智亦无边。权智应机。机既无边。而智亦无边。应物下。喻权智应物。如水中月。水不上升。月不下降。一时一月。影临众水。百千化身。亦复如是。尘刹现形。随机说法故。无边下二句。寂然不动。皆喻虚空。皆是体义。前句应物是用义。所谓一体不变。而用能随缘。用正随缘。而当体不变。又寂然不动理也。应物现影事也。为理事无碍法界也。

　　△七赞佛万德。

　　如来清净妙法身。自然具足恒沙德。周遍法界无穷尽。不生不灭无去来。法王常住妙法宫。法身光明靡不照。

　　当知如来二字。解处不同。如解法身。谓即如而来。虽来而如。如是体。来是用。体如镜。用如光。盖依镜有光。光不离镜。所谓无所从来。亦无所去。故名如来。清净者。约体言。以本无混杂。亦无染着之谓。妙字犹带用义。然虽具用义。本无系缚。以无系为妙。法身者。法即是性。以法性为身。故名法身。自然下一句。是性具德用德相也。如三空四智。五眼六通。乃至无量百千陀罗尼门。本无数量。喻若恒沙。自然者。即不然而然。性分本有之谓。具足者。是无欠无缺之谓也。周遍下一句。是匝满义。盖上句言性具之德。此句言法身之量。然本无分量。以周遍法界为量。故无穷尽也。不生下一句。是常住义。谓本来不生。究竟不灭。亦释上寂然二字。无去来者。即不动义。释上如如二字也。法王即佛。以法身自在为王。故曰法王。宫是王宅。即法性土也。谓法身常住法性土中。本无生灭曰妙法。由法王依止。故喻如宫也。总是寂义。法身下一句。又是照义。光明者即智光也。靡者无也。谓称法身而无所不照也。

　　△八赞佛神应。

　　如来法性无挂碍。随缘普应利群生。众生各见在其前。为我宣说甘露法。

　　初句言随应之本。谓如来法性本自空有不羁。故无挂碍。挂者是网罗不脱之义。碍者留阻不透之义。由无挂碍。所以下句随缘普应。即水月化身。群生有感。随之而应。皆有大益。故云利群生。众生下二句。显佛身密。令众生随机所见。在佛面前。闻佛说法。法能投机喻甘露。为我二字。是众生欢喜自庆意。然则各见二字。正是随机不同。或大或小。楞严云。随众生心。应所知量。

　　△九赞佛大悲。

　　随心能灭诸烦恼。人天众苦悉皆除。破有法王甚奇特。光明照曜如金山。为度众生出世间。能然法炬破昏暗。众生没在生死海。轮回五趣无出期。善逝恒为妙法船。能截爱流超彼岸。

　　随心下二句。承前甘露之益。所以能灭烦恼离苦也。烦恼即见思二惑。皆是昏烦之法。恼乱心神。内兼造业为苦因。能感人天为苦果。苦言众者逼迫者多也。如老病贫寒。恩爱别离。冤家聚会等。三苦八苦。充之无量。因闻甘露之法。能滋心地。令彼转迷成悟。断集修道。故云悉皆除。破有下。叹佛妙用也。有谓因果不亡。生死相续。言三界之内。善因善果。恶因恶果等。佛能自破。故自成佛。又说向于人。能教他破亦令成佛。归恩于佛。故叹奇特。光明下。赞佛光胜。如同金山。为度下二句。正显破有。法炬喻所说之法。谓法如火炬。即能破。昏暗喻惑。为所破。以佛能说法。如然火破暗也。众生二句。正显众生之昏暗。以其昏迷造业。没于生死。如堕海不能自出。只在生死往复。不出五趣升沉。故云轮回。善逝下。叹佛能度之。善逝即佛。善者妙也。逝者往也。谓即三界而离三界。为妙往菩提号。妙法船者。言妙法如船。法喻双举。以佛能说法。妙合人心。人皆受度。佛为驾船之人。所以用船度人。人若受度。反妄归真。如截流出海。得达彼岸。彼岸喻涅槃。

　　△十赞佛大慈。

　　大智方便不可量。恒与众生无尽乐。能为世间大慈父。怜愍一切诸有情。

　　初句是佛权智善巧。故云方便。即七方便也。谓五停心。别相念。总相念。暖。顶。忍。世第一。(五停心者。停即止也。住也。心即缘虑识心也。谓众生多贪者。以不净观治之。多瞋者。以慈悲观治之。多散乱者。以数息观治之。愚痴者。以因缘观治之。多障者。以念佛观治之。修此五法。能止住五种妄心。故名五停心。二别相念者。别谓各别。相谓行相。念即观也。谓四念处。观身不净。观受是苦。观心无常。观法无我。四种行相各别不同。故名别相念。三总相念者。以身受心法四种。一念俱观。如观身不净。则如受心法皆不净。乃至观法无我。则知身受心皆无我。故名总相念。四暖位。从喻立名。以前别相总相念处。观于四谛之境。能发相似之解。伏烦恼惑。得佛法气分。犹如钻木求火。火虽未现。先得暖相。故名暖位。五顶位。谓修四谛法。所得相似之解。转复增胜。定观分明。在于暖位之上。如登山顶。观望四方。悉皆明了。故名顶位。六忍位者。即忍可也。谓由前所得相似之解。增进善根。于四谛境。堪忍乐欲。故名忍位。七世第一位者。世即世间也。谓修四谛行。至此。渐见法性。将入初果。虽未得圣道。而于世间称为第一。故名世第一位)以上七种。皆是入圣道以前之方便也。不可量者。谓就权引实。终入佛道。所以不可测量。故曰恒与等。乐即出世善果。谓一成永成。再无有尽。能为下。谓既能与乐。以见如来真为大慈悲父。怜愍有情也(有情。不独凡夫。亦兼二乘)。

　　△十一赞佛难遇。

　　如来出世甚难值。无数亿劫时一现。譬如优昙妙瑞华。一切人天所希有。于无量劫时一现。睹佛出世亦同然。是诸众生无福慧。恒处沉沦生死海。亿劫不见诸如来。随诸恶业恒受苦。我等无数百千劫。修四无量三解脱。今见大圣牟尼尊。犹如盲龟值浮木。

　　初二句直叹难遇。譬如下借喻比难。如昙华现瑞。则人天叹其希有。然其所以希有者。以于无数劫时方一现耳。睹佛下合喻。言如来出世之难遇。亦如优昙。故曰同然。是诸下。谓佛既难见。以未及见时。不知作福故无福。既无圣师点化故无慧。恒处下。谓由乏无漏福慧。且又造业为苦因。故恒处生死海中为苦果。亿劫长时。不能见佛。所以但随恶业。恒受其苦也。以上明众生已往之难遇也。我等下。庆今之幸遇。由百千劫已来。修四无量心。三解脱观。承此功德。今生方能得见。大圣牟尼即世尊也。犹如下比喻。谓须弥山下海中。有一眼之龟。一孔之木。若龟入木孔。则出海溺。然木经三千年方一经过。流之且速。其盲龟待之欲入。若踊身脱孔。又待三千年。木孔喻佛。龟喻众生。然喻佛之难遇如此也。此菩萨借喻。正为提撕大众。既遇佛世。岂可空过也。夫我等末世下凡。即今虽不能亲见亲闻。现今披读。如佛面谈。若不依教出苦。一日无常。又不知待几千年矣。

　　△十二愿世随佛。

　　愿于来世恒沙劫。念念不舍天人师。如影随形不暂离。昼夜勤修于众智。惟愿世尊哀愍我。常令得见大慈尊。三业无倦常奉持。愿共众生成正觉。

　　此菩萨感佛圣恩。故发愿随佛也。来世之劫长。喻如恒沙。念念不舍者。以佛为天上人间之宗师。善能模范人天。故愿如形影相随。不忍暂离。盖欲佛作胜缘。教授故也。无著十八住。有不离佛世时住。正为此也。昼夜下。谓上既依佛为师。故勤修不减昼夜。众智即佛智。或二智。三智。四智。乃至一切种智。充之则至于无量。故曰众智。惟愿下。求佛加被也。以上虽发愿随佛。犹恐力不自由。复望哀愍常令得见。三业下。谓身无倦。常行佛行。口无倦。常说佛法。意无倦。常参佛理。所谓尊奉秉持。不敢怠惰也。愿共下回向也。正言如三业之所持。昼夜之所修。原不为自身独善。亦不愿人天小果。愿与一切众生共成正觉。(正觉即佛果也)良以前经家叙德。谓此菩萨于贤劫中次补佛处。受灌顶位。为大法王。可为千佛之数。何此偈中。重重发明。佛世难遇。如昙瑞之难逢。佛身难见。类盲龟之值木。又愿世世不离见佛。昼夜勤修。愿佛哀怜常令得见。果何谓也。然此菩萨实不为己。盖为警策众生。自省自愧耳。将谓菩萨尚然。而我等尘劳中人当何如哉。假若有缘善人。一念警省。观想佛性。深究佛旨。亦生难遭之想。发惭愧之心。则精进大愿。必欲菩提。偶然大悟。则生死顿空。亦为诸佛一数。庶不负师吼菩萨之谆谆也。以上颂主宾会集一大科已竟。

　　△二颂发起源流二。初颂如来正发二。初颂定感诸天二。初颂入定能感。

　　今者三界大导师。座上跏趺入三昧。独处凝然空寂舍。身心不动如须弥。

　　初句标佛为引导之师也。方颂入定。便称导师者良有意也。以后文入定则感天。放光则现瑞。将圣凡染净因果。皆现在诸人面前。是佛说法不用语言。假如人若忘言默会。直下承当。则佛意机心。觌面了然。不亦佛为三界一大引导之师乎。次句颂趺座入定。独处下。形容定体。空寂舍者。以法性为房舍。法身如安处之人。而法身之佛。入法性之舍。而能所凝然。身心不动。故喻如须弥。

　　△二颂诸天献供二。初总颂圣凡献供。

　　世间一切梵天魔。莫能警觉如来定。此界他方凡圣众。悉知调御住于禅。广设无边微妙供。奉献能仁最胜德。

　　警觉者。谓省察知觉也。莫能者不能也。梵天者净居天也。以离下界粗浊五欲。净居于禅定。为禅味所著不觉佛定。魔者乃欲界顶天。假他福力化成五欲。自己受用故曰魔王。又广化七珍。多增宝媛。为色欲所迷。亦不觉佛定。此界即是娑婆。他方即是别土。凡。即三界内者。圣。即出三界者。小大乘人通称为圣。圣者正也。谓发正心。入正定。得正果。永离生死。方为圣人。悉知下谓魔王粗心不觉佛定。惟有大凡诸天。及出世圣者。知佛性定。禅即定也。调御即佛。广设下。既知住禅。必说妙法。欲作福因。故所献供也(发菩提心者。现居三界。虽未成圣。能发大心。行大行。通名大凡)。

　　△二别颂三天献供四。初颂欲界诸天供。

　　六欲诸天来供养。天华乱坠遍虚空。十善报应无价香。变化香云百宝色。遍覆人天无量众。雨杂妙宝献如来。香气𣱦氲三宝前。百千伎乐临空界。不鼓自鸣成妙曲。供养人中两足尊。

　　四王天。忉利天。上至他化自在天。通为六欲。义同前解。十善下。明所供之香华妙宝。香云宝色。百千伎乐。不鼓自鸣。不作而曲。皆从因中行十善行。感报如此。应用自在也。无价者。谓天香贵重。谁敢作价。故云无价(十善者。一不杀还放生。二不偷盗更喜舍。三不邪淫还梵行。四不妄言说真实言。五不绮语说直语。六不两舌说和合语。七不恶口说善法。八不贪更解脱。九不瞋还欢喜。十不邪见知因果也)两足尊者。即是福足慧足。福足则人天供养。慧足则应物鉴机。

　　△二颂色界诸天供。

　　十八梵众雨天华。及雨杂宝千万种。梵摩尼珠妙璎珞。众宝严饰天妙衣。大宝华幢悬胜幡。持以供养牟尼尊。

　　摩尼云如意。以如意宝珠贯成璎珞。及天妙衣等供养者。以福田难遇故也。大义同长行(问。前云梵天魔。皆不知佛定。何得又颂梵众兴供。答。有二义。一或言总意别。前虽带梵天。意在魔众。二者或梵众不觉。而梵天诸王皆菩萨化身。使之令觉。既能省觉。岂不近佛兴供而作福因也)。

　　△三颂无色诸天供。

　　无色界天雨宝华。其华广大如车轮。雨微细香满世界。供养三昧难思议。

　　供养三昧者。以三昧正定。是法身全体。拟之则错故难思。言之则乖故难议。无色供佛。前列众文中有辩。

　　△四增颂龙王修罗供。

　　龙王修罗人非人。奉献所感珍妙宝。各以供养天中人。乐闻最胜菩提道。

　　此长行无。颂文补出。人非人。即七部鬼神也。所感者对能□说。以龙王等。见佛威仪福智。谓福田难遇。将欲□供。慨发于心。是为诚心感格。所以诸珍妙宝应心而现。以诚心为能感。珍宝为所感也。乐闻下一句。言七部鬼神。虽因中戒缓为堕落。却急务教乘。熏成菩提种子。今见佛入定。拟度必欲出定说法。故好乐而闻之也。天中人者。诸部经文未有此称。必译出时。誊录之错也。即天中天无疑矣。然必欲天中人者。谓天中之圣人即佛也。定感诸天大科已竟。

　　△二颂婆伽现瑞二。初颂变定施通二。初颂变定。

　　时薄伽梵大医王。善治世间烦恼苦。师子频伸三昧力。

　　薄伽如前。大医王者。谓医能治病。而有庸者良者。庸者不但不能愈病。而反增病。何也。由不知病之源委。脉之微细。而用药又不知轻重。以随自所见。谬用其药。然在医者未尝不是好心。而反增其病者。盖学之不精。而用之不当也。此喻外道不悟自心。邪执谬计。认邪为正。以邪传邪。各立一教。呼祖唤圣。憍倨自尊。不知廉耻。心无惭愧。将世间良人子弟。引归于妖魅魍魉。其与庸医增病何别哉。良医喻佛。能知机之利钝。惑之重轻。解之深浅。行之勤怠。所以随机说法。善巧方便。务令彼行。能断烦恼。出离生死。转凡成圣。将无始已来生死病源。一言而愈。岂非出世间之大良医哉。故云善治等。师子频伸者。前长文云奋迅。此云频伸。即奋迅之别称也。三昧云正定。力者即神通妙用也。

　　△二颂施通。

　　六种震动遍三千。以此觉悟诸有缘。于此无缘了不觉。随彼人天应可度。见佛种种诸神通。瞻仰月面牟尼尊。以净三业皆云集。如来能以无缘慈。饶益众生成胜德。

　　震动准前。以此下四句。随机别见也。以此二字。蹑前定力震动。觉悟二字。元为警觉众生。而却有觉者有不觉者。其故何哉。盖只在有缘无缘耳。所谓佛虽大圣。不度无缘之人。非佛不度。以彼自无缘而业力自障。不自觉知也。故云觉悟有缘。无缘不觉也。随彼下二句。又别出有缘之机。随彼应度者。虽是教与机投。而彼可度之机。见佛神通有种种不同。然所见既不同。则知受教亦不同也。瞻仰下二句。言来机之诚也。月面者。言佛面圆满如中秋之月。以净三业正显诚意也。谓沐浴其身。谨慎其口。秉正其意。以见来仪之诚无过于此。云集言众来之多。如云聚集合为一众也。如来下二句。言佛无缘之慈。饶益之普。不以无缘不度而伤其胜德也。由前云。觉悟有缘。无缘不觉。然则众生虽无缘自障。而佛却不忍遗之。或以神力加之。令彼暂见。或以威力降伏。令彼归从。故佛能以无缘之慈。令彼饶益。方见佛之胜德也。变定施通一科已竟。

　　△二颂正明现瑞二。初颂如来放光。

　　胸臆放此大光明。名诸菩萨不退转。如劫尽时七日现。炽然照曜放千光。世间所有诸光明。不及佛一毛孔光。无量无碍大神光。遍照十方诸佛刹。如来福智皆圆满。所放神光亦无比。其光赫奕如金色。遍照十方诸国土。

　　劫尽七日现者。天地之始终谓之劫。劫尽坏时。火灾将起。而彼时一切人民。皆作恶业。遂使天久不雨。所种不生。诸水泉源皆悉枯竭。久久之后。风入海底。取日宫殿。于须弥山边。置日道中。遍照世间草木凋落。如是一日。乃至七日。次第而出。消竭海水。大地烟起。乾坤洞然。直至梵天。悉皆荡尽等。(出法苑珠林)梵语劫波。此云分别时节。然今所用者。不取坏劫。但喻佛光之胜也。且如一日历天。乾坤朗耀。何况七日并照之光。显其愈胜也。今佛光之胜。取此为喻。故云炽然照曜放千光。世间下二句较量。如世间最胜之光。无过日月。纵至梵天身光虽胜。犹不及如来一毛之光。然一毛称性。周遍法界。况全身耶。无量无碍者。如日月独照四天下。须弥之上照之不及。况十方何能照之。显其有分量也。逢山对境。不能透过。显其有碍也。今佛光反此。上尽有顶。下尽阿鼻。横遍十方诸佛世界。故云无量无碍等。如来下四句结赞。赫奕者光胜也。

　　△二颂光中现相二。初颂照依报世界相。

　　大圣金光影现中。悉见世间诸色相。三千大千诸世界。所有一切诸山王。四宝所成妙高山。雪山香山七金山。目真邻陀弥楼山。大铁围山小山等。大海江河及浴池。无数百亿四大洲。日月星辰众宝宫。天宫龙宫诸神宫。国邑王宫诸聚落。如是光中悉显现。

　　圣者。无所不通之谓也。不假习学。生而知之。谓听无不聪。视无不明。思无不彻。用无不中。贯三才。应万物。与天地同功。岂冒名尸位而称之哉。如三皇五帝。周公孔子。今颂言大圣者。惟吾佛世尊。竖彻如理之际。横穷法界之边。会万法为自己。了生死即涅槃。天中天。圣中圣。故谓之大圣也。余准长行解。

　　△二颂照正报圣凡相三。初颂释迦因果相二。初颂因中苦行相二。初历颂诸相十三。初颂割肉救鸽相。

　　又现如来往昔因。积功累德求佛道。如来昔在尸毗国。曾居尊位作人王。国界珍宝皆充盈。常以正法化于世。慈悲喜舍恒无倦。能舍难舍趣菩提。割身救鸽尝无悔。深心悲愍救众生。

　　初二句总标。如来下别显。尸毗救鸽。长行略。颂中增广。三四二句。显其位极人尊。国界一句。显其富有四海。常以一句。显正法化世。正法者。若世间法。即是戒善。若出世法。即谛缘度等。慈悲一句。即四无量心。能舍一句。即檀度也。难舍者。即头目髓脑。国城妻子。世人我执不亡。言之即瞋。谁敢乞化。菩萨则不然。有佛道可求。不知有身命可得。故凡有乞者。尽能施与。不知其为难也。末二句。以割肉救鸽。验其虽难而却不难。菩提为佛果。趣者向也。谓承因向果也。深心悲愍。正见菩提心也。

　　△二颂雪山求道相。

　　时佛往昔在凡夫。入于雪山求佛道。摄心勇猛勤精进。为求半偈舍全身。以求正法因缘故。十二劫超生死苦。

　　一切圣贤。皆是有血性的凡夫做成。故云往昔在凡夫。次句。求道必欲入山者。以离尘劳。易摄其心故。世人所以不肯求道者。皆以世缘边重。生死边轻。圣人反此。生死边重。世缘边轻。所以诸缘放下。收摄其心。勇猛则遇难不怯。精进则成道为期。为求半偈能舍全身者。正显勇进之实行也。以求下结上义。以半偈虽微。是出世之正法。由舍身精进。超十二劫。超字理当在十二劫之上。(问人之所重者身命也纵有慕道之心。何至于全舍身命。不亦迂乎。答。身命者道之累也。半偈者至理之言也。人得正理则超凡入圣。贪身背道则永没沉沦。闻半偈如得宝珠。舍全身如脱弊屣。庆幸且有余。何迂之有。不但释尊能行。如此方杨子厌为悬疣。孔圣朝闻夕死。此皆以道。为重。而不惜其身命者也)是知圣人。非不爱其身命。但身之与道不能两全。故不得不舍身而取道也。虽然。非我空者不能(当知舍身之说后人酌量。果如菩萨。人法双空者则可。若二执未空者则不可。以我执不亡。道眼未发。徒增业苦。于道何益)。

　　△三增颂布发供佛相。

　　昔为摩纳仙人时。布发供养然灯佛。以是精进因缘故。八劫超于生死海。

　　佛因中二僧祇时。曾布发掩泥供燃灯佛。以精进因缘。又超八劫。

　　△四颂舍身救虎相。

　　昔为萨埵王子时。舍所爱身投饿虎。自利利他因缘故。十一劫超生死因。

　　如长行。

　　△五增颂流水救鱼相。

　　流水长者大医王。平等救护众生故。济鱼各得生天上。天雨璎珞来报恩。

　　佛因中曾为良医。偶见鱼池水涸。鱼命未几。遂借王象驼水。灌满其池。更济以食。则鱼得全生。流水复念。水之与食。但救其生。不能救其死。然我当以佛法度之。趁其有缘。不可不度。遂绕池称念宝积如来名号。更诵十二因缘法。其池中鱼。数满十千。以闻法故。舍却鱼身。生忉利天。复以天眼观之。则知其故。时十千天子。各持璎珞。放光诵德。来报流水之恩。是知流水即佛之故身。今光中亦现。

　　△六增颂翘勤赞佛相。

　　七日翘足赞如来。以精进故超九劫。

　　如来因中。见古佛相好光明。心生渴慕。遂翘一足。一足着地。赞佛相好功德。以精进所持。七日不怠。犹超九劫。

　　△七增颂象王投猎相。

　　昔为六牙白象王。其牙殊妙无能比。舍身命故投猎者。求佛无上大菩提。

　　因中为象王六牙。彼有猎人。见此白象。深爱其牙。谓此牙若得。进之于王。王若见赏。则脱我穷苦。将欲图之。惧象力大。展转思惟。无有良计。回告其妻。妻曰。我闻白象六牙。定非凡物。将菩萨之化身。不可害也。夫闻其言。次日复至象所曰。我闻菩萨。能舍难舍。我欲汝牙。脱我穷苦。未知可否。象愍其穷。遂投身与猎者曰。我身全舍。任汝所取。遂发愿言。以我舍身功德。愿我生生不堕三涂。不生人天。不欲小果。愿求无上菩提。

　　△八增颂施眼相。

　　或作圆满福智王。施眼精进求佛道。

　　有福则为王。有智则施眼。欲福智圆满。故能施眼。以眼不施。则福不圆。不施眼。则智不满。何也。非能舍难舍。而檀度不满。福奚具足。眼为智因。由舍眼故。所以智满。以此求佛。必有所克。

　　△九颂鹿王舍身相。

　　又作金色大鹿王。舍身精进求佛道。

　　昔者菩萨。身为鹿王有金色。力势逾众。仁爱普覆。群鹿恭从。所游近苑。牧人以闻。王率士众。合围逼之。鹿王乃知。垂泣而曰。尔等斯厄。厥訧由我也。吾将没命。济尔群小。鹿王就索。下前两足曰。登吾踊出。尔等可全矣。群鹿如之。咸获免矣。身肉决裂。血若流泉。躄地才息。其痛难言。群鹿啼呼。徘徊不去。人王睹其体残。血流丹地。不见鹿众。曰。斯者何以。鹿王对曰。执操不淑。禀命为兽。寻求水草。以全微命。干犯国境。罪应就重。身肉虽尽。两髀五藏。完具尚存。惟愿大王。给一朝膳。王曰。尔何缘若兹乎。鹿王本末。陈其所以。人王恻然。为之流泪。曰。尔为畜王。含乾坤之弘仁。毁命以济众。吾为人君。苟贪好杀。残夭所生。即布重命。敕国黎庶。自今绝猎。勿贪鹿肉。裂䌇举鹿。安厝平地。群鹿睹其王。仰天悲号。各前䑛疮。分布采药呾咋。传之人王睹焉。重为抆泪。曰。君以子爱育其众。众以亲恩慕其君。为君之道。可不仁乎。自斯绝杀尚仁义。天即祐之。国丰民熙。遐迩称仁。民归若流。此是佛在因中。现异类身。行菩萨道。今亦光现也。

　　△十增颂身施夜叉相。

　　为迦尸国慈力王。全身施与五夜叉。

　　未见源委。姑留待察。

　　△十一增颂施妻子相。

　　又作大国庄严王。以妻子施无吝惜。

　　因中作王。以布施无吝。庄严其德。故以名焉。凡有索求。不逆其意。名流八方。时文殊师利。欲往试之。化作少年婆罗门。从异国来。到于王所。欲乞王为奴。夫人为婢。王甚欢悦。与夫人说。我今已许。尔意若何。夫人亦喜。时王及夫人。随其所行。道人曰。既为奴婢。当踱跣而行。(踱音铎。跣音鲜。谓徒足履地。即不容穿鞋也)亦遵其命。乃至将王及夫人。各卖一处。不容合会。心亦欢喜。全无吝色。文殊赞言。善哉善哉。以神力故。将王及夫人。如从梦惺。未离当处。此是舍妻之一事耳。假有瞋恚吝惜。则不能圆满檀度矣。

　　△十二增颂舍头目相。

　　或为最上身菩萨。头目髓脑施众生。如是菩萨行慈悲。皆愿求证菩提道。

　　舍头如大光明王。佛因中作王。欲行檀度。难舍能舍。外国闻之。令旃陀罗。来于王所。欲乞王头。王曰甚善。吾当舍之。只恐群臣阻隔。不果其愿。遂嘱大臣。勿违我愿。大臣计议。各将金头。以易王首。乞者不𠃔。王闻其事。谓大臣言。彼旃陀罗。是我知识。成全吾愿。汝等阻之。不为忠顺。诸臣见王志莫能夺。举声大哭。震动天地。王问乞者。汝何不割。乞者答言。恐怖群众。尔时其王。自割其首。奉与乞者。尔时大地震动。日无精光。又佛告众言。如来因中。舍金转轮王头有千颗。方满檀度。此乃舍头之一事耳。舍目髓脑者。佛因中作忍辱太子。父王有重病。求药无良。时有逆臣。欲害太子。伪称曰。一生无瞋人眼目。及诸髓脑。用此和药。服之病愈。太子闻说。对逆臣言。我一生来。心不动瞋。似是其人。若父病果愈。万死不辞。遂剜其目。断取骨髓。和药令服。父病大愈。太子命终。此是舍目髓脑之一事耳。末句回向佛道。今此光中。一一皆现。

　　△十三颂轮王出家相。

　　佛昔曾作转轮王。四洲珍宝皆充满。具足千子诸眷属。十善化人百千劫。国土安隐如天宫。受五欲乐无穷尽。时彼轮王觉自身。及以世间不牢固。无想诸天八万岁。福尽还归诸恶道。犹如梦幻与泡影。亦如朝露及电光。了达三界如火宅。八苦充满难可出。未得解脱超彼岸。谁有智者乐轮回。唯有出世如来身。不生不灭常安乐。

　　前六句。颂王富贵及十善化人。百千劫者。显非一世。解见长行。时彼下十句。是悟世无常。为出家之缘。时彼一句。能觉自身。觉是心上猛然之智。而世人为五欲所染。昏迷本性。虽终日奔驰。不以为苦。生死不保朝夕。谁肯省察。随业而生。任运而死。万劫千生。无有了期。惟智者猛省。觉身无常。及以一句。又觉世间依报。亦转变不牢。定有坏灭。无想一句。谓不但世人。便是诸天。至无想天。将浮想现行伏定不起。内守幽闲之境。认作至道。经八万岁。定力尽时。犹坠人间。转坠恶道。故曰福尽等。岁字不稳。劫字之误耳。犹如下三句。作喻观察。谓人间天上。依正两报。如梦幻泡影。即有而无。亦如朝露电光。不能久住。又喻三界如宅。八苦充满喻火。而八苦逼身。犹火烧宅。未得下二句。是厌世求脱之意。然未字最活。如三界五欲。人若乐着。则不能脱。若厌苦求脱。则未尝不脱。解脱二字。即离系之谓。正对众生之系缚言。盖众生为五欲所染。生死所缚。如蚕作茧。自缠自受。故未能解脱。难超彼岸。彼岸即涅槃。谁有下。谁字亦活。谓愚者乐着则入轮回。智者不着则能超脱。然则谁有智慧之人。乐于轮回者哉。唯有下二句。仰慕真乐之意。谓天上天下。皆为五欲生死所缚。不能解脱。而能超脱者。唯有如来。能出尘世。能离生灭。能得真常安乐涅槃。常则永无生灭。安则不被业牵。乐则不受诸苦。所以永出轮回。高登觉岸矣。前长行。有舍轮王位出家学道之言。而颂中无者。寄于谁有智者乐轮回之中也。

　　△二总结全现。

　　如是难行菩萨行。一切悉现金光内。

　　△二颂果上灵塔相三。初颂总标八塔。

　　又此光中现八塔。皆是众生良福田。

　　世间土地。能生五谷。资养身命。名曰土田。如来八塔。能生百福。资养慧命。故云福田。

　　△二别颂八塔。

　　净饭王宫生处塔。菩提树下成佛塔。鹿野园中法轮塔。给孤独园名称塔。曲女城边宝阶塔。耆阇崛山般若塔。庵罗卫林维摩塔。娑罗林中圆寂塔。

　　与长行同。

　　△三结显供养。

　　如是世尊八宝塔。诸天龙神常供养。金刚密迹四天王。昼夜护持恒不离。

　　天龙供养者。谓见塔即如见佛。有二义。一者佛恩浩大。不忘恩德故。二者既为福田。良田下种故。金刚密迹者。本是菩萨。现护法神。持金刚杵。以杵彰名。故名金刚。外现恶相。人所不测。故云密迹。四天王者。即欲界初天。离地四万二千由旬。在须弥山半腰。东西南北。各有一埵。东方名持国。居黄金埵。领二部鬼神。保护东洲。南方名增长。居琉璃埵。亦领二部鬼神。保护南洲。西方名广目。居白银埵。领二部鬼神。保护西洲。北方名多闻。居水晶埵。领二部鬼神。保护北洲。昼夜护持不离者。随愿力故。(问宝塔既为福田。又有人天供养。必欲护持者何也。答。佛在世时。魔王常来诸佛入灭。以佛在世。令魔宫不安。且损魔眷属。佛既入灭。留塔住世。亦表佛在。恐魔来伤毁。故此护持。又随本愿。故来守护也。又问。经云昼夜不离。注中又云天王各护一洲。且八塔各在一方。一身何能遍护。答。有二义。一者如世间总督。住在一处。威镇八方。且有属官。各守一洲一县。此亦如是。住居一处。威镇无方。且各有所部鬼神。或差遣护持。归功于王。即王护等。二者外现天身。实是菩萨。其分身散影。所谓一体不动。周遍十方。何疑哉)以上颂释迦因果相已竟。

　　△二增颂造塔获福相。

　　若造八塔而供养。现身福寿自延长。增长智慧众所尊。世出世愿皆圆满。若人礼拜及心念。如是八塔不思议。二人获福等无差。速证无上菩提道。如是三世利益事。于此光中无不现。

　　此颂造塔功德。初句标住。次句明现世福寿。增长一句。明现世智慧。世出一句结显。良以福智两全。又增大寿。一切世间谁不尊敬。以福寿延长。即世间之愿圆也。增长智慧。又为众所尊。即出世之愿满也。以见造塔功德不可思议矣。若人。下明礼拜心念功德不测。二人下较福。如礼念之人。及前造塔之人。二人获福等无差别。速证下结显。如是二人。不唯得世间之福。且于无上菩提速证也。如是下总结三世。谓生处及说法等塔。是现世。因中苦行等是过去。佛今未及涅槃。现出涅槃处塔。是未来。故曰如是三世等。

　　○上云造塔之福。如甘露鼓王经云。若人以泥团造窣堵波。大如阿摩勒果。上安相轮。刹竿如针。覆盖如枣叶。中安佛像同𪍿麦。下葬舍利如芥子。其福胜以满四洲金宝供养四方罗汉之福。据此则知造塔之福殊胜也。法华云。聚沙为佛塔。皆以成佛道。又天授品云。天王如来灭度之后。全身舍利。起七宝塔。诸天人民。以香华璎珞幢幡宝盖。礼拜供养。无量众生得阿罗汉果。无量众生悟辟支佛。不可思议众生发菩提心。至不退转。据此则知速证菩提者宜矣。是知大乘之人根利。礼念之间顿悟者。不减住世之功。又如来慈悲大愿。德化优余。故流风扇于后世。有若此之利焉。

　　△三增颂云集供众三。初颂云集圣凡。

　　十方佛土诸菩萨。神通游戏众灵仙。万亿国土转轮王。寻此光明普云集。

　　初句即圣。次句下即凡。灵则通。如万灵百灵。仙则别。是灵之一类耳。神谓妙用不测。通谓自在随心。游戏即神通之运用也。以上菩萨等来处云十方。轮王之本国云万亿。如是殊方凡圣。因寻此光。普皆云集者。其故何哉。盖为佛世之难遇。大法之难闻也。

　　△二颂神力兴供。

　　各以神力来供养。雨如意宝奉慈尊。诸天伎乐百千种。不鼓自然出妙音。天华乱坠满虚空。众香普熏于大会。宝幢无数诸璎珞。持以供养人中尊。

　　初句标来意。次明宝供。雨(音玉)言自上而下。或停空中。或积尊前。各表来意之敬如此。诸天下六句。总是天上华香等。贵重珍琦之所供养者。亦显来意之诚。及为法之切耳(问。菩萨天仙。皆有神通。则所供之物。自上雨下。不知轮王何如。答。轮王虽无神通。却有诚心愿力。所供之物。随愿而转。亦可从空雨下。有何疑哉)。

　　△三颂伽陀赞佛。

　　微妙伽陀赞如来。善哉能入于三昧。现不思议大神力。调伏难化诸有情。

　　伽陀。即孤起颂。以美词嘉德曰赞。善哉等皆赞词也。大神力者。即动地以警策群心。放光以罗列因果。皆是如来三昧定中之显发。皆人天不能测量者。故谓神力。调伏下。正明神力之功效。谓众生刚强邪见。实难教化。今见光中影相。善恶因果。俨然不昧。岂不趣吉避凶。改恶从善乎。善哉世尊。善能调伏也。以上如来正发一大科已竟。

　　△二大士请法四。初正请转法。

　　惟愿世尊从定起。为诸众生转法轮。永断一切诸烦恼。令住无住大涅槃。

　　惟愿者。是大士为众恳切之词。从定起三字请佛出定也。若论如来。那伽常定。无不定时。今从无定动中现出定相者。正显如来一片婆心。亲切为人之处。只在一坐凝然。而妙法全现矣。然在大士等。未尝不体佛意。奈何凡夫不入。是故菩萨恐负佛意。复请出定。为诸下。明出定之意。众生言诸者。不唯六凡。亦兼小圣。皆为所被之机也。法轮者。有通别两说。通者一切权实顿渐。皆为法轮。别者即今心地观法。今大士与佛意通。请转者。心地法为能被之教。转者传也。法即众生之心。及观心之智。轮者有运动之相。谓出自佛口。运入众生心中。令其参究神会。而至豁达大悟。有此功效。故请转轮。永断一句。悲能拔苦意。既云一切烦恼。则该尽五住。凡夫为见思所烦。恼乱心地。造有漏业。感分断生死所缠。权小为无明所障。虽得圣果。犹不能高证菩提。仍为变易生死所局。总是如来之悲境。所以请佛说法以断之。若灭现惑存种子。则对境还生。心种现皆亡。是为永断矣。令住一句。慈能与乐意。涅槃。是佛所证无灭无生真常道果。加一大字。拣非小果。令住二字。指能住之智。无住二字。即所住之理。理即涅槃。然既云无住。而又云能住所住者。盖本无能所。今在解释训晓。不得不分能所。若夫智理冥合。证无所证。住无所住。则清净本然。方得无住也。又云无住者。拣二乘有住。以彼能所未亡故。是知上住字。是契入意。下住字。执着意。必智理两亡。是为无住。不同二乘有住也。

　　△二来仪表诚。

　　如我等类心清净。从万亿国来听法。

　　初句我是大士自称。如者自指之辞。等类者。非我一人。兼于同类。心清净者。有两说。在菩萨则我法双亡曰净。在人天则心无杂念曰清。次句表诚。言不辞远方而来者。为听法故。万亿者。如娑婆止云一国。此名万亿。从彼来者有二意。一者远意。谓经历之国有万亿之多。二者遍意。谓一体不动应遍十方。万亿国土无所不在。今言来者。亦不来而来。不听而听。然则大士尚尔。佛岂不然。佛在定时。即动而定。不说而说。纵然出定。即定而动。说而无说。前意于文则顺。后意于理实合。两意皆可。

　　△三三昧献供不妨。

　　以三昧力常谛观。于我微供哀纳受。能施所施及施物。于三世中无所得。

　　前二句求佛纳供。后二句三轮体寂。初句望佛定中观察。证明我心。微供者。微薄之供。谦辞也。即前各以神力来供养。雨如意宝供慈尊等。必哀恳纳受者。为不负来意也。能施下表。显今事门头一法不少。故望纳受。于三下遮。显实际理谛一法不立。故云无所得。能施者即自己。约人说。所施者指他。约佛说。即受我所施者。施物即供品。约宝珠等说。三世之世字。当事字看。无所得者。即三事皆不可得。谓不知有我。不知有佛。不知有物。三轮体空。如理之供也。又三世者。约一念具足三世说。如一念未起即过去。正起一念为现在。念已即未来。此言一念具足三世供佛。又云无所得者。谓正在一念三世。而不妨三世一念。至一念犹无。可谓心空境寂。称性之供也。盖供佛之诚。无过于斯矣。

　　△四总结供养。

　　我等安住最胜心。供养一切十方佛。

　　最胜心。即无所得心。安住如同宴坐。谓宴坐于实际理谛。即是我等以无所供而供诸佛。故曰供养等。又最胜心者理也。供养下事也。用也。可谓一心不动。而用通十方。如普贤云。一身复现刹尘身。一一遍礼刹尘佛。于一尘中尘数佛。各处菩萨众会中。是则圆融周遍。横彻十方。竖贯三际。无处而不供。无时而不供。至哉大士。无以加矣。以上序分已竟。

　　大乘本生心地观经浅注卷第一末
卍新纂续藏经第 20 册 No. 0367 大乘本生心地观经浅注(第1卷-第3卷)


　　大乘本生心地观经浅注卷第二

　　清神京旃檀寺沙门　来舟　浅注

　　△二正宗分

　　自佛出定称叹以去。嘱累品以前。凡十一品经文。或因请开示。及逐境随机。或因缘训晓。或譬喻比况。或长行未尽。复假偈颂重宣。总为发明心地。示诸观门。乃法王之正印。全部之所宗。故名正宗。大科分四。初佛谈心地熏修。引发四恩应报(即二三两卷是也)分二。初品题。

　　报恩品第二上

　　居上爱下。锡之以惠曰恩。在下感上。酬之以诚曰报。以父母。众生。国王。三宝。四种皆有大恩。理宜酬报。故立品名。

　　△二经文二。初正谈心地熏修分三。初出定称叹二。初出定。

　　尔时世尊。从三昧安详而起。

　　摄用归体为入。从体发用曰起。从容自得曰安详。三昧即定。然既从定起。必谈心法。故为正宗之首也。

　　△二称叹二。初标叹善哉。

　　告弥勒菩萨摩诃萨言。善哉善哉。

　　对众发言曰告。极口称赞曰善哉。又善哉者。善之至也。意在下科。

　　△二释成善意。

　　汝等大士。诸善男子。为欲亲近世间之父。为欲听闻出世之法。为欲思惟如如之理。为欲修习如如之智。来诣佛所。供养恭敬。

　　夫佛在定时。师子吼菩萨述佛光明。警觉大众。复有请佛出定说法之偈。今既出定。却对弥勒称叹者。正显大圣无人我相。无情见心。无非随告一人。普及大众。故曰汝等大士。实无他意也。大士亦菩萨之别称也。男子言善者。谓诸大士。上修佛道。下化众生。担荷重事。能说能行。是以嘉美称之也。下出正意。为欲者。述其专也。亲近等。美其诚也。世间之父。即是如来。惟我世尊。统摄大千。化育情众。一切圣凡。皆为佛子。故自称为父者。非妄大也。(世间有三种。一有情世间。即十类凡夫。二器世间。即大千依报。三智正觉。世间。即声闻缘觉菩萨也)法能规持。略有二种。一世间法。凡一切纲常。伦理。经书。皆能规物生解。克志成名。二出世间法。凡一切谛缘六度经论。亦能规物生解。究竟证果。今拣非世间。故云出世。即心地观法也。(出世法者。如说而行。能除烦恼。能离生死。能证涅槃。非徒然也)如如理者。即真常妙体也。以本来自有曰如。本无生灭曰如如。为成佛之性体曰理也。如如智者。即体之用也。理如镜。智如光。乃人之真心灵觉照用也。然法之言闻者。以非闻不知本有也。理之言思者。以参究必有𢜫法也。智之言修者。以操履必发真慧也。良以无漏三慧。乃诸佛成道之梯航。故佛述之。末二句。结赞其诚。

　　△二许说妙法五。初显佛真慈。

　　我今演说。心地妙法。引导众生。令入佛智。

　　心虽义广。且约如如智说。地能乘载生物。必约如如理说。然智必托理。如地乘载。智依理有。如地能生。妙法者。即心地之美称也。心之所以称妙者。以迷之则为凡夫。悟之即成圣人。实不可得而思议者。强称曰妙。引导令入者。佛之作成也。佛智即菩提。若入佛智。众生即佛。以见世尊。为人亲切如此。

　　△二叹法难遇。

　　如是妙法。诸佛如来。过无量劫。时乃说之。如来世尊。出兴于世。甚难值遇。如优昙华。假使如来。出现于世。说此妙法。亦复为难。

　　过无量等。只言佛不易遇。法不易闻。如来下。正显难遇。出兴者。谓成佛已久。以其果后兴悲。再来垂化。非时不出。故喻优昙。(梵语优昙。此云灵瑞。或云应瑞。亦非时不现。比佛之难遇如此)假使下。又显遇法之难。亦如此华。何也。良以心地法门。智者闻之。立成正觉。愚人闻之。不悟反谤。心因谤堕苦。佛为护机。故不轻说。法华云。诸佛出于世。悬远值遇难。正使出于世。说是法复难。能闻是法者。斯人亦复难。譬如优昙华。时时乃一现者此也。所谓阳春白雪不利庸愚。

　　△三征释所以。

　　所以者何。一切众生。远离大乘。菩萨行愿。趣向声闻。缘觉菩萨。厌离生死。永入涅槃。不乐大乘。常乐妙果。

　　初征次释。所以佛难遇。法难闻者何也。以众生志之不大也。菩萨行愿。当求而远离。声闻智果。不当而趣向。生死本空。妄生厌离。化城涅槃。忻然永入。真常真乐。本是妙觉之果。却舍大从小。故云不乐。以其志之不大。所以如来隐而不说也。然非佛不说。乃机之不受也。(化城涅槃者。法华以二乘涅槃。喻化城故)常乐妙果即是如来涅槃四德。妙即净德。果即我德。解准初卷。

　　△四佛离四失。

　　然诸如来。转于法轮。远离四失。说相应法。一无非处。二无非时。三无非器。四无非法。应病与药。令得复除。即是如来。不共之德。

　　此正显法之合机也。然是语辞。诸如下。正明说法离四种失。相应法者。凡有所说。与物合宜。自不废言。外不废机。是为相应。弗则两失矣。此但标。一无下别明。处者是说法之所在。然当住则住。则无过失。翔而后集。正谓此也。无非时者。以是其时方说。则无过失。假若非时强说。未免失言矣。法华云。世尊法久后。要当说真实。亦言其待时也。无非器者。器即受道之资。必是其人方说。则无过失。假若非人强说。令彼生谤。不唯失言。且害人堕苦是为失。佛心不作。是为无失。无非法者。正显投机之教。两得其宜矣。应病下。更以喻明。佛喻良医。一切烦恼惑业如病。众生如害病之人。以佛观处。观时。观人。观法。皆得相宜。喻如良医。知病。知药。必药病相投。则无病不瘳矣。以无四失。故曰相应。令得复除者。若就喻说。复字错矣。当是服字。即是令彼服药。得除其病。法合如来说相应法。令彼修行。能除生死也。若作复字亦可。则犯绕舌。不如服字为顺。即是下结。不共德者。以佛应机说法之德。不与二乘共也。此科总释上科。佛既出。世法犹难闻者。只因机小法大。忍而不说。必待机熟而后说。所以难闻也(佛德不共二乘者。如舍利弗智慧第一之人。犹不净错施炉韛。数息不利冢人。智者尚然。何况余人)。

　　△五结显难闻。

　　声闻缘觉。未得自在。诸菩萨众。不共之境。以是因缘。难见难闻。

　　此声闻至不共之境。一气读之。不共之境。正是菩萨游戏神通净佛国土。成就众生。非二乘所及。故不与共。何也。以菩萨我法二执皆无。能达万法唯心。心外无法。烦恼即菩提。生死即涅槃。所以得大自在。而声闻缘觉但空我执。法执全在。所以观三界如牢。狱厌四生如痈疮。虽心自在。未法自在。其资禀不及。不堪大化。以是因缘。难见难闻也。

　　△三观心成道。

　　菩提正道。心地法门。若有善男子善女人。闻是妙法。一经于耳。须臾之顷。摄念观心。熏成无上大菩提种。不久当坐菩提树王。金刚宝座。得成阿耨多罗三藐三菩提。

　　菩提为智果。正道为心法。拣外道之邪。权小之偏。故云正道。借地为喻。以大地能持万物。例心法能持万德。总属所诠之法。门喻能诠之教。以门有通义。能达堂奥。法有通义。能悟自心。法喻双举。故云心地法门。以上能诠所诠。总是大法也。若有下。男子女人。皆约大机。以达耳为闻。正道即法。玄微曰妙。暂时曰须臾。一经下。谓所闻不多。而时之且促。(以上闻慧兼思)摄念等为修慧。念即妄想。摄即止念。观即回光反照。心即本觉灵知。如一念不生。尘劳顿歇。直下归真矣。熏成下。若较如来究竟菩提。固且未然。恰好熏成菩提智种也。不久下。谓目前虽未即证。实乃不待多时。故曰不久等(菩提树者。谓菩提非树。因坐树下成菩提道。树以道彰。故有此名。王者尊称也。金刚亦非座。以自证智理。喻金刚之体用。座以喻显。宝亦尊称。故曰金刚宝座。大哉圣教。圆顿真诠。既云不久得成菩提。可谓歇即菩提。一生事办。真似还丹一粒。点铁成金。至理一言。转凡成圣。如我等末世下凡。一过其目。顷刻闻之。岂不熏成圆种。千佛有分乎)。

　　△二引发四恩应报二。初长者恶大求小。以为知恩报恩二。初经家标名叹德。

　　尔时王舍大城。有五百长者。其名曰。妙德长者。勇猛长者。善法长者。念佛长者。妙智长者。菩提长者。妙辩长者。法眼长者。光明长者。满愿长者。如是等大富长者。成就正见。供养如来及诸圣众。

　　城名解见初卷。长者乃居士之尊称。谓居家有道。尊长之者谓之长者。不必胶住十德。(天台解法华。长者具十德。彼独喻佛则可。此乃通称。故不可)五百约实数不必表法其列名中皆随德立名。或以智名。或以理名等。不必逐释也。但成就正见者。见乃人心之分别。知有三宝合理为正。反此为邪矣。然既有正见。知有三宝。所以供佛意在求法。及供诸圣意在获福。为良田下种。因盛世之难遇也(诸圣众者。皆僧宝。如文殊弥勒。身子目连等。皆圣僧也)。

　　△二长者自陈己志二。初因见恶闻(因见光中所现。苦行。恶闻如来称赞大乘)分二。初明佛赞大乘。

　　是诸长者。闻是世尊。称赞大乘。心地法门。

　　此乃经家叙置。为恶大之端。

　　△二述光中所见。

　　而作是念。我见如来。放金色光。影现菩萨难行苦行。我不爱乐行苦行心。谁能永劫住于生死。而为众生受诸苦恼。

　　念者是未出于口。心上之思虑也。我见下。正明所念。不爱即恶。能行苦行之心。即菩提心。苦行。即菩萨所行之事。如舍身命等。谁能下。不敢领荷之辞。正是志小怖大之本念也。如言我等深恶苦行。谁是能行之人。良以小知不知大知。小年不知大年。菩萨身境全空。三轮体寂。延促无碍。理事融通。便能一念万年。万年一念。假使刀山挂骨。剑树穿身。经无量劫。受无量苦。行无量行。总无一念分别之心。恐怖何在。今众长者我见自封。不敢担荷。反成憎恶。亦常人之情见耳。

　　△二正述己志二。初见佛之仪。

　　作是念已。即从座起。偏袒右肩。右膝着地。合掌恭敬。

　　此见佛之常规也。袒者露也。以左肩着袈裟。露其右臂。示执作之形。右膝着地。如奴见主。敬佛之诚。无过于此。

　　△二陈白之言二。初陈恶大。

　　异口同音。前白佛言世尊。我等不乐大乘诸菩萨行。亦不喜闻苦行音声。所以者何。一切菩萨。所修行愿。皆悉不是知恩报恩。何以故。远离父母。趣于出家。以自妻子。施与所欲。头目髓脑。随其愿求。悉皆布施。受诸逼恼。三僧祇劫。具修诸度。八万四千波罗蜜行。越生死流。方至菩提大安乐处。

　　异口下。总为因其所见。而恶其所闻也。所以下。征释之言。菩萨所行。不为知恩报恩者。盖世俗之见耳。意谓世间行孝者。自有温凊甘瀡之奉。慎护发肤之诚。立身于朝。扬名于世。不亏其体。不辱其身。乃至家财之广。子孙之胜。是为知恩报恩之极致耳。然世俗之见。大概如此。犹不知晨昏之省。甘瀡之奉等。但利其生。不利其死。资其现身。不能资其神道也。所以圭峰云。假使终身坟[音*(巳/土)]。卒世蒸尝。虽展孝思。不资神道。焉足为报恩乎。然必能报劬劳之恩者。莫若发菩提心。行菩萨道。是为智者。至慈至孝。最上报恩也。又云远离父母。趣于出家等。总不知出尘之表。无漏之行。至于舍头目髓脑。为满檀度者。志在舍有漏身。求无漏道。但知有道。不知有身也。必于三祇修证者。假如千寻大海。非一勺而涸。九仞重楼。非一日而就。然众生惑业之深。生死之广。不止千寻。诸佛无上妙道。功德重重。何止九仞。必经历三祇。如实履践。于中满六度。销惑障。离生死。而后方能亲成万德之慈尊。讵可易易成之哉。八万四千波罗蜜行。即是八万四千法门。解见头卷。大安乐处。即是佛果无余涅槃也。此上约渐教菩萨。诚能如是。故生恐怖如此也。假如顿教菩萨。如龙女一献宝珠。顿满诸行。于刹那顷变成男子。成等正觉。三十二相。八十种好。顿往南方无垢世界。普为人天说法者。三祇不离当念。万行圆于片时。众长者。在这里又当何如哉。抑观众长者之名号。亦大权示现。欲以显发四恩。作弄引耳。若必以实迹长者。视之者失其所以长者也。

　　(三僧祇劫修菩萨行者。谓初地以前。三贤位中。经一僧祇。初地至七地又一僧祇。八地至十地又一僧祇。八万四千尘劳者。尘即染污义。谓种种邪见烦恼。劳役不息。轮转生死。无有尽时。若论尘劳根本。不出十使。于十使中随以一使为头。则九使为助。遂成一百。约三世。各成一百。共成三百。而现世一百时促不论相助。于过去未来二世二百。又各以一使为头九使为助。共成二千。合前现在一百。共成二千一百。又约多贪。多嗔。多痴。等分。四种众生。各有二千一百。共成八千四百。又约四大六衰。各有八千四百总成八万四千尘劳也)。

　　(○十使者。即贪嗔。痴。慢。疑。身见。边见。邪见。见取。戒取。言使者。即使令义。如贪瞋动时。令人造业。以用得名。四大即地水火风。六衰即是六尘。能衰损善法故)。

　　△二陈乐小。

　　不如趣向二乘道果。三生百劫。修集资粮。断生死因。证涅槃果。速至安乐。方名报恩。

　　不如下。志在小果。罗汉辟支。皆名二乘。道果者。道谓因行。即戒定慧等。为能修之道法。果谓涅槃。即惑尽真穷。所证之断果。三生百劫。即修道之时。又云速至安乐者。以果位中无有生死。即是安乐。然既云速至。又云三生百劫。何速之有。今有两义。一约实说。因见菩萨历三僧祇。以为至远。以远较近。纵经三生乃至百劫之长。较菩萨三祇犹为最近。二者言同意别。以现前之身为一生。断尽见惑。证须陀洹为二生。以后断尽思惑证罗汉果。为三生百劫即是百年。以劫乃时分之称。谓纵经百年。较之菩萨无量劫中。行诸苦行何如哉。修集资粮者。从喻得名。如庄生云。游千里者三月聚粮。进道之者。以戒定为资粮。资慧命故。大乘以三贤为资粮位。长者等。志在小乘。如小乘戒。人空定。尽智无生智。皆为入道证果之资粮也。生死因。即见思二惑。断尽见思所证者。为涅槃果。速至下。以罗汉位中。分段生死已尽。不受后有。一切苦事逼迫不着。以为安乐。名报恩者。意谓我依佛教。如说而行。了生死苦。证涅槃乐。不违佛命。即报佛恩。又复在家修行。不离父母。犹报父母之恩矣。以上长者恶大求小。以为知恩报恩。一大科已竟。

　　△二如来广赞四恩。引其回小向大。

　　○此因长者等。恶大求小。为志愿。为报恩。是以如来即说有四种恩应报。可谓应病之良药也。如来说已。长者问佛。如是四恩。当云何报。所以佛教非菩提心。余不能报也。由是五百长者。皆发菩提心。是佛应机之大方便耳。故云引小向大也。分三。初通为五百六。初赞许说与恩处二。初称叹。

　　尔时佛告五百长者。善哉善哉。汝等闻于赞叹大乘。心生退转。发起妙义。利益安乐未来世中。不智恩德一切众生。

　　若据退大取小。则无可赞。今所赞者。是发起妙义。有利于不知恩德众生。故能感佛心。极口称赞曰善哉。发起妙义者。有权实两说。若据实说。此长者等。虽说报恩。志在小果。今佛所赞者。诚不知妙在何处。唯佛自知。妙在就此一说。方应病与药。发起四恩教法。引入菩提之妙义。便于一时。流通后世。岂不为未来不知恩分众生知恩报恩乎。若据列长者名中。皆有菩萨德相。今权现退大向小。与佛说四恩应报作引耳。有内秘外现之妙义。据前后经文。实义为正。若据名中有实。权义为正。

　　△二诫许。

　　谛听谛听。善思念之。我今为汝分别演说。世出世间。有恩之处。

　　谛听者。诫其审详而听。不可卤莽。又谛听者。重辞也。善思者。欲言中得旨。莫着言相也。念之者。令正念观心。莫作妄想也。分别演说者。详明恩义也。分者析也。别即解也。于一恩字。分析成四。解出多义。极力宣扬。故为演说。世出下。泛许恩处。国王。父母。众生。乃世间恩处。三宝。为出世间恩处。

　　△二广说四恩应报三。初总标。

　　善男子。汝等所言未可正理。何以故。世间之恩。有其四种。一父母恩。二众生恩。三国王恩。四三宝恩。如是四恩。一切众生。平等荷负。

　　未合正理者。责其泛说。犹不知其名数。及恩之所以也。何以下。征未可之义。世间下正列名数。谓父母有养育之恩。众生有互生之恩。国王有覆焘之恩。三宝有济度之恩。荷负者。被戴也。或顶戴也。领受之义。言四种深恩。惠泽一切。故曰平等负荷。

　　△二别显四。初父母恩二。初总申名义。

　　善男子。父母恩者。父有慈恩。母有悲恩。母悲恩者。若我住世。于一劫中。说不能尽。

　　慈恩者。慈谓慈爱。爱子者莫过于父。如庭训求师。通诗习礼。所当供给。不吝家财。情深虑重。念念不忘。悲恩者。疼子为悲。谓子从母出。偏爱为疼。一劫不尽者。过量之言。只云母恩深重。言莫能尽矣。

　　△二广显深恩三。初粗以较量。

　　我今为汝宣说少分。假使有人。为福德故。恭敬供养。一百净行大婆罗门。一百五通诸大神仙。一百善友。安置七宝上妙堂内。以百千种上妙珍膳。垂诸璎珞。众宝衣服。栴檀沉香。立诸房舍。百宝庄严。床卧敷具。疗治众病。百种汤药。一心供养。满百千劫。不如一念住孝顺心。以微少物。色养悲母。随所供侍。比前功德。百千万分。不可校量。

　　少分者。略言梗概也。谓父母之恩。难以尽言。且借喻粗比。假使者。虚设之义。谓假若有人。为求福故。广兴供养有道之人。我以诚感。彼以德应。感应之交。必加我于福。故曰恭敬等。婆罗门。此云净行。则华梵并举也。或翻净裔。言是梵天之苗裔。今云净行婆罗门者。有拣别意。谓虽同彼裔。别有清净梵行者。我当供之求福。若无拣意。则言之雷同矣。神仙者。仙即迁也。谓转粗身为细质。易短寿作长年。神即神通。有神通之仙。故名神仙。五通者。一足不履地。二知人心命等。三回眼能见千里。物不能阻。四呼名即至。五石壁无碍。故名五通。(不与漏尽人同)善友者。同志为友。而道德善于我者为善友。此皆所供之人。一百是人众之数。安置者。谓安排个所在。令彼居止。堂即所在也。七宝下。显诚敬之极。堂则曰妙宝。食则曰珍膳。品类则曰百千。衣服又曰众宝。房舍则以众香为木。床具则曰百宝庄严。恐病则备百种汤药。璎珞外垂。诚心内秉。如是经历千劫之长。其兴供之人可谓至矣。以此求福福必胜也。此为能较量。不如下。为所较量。若供养悲母。福过于彼。但用孝顺心。时则一念。不必前之千劫。物色则曰微少。不必前之丰设。供侍则曰随所。不必前之宝堂。所得功德。比前供仙等所得之福。千分不及此之一分。万分亦尔。故曰不可校量。虽悲母恩力所加。亦子之孝顺所感也。然悲母既尔。慈父亦然。非孝母不孝父。盖因母有偏爱。故以别明焉。

　　△二细与分别十。一未形之恩。

　　世间悲母。念子无比。恩及未形。始自受胎。经于十月。行住坐卧。受诸苦恼。非口所宣。虽得欲乐饮食衣服。而不生爱。忧念之心。恒无休息。但自思惟。将欲生产。渐受诸苦。昼夜愁恼。

　　未形者。未及有形也。如生之以后。则见其身量之大小。颜貌之差别。未胎以前。故云未形。念念欲子。已是施恩。及乎受胎。愈不待言矣。在生藏之下。熟藏之上。下文云。吮母乳根。啖母之身血。于十月之间。受苦无尽。因念子在腹。纵有欲乐。珍食妙衣。总不生爱。忧念之心恒无休息者。但念将产必受诸苦。故不分昼夜。

　　△二将产之恩。

　　若产难时。如百千刃。竞来屠割。遂致无常。

　　临产之时。为母大难。故云产难。既云如千刀屠割。痛不可忍。命在呼吸。故曰遂致无常(谓生死不可定也)。

　　△三乳哺之恩。

　　若无苦恼。诸亲眷属。喜乐无尽。犹如贫女得如意珠。其子发声。如闻音乐。以母胸臆。而为寝处。左右膝上。常为游履。于胸臆中。出甘露泉。

　　无苦恼者。即已生无恙也。母得子如贫得宝。子之发声。母闻若音乐之美。校之未生以前。虽得欲乐而不生爱。何如哉。彼时则苦。此时则乐。为有子也。以母下。言在襁褓。不离母怀。故以胸臆为安寝之处。既以胸臆为床。则以膝为游履之处。胸中出乳以资其命。喻如甘露。昼夜常生如泉不竭。因母恩甚重。故极力形容之如此也。

　　△四怜爱之恩。

　　长养之恩。弥于普天。怜愍之德。广大无比。世间所高。莫过山岳。悲母之恩。逾于须弥。世间之重。大地为先。悲母之恩。亦过于彼。

　　长养即养育也。弥于普天者。恩之大。无所不覆也。怜愍下。文喻皆显。不烦释。

　　○杨子云。父母子之天地与。无天何以生。无地何以形。摭华云。天悬象。地载形。父受气。母化成。诗曰。哀哀父母。生我劬劳。无父何怙。无母何恃。出则衔恤。入则靡至。父兮生我。母兮鞠我。抚我育我。长我畜我。顾我复我。出入复我。欲报之恩。昊天罔极(昊天者。尔雅云。春为苍天。夏为昊天。秋为旻天。冬为上天。昊大也。盛夏之天。阳光暑气。充乎六合。无有穷极。百谷苗稼。芳草园林。由此成熟。天有此恩。未曾有心。辞于劳苦。父母亦尔。复厚于我。回干就湿。乳。哺养育。咽苦吐甘。慈训长成。怜念之心。未曾暂舍。如此恩德。未曾辞于劳苦。故父母之恩。比昊天也)。

　　△五怨言子堕。

　　若有男女。背恩不顺。令其父母生怨念心。母发恶言。子即随堕。或在地狱。饿鬼。畜生。世间之疾。莫过猛风。怨念之微。复速于彼。一切如来。金刚天等。及五通仙。不能救护。

　　明知有恩。反而不顾曰背。背恩即不孝。不顺即忤逆。怨念者。恨起于心。恶言者。语出于口。父母既怒。子即随堕。现世则天诛雷击。死后则必堕三涂。世间下喻。风猛则摧木折华。怨言则凶临祸至。天诛如倪九。雷击若徐氏。至于佛圣之不能救者。盖逆罪也。

　　(青田木灶山。居民倪九。惑于妇言。不孝其母。母衣食不充。遇事不许开口。值秋禾方熟。令母舂新谷。烹鸡治饭。同妻食毕。以余付母。母喷不下咽。涕泣告天。是夜烈风骤雨。有大石。自山巅裂。正压倪九寝榻。复破左壁而出。止于涧西。其母无恙。比晓村人聚观。室已空矣。母绕崖寻泣。止得幼孙数血指。粘于石尖。而子妇莫知死所矣。陈中州快其事。因作诛逆崖记)。

　　(○徐氏者。龙游民。兄弟二人。相距十余里。五日一轮养母。兄甚贫。弟稍丰。兄供母饘粥不给。轮内尚缺二日。语母曰。且往弟家。迟当补缺。母往弟门。弟不纳。曰兄供未满。母语以兄意。坚拒如初。母闻饭熟。乞少充饥。弟密令妻。取饭甑置床。覆以被。母乃垂泣还。未里许。雷电交作。有神自篱外入。提饭甑击之。遂震其妻于门。夫死于室。夫天无言。报何速乎)。

　　△六子孝获福。

　　若善男子善女人。依悲母教。承顺无违。诸天护念。福乐无尽。如是男女。即名尊贵天人种类。或是菩萨。为度众生。现为男女。饶益父母。

　　承顺无违即是行孝。孝能格天。所以诸天护念。福从孝生。乐从顺得。愈后愈胜。故曰无尽。尊贵天人种类者。谓行孝之人。不堕三涂。常在人天。便成种类。三界之内。人身难得为贵。诸天愈上为尊。或是下。佛用此言。劝发众生。谓不但人天种类。犹是菩萨现身。夫孝力能动天地。则董永赐妻。刘殷得粟。孝念感格鬼神。则成妻脱全家之难。张氏免雷诛之因。

　　(董永西汉时人。家贫无以葬父。卖身佣工。得钱营葬。上帝怜之。降织女为妻。日织一绢。赎其身。产一子。织女升去。景帝时。举孝廉为中尉。子仲舒。武帝初。以贤良对策第一。仕至江都王太傅。为世大儒)。

　　(○晋刘殷。七岁能尽孝养。曾祖母王氏。盛冬思堇。已不食者一夕。殷乃号泣于泽中。哭声不绝。仰奠皇天。普垂慈愍。忽若有人言曰止止。殷收泪视地。便有堇生。持归奉母。又夜梦神谓曰。西篱下有粟。寤而掘之。果得十五钟。铭曰七年粟。以赐孝子刘殷。使得备养)。

　　(○晋陵城东。顾成妻钱氏。曾在母家。时疫势甚盛。转相传染。有一家数口皆死者。有巷不留数人者。病者亲戚不敢过问。顾成先得是疾。父母诸子及妇。凡八口。俱伏枕待命。钱氏闻言欲趣视。父母力阻之。钱氏曰。翁姑生死大事。忍心不归。禽兽何异。吾往即死。不敢望父母过视。只身就道明见鬼物相语云。诸神皆卫。孝妇归矣。吾不速避。谴责不小。八人俱得活。此是本朝顺治十一年。甲午三月事)。

　　(○监官县顾得谦妻张氏梦神告曰。尔宿业。明日当遭雷火。张惺闻雷。自分必死。嘿想曰。死固不免。奈姑老惊恐何。遂换衣出门。远立桑树下。俄闻空中有声曰。此念上帝已知。特数汝死矣。既而天果。开霁。张氏无恙。此即感格天地)。

　　△七以孝较恩。

　　若善男子善女人。为报母恩。经于一劫。每日三时。割自身肉。以养父母。而未能报一日之恩。所以者何。一切男女。处于胎中。口吮乳根。饮啖母血。及出胎已。幼稚之前。所饮母乳。百八十斛。母得上味。皆与其子。珍妙衣服。亦复如是。愚痴鄙陋。情爱无二。

　　为报母恩下一段。世间所无之事。无非假设较量。子尽其诚。无过于斯。犹不能报一日之恩者。可谓投身不足报洪慈。殒命何足报深泽。悲母之恩。昊天罔极矣。所以下征释。谓子在母胎。吮乳根。饮啖母血。如此之恩。何可报也。及出胎已。幼稚之前。所饮母乳。人不知数。唯佛现量而知。以日积月累。有百八十斛。如此之恩。何可报也。得上味。则自不忍食。留及与子。得妙衣。亦不忍自用。亦思其子。宁自危身。安立其子。至年长大。训以仁义。总言天下之恩。莫过父母。虽子尽其诚。莫能及也。如此之恩。何可报乎。愚痴则不晓事理。鄙陋则人不齿目。唯母心中。情爱无二。呜呼。凡为人之子孙者。若不诚孝。禽兽不如。呼之为人。理应愧死。

　　△八慈爱生天。

　　昔有女人。远游他国。抱所生子。渡殑伽河。其水暴涨。力不能前。爱念不舍。母子俱没。以是慈心善根力故。即得上生色究竟天。作大梵王。

　　此引古显恩。渡河者。因无船筏。及无伴侣。唯抱其子。只身涉水。故曰渡河。女身力弱。水且瀑涨。故力不能前。假若弃子摔手。稍觉有力。未必有死。因爱子不忍弃掷。所以母子皆没矣。因慈心善根力故。生色界顶天。作梵王。此但言母恩。宁死不忍弃子。以爱。重情深。感而生天。其母之恩何如哉。他经亦说。有一生孝养父母。得生梵天。亦显父母恩重(阿含经云。若复有人。以父着左肩上。以母着右肩上。至千万岁。衣被饮食。床榻卧具。病瘦医药。即于肩上。放𡱁放尿。而犹不能报父母之恩。又婆沙论云。如经所明。佛告苾刍当知。若有孝子。一肩担父。一肩担母。经于百年。处处游历。犹非真实报父母恩。若有孝子。能劝父母。于佛法僧。因果等法。未信者信。已信者增长。无净戒者。劝受持戒。有悭贪者。劝令惠施。无胜慧者。劝修胜慧。令善安住。以自调伏。乃名真实报父母恩)。

　　△九广明十德。

　　以是因缘。母有十德。一名大地。于母胎中。为所依故。二名能生。经历众苦。而能生故。三名能正。恒以母手。理五根故。四名养育。随四时宜。能长养故。五名智者。能以方便。生智慧故。六名庄严。以妙璎珞。而严饰故。七名安隐。以母怀抱。为止息故。八名教授。善巧方便。导引子故。九名教诫。以善言辞。离众恶故。十名与业。能以家业。付嘱子故。

　　大地者。胎经云。有福之人。在母腹中。如楼台宫观。重重妙境。受快乐故。无福者。随业转变。所见不同。故以母腹。为大地。为子依托之德也。二能生者。谓子本无形。子从母出。故有能生之德。三能正者。谓母能爱子。时时调理。以手抚摩。令子之眼耳鼻舌身。不致伤损。是为能正五根之德也。(问。现有五根不全者何如。答。是子前生缺德。报感今生。或自己失调。以致伤损。非母使之不全也)四养育者。谓随其四时。衣食转换。将就扶养。令寒暑得宜。所以子渐增长者。是母扶养之德也。五名智者。以母爱其子。恐有愚陋。故种种方法。随便引发。令子生智。故子之明敏者。亦母所引发之德也。六名庄严者。以母爱子。故以璎珞珍宝绫锦。庄饰严好。不惜其费。是母爱子庄严之德也。(问。富贵之家。便能庄严。贫贱之家将何庄严。答。此言母德爱子。无所不至。贫寒之家。虽无此物。亦有此心也)七名安隐者。以怀抱乳哺及移干就湿。令子止息得安。母之德也。八名教授者。教即训诲。授即说与。以母爱子。善巧方便教训之。令其依言效学。意兼请师供读等。此为教训引导之德也。九名教诫者。与前不同。前乃教其种种善事。礼乐文章。此乃教其止恶防非。远离诸过。乃为赤心警诫之德也。十名与业者。谓子既长成。又通事理。遂将家业付与。令其担荷。此为究竟付嘱之德也。付即交与嘱即叮咛。

　　△十较量贫富。

　　善男子。于诸世间。何者最富。何者最贫。悲母在堂。名之为富。悲母不在。名之为贫。悲母在时。名为日中。悲母死时。名为日没。悲母在时。名为月明。悲母亡时。名为闇夜。

　　父母在堂。有所依怙为富。父母去世。子无所依为贫。父母在堂。教子以智。启子之明。如日当中。无所不照。父母去世。不闻善言。如日已没。父母警诫。不生愚昧。犹如月明。父母不在。率意任为。愚昧失事。如同闇夜。以上细与分别已竟。

　　△三结劝行孝。

　　是故汝等。勤加修习。孝养父母。若人供佛。福等无异。应当如是报父母恩。

　　是故二字承上特恩。汝等下劝孝。谓勤加则不可怠惰。修习则不可草丛。孝则省其晨昏。养则奉其甘旨。加之以敬。奉之以诚。可以消灾。可以增福。可以延寿。故如供佛之福。等无有异也。又云应当者。结劝叮咛。谓母子之天性。人间之大伦。非分外之强劝。乃自然之当为也。以上父母恩已竟。

　　△二众生恩三。一互为父母。

　　善男子。众生恩者。即无始来。一切众生。轮转五道。经百千劫。于多生中。互为父母。以互为父母故。一切男子即是慈父。一切女人即是悲母。昔生生中有大悲故。犹如现在父母之恩。等无差别。

　　一切圣凡。法身皆同。随业受报。各有差别。以众类中受生。名曰众生。恩者。即无始来。互为父母。故有大恩。以轮转五道。改头换面。肉眼不见。妄识难明。互相为害。失其本恩。惟佛世尊。佛眼之见。宿智之明。知其源委。察其因果。众生痴暗。固违其情。如来既明。不忍不说。奉劝读书君子。莫谓荒诞生谤。信之为幸。五道者。即天道。人道。地狱道。鬼道。畜生道。修罗隐于天道。故名五道。轮转者。以众生随业不定。忽上忽下。忽死忽生。如车轮之回转。自无始来。经百千劫。未有休息。然既互为父母。故一切男子皆是慈父。一切女人皆为悲母。以昔生生有大悲故。犹如现在父母。等无差别。

　　△二反恩为怨。

　　如是昔恩。犹未能报。或因妄业。生诸违顺。以执着故。反为其怨。何以故。无明覆障。宿住智明。不了前生。曾为父母。所可报恩。互为饶益者。名为不孝。

　　昔恩未报者。不假佛说。尚不能知。何能有报。或因下。谓不但不报。而更结新怨也。妄业者。日用之事缘。违顺者。事缘之合离。如日用之事务。合心者为顺。不合者即违。如两人共一美事。皆欲得之。彼得而此怨。此得而彼怨。至于相争相谤。积而为仇。历劫穷劫。怨不能解。执着二字。正是我相。由我相则起彼相。而轮回根本。皆从此出矣。何以下征。既宿有互为父母之恩。而今反相争怨者何故。释曰。以无明覆却宿世智明。故不能明了前生互为父母所可报之恩也。然既互为父母。理当互为饶益。今不唯不报而反仇。故佛斥之名为不孝。然众生既以无明覆慧。烦恼覆心。所以知无圣人神圣之明。见无圣人洞彻之照。以至互相仇害者。故为如来之悲境。不忍不说。若夫有缘亲遇佛旨者。不洗心悔过而思报恩者可为不孝。

　　△三结劝报恩。

　　以是因缘。诸众生类。于一切时。亦有大恩。实为难报。如是之事。名众生恩。

　　初句承前互为父母之因缘也。一切时。即三世也。众生既曰诸类者。又不止人道一种。兼诸十类有情。以何类不具佛性。何类不曾受生。实有大恩。实难酬报。如是下结。以上众生恩已竟。

　　△三国王恩三。初总标胜德。

　　国王恩者。福德最胜。虽生人间。得自在故。

　　封疆曰国。国主为王位居九五。王四天下。故为国王。恩者。以福泽天下。惠民以德。是为王恩。边疆宁静曰福。仁风浩荡曰德。一人福德。超越天下。故曰最胜。虽生下。正出王义。别经云。初地菩萨。阎浮提为王。教化天下。位临人间。然既是菩萨。不当在人世为王。以其大悲愿力。为统摄天下。教化人间。降生在世。不与人同。以随心所欲。谁敢不从。故曰虽生人间。得自在故。

　　△二别明胜德十一。初诸天护祐。

　　三十三天。诸天子等。恒与其力。常护持故。于其国界。山河大地。尽大海际。属于国王。一人福德。胜过一切众生福故。是大圣王。以正法化。能使众生悉皆安乐。

　　三十三天即忉利天。在须弥山顶。帝释尊天。傍统三十二天。共数三十三。诸天子等。天子为王。等即所部臣佐。常与力者。力即福慧两种。与者天力所加。因君王有道。兆民赖之。天神祐之。故云常护持故。于其下。显太平景象。既以正法化世。故为圣王。因一人福德普泽。所以能令众生悉得安乐。皆王之大恩。福被遐方也。

　　△二正喻国体。

　　譬如世间。一切堂殿。柱为根本。人民丰乐。王为根本。依王有故。亦如梵王。能生万物。圣王能生治国之法。利众生故。如日天子。能照世间。圣王亦能观察天下。人安乐故。

　　喻中柱为堂殿之本。而众木所依故。如王为人民之本。而兆民所依故。谓兆民丰乐。皆王德所感也。梵王生物者。乃是西域外教相传。谓劫初之时。梵王能生万物。佛今借此为喻。如王生治国之法。人得安乐之利。归恩于王。故云利众生故。日天子照四天下。人能成办诸事。恩莫大焉。喻王有照临之德。或巡幸于外。或究察于内。能知民风。识邪正。辩真伪。推善恶。使奸邪不得其权。正人不失其位。自然国风大振。民得其安。故云人民安乐故。梵王能生万物者(西域涂灰外道。并诸婆罗门。共执自在天是万物之因。谓此天有四德。一体实。二遍。三常。四能生万物。又计此天有三身。一者法身。体常周遍。量同虚空。能生万物。二受用身。在色天之上。三变化身。随形六道。教化众生。故执此天是常。是一。是万物因。是涅槃因。然外道虽有此执。实非其然)。

　　△三德化感祥。

　　王失正治。人无所依。若以正化。八大恐怖不入其国。所谓他国侵逼。自界叛逆。恶鬼疾病。国土饥馑。非时风雨。过时风雨。日月薄蚀。星宿变怪。人王正化。利益人民。如是八难不能侵故。

　　王为国体。休咎相关。故兆民之所依也。良以君王一人为天下则。所谓上老老而民兴孝。上长长而民兴弟。王既失正。民心离散。至于不规者有之。故曰人无所依。当知佛元说有道之君。而先明无道者。是对显故。亦使人知之也。若以正化下。谓君王有道。正纲常。立风化。以仁义化行天下。是为正化也。自然灵祇相助。八难不侵。不言难而云恐怖者。谓此。八事若行于国者。必祸加于民。欲求不怖。而不可得也。所谓下出名。他国侵逼者。或外国。或邻邦。侵者兵逼于境。未免民庶逃窜。其恐怖之一也。自界。即本国。叛逆。即本国大臣主兵者。背恩反国。为恐怖之二也。恶鬼疾病。即异病瘟疫流行。诚为大怖。国土饥馑等三事易知。日月薄蚀。星宿变怪。皆灾象也。谓上天垂象。人必有灾。警策人心。不敢为非。以上八种。若国王无道。邪事则侵。若人王正化。民得其安。自然人喜神钦。感格天地。如是八难。故不能侵矣。

　　△四爱民如子。

　　譬如长者。唯有一子。爱念无比。怜愍饶益。常与安乐。昼夜不舍。国大圣王。亦复如是。等视群生。如同一子。拥护之心。昼夜无舍。

　　长者爱子。恩加一人。国王爱民。恩泽天下。爱民如子。诚为圣德。念念在民。故昼夜无舍。

　　△五善恶相关。

　　如是人王。令修十善。名福德王。若不令修。名非福主。所以者何。若王国内。一人修善。其所作福。皆为七分。造善之人得其五分。于彼国王。常获二分。善因王修。同福利故。造十恶业。亦复如是。同其事故。一切国内。田地园林。所生之物。皆为七分。亦复如是。

　　十善不出三业。即身三。口四。意三也。

　　(善即顺理之义。谓行此十法。皆顺理故。然有二种。一者止。二者行。止则止息己恶。不恼于他。行则修行胜德。利安一切也)。

　　(○一不杀生。谓不害一切物命。是止杀之善。既不杀已。当行放生之善也)。

　　(○二不偷盗。谓不窃取他人财物。是止盗之善。既不盗已。当行布施之善也)。

　　(○三不邪淫。谓不邪淫欲事。是止淫之善。既不邪淫。当行梵行之善也)。

　　(○四不妄语。谓不起虚言诳惑他人。是止妄语之善。既不妄语。当行实语之善也)。

　　(○五不两舌。谓不向两边。说是谈非。令他斗诤。是止两舌之善。既不两舌。当行和合利益之善也)。

　　(○六不恶口。谓不发粗犷恶言。骂辱他人。是止恶口之善。既不恶口。当行柔和软语之善也)。

　　(○七不绮语。谓不庄饰华丽之言。令人乐闻。是止绮语之善。既不绮语。当行质直正言之善也)。

　　(○八不贪欲。谓不贪着情欲尘境。是止贪之善。既不贪欲。当行清净梵行之善也)。

　　(○九不瞋恚。谓不生忿怒之心。瞋恨于人。是止瞋之善。既不瞋恚。当行慈忍之善也)。

　　(○十不邪见。谓不偏邪异见。执非为是。是止邪见之善。既不邪见。当行正信正见之善也)。

　　(○反此则为十恶矣)。

　　王能教民修十善法。诚为福德仁君。假若不令修省。民则率意。必行十恶。既纵民行恶。名非福王。所以下征释。所以教人修善为福德王。不令修善为非福王者何也。释曰。若国内一人修善。其所获福。皆为七分。造善之人得其五分。于彼国王常获二分。以此人之善事。是王所教化方修。故与王同利。且一人善福。王获其二。天下人行善。则王福无量矣。善既如是。恶事亦然。故曰造十等。田地园林。所生之物。皆为七分。仍以二分与王者。以王教民稼穑故。此言王之福与非福。只在教民。为善不为善耳。

　　△六善法同天。

　　若有人王。成就正见。如法化世。名为天主。以天善法。化世间故。诸天善神。及护世王。常来加护。守王宫故。虽处人间。修行天业。赏罚之心。无偏党故。一切圣王。法皆如是。如是圣主。名正法王。

　　正见者见之正也。如法化世者王之德也。以十善化行。公直如天曰天善法。名天主者。以虽在人间。善同天德故。赏罚既无偏党。乃法度之正也。然有道之君。百灵相助。理必然矣。故云诸天等。以一例余。故云一切圣王法皆如是。末二句结为圣王。

　　△七成就十德。

　　以是因缘。成就十德。一名能照。以智慧眼。照世间故。二名庄严。以大福智。庄严国故。三名与乐。以大安乐。与人民故。四名伏怨。一切怨敌。自然伏故。五名离怖。能却八难。离恐怖故。六名住贤。集诸贤人。评国事故。七名法本。万姓安住。依国王故。八名持世间。以天王法。持世间故。九名业主。善恶诸业。属国王故。十名人主。一切人民。王为主故。一切国王。以先世福。成就如是十种胜德。

　　初句承前。以赏善罚恶因缘。所以成就十德。此总标。下别释。每句皆初句标名。次句释义。能照者。谓天下之事。不致蒙蔽也。以王有智慧为眼。能察天下之事。故云照世。凡故字皆本句结辞也。二庄严者。以王有广大福智故。有大福则致天下宁静。而民享太平。有大智则能照察。奸邪不敢作乱。有大慧则能立法。兆民遵其纪纲。如是则诸恶皆除。万善全彰。岂不以善为国中一大庄严乎。所谓楚国无以为宝。惟善以为宝也。三与乐者。谓君王有道。与民同乐故。因王福智。八荒不致交侵。四民不致离乱。五谷之丰。礼乐之盛。所以万民得其安乐。皆王力使然。归恩于王。故曰与乐。四名伏怨者。怨者仇也。伏者跧也。屈己从他曰伏。以王虽有道。不无背恩之徒。或前世之仇。致今生之怨者有之。敌谓外国不规之流。将欲侵犯。虽有逆举。以王有圣德。且大智大略之所感发。不敢妄为。善令回心皈向。以不用干戈讨伐。故曰自然伏故。五名离怖者。既为有道之君。自有百灵相助。所以八难不能加之于国何怖之有。六名住贤者。谓国君用贤。则贤人必集。或钦风不远千里而投。仰德岂辞䟦涉而至。夫用贤辅国。为天下之大体也。评国事者。谓品论国家之政事。即调和鼎鼐。燮理阴阳。所以天下大治。是为王之大德也。七名法本者。本谓国体。法谓轨度。万姓所以依王者。以王为体。民为用。用不离体。故依王住。所以礼乐征伐自天子出。人得其法。便于安住也。八持世间者。世间即天下。持谓保持。以天下虽天下人之天下。而安危属于国君。以君正则安。不则危矣。此谓有道之君。以天王法保之也。天王即四天王。能摧邪扶正。各保一方。国君保持。亦复如是。九名业主者。业谓世间。诸所作事。善恶不定。皆属国王。如形直则影端。根深则果茂。谓王善则民善。王恶亦尔。故云善恶诸业属国王故。十名人主者。人即万民。民得其主则不乱。如纲之有纲也。此言天下不可一日无君。故云一切人民王为主故。下总结。谓一王如是。诸王皆然。故云一切。先世即是前生。以前生作福果感今生成就十德。盖善恶因果。必不唐捐也。

　　△八百灵潜护。

　　大梵天王。及忉利天。常助人王。受胜妙乐。诸罗刹王。及诸神等。虽不现身。潜来卫护。王及眷属。王见人民。造诸不善。不能制止。诸天神等。悉皆远离。若见修善。欢喜赞叹。尽皆唱言。我之圣王。龙天喜悦。澍甘露雨。五谷成熟。人民丰乐。

　　国王有道。公正无私。天神爱敬。助护者宜矣。民造恶不能制止者。另说一等无道之王。王既无道。民亦无道。造诸不善。王又不能制止。是无纲无纪。纵民行恶。故天神不喜。皆悉远离亦宜矣。若见修善下。复指前文有道之王。于中缺文。当加若诸人民见王修善。于文则顺。与义则合。欢喜赞叹等者。是万民欢呼之喜声。故云尽皆唱言。我之圣王。此乃人喜。下则神欢。故龙天喜悦。澍甘露雨。所以五谷成熟。人民丰乐矣。

　　△九邻国咸归。

　　若不亲近诸恶人等。普利世间。咸从正化。如意宝珠。必现王国。于王邻国。咸来归服。人与非人。无不称叹。

　　初二句。是反显有等亲近恶人者。如西域外道六师等。皆为王师。以邪法惑王。而邪即是恶。今言不亲近者。是不近六师徒党。则以正法化行天下者。故曰普利世间。咸从正化。如意宝珠必现王国者。即天之降与祥瑞也。国得此宝。诸事无不如意故。然祥瑞不必一定降如意宝珠。凡凤皇来仪。麒麟出世。或德星现于天。或灵芝生于地等。皆为祥瑞也。言必现王国者。以善能格天。感应道交。理之然矣。于王下。即尘中作主。化外来宾。所以邻国归服者感王之德也。非人即鬼神等。称叹者美王之道也。

　　△十恶人神诛。

　　若有恶人。于王国内。而生逆心。于须臾顷。如是之人。福自衰灭。命终当堕地狱之中。经历畜生。备受诸苦。所以者何。由于圣王不知恩故。起诸恶逆。得如是报。

　　善恶圣凡。唯心所造。三涂恶报。自业所招。善王境内。不遵王化。背恩忘义。忽起逆心。自业所牵。天龙所罚。所以福衰祸至。不免三涂之报也。所以下征释。谓所以一念之恶。必历三涂。而业轻报重者何也。释曰。由于圣王。不知恩故。非圣王使之然也。因自起恶逆。得如是报。

　　○判曰。由一人起之于前。必有多人佐之于后。不规之事。无所不作。坏仁王之道。伤风化之淳。自造自感自受。报若影响。观者得不警心乎。

　　△十一善人获福。

　　若有人民。能行善心。敬辅仁王。尊重如佛。是人现世安隐丰乐。有所愿求。无不称心。所以者何。一切国王。于过去时。曾受如来清净禁戒。常为人王。安隐快乐。

　　此明遵王道者受善报。亦如影响也。能行善心者。谓善念起于心。善事行于外。但能遵法。即是敬王辅正。若仁王得善人。用之在位辅国。如车之得轮。鸟之得翼。则必正法能行矣。加之敬王如佛。此人现世安隐。愿求必遂。所以一句征。谓所以能行善心。敬辅仁王。亦人道之当然。遂感现世之安。而所求亦复称意者何也。释曰。以一切国王。于过去世。曾受佛戒。以王受佛戒。即佛弟子。此善人敬王。即如敬佛。感佛力所加。获报如是。

　　△三总结胜德。

　　以是因缘。违顺果报。皆如响应。圣王恩德。广大如是。

　　以是一句。接前二科也。违者即前恶人神诛。顺者即前善人获福。违顺如声。果报如响。因果昭然。谁敢不信。末二句。总结王恩。

　　△四三宝恩二。初总标三宝。

　　善男子。三宝恩者。名不思议。利乐众生。无有休息。

　　三宝即佛法僧。恩即惠泽也。名不思议者。略明宝义。利乐二句。略明恩义。谓所以为恩者。以利乐众生。无有休息故。夫既利生无休。则必心莫能测。言莫能诠。故名不可思议也。

　　△二别明广示二。一如来正示三宝三。初佛宝二。初正明佛宝三。初总标佛德二。初修证功德巍巍。

　　是诸佛身。真善无漏。无数大劫。修因所证。三有业果。永尽无余。功德宝山。巍巍无比。一切有情。所不能知。福德甚深。犹如大海。智慧无碍。等于虚空。神通变化。充满世间。光明遍照十方三世。

　　是字指法之辞。诸佛身者。即真身也。真善无漏者。略标身义也。无数下二句。释真善二字。言从无数大劫之长时。修因所证之实果。非同幻化。故为真善之身。三有下二句。释无漏二字。漏者落也。失也谓一切凡夫五住烦恼皆具。身口诸业皆全。分段生死不息。失却法财。落于生死。故云漏。佛既业果永尽。故云无漏。三有者。即三界中因果不亡。因必有果。故名三有。业果者。业乃众生造作事用。虽善恶不同。以二执不亡。皆属有漏。然业必兼惑。为感果之因。生死随应。为酬因之果。永尽者。佛以真无漏智断之。因尽果亡。再不复生。故曰永尽。无余者拣有余。谓二乘断惑。但尽见思。无明未尽。故云有余。唯佛见思无明皆尽。更无余剩。故曰无余。功德下二句。谓前云业果永尽。但为无过。今云功德等。更显有德。以修因为功。证果为德。巍巍者高貌。宝山者取喻。谓山中有宝。故名宝山。喻佛真身。富有万德。相海无边。巍巍乎群灵罔及。故云无比也。一切下。显佛自证也。有情既云一切。不但凡夫。亦兼二乘菩萨。皆情惑未尽。通为有情。不知者。谓初地尚不知二地之证。况佛乎。法华云。惟佛与佛乃能究尽诸法实相。显他不能测量也。福德二句。大海竖喻深不可测。智慧二句。虚空横喻广不可穷。智慧有权实。以实智证理。理智究竟。故云无碍。以权智利生。妙能投机。亦云无碍。以无碍故。等于虚空。等者同也。以上佛身真善无漏等。体大也。福德甚深等。相大也。神通变化等。用大也。神谓虚灵莫测。通谓感应无方。变化为随类现身。感应如万川映月。故云充满。光明下二句。双结体用。谓报身以智为体。以照为用。内以智光照真法界。外以身光照映十方。十方则横遍。无处不照。三世则竖穷。无时不照。如此功德。有情岂可测量哉。

　　△二警策凡流不觉。

　　一切众生。烦恼业障。都不觉知。沉沦苦海。生死无穷。三宝出世。作大船师。能截爱流。超升彼岸。诸有智者。悉皆瞻仰。

　　众生虽通二乘。今则且约凡夫。烦恼即见思二惑。能障真性。为烦恼障。业即业障。有漏诸业。亦能障道。都不觉知者。正明所障也。谓凡夫为惑业所障。不知有佛性。亦不知任运造业为苦因。所以沉沦下二句。显果报亦报障也。因不觉造业为生死因。所以有坠无升。故云沉沦。如人堕海受沦溺苦。生而复死。死生不息。故云无穷。此上皆众生之迷晦也。三宝下。正显大恩。以人堕苦海力不自出。必借船筏以渡之。能截爱流者。截者断也属智。爱者情爱属惑。以法为船。佛如船师。所以能截爱流。超登彼岸。苦喻生死海。水喻烦恼。彼岸喻涅槃。又三宝如船师。说法如截流而渡。人若依教修证。如乘船筏渡爱流苦海。超升彼岸矣。末二句结劝。谓三宝既有恩。智者不可忽略。悉皆瞻仰从化。勿负佛恩矣。以上总标佛德已竟。

　　△二别述三身二。初总标三身大义二。初标一体三身。

　　善男子等。唯一佛宝具三种身。一自性身。二受用身。三变化身。

　　△二略明三身大义三。初第一佛身。

　　第一佛身。有大断德。二空所显。一切诸佛。悉皆平等。

　　此乃法身佛也。断德即是涅槃。断者除也。尽也。以诸惑净尽。所显之德。故云断德。二空所显者释义。二空。即我空法空。谓因断我法二执。则显出我空法空。以我法二空所显真如。离二种生死。清净本然。即断德体。大者拣小。以小乘亦有断德故。一切下二句会同。平等者。显诸佛法身体无二故。

　　△二第二佛身。

　　第二佛身。有大智慧。真常无漏。一切诸佛。悉皆同意。

　　此即报身如来也。有大智德。即是菩提。真常无漏。即是释义。而真则无妄。常则不灭。以五住惑尽。当体圆满。再不落于生死。故曰无漏。一切同意者。意字。或智字故字之误也。盖报身如来。以智为体故。大字拣小同前。

　　△三第三佛身。

　　第三佛身。有大恩德。定通变化。一切诸佛。悉皆同事。

　　此化身佛恩也。有大恩德。即是度生。定通变化者释义。谓从定力运神通。千百亿化。随机变易。种种不同。众生获益。是为大恩。一切诸佛。悉皆同事者。现身说法。皆化佛能事故。

　　△二别释三身差别三。初自性身佛。

　　善男子。其自性身。无始无终。离一切相。绝诸戏论。周圆无际。凝然常住。

　　法身如来。以自性为身。故曰自性身。此句标体。无始下。皆为释义。谓已往莫测其初。故曰无始。未来莫穷其际。故曰无终。既无始终。即无生灭。为法性体。离一切下二句。显当体无过。一切相者。该摄极多。谓报化身佛。具诸相好。此法身则无。及二种生死。五住烦恼。圣凡因果。染净境界。于中全空。故曰离一切相。以一切名相语言分别。彼此幻妄不实。皆为戏论。法性体中亦无。故云绝诸。周圆下二句。显遍常之德。充满法界曰周圆。绝诸分量曰无际。凝然则从无始际本有不遗。常住则尽未来际究竟不灭。

　　△二受用身佛二。初总标二身。

　　其受用身。有二种相。一自受用。二他受用。

　　△二别名二身二。初自受用身五。初行满将欲成道。

　　自受用身。三僧祇劫。所修万行。利益安乐诸众生已。十地满心。运身直往色究竟天。出过三界净妙国土。坐无数量大宝莲华。

　　初句标举。三僧祇劫者。指修因所历之时也。僧字上缺一阿字。是译人欲四字成句。故略一字耳。华言无数时。此三僧祇。且约释迦修菩萨道时之分限也。俱舍论问云。既云无数何复言三。答曰。言无数者。显不可数。非无数也。初僧祇者。谓如来始从古释迦佛。至尸弃佛。值七万五千佛。名初阿僧祇也。(论云。释迦文佛。先世作瓦师。名大光明。尔时有佛名释迦文。到瓦师舍寄宿。瓦师以草座灯明石蜜三事供佛。发愿云。我于当来作佛。如今佛名无异。故今作佛。亦号释迦文也。梵语尸弃。又云式弃。华言火也)二阿僧祇者。谓如来次从尸弃佛。至燃灯佛。值七万六千佛。名二僧祇劫。(然灯佛者。大论云。佛初生时。身光如灯。后至成佛。遂名然灯。彼时释迦佛号曰儒童。以五茎莲华［现］佛。及礼佛足。见地污湿。即解鹿皮衣覆之掩泥不足。乃解发覆地。令佛蹈而过之。佛因记曰。汝自此后。九十一劫。劫号为贤。汝当作佛。号释迦牟尼)三僧祇者。谓如来次从然灯佛。至毗婆尸佛。值七万七千佛。名第三阿僧祇。(梵语毗婆尸。亦名维卫。此云胜［觐］)所修万行下三句。明因满也。(万行言多。非止一万。从六度增广。至于无数。约总数说。且言万行。凡一切难舍能舍。难忍能忍等。总为万行)利益安乐下。明因中利他行法。以悲力拔苦则安。以慈力与乐则乐。十地满心者。谓从发心修行。凡断一分惑。证一分真。从十信位。至于十地。则有五十位。以地前四加行。信前干慧。总为五十五位真菩提路。至法云地。慈荫法云覆涅槃海。则因心满矣。运身下。谓因心既满。将成佛时。运动神通。身能直往色究竟天。(起信云。现一切世界最高大身。在此天成佛)必欲在此天成佛者有二义。一宗起信疏云。以寄十王显其十地。然第十地菩萨寄当此天。即于彼身示成菩提。二已义。谓三祇行满。果报将成。必欲极高尊贵处成佛。以表佛位尊贵高远之故也。出过三界者。谓虽在彼天。而犹非彼天。所谓即三界。离三界也。故云出过。净妙国土者。即实报庄严土也。为报佛之所依。故云国土。即界离界。故曰净妙。坐无数下。既现最高大之身。所坐者。必无数量之大华也。必竟坐华者。以华表因。佛表果。佛坐华上。表因能成果故。果必托因故。华言无数量者。表因果皆绝数量故。华必言莲者。表因果全彰故。而华大。必绝数量者。表非意路分别。显其不可思议故。

　　△二海会尊重供养。

　　而不可说海会菩萨。前后围绕。以无垢缯。系于顶上。供养恭敬。尊重赞叹。如是名为后报利益。

　　不可说。大数之极也。海会者。众会之多也。谓众聚为会。众多为海。菩萨为辅佐之伴。前后围绕。如群星之拱北辰也。以无垢缯系顶者。乃菩萨之供物也。缯谓缯纩。即紬帛绫罗之类。无垢即白色。系谓悬挂。即如素帛。或为幢幡。或为宝盖。而悬挂于佛顶之上。幢幡表摧邪显正。宝盖表阴覆真慈。无垢表佛所证者乃白净法。系于佛上者。表尊胜最上之道也。供养必假恭敬者。供之诚也。尊重又加赞叹者。美其德也。如是名为后报利益者。以如是二字。指前三祇行圆。十地心满。菩萨围绕。将欲成佛。有此胜事。是为后报之利益。然后报对前因说。前因为菩萨行。后报为如来果。

　　△三惑尽究竟成佛。

　　尔时菩萨入金刚定。断除一切微细所知诸烦恼障。证得阿耨多罗三藐三菩提。

　　入金刚定者。定力坚利喻如金刚。起一念相应慧。无明顿断。则入妙觉成佛。是为成道之利具也。一切微细所知等者。摄尽诸惑二障。所知二字却不是障。元是我法二空所显之理。而既云所知。则必有能知。以能知是智。而知其所知。以能所未亡。即名为障。能障理故。谓所知不是障。被障障所知。又曰理障。亦名智障。最极微细故。诸烦恼者。即五住惑。烦恼即障。故名烦恼障。又名事障。能障人天胜妙好事故。以其二障除。二死尽。二空圆。二德满。故究竟证得阿耨菩提。始得其实报身也。

　　△四发明真身寿量。

　　如是妙果。名现利益。是真报身。有始无终。寿欲劫数。无有限量。初成正觉。穷未来际。诸根相好。遍周法界。

　　如是二字。指定之辞。妙果者。谓妙觉之果。即阿耨菩提也。名现利益者。言既已成佛。即是现身利益。是真报身者。真谓非幻。报谓酬因。是实行修成。真实果报。非应化之随现也。有始无终者。谓因满成佛即有始。究竟不灭即无终。寿欲劫数。无有限量者。此句欲字有二说。一者或是量字。后人错书有之。二者不错。即是所欲依果。今将错就错。依欲说之。且如寿者即是寿量。谓报身如来。以如如智。契如如境。依境发智。以智照境。境智冥合。即是报身。今云寿量。以境既无量无边。常住不灭。而智亦同境。常住不灭。以智为寿量。欲者即所欲依果。依果即果上所依庄严境界等。亦无限量。初成下四句。明报身之量。诸根且约六根言。相谓通身形貌。胜妙殊绝。有九十六种大人相。好即随形好。谓随形美丽。灿若芬华。别经云。一身无量相。一相无量好。一好无量光明。所住依果。亦复无量。遍周一句。谓所照之境。即是法性。以法性遍周。故一切诸根相好。皆能称性。遍周法界也。法界有二说。一者法即法性。竖穷横遍。无处不在。无时不在。界即分限。今非界言界。性即是界。当体立名。二者法即依正圣凡各有规则。以规则为法。各有分限为界。如十法界等。虽有二种。且约法性说。以诸根相好。皆能称性。故云遍周。

　　△五分别转识成智二。初正明四智差别二。初总标四智。

　　四智圆满。是真报身。受用法乐。

　　△二别明四智四。初大圆镜智。

　　一大圆镜智。转异熟识。得此智慧。如大圆镜。现诸色像。如是如来镜智之中。能现众生诸善恶业。以是因缘。此智名为大圆镜智。依大悲故。恒缘众生。依大智故。常如法性。双观真俗。无有间断。常能执持无漏根身。一切功德。为所依止。

　　大圆镜智者。谓从喻为名。是所转之智。性净圆明。能照万法。喻如圆镜。转异熟识者。即能转之识。谓智从识转故。异熟者。即阿赖耶别名。从无始至八地。名阿赖耶。此云藏。藏者藏也。以含藏种子故。有三义。谓能藏。所藏。我爱执藏。从无始至解脱道。名毗播迦。此云异熟。有云从不动地前。藏识名舍。以后为异熟。盖具变异而熟。异时而熟。异类而熟。故名异熟。唯识云。到佛果位。转异熟成无垢识。转第八相应心品。成大圆镜智。故云大圆无垢同时发。普照十方尘刹中。此经直言转识成智。著相宗学者不必辩难。今云转者。即是变异。谓因变则果熟矣。如大下六句。喻法释义。初二句喻。如大圆镜。悬于当堂。一切色相。皆现于中。如是下合。谓如来镜智之中。一切众生善恶因果等。皆能显现。如同镜中。以是下结名。依大下。正明镜义。依大悲故。恒缘众生者。即俗谛。以众生业果生死。是可悲之境故。依大智故常如法性者。即真谛。如镜有光。光还自照故。双观二谛等。有悲智相导义。谓以智导悲。虽观俗谛不堕有为。以悲导智。虽观真谛。不落无为。以之互观互导。至尽未来际。常住不灭。故云无有间断。常能下。显能执持。无漏根身者。即佛地诸根相好等。一切功德。亦性分本有。万德法财。持而不失。故云无漏。为所依止者。谓佛位若无此智。根身功德。则无所依止矣。盖因中持种。果中持德。皆显大用也。

　　△二平等性智。

　　二平等性智。转我见识。得此智慧。是以能证。自他平等无二我性。如是名为平等性智。

　　平等性智者。从所证得名。是所转之智也。观一切法。自他有情。悉皆平等。故立此名。我见识即第七末那。我执之根本。为能转之识。见字即分别。在凡位由此分别。计我我所。于一切法。分自分他。强立疆界。由分别故。不得平等。贪等四惑。恒共相应。今转成智。我法二执既无。智性周遍。无所分别。故得平等也。自他平等者。是所证之理。谓理本平等。无自无他。智为能证。若智有分别。亦不平等。由得无分别智。方能证之。故曰得此智慧。是以能证。无二我性者。二我。即我与我所。以我见识未转时。执第八识见分有主宰为我。以一切产业妻子等为我所有。故云我所。无字是能遣。即转成之平等智。二我为所遣。然既能转识成智。则二执顿空矣。性是所证。故云无二我性。如是下结名(问。法相宗说。第七识。但思量第八见分为我。不言分别。无别功能。今注中说。见字即分别。计我我所等。类同第六。恐与法相相违。何以简别。答。思量者。分别之细相也。但任运缘之。属俱生思惑。第七之功能也。分别者。思量之粗相也。属染习。即见惑。第六之功能。今则借粗释细。为明显故。然经中既言。自他平等。二无我性。据此则知。既执第八见分为我。岂得不执第八相分为我所。看经学者。勿得胶柱。虽言分别。终非第六)。

　　△三妙观察智。

　　三妙观察智。转分别识。得此智慧。能观诸法自相共相。于众会前。说诸妙法。能令众生得不退转。以是名为妙观察智。

　　初句标名。从摄持所观诸境立名。清凉云。神力无方称之为妙。缘自共相名为观察。此为所转之智。分别识。是能转之识。即第六意识。能观下。能。智之妙用。诸法。该尽一切圣凡依正染净因果等。自相共相者。自相。即色心等法各别有相。共相者。即一切色心有为之法。皆同无常苦空无我不净。法法皆同。故曰共相。又云圆成实性。为诸法同体名共相。依他起性。为各别有体名自相。于众下。正显此智妙观察用。说诸妙法者。即投机之教法也。先用妙智观察众生。根有利钝。惑有厚薄。智有浅深等。然后随机说法。以法能投机。故云妙法。与众生有大恩者。全在于斯。能令下。显众生闻法所获之益。不退有三。一位不退。不生三涂等。二行不退。不生边地等。三念不退。知宿命等。有云。八地已去。以无功用道。任运流入萨婆若海。为不退转地。以是下结名(随机说法者。即对小机说小教。如四谛因缘等。对大机说大法。即始终顿圆等。自受用身能说法者。后科有辩)。

　　△四成所作智。

　　四成所作智。转五种识。得此智慧。能现一切种种化身。令诸众生成熟善业。以是因缘。名为成所作智。

　　此从所作三业立名。谓成就如来度生应所作之事业。转五种识等者。五种即前五识。谓眼识。耳识。鼻识。舌识。身识。识为能转。智为所转。能现一切下。明此智大用。即随机现身。变化三业。成本愿力。所应作事。及一切神通妙用。降伏魔怨。善巧方便也。令诸下。明现身度生功效。成熟者。即未发心者令发。已发心者增长。懈怠者策进。精进者得果。所谓未成者成。已成者熟。业即是众生日用诸事。由成熟。皆转为善业。及无漏业等。以是下结名。

　　△二结显功德无量。

　　如是四智。而为上首。具足八万四千智门。如是一切诸功德法。名为如来自受用身。

　　此明四智为首。而增广则具足八万四千智门。其八万四千有两说。一则如前长者述志恶大注中叠数。但彼曰波罗蜜行。此曰智门。彼是菩萨因行。此是如来果智。不得全同。今另作一解。然人有八万四千毛孔。及到果上。皆成智慧门。更有一说。凡夫有八万四千尘劳门。及至成佛。皆转成八万四千智慧门也。此说更妙。尘劳叠数同前。如是下结名。

　　△二他受用身三。初明身土相好说法。

　　诸善男子。二者如来他受用身。具足八万四千相好。居真净土。说一乘法。令诸菩萨。受用大乘微妙法乐。

　　他受用身者。对己言人。以别人为他。即十地菩萨为所被之机也。令他领纳获益为受用。身是佛身。谓报身如来。现胜应身说法。令他十地菩萨。领受佛法。用享法乐。从利他处立名。故云他受用身。具足下。明相好。不同化身止具三十二相八十种好。此身具足八万四千相好。此亦如毛孔之数。良以凡夫微躯小量。则有八万四千毛孔。今既成佛尊特之身。其量极大。所以毛孔皆成相好光明也。真净土者。亦实报庄严土也。真即实有。显非幻境。净即庄严。显无尘秽。唯佛与十地菩萨依止。余者不见。故名真净土。说一乘法者。即心地法门。为能被之教。诸菩萨即所被之机。令诸菩萨受用等。正释他受用名。谓名因实显故。大乘即一乘。或说万法惟识则曰妙。或说三界惟心则曰微妙。大乘为能诠。微妙法为所诠。菩萨得旨。则受用法乐。

　　△二明十身说十地法二。初总标。

　　一切如来。为化十地诸菩萨众。现于十种他受用身。

　　应十地机。现十种身。皆后胜于前。此但标定。次有释文。

　　△次别列二。初分释前三地。

　　第一佛身。坐百叶莲华。为初地菩萨。说百法明门。菩萨悟已。起大神通变化。满于百佛世界。利益安乐无数众生。

　　此第一佛身化初地菩萨也。华品最多。必欲坐莲者有所表法。取其居泥不染。出水香洁。佛今成道。如出水莲华。道香普熏。洁白自持。又华表因。佛表果。果必托因。如佛坐华。华叶百数者。亦有所表。如华严经名相。凡举一事一名。皆有十种。疏主云。十为满数。用表圆义。此亦如是。凡百千万。皆为满数。亦表圆义耳。为初地下。为者与也。是如来悲愿之心。初地为所为之机。此菩萨从地前世第一位。一念相应。断尽分别二障。得证遍满真如。为真见道。名曰欢喜。以能见道故喜也。百法明门者。为能被之教。法数有百种。即色法十一。(五根六尘)心法八。(即八识心王)五十一心所。(总有六位。谓遍行五。别境五。善十一。恶根随烦恼二十有六。不定有四。是八个心王所使之法。故名心所法也)二十四不相应法。(一得。至不和合性。不与王所相应故。上共九十四法。是世间法)六个无为法。(虚空无为。至真如无为。是出世间法也)总名百法。明门者。明即智慧。门有通义。即教法。以非智不能明教。故曰明门。菩萨是所被之机。悟者𢜫法也。以菩萨明悟入门。悟此百法惟一心地。得其体也。起大下。明从体起用。以神通变化。满于百世界中。变化百种身。亦说百法明门。利益下。是展转教化。代佛宣扬。上报佛恩。自满本愿。

　　第二佛身。坐千叶莲华。为二地菩萨。说千法明门。菩萨悟已。起大神通变化。满于千佛世界。利益安乐无量众生。

　　千叶者。即增百为千。亦满数表圆义也。二地即离垢地。离一切微细破戒之垢。故名离垢。从此地起修道去。每地断一分俱生无明。证一分真理。所谓二执俱生地地除是也。菩萨悟已下同前。但变百为千。以位高则明增也。

　　第三佛身。坐万叶莲华。为三地菩萨。说万法明门。菩萨悟已。起大神通变化。满于万佛国土。利益安乐无数众生。

　　此地为发光地。从二地既离垢染。则成三地。净体发光。故以为名。余亦同前。但变千为万。以位高法胜故也。

　　△二例明后七地。

　　如是如来。渐渐增长。乃至十地。他受用身。坐不可说妙宝莲华。为十地菩萨。说不可说诸法明门。菩萨悟已。起大神通变化。满于不可说佛微妙国土。利益安乐。不可宣说不可宣说无量无边种类众生。

　　渐渐增长者。谓从四地已去。至十地。莲华转次而增。法门及佛界。亦倍倍而长。即地位渐渐高法。门重重胜也。不可说者。乃大数之极。再加不可宣说。谓极之又极也。余者易明。

　　△三结显十身证道。

　　如是十身。皆坐七宝菩提树王。证得阿耨多罗三藐三菩提。

　　此结十种他受用身。皆示现在七宝树王之下成佛。而不离树王。坐宝莲华。应十地之差别。现明门之多少。清凉云。不离树王。罗七处于法界是也。文中虽无不离之句。而义实具之。以上受用身已竟(问。前科云自受用身者。既曰自受用。显其因圆果满。所得法乐。唯自受用。不容他知。始得名实相应。何其所转之智。有妙观察。成所作。俨然皆利他之事用。与他受用身。利生何别。答。报身是一用处不同。故有自他之分。前则既转识成智。具足利他之德。实未行利他之事。且以自得边立名。故曰自受用身。然后承四智之用。便能现身说法。令他眼见耳闻。受用法乐。故云他受用身)。

　　△三变化身五。初即报垂化。

　　诸善男子。一一华叶。各各为一三千世界。各有百亿妙高山王及。四大洲。日月星辰。三界诸天。无不具足。一一叶上。诸赡部洲。有金刚座菩提树王。其百千万至不可说。大小化佛。

　　此言即报身而施变化身。大小不同。先明化身。所依之境。一一华叶者。即前报身所坐之莲华。或百叶。千叶。万叶。至不可说者。每一华叶之上。皆有一三千世界。为一化佛所统之依报。一叶如是。叶叶皆然。故曰各各。此标定总相也。下出别相。妙高即须弥翻过之名。以众宝为体曰妙。耸出群山曰高。巍镇诸岳曰王。各有百亿者。谓一个三千世界之中。须弥四洲日月等。皆有百亿之多。四大洲。即各须弥之四面者。日月星辰。皆空中列宿。以上总别皆依报也。三界诸天。亦兼世人。为正报众生。无不具足者。谓依正皆全也。一一下又别明。诸者即是百亿赡部洲且指须弥南面说。(一面既尔。三面亦然)谓金刚座。菩提树王。皆有百亿。大小化佛者。即三类化身。大化千丈。小化丈六。及随类化。文虽不显。义应有之(为字当现字看。谓一一叶中。现出三千世界等)。

　　△二各现成道。

　　各于树下。破魔军已。一时证得阿耨多罗三藐三菩提。如是大小诸化佛身。各各具足三十二相八十种好。

　　各于树下示现成道。义兼投胎。降生。出家。苦行等。破魔军者。魔是梵语。全梵为魔罗。此云杀者。亦云能夺命。谓能夺智慧之命。杀害出世善根。有四种。谓蕴魔。烦恼魔。死魔。天魔。既示现成佛。必四魔俱破。今云魔军者。别约天魔说。在欲界第六。(他化自在天。此魔王寄居此天。非实报天王可比)若人勤修胜善。欲起生死之时。而此天魔。统率魔众。为作障碍。发起种种扰乱之事。令修行人不得成就出世善果。破魔者。谓佛以禅定神通。令彼恐怖而退。遂始觉一念相应。合于本觉。则能成佛。故云一时证得等。三十二相者。即大人相。以表佛身。众德圆极。人天中尊。众圣之王也。一足下平满如奁底。二千辐轮相。乃至三十一眉间白毫相。三十二顶上肉髻相。亦名无见顶相。八十种好者。一指爪狭长薄润光洁。乃至手足胸臆吉祥德相。妙好具足(成道言一时。相好言各各者。谓百亿赡部洲。百亿金刚座上。百亿化佛。不前不后。一时成菩提道。一一化佛。皆具相好之如此)。

　　△三随机说法二。初总标随宜。

　　为诸资粮。及四善根。诸菩萨等。二乘凡夫。随宜为说三乘妙法。

　　为诸下。以三贤位菩萨为资粮位。资粮者。从喻得名。如人远行。必备口粮以资身。喻菩萨进道之者。必以福慧为资粮。助其行故。四善根者。即地前四加行。为出世地上之善根。诸菩萨等。通指地前。此为大乘一类。二乘即小乘罗汉等。以上虽大小不同。皆为圣类。凡夫且约人天。以上皆所被之机。随宜下。标能被之教权实不一。即实开权为三乘。借权说实为妙法。

　　△二别释随宜四。初应菩萨。

　　为诸菩萨。说应六波罗蜜。令得阿耨多罗三藐三菩提。究竟佛慧。

　　菩萨是大乘机。应字即随宜之意。六波罗蜜即大乘教。六者。一布施。即财法无畏之三也。二持戒。即摄律仪善法众生之三聚也。三忍辱有六相。一力忍。不忘嗔而但不报也。二忘忍。雅量容物。处辱如无。三反忍。反己自责。不尤人也。此三未必得理。四观忍。外人内身。皆达如梦。五喜忍。喜其能成。我之忍力。如力士试力而喜也。六慈忍。怜彼加辱者愚痴。而发愿度之。此三非得至理不能也。(此出楞严正脉)四精进。专而不杂曰精。勇往不退曰进。此普对诸度万行。悉皆专勤也。五禅定。即止观。谓止则绝妄。观则照理也。六智慧。了妄达真即始觉也。若合本觉。则能成佛。以前五种。若无此智导之。尽属有漏之行。但能生天。因有般若导之。凡行一行。皆达三轮体空。人法双亡。是为无漏行也。梵语波罗蜜。此云到彼岸。谓离生死此岸。度烦恼中流。到涅槃彼岸。此一为所趣之理。前六种为能趣之行。令得者。令字归佛。谓佛说此法。令人行之。得字在机。机若行之。则得之也。阿耨等准前解。即佛所证正真之道也。究竟佛慧者。究谓照察。竟谓极尽。佛慧即菩提。结上阿耨等。

　　△二应辟支。

　　为求辟支佛者。说应十二因缘法。

　　辟支为二乘之上者。较菩萨则劣。以未发菩提心故。较声闻则利根。以断见思。更侵习气故胜。声闻未尽习气故劣。梵语辟支迦罗。此云独觉。亦云缘觉。独觉出无佛世。谓无人说法教之者。但自观万物消长。四时运化。悟世无常。反照自心。不随生灭。遂悟无生。所以成道。从智得名。故名独觉。二缘觉者。出有佛世。闻佛说十二因缘。修还灭门观。灭无明则诸支皆灭。遂证真谛理。从因缘得名。故名缘觉。然既云佛为说法。定为缘觉。而非独觉也。十二因缘者。为投机之教也。展转感果为因。互相由藉为缘。十二者。以共有十二支。一无明。(即过去见思及习气。体即是痴。迷暗为性。无所明了。故曰无明。属惑)二行。(谓过去造作有漏诸业。名之为行。由惑造业。故云无明缘行)以上为过去二支因也。三识。(识有了别义。以业成故牵生三界。投托母胎。故云行缘识。以前二支为过去二支因。此识下为现在之果)四名色。(名即是心。谓心但有名而无形质也。色为色质。即身也。谓从托胎已后。至第五个七日名形位。生诸根形。四支差别故云识缘名色)五六入。(谓从名色已后。至第六个七日。名发毛爪齿位。第七七日。名具根位。六根开张。有入尘之用。为六入。故名色缘六入。入即根也)六触。(谓出胎已后。至三四岁时。六根虽触六尘。未能了知生苦乐想。但名触。故云六入缘触)七受。(谓从五六岁。至十二三岁时。因六尘触对六根。即能纳受前境好恶等事。虽能了别。然未能起淫贪之心。故云触缘受)以上为现在五支果。八爱者。(谓从十四五岁时。至十八九岁。贪于种种胜妙资具。及淫欲等境。然犹未能广遍追求。故云受缘爱)九取。(谓从二十岁后。贪欲转盛。于五尘境。四方驰求。心生取着。由爱生着故云爱缘取。此之爱取。又为未来生死因属惑。与过去无明同)十有。(谓因驰求诸境。起善恶业。积集牵引。当生三有。故云取缘有。亦为未来生死之因属业。与过去行同)此为现在三支因也。十一生。(谓从现世善恶之业。后世还于六道四生中受生。故云有缘生)十二老死。(谓从未来受生已后。五阴身。熟已还坏。故名生缘老死)此二属未来二支果也。此为流转门生起相。更有还灭门修断相。即无明灭则行灭。乃至老死忧悲苦恼灭。以辟支一类之机根利。先断无明。则十一支齐断。证真谛理也(虽云无明。实是见思及习气。非根本无明也。问既为见思。断无明即是断见思。与声闻先断见思何别。答。声闻但断见思。不能断习气。又声闻渐断。辟支顿断。所以不同)。

　　△三应声闻。

　　为求声闻者。说应四谛法。度生老病死。究竟涅槃。

　　声闻者。即是闻佛说四谛之声。证真谛理者。谓之声闻。四谛。谓苦谛。集谛。灭谛。道谛。四皆为谛者。审实不虚之义。苦集二谛。为世间因果。灭道二谛。为出世间因果。苦者。即现受果报身。有生老病死。及三苦八苦等。逼迫为性。(三苦者。即苦苦。行苦。坏苦。八苦者。即生老病死为四苦。更有贫穷困苦。爱别离苦。怨憎会苦。五阴炽盛苦。等者兼求不得苦。凡一切违境临时。皆能逼迫。佛未出世。人皆不觉。虽遭大苦。不以为患。吾佛成道后。指示于人。令人𢜫觉。始知其为苦也)集者。即惑业两种。招感为性。是能招生死之因。(前生贪嗔痴等十使烦恼。发动身口。造作有漏之业。招感今生受此果报。今生再作。又招感来生果报。佛未出世。人所不知。佛成道后。指示于人。令人警省。起智断除。是为知苦而必断集。以集既不生。则不受来果也)灭者。谓寂灭之理。可证为性。出世间果也。(二乘之机。既知苦断集。世间因果即离。可向何处为归着。佛遂说三界外有涅槃。不生不灭。常住安隐。受享法乐。即二乘人所证人空有余涅槃也)道者。为出世间因。以可修为性(略即戒定慧。广则三十七品助道法。谓四念处。四正勤。四神足。五根。五力。七觉支。八正道。二乘人修此。断集谛因。证灭谛果。乃研真断惑之功夫也)度者教化也。提拔也。以生老病死等苦。世世不离。如人堕坑。力不自出。佛说此法。令人修证得度。不受生死。如救人出坑。归恩于佛。为能度之师也。究竟涅槃者。究谓研穷。究察觉照功夫。竟者了毕义。谓烦恼已断。生死已离。涅槃已证。不受后有。故为究竟涅槃。

　　△四应人天。

　　为余众生。说人天教。令得人天安乐妙果。

　　以上为三乘受道证圣位者说。虽小大不同。皆出三界。了脱生死。此外更有未熟之机。不能于此修证。是以如来曲随方便。说人天法。令彼行之。不堕三涂。不失善根。所以说五戒令持。十善令作。可得欲界人天果报。或戒善之上。再加四禅八定功夫。遂得色界无色界之果报。此为总说。若更分析。且如人道一类。有贫富贵贱。寿夭苦乐之不同者。盖因前生所行之戒善优劣亦不同。故随因感果。受报各异。闻者依教奉行。故得人道中差别果报。人道既尔。天道亦然。问前云人天皆苦。此又云安乐妙果者。何其相反。答。前对圣位所证涅槃。说人天为苦。此则又对三涂之极苦较之。则人天为乐。又加妙字拣别者。如人间庶民较王臣。王臣为妙。以人较天。天果又妙等。皆随类胜者为妙也。

　　△四结属化身。

　　诸如是等。大小化佛。皆悉名为佛变化身。

　　诸如下。通指上文。应知此言有意。恐人闻大化千丈。滥同报身。故此指明。皆为化身也。

　　△五通释疑难。

　　善男子。如是二种应化身佛。虽现灭度。而此佛身。相续常住。

　　此科恐有疑者谓既是应身。则变幻不实。皆有灭度。故以此文释之曰。虽现灭度。而此隐彼显。非是实灭。故云相续常住。良以本无隐显。隐显随机。若佛常住不灭。众生不生难遭之想。恭敬之心。故不实灭。示现有灭。佛有此说。彼疑销矣。

　　△三结显佛恩二。初总示大恩。

　　诸善男子。如一佛宝。有如是等。无量无边不可思议。利乐众生。广大恩德。

　　一佛宝下。虽通指前文。且约他报应化说。千变万化。随机演教。方便合宜。就中委悉。岂能尽言。诚然无量无边。皆为利益安乐无量众生。是知佛恩广大。诚不可得而思议者也。

　　△二别明众德三。初明十号。

　　以是因缘。名为如来。应。正遍知。明行圆满。善逝。世间解。无上士。调御丈夫。天人师。佛世尊。

　　如来法身。真如平等。本绝名相。惟证自知。以无名号中。而假立名号。实为众生施设也。令彼闻名知德。远近瞻依。以是因缘。名为如来等。如来者。从本垂迹号。如为本证真如。来为迹现应化。谓从如实道。来成正觉。正是倒驾慈航。示身说法。非广大洪恩而何耶。应即是应供。堪为福田号。以万行圆成。福慧具足。应受人天供养。作良福田。饶益有情。岂非洪恩耶。正遍知。为遍知法界号。亦名正等觉。谓具一切智。于一切法。无不了知。故号正遍知。以一切法平等。开觉一切众生。成无上觉。故名正等觉。以其正遍知觉。觉悟有情。是为大恩也。明行圆满者。果显因德号。明即智慧。行即趣操。以身口意正真清净。于自愿力一切皆行。因自修圆满。亦能令人圆满。是为大恩也。善逝者。妙往菩提号。谓以无量智慧。能断诸惑。妙出世间。能趣佛果。故号善逝。以先自成佛。警策凡众。是为大恩也。世间解者。即达伪通真号。谓世间出世间因果诸法。无不解了。所以即世间一切虚伪幻境。皆能融达真如实相。亦示于众生。同证此道。是为大恩也。无上士者。为证无等等号。业惑净尽。更无所断。于天人凡圣之中。第一最上。既证无上。圣凡归从。是为大恩也。调御丈夫者。摄化从道号。谓具大丈夫之力用。而说种种诸法。调伏制御一切众生。令离苦果。得大涅槃。是为大恩也。天人师者。模范人天号。谓非独与四众为师。所有天上人间。魔王外道。释梵天龙。悉皆归命。依教奉行。俱为弟子。以模范人天。诚为大恩也。佛者云觉。即自觉觉他。觉行圆满。为三觉圆明号。以既能觉他。故为大恩也。以上十号为差别。各显一德。惟世尊为总称。谓圆收十号。出世独尊。即出世独尊号。然既具诸德。孰不从教。是为如来广大恩德也。

　　△二显六德。

　　善男子。一佛宝中。具足六种微妙功德。一者无上大功德田。二者无上有大恩德。三者无足二足及以多足众生中尊。四者极难值遇。如优昙华。五者独一出现三千大千世界。六者世出世间功德。满一切义。

　　具足下。总标六德。一者下别释。田者从喻为名。如世间田地。若种于碱地。求苗不得。反丧其种。喻人供养邪见外道。不唯无福。反失正见。若供养净行长者。虽是白衣。由彼净行。少可获福。如种沙地。所得则薄。若供养父母。获福殊胜。报在梵天。报虽殊胜。凡而未圣。固为浓田。犹不出生死。若供罗汉辟支。获福则胜。如种厚地。所获虽多。如地狭少。粮亦不多。如供养菩萨。获福无量。犹不及佛。以佛为世间出世间无限量之浓田。人若诚信。获福无量。再不著相。三轮体空。则得无漏出世大菩提果。故曰无上大功德田。二明恩德。然恩有多种。如父母于子孙。有天性之恩。如遇败子犹恨。国王于天下有大恩。然有罪则罚。逆叛则诛。唯佛以无缘慈。同体悲。冤亲平等。拔苦与乐。尽法界之处。极三际之时。念念度生。所以佛恩浩荡。诚为无上大恩也。三明尊德。无足下。明众生品类不同。佛独为尊。无足如蟒蛇等。二足如人仙诸天及禽鸟等。多足如四足之兽。多足之虫等。此显如来随类现身。在天同天。为天中之王。在人同人。为人中之尊。在一切异生。无不现身同类。于中独尊。以尊摄卑。令其从化。所以为微妙之德也。四明隐显德。佛无处不在。无时不现。遇无缘众生。则隐身不现。令生渴仰。谓佛难值。如心生恋慕。至诚感动。佛则现身。令生难遭之想。喻优昙之难遇也。五者下明特恩德。谓法身平等。充满无量世界。应化随缘。独出娑婆。然三千大千世界。即娑婆世界也。显娑婆众生。根利苦多。故佛怜愍独出之如此。正显大恩也。(问。佛心平等。法界齐现。独出娑婆。不亦违乎。答。佛心虽等。随感则现。此方众生根利多苦为能感。佛则随应。如十方佛土。各有主佛。众生从化。非我佛不现。但随缘随分耳)六者下。明究竟德。世间功德。即人天因果。出世间功德。即三乘权教。满一切义者。即第一义。满者究竟义。会归义。言佛即一而三。言三即一。以即权入实。故曰满一切义。法华云。其所说法。皆悉到于一切智地。

　　△三结常利。

　　依具如是等六种功德。常能利乐一切众生。是名佛宝不思议恩。

　　此结如来利生。以六种功德为依凭器具。常能利乐下。结佛能事。如上所依之德。或为福田。或为智种。施之以恩。布之以德。或示之为同类。或应之以隐显。无非随缘普应。曲顺时机。及种种因缘。种种譬喻。广演言教。究竟皆得一切种智。故云常能利乐一切众生。是名下总结深恩也。

　　○良以结处既云佛恩不思议。答会同华严有十种。一发心普被恩。(谓如来最初发菩提心。修习胜行。成就功德。皆为普被法界群生。咸令利益安乐也)二难行苦行恩。(谓如来往昔因中。舍头目髓脑。国城妻子。剜身千灯。投形饲虎。雪岭亡躯。如是苦行。积劫行之。皆为利益众生也)三一向为他恩。(谓如来积劫修诸功德。不顾自身。但为度脱一切众生。未曾一念自为于己也)四垂形六道恩。(谓如来随六道身。一一应现于六道中。救济群苦。令得安乐。是为垂形六道恩)五随逐众生恩。(谓如来见诸众生。无有出离生死之心。长劫不舍。故运平等大慈。随逐救济。令其离苦。得安隐乐也)六大悲深重恩。(谓如来见众生造恶。如割肢体。心生痛切。不能自安。复睹众生。堕三。恶道。受种种苦。心大忧恼。即起大悲。而救护之。若见作善。生大欢喜)七隐胜现劣恩。(谓如来为大乘小乘之机。而起胜应劣应之用。如说华严。则为普贤等诸大菩萨。示现实报胜应之身。有十莲华藏世界海微尘数。微妙相好。无尽功德。若说三乘之教。则隐胜妙之相。但彰三十二相劣应之身。二乘及小教菩萨。方蒙利益。是为隐胜现劣恩)八隐实施权恩。(谓如来观诸众生。根器狭劣。隐蔽大乘实教。乃以三乘权法。诱引众生。而令成熟。然后以大乘而度脱之。为隐实施权恩)九示灭令慕恩。(谓如来若久住于世。薄德之人不种善根。不生难遭之想。是故示现灭度。令诸众生知佛世难遇。心怀恋慕。便种善根也)十悲念无尽恩。(谓如来悲念一切众生。故留余福。教以救济之。如示同人寿。住世百年。而八十即入灭者。则留二十年余福。以荫末法弟子。复留三藏教法。广令众生依之修行。皆成圣果。悲愍爱念。利益无穷)以上十恩生华严疏钞。与前六种会益大同。为此明爽故引证之。幸勿厌繁。以上正明佛宝已竟。

　　△二兼释转难四。初长者以众生不见为难。

　　尔时五百长者。白佛言世尊。如佛所说。一佛宝中。无量化佛。充满世界。利乐众生。以何因缘。世间众生。多不见佛。受诸苦恼。

　　此长者等。不知众生业障自蔽。故起疑以难之曰。据佛所说。无量化佛。无处不有。无时不现。理应遍一切处。尽一切时。至于尽未来际众生。皆各处处见佛。时时见佛才是。以何因缘。现今众生多有不见。受诸苦恼。意含佛不能救。而佛恩何在耶。

　　△二如来以盲不见日为喻。

　　佛告五百长者。譬如日光天子。放百千光。照明世界。而有盲者不见光明。汝善男子。于意云何。日光天子。而有过否。时长者言。不也世尊。

　　喻中谓杲日丽天。六合朗耀。岂为盲者而掩其光乎。长者于喻上自明。遂答不也。不者不也。意明盲者自障。非日过也。

　　△三以众生罪障不见合喻。

　　佛言善男子。诸佛如来。常演正法。利乐有情。是诸众生。常造恶业。都不觉知。无惭愧心。于佛法僧。不乐亲近。如是众生。罪根深重。经无量劫。不得见闻三宝名字。如彼盲者。不睹日光。

　　诸佛下。谓诸化身如来。于十方三世。普应群机。如日光照明世界也。是诸下。合盲者不见。常造恶业者。恶字但属有漏。较佛无漏胜用。皆属恶业。以其能招生死故。都不觉知者。正是众生无明自障故。无惭愧心者。恣心自恃。放旷造业。上不畏天。下不惧人。总言不惧因果故。于佛下。正明不行善道。良以三宝。为长夜中明灯。能破诸暗。如苦海中慈航。能度生死。世间智者。理应亲近。而无惭之人。心不欲乐。不乐则不信。既无信乐。则不亲近。既不亲近。则无善言熏习。如是下。正言有恶。罪根者。即是恶种。深则自不能拔。重则力不能动。经无量下。正明从迷积迷。历无量劫。自障自背。不得见闻三宝名字。如彼下合喻。盲人不睹日光。岂日光之咎耶。且如即今住世三宝。常在于世。不信之人。若逢不逢。或见非见。岂三宝之咎耶。所谓佛虽大圣。难度无缘信哉。

　　△四以成就善根者得见。

　　若有众生。恭敬如来。爱乐大乘。尊重三宝。当知是人。业障销除。福智增长。成就善根。速得见佛。永离生死。当证菩提。

　　恭敬尊重。乃受道之资。爱乐大乘。乃渴仰之至。业障销除即无障。福智增长则有机。善根成就。如清水现前。速得见佛。犹月影随至。障销见佛。必然生死永尽。福智增长。何愁不证菩提。此言机熟则能感佛。佛则随应。然则不离当处。直在一时。三宝皆见矣。良以恶业者不见。佛固未尝隐。善根者得见。而佛亦未尝来。法华云。常在灵鹫山。及于诸住处。众生见劫尽。大火所烧时。我此土安隐。而众见烧尽。然据此则知见与不见。只在能感与不能感耳。以上佛宝一大科已竟。

　　△二法宝三。初举佛例法。

　　诸善男子。如一佛宝。有无量佛。如来所说法宝亦然。一法宝中。有无量义。

　　初三句为能例。如来下为所例。末二句正标法义。一法者。如起信云。所言法者。谓众生心。(出其法体。谓如来藏心。具和合不和合二义。和合。有随缘之用。不和合。有不变之体)无量义者。起信云。是心。则摄一切世间出世间法。依于此心。显示摩诃衍义。何以故。是心真如相。即示摩诃衍体故。是心生灭因缘相。能示摩诃衍自体相用故。云云。截流而言。一切事理。依正。染净。因果。千差万别。故云无量义。总一法宝。该尽无余矣。

　　△二正明法宝二。初总举标列。

　　善男子。于法宝中。有其四种。一者教法。二者理法。三者行法。四者果法。一切无漏。能破无明。烦恼业障。

　　一切者总指四种法。以无漏二字显德。谓法无烦恼。不堕生死。故云无漏。能破无明等者。无明即诸惑之总称。痴暗为性。烦恼即无明之差别。扰乱为性。业障者。业即身口之作用。有漏无益。障蔽正道。故名业障。能破者。谓依教则见理。据理则起行。行即无漏定慧。以智起惑亡。不造诸业。故云能破。以惑尽真穷。则能证果。果中无惑。俱名能破。

　　△二别以释成四。初略释四义。

　　声名句文。名为教法。有无诸法。名为理法。戒定慧行。名为行法。无为妙果。名为果法。如是四种。名为法宝。引导众生。出生死海。到于彼岸。

　　教为圣人被下之言。非声名句文。莫能诠表。故以声等为教体也。若以教摄机。非声无以可听。声是教主之梵音也。若以诠求旨。非名无以彰表。故皆为教体。一字为名。能诠自性。两字三字等为句。句诠差别。如说眼。但是一字之名。独诠眼之自性。若再加一字谓天眼。此则为句。能诠差别。令人生解。拣非肉眼等。文又为名句之所依。又名则次第行列。句则次第安布。文则次第联合。以声属色法为实。名句文。是声上曲屈建立是假。以名体假实相资。总为教体。以文随于义。义随于文。文义相随。理无差舛。此但论能诠。故曰教法。又教者较也。谓圣人说教。欲人较法也。有无二句名理者。谓所诠道理。有即事。无即理也。事则因果全彰故曰有。理则纤尘不立故曰无。此二为教之所诠也。戒定二句名行法者。行谓能行。以戒为根本。三聚洁白。皎如冰霜。自能生定。定谓不动。妄念不生。如澄浊水。清水现前。名之为定。以定能生慧。慧能照理。亦能破惑。加之精进勇猛。六度圆修。万行两利。非此不能证果。故曰行法。无为二句名果法者。是行之所证故。妙者有诸功能故。复加无为者。离诸生灭故。又无为即不变之体。妙即应机之用。如三明四智。五眼六通。无量百千。陀罗尼门。体用兼备。是为果法。如是二句结名。引导三句显益。以法有方便。故能引导。法有智力。故出生死。法有断德。故到彼岸。

　　△二诸佛所师。

　　善男子。诸佛所师。即是法宝。所以者何。三世诸佛。依法修行。断一切障。得成菩提。尽未来际。利益众生。以是因缘。三世如来。常能供养。诸波罗蜜。微妙法宝。何况三界。一切众生。未得解脱。而不能敬微妙法宝。

　　诸佛下二句。标指法为诸佛之师也。所以一句征起。谓法是佛说。而反为师者。果何谓乎。三世下释。谓诸佛依法修行故。以法有规持。能生正解。规之能行。持之不失。即是修行。故能断障成道。所以尊法为师也。障言一切者。有三种故。一名烦恼障。以见思诸惑。昏烦扰乱。心神不安。能障人天胜妙好事故。二名业障。谓身口日用有漏诸业。能障正道故。三名报障。谓众生果报即是生死。能障涅槃。不能成道故。障非一种。故曰一切。尽未二句。述有远功。谓佛纵灭度。法宝不灭。流通世间。永作轨范。故云利益众生。以是下。结显佛敬。因缘有二解。一约义。谓法即是心。为成佛之亲因故曰因。又法有规则。依之为助缘故曰缘。由法具因缘二义。能令诸佛成道。所以常能供养等。二就文。因即是缘。谓因由缘故。合为一义。以是断障成道之因缘故。所以三世如来常能供养。以其有恩。为酬报故。波罗蜜云到彼岸。即是法宝。诸佛依之。能达彼岸故。微妙是赞辞。佛既依此成道。则知尊重可嘉。供敬如此。何况下。以圣较凡。斥责警众。

　　△三述己求法。

　　善男子。我昔曾为求法人王。入大火坑。而求正法。永断生死。得大菩提。

　　人王不惜位尊。火坑不辞丧命者。惟道可求。不知有身。如此之诚。所以一闻正法。即高证菩提。然如此引己元为警众。

　　△四广以喻明。

　　是故法宝。能破一切生死牢狱。犹如金刚。能坏万物。法宝能照痴暗众生。如日天子。能照世界。法宝能救贫乏众生。如摩尼珠。雨众宝故。法宝能与众生喜乐。犹如天鼓。乐诸天故。法宝能为诸天宝阶。听闻正法。得生天故。法宝能为坚牢大船。渡生死海。到彼岸故。法宝犹如转轮圣王。能除三毒。烦恼贼故。法宝能为珍妙衣服。覆盖无惭诸众生故。法宝犹如金刚甲胄。能破四魔。证菩提故。法宝犹如智慧利剑。割断生死。离系缚故。法宝正是三乘宝车。运载众生。出火宅故。法宝犹如一切明灯。能照三涂黑暗处故。法宝犹如弓箭矛稍。能镇国界。摧怨敌故。法宝犹如险路导师。善诱众生。达宝所故。

　　共十四种譬喻。各就一义。首则生死比牢狱者。言其笼系不能自出也。若依法修行。能破生死。不被笼系。比如金刚。能坏万物。金刚喻法宝。万物喻生死。次则日光照昼。能破世间昏暗。喻法宝照心。能破无明昏暗。然痴即无明也。三贫乏者。非无世间财宝。言无功德法财也。如摩尼珠者。此珠若得随心所欲。珠能出之。比如法宝。人若证之。无量法财。一时具足故。四天鼓不击自鸣。诸天闻之。乐不自胜。喻自性法宝。人若悟之。踊跃欢喜。受享法乐故。五言天宝阶者。人得登之。可以升天。喻戒善法宝。人若行之。亦能生天故。六船能渡人。离此达彼。喻法能渡人。超凡入圣故。七轮王能伏叛贼。喻法宝能破三毒故。(即贪嗔痴。毒害众生。如贼害国)八珍衣能覆裸形。喻法宝能治无惭故。(无惭者。无恶不作。上不畏天。下不惧人。法明因果。善恶报应。犹如影响。令彼生惭愧故)九金刚甲胄。人若披之。敌不能害。反破其敌。喻禅定智慧法宝。魔不能害。而能破四魔。(烦恼魔。死魔。五阴魔。天魔)十人为生死系缚。犹如枷锁。智慧法宝。犹如利剑。善能劈枷断锁故。十一言三界无安。犹如火宅。三乘法宝。如羊鹿牛三车。诸子乘之。则运出火宅。三乘圣教。人若乘之。则运出三界故。十二云三涂者。一火途。即地狱道。其处受苦众生。常为镬汤炉炭。及猛火烧心。盖由众生。无慈悲心。常怀嗔忿。致感斯报。涂即道也。二刀涂。即饿鬼道。其处受苦众生。常受刀杖驱逼等苦。故曰刀途。盖由众生无惠施心。常怀悭贪。致感斯报故。三血途。即畜生道。其处受苦众生。强者伏弱。互相吞食。饮血啖肉。盖因众生无智慧心。愚痴不了。致感斯报故。是则三途众生。愚痴覆慧。名为黑暗。而法宝如灯。能破痴暗。诸暗顿销。转愚成智故。十三言生死烦恼通如怨敌。以时时扰害。人则不安。法宝神用智慧如弓箭。无漏禅定如矛槊。能镇唯心国土。摧伏生死怨敌故。十四涅槃喻宝所。生死如险路。行人如客商。法宝如导师。喻中。明求宝客商。若遇导师。则避险趣夷。能达宝所。法中明。修行行人。若得法宝。则永离生死。高证涅槃故。善哉法宝。神用无量。虽以种种喻明。犹难尽义。所以向下结文云。不可思议者。诚哉斯言。

　　△三结显深恩。

　　善男子。三世如来。所说妙法。有如是等难思议事。是名法宝不思议恩。

　　此总结法宝恩重。难尽赞扬。思不能极。言不能宣。以上法宝竟。

　　△三僧宝三。初总标三种。

　　善男子。世出世间。有三种僧。一菩萨僧。二声闻僧。三凡夫僧。

　　梵语僧伽耶。此云和合众。其和有六。谓戒和同修。见和同解。身和同住。利和同均。口和无诤。意和同悦。世出世间者。谓世间即凡僧。出世间即圣僧。菩萨下标名(僧具六合。且约凡僧说)。

　　△二别释圣凡二。初圣僧。

　　文殊师利。及弥勒等。是菩萨僧。如舍利弗。目犍连等。是声闻僧。

　　文殊师利。此云妙吉祥。解见初卷列名。余皆如前。

　　△二凡僧二。初具戒说法僧三。初据德标名。

　　若有成就别解脱戒真善凡夫。乃至具足一切正见。能广为他。演说开示。众圣道法。利乐众生。名凡夫僧。

　　戒有二种。一约理。名道解脱。道谓证得道理无犯。本来解脱。二约事。名别解脱。谓三业七支。各各防非。清净无犯。皎如冰霜名戒。不为事缘尘劳所缚名解脱。以别别解脱。故为别解脱戒。成就者。谓得之也。真善者。称赞也。言其虽是凡夫。而心真戒善。是为真善凡夫也。乃至二字。虽是超略之词。亦为总说之谓。故云具足一切正见。以其德相固多。而正见为本。然正见言一切者。以其凡有见闻。种种事物。不为邪惑。不被境迷。事事见真。物物合道。故曰一切正见。以上戒与正见。但约自利。能广下。又能利他。演说开示。即代佛扬化。为说者之能诠。众圣道法。为说中之旨趣。即是所诠。众圣者。品类固多。且约四圣。谓声闻。缘觉。菩萨。佛。道谓道果。为圣之所证。法谓教法。为圣之所修。于中教有权实。法兼定慧。总为能被之教也。众生乃所被之机。谓闻其所说。得其法利。享其法乐。以见僧宝之施恩也。末句结名。谓烦恼未断。生死未离。虽作沙门。未及圣证。故名凡夫僧。

　　△二销释疑难。

　　虽未能得无漏戒定。及慧解脱。而供养者。获无量福。

　　此科恐有疑者。谓既云凡夫。生死烦恼全在。何得与圣僧同科。此科释之曰。虽未等云云。戒定慧。固为入道之具。奈我执未亡。故属有漏。虽在有漏。此人戒行清净。正见利他。若供养者。获无量福。意谓佛在世时。佛能说法。佛不住世。道在人弘。能说佛法。与佛无异。所以获福之胜者此也。

　　△三会圣真僧。

　　如是三种。名真福田僧。

　　此结圣凡虽殊。福田无异。

　　△二毁戒正信僧五。初正显。

　　复有一类。名福田僧。于佛舍利。及佛形像。并诸法僧。圣所制戒。深生敬信。自无邪见。令他亦然。能宣正法赞叹一乘。深信因果。常发善愿。随其过犯。悔除业障。

　　言复有一类者。是前三种之外。另有一类。与前三种。同名福田僧。此但标名。于佛下释义。谓此等敬信三宝。既无邪见。必具正见。此但自利。令他下又利人。因具正见。宣说三乘正法。又除人之邪见。故云令他亦然。一乘者。乃最上之心法。善能褒美。故云赞叹。乃大解佛法之人也。因果如影响。邪见者不信。此人具正见。不惟信。且深信。常发下。愿乃人心之所欲。固有多种。此言善愿者。必菩萨四弘誓愿也。然既发善愿。则有两利之心。非菩萨乎。但未证圣贤。谁能无过。随其过犯。觉而能悔。善莫大焉。过犯如薪。能悔如火。纵有业障。一悔皆空。具大惭愧。诚为可嘉。所以与前僧。均名福田者此也。

　　△二较胜。

　　当知是人。信三宝力。胜诸外道。百千万倍。亦胜四种转轮圣王。何况余类一切众生。

　　外道邪见。此僧正见。正能破邪。胜之一也。轮王能说十善。此人能说佛法。胜之二也。又十善但免三途。佛法能出三界。胜之三也。若论神通。大凡不及小圣。若论发心。小圣不及大凡。此乃大凡也。然既发菩萨四弘誓愿。小乘圣人犹且不及。何况轮王外道。及世俗沉流乎。

　　△三释疑。

　　如郁金华。虽然萎悴。犹胜一切诸杂类华。正见比丘。亦复如是。胜余众生百千万倍。虽毁禁戒。不坏正见。以是因缘。名福田僧。

　　科云释疑者。因云复有一类名福田僧。又云随其过犯悔除业障。又云胜诸轮王。恐疑者云。毁佛禁戒。是法门罪人。纵能悔过。免罪幸矣。若谓作福田僧。而复胜于轮王者。深为可疑。故将此喻释之。如郁金华。乃华中之最胜者。初开正鲜时。群华失色。虽至萎悴。犹胜杂华。何也。种类之胜也。正见下合喻。谓正见比丘。能信三宝。能识因果。复能深赞一乘。且发善愿。然身虽比丘。心是菩萨。身虽毁戒。正见不坏。若一念反照。罪业全空。如广额屠儿。放下屠刀。千佛一数。正见之人。一念心空。即名为佛。下结名。以是不毁正见因缘。名福田僧。何必又疑。

　　△四较福。

　　若善男子。善女人等。供养如是福田僧者。所得福德。无有穷尽。供养前三真实僧宝。所获功德。正等无异。

　　此言供养获福与前同者。以其罪性本空。而正见本同。故供养之人。获福无异也。虽然。凡具眼学者。当知佛意。如经云。随其所犯。悔除业障。又云虽毁禁戒。不坏正见。此言全德君子。百中无一。倘有对境逢缘。忽然有犯。过后追悔不及。是有惭之人。所以如来。极口称赞。虽毁禁戒。不坏正见。言其有惭愧追悔。是为正见。假若狂慧学者。恣纵其心。数数放肆。以此为据者。为谬解佛旨。尤为谤经。思之慎之。

　　△三总结僧恩。

　　如是四类。圣凡僧宝。利乐有情。恒无暂舍。是名僧宝不思议恩。

　　二种圣僧。其神通变化。折摄两门。及方便随宜。种种教化。恩深无量。固不待言矣。如二种凡僧。如来所重者正见。所赞者是说法。再加善愿所持。诲人不倦。以之法灯相续。慧焰联芳。如慈航普驾。苦海度生。诚为僧宝。恩不可量矣。然则弘法之人。若正法住世。亦不为难。若像末之间。世道交丧。人心轻薄。加之五浊障重。恶事纷然。而于中弘法者。非慈悲为室。忍辱为衣。法空为座者。则不能矣。以见末法弘经。真为僧宝也。以上如来正示三宝。一大科已竟。

　　△二因问重申宝义三。初长者疑问宝名二。初正问。

　　尔时五百长者。白佛言世尊。我等今日。闻佛法音。得悟三宝。利益世间。然今不知以何义故。说佛法僧。得名为宝。

　　意谓称佛法僧则可。皆称宝者。不知何义。此但述疑。

　　△二请说。

　　愿佛解说。显是众会。及未来世。敬信三宝。一切有情。永断疑网。得不坏信。令入三宝不思议海。

　　愿乃请者之志诚。众会乃现前之大众。未来是后世之大众。永断下。谓疑惑不解。如堕网中。自不能出。愿一言决之。不复更疑。故云永断。得不下。谓信后复疑。是信之有坏。一信永信。不复更疑。是得不坏信。其所重者解说也。谓分解细说。必有发明者。三宝恩大。故喻如海。脱诸情谓。故不思议。归恩于佛。故云令入(显是之是。乃示字之错也)。

　　△二佛以十喻领答二。初称叹能问。

　　尔时佛告诸长者言。善哉善哉。汝善男子。能问如来甚深妙法。于未来世。利益安乐一切众生。

　　因问宝名。深合佛意。故乃嘉美其言曰善哉善哉。以其宝含多义。借问宣明。利益者众。故赞曰能问等。

　　△二十义喻明二。初总标十义。

　　譬如世间。第一珍宝。具足十义。庄严国界。饶益有情。佛法僧宝。亦复如是。

　　上四句喻。下二句合。义在下科。

　　△二别以开明。

　　一者坚牢。如摩尼宝。无人能破。佛法僧宝。亦复如是。外道天魔。不能破故。

　　此喻不坏为宝。摩尼宝者。其体最坚。若有破者。则不名宝。以喻佛法僧宝。亦不能破也。以佛为大圣。具深禅大定。慧辩无穷。侵之则天魔脑裂。论之则外道皈依。固不能破。法有规则。体用双彰。权实无碍。以正义坚密。何可破耶。僧能秉教。慧鉴照明。四悉化物。显正摧邪。亦莫能破。非宝而何哉。

　　二者无垢。世间胜宝。清净光洁。不杂尘秽佛法僧宝。亦复如是。悉能远离烦恼尘垢。

　　此以无垢为宝。初句法喻双举。下皆仿此。次三句喻。后四句法合。胜宝如辟尘珠。不与尘合。三宝亦尔。以佛离五住。法本离欲。僧秉净戒。以远离尘垢。故名为宝(法喻双举者。如标举无垢。喻之与法。二皆无垢。故为双举)。

　　三者与乐。如天德瓶。能与安乐。佛法僧宝。亦复如是。能与众生世出世乐。

　　此以有德与乐为宝。天德瓶未见出载。今以字义释之。瓶即器名。天即天上。谓天上有瓶。其瓶有德。以德处为名。曰天德瓶。既曰有德。亦必兼福兼威。则能除凶辟邪。消灾延寿。人若得之。则得安乐。归功于瓶。故云与乐。三宝亦尔。人依五戒十善。得世间乐。谛缘六度等。得出世乐。归恩于法。故以宝名。

　　四者难遇。如吉祥宝。希有难得。佛法僧宝。亦复如是。业障有情。亿劫难遇。

　　此以吉祥为宝。宝名吉祥。又曰难遇。非世间常有之宝也。若有缘遇之。则必致祥。三宝亦尔。亦非世间常有也。如百千万劫不遇佛世。法是佛说。僧是佛子。难则皆难。遇则皆遇。且如现今。虽佛入灭。住世三宝。处处皆有。随缘演法。禅律通行。薄福众生。业障难遇。然住世三宝尚尔。别相三宝可明矣。言吉祥者。如赞三宝偈云。有佛住处龙天喜。无僧赞法鬼神愁。非宝而何。其所重者。别相三宝也(法报化身。佛宝也。教理行果。法宝也。菩萨罗汉。僧宝也。义兼说法正见凡僧)。

　　五者能破。如如意宝。能破贫穷。佛法僧宝。亦复如是。能破世间诸贫苦故。

　　此以济贫为宝。如意宝珠。随人所欲。出诸珍财。能破人之贫穷也。三宝亦尔。人若求之。出诸法财。能破人之生死也。以人无智慧。永堕生死。不得法财。即是贫穷。若人亲近三宝。转愚成智。具诸功德。即是法财。

　　六者威德。如转轮王所有轮宝。能伏诸怨。佛法僧宝。亦复如是。具大神通。降伏四魔。

　　此以降魔为宝。诸怨者。或邻国有仇。或诸侯叛国。不顺侵犯为怨也。时转轮王。或振威以警。或操戈以伐。轮宝随向。则怨贼丧胆。随即归伏矣。三宝亦尔。以神通智慧降伏魔怨。是为宝也。四魔者。即烦恼魔。五阴魔。死魔。天魔。

　　七者满愿。如摩尼珠。随心所求。能雨众宝。佛法僧宝。亦复如是。能满众生所修善愿。

　　摩尼。即如意之梵语。此与第五大同小异。彼约破贫为宝。此约满愿为宝也。

　　八者庄严。如是珍宝。庄严王宫。佛法僧宝。亦复如是。庄严法王菩提宝宫。

　　此以庄严为宝。王宫以珍宝为庄严。喻菩提以三宝为庄严也。法王即佛。菩提佛所证之道果。佛依道住。如王居宫。谓佛以能觉为庄严。法以轨持为庄严。僧以和合为庄严。

　　九者最妙。如天妙宝。最为微妙。佛法僧宝。亦复如是。超诸世间最胜妙宝。

　　既云天妙宝。必圆和透彻。光耀诸天。触处通灵。越诸群类。以微妙尊胜为宝也。三宝亦然。既云超世。则见闻读诵。罪灭河沙。礼念归依。福增无量。亦以尊胜为宝也。

　　十者不变。譬如真金。入火不变。佛法僧宝。亦复如是。世间八风。不能倾动。

　　此以常住为宝。真金不惧火炼。三宝岂惧境迁。八风。即称讥苦乐利衰毁誉(问。佛法真常。固不能变。得道圣僧。亦不能变。如二种凡僧。尘劳堆头。强作佛事。逐境逢缘。未必不流。何为不变。答。正见之僧。身处世缘。心居尘外。随而不流。岂为转动。若世俗常僧。不在此论)。

　　△三结显神变无量。

　　佛法僧宝。具足无量神通变化。利乐有情。暂无休息。以是义故。诸佛法僧。说名为宝。

　　以上十喻发挥。无非梗概。若具足发明。更有无量。神通。则现明王像。摧伏魔怨。变化。则现随类身。摄授有情。凡僧虽无神通变化。却能智辩降魔。伏诸外道。融通无碍。方便随宜。即是神变。利乐。谓凡情获益。无休。谓永远瞻依。据德彰名。诚为大宝。以上别显四恩已竟。

　　△三结劝。

　　善男子。我为汝等。略说四种。世出世间有恩之处。汝等当知。修菩萨行。应报如是四种之恩。

　　此结四种恩重。故劝非菩提心。菩萨行。难以报之矣。然虽为结劝。实乃提撕警觉。令其回小向大。此为关要也。以上广说四恩应报已竟。

　　△三长者请问报恩。

　　尔时五百长者。白佛言世尊。如是四恩。甚为难报。当修何行。而报是恩。

　　长者闻佛所说。知有四恩。因以思惟。若无父母。谁能养育。若无国王。天下不安。若无三宝。无能度化。众生虽无现世之恩。却有已往之恩。不知则已。知必当报。今欲报之。不知何行方合其宜。故问。

　　△四如来教发大心三。初标举三种十行。

　　佛告诸长者言。善男子。为求菩提。有其三种十波罗蜜。一者十种布施波罗蜜多。二者十种亲近波罗蜜多。三者十种真实波罗蜜多。

　　此是佛答长者报恩之行。佛意谓欲报四恩。须假上求菩提。下化众生。除此别无可报也。经中为求一句。为能发之心。有其下。为所行之行。三种十波罗蜜。有标无释。但出总名者。盖佛知有十。恐繁不叙。但出总义。引人发心。波罗蜜多。云到彼岸。如前所解。一布施十者。本经无十种名。当如华严十种施藏。一分减施。(若得美食。要与众生。然后方食。余物亦然)二竭尽施(随其所有。一切皆施。饶益于彼。尽命无吝)三内施。(身命手足。头目布施。以救病人)四外施。(王位。乃至种种外财。悉施与人)五内外施。(身及王位。悉是无常。求者与之)六一切施。(国土髓脑妻子。会当别离。以此皆施不吝)七过去施。(过去诸法。十方推求。都不可得。毕竟皆舍)八未来施。(观未来诸法。皆不可得。毕竟皆舍。不作妄想)九现在施。(观诸行如梦不实。无有贪着)十究竟施。(此身危脆不坚。应以舍彼。充满其愿)亲近十种。法数不出。本经分释。又名布施。今解仍以前十种布施。但不著相。则近于理。即是十种亲近。于理无违。(问。此解云。但不著相。则近于理。然则华严檀度菩萨。皆为著相可乎。答。如华严不思议境界。檀度菩萨。固不著相。然彼所重者。檀度且言布施。此中约忘相。用表近理。合一开二。于理无违。何疑乎)十种真实。法数亦无。如本经释文。亦但云发菩提心。劝众同发。一四句偈。施一众生。使向菩提。名为真实。然既云施一众生。仍为布施中之法施。当知法施。乃菩萨十度中檀度之法施也。然如来既言十种。理应法施钦诚。十度圆具。如说法无染。即戒波罗蜜。遇逆心空。即忍辱波罗蜜。诲人不倦。即精进波罗蜜。说而无说。即禅定波罗蜜。随说自照。即慧波罗蜜。随机巧示。即方便波罗蜜。欲众成道。即愿波罗蜜。令他发解。即力波罗蜜。辩才无碍。即智波罗蜜。皆从菩提心中流出。称其法性所说。无不真实也。

　　△二略述三义拣别四。初明布施拣真实。

　　若有善男子善女人。发阿耨多罗三藐三菩提心。能以七宝。满于三千大千世界。布施无量贫穷众生。如是布施。但名布施波罗蜜多。不名真实波罗蜜多。

　　善男等。指发心之人。不拘在家出家。男女摄尽。阿耨等。是所向之道。心为向道之念。必具三心四愿。能以下。是所施之财。七宝。即金银琉璃等。最重之珍。满于下。七宝充满之处。布施下。受施之人。夫能发之心曰菩提。所施之财曰七宝。所施之处曰大千。惠施之人曰无量。此虽假设。若神通菩萨。亦不为难。檀度行中。诚可嘉矣。但名下拣别。谓如是布施。虽为妙行。皆属财施。不名真实。然真实者法施也。必拣别者。以财施利生不利死。能济贫穷不能济业苦。据后文。虽为妙行。不为报恩也。

　　△二明亲近拣真实。

　　若有善男子善女人。发大悲心。为求无上正等菩提。以自妻子。施于他人。心无吝惜。身肉手足。头目髓脑。乃至身命。施来求者。如是布施。但名亲近波罗蜜多。未名真实波罗蜜多。

　　此布施中。可谓竭尽施。一切施。不顾身命。实为菩萨檀度之极。犹拣云但名亲近。谓不顾身命。唯道是亲。近于正理。诚为妙行。犹拣未名真实者。谓如此行檀度。只是自破悭吝。自离二执。不能利他。不名报恩。然此所重者。独许说法度生。为真实报恩也。

　　△三明真实拣前二。

　　若善男子善女人。发起无上大菩提心。位无所得。劝诸众生。同发此心。以真实法。一四句偈。施一众生。使向无上正等菩提。是名真实波罗蜜多。前二布施。未名报恩。

　　此与前二。发心是同。但前二为上求佛果自利边重。虽有利他。无非布施。此中云位无所得者。尚在凡夫。未得圣位。而能劝众。同发大心。是肉身菩萨。公世之心也。以真下。正明所说之法。真谓真如。非妄非变。实谓实相。万法归真。若向这里惠人。虽一偈之少。四句之微。其所利者。且施一人。使此一人。趣向菩提。唯此为重。故以结名。方是真实波罗蜜多。前二下。拣云。彼之两种。未曾说法。不名报恩。当知此人。仍在凡夫。将真实之法。说一句。度一人。是利他边之最劣者。尚为报恩。何况入圣位。广说法。度多众。愈不待言矣。

　　△四真实能报四恩。

　　若善男子善女人。能修如是第三真实波罗蜜多。乃名真实能报四恩。

　　法华。迦叶等云。佛恩广大。无量亿劫。谁能报者。手足供给。头顶礼敬。一切供养。皆不能报。若以顶戴。两肩荷负。于恒沙劫。尽心恭敬。又以美膳。无量宝衣。及诸卧具。种种汤药。牛头栴檀。及诸珍宝。以起塔庙。宝衣布地。如斯等事。以用供养。于恒沙劫。亦不能报。今经是佛金口所说。以真实法。说一句。或四句。劝一众生。使向菩提。乃名真实。能报四恩。吁。弘法沙门。理宜珍重。

　　△三征释真报所以二。初征。

　　所以者何。

　　征意。谓前二布施。一以七宝充满大千。供无量众。乃举世之不能行者。一以头目髓脑。身肉手足。不惜身命。乃布施中最难者。反不及说法之少分。然说法者。纵称真如。说向实际。亦解法者之易为。何此胜彼劣之如此。诚哉不知其何也矣。

　　△二释。

　　前二布施。有所得心。第三施者。无所得心。以真法施一切有情。令发无上大菩提心。是人当得证菩提时。广度众生无有穷尽。绍三宝种使不断绝。以是因缘名为报恩。

　　前二有所得心者。谓彼发心之人。若非满世之珍财。及髓脑之不吝者。不能满自己檀度。是人欲满自己檀度。得证菩提。方发施心。是有所得之心也。第三无所得心者牒定。以真下释。真法者。即称真理说出之法。施与一切有情。令一切有情。发无上大菩提心。独为利他。别无可图。是无所得心。又正说之时。不着人相。不着法相。三轮体空。亦云无所得心。是人二字。有两说。一者即是有情之众。既闻妙法。既发大心。遂如闻而悟。如悟而行。如行而证。是彼自利。复能利他。故云广度等。二者仍指本人。既能说法利他。岂不自行自证。且凡位尚能利他。何况证菩提时。自能遍一切处。尽一切时。教化有情。不可测量。故云广度众生无有穷尽。绍三下。明转相传受。化化无穷。故曰绍三宝种。使不断绝。以绍隆佛种。为真实报恩也。二说俱通。

　　△五长者发心获益。

　　尔时五百长者。从佛闻是。昔所未闻报恩之法。心怀踊跃。得未曾有。发心求趣无上菩提。得忍辱三昧。入不思议智。永不退转。

　　此是长者闻说报恩之功效也。夫五百长者。前闻佛说心地熏修。大乘之法。心生憎恶。亦不欲闻。意谓久受勤苦。方可成就。将欲近证小果。以为知恩报恩。尔时佛愍其愚。又喜其。知恩报恩之意。未免将机就机应病与药。遂说四恩应报。至此闻说非菩提心。不能报恩。突然而法喜充怀。故云心怀踊跃。即喜之至也。得未曾有者。谓报恩之说。已往未尝不闻。而未有如此亲切详细。遂能劣心顿息。大志方兴。故云发心等。忍辱三昧者。谓消息拨转。脱体大悟。然所悟之理。是自知之法。毕竟向人吐露不出为忍辱。一心不动为三昧。但辱字为带语辞也。亦无生法忍之别名。悟得此法。无少法生。无少法灭。忍可默契之谓也。入不思议智者。智即菩提。入即契合。以灵知契道。非言议心思。故云不思议智。乃分得佛智也。永不退转者。位登八地也。

　　△六合会闻法获益。

　　尔时会中。八万四千众生。发菩提心。得坚固信。及此三昧。海会大众。悉得金刚忍辱三昧。悟无生忍。及柔顺忍。或证初地。得不起忍。无量众生。发菩提心。住不退位。

　　菩提心。如起信云。有三种。一者正念真如法故。二者乐集一切诸善法故。三者欲拔一切众生苦故。大乘菩萨。以此为成佛之本。若不发此心。纵至殒命亡身。尽为魔事。坚固信者。即闻知四恩。发心欲报。一信永信。再不退转。故云坚固。此三昧者亦指信。谓由信坚固。物不能转。即是三昧。大众言海会者。海为会水之总处也。故天下众流皆归于海。海能聚纳。海取大义。借此为喻。今如来法会。他方此界。一切圣凡。云集于此。如海会水。故名海会。金刚忍辱者。忍辱同上科解。金刚取坚固义。谓得此三昧。一忍永忍。物不能转。如金刚之体坚。悟无生忍者。谓了达诸法本无生灭。谛审忍可。妄念顿息。柔顺忍者。谓于理于事。悉能随顺。能达事理。皆一实相。谛审忍可。而无违逆。故曰柔顺忍。或证下不起忍者。不起对起说。谓地前尚有分别二障。以分别为起。到初地二障已离。故云不起。审实默契。故曰忍。无量下。不退位有三。一位不退。谓别教菩萨从初住(即圆教初信)断见惑。二住至七住断思惑。则永不退失超凡之位。名位不退。二行不退。谓别教从八住已去。至十行位中。伏断尘沙之惑。永不退失菩萨之行。名行不退。三念不退。谓别教菩萨初地已去。破无明惑。则永不退失中道正念。名念不退。今经但云住不退位。或亦浅深不同。大概言之。此上二科。皆经家叙置之文。□□通为五百大科已竟。

　　△二结劝受持二。初正劝广令流布。

　　尔时佛告五百长者。未来世中。一切众生。若有得闻此心地观报四恩品。受持读习。解说书写。广令流布。

　　受持下。即流通之行。合则惟四。开则成八。谓受则信顺领纳。持则担荷奉行。读则熟文解义。习则参学染神。解则分疏注释。说则讲演分别。纪文为书。誊钞曰写。亦兼刷印。总谓流布之行也。

　　△二指明现未功德二。初现世增延福寿。

　　如是人等。福智增长。诸天卫护。现身无疾。寿命延长。

　　诸祥为福。神解为智。由法力所加。诸天卫护。所谓百福骈臻。神解转盛也。无疾则身安。命延则寿长。皆人之所欲。亦由法力所加。神力所护。此现身之益如此也。

　　△二当来果证菩提三。初命终往生内院。

　　若命终时。即得往生弥勒内宫。睹白毫相。超越生死。龙华三会。当得解脱。

　　此后世功德也。谓广令流布之人。各随愿心智力。或受或持。或解或说等。专住不移。故得随愿往生。内宫即是内院。此亦随愿往生也。弥勒有内院外院。而外院凡居。尚有堕落。内院圣流。无有生死。应知此人。必带惑往生也。以但能受持读习等。未及断惑。乃有相之行。承法功熏。自己愿力。直生彼宫。睹白毫相者。似乎未见慈容。但见毫相耳。超生死者。谓既生内院。虽未亲见慈容。亦蒙慈力摄受。不致堕落。即是超越。龙华下。弥勒下生经云。弥勒菩萨。即于出家之日。便得成佛。坐于龙华树下。华林园中。三会说法。故云龙华三会。第一会。度九十六俱胝(华言百亿)声闻众。即释迦正法中。能作佛事。自种善根。或教他种。或七宝铜铁泥木等。造佛形像。或𦘕像。及窣堵波。若大若小。以香华供养。由是善根力故。至弥勒成佛时。善得人身。于第一会中。剃发出家。乘宿愿力。便得涅槃。第二会者。度九十四俱胝声闻众。彼云若王民人等。于今释迦如来正法中。能为法事。于大乘经典或律或论。若读若诵。或恭敬供养。或于经卷。以诸杂彩。而严饰之。由是善根力故。至弥勒如来成正觉时。善得人身。于第二会中。剃发出家。乘宿愿力。便得涅槃。第三会。度九十二俱胝声闻众。彼云若诸众生。于释迦如来正法中。能为僧事。自种善根。或教他种。于每月初一日。或初八日。十五日。设斋供养比丘比丘尼。或供养修禅定者。或供养诸说法者。或施坐具等。供养众僧。由是善根力故。至弥勒成佛。于第三会。剃发出家。乘宿愿力。便得涅槃。

　　○当知今经。但云命终往生内宫。睹白毫者。若与彼经对看。似未睹佛面。且依菩萨内院滋培。待下生时。随之同下。初会说法。当得解脱。解脱有二种。(出宝性论)一性净解脱。谓众生性本清净。而无系缚染污之相。故名性净解脱。二障尽解脱。谓众生有烦恼之惑。障蔽圣道。不得出离。若离此障。即得自在。是名障尽解脱。是知本经云。当得解脱者。即障尽解脱也。以前受持解说之功。随其愿力。带业往生。虽云超越生死。其实承弥勒摄授。不至堕落。须待随之下生。闻法断惑。始得障尽。究竟解脱矣。此约一类钝根者说。利根者下科另显。

　　△二随意见佛闻法。

　　十方净土。随意往生。见佛闻法。入正定聚。

　　此亦承前。广令流布之功。亦未断惑。随意带业往生。十方净土。能见十方诸佛。能闻诸佛正法。能入正定聚。既能入定。则定能发慧。慧必证道。此则较前为利根之机。

　　△三速证菩提种智。

　　速成阿耨多罗三藐三菩提。如来智慧。

　　此文本是前科所证。今特另作一科者。为显三等机故。谓钝根者由信心坚固。既生内院。须待下生。龙华三会。始得解脱。所经时长。未得速证。故判钝根。次科根稍利。亦带业往生十方净土。得见佛闻法。不同前人但睹毫相。未得亲见亲闻。此人根利愿深。故得见佛闻法。既入正定。必能发慧。亦得速证。然虽速证。犹仗佛加。此第三科。为最利根者。但能受持读习。一念染神。诸惑顿空。立成正觉。故曰速成等。如来智慧者。即得一切种智也。

　　○问。速成等本是前科。今另开之。恐谬佛意。答。若论文势。实属前科。不当另立。若就速成。另立亦通。何也。后文殊章中。判此经为顿教。今则文虽随前。约义另立。故释云。一念染神。诸惑顿空。立成正觉。故曰速成。是知利根遇顿教。如鸟飞山。展翼即到。所以初科钝根者渐成。次科虽利犹待往生。此则一念顿成。犹不待往生矣。古德云。随义不随文。万无一失。得义学者。不必胶柱。

　　○再问。既云顿教。何必又分三等有渐成者。答。顿约教说。渐约机说。何得以机难教。

　　大乘本生心地观经浅注卷第二
卍新纂续藏经第 20 册 No. 0367 大乘本生心地观经浅注(第1卷-第3卷)


　　大乘本生心地观经浅注卷第三

　　清神京栴檀寺沙门　来舟　浅注

　　△三别为智光二。一品题。

　　报恩品第二下。

　　本是一品。分为两本。故有上下。

　　△二经文四。初智光钦诚请法二。初经家叙置。

　　尔时王舍大城。东北八十由旬。有一小国。名增长福。于彼国中。有一长者。名曰智光。其年衰迈。唯有一子。其子恶性。不顺父母。所有教诲。皆不能从。遥闻释迦牟尼如来。在王舍城耆阇崛山。为浊恶世。无量众生。宣说大乘。报恩之法。父母及子。并诸眷属。为听法故。赍持供具。来诣佛所。供养恭敬。

　　此叙重颂四恩之源委也。智光长者。为当机请法之人。王舍城下。叙长者梓里。是彼国之人。从彼来此也。智光即长者之名。衰迈叙长者之老。出其年过从心。有龙钟之状也。惟有下五句。正叙源委。长者为父子有天性之恩。子既恶性不受教诲。假如经之于官。教之以刑。犹恐伤其天性之慈也。今遥闻世尊。在耆阇崛山。说报四恩之法。故率领合家。赍持供具。不辞三千余里之劳。而来见佛求法。不唯但令恶子改恶从善。而更令发菩提心。得忍辱定。善哉长者。可谓慈父矣。可谓善教子者矣。(一由旬四十里)经有父母二字。或长者年虽衰迈。尚有父母。或长者及妇。为子之父母(问。智光长者。八十由旬之外。遥闻如来说法。是亲闻耶。传闻耶。且由旬有三等。上者八十里。中者六十里。下者四十里。便依下者。犹有三千二百里之遥。岂一日而至乎。如何前文才毕。就叙长者请法。何闻之易。而来之速耶。答曰。如来有三密。其口密。一音说出。沙界齐闻。如同座前。何况三千余里之近。岂得不闻。观长者来仪最诚。必与佛有缘。假若无缘者。业力自背。便是座前。犹不见闻。又何况三千里之外乎。其来之速者。既与佛有缘。必宿有善根。自己克诚所感。佛必遥加。乘佛神力。可以顷刻便至。感应道交。不可思议。有何疑哉)。

　　○(三密者。身密口密意密也)。

　　△二智光请法二。初先申来意。

　　而白佛言。我有一子。其性獘恶。不受父母所有教诲。今闻佛说报四种恩。为听法故。来诣佛所。

　　獘者陋也。不堪也。恶之言獘者。谓卑陋之恶。甚不堪也。据长者之言。虽有宿缘。自为尚轻。为子实重。因不受父母教诲。欲仗佛慈悲。开示训导之。以四种恩中。有父母恩。故来听受。令其改恶。不惟不失父子之情。且顶戴如来洪化之恩。莫能忘也。

　　△二恳请宣说。

　　惟愿世尊。为我等类及诸眷属。宣说四恩甚深妙义。令彼恶子。生孝顺心。此世当生。令得安乐。

　　惟愿是恳词。为我下四句。通为合家请。令彼下四句。别为恶子请。再据末后二句。可见慈父之恩。为子之极也。谓不孝忤逆。现世令人所憎。或天龙所诛。死后必堕三途。受苦无量。今蒙佛化。欲反恶逆心。成孝顺心。现世人所恭敬。后世生天。故云此世当生。令得安乐。呜呼。可谓欲报深恩。昊天罔极矣。

　　△二如来赞善诫述二。初赞善诫听。

　　尔时佛告智光。善哉善哉。汝为法故。来至我所。供养恭敬。乐闻是法。汝等谛听。善思念之。

　　赞善者。非独赞诚。亦赞其慈也。以其来意。元为子故。谛听者。是诫嘱之词。若长者之来。便不嘱亦诚。而子之恶。犹不得不诫也。谓言前不宜造次。须审详精思。深入其义。初不负其来意也。善思念之者。是劝嘱之词。善思即正思也。谓如来称正理而说。汝等须如理而思。勿得错会佛意也。念者嘱其不可遗忘也(凡閦者讲者。此善思之言。会旨不可太深。以子之恶性荒唐。且收其狂妄耳)。

　　△二述诚获报二初泛述得轮王果报。

　　若有善男子。善女人。发菩提心。为闻法要。举足下足。随其远近。所践之地。微尘数量。以是因缘。感得金轮转轮圣王。圣王报尽。作欲天王。欲天报尽。作梵天王。见佛闻法。速证妙果。

　　若有下。是泛叙一切人。但能发心。特来闻法。皆感轮王等报也。法要者。佛旨为法。截径为要。又佛语虽多。以心地为要也。翘步曰举。落足为下。即步行也。路长为远。路短为近。以足履地曰践。依地获福曰随。但微尘下二句欠明。当知地乃众尘积聚所成。佛意必谓其行步。经历之地。所有之尘数。随脚步之远近。则较尘数之多少。以是举心听法之因。䟦涉劳苦之缘。必感生轮王等报。以一尘较一世。随微尘数量之多少。得轮王等报。从一生。至一生。亦如尘数之多少也。然其果报转次益胜者。以其诚心倍增。而果报倍胜也。见佛下。又不止天果之报。仍得见佛闻法。速证菩提之大果报也。应知更有深义。如其人间修戒善凡定。纵得轮王梵天之报。为天乐所摄。不暇见佛闻法。何况速证菩提耶。然此来者。举心之诚。䟦涉之苦。经历之远。其诚心听法。以佛法染神。熏成圣种。虽梵天之报。不为乐境所缚。所以念念见佛。时时听法。圣种发动。则不历僧祇。可以一生成菩提道。显其为顿教大乘也。

　　△二确明智光之果报。

　　汝大长者。及余众等。为于法故。来至我所。如是经过八十由旬。大地微尘。一一尘数。能感人天轮王果报。既闻法已。当来证得阿耨多罗三藐三菩提。

　　初句佛称智光。次句所统之眷属。为于下。明所感果报。谓汝为法故。自汝家中发足。来至我所。如是举足下足。经过八十由旬大地之尘数。随一一尘数。能感果报。从一生。至一生。世世生生受轮王等报。亦如尘数之多也。以上但言举心远来所感之报如此。既闻下。谓既至佛所。亲闻说法。所感之报。岂止人天而已。然当来必证菩提矣。

　　△三如来说偈重示二。初承前许说。

　　我虽先说甚深四恩。微妙义趣。今复为汝。重宣此义。而说偈言。

　　△二正说偈言二。初颂佛圣德三。初人天尊胜德。

　　最胜法王大圣主。一切人天非等伦。

　　人间天子。得人中自在为人王。佛于法中自在为法王。主者君领也。圣者至人也。大者尊称也。谓二乘从须陀洹以上至四果。皆称圣人。而辟支第一。皆小圣也。大乘从初地。至等觉。皆为大乘圣人。然佛又在等觉之上。唯佛为大圣。主者以小大贤圣皆为眷属。惟佛为主尊也。最胜者超越之称。胜之至也。次句伦者谓比伦。凡一切人间天上。再无与佛相等比伦者。所谓天上天下惟吾独尊矣。

　　△二相好神通德。

　　具诸相好以严身。智海如空无有量。自他利行皆圆满。名称普闻诸国土。永断烦恼余习气。善持密行护诸根。百四十种不共德。广大福海悉圆满。三昧神通皆具足。八自在宫常游乐。十方人天及外道。无有能难调御师。

　　初句易知。次句叹佛权实二智。如海之甚深。如虚空之无量。释前最胜无等之义也。自他二句。即果显因德号也。由自他皆利。德尊果满。所以十方国土。闻名而敬。仰德而皈。孰不从化。以上叹两利之德。永断下二句。叹离过护持之德。永断一句。五住究尽。即断德。(习气。即现行种子虽尽。而所余者。为习气。如瓶盛毒。毒虽倒尽。尚有余滓。再将水洗。滓者虽除。气味未除。然瓶喻人身。毒喻现行烦恼。细滓如种子。再将深智断之。然种子虽除。余熏未尽。如瓶中气味未除也。罗汉断见思惑种现俱尽。余习尚存。如身子之嗔。毕陵之慢等是也。唯佛五住种现俱尽。余习亦除。所以究竟成佛)善持一句。显智德持也。密行者。谓佛有三密。密谓神奥叵测。行即自在随机。一身密。一切人天随机所见不同。或见大身。或见小身。或慈或威。若善若恶等。二口密。一音说出。远近同闻。随机各解等。三意密。即自他并照。权实一体等。然佛之三业。九界不知。惟佛自知。故称三密。由智德故。保护不失。故曰善持。诸根者。以众多曰诸。道本为根。即三密利物所积之善根也。以善字贯下。即善持密行。善护诸根。百四十种不共德。有标无释。法数不出。然既云不共。必佛自得者。唯佛与佛。究竟证彻。不与权小共有。乃叹佛所证之别德也。广大一句。叹佛福德。以称性周遍曰广大。深远不测如大海。以因中修福。果中具足。故云圆满。三昧一句。叹体用也。三昧即性定之体也。神通乃灵变之用也。体用不缺。故云具足。八自在一句。叹涅槃四德也。宫即王之所居。喻涅槃法性。为八自在我之所依游也。性无染浊即净德。八自在即我德。我即自在义。及常乐二字。四德皆全矣。总言有大三昧。有大神通智慧。故能随机示现。体用不失。故曰皆具足。自在有八义。一能示一身为无量身。二示一尘身满大千界。三大身轻举远到。四现无量类常居一土。五诸根互用。六得一切法如无法想。七说一偈义经无量劫。八身遍诸处犹如虚空。是谓八。常游乐者。即自在意。谓既云自在。则称真游戏。受享法乐。永劫不坏。即常乐二德也。十方下二句。叹智辩超拔德。谓佛具神通。故降伏诸魔。具大辩才。故制诸外道。有方便善巧。故化利人天所以一切人天外道天魔。谁敢辩难于佛哉。调御师即佛。能调理人天。统御凡圣。模范一切之称也。

　　△三智辩说法德。

　　金口能宣无碍辩。虽无能问而自说。如大海潮时不失。亦如天鼓称天心。如是自在唯佛有。非五通仙魔梵等。难思劫海修行愿。证获如是大神通。我入三昧大寂室。观察诸根及药病。

　　佛有四种辩才。随法随义。如悬河泄水。无所阻滞。故云无碍辩。无问自说者。以佛能知机。当说则说。不假请问。若不当说。问亦不然。只显知机知时也。如大下。喻佛智自在。正释无碍辩才。以有感则应。喻如海潮。无私说法。喻如天鼓。(天鼓不击自鸣。能诠表法义。不可思议。喻佛无私说法。然天鼓既称天心。佛法必称机感也)如是二句。结佛自有也。难思二句。出智通之源委也。我入二句。颂观机。说法。如良医之治病也。大寂室者。大寂即定。智依定住。如人入房。三昧即定名。大寂即定义。诸根即众生宿种善根不同。有漏无漏等。病喻烦恼。药喻定慧。病为所治。药为能治。以病有浅深。故药有差别。必观其病色。察其脉理。可一剂而愈矣。佛亦如是。观察众生。惑有厚薄。智有浅深。说投机之法。令彼行之。可以顿断烦恼。顿出生死。如服药病愈。

　　△二重颂前文二。初颂佛谈心地熏修。

　　自出禅定而赞叹。三世佛法心地门。

　　初四字颂从三昧安详而起。出即起也。长文详。颂中略举而已。以心地法门。是三世诸佛通修之法。所以称赞。解准二卷长文。

　　△二颂引发四恩应报二。初颂长者恶大求小。

　　时诸长者退大心。乐住二乘自利行。

　　解如长行。

　　△二颂如来广赞四恩二。初颂佛智甚深二。初颂总标佛智引发。

　　我开大智方便教。引入三空解脱门。

　　此明如来即实开权也。智即权智。方便即权教。借此权教。引入三空之门。权教即广赞四恩。为能引。三空解脱。即引入之道。当知此解脱。与二乘三解脱门。名同义别。然既云三空。当是我空法空俱空。我空。是断我执烦恼所证涅槃。法空。是断法执烦恼所证涅槃。俱空。即人法双空亦不着空理者。是离所知障。所证最上涅槃。门为达道。谓由此三空之门。得入无上涅槃。得大解脱故。

　　△二别颂权小莫测。

　　如来意趣莫能量。唯佛能知真秘密。利根声闻及独觉。勤求不退诸菩萨。十二劫时共度量。无有能知其少分。假使十方凡圣智。授与一人为智者。如是智者如竹林。不能测量其少分。

　　此与法华叹智大同。意趣即大智。秘密即方便教。谓佛意之趣向。能三能一。即一而三。言三即一。至于双遮双表。遮表同时。如是莫大之方便权巧。向人说出。无非是佛真秘密门。唯佛能知。余皆莫可测量也。利根下。显不能测量之人。声闻独觉虽利。犹是小乘。不退菩萨是大乘。于十二劫之长时。同共拟度测量。不但不得全分秘密。便是些须少分犹不能知。且约本土贤圣说。假使下。更及十方。一切凡圣之智。皆授与一人。为一人之智。可为尽十方无比之智者。又如此无比之智者。不止一人。假如多多无量。如竹林之繁茂。如此多人。尽思度量。犹不能测其少分。然佛智之难测可知矣。何谓也。盖佛智即权而实。贵乎荐取。不贵测量。以测量是有为心路。识心拨度。愈思而愈远矣。法华云。非思量分别之所能解者此也。应知佛说四恩。及一时应病之药。令退失大心之人。知此四恩应报。必须发大心。修大道。行大行。自利利人。当证菩提。始能报恩。如是之权巧。岂可测量乎。

　　△二颂四恩应报二。初斥凡愚迷背恩处。

　　世间凡夫无慧眼。迷于恩处失妙果。五浊恶世诸众生。不悟深恩恒背德。

　　此斥人世。凡夫但有肉眼。蒙之则蔽。触之则伤。只能缘尘。引识造业。无有智慧为眼。不见四恩应报。妙果有二义。一谓能孝父母。报在梵天。以梵天为妙果。二以无上菩提为妙果。谓由无慧眼。尚不知报恩。焉能见道。无上菩提岂可得乎。故皆失却也。五浊下。出迷失之由。以五浊障重。恶业繁兴。世间众生。但知缘尘分别。贪嗔造业。所以不悟深恩。恒背其德。

　　△二说四恩令生正见二。初总标四恩。

　　我为开示于四恩。令入正见菩提道。

　　佛说四恩。原为引生正见。正见即慧眼。菩提即佛果。道者路也。谓佛说四恩。为引发正见。当证菩提之道路耳。

　　△二别释四恩五。初父母恩二。初总申名义。

　　慈父悲母长养恩。一切男女皆安乐。慈父恩高如山王。悲母恩深如大海。若我住世于一劫。说悲母恩不能尽。我今略说于少分。犹如蚊虻饮大海。

　　始生我者曰父。爱念情深曰慈。母者乳也。子从身出。乳者哺也。又慕也。为婴儿之所慕之也。长养之恩。后文自有。以父母有恃怙之恩。故男女得其安乐也。父恩如山。母恩如海。言其不可测量也。若我二句。乃过量之言。直显恩重故也。我今下。言多分固不能说。略且说其少分耳。犹如一句比喻也。谓父母之恩。如海水汪洋。不可测量。我说少分。犹如蚊虻饮海水。大海之水不曾动着。喻我虽说此。其广大之恩。亦不曾动。夫世尊大圣。犹出此言。则知父母之恩。诚不可量。世人君子。可不孝乎。

　　△二广显深恩三。初颂粗与较量。

　　假使有人为福德。供养净行婆罗门。五通神仙自在者。大智师长及善友。安置七珍为堂殿。及以牛头栴檀房。疗治万病诸汤药。盛满金银器物中。如是供养日三时。乃至数盈于百劫。不如一念中少分。供养悲母大恩田。福德无边不可量。算分喻分皆无比。

　　此与二卷长行全同。言不如者。不及也。谓一念举心。时之促。少分供养。物之微。以悲母恩田无量。子虽一念少分供养。所获之福亦无量者。由悲母之恩田厚重所加如此。算分者。即算法。自少至多之分量也。喻分者。譬喻极尽之比况也。皆无比者。谓供养五通仙人。及师长善友。以举世之珍。百劫之长。所获之福。若较量一念少分供母之福者。彼以算分至多之分量。及譬喻极尽之比量。所获之多福。犹不及供母之少分耳。如此过量之言正显恩深难报。呜呼。凡为人子者。遇此圣经。竭力进孝。犹不能报少分之恩矣。

　　△二颂细与分别十一。初颂未形之恩。

　　世间悲母孕其子。十月怀胎长受苦。于五欲乐情不着。随时饮食亦同然。昼夜常怀悲愍心。行住坐卧受诸苦。

　　愍念曰悲。胎藏曰孕。五欲为众生之乐境。言不著者。非全不着。但欲乐之心轻耳。以腹中有子。恐有危难。故不甚着也。随时下。纵饮食之美。亦不甚贪。以忧子故。所以昼夜悲愍如此(五欲。即财色名食睡。或色声香味触)。

　　△二颂将产之恩。

　　若正诞其胎藏子。如攒锋刃解肢节。迷惑东西不能辩。遍身疼痛无所堪。或因此难而命终。六亲眷嘱咸悲恼。如是众苦皆由子。忧悲痛切非口宣。

　　生产曰诞。胎藏子者。谓胎腹中所藏之子也。百节疼痛。如锋刃解体。此总形容临产之苦。或因产而致死者。往往有之。故举家哀号。六亲悲痛。皆由子故也。佛所以极力形容者。欲人知悲母之恩重。克诚行孝报之也(六亲有三。己六亲。即父母兄弟姊妹。父六亲。即伯叔兄弟子孙母六亲。即姑姨兄弟儿孙)。

　　△三颂乳哺之恩。

　　若得平复身安乐。如贫获宝喜难量。顾视容颜无厌足。怜念之心不暂舍。母子恩情常若是。出入不离胸臆前。母乳犹如甘露泉。长养及时曾无竭。

　　准长行大同。

　　△四颂怜爱之恩。

　　慈念之恩实难比。鞠育之德亦难量。世间大地称为重。悲母恩重过于彼。世间须弥称为高。悲母恩高过于彼。世间速疾唯猛风。举心一念过于彼。

　　天性之慈。系爱之念。鞠养之恩。诚然大地不足较其重。须弥无以比其高。猛风犹难喻其疾矣。盖猛风喻疾者。只言念子之切也。

　　△五颂怨言子堕。

　　若有众生行不孝。令母暂时起恨心。怨念之辞少分生。子乃随言遭苦难。一切佛与金刚天。神仙秘法无能救。

　　前科猛风之喻。长行元在此科。若随文用有二义。前科用者喻念子之切。如猛风之疾。若归此科。言猛风有摧折之力。喻父母怨恨之力也。秘法者仙术也。良以子之不孝。父母怨恨。随言遭苦。而佛仙莫能救者。非不能救。盖佛仙不救逆子也(宋临川县人王四。事父不孝。父不胜忿。欲赴诉于官。王四持钱二百。赶上疾呼曰。以是为纸笔钱。投父怀中。父行未半里。雷雨大作。急避人家。雨止而出。闻其子已震死。趋视之。钱乃在子胁下。与肉相连。及探怀中。已失之矣。此乃怨念遭苦之验也)。

　　△六颂子孝获福。

　　若有男女依母教。承顺颜色不相违。一切灾难尽消除。诸天拥护常安乐。若能承顺于悲母。如是男女悉非凡。大悲菩萨化人间。示现报恩诸方便。

　　承顺不违子之道也。而感佛天加护者。盖助人行孝也。若能下四句。曰非凡。曰菩萨者。乃称赞之词。无非劝人行孝故也(京师赵居先。父年九十一。母年九十四。性皆严急。居先夫妇。侍奉勤谨。孝行克谐。每夕焚香。为父母祈祷。三尸神上奏天帝。遣飞天大神。每日监察。见其心专意一。赐七子三婿。皆列官职。居先身证仙果。可谓非凡之证也)。

　　△七颂以孝较恩。

　　若有男子及女人。为报母恩行孝养。割肉刺血常供给。如是数盈于一劫。种种勤修于孝道。犹未能报暂时恩。

　　前五句言孝行之极。末句较量。犹不足报者。极言其恩深难报也。皆准长行。

　　△八复颂慈爱愍念。

　　十月处于胎藏中。常衔乳根饮胎血。自为婴孩及童子。所饮母乳百斛余。饮食汤药妙衣服。子先母后为常则。子若愚痴人所恶。母亦恩怜不弃遗。

　　初二句胎中之恩。次二句乳哺之恩。婴孩者襁褓之时。童子者离襁褓时。谓自出母胎。至离襁褓。所饮乳食。百斛有余矣。呜呼。身自母出。如天地之生万物。复从母育。如雨露之滋百嘉。至于衣食之先后。爱念之情深。虽须弥无以比其高。太虚难以较其广。诚哉。欲报深恩。昊天罔极。

　　△九颂慈爱生天。

　　昔有女人抱其子。渡于恒河水瀑流。以沉水故力难前。与子俱没无能舍。为是慈念善根力。命终上生于梵天。长受梵天三昧乐。得遇如来受佛记。

　　前七句与长行全同。惟第八句长行无。颂中补出。谓母恩慈重。心同佛心。宁自舍命。不忍弃子。此人不唯梵天受乐。将遇如来。授与成佛之记有之也。良以心既同佛。即心是佛。即心作佛。因中果上。修证之法。如来说与。是佛授记。自忆领纳。坚持不忘。是受佛记。

　　△十颂广明十德。

　　一名大地二能生。三能正者四养育。五与智者六庄严。七名安隐八教授。九教诫者十与业。余恩不过于母恩。

　　十德之外更有言不尽者为余恩。皆准长行。

　　△十一较量贫富。

　　何法世间最富有。何法世间最贫无。母在堂时为最富。母不在时为最贫。母在之时为日中。悲母亡时为日没。母在之时皆圆满。悲母亡时悉空虚。

　　初二句为征。三四二句释之。五六二句。有照临之恩。皆准长行。应知颂与长行互有隐显。长行有月喻为显。无空虚为隐。颂中无月喻为隐。有圆满及空虚为显。谓母在堂时。把持家业。不致耗散。调教人口。不致离背。故云圆满。母若亡时。自得其便。财帛或有耗散。人眷或有乖离。故云空虚。虽然。此犹浅论。据理而言。父母者。子孙之天地也。不唯能生。亦能盖载。一日无之。物无所依矣可乎。然人子之无父母者。如万物之无天地也。眼不见生我之亲。耳不闻教我之言。无恃无怙。是为空虚。

　　△三颂结劝行孝四。初正劝行孝。

　　世间一切善男子。恩重父母如丘山。应当孝敬恒在心。知恩报恩是圣道。不惜身命奉甘旨。未曾一念亏色养。如其父母奄丧时。将欲报恩诚不及。

　　初句是佛呼召现前大众。亦兼未来世间一切众生。虽呼男子亦兼女人。次句警醒之谓。恩重二字当在父母之下。以显父母恩重犹如丘山。应当下。是佛劝教之语。谓父母之恩。既重如山。子宜克诚。晨昏省近。鞠躬奉养。理之当然。故曰应当。孝者谓善事。顺于道不逆于伦也。敬者谓不敢轻慢也。语云。至于犬马皆能有养。不敬何以别乎。故必敬之。方尽人子之道也。又嘱恒在心者。言其风雨闲忙不可片时遗忘也。若如此行之。是为知恩报恩。乃圣道所摄。良以儒之大孝。无过于舜。舜为圣人。释之大孝。无过于佛。佛为圣人。经云大孝释迦文是也。甘旨者美味也。即所奉饮食。不惜身命者。谓人子非不爱身。为有亲可敬。纵至御车执作。殒命亡躯。亦不敢辞也。未曾下。亏者阙少也。一念者时促也。色者有二义。一者观父母之容颜。若欢容之色。子当喜之。自念侍奉得宜。若病色怒色。子当恐惧。兢兢业业。忖我不能善事也。养者即所奉之甘旨也。二者所奉品色。择其精细者奉亲。粗者自用也。未曾者即不曾也。谓古圣先贤。侍奉二亲。色养得宜。念兹在兹。不曾一念亏欠也。如其二句。愈加警策。谓人生在世。未有长生不死之者。现今父母在堂。若不谨慎事奉。如有不测。奄丧之时。将欲报之。诚不及矣。奄丧者忽死之谓。

　　△二引己劝孝二。初正引自己三。初修行为母。

　　佛昔修行为慈母。感得相好金色身。名闻广大遍十方。一切人天咸稽首。人与非人皆恭敬。自缘往昔报慈恩。

　　昔字不独指今生。通言已往多生也。为母必欲修行者。谓佛之行孝。又非世人之行孝也。世人行孝。无非现世。令父母身安心乐。是为得宜。犹不能资神济道。虽孝不足为大孝也。若修行成道。自己离苦。亦令父母离苦。自己成道。亦令父母成道。故云修行为慈母。方为大孝也。感得下。明因孝感报。谓一念举心。修行为母。遂感相好金色。名称普闻。人天供养。较之人世之孝感何如哉。自缘一句结。缘者缘故也。自者发心之初也。谓我自往昔。一念发心。历修诸行。以报慈亲之恩。是这等缘故。方感金色等报。

　　△二为母说法。

　　我升三十三天宫。三月为母说真法。

　　摩耶夫人生佛七日遂亡。神生忉利天。如来成道。念母恩深。升忉利天。三月说法。欲母闻法高证。脱离生死(虽生忉利天。较之人间。快乐寿长。犹不免分段生死。报尽还堕。故佛说出世间法。谓之真法。令其永脱)。

　　△三母悟无生。

　　令母听闻归正道。悟无生忍常不退。如是皆为报悲恩。虽报恩深犹未足。

　　大乘根器。一闻大乘真法。则悟入无生之法。真常之道。永不退转。似证圆教初住位也。后二句。言母虽获益。佛心未足者。以其恩深难报故也。夫佛所说法。令母离生死成圣道。犹言未足。而世人君子自忖。比佛何如哉。

　　△二兼引目连。

　　神通第一目犍连。已断三界诸烦恼。以神通力观慈母。见在受苦饿鬼中。目连自往报母恩。救免慈亲所受苦。上生他化诸天众。共为游乐处天宫。

　　目犍连具神通之罗汉也。佛弟子中。罗汉以上。皆具神通。此尊者为最。故云第一。三界烦恼不出见思二惑。分别曰见。即粗惑。谓从于邪教。及于邪师。不合正理。邪谬分别。总为八十八使。使为驱役之义。能驱役一切众生。流转生死。言见惑者。谓意根对法尘。起诸分别。故以分别曰见。妄念凡有十种。一身见。(谓于色受想行识五阴之中。妄计为己身故)二边见。(依于身见。计断。计常。随执一边。故云边见)三见取。(谓于非真胜法中。谬见涅槃。生心取着故)四戒取。(谓于非戒中。谬以为戒。取以进行故)五邪见。(谓无明不了。邪心取理故)六贪。(于诸欲境。引取无厌故)七嗔。(于逆情之境。起诸忿怒故)八痴。(于诸事理。迷惑不了故)九慢。(自恃才德富贵。轻蔑于他故)十疑。(谓迷心乖理。犹豫不决故)此之十使。历三界四谛下。增减不同。共成八十八使。盖欲界苦谛下。十使全具。集灭二谛下。各有七使。除身见。边见。戒取。(此三使。皆依苦谛而立。集灭二谛则无。故除之)道谛下有八使。除身见边见。(此二使。亦依苦谛所起。道谛无苦。故除之)是以四谛合为三十二使也。色界无色界四谛下。皆如欲界。更于每谛下。又除一嗔使。故一界有二十八使。二界合为五十六使。并前欲界三十二使。总成八十八数。偈云。苦下具一切。集灭各除三。道谛除二见。上界不行嗔。(谓上二界纯是禅定。所受乐境。虽具种子。不起现行)思惑有八十一品。谓欲界有贪瞋痴慢四种思惑。色界无色界。各有贪痴慢三种。三界共为十使。又按三界九地。每地各有九品。谓上上。上中。上下。中上。中中。中下。下上。下中。下下。九地共有八十一品。前之见惑。至初果断尽。思惑。从二果以上断之。若断欲界前六品。证斯陀含。此云一来果。欲界还一往来故。再断后三品思惑。证阿那含。此云不来果。谓再不来欲界受生故。八十一品断尽。方出三界证罗汉果。尊者诸惑断尽。始得神通。以神下二句。用天眼通。观察慈母。见在饿鬼中受苦。目连二句。乘通往救。上生下二句。承救生天。盂兰盆经云。大目犍连。始得六通。欲度父母。报乳哺之恩。即以道眼观视世间。见其亡母。生饿鬼中。不见饮食。皮骨连立。目连悲哀。即以钵盛饭。往饷其母。母得钵饭。便以左手障钵。右手抟食。食未入口。化成火炭。遂不得食。目连大叫。悲号涕泣。驰还白佛。具陈如此。佛言。汝母罪根深结。非汝一人。力所奈何。云云。至佛告目连。十方众僧。七月十五日。僧自恣时。当为七世父母。及现世父母厄难中者。具饭百味五果。汲灌盆器。香油锭烛。床敷卧具。尽世甘美。以着盆中。供养十方大德众僧。承众圣之道。其德汪洋。令现世父母福乐百年。若七世父母。生天自在化生等。是为目连救亲之源委也。

　　△三二福较量。

　　当知父母恩最深。诸佛圣贤咸报德。若人至心供养佛。复有精勤修孝养。如是二人福无异。三世受报亦无穷。

　　此颂不惟释迦目连。凡一切诸佛。三乘圣贤。无有不报亲恩者。若人下较福。假如一人供佛。一人供亲。如是二人所得之福。平等无异。受报者。受福报也。三世有二说。一者。所感之福。非一世便了。乃至三世。极至无穷。无穷者。无有穷尽也。二者。三世即自身为一世。遗与子孙。为二世。共为三世。更有余勋遗与后世。故曰无穷。

　　△四慎终追远五。初为子堕苦。

　　世人为子造诸罪。堕三涂长受苦。

　　为者专欲也。疼爱也。言世人为子无所不至。或以饮食为子。造一切罪。谓烹羊宰杀等。或因衣被等为子。造一切罪。养蚕煮茧等。或为子求功名。造一切罪。如害他成己等。上句是因。下句是报。造罪之人。不能上升。故堕三涂。即地狱饿鬼畜生也。此言但知疼子。不知后报。三涂如前说。

　　△二子迷不知。

　　男女非圣无神通。不见轮回难可报。哀哉世人无圣力。不能拔济于慈母。

　　父母为子堕三恶道。世间男女肉眼凡躯。故不能见。何能救之。哀哉者。伤感之辞。既无圣力神通。毕竟不能拔济矣。幸有佛力。以待下科。

　　△三劝修冥福二。初明金光拔苦令悟。

　　以是因缘汝当知。勤修福利诸功德。以其男女追胜福。有大金光照地狱。光中演说深妙音。开悟父母令发意。

　　初句。承上不能拔济父母之因缘。汝指智光。兼恶子等。当知者。示令晓解之词。勤修福利等。如来教与之法。谓汝既不能拔亲出苦。须从佛言。修设冥福。仗承佛法荐之。或礼佛修忏。或施食兰盆。或造佛修塔。或诵咒看经。故云诸功德。以其下。承法获益。追者随逐也。谓父母魂魄杳冥。人不能见。随逐亲亡之日。作殊胜福以荐之。是为追荐。有大下。见其功效也。深蒙法力。能感佛放金光。下照地狱。光中下。金光说法也。或说无常苦空。无我不净等。或说六度大乘。心地法门等。深妙音者。以一音中具足多种法门。随机所解。各有开悟。令者使也。即法力使之也。发意即是发心。谓既能开悟。必当发心。或发声闻辟支佛心。或发菩提心。此是孝顺男女。修诸功德。报恩拔济之如此也(金光说法者。不唯子之大孝所感。犹显佛之慈悲广大也)。

　　△二明一念悔心罪除。

　　忆昔所生常造罪。一念悔心悉除灭。

　　此言父母之灵魂虽在地狱。由闻金光说法。顿知宿命所造之罪也。忆者。即忽然想起之意。昔所生者。即在生时。或多生往昔时也。常者。更从无始已来。恒常也。造罪不出身口七支也。一念下。谓既能闻法开悟。忽然追悔。则罪苦除灭矣。所谓心若灭时罪亦亡是也。以上但明深承佛法胜力。且能灭罪(一念者。时促也。以利刀断九十纸。为一念)。

　　△四随愿往生。

　　口称南无三世佛。得脱无暇苦难身。往生人天长受乐。见佛闻法当成佛。或生十方净土中。七宝莲华为父母。华开见佛悟无生。不退菩萨为同学。获六神通自在力。得入菩提微妙宫。

　　既从苦中灭罪脱离。知是佛力。故口称佛号。欲求往生也。南无此云归依。或云归命。谓既承佛力。则我身命归向于佛。三世佛者。不定是那佛。或过去或现在未来。随举一佛名号。得脱下。承佛号功德。顿脱苦难也。无暇者。谓受苦无间暇也。即无间无住。名阿鼻地狱。此言蒙佛哀救。得脱苦身也。往生下。即随愿往生也。人天为世间之乐。复能见佛闻法。必当如法修行。当来成佛。又为出世间之大乐也。或愿十方净土。欲莲华化生者。亦遂其志。华言七宝者。非世间草木之华。以莲华为父母者。谓不受胞胎之苦也。华开下。谓此处发愿。欲得往生者彼国土中。有七宝水池。莲华发出。发愿之人。神入华中。莲华遂开。化生之身。依托于莲台之上。亲见十方诸佛。悟入无生法忍。与不退菩萨。为其伴侣。同学者。同学佛法也。然既为同学。必互相提撕。令无明顿开。神通自在。假智力契入。得证菩提。如人入宫也。(假如不见金光。不闻妙法。自不开悟。纵有菩提宫殿。无非宫墙外望而已。何能入之哉)故云得入等。以上皆孝子贤孙。修斋作福追荐之功能。令父母往生成道。故有此益也。

　　△五结显劝孝。

　　皆是菩萨为男女。乘大愿力化人间。是名真报父母恩。汝等众生共修学。

　　此是佛称孝子。既拔父母出苦。又得随愿往生。得入菩提。非世间凡流所为也。定是菩萨示现。乘本愿力。教化人间。是真报恩。与人间子孙做标格。故现为男女。末句叮咛。结劝修学。汝等二字指。智光所领逆子及眷属等。佛所以重颂报恩者。实为此众。故结劝如此。

　　○父母恩重经云。佛告大众。人生在世。父母为亲。非父不生。非母不育。是以寄托母胎。十月怀身。岁满月充。子母俱显。生堕草上。父母养育。卧在拦车。父母怀抱。含笑未语。和和弄声。饥时须食。非母不哺。渴时须饮。非母不乳。子若饥时。咽苦吐甘。推干就湿。非父不亲。非母不养。慈母养儿。去离拦车。十指甲中。食子不净。子饮母乳。八斛四斗。计论母恩。昊天罔极。呜呼慈母。云何可报。至于行来。东西邻里。井灶碓磨。不时还家。母忽心惊。两乳流出。即知我儿。家中忆我。即便还家。又云其儿遥见母来。或在拦车。摇头弄脑。或复曳腹随行。呜呼向母。母为其子。曲身就下。长舒两手。摩拭尘土。呜呼其口。开怀出乳。以乳乳之。母见儿欢。儿见母喜。二情相交。恩爱慈重。莫复过是。云云。又云。既生长大。朋友相随。梳头摩发。欲得好衣。覆盖其身。弊衣故破。父母自着。新好绵帛。先与其子。至于行来。官私急疾。倾心南北。逐子东西。横簪头上。子渐长大。为与索妻。得他女子。父母转疏。私房室内。共相语乐。父母年老。气力衰微。终朝至暮。不来借问。或复父孤母寡。独守空房。犹如客人。寄止他舍。常无恩爱。或无襦被寒冻。苦辛厄难。遭之太甚。年老色衰。多饶蚤虱。夙夜不卧。长吟叹息。何罪宿愆。生此不孝。或时呼唤。瞋目惊怒。尽不从顺。妇儿骂詈。低头含笑。云云。

　　○评曰。孝子贤孙。世间固有。或不孝者多。如世俗常流。母不如此。儿不如彼者。百中无一。良由无始已来。迷真执妄。颠倒行事。根本既成颠倒。故枝末一一皆然。因父母恩重。子多违背。故不得不引令人知之。未免葛藤。幸勿厌繁。父母恩已竟。

　　△二众生恩三。初正颂有恩。

　　有情轮回生六道。犹如车轮无始终。或为父母为男女。世世生生互有恩。如见父母等无差。不证圣智无由识。一切男子皆是父。一切女人皆是母。

　　有情即是众生。以众生皆有情识故。轮回喻六道者。以一切众生皆随业转故。造善业随善业。则天上人间受善报。如车轮上转。造恶业随恶业。则地狱三涂受恶报。如车轮下转。若恶报满。遇善缘。又生人天。若善报满。恶念起。又坠三涂。呜呼。一切众生。从无始来。若不遇佛法。或遇佛法迷不信受。或有信受不肯修行。或有修行而朝勤夕怠。未及证道者。纵至尽未来际。无有止息之时。故喻如车轮无有始终也。此二句。但明六道生死。尚未说出有恩。或为下二句。方明互为父母。互为男女。一生而至百生。一世而至百世。既有父子之恩。岂无手足之情。故曰互相见恩也。如见一句。是佛教与一体同观。令见一切众生如同父母。等无差别。不证一句。是佛叹惜。既不曾证得无漏圣智。且有堕胎之迷。改头换面。虽互有恩。肉眼凡情无由而识。一切下二句。是佛极口劝人不可拣择。普观一切男女皆是父母。心中自念。我生生无不从此受生。理应常怀报恩之心欤。

　　△二诫勿怨嫌。

　　如何未报前世恩。却生异念成怨嫉。常须报恩互饶益。不应打骂致怨嫌。

　　如何二字。是责怪之词。言众生有落阴之迷。虽前生累世为父母有恩。现今改头换面。而不自知。故未能报。却生一句。谓不但不报。且将恩反仇。少不相顺。互为异念。或成怨嫌。或生嫉妒。故佛叹惜曰如何等。常须一句是劝勉。令人互相报恩。彼此饶益。勿得辜负宿恩也。不应一句。是叮咛劝嘱。或家中奴婢。或执劳运力之人。或同乡邻里。乃至他乡远客。前既云六道轮回。甚至于驼骡物类。勿得鞭杖。勿得毁辱。亦不可怨恨讥嫌。常存知恩报恩之心。倘有违情触犯者。不可加报。念是我前世父母。焉敢动嗔。呜呼。世人君子。果依佛言。世间绝无相争相杀之事。永享太平。世人斥佛为异端者。吾不得而知之也。

　　△三劝令发愿。

　　若欲增修福智门。昼夜六时当发愿。愿我生生无量劫。得宿住智大神通。能知过去百千生。更相忆识为父母。循环六趣四生中。令我一念常至彼。为说妙法离苦因。使得人天常受乐。劝发坚固菩提愿。修行菩萨六度门。永断二种生死因。疾证涅槃无上道。

　　初二句。谓既蒙如来开示。岂得不知恩报恩。佛说若人欲得增修福智。得其门者。须当昼夜发愿。以助其志也。良以修之言增者。转盛也。谓前生修福。修智。今生人道。又信佛法。今生再修。则愈修而愈胜。是为增上福智之果也。门为能通。以修因为门。由因证果。如人从门而入。方到堂奥也。福因即布施等。智因即听教参究等。昼夜下。正劝发愿也。谓行无愿而无归。愿无行而罔据。是知报恩必欲发愿者。谓众生已往有恩。人固不知。特勤修福智以愿求通也。六时者。如子时行道发愿。丑时静坐休息。寅卯亦然等。愿我下。发愿之言也。生生至于无量劫之长时。不堕落阴之迷。愿得宿住之智。宿住即宿命也。大神通即六通也。所谓天眼遥观。天耳遥闻等。能知下二句。由得宿智神通。能知百千生中互为父母。忆念不忘。识知有恩。循环下。是乘通救苦也。环者铁圈也。循者旋绕也。喻六道轮回。如蚁子顺环而行。周匝往复。无有穷尽。趣者归向也。在六道中。数数受生。数数受死。以六道果报为趣向之处。故曰六趣。四生者。在胎卵湿化四类中受生。故曰四生。令我下。谓既得神通。于一念顷。常至于彼六道四生之中。为说投机之教。故云妙法。离苦因者。既闻法已。改恶修善。不造杀盗淫妄之业。是绝苦因。然既离苦因。定不堕三涂苦果也。此句但言离苦。下句方言得乐。然既闻妙法。须行众善。为人天之乐因。承因感果使其得生人天善果。受享快乐也。劝发下。勉彼证道也。发菩提愿。心之真也。坚固者。志之决也。所以修行菩萨六度法门。前四度修福。后二度修慧。由禅定智慧二度。永断二执烦恼。永离二种生死。因即我法二执。涅槃即无余断果。无上道即菩提智果。由劝之诚。故成之速。故曰疾证等。此则又从人天中劝令发心。修道成佛。报恩之道。可谓至矣尽矣。良以众生有恩。人固不觉。何能报之。其所重者是发愿求通。承智说法。令彼众生依言证道。是为报恩也。(二种生死者。即凡夫分段生死。二乘变易生死)以上众生恩已竟。

　　△三国王恩三。初颂总标胜德。

　　十方一切诸国王。正法化人为圣主。国王福德为最胜。所作自在名为天。

　　长行但云国王。颂兼十方一切。彼略此广。谓一王福德自在如是。一切诸王亦然。初句标定。次句显恩。仁义道德为正法。以仁义化人是为圣主。三四二句。谓既以正法化人。所感福德最胜自在。可谓人中之天。何也。以王既有道。故行之以道。有德。则使民以时。纲常不乱。人心得安。自然天助人归。感戴如天矣。

　　△二颂别明胜德十一。初颂诸天获祐。

　　三十三天及余天。恒将福力助王化。诸天拥护如一子。以是得称天子名。

　　初二句准长行解。三四二句长行无。颂中补出。诸天护王如父护子。以王心合乎天心故。如父子一体。是为天子。

　　△二颂正喻国体。

　　世间以王为根本。一切人民为所依。犹如世间诸舍宅。柱为根本而成立。王以正法化人民。如大梵王生万物。王行非法无政理。如琰魔王灭世间。王所容受奸邪人。象蹋华池等无异。如日天子照世间。国王化世亦如是。日光夜分虽不照。能使有情得安乐。

　　初二句为法。次皆为喻。舍宅喻国。柱根喻王。谓房无柱而不立。如民无王则无依。王以二句。谓既以正法教民。民则效行。生人善根。喻如梵王能生万物。梵王喻国王。万物喻万民之善根。此言上行下效。则天下安矣。王行下四句反喻。谓假若国王无道。行于非法。失其国政。于理有亏。喻如琰魔王摧逼人命。令人寿不长生。故云灭世间。非法者。谓乱纲常。失伦理。王道不正之谓也。上二句自行无道。国政已亏。下二句又容奸邪辅国。愈加乱常。未免上下欺瞒。国体大乱。如王蟒篡位。曹操欺君。皆因主失大体。邪人得入之故也。象蹋一句喻乱。谓莲华池内。下有玉藕。上有菡萏。碧波澄湛。清香袭人。若狂象入池。践蹋奔走。可惜华藕皆坏。此喻奸邪乱国。亦复如是。知日下四句。复喻圣王照临之恩。如日照穹苍。能破世间昏暗。令天下人成办诸事。天子照临。亦复如是。时时照察。奸邪不入。诸弊不行。所以天下太平。万民乐业。故云国王化世亦如是。日光下二句。喻动静合宜。谓天子有时巡幸照察。如日照昼。此谓有时不巡幸。亦如日光虽不照夜。人却得其安眠受乐。总喻有道之君。天下安泰也。

　　△三颂德化感祥。

　　王以非法化于世。一切人民无所依。世间所有诸恐怖。依王福力不能生。人民所成安隐乐。当知是王福所及。世间所有胜妙华。依王福力而开敷。世间所有妙园林。依王福力皆滋茂。世间所有诸药草。依王福力差诸疾。世间百谷及苗稼。依王福力皆成实。世间人民受丰乐。依王福力常自然。

　　初二句喻君王失政。本是前科失政之结文。而安于此科者。与福王对显故。既非法化世。民无所依。对显正法化世。民有所依也。世间下。方是圣王有福。兆民赖之也。诸恐怖者。如他国侵逼。自界叛逆等。因王有道。福德所辟。一切灾害。皆不能生。颂上长行八种恐怖也。人民下十二句。开颂万物赖之之恩也。总言人民之安。华木之胜。园林之茂。百谷之实。丰乐之象。皆依君王福力所加。王之大恩。人莫能报。

　　△四颂爱民如子。

　　譬如长者有一子。智慧端严世无比。父母恩爱如眼目。昼夜常生护念心。国大圣王亦如是。爱念众生如一子。养育耆年拯孤独。赏罚之心常不二。如是仁王为圣主。群生敬仰等如来。

　　喻中唯有一子已是爱念。何况内具智慧之资。外具端严之相。是为奇子。所以父母加恩。爱如眼目。常生护念之心。乃天下父母之通情也。国大下法合。王喻长者。众生喻一子。养育耆年爱老也。拯济孤独怜寡也。幼而无父曰孤。老而无子曰独。既能拯济。王之仁也。赏善罚恶。王之道也。心常不二。王之公也。古今仁王大体皆然。如是下结为圣主。所以群生敬仰如佛者。理之宜矣(问。喻中一子。有智慧端严之资。所以父爱。法合众生未有全德。何所爱乎。答。众生业报不同。佛性不异。即合一子。虽报感习漏不同。性含万德不异。是以佛念众生有佛性。具万德。所以一体同观)。

　　△五颂善恶相关。

　　仁王化治国无灾。万姓恭勤常安隐。国王无法化于世。疾疫流行灾有情。如是一切人非人。罪福昭然无所覆。善恶法中分七分。造者获五王得二。园林田宅悉皆然。所税等分亦如是。转轮圣王出现时。分作六分王得一。时诸人民得五分。善恶业报亦皆然。

　　初二句。仁为王之全德。谓上有治国之道。下有遵。法之安也。恭者遵敬明教。勤者克念奉行。所以国无灾疫。常得安隐也。三四二句反此。既无治世之法。民则无所忌惮矣。故善神不加。灾祸速至。疾疫即异病。亦兼刀兵饥馑。所谓灾必逮夫身矣。如是二句承前。言善恶昭彰。无所隐覆也。一切人非人者。人指恭勤之万姓。非人指造业之狂徒。恭勤者天降与福。非人者天降与灾。昭昭然无所藏覆。所谓惠迪吉。从逆凶也。善恶下诸句。方明与王相关。皆准二卷长行。转轮下三句。又引轮王证明国王。谓转轮圣王出世。纯以善道化人。既六分得一。民得其五。世间国王岂得不然。虽六七略殊。王福不二。末句结显。善恶业报虽是万民之因果。究其源委。皆系于王之善教与不善教耳。故云亦皆然。此一段。王者亦可警心焉。

　　△六颂善法同天。

　　若有人王修正见。如法化世名天主。以依天法化世间。毗沙门王常拥护。及余三天罗刹众。皆当守护圣王宫。

　　初二句。既修正见。所行如法。以如法之道教化世间。故得天主之名也。或如三皇之教简而素者。或如五帝之教详而文者。或如三王之教密而严者。必上行下效。民听之而不违。皆为如法化世。三四句。释天主名。以依天法化世。故名天主。良以天有四时运化生成之德。王有赏善罚恶教化之功。为体天之德。行天之道。故得其名焉。毗沙下。谓君王有道。有灵相助也。毗沙门。此云多闻。乃北方天王之名也。余三天者。即东方持国。南方增长。西方广目也。罗刹众者。为天王所统之部罗等。守护即卫护也。

　　△七颂成就十德。

　　圣王出世理国时。饶益众生成十德。一名能照于国界。二名庄严于国土。三名能与诸安乐。四名能伏诸怨敌。五名能遮诸恐怖。六名修集诸圣贤。七名诸法为根本。八名护持于世间九名能作造化功。十名国界人民主。

　　诸句与长行同。唯第九彼云业主。谓善恶诸业。属国王故。此颂名能作造化功。亦言别义同。谓造作化世之功。不出善恶二种。皆属王故也。注准长行。

　　△八颂百灵潜护。

　　若王成就十胜德。梵王帝释及诸天。夜叉罗刹鬼神王。隐身常来护国界。龙王欢喜降甘雨。五谷成熟万姓安。国中处处生珍宝。人马强力无怨敌。如意宝珠现王前。

　　诸句皆与长行同。唯国中二句长行无。颂中补出。谓处处生宝。有二义。一谓君王有福。财神献宝者有之。二谓王以善法化世。人人皆善。处处皆善。唯善为宝也。人马强力者。虽圣王化世。亦防不测之敌。故养人马。以福力所加。天龙所助。故能兵强力壮。纵有怨敌。闻之胆丧不敢举心。自然边强宁静。故无怨敌。

　　△九颂邻国咸归。

　　境外诸王自宾伏。

　　境外者本国之外也。宾者称臣。伏者归伏也。

　　△十颂恶人自诛。

　　若生不善于王国。一念起心成众恶。是人命终堕地狱。受苦永劫无出期。

　　有道之君。既以正法化世。百姓万民。理宜体王之心。遵王之教。行王之道。人人可成尧舜。何愁天下不太平。可谓知恩报恩也。假若背恩无义之徒。倘有一事乖心。便生恶心加谤。虽一念之促起。不妨万恶随生。至于不规叛国者有之。所谓罪从心起。报从心现。故命终堕苦。永无出期者。非天降地涌。神加鬼附。皆自作其因。自受其果也。然世人往往见有怨尤君者。当警心焉。

　　△十一颂善人获福。

　　若有勤神助国王。诸天护念增荣禄。

　　此明知恩报恩之人。勤谓殷勤。神谓精神。言既知王恩。须要殷勤效力。神色精爽。助佐王道。如萧曹扶汉。房杜辅唐。君臣一体。感格于天。自然诸天护念。荣有封爵。禄享千钟矣(问。有官位者可以辅王。如世间小民何如。答。虽不在位。若能发此心亦为报恩)。

　　△三颂总结德八。初明戒德熏修。

　　智光长者汝应知。一切人王业所感。诸法无不因缘成。若无因缘无诸法。说无生天及恶趣。如是之人不了因。无因无果大邪见。不知罪福生妄计。王今所受诸福乐。往昔曾持三净戒戒德熏修所招感。人天妙果获王身。

　　此明人王。今生圣德。皆从前世持戒中来。由戒胜故感果尊。劝人生信也。初句呼名训晓。次句明因能感果。一切者有两说。一谓一切人王。一谓一切因果。以王虽至尊。亦随业所感。业有善恶。报有精粗。此且泛言。未出何业。一王如是。王王皆然。故曰一切。诸法下一句扩充指示。谓不唯人王一种。寔乃广该诸法。无不因缘成者。正显有因缘也。如谷麦种子为生芽之亲因。耕种水土为资发之助缘。故有苗生。亦如人间子弟。内有聪明之资为因。外有诗书教读为缘。则有功名成就。次句反显。若无缘有因不能成。若有缘无因亦不能成。一法如是。法法皆然。故曰无诸法。说无下四句斥非。说者乃阐提不信之言。说天为自然之气。清而上升者为天。岂有人行善事。死得生天之理。恶趣即三涂。又不信行恶事。死堕恶趣之理。如是下斥其愚痴。不了因者。谓不能明了善恶之因。感生善恶之果。无因下。出不了之故。谓此等既拨无因果。为大邪见人不知者。正出邪见。谓此人既堕邪见。不知罪为恶因。福为善果。生妄计者。谓此等既不信罪福。将有何得。以邪执妄计为得也。妄计者。或执身见边见。有无断常。总为邪见。以上四句。因王有善业。能感尊果。恐人不信。故有此斥。王今下四句。正明有因有果也。初句指现果。次句指宿因。三句明戒德熏成种子为因。修者即现行持戒为缘。戒为能感。果为所感。指果明因。故云所招感。第四句。正是所感妙果。人天有二义。一者国王为人中之天。故曰人天。二者由前持戒之因。不但人间为王。亦能生天为天王。然天上人间。凡为王者。皆为妙果。以上下对显。故曰人天。

　　△二明劝人持戒二。初正明戒品三。初上品法王戒。

　　若人发起菩提心。愿力资成无上果。坚持上品清净戒。起居自在为法王。神通变化满十方。随缘普济诸群品。

　　此长行无。颂中补出。谓发上品心。得上品戒。感上品法王果报也。以菩提心为因。持戒为行。愿为引导。以三种力。资助成果。而果云无上者。佛果也。故云起居自在等。起居者动静也。谓动与道合。静与神会。不亏于心。冥契于理。故随宜自在。为法中王。法王即佛也。此但得体。神通下起用。随类现身。应机说法。故曰变化。十方诸国。无不现身。故曰神通。必具慈威之相。折摄之门。故曰随缘。其所说者。戒善谛缘。六度等法。所被者广。故曰普济群品。此言现今为王。乃前世持戒中来。今生再从上品戒愿资成。必当成佛。又不止在人王也。

　　△二中品轮王戒。

　　中品受持菩萨戒。福德自在转轮王。随心所作尽皆成。无量人天悉遵奉。

　　此明中品心。得中品戒。感轮王果也。此等。虽持菩萨戒。我相未除。未得无漏。但感轮王之报。

　　△三下品犹王戒三初下上品大鬼王。

　　下上品持大鬼王。一切非人咸率伏。受持戒品虽缺犯。由戒胜故得为王。

　　楞严经中。修禅持戒带杀心者。所感果报云。杀心不除。尘不可出。纵有多智禅定现前。若不断杀。必落神道。上品之人为大力鬼。中品则为飞行夜叉诸鬼帅等。下品当为地行罗刹。彼注云。大力鬼者。即五岳四渎尊帝尊王者。此经云大鬼王是也。次句非人者。即彼经诸鬼帅等。及地行罗刹。是鬼王所统率者。三四二句结。谓虽有缺犯堕鬼道中。由戒力殊胜。犹得为王。

　　△二下中品禽兽王。

　　下中品持禽兽王。一切飞走皆归伏。于清净戒有缺犯。由戒胜故得为王。

　　梵网经亦云。受菩萨戒。纵有毁犯。堕诸类中皆得为王。飞归禽王。走归兽王。禽王即凤鸟。兽王即师子。

　　△三下下品琰魔王。

　　下下品持琰魔王。处地狱中常自在。虽毁禁戒生恶道。由戒胜故得为王。

　　琰魔。或云琰罗。此翻静息。以能静息造恶者不善业故。即阎王之别名。以其受戒毁戒。当堕地狱。受无量苦。只由戒胜故。犹得为王。反治罪人。故云自在。

　　△二结胜劝持。

　　以是义故诸众生。应受菩萨清净戒。善能护持无缺犯。随所生处作人王。若有不受如来戒。尚不能得野干身。

　　初四句劝持。虽曰净戒。我执未除属有漏戒。但感人王报。所重者善能护持。不可缺犯故。若再加无漏定慧。当菩萨位中。不止为王也。若有下。虽是反显。亦是以轻较重。假若不受菩萨净戒。求得野干之身犹不可得。言其当堕地狱。受无量苦。野干虽亦恶道。尚不受诸苦刑。较之地狱。犹觉难得。何况人天为王乎。应知如来赞戒法最胜。为入道之本。所谓因戒生定。因定发慧。名为三无漏学。是以殷勤劝人持戒。非因戒胜。令人毁戒。学者慎之。野干山兽也。群行夜鸣。

　　○此说当辩。如世间万人之中。未尝有一二人受戒。将非举世间人皆当堕落乎。当知佛法是活句。经中所言者。是世间最恶之人。忤逆邪见。有堕无升。无所逃遁者。而幸有三宝可依。假若回心向道。受佛大戒。得免地狱。若不受戒。定无逃遁。非言举世皆堕也(问。经云持佛净戒。感生人王报。此言可疑。何也。现今天下沙门。持戒比丘且不论。如在家居士。受佛戒者。亦不胜数。若人人受戒。人人作王。则天下之王。亦无数量可乎。答。受戒者固多。能持者少。纵有能持。长远者少。纵得长远。精持者少。经不云乎。善能护持无缺犯。且道持戒者无限。无缺者几人。应知佛言方便。无非显胜劝持。果如佛言。终身无犯。将来果报。纵不得王。亦可生于王家。为王眷属。或生大臣宰官之家。亦为贵族。何必皆王)。

　　△三颂结显王因。

　　是故王者非无因。戒业精勤成妙果。国王自是人民主。慈恤如母养婴儿。如是人王有大恩。抚育之心难可报。以是因缘诸有情。若能修证大菩提。于诸众生起大悲。应受如来三聚戒。

　　是故者。承上持戒感王之文。非无因者正显有因。以精勤戒业即是王因。妙果即王位也。国王下显王之胜恩。既为万民之主。须以慈仁之心。怜恤百姓。如母养儿。恤之育之。无所不至矣。如是二字。指慈恤之恩。抚育之德。难以酬报也。以是下承上劝持。谓世间仁王。因戒得果之因缘。凡诸有情。若能发起大菩提心。修行大乘戒定慧品。决证无上大菩提果。是为自利。于诸下。若再发大悲之心。度生之念。非戒为根本者不能。故劝云。应受如来三聚戒。应受者。佛在世时。一切王臣受职之时。先受菩萨戒。有善神护祐。然后受职。必大吉祥。三聚者。摄律仪戒。诸恶不作。身心清净故。摄善法戒。众善奉行。又于清净身心中。积诸功德。植众德本故。摄众生戒。利乐一切诸有情故。然既自他皆利。又为当来成佛之本也(聚者总处也。谓每一聚中。含多义故。如诸恶。众善。利乐一切等)。

　　△四颂教修忏法二。初明所忏之罪。

　　若欲如法受戒者。应当忏罪令消灭。

　　此但劝罪业应忏也。如法受戒者。即上品心也。应当者。是教与之词。梵语忏摩。此云悔罪。罪即多生现世种种过愆。若不忏令消灭。于戒有妨。于德有亏。所以云当忏。

　　起罪之因有十缘。身三口四及意三。生死无始罪无穷。烦恼大海深无底。业障峻极如须弥。造业由因二种起。所谓现行及种子。藏识持缘一切种。如影随形不离身。一切时中障圣道。

　　此释罪之种子现行。皆有因缘也。谓世出世间。非因缘不能成立诸事。有通别两说。别者谓亲因助缘。前文已解。通说者。如今经云。起罪之因有十缘。谓因即是缘。如因由缘故也。此句标住。下句释之。身三者。身家所作之业有三。杀生。偷盗。邪淫。口四者。妄言。绮语。两舌。恶口。意三者。即贪。瞋。痴。由此十业因缘。从无始来。生死相续造种种罪。故曰无穷。烦恼不出九十八使。烦扰心地。恼乱性情。深远无底。犹如大海。种现熏发。业力障道。高峻无极。喻如须弥。造业下。明业果相续也。由因二种起者。又出十缘之因由也。所谓下正明二种。现行谓现前所起之行。即杀盗淫等十种事业。种子为现行之因。即前生造业。熏习成者为种子。藏识者。即阿赖耶翻过之言。藏者藏也。谓含藏种子。依用得名。持即含持不失之义。缘即身三等十业之缘。种由缘滋。故曰持缘。因教忏罪。且约恶种。义兼善种。故云一切。如影下。谓种现相依。如影随形。不离自身。如是于一切时中。能障圣道。

　　近障人天妙乐果。远障无上菩提果。在家能招烦恼因。出家亦破清净戒。

　　此出障道之深过也。人天妙果。须从戒善中来。若有杀业。能障慈悲。盗业能障解脱。淫业能障梵行。乃至贪障布施。嗔障忍辱。痴障智慧。能障人天胜妙好事。既无好事为因。岂得人天妙果。故云近障等。无上菩提必种现俱断。断性亦无。始得相应。今既种现熏发。时时不断。菩提妙果。又奚得成哉。故曰远障等。后二句释前二句义。谓在家男女。每以事务攀缘。招集烦恼。为生死之因。故能障道。(事务攀缘即现行。招集。即熏成种子)出家受戒。有始无终者。皆因种习不离。遇缘则发。所以破戒。戒体既破。定慧何生。是以无上菩提不成者。为此所障也。以上明所忏之罪已竟。

　　△二明能忏之法。

　　若能如法忏悔者。所有烦恼悉皆除。

　　此但总标忏法。别经云。业报至时。非空非海中。非入山石间。无有地方所。脱之不受报。唯有忏悔力。乃能得除灭。今谓欲得人天妙果。及无上菩提。当除烦恼业因。然欲除业因。别无良方。唯有忏悔一法。又所重者如法二字。谓洗心恳祷。于三宝前。尽情发露。不得隐晦。故已往之罪乘忏消灭。未来之罪不敢更造。果能如是。即是如法。故经云若能等。

　　犹如劫火坏世间。烧尽须弥并巨海。忏悔能烧烦恼薪。忏悔能往生天路。忏悔能得四禅乐。忏悔雨宝摩尼珠。忏悔能延金刚寿。忏悔能入常乐宫。忏悔能出三界狱。忏悔能开菩提华。忏悔见佛大圆镜。忏悔能至于宝所。

　　此广喻忏法也。谓忏法喻劫火。烦恼喻须弥巨海。喻中劫火起时。世间所有须弥大海无不烧尽。法中洗心忏悔。一切烦恼结业荡然皆空。良以众生我慢心高。比如须弥。贪欲心深。犹若巨海。自既不能除却。忏能除之。故喻劫火。第三句烦恼。总收种现。是三界生死之因。第九句三界狱。是生死之果。谓三界笼系。此若牢狱。若能忏悔。烦恼即空。不来三界受生死果。故云能出。烦恼如薪。忏法如火。忏法灭罪。如火烧薪。此四句。皆喻灭罪之力大也。其余八喻。皆喻生善修因证果也。谓忏能除障。人天妙果有期。故喻生天之路。既能生天。则得四禅之乐。障缘既无。所求遂意。如雨摩尼之珠。惑业既忏。不作生死因。不受生灭报。得证法身寿量。故喻如金刚常住不坏。既证法身。则具常乐等四德。是其所依。故喻之如宫。障缘既尽。妙行无遮。故喻如开华。心光发明。法界圆照。故如大镜。因忏灭罪。而得证果。故喻得至宝所。呜呼。忏悔之力。不惟灭罪。亦能证果。世人君子。不可不行。此因王德由戒。欲得戒者。应当求忏。所以展演至此。

　　△五颂教修二观三。初总标二观。

　　若能如法忏悔者。当依二种观门修。一者观事灭罪门。二者观理灭罪门。

　　初二句标定。次二句出名。

　　△二别明二观二初。事观灭罪三。初总标三品。

　　观事灭罪有其三。上中下根为三品。

　　△二别列三品三。初上品灭罪法。

　　若有上根求净戒。发大精进心无退。悲泪泣血常精恳。哀感遍身皆血现。系念十方三宝所。并余六道诸众生。长跪合掌心不乱。发露洗心求忏悔。惟愿十方三世佛。以大慈悲哀愍我。我处轮回无所依。生死长夜常不觉。我在凡夫具诸缚。狂心颠倒遍攀缘。我处三界火宅中。妄染六尘无救护。我生贫穷下贱家。不得自在常受苦。我生邪见父母家。造罪依于恶眷属。惟愿诸佛大慈尊。哀愍护念如一子。一忏不复造诸罪。三世如来当证明。如是勇猛忏悔者。名为上品求净戒。

　　初句标定其人。次句教与精进。谓精心不杂。进道不倦。是为行人入道之本。若有一念退息。则诸事不成。故教心不可退也。悲泪血现者。恳感之诚也。悲为惭愧感伤。泪因痛心目出。至于泣血血现者。乃悲痛之至也。系念三宝。并及六道者。以佛性是同。一体等观也。此是佛教与三宝固尊。六道亦不减。不作圣凡想。不作尊卑想。不作染净想。是我所依。是我福田。是我师家。是我灭罪之所。故向之求忏。所以长跪合掌。一心不乱。发露则轻重之罪皆空。洗心则纤细习染皆净。呜呼。如此求忏。何罪不灭。何福不生。惟愿下更求哀愍。我处下。出所恳之意。无所下。依者托也。安也。托身所以安止也。因处生死轮回。故无圣道所依。生死喻长夜者。谓虽具佛性。为无明所覆如处长夜冥冥不见三光者。然既无圣人神圣之明。又无圣人洞彻之照。所以将生死。以为寻常。而不自觉也。具缚。如蚕虫作茧。心狂。如猿猴蹈枝。三界喻火宅者。以妄染六尘如火。三界依报如宅。我如宅中之人。以六尘系念。能感生死依托三界业苦所逼。何异大火烧宅。既无救护者。可谓孤㷀极矣。贫无圣人定慧之财。穷无圣贤品级之位。落下凡卑贱有漏之家。常受众苦。故不得自在也。凡不达唯心者。通为邪见家。凡不发菩提心。通为恶眷属。惟愿下结请佛加。谓念我无依。护我长夜。愍我具缚。哀我狂乱。众生具佛性。如一子之无偏也。令我转邪见而成正见。顿悟真常。离恶眷而得善眷。不造诸罪。脱贫贱而具法财。圣道有期。出火宅而驾白车。悠悠自在。绝妄染而融六尘。以见诸佛之救护。转生死而证涅槃。方为大觉之慈尊。一忏下二句。言再不造罪。请佛证明。末二句总结。如是二字通指上文既能精进恳求。洗心改过。是为勇猛丈夫。真实忏悔者。可谓上品求戒人也(应知勇猛二字。是大丈夫果敢当为。如大将破重围。少有胆怯。则为人所擒矣。此则从无始来。一切陈愆宿业。无量无边。若不假勇猛精进。洗心求忏罪不能除也)。

　　△二中品灭罪法。

　　若泪交横不觉知。遍身流汗哀求佛。发露无始生死业。愿大悲水洗尘劳。涤除罪障净六根。施我菩萨三聚戒。我愿坚持不退转。精修度脱苦众生。自未得度先度他。尽未来际常无断。如是精勤勇猛者。不惜身命求菩提。

　　泪横流汗者。恐惧之表也。因有诚信。知业缠绵。累积深厚。则知一失人身。万劫不复。三涂苦报。定不能免。理应肝胆崩裂。何惧过此。若不假佛力提拔。眨眼之间便受。所以泪汗交流。哀求于佛也。发露下述罪。愿大下洗心。谓我无始来积习尘劳。染污佛性。求佛大悲心中。出甘露法水。洗我心中尘垢。(即烦恼也)涤除下。涤亦洗也。罪障亦尘劳也。净六根者。以心上烦恼妄想若除。不造诸罪。罪根既除。则无障道之缘。眼不为玄黄朱紫。及男女美色所惑。则眼根净。乃至意不为法尘所染。则意根净。六根若净。是为受道之资也。三聚戒如前解。归恩于佛故云施我也。我愿下发愿。谓佛既施我三戒。我心坚持不退。为自利之愿。精修下。又发利他之愿也。自未下。如楞严云。自未得度。先度人者。菩萨发心。自觉己圆。能觉他者。如来应世。我虽未度。誓欲度脱一切众生。此亦如是也。尽未下。如地藏菩萨之愿。众生度尽。方证菩提。地狱未空。誓不成佛。故云常无断。即永远度生也。如是下结句可知。大哉。虽是如来教与。非大乘根器者。谁敢发此。

　　△三下品灭罪法。

　　若有下根求净戒。发是无上菩提心。涕泪悲泣身毛竖。于所造罪深惭愧。对于十方三宝所。及以六道众生前。至诚发露无始来。所有恼乱诸众生。起于无碍大悲心。不惜身命悔三业。已作之罪皆发露。未作之罪更不造。

　　此段与前大同。不必繁释。但身毛竖者。恐怖之极也。

　　△三结显三品。

　　如是三品忏诸罪。皆名第一清净戒。以惭愧水洗尘劳。身心俱为清净品。诸善男子汝当知。已说净观诸忏悔。于其事理无差别。但以根缘应不同。

　　如是二字指法之辞。指前三品也。皆名第一者。戒体大同。次二句释。谓水能洗身。惭愧洗心。故以惭愧喻水也。三品之人。既皆以惭愧之水。洗涤尘劳身心。身净不作染业。心净不起烦恼。表里俱为净品。故皆第一。诸善下。令其晓解。故曰当知。于其下会同。倾诚求忏。形现于外者曰事。清净戒品。道冥于心者曰理。此会事理大同。故曰无差。但以下拣别。谓事理既同。而又判三根者。但以根性种习优劣为缘。随根缘所判。故应当不同。又一解。根者即正因佛性。三等人皆具。为成佛根本。缘者即缘因佛性。三等人不同。皆推于前生累世。所遇善缘熏成习气。是为缘因佛性。故致今生虽至心求忏等。皆由种习引发。所以轻重不同耳。然佛分三等者。亦随种判也。初科所重者。泣血血现。虽无度他之语义该也。中科所重者。泪横流汗。及二利之语。未及血现。故劣于初。二利之心超于后也。此科虽发菩提心是同。未见二利之愿。虽有毛竖惭愧之心。无非改往修来。故判下根也。是以事理皆同。品格各异。又见同中有所不同也。

　　△二理观灭罪三。初正明理观。

　　若欲修习观正理。远离一切诸散乱。着新净衣跏趺坐。摄心正念离诸绿。常观诸佛妙法身。体性如空不可得。一切诸罪性皆如。颠倒因缘妄心起。如是罪相本来空。三世之中无所得。非内非外非中间。性相如如俱不动。真如妙理绝名言。唯有圣智能通达。非有非无非有无。非不有无离名相。周遍法界无生灭。诸佛本来同一体。

　　初句标定远离以下皆所作之功夫。远离者。乃止散入寂六根不外流逆回。光内照也。着新衣者。表内外洁白也。跏趺坐者。即两腿交蟠足心向上。俗呼双搭膝定相也。摄心则妄不生。离缘则尘不扰。纯观真理故云正念。常观下谓功夫不可间断也。法身者法性为身。谓诸佛报应二身皆别。唯法身体同。以即同而别曰诸佛。虽别而同曰妙法身。下句正释法身。言法身之体性。圆明净彻。中不容他。故如空而不可得也。一切下会妄归真。必以真智观之。一切罪性本空。皆为真如即是灭罪。颠倒下出起罪之故。而众生现今造罪者。以其向无真智为迷真。心外取法为逐妄。以迷真为颠。逐妄为倒。是此颠倒因缘。所以妄心造罪。起即妄心现行缘尘分别也。如是下释罪性皆如。谓性即体。相即表。体既即真。相无可表。故云本来空。应知空字是遣相之词。但不着罪相。全相皆性。体即真如也。三世下转释本空。谓于过去观之罪相已灭。未来观之罪相未起。现前观之罪相即如。故云三世无所得。非内下遣处。内指根。外指尘。中即根尘两楹之间。谓观内之六根。乃唯心之见分。了无罪相。观外之六尘。亦唯心之相分。罪相亦无。观根尘之两间。又无所表示。罪相何有。故知罪之性相全空。当体如如。本来不动也。真如下遣言。谓罪之性相既皆如如。而真如妙理绝诸名言。以真则无妄。如则不动。妙则虚融。理无二体。所以离名字相。离言说相。但假名言。皆是妄想。非真非如。故以绝字遣之也。唯有下更出深义。问。既绝名言。则无表示。何能入道。答。唯有圣智。不起分别观照之。故能通达无碍也。非有下遣心缘相。谓真智照理时。非有则遣俗。非空则遣真。非有无者遣亦有亦无。非不有无者又遣非有非无。可谓离四句。绝百非。至遣无可遣之处。则离诸名相。法法全真矣。又有一解。二义皆通。非有非无同前。非有无三字印定之词。谓非有非无是遮门。非不有无又是表门。此句不字。即是上句非字。不上的非字。又是遣辞。谓非是决定非有非无。故云非不有无。即非是不有不无也。总言上遣有是遮门。此遣无是表门。若有遮无表。恐落空见戏论。有表无遮。恐落有门戏论。所谓遮表同时。理事无碍。又云离名相者。谓遮门离著有之名相。表门离着无之名相。有无皆离。中道妙观也。周遍下二句。会同佛体也。以上理事无碍。理事圆融。尽法界而充融。无生灭而了义。是诸佛之本体。亦众生之佛性。故曰周遍等。呜呼。众生佛性既与诸佛体同。理宜称性起修。悟性成道。不唯不负佛教。亦复不负己灵。庶有缘道侣。行之为幸(问。有属俗谛。有名有相可以遣之。无是真谛。无名无相何又遣之。答。对俗言真。真亦非真。楞严云。言妄显诸真。妄真同二妄。所谓金屑虽贵。落眼成尘。故皆遣之也)。

　　△二更愿佛加。

　　惟愿诸佛垂加护。能灭一切颠倒心。愿我早悟真性源。速证如来无上道。

　　愿佛加护者。以上虽有事理观门。犹恐无始已来业力深厚。自生是非。观不能成。故愿佛力加护。灭颠倒心。悟真性源。即是见道也。末句谓因悟成道也。若夫果依佛教。可以一世成功。故云速证等(问。前云自未得度先度他。尽未来际常无断。注中云如地藏之愿。众生度尽方证菩提。此中又愿速成。前后相违。其义何通。答。前是从大悲心中度生之切。所以云尽未来际。常远度生。无有间断。故比地藏。乃度生门中极则也。此又云证道之速者。谓带惑度生智通未彻。所度有限。复愿速成者。具大神通。施大慧辩。分形散影。随类现身。应机说法。则所度无限。是以度生之愿如彼。成道之愿如此也。又度生不碍成道。即事而真。成道不碍度生。即真而事。活泼家风。何必拘住)。

　　△三能灭诸罪。

　　若有清信善男子。日夜能观妙理空。一切罪障自消除。是名最上持净戒。若人观知实相空。能灭一切诸重罪。犹如大风吹猛火。能烧无量诸草木。

　　清信者。清雅信士也。日夜能观者。不可间断也。由不间断。能降妄想。所重者能观二字。即观照之时。不着昏沉。不起妄想。以正智观真如。如明合空。无分别心。无能所相。见功夫相应如此。妙理者真如之别名也。空者真如之妙理也。真则无妄。如则不动。离妄绝相。唯一真空。然既唯真空。而于中一切罪障之种子现行。不用消除而自消除矣。故云一切等。是名下结归持戒也。由清净持戒为根本。而戒能生定。定能发智。智能照理。理智之中。罪障了不可得。故云自消除。若人下牒前喻释。前云妙理。此云实相。名别体同也。犹如下。谓观如火。愿如风。一切重罪如草木。以事理二观能消重罪。如火烧木烟灭灰飞。故云犹如等。

　　△三诫勿轻说。

　　诸善男子真实观。名为诸佛秘要门。若欲为他广分别。无智人中勿宣说。一切凡愚众生类。闻必生疑心不信。若有智者生信解。念念观察悟真如。十方诸佛皆现前。菩提妙果自然证。善男子等我灭后。未来世中净信者。于二观门常忏悔。当受菩萨三聚戒。

　　诸善男子者。通称法会大众也。真实观者。若作一种即是理观。若作二种。真即理观。实即事观。谓恳祷求忏皆是实事。秘要者。秘谓以心印心。非机不传。要谓一念心空速证菩提。门即理事二观为成佛之达道也。若欲下。是叮咛付嘱流通之意。谓诸佛心要。汝等岂可自得而不传乎。若向他人广演分别。必要择机之可否。如无智之人即是非机。所谓黄流不注瓦缶。故禁之曰勿宣说。一切下释义。谓无智之人愚昧久矣。一闻之间必生犹豫。或疑佛非圣。或疑法非真。或疑己非人。既不生信。至必毁谤。此则不唯失言。反令众生堕苦。无益有损。不如不说为嘉矣。以上嘱非机莫传也。若有下。明是机当说。以彼既有智。一闻生信。必能解义。念念之间。观察自照。悟明真如。不唯不失其人。且道有所传。人有所益矣。何也。彼人一悟之间。十方诸佛皆现在前。神力加护。令彼菩提妙果自然亲证矣。善男下结嘱。谓佛在世时。佛能教化。佛入灭后。未来世中。全赖于汝。机言净信者。以净则心无杂念。信则正念不疑。是为受道之资。故当授与二种观门。于事观中。常令忏悔先净三业。当受菩萨三聚净戒。义含理观证真成道。

　　△六颂应请戒师三。初正请圣师外护。

　　若欲受持上品戒。应请戒师佛菩萨。请我释迦牟尼佛。当为菩萨戒和尚。龙种净智尊王佛。当为净戒阿阇黎。未来导师弥勒佛。当为清净教授师。现在十方两足尊。当为清净证戒师。十方一切诸菩萨。当为修学戒伴侣。释梵四王金刚天。当为学戒外护众。奉请如是佛菩萨。

　　初句标人。次句标师。谓有智之人。欲受上品戒者。应请上品戒师。必依圣凡二种。圣即诸佛菩萨也。请我下指名。谓大千界内。皆我释迦教化。理宜先请。当为汝等作受菩萨戒和尚。(梵语释迦牟尼。此云能仁寂默。能仁是姓。以能行仁慈。故为种姓也。寂默是所证之理寂然默证之道也。梵语和尚。此云力生。谓弟子之道。从师家口力所生也)龙种下。命请阿阇黎。(龙种净智尊王即文殊大士已成之佛号也。梵语阿阇黎。此云规范。或云正行。南山钞云。能纠正弟子行故。四分律明五种阿阇黎。一出家阿阇黎。所依得出家者。二受戒阿阇黎。受戒作羯磨者。三教授阿阇黎。教授威仪者。四受经阿阇黎。所从受经。若说经义。乃至四句偈者。五依止阿阇黎。乃至依住一宿者。和尚及依止多已十夏者为之。上四师皆多已五夏者为之。此即受戒阿阇黎也)未来下。命请教授师。弥勒现在菩萨位中。当来下生方得成佛。故称未来佛。以龙华三会。引导众生故曰导师。现在下。命请十方现在诸佛为证戒师。即尊证也。两足尊者。足谓满足。即福足慧足。福足则圣凡供养。慧足则化利群生。十方下。命请十方菩萨。为同学伴侣。以众生受佛戒。即入诸佛位。德不孤。必有邻。故请菩萨常为伴侣。当切磋琢磨。纠正功夫者也。虽皆圣师圣伴。若无外护。恐有魔外扰乱。故请释梵四天王金刚密迹。当为外护以防魔事。末句总结(金刚亦称天者二十诸天有之也)。

　　△二及请现前戒师。

　　及以现前传戒师。

　　以上圣师。无非神力加护助以生智。令发胜解。冥中摄授。成就戒体也。其所赖者。还是现前凡位传戒之师。彼必口教戒法。及进止威仪也。天台云。师有匠成之能。弟子具资禀之德。资则舍父从师。敬师如父。师之谦让。处资如弟。南山云。佛法增益。大实由师资相摄。互相敦遇。财法两济。日益道深。行久德固。皆赖此矣。所以求戒者。必择其戒德清净赤心为人者为师。依彼受戒。戒体必得。从彼学律。律仪必成。以彼善教我故也。若夫师无率诱之心。资缺奉行之志。二彼相舍。妄流鄙境。欲令戒固道光者焉可得乎。理应凡位戒师。不止和尚一位。必十师皆具也。

　　△三结劝报恩受戒。

　　普为报于四恩故。发起清净菩提心。应受菩萨三聚戒。饶益一切有情戒。修摄一切善法戒。修摄一切律仪戒。如是三聚清净戒。三世如来所护念。无闻非法诸有情。无量劫中未闻见。

　　此因四恩德重。无可酬报。故劝发菩提心。求菩萨戒。以三聚净戒皆可报之。饶益下正释三聚。向者云摄律仪戒在先。谓诸恶不作。如戒而持。又名止持。以能止一切恶事故。摄善法戒在次。谓众善奉行。亦名作持。以能作一切善事故。再次方名饶益有情戒。谓丰饶利益诸有情故。即自己持戒。亦说法劝导令他受戒。自悟圣道。亦能提撕令他悟道。自发神解。博览佛法。亦令他人博览佛法。如弘宗竖教。建立法幢者是也。向之所说以此为次第。今经以饶益有情戒在先者。以报恩心切。唯利他之事急。或传戒。传宗。传教。第一利他之行也。可以上报四恩何恩不报。下资三有何有不资。所以居先者盖为此也。善法在次者。菩萨善法以布施等六度。扩之为万行。以广行善法为报四恩也。律仪在后者。谓正人受戒。岂有违犯之理。不待持之自然不犯故也。良以三聚净戒所以能报者。以父母生我。国王统我。皆望我行善。我当以善法报之。众生虽有恩。改头换面。或在人道。或在异类。我当不作众恶令彼安隐。已为报恩。何况广善。济彼神识。令彼增福获益。即为大报恩处也。三宝有恩。无以为报。我当秉佛净戒。建佛法幢。行佛妙道。开化有情。饶益一切。可以报之也。如是下二句结劝。谓如是三聚净戒。是三世如来之所护念。汝等岂得不受乎。无闻下警众生信。无闻二字有两说。一即无闻比丘。生无想天。以空定自持。虽佛出世。不能见闻。二或世间痴迷之辈。为世务所缠。不暇见佛闻法。亦名无闻。非法者即邪见外道。以道之不同。纵佛说法彼不愿见。何况得闻。所以无量劫中虚生浪死。未得闻见。如来以此警策者。欲有缘善人。受佛净戒。闻佛正法。生难遭想。恭敬心。必欲行之。始不负如来之叮咛也。

　　△七颂广引劝持三。初赞三世如来因戒得果三。初正明诸佛获益。

　　唯有过去十方佛。已受净戒常护持。二障烦恼永断除。获证无上菩提果。未来一切诸世尊。守护三聚净戒宝。断除三障并习气。当证正等大菩提。现在十方诸善逝。俱修三聚净戒因。永断生死苦轮回。得证三身菩提果。

　　过去下。谓诸佛皆从凡夫中来。乃引佛以劝众也。护持者。保全不失曰护。秉受不离曰持。法华云。精进持净戒。犹如护明珠。涅槃云。如渡海者爱惜浮囊。护持戒体。亦复如是。由护持故。皎如冰霜。定慧自现。所以二障烦恼永断无余矣。(二障烦恼障所知障)由戒力断障为因。由戒因证道为果。过去诸佛既尔。未来现在亦然。永断下别释现在获益。与前二世互有隐显。前二但明断障及习气。唯除生死因。未明断生死苦。则因显果隐。何也。以其既除其因果必不生矣。此则但明离苦未及显因者。以其戒含定慧即断障之因。而苦果方得不生也。得证三身者。约法报化三身说。皆由清净持戒。得证如此(三障者谓业障报障烦恼障)。

　　△二喻明戒德胜益。

　　超越生死深大海。菩萨净戒为船筏。永断贪瞋痴系缚。菩萨净戒为利剑。生死险道诸怖畏。菩萨净戒为舍宅。息除贫贱诸苦因。净戒能为如意宝。鬼魅所著诸疾病。菩萨净戒为良药。人天为王得自在。三聚净戒作良缘。及余四趣诸王身。净戒为缘获胜果。

　　生死无边。喻如大海。菩萨净戒犹如船筏。船筏能渡大海。喻净戒能度生死也。次二句三毒如绳。系缚众生故。净戒如剑。能斩系缚故。五六二句。生死喻险道多怖者。以无常不保朝暮。人身易失难得也。净戒如舍宅者。以能生定慧。人若依之。如险道得宅不生怖畏也。七八二句。谓有生死无法财。则贫穷下贱。多受苦恼。戒为如意宝者。以有求必应。能如众生之意也。良以如意能出珍宝。贫穷之苦既除。则致大饶富。喻戒生定慧。生死之苦必除。则凡夫成佛矣。鬼魅二句。谓众生之邪见诸病。喻如鬼魅所著。如来以净戒良药。人能服之。善能遣鬼躯魔反邪归正。人天四句。谓人天两道王为自在之尊。皆由前生持戒为缘。故得今生为王。此明人天为果。净戒为因缘也。余四趣者。即修罗地狱饿鬼畜生之四。但能受戒皆得为王。各类之中以王为胜。故云胜果。应知人天两道。是能受能持者为因。但未及发无漏圣慧。未及断惑。所以感而为王。余四趣者。是能受而后破戒者。因破故堕落四趣。因戒胜故。犹得为王。此显戒德之胜者。意在劝持也。

　　△三承益劝王敬戒。

　　是故能修自在因。当得为王受尊贵。应先礼敬十方佛。日夜增修清净戒。诸佛护念当受持。戒等金刚无破坏。三界诸天诸善神。卫护王身及眷属。一切怨敌皆归伏。万姓欢娱感王化。是故受持菩萨戒。感世出世无为果。三宝常住化于世。恩德广大不思议。过未及现劫海中。功德利生无休息。佛日千光恒照世。利益群生度有缘。无缘不睹佛慈光。犹如盲者无所见。

　　是故二字承前。以能修净戒。为王自在之因。当得为王。故受尊贵之果。此二句承前起后。应先下。谓今生之尊贵。既从前生持戒中来。今生既得为王。还应礼敬诸佛。一者感恩不忘。二者更求卫护。日夜下。谓前生持戒。今得为王。今生又能受戒。是为增上修持也。诸佛下。又明受戒利益。谓持戒之人有诸佛护念。良以戒为定慧之本。成佛之因。举心受戒。心则同佛。感应道交。所以护持爱念。是以王者理当受持。由护持。故无破戒之獘也。等金刚者。以金刚物不能坏。喻戒净獘不能惑也。三界下。由王之戒体坚固。德重神钦。故感三界诸天善神。不唯卫护王之一身。及王妃眷属皆得安乐矣。所谓一人有福。众人赖之。以其有德有护。所以一切怨贼敌国。闻王持戒有道。皆能纳款归伏。本界之万姓欢娱者。感王化之恩也。是故下承前显益。以戒德能感世间及出世间无为之果。然无为果。是烦恼生死皆空所证之涅槃。无所作为故曰无为。世间果报正在生死之中。奚得无为。因译经者欲七字成句。故混沌而说。意在言总义别。谓持有漏戒感人天为王。属有为果。持无漏戒。三界因亡果丧。高证涅槃属无为果。次下诸句。显三宝常住恩大。以三世时长故名劫海。于劫海中利生常住。故无休息。佛日者。以日能照昼不能照夜。佛之智慧幽显普照。故云佛日。千光者言光之胜也。以佛光普照昼夜常明。能破众生生死黑暗。故曰利益群生。虽然。佛为大圣。须度有缘。无缘之者对面不见。虽佛有慈光普照。彼业力自障。故如盲人无所睹见也。不唯盲人。且如城东老母。与佛同生。一世不能见佛。又舍卫城中九亿人家。三亿见佛闻法。三亿闻知有佛未得亲见。三亿本所不见亦复不闻。呜呼。不唯佛世不得见佛。即如今时。禅。教。律。遍于天下。常住世间。善知识每日开堂据座。无缘不信者。且不见不闻。非知识不慈。声教不被。是彼自障自蔽。无如之何也已矣。夫遇此经者。深当警策。

　　△二赞法宝一味随机各解。

　　法宝一味无变易。前佛后佛说皆同。如雨一味普能沾。草木滋荣大小别。众生随根各得解。草木禀润亦差殊。

　　法之言宝者。谓模范人天。轨持贤圣。为诸佛之母。以尊胜为宝也。一味者。显法之精纯不杂。唯一真如法味。当体常住。故无转变改易也。前佛即过去古佛。后佛即未来者。意兼我佛正说为现在。说同者。会诸佛别无二道。唯一法也。如雨下。是佛与听者销疑。恐有疑者。谓现见如来说之不同何谓也。由是佛与销疑曰。如来说法原是一音普被。如一雨普沾。因众生根器不同。闻解各异。非佛说有差别。乃众生自有差别。亦如草木随根茎之大小。受润增长品类之各别也。法华云。虽一地所生。一雨所润。而诸草木自有差别。然非天地之私。乃草木自私也。净名云。如来一音演说法。众生随类各得解。以人天之机。闻成戒善之法。二乘之机。闻成谛缘之法。菩萨之机。亦随根性。所闻者始终顿圆之差别不同。故云各解。问。说此何为。答。佛本一心。法本一味。佛以一音。所说一味。普欲众生见性成佛。显佛法恩重。故有此说。

　　△三赞僧宝开化权实并行三。初正显圣僧开化。

　　菩萨声闻化众生。如大河水流不竭。众生无信化不被。如处幽冥日难照。如来月光甚清凉。能除众暗亦如是。犹如覆盆月不照。迷惑众生亦如是。法宝甘露妙良药。能治一切烦恼病。有信服药证菩提。无信随缘堕恶道。

　　初二句。谓世间常有圣僧教化。相续不断。如大河之水。波浪相续昼夜常流不竭也。竭者干也。尽也。菩萨喻水。相续如波。众生下。明非信不入。有信之人触处逢渠。常蒙开化。无信之人。即是阐提不具信根者。虽有圣僧开化。不能被之也。然圣僧普被群机。如日照穹苍。而无信根者如自处幽暗。虽日有普照之光。不能照幽冥之处。故云难照。如来下。言圣人教化不唯菩萨声闻。如来亦能现化人间。如月光之照世。月有二益。一能破暗。二能清凉。如酷暑之际。热不可当。月上之时。能销暑气故得清凉。上句为喻。下句为法。故云能除众暗亦如是。应知法喻互有隐显。以喻中除热益显。破暗益隐。下句法合反此。犹如下。谓月能普照。不照覆盆之下。喻佛光普被。不被迷惑众生。以众生迷惑如盆覆地。故曰亦如是。又与前圣僧不度无信者会同耳。法宝下。甘露此云不死之药。故云妙良药。虽有起死回生之功。不能治必死之人。法宝亦尔。能治一切烦恼生死之病。有信者闻解修行。可证菩提。如人服药必得长生也。假若无信阐提。闻之不信反谤。必堕恶道也。良以法遇信根者。如清凉池。四面皆可入。法遇一阐提反成火坑。不但不得清凉。触之则烧。入之则死。呜呼。可不慎欤(梵语一阐提此［语］信不具)。

　　△二明众生承恩获益。

　　菩萨声闻常在世。无数方便度众生。若有众生信乐心。各入三乘安乐位。如来不出于世间。一切众生入邪道。永离甘露饮毒药。长溺苦海无出期。佛日出现三千界。放大光明照长夜。众生如睡不觉知。蒙光得入无为室。如来未说一乘法。十方国土悉空虚。发心修行成正觉。一切佛土皆严净。一乘法宝诸佛母。三世如来从此生。般若方便无间修。解脱道成登妙觉。若佛菩萨不出现。世间众生无导师。生死险难无由过。如何得至于宝所。以大愿力为善友。常说妙法令修行。趣向十地证菩提。善入涅槃安乐处。

　　圣人开化。曲顺时机。善巧方便。活泼法门。其数无量。所为者度生而已。若众生有信乐之心。则随其根性。各入不同。故有三乘果位。然位固差别。其所证之理。同一安乐也。以其见思通惑已断。更无扰心者故安。分段生死已离。不受逼迫故乐。(三乘者即声闻辟支权教佛乘)此即众生承恩获益如此也。如来下四句反显。以如来出世固然。不出世时。众生尽入邪道。(如九十五种外道。事火崇水等。各立门庭。非理谬计。拨无因果。以道之不正。故为邪道。举世之人。不闻正法。皆入于邪道网中也)甘露喻佛教法。能出生死。毒药喻外道邪说。能堕苦伦。此言佛不出世。则不闻佛法。如永离甘露。然世间既无圣师。则众生必归邪道。受邪说。如饮毒药。可谓从冥入于冥。永不闻佛名。故云长溺苦海。无有出期。(苦海即生死。期者时限也)佛日下。复明从佛出苦也。谓佛既出世。如日丽天。乾坤朗耀。三千界内放大光明。能令众生改邪归正。得出苦伦也。长夜喻无明。以人有无明障蔽妙明。起惑造业轮转生死。如处长夜不见三光者。佛以身光照世。智光照心。口光教诫。所以能照众生无明生死长夜也。众生下。言众生为无明所覆。如长夜大睡之人。昏昏不觉。一蒙佛光。照破无明昏暗。始知生死睡梦皆空。入无为室者。此言生死大梦既空。得证无为涅槃。如人入室。有所依止也。如来下。拣前显实也。前所说者是三乘权教。令人证三乘涅槃。然未说一乘实法。虽证三乘涅槃。犹权而不实。故云空虚。发心等。指佛因中说。由佛始则发一乘心。修一乘行。所以成正觉之果也。一切等。如华严一处成道。处处皆能成道。凡微尘毛孔。皆为佛土。故云一切。以一处庄严。处处庄严。一处清净。处处清净。故云皆严净。盖由一乘法宝。能生妙果。究竟成佛。如母生子。故称法宝为诸佛之母也。故云三世等。般若下。会佛三德。般若有三种。曰实相。曰观照。曰文字。由文字启观照。从观照达实相。梵语般若。此云智慧。以智慧作入道之方便。回光内照。功夫专住。故云无间修。为大乘无间道。即观照般若也。解脱道者。由观照入理。则诸惑空。二死尽。如鸟之出笼。故云解脱。妙觉即佛果。登者即证。谓才得解脱。即入妙觉成佛矣。然妙觉即本觉法身德。体大也。解脱即出缠。相大也。般若即观照。用大也。谓依体起用。以用合体。则得解脱。故证究竟果位如此也。若佛下又反显。言佛菩萨不出现时。人无引导之师。奚得修行之路哉。生死下。谓如人发心至珍宝处求宝。必得引导之师。可以避险行夷。方达宝所。假若无师引导。险难尚且不知回避。焉能得达宝所乎。佛喻尊师。众生喻求宝之人。险难喻生死。宝所喻佛果。以喻显法。则知佛恩广大矣。以大下结显佛恩。谓佛有大愿摄持。从理涉事。与世人为师为友。说法引导。令人修行。趣向十地。高证菩提。善入涅槃(起信云。十地菩萨于色究竟顶天。现最高大身。究竟成佛也。菩提即智德。涅槃是断德。以佛涅槃为安乐处)。

　　△三大悲隐胜现劣。

　　大悲菩萨化世间。方便引导众生故。内秘一乘真实行。外现缘觉及声闻。钝根小智闻一乘。怖畏发心经多劫。不知身有如来藏。唯欣寂灭厌尘劳。众生本有菩提种。悉在赖耶藏识中。若遇善友发大心。三种炼磨修妙行。永断烦恼所知障。证得如来常住身。菩提妙果不难成。真善知识实难遇。

　　初四句正明隐胜现劣。曲成开化。内秘者自隐也。一乘实行即菩萨之大德。外现者示小乘之相。意在以权引实也。钝根下释义。因众生久受生死。智小行劣。乍闻一乘大法。则生怖畏。意谓菩萨发心。必长劫度生。久受勤苦。然后成道。而小智之人。所以必生怖畏。由是大悲菩萨。屈尊就卑。示现为声闻缘觉。与其同事摄化。引之发心。令先证小果。将之诱之。然后令其回小向大。得证菩提。此显圣人权便之心无所不至也。不知下。出怖大之故。谓小智之人。不知自己身中有如来藏。唯欣寂灭小果。(即二乘灰断涅槃是也)厌恶尘劳生死。所以小就也。众生本有下。渐令从权入实也。以众生身中有在缠如来藏。即是阿赖耶识。而本有菩提智种。悉在赖耶藏识中所含。(应知赖耶藏识。华梵并举。梵语阿赖耶。华言藏。藏者藏也。以含藏一切种子故。菩提智种。亦藏识所含)若根性纯熟得遇善友。引权入实令发大心。(即菩提心也)三种者。戒定慧也。炼者冶金也。磨者瑳磨也。此二字借字显修。谓行人承善友之教。以戒定降伏其心。能断烦恼。如石磨物转有成无。以磋融万法。归于一心。如炉炼金锁散成锭也。既会万法唯心。亦会延促无碍。再不怖佛道长远。亦不惧久受勤苦。故云修妙行。永断下。谓一念相应。断烦恼障。离我执。证人空涅槃。断所知障。离法执。证法空涅槃。既断二执。离二障。则证得如来常住法身。可谓从权入实矣。末二句结。谓菩提妙果非心外别有。每在心目之间。未尝离却片时。固不难成。所难者真善知识。实难得遇。灭有缘者。得遇真善知识。以向上好处提撕。如点铁成金。复何难哉。如龙女遇文殊立地成佛。夹山遇船子篙头见道。以上广引劝持已竟。

　　△八颂教知法要。

　　一切菩萨修胜道。四种法要应当知。亲近善友为第一。听闻正法为第二。如理思量为第三。如法修证为第四。十方一切大圣主。修是四法证菩提。汝诸长者大会众。及末来世清信士。如是四法菩萨地。要当修习成佛道。

　　一切菩萨通标发心之人。修胜道者。为发心起修之行。四种下。指修行法要。令修行者决定奉行。故云应当知。亲近下。正出四义。第一要亲近真善知识。亲者拜之为师。近者莫离左右。晓夕不可自怠。至于执爨负舂陆沉贱役。未尝惮劳。欲彼规范我也。所谓打头不遇作家。到老反成愲懂。此第一难事应知也。次闻慧。真善知识凡所说出。皆是正法我当听闻。再次思慧。如其所闻而思量。言言销归自己。句句契合本心。再次为修慧。如其所思而修之。行起解绝。离心意识。以正智照理。五蕴当下皆空。诸苦一时齐度。智理契合。名为亲证矣。以上四种。十方大圣通修之法。故云十方等。汝诸下四句结劝诸长者。因智光一人。兼为五百。傍及一切。故云大会众。此为叮嘱现前大众。下句及为未来大众。清信士者。即清雅信心之士也。如是下。地字。即四种法要。是菩萨成佛之因地也。要当下。谓欲成佛道者须要当行四法。履践而修。薰染而习。庶其佛道可成矣。以上因国王恩重尊贵。推其前因。从清净持戒中来。因之广赞戒法。欲求净戒。先当忏悔。忏法门中。又开出事观理观。受戒须求圣师。防魔更求外护。乃至广引三宝。竭力劝持。反覆数层。终结四法。以见如来赤心为众。不厌词繁。亦非好繁。盖慈悲太切也。以上国王恩已竟。

　　△四三宝恩二。初总牒四恩。

　　善男子等应谛听。如来所说四恩者。

　　△二别颂三宝三。初颂佛宝二。初总颂佛德。

　　佛宝之恩最为上。为度众生发大心。三僧企耶大劫中。具修百千诸苦行。功德圆满遍法界。十地究竟证三身。

　　三僧企耶如二卷解。大劫者。法数云。劫有三种。一小劫。人寿十岁。百年增一岁。增至八万四千岁为一增。又自八万四千岁。百年减一岁。减至十岁为一减。如是一增一减。为一小劫也。二中劫者。如前二十番增减。为一中劫。三大劫者。谓成住坏空。各二十番增减。为一大劫。具修苦行者。即断惑证真之间。历行诸道。六度齐修。自他广利。以操履万行为功。因功获义为德。功德全备故云圆满。遍法界者。约处显德有三义。一佛因中行行尽空法界。何处不到。经云观三千大千世界。乃至无芥子许。非是菩萨舍身命处。二者果显因德。名称普闻十方世界。三者凡行一行皆能称性。性体周遍。行亦周遍。此为因圆。十地下谓果满。以初从发心。经历位次。从信至住。乃至十地。究竟成佛。竖经三大阿僧祇劫。始证三身果佛也。三身者。即法报化三。一证皆证矣。

　　△二别颂三身四。初颂法身二。初正明断德。

　　法身体遍诸众生。万德凝然性常住。不生不灭无来去。不一不异非常断。法界遍满如虚空。一切如来共修证。有为无为诸功德。依止法身常清净。法身本性如虚空。远离六尘无所染。法身无形离诸相。能相所相悉皆空。如是诸佛妙法身。戏论言辞相寂灭。远离一切诸分别。心行处灭体皆如。

　　法身者。以法性为身。其体周遍。竖遍一切时。冥通三际。横遍一切处。充满十方。圆褁十虚。包纳冲䆳。今言遍诸众生者。谓法身非佛独具。乃四圣六凡皆具。以众生皆有佛性。故佛性即众生之法身也。但凡夫在缠未脱。不能悟证。虽具其体。未得受用。今因智光父子以警策之。令其自省。知有法身。众生可以成佛也。万德者。即一切功德法财禅定智慧等。乃性分本具之德用。非修成新得故云凝然常住。应知法身有二义。一富有万德。如上所解。二荡无纤尘。如下解。不生下。谓生灭去来一异断常皆属有门对待。法身无为绝诸对待。故云不生等。法界一句似有颠倒。应云遍满法界则顺。若不然。应云法性遍满。或直言法身遍满。文义皆顺。今法界二字在上者。译人之语倒。或誊录之讹书。凡讲者以顺为妙。如虚空者。借喻显法。因虚空亦能遍满故。然犹分喻。未得全同。楞严云。虚空在真心内。如片云点太清里。一切下。显诸佛共证之体用也。有为二句。显法身为诸善之所依。有为即菩萨之万行。化佛之作为。有所施为。是名有为功德。无为即所证之道。如如理智。无所作为。是名无为功德。依止等。正显法身为功德之所依。然诸善功德既依止法身。则无不融之。以法身清净。故一切清净。法身真常。故一切真常。如万流归海同一咸味。故下八句。皆明离过绝非也。能所相者。有形则有相。既无形体则无相表。既无相表焉有能所。应知能所二字是对待法。如因色显空。色为能显。空为所显等。以能所皆离故云悉空。戏论下遣言。谓但有言相皆呼唤他不着。以言无得理之功。故云戏论。当知寂灭二字不可就理说。以言不能道为寂灭故。远离下二句。如圣凡依正。染净因果。皆为分别。故云一切。法身当体本无。故云远离。心行处灭者。心即妄心。行处即妄心缘境。灭者即缘他不着也。以妄心行处皆不可得。离心缘相也。上戏论灭离言说相。远分别离名字相。总言本性空寂。一法不可当情。所谓法身无为。不堕诸数。

　　△二结劝修证。

　　为欲证得如来身。菩萨善修于万行。智体无为真法性。色心一切诸佛同。譬如飞鸟至金山。能使鸟身同彼色。一切菩萨如飞鸟。法身佛体类金山。

　　此谓佛既能证。汝等亦当证之也。如来身指法身。菩萨指能修之人。万行即从因至果之功夫。谓欲得从因至佛果者。须善修万行。然后方可证得也。然必欲万行者。行乃菩萨修行之功能。及利他之善法。功夫门中。起一切智。断一切惑。离二种死。究竟涅槃。方能亲证。岂易易而成之哉。又非自行不能证体。非利他不成庄严。法身以万德为庄严。非万行不能圆满故。智体下二句。必因果相同也。智体无为者。智即菩萨之觉照。乃始觉也。真法性即本觉也。以始本究竟。皆离分别。故云无为。此言智理皆与佛同也。下句又言色心亦与佛同。色即五根(眼根耳根鼻根舌根身根也)六尘。(即形显二种色相。声香味触法)心即意根赖耶。及前六识心王。五十一心所。然色心二法。开之则为五蕴十二处十八界。故云一切。诸佛同者。言诸佛以无为之智。契无为理时。一切色心等。皆融为真如法性。所以成佛。意谓汝等菩萨。因修得证。亦当与佛同也。次二句举喻。譬如飞鸟落至金山。以金山色胜。能使鸟身同彼金色。一切下合。谓菩萨如鸟。法身如山。菩萨一证法身时。一切色心亦皆融为真如法性。即与佛同也。

　　△二颂报身二。初自受用身。

　　自受用身诸相好。一一遍满十方刹。四智圆明受法乐。前佛后佛体皆同。虽遍法界无障碍。如是妙境不思议。是身常住报佛土。自受法乐无间断。

　　唯识论云。自受用身。谓诸如来三无数劫。修习无量福德资粮。所起无边真实功德。又极圆净常遍。色身相续湛然。尽未来际。常自受用广大法乐。又云诸根相好一一无边。此经云。自受用身诸相好。一一遍满十方刹。与彼论同。起信云。身有无量色。色有无量相。相有无量好。所住依果亦有无量。种种庄严。随所示现云云。满十方刹者。即彼论常遍色身。彼云一一无边。此云一一遍满。即是以大圆镜智。证得圆满报身。充满华藏世界。无漏五蕴。称性周遍故也。四智下。谓报身如来转识心品。成此四智。(即大圆镜智。平等性智。妙观察智。成所作智)圆明者满分也。法乐者。法性自在当体为乐。正是自所受用。非他所知也。前佛后佛等。与诸佛会同也。谓但能证得。体无差别。故曰皆同。虽遍下释疑。恐疑者云。既相好遍满十方刹土。则与境界妨碍。于理何通。故释云。相好虽遍法界。却无障碍。此但标定。下释言如是相好。与诸境界。身境相融。互不相碍。皆虚灵玄妙。不可思议。岂容意路疑之哉。即彼论云。如净土量。身量亦尔。是身下。明报身所依之刹土也。报佛即自他受用之总体。土即实报庄严土。是身。即自受用身。常住。即恒常居住于实报土中。彼论云。自受用身还依自土。谓圆镜智相应净识。由昔所修自利无漏。纯净佛土因缘成熟。从初成佛。尽未来际。相续变为纯净佛土。周圆无际。众宝庄严。自受用身。常依而住。经云。受乐无间者。即从初成佛。尽未来际。受享法乐。无有间断。与彼论同。

　　△二他受用身三。初身土相好说法。

　　他受用身诸相好。随机应现无增减。

　　唯识论云。他受用身。谓诸如来由平等智。示现微妙净功德身。即诸相好也。本经二卷长行云。具足八万四千相好故云诸。此颂云。随机应现者。即应机示现也。无增减者。谓真体不动。用能随现。不现而现。本体不减。现而无现。本体不增。此科长行详。此但略明耳。

　　△二十身说十地法。

　　为化地上诸菩萨。一佛现于十种身。随所应现各不同。展转倍增至无极。称根为说诸法要。令受法乐入一乘。彼获神通渐增长。所悟法门亦如是。下地菩萨起智慧。不能了达于上地。能化所化随地增。各随本缘为所属。或一菩萨多佛化。或多菩萨一佛化。

　　长行云。一切如来为化十地诸菩萨众。现于十种他受用身。今初二句。即此且作标文。随所二句释之。各不同者。即十身不同也。展转下。总颂十身差别。展转即转次也。倍增者。后胜于前加倍也。至无极者。长行云。第一身坐百叶莲华。为初地菩萨说百法明门等。乃至坐不可说妙宝莲华。为十地菩萨。说不可说诸法明门等。彼详此略。故云至无极。而无极。即前不可说也。称根下二句。释上不同及倍增之义。称者随也。根者资禀也。诸法要者。即百法千法等。令受法乐等者。即佛令彼十地等随根所证。受享法乐。浅深不同。虽浅深不同。趣入一乘是同。所谓从权入实也。以上皆约佛说。彼获下。约机说。彼即十地菩萨。获神通者。如长行云。菩萨悟已起大神通变化。满于百佛世界。利益安乐无量众生是也。渐增长者。亦后胜于前之意。神通既尔。法门亦然。故云所悟等。下地等者。正明各证浅深不同。如初地菩萨虽起智慧。不知二地事。以前前为下。后后为上。然所以不知者。盖无明所障也。以地地断一分无明。证一分真理。初地未断二地无明。为彼所障。故不能了达也。能化等者。明机教相称也。能化即佛及所说法门。所化即各地之机也。随地增者。谓随其转次之地。渐渐增长也。本缘者。本即各地之资禀。缘乃开化之由致。谓各地之资禀。即为开化之由致故也。为所属者。属即当也。依凭也。以本缘为依凭。所以说证之不同也。或一下正显不同。利钝各别。或有一种。虽具大乘根器而钝。一佛不能化度。如周利盘特伽。五百比丘共教一偈。得前遗后。得后遗前。此亦如是。必待多佛者。以佛多则缘胜。其经历时长。勿令间歇。久而图之。然后成道。或有等最利根者。人虽至多。若百若千。至无量数。因其根利。一佛可化。如至理一言。转凡成圣。法华云。无量菩萨。从海涌出。皆是文殊师利之所化度者是也。

　　△三结显十身证道。

　　如是十佛成正觉。各坐七宝菩提树。前佛入灭后佛成。不同化佛经劫现。十佛所坐莲华台。周遍各有百千叶。一一叶中一佛土。即是三千大千界。一一界中有百亿。日月星辰四大洲。六欲诸天及四禅。空处识处非想等。

　　初二句结显成道。十佛者应十地各现之十佛。皆现成道也。各坐下。皆准二卷长行。次二句可疑。前后照应不当有之。突然而出不知何为。今作释疑解之。恐疑者云。法身常住。无生无灭。未知报身胜应有生灭乎。故释之曰。前佛入灭后佛成。不同化佛经劫现。良以前科自受用报身。有始无终。尽未来际究竟不灭。自是常住。此言他受用报身。既应十地菩萨。是为胜应身。亦随机感而现。前佛者。乃初应十地所现之身。入灭者。以隐身为灭。非断灭之灭。虽十地为大机。亦有时不感。佛亦隐身不现。故以隐为灭也。后佛成者。以先隐者为前佛。若大机再感。佛又随应。是为后佛。成者生也。不言生言成者。有顿渐之别。生者如化佛。示现出胎为生。未免渐次长大。然后成道。今且言成者。谓顿现也。不必受生。其相好光明自然成就。然佛之现与不现。在机之感与不感耳。不同下一句简别也。谓报身如来。虽有隐显真身常住。不同化身如来。经历多劫始得一现。十佛下。广明座胜之相也。上言成道虽在树下。此言说法实有华台。周遍者。即初地周遍百佛世界等。各有百千叶者。言总义别。言总则云各。义别即若百若千。如初地华台有百叶。二地千叶等。下充扩其境相。以一一叶中有一佛土。应知叶非荷叶。即华瓣也。下句言佛土却又非小。即是三千大千世界。每一界中有百亿日月等。及四禅天。空处。即空无边处天。识处亦然。非想。即非非想处天。等者。即无所有处天(若更详明。如一须弥一日月星辰。一四大洲。一六欲。上有初禅天覆之。但言小世界。不得言千。如是一千小世界。上覆二禅。为小千世界。如是一千小千世界。上覆三禅。为一中千世界。如是一千中千世界。上覆四禅。为一大千世界。以三次言千。名为三千大千世界。则有百亿日月等。四空天在上。良以一叶中有大千。如初地百叶则有一百大千世界。二地则有一千。乃至十地则有不可说大千世界。前后发明。则重重无尽。即华藏世界也。呜呼。他受用身境界之胜。诚哉不可思议矣)。

　　△三颂化身。

　　其四洲中南赡部。一一各有金刚座。及以菩提大树王。尔所变化诸佛身。一时证得菩提道。转妙法轮于大千。菩萨缘觉及声闻。随所根宜成圣果。

　　其四下。指化佛出处。四洲者。即大千界内。百亿四洲。每一四洲中。皆有南赡部洲。亦有百亿南洲。一一南洲之中。各有金刚座。菩提树王。是为变化身佛成道所依之处也。尔所下。为能依化佛既有百亿。树王宝座亦有百亿。化身在此百亿树下一时成道。既现成道。必转妙法于百亿大千世界之中矣。以教能投机。故云妙法。其所被者三乘之众。故云菩萨等。随所一句有二义。一者随其根宜各成圣果。即菩萨。缘觉。声闻。教是三乘。因果皆权。二者随所根宜。开权也。成圣果者。入实也。始则从权各证三乘圣果。终则入实皆成一乘佛果。一处既尔。处处皆然。故云一一等。然前解文顺义浅。后解文略义深。宁可从深。不失妙义。

　　△四总结三身。

　　如是所说三身佛。最上无比名为宝。

　　此言四恩之中佛宝为上也。

　　△二颂法宝三。初总举标列。

　　应化二身所说法。教理行果为法宝。

　　应化二身者。应即劣应。随感而现。在天同天。在人同人等。身之大小。容之善恶。一切不定。随缘赴感。如空谷达响。皓月临池。实无往来。令彼闻见者是也。化身者。化现身也。如驾日轮香象。托胤王宫。游四门而生怖。逾宫城而出家。入雪山以修道。睹明星而成佛等。本来久远成佛。又复果后施化。化现成佛。故名化佛。如是二佛皆能说法。其能诠之声名句文曰教。所诠之道义差别曰理。如理进修曰行。行满所证曰果。如此四法。皆能轨持。通称曰法。为世所重。故尊为宝。

　　△二诸佛所师。

　　诸佛以法为大师。修心所证菩提道。法宝三世无变易。一切诸佛皆归学。我今顶礼萨婆若。故说法宝为佛师。或入猛火不能烧。应时即得真解脱。

　　初二句。佛因法修。成菩提道。故以法为佛师也。法宝下四句。正释师义。谓古今一致。凡圣同尊。故云无变。诸佛通依。故云皆学。萨婆若。云一切种智。即是佛果也。顶礼者。虽是尊果实在敬因。以果从因成。特归恩于法。故说法为佛师也。末二句出宝义。谓法能轨持。真空无相。自古未遗。究竟不灭。故云入火不烧。人若依教奉行。克体修证。一刹那间。得真解脱。故云应时等(火不能烧者。约所诠为法。固不能烧。若约能诠。只约声名句文。尤不能烧。若约白纸黑字。未必不烧。何也。以纸墨乃无常之物。假若诚心感格亦不能烧。以其佛法初来。五岳道士。欲与腾兰二师较其真伪。明帝命各将本经驾火烧之。不坏者为真。尔时道经烧尽。佛经不坏。由是道士归佛。虽然。重在感格。非概言之)。

　　△三广以喻明。

　　法宝能摧生死狱。犹如金刚碎万物。法宝能作坚牢船。能渡爱河超彼岸。法宝能与众生乐。譬如天鼓应天心。法宝能济众生贫。如摩尼珠雨众宝。法宝能为三宝阶。闻法修因生上界。法宝金轮大圣主。以大法力破四魔。法宝能为大宝车。能运众生出火宅。法宝能为大导师。能引众生至宝所。法宝能吹大法螺。觉悟众生成佛道。法宝能为大法灯。能照生死诸黑暗。法宝能为金刚箭。能镇国界伏诸怨。三世如来所说法。能利众生脱苦缚。引入涅槃安乐城。是名法宝恩难报。

　　此与二卷长行。互有隐显增减不同。准长行有衣服甲胄利剑三喻。却无吹螺之喻。今颂中补出。螺有警䇿之功。以法诠众生佛性。令人觉悟成佛。如吹螺警众也。余如长行解。彼既详释故不重注。三世下总会诸佛共说。意在勉信也。能利下。别显脱苦解缚之恩。引入下别显引入成道之恩。是名下。结显法恩难报(应知苦缚。通因果。遍三乘。因有三种。一谓凡夫见思惑业。为有漏生死之苦因。分段生死为苦果。因果皆能缠缚。故名苦缚。二声闻不发菩提心为苦因。变易生死所缚为苦果。亦有缚义。三菩萨以无明未尽为苦因。未得亲证菩提犹在变易为苦果。故略有缚义)以上法宝恩已竟。

　　△三颂僧宝三。初颂总标三种。

　　智光长者汝谛听。世出世僧有三称。菩萨声闻圣凡众。能益众生为福田。

　　称者称呼也。大乘者呼曰菩萨。小乘者呼曰声闻。生死已尽者称圣人。未尽者称凡夫。田者。种五谷之地也。若人下种子于地。则秋得其粮。僧宝如之。若人亲近供养。则得其福。故名福田(应知称字。或种字之错书有之。谓三乘各有一种)。

　　△二颂别释圣凡二。初颂圣僧二。初菩萨僧。

　　文殊师利大圣尊。三世诸佛以为母。十方如来初发心。皆是文殊教化力。一切世界诸有情。闻名见身及光相。并见随类诸化现。皆成佛道难思议。弥勒菩萨法王子。从初发心不食肉。以是因缘名慈氏。为欲成熟诸众生。处于第四兜率天。四十九种如意殿。昼夜恒说不退行。无数方便度人天。八功德水妙华池。诸有缘者悉同生。我今弟子付弥勒。龙华会中得解脱。于末法中善男子。一抟之食施众生。以是善根见弥勒。当得菩提究竟道。

　　菩萨僧二卷长行最略。出名而已。颂中却详。文殊华梵详见头卷列名。大圣尊者。谓久成佛道。带果行因。辅佛扬化。尊胜之称也。三世下。释义显恩。谓不唯一佛推让。乃三世诸佛尊之为母。谓竖言则古之今之后之。故曰三世。横言则东方西方。乃至下方。故曰十方。总言十方三世。一切如来。为凡夫时。始令发心。义兼终至成道。皆是文殊教化之力。是为上益诸佛也。一切下。亦复下益有情。或闻名则慕其德。或见身则知其圣。或睹所放之光。及光中所现之相。并见随类化现之身。能令众生皆成佛道。以其神妙之力。教化之恩。诚然难可思议也。(发心者。即菩提心也。不出三心四愿)弥勒下。别显慈氏之恩。从初等。出慈氏之名。所以为慈氏者。以从初发心。不食众生之肉。以众生皆有佛性故。又历世已来。互为父母故。是以恻隐之心。何忍食之。以是不食肉因缘。故名慈氏。良以畜类众生皆有佛性。而世人宰杀为食。充其口体。但贪一时之美。不知结累世之冤。请观宰杀之人。或尖刀刺心。或断喉劈壳。或剥皮刮鳞。至于抽肠拔肺。敲骨打髓。令彼苦痛丧身。而不以为然。且世人以一言诋訾。终身怀恨。何况杀身食肉。岂不含冤抱屈。若反复来生。岂不仇报哉。楞严云。人死为羊。羊死为人。经百千劫。互相食杀。又楞伽云。为利杀众生。以财网诸肉。二俱是恶业。死堕叫唤狱。呜呼圣言谁敢不信。幸有缘善人。及早回心。断杀戒肉。再加劝善放生。广行慈济。若然不唯慈氏为慈氏。而人皆为慈氏矣。为欲下显恩。兜率。此云知足。是欲界第四天。有内院。外院。弥勒安处内院。作护明菩萨也。如意殿者。即内院说法之堂殿也。四十九种。法数不出。义显深密之谓。不退行者。是弥勒说法。劝行三不退之行。(三不退解见前文)大约终圆之实法也。方便者。或小始之权法。充之则因缘譬喻等。故云无数。八功德水者。以水有八种功德。一澄清德。二清冷德。三甘美。四轻软。五润泽。六安和。七饮时除饥渴等患。八饮已能养诸根四大故。妙华池者。如极乐世界有七宝水池。内有莲华。念佛众生托质其中。此亦如是。必是妙宝莲华。摄授有缘持念发愿往生者。悉皆同生。即莲华化生也。我今下。佛曾嘱累弥勒。将现今未度之弟子付之。令其龙华初会说法教化。得真解脱。龙华等如二卷解。于末二句别嘱未来末法弟子。显龙华有三会说法。及与授记者。皆释迦之弟子。义谓初会度正法之弟子。二会度像法之弟子。三会度末法之弟子。此皆阿含会上授记弥勒嘱托之事。今但述之。善男下。亦兼女人。但有一抟之食施与饥饿众生者。虽微少善根。皆能得见弥勒。当得菩提究竟成道。显弥勒之恩。亦难可酬报也。以上但显文殊弥勒二人。义兼诸大菩萨。凡有利他者。皆为圣僧也。

　　△二声闻僧。

　　舍利弗等大声闻。智慧神通化群生。

　　智慧如舍利弗。神通如目犍连。等者。如富楼那之说法。迦旃延之论议。皆能度化群生也。或问。圣教斥声闻不能度生。此经云化群生。岂不相违。答。佛所斥者。定性声闻灰身泯智。证灰断涅槃时。不敢复来三界度生。唯图自了。故斥之不如菩萨。然所斥者定性。非不定性者可比。况舍利弗等。本是大权。岂有不度之理乎。假若毕竟不能度生。其智慧神通。辩才论议。皆为无用矣思之。又问。方等会上。净名所斥者。非身子辈乎。答。应知净名身子等。皆是一类大权。意在斥权警实也。今经是佛亲口所说。岂可以彼难此耶。

　　△二颂凡僧二。初具戒说法僧。

　　若能成就解脱戒。真是修行正见人。为他说法传大乘。如是福田为第一。

　　解脱即别解脱戒。解见二卷。

　　△二毁戒正信僧。

　　或有一类凡夫僧。戒品不全生正见。赞咏一乘微妙法。随犯随悔障消除。为诸众生成佛因。如是凡夫亦僧宝。如郁金华虽萎悴。犹胜一切诸妙华。正见比丘亦如是。四种轮王所不及。

　　戒品不全者。谓既能受戒岂不欲持。良有犯者。所谓好正而固邪欲洁而偏染。盖宿习业种使然也。虽有毁犯。正见不迷。犹有利他之心。赞咏一乘。说微妙法。(赞即美言叹德。咏即吟咏称颂。说即讲演分别。皆正见利他之德也)随犯下。或遇境逢缘有一时之迷。不觉随彼所转为犯。正是宿习所牵。不由自己者也。随悔者。即是正见。谓随即有悟。追悔不及矣。障消除者。所谓罪从心起。还从心灭。犯罪如薪。悔心如火。以火烧薪。灰飞烟灭。故云障除。为诸一句。似与前句颠倒。当置于一乘微妙法下。随犯一句。当安于如是凡夫之上。则见文义皆顺矣。然则既能赞咏妙法。即传佛一乘心印。熏入众生之心。岂不为成佛因种耶。又既随犯随悔。业障已除。如是凡夫有大惭愧。亦得为僧宝也。如郁金华。虽萎悴时。犹胜诸华。以其品格不同耳。下二句合喻。郁金华喻正见。萎悴喻毁戒。诸华喻四种轮王等。谓正见比丘。虽毁禁戒。不毁正见。所以惭愧追悔。则心空罪灭。犹胜轮王。何也。轮王虽位极尊胜。恣纵其心。深着五欲。不得心空及第。故喻显胜如此也。

　　△三颂总结僧恩。

　　如是四类圣凡僧。利乐有情无暂歇。称为世间良福田。是名僧宝大恩德。

　　凡僧遍于天下。圣僧应于十方。凡僧则慧焰联芳。圣僧则应显常住。如是则何处不见僧。何时不说法。故云利乐有情无暂歇。然既有利乐之德。故为众生良友福田者诚然矣。末句结恩。以福田故。所以为宝。能利乐故。所以有恩。

　　△五总结四恩二。初正结。

　　如我所说四恩义。是名能造世间田。一切万物从是生。若离四恩不可得。

　　造者生也。田即是地。万物苗稼皆从地生曰田。田喻四恩。世间者约有情世间说。即父母国王等四种。如父能生我。母能育我。是以父母为生我之田。国王有道。天龙卫护。风雨顺时。民得安乐。所以万物滋生。归恩于王。以王为生物之田。三宝化世。灭恶生善。转凡成圣。故三宝为生道之田。众生之恩。义在互生。宿为父母。故一切万物皆从四恩滋发而生。末句反显。若离四恩。皆不可得也。

　　△二引喻。

　　譬如世间诸色尘。能造四大而得生。有情世间亦复然。由彼四恩得安立。

　　譬如下。世间即器世间也。如大地山河草木等。色尘言诸者有差别故。如眼家所对者。有形色之大小。显色之青黄等。更有香味触三种。眼不能见。为不可见有对色。即香对鼻。味对舌。触对身。兼声对耳皆色尘也。能造言四大者。即地水火风。以能生万物故名大。色尘即所造之色香味触为四尘。该尽一切万物。随举一物。观之有色。嗅之有香。尝之有味。合之有触。以色香味触能迷真性。故呼之为尘。然必以地等为能生者。地即土也。万物依土而生。非水不能滋润。干燥不生。故水为能生。火乃暖气。万物必温暖方生。是以火为能生。风能活动。万物有所资发。故风为能生。若非四大。万物不能自生矣。下二句合喻。有情世间即是众生。合世间色尘。四恩合四大。谓由有四恩。有情众生所以安立也。大哉世尊。为一智光父子。彻头宜颂。所谓诲人不倦。无过于佛。诚然佛宝之恩。不可思议。以上如来说偈重颂已竟。

　　△四智光父子发心三。初智光承教请问报恩二。初赞叹知恩。

　　尔时智光长者。及诸子等。闻佛所说四种大恩。得未曾有。欢喜合掌而白佛言。善哉善哉大慈世尊。为浊恶世不信因果不孝父母邪见众生。说真妙法。利乐世间。

　　智光及诸子是当机请法之人。闻佛所说心得明悟。作庆幸想。不觉忻忭盈怀。故云得未曾有欢喜合掌也。而以法喜充心。言表于外。不觉极口称赞双言善哉。以上叹其奇闻也。大慈一句方乃赞佛。慈必兼悲。四无量心一慈皆备。以出世独尊故云大慈世尊。为浊下。正赞慈意。浊即五浊。因五浊障性。触事不良。故云恶世。为字正见真慈。是佛能为之心(为字训与也。所以也。谓如来所以说与之慈心也)不信因果者邪见也。良以因果二字。世出世间确实感应。善恶业缘受报好丑。必如影响不爽。而世人为迷惑所障。动执生疑。于因果杳然。故云不信。违背父母故云不孝。此皆世人迷惑颠倒。故能招感生死。沦溺三途。今佛从慈悲心中。说出四恩戒忏之法。诚为真实妙法利乐世间也(称真理说出。故名真法。投机之说。是为妙法。良以佛说父母恩。警觉不孝众生。令行孝道。以行孝故感生善道。即是利乐。然不孝者必不忠。以佛说国王恩。令彼不忠之辈发忠良心。酬君王之德。或现世成名。或后生善处。故为利乐。不信因果众生。以佛说众生恩。令知历劫以来。互为父母。因改头换面。迷而不知。令彼知因识果。回心向善。当得善果。是为利乐。邪见众生。非理谬计。拨无因果。执断执常。佛说三宝恩。以正破邪。发起正信。可谓真实妙法。利乐之至也)。

　　△二承恩求报。

　　惟愿世尊。说报恩义。我等既悟甚深四恩。而今未知修何善业。而报是恩。

　　长者父子闻法欲报。不负所闻。子有孝亲之心。父有入道之志。可谓知恩报恩。初不辜其来意也。

　　△二如来教与十波罗蜜二。初述前广说。

　　佛告长者。善男子等。我为五百长者。先已广说。

　　如二卷中详细发明。

　　△二略为分别四。初正教报恩深处。

　　而今为汝。略说少分。若善男子。善女人。为得阿耨多罗三藐三菩提。精勤修行十波罗蜜。若有所得。未名报恩。若人须臾。能行一善。心无所得。乃名报恩。

　　少分者略说也。若善等是能求菩提之人。阿耨菩提是所求之佛道。精勤者不可怠惰也。十波罗蜜者。二卷文中有三种。曰布施。曰亲近。曰真实。虽有十度之标。却无十度之名。今亦如是。有标无释。但说利益。若准二卷独说布施。今既无布施之名。何必泥住。还依寻常十度解之何妨。梵语波罗蜜。此云到彼岸。借喻显法。前已解过。为初学不妨再说。如世间大河。这边为此岸。那边为彼岸。河心为中流。此岸有苦。彼岸有乐。如世间人为苦所逼。欲逃此苦。求达彼岸。奈河水所隔不能自渡。须待船筏渡之。良以此岸喻生死。彼岸喻涅槃。中流喻烦恼。船筏喻布施等十法。若人念生死苦。发菩提心。欲求佛果大涅槃者。奈烦恼不能自断。须行布施等能度诸惑。如乘船渡河也。且如布施能度悭吝烦恼。得达解脱彼岸矣。彼九法皆然。持戒度违犯。忍辱度嗔心。精进度懈怠。禅定度昏散。智慧度愚痴。方便度守空。愿心度退缩。力能度怯弱。智能度无明。以此十种。能度十蔽。令人成道。即如乘船得达彼岸矣。若有下。以有所得是著相法。能所未亡。尽堕有为功用。奚得为报恩哉。言其不合佛意也。若人下。正教与真实报恩之法。谓若人须臾之间。能行一善。心无所得。即能所皆空。三轮俱寂。分合佛意。乃名报恩也。如其一善既尔。十度亦然。可谓知恩报恩。与佛志同。

　　△二征释深义所以。

　　所以者何。一切如来。触无所得。乃成佛道。化诸众生。

　　蹑上文。所以心无所得自利可矣。更名报佛恩者有何益也。言一切如来未成佛时。以触无所得乃得成佛。触字当训向字。言凡有所向一切事理。能所两空。空相亦离。如圆觉经云。远离为幻。亦复远离。离远离幻。亦复远离。此则方为真无所得。于理相合。始能自他两利。故能成佛化众也。

　　△三劝行深法报恩。

　　若有净信善男子等。得闻是经。信解受持。解说书写。以无所得。三轮体空。窃为一人说四句法。除邪见心。趣向菩提。是即名为报于四恩。

　　不疑曰信。悟理曰解。领纳为受。奉行为持。释义为解。讲演为说。染翰为书。模画为写。以上皆是二利之行也。以无所得为标。三轮体空为释。由前云无所得者。恐人不解。此如来自释。所谓凡行一行。不知有我。则我执空。不知有法。法执空。空亦不着。是离法爱。若如此行。是为三轮体空。且为自利。窃为下利他。然既为利他。而必窃为者。以劣显胜也。劣者谓孤陋寡闻。语言拙俗。不能于高堂广众中说。只可私窃处为一人。又不能多说。随其所解。说四句法。四句虽微。是佛正法。正能破邪。亦能成道。凡一切事理法行。皆达三空。方为二利深法也。除邪二句。二利皆可。若约自利说。以著相为邪见。能达三空为除。既达三空。乃是趣向菩提之妙行耳。若作利他说。令他人亦达三空。除邪见。向菩提。以公物之心。必不无也。若果能行之。四恩皆报矣。

　　△四重征转释教化。

　　何以故。是人当得无上菩提。展转教化无量众生。令入佛道。三宝种子。永不断绝。

　　此征最重。谓必以三空说法为报恩者。果何以故。以是人三轮体空。自他两利。是成佛正行。当得无上菩提。必授受相传。故曰展转教化。展转即授受也。无量者。必自少而多。自今而后。愈后而愈广。故所化者有无量众生。皆成佛道。三宝不绝者。绍隆佛种也。然既令佛种不断。故为报恩之实行也(是人即能说四句之人)。

　　△三智光父子闻法获益三。初智光得不退转。

　　尔时智光长者。闻是偈已。得忍辱三昧。厌离世间。得不退转。

　　此是经家叙置。忍辱三昧不必别说。即闻前诸偈。及心无所得之句。得大冥悟。默契于心。如忍事人。凡有所辱。不与人辩。默忍于心。此亦如是。冥悟于心。未曾呈解。故经家叙之也。三昧云正受。谓不受诸受于道相合。自得受用故云三昧。厌离世间者。由闻心无所著是入道妙行。方知世间六尘。触处皆着。故生厌欲离。此是初心人最好念头。为后出家案。若夫深位菩萨。尚不着空。何况染尘。所以常游三界。随事度生。又何必生厌。此初心人比他不得。故厌之所以求离也。得不退转者。不必约三不退位次说。且说既得冥悟。厌离尘世这点念头。不敢退转。所以四卷中方求出家。五卷中请佛说清净乐远离行之法。佛始教与十二头陀。盖依前后文义照应。且浮浅说如此。若从义不从文。智光既是大机。则一念不退已入地上。破无明惑。永不退失中道正念。可谓地上菩萨矣。两义俱存。

　　△二子等发菩提心。

　　时诸子等。八千人俱。得此三昧。皆发无等等阿耨多罗三藐三菩提心。

　　此三昧亦忍辱也。阿耨等可知。无等等者。谓诸发心中。菩提心最。菩提可等余心。更无别心可等菩提。此说是举首兼众之谓。又有一说。等谓平等。言再无相等之心与菩提心等之。故云无等等。以华严百喻不及故。

　　△三会众得法眼净。

　　四万八千人。亦证三昧。远尘离垢。得法眼净。

　　此即法会先在之众也。三昧同前。远尘等。是从心无所得中所得之益。尘有粗细。垢有浅深。粗即六尘。细即法执。垢有浅深者。浅即妄识。深即智爱。法眼者。法即法身。眼即真智。谓此等根利。一闻心无所得。顿然心境皆空。法执空即远尘也。智爱无即离垢也。既离智爱。真智显露。亲见法身。故云得法眼净。楞严云。想相为尘。识情为垢。二俱远离。则汝法眼。应时清明。即此谓也。以上谈佛心地熏修。引发四恩应报已竟。

　　大乘本生心地观经浅注卷第三
