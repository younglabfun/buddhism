卍新纂续藏经第 20 册 No. 0358 金光明经文句文句记会本


　　No. 358

　　金光明经文句文句记会本卷第一

　　北凉三藏法师　昙无谶　译经

　　天台智者大师说文句门人灌顶录

　　四明沙门　知礼　述文句记

　　双径沙门明得会句并记入于经文

　　【记】吾先师昔居宝云尝讲斯典其徒繁会竞录所闻而窃形卷轴况笔寄他手反羁乎旷远之旨至于援证经论辞多舛谬予每一临文不能无慨近因讲次忆其所领大义撰成记文仍采孤山索隐中俗书故实用为裨助庶览者不以事相之关情但思理观之为益时天圣五祀腊月三日记。

　　【记】将释此经文句大科分二初释题二入文释题二初正标题目。

　　【文句】金光明经文句

　　【记】金等四字即所释也文句二字是能释也所释经题委在玄义能释文句者文即经文句谓章句亦句逗也即以章句节其经文令其诠旨各有分齐故荆溪云以由释题大义委悉故至经文但粗分章段题云文句良由于此然立此二字盖谦辞耳若观释经大义非少又解诸经皆称文句乃是通称故以经题简之令别。

　　二能说师号。

　　【文句】天台智者大师说门人灌顶录

　　【记】住处得名如常所辨。

　　二入文二初定三分二初的指所传。

　　【文句】此四卷文总有十八品。

　　【记】异于真谛所译七轴二十二品故指四卷十八品也世有足嘱累为十九品者谬也以诸译本皆无此品故。

　　二正判三分二初引诸师判二初总举不同。

　　【文句】旧来分割盈缩不同。

　　【记】盈者进也缩者退也盖言诸师分割三分进退不同也。

　　二正明所判三初江北师。

　　【文句】江北诸师以初品为序寿量下讫舍身为正赞佛为流通正文又三寿量下是正说四王下大誓护经除病下大悲接物。

　　【记】以四王等各于佛前发愿拥护说听之者故云大誓护经流水长者除病救鱼萨埵大子舍身饲虎等为大悲接物此师之意与下真谛新旧虽异大意是同。

　　二江南师。

　　【文句】江南诸师以初品为序寿量下为正四王下十三品为流通。

　　【记】与今分节三分似同但昧寿量半品属序耳。

　　三真谛师二初判又。

　　【文句】真谛三藏分新文二十二品初品为序寿量下至舍身十九品为正后两品为流通。

　　【记】真谛三藏于梁世重译此经名金光明帝王经更加四品谓三身分别品灭业障品陀罗尼净地品依空满愿品足谶本十八凡二十二品而出疏解释故云新文等也。

　　二明义。

　　【文句】真谛释云寿量明师果忏叹两品明弟子因授记是弟子果除病是师因四王下正论力用前师果弟因既为正后师弟因果何得为流通邪。

　　【记】仍斥江南以授记除病悉在流通故云后师弟因果等也合云师因弟果现文似倒。

　　二示今师意二初约理破诸师二初总斥人情。

　　【文句】今师谓分文本是人情人情咸谓序未辨道流通歇末不得论师弟因果是义不然。

　　【记】正斥真谛义兼江北以此二师判师弟因果并在正宗意谓序分全未辨说修证之道至流通分道味已歇微末而已故总斥云是义不然。

　　二别示经意二初立意二初明三分互通。

　　【文句】夫三段者不可杜断隔绝序本序于正通序则有三义正本正于序通正亦三义通本通于正序通亦三义上中下语皆善故。

　　【记】杜塞也三分共成一经感应岂得义理互不相兼如初序分叙述发起若不关于下之二分何名正通之序正是序中所发所述复是流通所宣流布不尔何名一经正说流通一段若舍序正为通何法是故三分各具三义上中下语即七善中时节善也妙经云初中后善若其杜绝何名善耶。

　　二众机遍益。

　　【文句】又众生得道根性不定何容序无滋味流通歇末邪既不歇末说师弟因果亦应何妨如序中说正亦应无妨流通中有正意弥是督励宣行不乖经意。

　　【记】经所被机益有迟速不必皆在正宗悟入故云根性不定何容序分全无法味通中法味歇灭微末耶既其不然于流通中说流水因及信相果复何所妨弥益也督率也励劝也。

　　二引经。

　　【文句】又法华中明阿私仙是师因持品授弟子果记诸师咸判是流通此有其例于义无妨与夺由人不须苦执也。

　　【记】师即释迦也达多品中明佛往劫以国王身事阿私仙求大乘法故曰师因持品授记波阇耶输等成佛劫国即弟子果古诸法师判法华经自法师品后皆属流通而人共许此与江南判今流通有师弟因果其意齐也故云于义无妨然不可定执故云与夺由人。

　　二据义分今部二初分经二初定三分文。

　　【文句】今从如是我闻入寿量讫天龙集信相菩萨室为序段从尔时四佛下讫空品正说段从四王品下讫经流通段。

　　【记】今分三分大同江南但序盈半品故引三师但破真谛。

　　二示三分义二初正示。

　　【文句】序者序将有利益正者正当机辨道流通者流名下注通名不壅欲使正法之水从今以注当圣教筌罤不壅于来世。

　　【记】将者当也正宗流通在序分后今序当有二分之益故云将有利益正当机者当是对义即正对机缘辨说常果忏赞之道也筌鱼笱也罤兔罝也筌罤喻言教鱼兔喻义理欲使言教流至将来正像末时常令群生取于义理故云不壅于来世也。

　　二引经。

　　【文句】经曰上中下语皆善即此义也。

　　【记】二释难二初立难。

　　【文句】疑者云序分何得入正品中。

　　【记】既称序分合齐序品安得复入正宗寿量半品余耶。

　　二释通三初引他部例。

　　【文句】众经例尔如维摩无序品序在正说中大品正说在序品中涅槃序分入正品中众经皆然不以为疑何独惑此。

　　【记】净名经以佛国因果以为正宗既无序品诸师乃将佛国半品而为序分若大品般若序品中云佛知众会已集告舍利弗菩萨欲以一切种智知一切法当习行般若波罗蜜等如此说者已是正宗而文在序分若涅槃经当寿为正既无序品乃以寿命品中集众为序此约北本也若南本者谢公治定乃取寿命集众之文题为序品此等三经或序入正或正入序诸师分解不以为疑安得独疑今判序分入寿量中耶。

　　二明此经意。

　　【文句】斯乃出经者意为四佛断疑孤然而起其文崭绝引序分安寿量中。

　　【记】斯乃出自集经者节品之意盖以若将寿量品题于天龙集信相室后安者则令四佛断疑之文孤然而起故云崭绝崭锄衔切崭岩山貌若文孤起则如山岩之险绝不相连属也为此之故安寿量题于序段中也。

　　三约今意结。

　　【文句】今从义便不得齐品分割也。

　　【记】品虽属正义当序分岂顺标题令义失耶。

　　【记】二正释经三分二初序分二初品题。

　　　　金光明经序品第一

　　【记】句文分二初释序二初标三义。

　　【文句】序有三义一次绪二叙述三发起。

　　【记】经之序分义合有三诸部之中或秪一二盖阙略也今经与法华等诸大部中皆具此三。

　　二释三义。

　　【文句】次绪者居一部之初冠众说之首故言次绪叙述者叙于方将述于当益故言叙述发起者发其信心起于教也一段经文含此三义故题为序品。

　　【记】绪谓茧之绪也凡茧之抽丝先抽其绪绪尽方见其丝今以五事在初如丝之绪也冠去声呼叙方将述当益盖言叙述当时有正宗流通之益故此序述下一十七品也发谓开发物机之信也起谓兴起圣应之教也此序即以现瑞骇动物情令信心颙颙教必深益。

　　二释品二初举梵翻名。

　　【文句】品者梵语称为䟦渠此为品也。

　　【记】二就名释义二初正释。

　　【文句】品是类义此中文句气类相从节之为䟦渠。

　　【记】此中文句俱在经也以能诠教皆用四法谓声名句文此有二种佛世灭后若约佛世八音四辩梵音声相此一是实名句文身但是声上屈曲建立此三是假声属色法名句文身属第三聚不相应行毗昙十四成论十七瑜伽二十四种此则大小二宗所立有异名句文者唯识云名诠自性句诠差别文即是字为二所依若约灭后诸圣结集彼土贝叶此方黄卷其中所载名句文者皆依形显色法建立也今略举此二具足应四气类相从者如以四法同明发起等义故节为序品乃至同明赞佛之义故节为赞品今虽释序而品义贯下。

　　二引例。

　　【文句】例如律中有篇聚毗昙有犍度尔。

　　【记】律论二藏文句气类咸有篇聚犍度之节段犹经之品类篇聚者谓五篇六聚一波罗夷二僧残三波逸提四提舍尼五突吉罗此谓五篇也于僧残之下加偷兰遮即名六聚若于吉罗更开恶说复为七聚毗昙者具云阿毗昙此云无比法即论藏也犍度此云法聚亦以气类相从之法聚为一段也如八犍度论谓一业犍度明三业二使犍度明百八烦恼三智四定五根六大七见八杂思之可见。

　　二经文二初分三序。

　　【文句】从如是下是次绪从是时如来下是叙述从其室自然广博严事下是发起。

　　【记】此虽分三至下消文但束为通别二序。

　　二释三序三初次绪二初泛论名数二初明数不同二初正明数开合。

　　【文句】次绪之序旧云五事地人开佛是为六事。

　　【记】地人者弘地论师也六事者一所闻法体二能持人三闻持和合四说教主五依止处六闻持伴或七则离于我闻或五则合于佛处。

　　二兼示众是非。

　　【文句】此经天龙集信相室不闻前序不闻后梦亦得是同闻亦得是非也同闻众少不次第云云。

　　【记】此经正谈常寿之宗在信相室故诸天龙及诸菩萨于此集听说意四佛不现理合其众退散灵山说序梦中金鼓时处既异故皆不闻约听常寿得是同闻不预梦等故非同闻以说此经时处不定故同闻众不如诸经安布次比也若义净新译最胜王经列同闻众不异诸经大师悬知梵本将至故注云云。

　　二立名多种二初列释异名。

　　【文句】此之五六亦名印定序三世诸佛经初皆安如是故亦名通序与诸经同亦为通名作本故亦名经后序结集者所置故亦名经前序遗嘱令安故亦名破邪序对破外道阿怄故亦名证信序令闻者不疑故。

　　【记】凡有六名皆上句标名下句释义印定义者以如是等文如世符印见此冠首知是佛经故大论云非但我法如是三世佛经初亦然为通名作本者金口所谈皆安如是故通名经经后序者结集时在说经后故经前序者以佛遗嘱令安经首故大论云佛将涅槃阿难问佛一切经首当作何语佛答阿难应云如是我闻一时佛在某方某国与某大众破邪序者以一切外经皆以阿怄二字冠首阿之言无怄之言有以其所计此二为本显于部内不出有无故立如是对破邪执不如不是证信序者大论云何以不直说般若而说住王舍城答说时方人令人信故。

　　二结归四悉。

　　【文句】天台师云总此六说都是四悉檀意也诸佛诸经同是世界悉檀也经前经后为利来世是为人悉檀也对破外道是对治悉檀也信顺无疑是第一义悉檀也。

　　【记】天台师者章安对彼旧解故称智者为天台师四悉檀者悉是华音以遍为义檀是梵语此翻为施诸佛圣人常以欢喜生善破恶入理四种之益遍施众生斯是感应之通相也此之次序金口令安即是应也即被灭后一切机缘即是感也而其一序有六名义其意如何今以四种悉檀收之则一一名义皆有所归也故初二二名是世界益施众生也三四二名属于为人第五破邪是对治法第六信理属第一义此四既未判于深浅即当四教各具四也。

　　【记】二正释经文二初依经释五义二明阙同闻义此依地论师六事分文故若依五事现文唯四就初为五初法体。

　　如是。

　　【记】文二初旧解二初引诸师释四初旧解。

　　【文句】旧解如名不异是曰无非阿难所传文句似泻水分鉼与佛一种故不异称如文下之理𠃔当无谬故无非曰是略而言之文如理是。

　　【记】二肇师。

　　【文句】肇师云如是者信顺之辞也信则所闻之理会顺则师资之道成。

　　【记】三真谛。

　　【文句】真谛三藏云如是者决定也数决定理决定佛说此经有若干文句若多成增谤若少成减谤阿难传之如泻水不多不少故数决定佛说无相之理不有不无若有堕增若无堕减阿难传之无增无减故理决定。

　　【记】四龙树。

　　【文句】龙树解如是者信顺之辞也信者言是事如是不信者言是事不如是。

　　【记】其四文义皆悉可见至判四悉方定深浅。

　　二以四悉判。

　　【文句】此之四解各据一悉檀意旧解语总不显文诠何等理为如何等理为文所诠为是既不显了只是世界悉檀意肇师据信顺是为人三藏文理决定为对治龙树信顺如是为第一义云云。

　　【记】今明圣法若多若少若总若别无非感应感应不出四种悉檀前判次序六种名义是总是多今判六事一一感应是别是少故如是二字诸师异释今天台师用四悉檀而会释之各得如来感应一意岂同世诤是一非诸旧解二字虽对文理不分大小其语通总又无生善三益之相但得授受不谬之益故属世界也肇师虽有会理之言亦不简真俗但生信顺资禀之善故属为人真谛文理亦未分别而论决定离增减恶故成对治龙树信顺虽同肇师而言信者言是事如是此则能彰三谛之义是事即俗谛如即真谛是即中谛此于一句巧示三谛当第一义也注云云者令如向辨。

　　二今释二初约教二观心此之二释即教观二意双美而谈迥出诸宗功由此也初文分二初通。

　　【文句】今作通别二释佛如法相而说阿难如闻相而传故言如也佛如法相而解阿难如海量而受故言是也云云。

　　【记】约说约传明如约解约受明是此既通释贯下别释必该四教故知法相是四所诠佛是宣说四教之主阿难是四闻持之人当分而言四皆海量。

　　二别释三初迭明破立四即是四教一一破前不如不是方立本教如是之义初破邪立正破外道邪显三藏正二初破邪。

　　【文句】别释者外曰阿怄称吉文乖其理故非如理异其文故非是不可见阿怄在初而中后皆吉也。

　　【记】阿怄称吉者百论明外道问内弟子云佛说何法答云略说二种恶止善行外曰汝经有过初说恶故是不吉我师经法初说吉故如广主经等初皆言吉以初吉故中后亦吉故曰阿怄称吉也文乖等者以正破邪不如不是经初标吉而部内所诠唯是邪见此文乖理非如也邪见即不吉岂称阿怄此理异文非是也故百论破云是吉是不吉此是邪见气也。

　　二立正。

　　【文句】文如其理故言如理如其文故言是。

　　【记】三藏教中文理相称以无常生灭之谈称无常生灭之理曰如此理称文曰是。

　　二破异立同二初破异。

　　【文句】今谓三藏经初云如是二谛各异故非如理浅故非是。

　　【记】欲彰衍理先斥藏非实有之俗而为能诠不即真谛故非如也所诠之真不含中理浅故非是。

　　二明同。

　　【文句】摩诃衍二谛相即故言如理深故言是。

　　【记】通谈幻有当体即空不异名如即空之真能含中道不同三藏析空定浅故理名是通教必通别圆二教故文标云摩诃衍也。

　　三破浅明深二初破浅。

　　【文句】今谓三人同闻而各解故非如证入优劣故非是。

　　【记】欲明别理先斥通非通教三乘同闻即空而钝菩萨同二乘解利根闻空不但空有兼能空空既此各解望别非如空中两证证空尤劣比中非是。

　　二明深。

　　【文句】唯菩萨所闻者为如菩萨所到者为是。

　　【记】别教不通二乘修学虽复广摄微尘之众唯菩萨根皆闻佛性次第修入既无异解故得称如无不证中故称为是。

　　四破离立中二初破离。

　　【文句】今谓离边明中之文则非如出二谛之外有中道则非是。

　　【记】欲明圆理先斥别非别虽谈中中唯佛果虽复变造九界因果九非性具须缘中道次第断尽方成佛界佛与九异故不名如初观出俗次观出真至第三观双出二谛方证中道中不即边故非是义。

　　二明中。

　　【文句】文字性离即是于如故言如一切法即佛法名之为是。

　　【记】能诠文字性本忘离与理不异故称为如唯空唯有唯色唯心一一皆中无非佛法故名为是文如理是义究竟成。

　　二结成四教。

　　【文句】初破邪明正即三藏经如是次破异明同即通教经如是次破浅明深即别教经如是次破离明中即圆教经如是。

　　【记】问前释四教通真含中得名理深今结四教别教乃云破浅明深岂可通教真中俱浅答通理虽深为摄二乘及钝菩萨故兼浅理今结别教独菩萨法唯谈深理故以唯深破于兼浅与前列释义不相违。

　　三示部具四。

　　【文句】此经既是方等通被根性不同作种种说无咎。

　　【记】二观心。

　　【文句】观心解者观与境冥故为如境即正观故为是经言如此观者即是正观若他观者名为邪观即其义也。

　　【记】以圆三观观于阴等修恶之心即是性恶名恶法界无法不收体是三德复名三谛称谛而照观境不异故名为如境即正观者境是本觉起为始觉虽分新旧觉体不殊故得名为境即正观是义方成若不尔者境照境等四句岂立经言等者若观顽境偏小忘心假立真如等皆名邪观今兹正观虽非约行行人若欲摄事成理即闻而修必须于所观心简于十境阴境常有余九待业于能观观须识十乘上根修一中根至七下根具十若自未解摩诃止观当依师友一一咨询明识药病方可修之勿谓一句修行即足下去观解准此应知。

　　二闻持。

　　我闻。

　　【记】文二初旧解三初旧师。

　　【文句】我闻者旧云阿难不师心亲承佛旨故曰我闻。

　　【记】外人我见故多师心阿难师佛故唱我闻。

　　二真谛。

　　【文句】真谛曰我是器义一散心名覆器无闻慧故二忘心名漏器虽得而失无思慧故三倒心名秽器非而谓是无修慧故阿难无三过唯是善好器亲承有在故言我闻。

　　【记】我能受持佛所说法故是器义简三非器显成三慧虽未分于四教慧别然释我闻尤过旧解。

　　三释论。

　　【文句】释论云耳根不坏声在可闻处作心谛听因缘和合故称闻阿难与听众述佛遗旨亲承不谬故言我闻。

　　【记】彼明耳识从四缘生一空二根三境四作意今云不坏是根可闻处是境谛听是作意唯阙空缘下云因缘和合义可兼之即四缘和合方发耳识不言耳闻称我闻者我是耳主故新云耳识九缘生备于唯识也。

　　二今释二初约教释二初我闻各释二初明四我。

　　【文句】师释我有四义谓我我我无我无我我我无我而不二真我义配四根性人云云。

　　【记】此我我等例于大经生生等四句而立然我是假名揽阴而有阴法既有生生等四我随实法岂不然乎如释生生云大生生小生此乃生灭生于生灭揽生灭法成生灭我故例生生成于我我虽是空观而非体空是故三藏富于初句又复应知假实生灭众生本尔而不觉知今禀此教称本而观岂唯此教下三皆尔通教实法生即不生故阴中我即无我也故属次句别人知阴不生而生是故观于无我而我盖由此教元知真我见慢盛故初观无我次破无我建立于我后入真我是故此教当第三句圆人即达现前假实不生不生揽常住阴而成真我我既即中二谛皆趣故云我无我而不二真我义是故此教当第四句教本被机故四我义配四根性令后说者如上分别故注云云。

　　二明四闻。

　　【文句】闻亦四义谓闻闻闻不闻不闻闻不闻不闻配四教法人云云。

　　【记】我是闻主闻是我用主是假人用是实法然若解主义则闻义自显但主是总论缘起闻乃别从说听不无少异从闻因缘而有余闻故曰闻闻既从缘生终归坏灭此闻生灭也闻无四性当处无闻故曰闻不闻此闻无生也真虽不闻俗中有闻故曰不闻闻此闻无量也二谛即中故云不闻中亦叵得复云不闻四十九年不说一字何有中边而可闻耶此闻无作也注意同前。

　　二我闻共释三初闻者四能。

　　【文句】有四种阿难谓欢喜阿难贤阿难典藏阿难海阿难为四种缘立四种名。

　　【记】三藏教中阿难一身而有四德故受四名典藏出阿含余三出正法念今演小名对于四教义与名合阿难梵语欢喜华言佛成道夜生举国欢喜因以为名从缘立名符生灭法传持三藏宜用此名通教所说体事即理异凡俗见宜用贤名别教正谈尘沙佛法多所主领宜典藏名圆教始终诠法界理既深且广宜用海名。

　　二能承四佛四初三藏。

　　【文句】欢喜阿难是我我用闻闻亲承丈六身佛持三藏法故言我我闻闻。

　　【记】此教析法空不含中故见佛身唯是丈六。

　　二通教。

　　【文句】贤阿难是我无我用闻不闻亲承丈六尊特合身佛持通法故言我无我闻不闻。

　　【记】观既体法显二种空谓但不但钝根菩萨同二乘人唯见但空无中实故非色心本故佛元由誓扶残习幻出身智终归灰灭色有分齐故云丈六若利菩萨受别圆接解不但空空是本觉中实之体是妙色心佛位证得所有身智称体无边故名尊特尊崇奇特亦名报身秪一佛身由利钝机见二种状故云合身通教佛身须作此辨应了钝根见佛纵高十里乃至百亿以依但空亦非尊特有分齐故若利人见丈六八尺既依中道亦无分齐是故下文金龙尊王偈赞三十二相文句解云正叹尊特。

　　三别教。

　　【文句】典藏阿难是无我我用不闻闻亲承尊特身佛持别法故言无我我不闻闻。

　　【记】此教初心便闻但中中虽不具九界依正非无佛界妙色妙心是故见佛唯无分齐尊特身也此教始终不共二乘及住空菩萨修证故也。

　　四圆教。

　　【文句】海阿难是我无我而不二用不闻不闻亲承法身佛持圆法故言我无我而不二用不闻不闻。

　　【记】此教所说世间相常故一切法无非中道虽与别人同见尊特彼兼别修此皆性具故龙女云微妙净法身具相三十二欲彰全性是故从胜特名法身故此教人观性德苦乐而兴与拔以即理毒害为所消伏修得三因名性德行报应二身即名法身盖欲以性而泯于修苦则即拔无拔毒则即消无消行乃即修无修佛乃即证无证阿难传此无作四谛即说无说是故亲承法身佛也。

　　三部有四机。

　　【文句】此经通三乘说听一音各解故须分别云云。

　　【记】问上明四教今那但云三乘说听答以三乘中声闻缘觉须论藏通若明菩萨须该四教三乘总论四教别辨听既三乘说必四佛既一音各解亦一身异见前明合身其意在此。

　　二约观心解。

　　【文句】观解者若作攀上厌下观是为我我闻闻若作析体两种从假入空观皆是我无我闻不闻若作从空出假观是无我我不闻闻若作中道观是真我不闻不闻。

　　【记】以上我闻各四句义就于行者心观辨之攀上等者是有漏禅六行观也攀上净妙离厌下苦粗障约于九地迭论上下我我闻闻是三藏中生灭俗境前约三乘知解生灭观之入理今就凡夫不知而修但成世禅既是俗境知与不知法本生灭故当生生句今宗解之或从所化机或约能观观析体二观俗异真同前约俗异故将析法别对初句今就真同故以析体共对次句后之二观不殊前对又前约教我闻四句可对四人今论修观须就一人一念而照故释签一心三观于一念心见四四谛尚具四趣岂阙世禅故说必次第约人辨相故修无前后唯成圆观故。

　　三和合。

　　一时。

　　【记】文二初旧解二初肇师。

　　【文句】一时者肇师云法王启运嘉会之时也。

　　【记】启开也运谓时运嘉善也会合也即是机应善合之时也。

　　二真谛二初叙彼立义。

　　【文句】三藏云高时下时皆是若过若不及不堪闻法唯有平时即是一时也。

　　【记】此解同肇以合释一而但就机论不高下合应之心也若诸众生心不高下中平之时即是与佛合一时也故云平时即是一时。

　　二章安释成。

　　【文句】私谓高时慢心不行下时耽荒五欲不耽不慢是平时也。

　　【记】言私谓者大师灭后顶师记录此文句时自加此释事非公灼故言私也盖虑后人不解真谛高下之义故为释出高谓慢心自恃陵他不能奉行佛之道法故云慢心不行下谓耽恋五欲荒迷不舍何能受道此之二心最为道障欲令今人不耽不慢修于平时即感圣也。

　　二今释二初约教二初约因缘总释。

　　【文句】师释众生感法佛慈赴教机应之时也。

　　【记】感应因缘合一之时也不明感应与谁论一未分三谛浅深之别故当总释。

　　二约谛智别释二初释时。

　　【文句】亦是发真见谛之时也亦是法眼明朗照世之时也亦是佛眼照中之时也云云。

　　【记】问谛智但在机感应该生佛双只既不同如何论总别答智即是机谛即是应智谛合时名感应一何者佛以三谛而为其体不以此体应于众生众生无由智合于谛如须菩提石室观空释迦叹言得见我身岂唯谛理诸善亦然如云若持五戒释迦如来在汝家中故知佛以三谛诸善而为体相众生修善见谛理时即是感应合一时也今明三谛即摄四教如常所辨。

　　二释一。

　　【文句】而言一者若前思后觉斯二非一思觉妄断豁悟之时故言一时也。

　　【记】即前谛智合一之相也先简不合谓前思后知此乃觉观虚妄之心若智发者思觉俱寂豁尔开悟方与谛一故言一时四教谛智一相皆然。

　　二观解。

　　【文句】观解者从假入空与真一时从空入假与机一时中道正观与法性一时云云。

　　【记】前约教解是佛会开悟今约观解是灭后造修前分四教今在一心文同意异。

　　四教主。

　　佛。

　　【文句】文二初旧解二初真谛。

　　【文句】佛者真谛云佛有三义一切智异外道慈悲异二乘平等异小菩萨余人无此。

　　【记】未破无明名小菩萨若证法身分显三义故不破异二乘异外故但一义菩萨双异外道二乘故得二义而未平等佛尽能异是故三义具足究竟二释论。

　　【文句】释论明佛是第九号佛名为觉觉世间出世间常无常数非数等朗然大悟故名为佛。

　　【记】世尊当十故佛第九此就合说若调御丈夫开为二号则佛当第十十号具足名世间尊此是能觉其所觉者即世间等三双法也初双约凡圣世则六凡法出世则四圣法次双约小大无常则凡小法常则大乘法后双约思议不思议六凡三教是数皆可思议法唯圆非数是不可思议法此等法门于一心中朗然顿觉故名为佛。

　　二今释二初约教。

　　【文句】天台师云佛者依一切智有丈六佛依道种智有丈六尊特佛依一切种智有法身佛三佛不得一异非一异而一异尔。

　　【记】佛既翻觉而有三身即是三种觉智所成若一切智成于三藏丈六佛依道种智有二佛者此智论于界内外故界内道种成于通教但空丈六以钝菩萨为空出假故界外道种成于通别但中尊特以二菩萨为中出假故一切种智成于圆教及通别教诸法趣中法身佛也虽被四机秪是三佛此之三佛不可定一无差即差故不可定异差即无差故须忘一异是秘密藏故而论一异跨节当分故。

　　二约观。

　　【文句】观解者空观觉知诸法一相假观觉知诸法种种相中观觉知诸法无一异相亦一异相云云。

　　【记】三观所觉皆云诸法者一一觉于三谛也故空觉三谛差别情忘名第一义空故曰一相假觉三谛皆能立法名如来藏故曰种种相中觉三谛遮照同时名第一义理故曰无一异相亦一异相前约教释故以三智别示三身摄于四教今既约观须唯在圆圆观若成四教三身不求自获尘去鉴净像现随形令此分别故注云云。

　　五住处。

　　住王舍大城耆阇崛山。

　　【记】文二初双标。

　　【文句】住者佛是能住王舍城是所住处。

　　【记】佛能住人也城山所住处也人必有法以为能住如世恶人必以恶法住于家舍善人善法住舍亦然今云佛住王城耆山岂得不以首楞严定为能住法耶故普贤观云释迦牟尼名毗卢遮那此佛住处名常寂光牟尼是人寂光是法此之人法自可分于能住所住若望山城俱为能住山望寂光为所住处处随法转其犹还丹点铁成金故摩竭提阿兰若处名寂灭场今之城山岂其不尔故知不辨能住心法但云色身住于土石则大小心境之谈便成无用是以双标能住所住其有旨乎。

　　二双释二初明能生法二初旧解二初真谛。

　　【文句】真谛明住法有八一住大千界内二住依止处王城也三住五分法身寿命现在也四住威仪利物五天住住禅定六梵住住四等慈悲七圣住住三三昧八大处住住第一义也。

　　【记】此师释住不但色质住于城山故明八种能住之法一住大千显能住化广二住依止显今能住三住五分显于能住无漏五阴五分者谓戒定慧解脱解脱知见谓无学道共戒灭尽定无生慧有余解脱照解脱智眼名为知见谓自知是初果乃至四果也是则前三并在于果方名法身言寿命现在者以入无余则五分灭故灰身则戒定有余解脱灭灭智则慧乃知见灭故寿命现在五分得住四住威仪行住坐卧皆有法则故能利物五天住住禅定者禅则四禅定谓四空是色无色二界天法故六梵住住四等众生无量我心常等故四禅加修慈悲喜舍生梵王天故云梵住文无喜舍略也七圣住住三三昧谓空无相无愿此三圣人所修故云圣住八大处住即常寂光言虑已绝故云第一义也此之八义皆是如来能住法也。

　　二释论。

　　【文句】释论四住摄八也天住梵住摄其天住定住圣住摄其五分命住佛住摄其大处住又有迹住王舍城摄其界内依止威仪三住。

　　【记】大品云佛住王舍城龙树约四义释能住法谓天梵圣佛也真谛八法不出此四是故大师以四摄之论中天梵与真谛师天梵二住名义全同而言定者四等定也此则以二摄于二也圣住与真谛圣住名义全同而更摄得五分寿命此则以一摄二也佛住与真谛大处住名异义同以一摄一此则论四已摄彼五也而论复云于四住法中住圣住佛住法怜悯众生故王舍城住今云迹住也此义复摄真谛三住以王城是依止处故王城在大千界内故四威仪不离王城故问佛能住法是首楞严论何须说圣梵天三答如来自行实在楞罗为利他故住余三法心若不住梵天等法口岂能说四禅四等是故妙乐明论四住云从广之狭将胜摄劣故天摄机宽佛摄最狭中二迭论故云从广之狭佛住既胜无善不摄故圣等三是凡小善明所说尔。

　　二今释二初教。

　　【文句】天台师云丈六身佛住真谛也丈六尊特合身佛双住真中也尊特身佛双住俗中也法身佛住中道也。

　　【记】论明四住其义犹总是故今家明四教佛住于三谛复论兼独住法明矣三藏所诠析法观拙故成佛唯丈六身但住真谛通教所诠体法观巧能证二空故所成佛随利钝机一身两见丈六住真尊特住中别教诠中修次第观故所成佛唯一尊特以须别修缘了庄严故使此佛双住俗中圆教诠中中具诸法因中万行不修而修果上万德成无所成故即报应名为法身唯住中道前三教佛岂离法身今就当分明四差别是故四佛各以住法住于城山。

　　二观。

　　【文句】观解空观住真假观住俗第一义观住中。

　　【记】于一心中圆修三观住于三谛以此住法住所居处若念念不休即观行佛行住坐卧经云此处皆应起塔即此意也。

　　二明所住处二初城二初因缘释。

　　【文句】王舍城者释论大出因缘初立五山中七烧七造王来居此故言王舍又云他舍被烧王舍不烧后悉排云是王舍即得免烧自是已来呼为王舍。

　　【记】此文虽略意亦可见若欲备知当寻彼论。

　　二观行释。

　　【文句】观解五阴为舍心王居之故言王舍。

　　【记】上诸观解皆是附法以如是等不借事义表观法故此之城山是托事观也如今王舍借覆盖议表于五阴托自在义表善恶王故妙乐云以善恶王对无记舍应知无记遍该八识若善恶王唯第六识以此第六通三性故谓善性恶性无记性也此无记性同余四阴为所观境取善恶性为能观观初心修观莫不用此第六心也以由此心能起欣厌分别名义作善恶因故所言善者对恶得名非究竟善以此王数本由见爱熏习所成圆名字人全未能伏纵起善念不离见爱故十境心皆名魔障不思议观方曰善净若直以此心观实相理如用藕丝悬须弥也徒增分别绝念无由若体此心是性恶者性恶融通无法不趣自然摄得七八九识同为妙观故得名为境即是观能所既泯思议乃忘圆妙之观初心可修故妙乐云忽都未闻性恶之名安能信有性德之行须闻性恶者以知性恶故则修恶本虚三观十乘无惑可破无理可显修德功寂是无作行故以性德召此行也此意若昧徒说心王为能观观终非圆观岂前三教非善恶王为能观耶又须了知非独城山以阴为境诸事法观皆须观阴故妙乐云又诸观境不出五阴今此山等约阴便故以诸文中直云境智记文既云诸观之境不出五阴则知托事附法无不观阴言此山等约阴便者盖此山城表阴义便故明言阴诸文不便故直云境智虽为不便不言五阴而所观境无不是阴故上句云不出五阴直云境智即诸文云观一念心即空假中也虽不云阴且一念心非阴是何有人据此执诸观境不观阴者违文背义过莫大焉又僻执云唯止观中从行观法得简阴境诸事法观不得简阴斯是胸情自立规矩诸文观法既不出阴简有何妨况妙乐中观阴须明方便正修简境及心简境岂非去尺就寸简心岂非去其思议取不思议耶安得固违执不简阴此人又执诸文托事附法观心不可修习唯止观约行观法方可修之乃引义例谕邪师文为据彼文云十二部观寄事立名虽有三观之名十境十乘不列一部名下唯施一句岂此一句能申观门今人谓事法观心便可修习不假止观者岂不全同往代邪师耶今评义例验此人说全昧荆溪破立意也何者义例谕疑本为邪师错谓止观十境十乘是渐圆观唯顶法师十二部经观心之文为顿顿观修之即得是故荆溪如上谕之其意但是破彼邪师将顶法师十二部下观心一句具足申于顿顿观门也邪师既以止观十境十乘自是渐圆终不肯用入十二部事观中修岂得同于正解之师讲至城山等观之时学者欲修即叙止观方便正修拣境等文成其法行若然岂是十境十乘一向不列耶岂是独将一句申观门耶又何尝云事法观心不假止观便可修习又不云城山等观是顿顿法那斥全同往代邪师耶又法华玄义示诸文观心令即闻即修释签云随闻一句摄事成理不待观境方名修观先祖垂范昭然可鉴如何固执事法观门不可修习此人又全不许传法之师叙于私记教人修观须自深谙止观法门方可修于诸文观心若其然者修观行人则全不藉教授知识五缘之中善知识缘全无用也四缘宁阙善知识缘最不可舍故大师云自能决了可得独行妨难未谙不宜舍也经云随顺善师学得见河沙佛又备谙止观十乘等法是大法师是大禅师岂诸文中事法观心皆须此人方得修耶作此谬说障传法者宣示观门障初心人依师进行所损弥大学者知之。

　　二山二初因缘释。

　　【文句】耆阇崛山者释论翻鹫头真谛云曲鸟山在王舍城东南毗富罗山在西南仙人山在西北黑土山在东北白土山在中央中央三由旬平正即王城也。

　　【记】山峰之势似鹫之头或云灵鹫此鸟有灵知人死时故又多仙灵隐其中故说文云鹫黑色多子。

　　二观行释。

　　【文句】观心山者灵即神智是般若也鹫即万德是解脱也山即不动是法身也常为心王所观即是观之住处也令一切心数同入其中也。

　　【记】若妙经疏先以三字对于五阴次观三字而为三德达阴即理也今此文略直以三字表示三德虽不云阴义当体阴而为三德须知阴是见思报法此乃修恶即是性恶而为三德其善恶王若非性具何能常住秘藏之处心数尘劳若非性恶何由能得同入其中。

　　二明阙同闻意二初正释。

　　【文句】此经阙同闻众者谓时有五处有四耆山众不闻信相室说信相室众不闻梦中说梦中众不闻梦觉已说众非一座故不列同闻。

　　【记】时五处四者一耆山说序时二室内说寿量时三梦中见金鼓时四梦觉诣耆山说时五列众至金宝盖山王佛国赞释迦时故时有五也以说序说梦俱在耆山故处但四。

　　二释疑。

　　【文句】若尔阿难不应称我闻然虽不闻佛更为说又其得佛觉三昧能自通达得称我闻也。

　　【记】问意者四佛说寿在信相室阿难在灵鹫何称我闻然虽下答也报恩经中众令阿难为佛侍者阿难从佛而求四愿一不受故衣二不受别请三不同诸比丘须见即见四所未闻经重为我说佛皆许之又其得佛觉三昧者佛加觉力如佛故名佛觉能自通达者不待重说也然阿难佛成道夜生年二十五方为侍者已前之经准向两羞尚称我闻况近在信相室中耶。

　　【记】二叙述序亦名别序二初列二名。

　　【文句】从是时如来下是叙述序叙下十七品故亦名别序简异余经亦为别名作本故言别也。

　　【记】虽是异名亦有长短述齐序品别尽初分以有别序异于众经故立别名名金光明故知此序是别名本。

　　二释二序二初泛示二序文相二初别相二初明七别二初未七经文。

　　【文句】别义为七一从是时如来下一行半是入定别二从是金光明下讫二十七行偈是叙述别三从寿量品下是怀疑别四从大士如是下是瑞应别五从信相见佛下是腾疑念别六从四佛告下是止疑别七从欲色界天下是集众别。

　　【记】二明七次第。

　　【文句】生起者佛常在定而群机扣佛佛欲应之故示轨仪如来常寂犹尚乐定入游法性出叙经王信相闻深法疑法既是常人寿那短是故怀疑菩萨福力疑能感应应故四佛现佛现即腾疑腾疑故佛即止疑当雨法雨故大众云集七事异他经故言别也已说七别竟。

　　【记】初入定者大觉顿圆照而常寂今之入定盖示轨仪令人乐定次叙述者既入妙定见法尊贵即于此定叙述经王言出叙者实未示于出定之相盖寂不妨照故云出耳佛不出定即说此经意本彰于寂中有照也次怀疑者既叙常法是佛所证信相乃疑能证人寿那不称法瑞应等次文显可知。

　　二明三别。

　　【文句】或时作三别一从是时下名叙述序二从寿量品下名现瑞序三从时四如来下是众集序云云。

　　【记】大师有时作此分别章安兼录与前七别开合异耳。

　　二述相二初正示叙述。

　　【文句】言叙述序者叙后十七品初五行叙寿量品为三初两行叙果德次一行叙怀疑次两行叙断疑细作可寻次一行半叙忏悔品破恶生善之意云云次一行半叙赞难品生善破恶云云次六行叙空品破恶中破三障恶云云从护世四王下是叙其品可解大辩者是叙其品尼连鬼母是叙功德天品同是女天故地神是叙其品大梵三十三天是叙散脂品散脂是将梵释是主叙主即得臣将也紧那罗等是其领叙其领得其管也我今所说诸佛秘密者是叙正论善集两品说世秘密可以治国出世秘密可以诣道故知叙两品也若得闻经去是叙鬼神品鬼神品中纯明听法功德为八部所护云云着净衣服下两行叙授记品三大士十千天净心殷重净若虚空故护授记也若得听闻下叙除病流水等品闻名服药悉得病除则是善得人身复能修行布施福业是善得人道鱼闻佛名善得天身天道即此意也正命是叙舍身品虎餐血肉即得解脱岂非正命也若闻忏悔下一行叙赞佛品佛有三世诸菩萨多是先佛即过去佛也又是未来佛也为此菩萨所赞即为佛所赞也叙述之意止可仿佛不得薳自分明云云。

　　【记】叙怀疑者思惟深义必合疑于所证法常能证寿短叙断疑者佛护本令断疑生信也叙忏悔品者正为破恶旁为生善故叙赞叹品者正为生善旁为破恶故叙空品者此品导成生善灭恶今文偏叙灭三障故大梵释天是散脂主紧那罗等乃是散脂所领部从经举主叙其品也叙正论善集者正论治国善集听经此俱是秘藏流出故以秘密叙二品也叙授记者彼由闻经心净若空故得记别今云身意无垢秽故叙舍身品者餐太子身既得解脱显非邪食以活其命故今正命一句叙之叙赞佛品者虽三番菩萨以偈赞佛而此菩萨多是古佛纵是实行亦是当佛故今佛赞行人亦是当佛故叙其品也仿佛者不分明貌也薳音伟远也如云不得过自明分也。

　　二兼示叙人二初问起。

　　【文句】问谁作叙述。

　　【记】二答示二初叙旧斥非。

　　【文句】旧云集经者若尔是论非经又乖经文文云我今当说或云是信相若尔信相已能玄叙何事致疑。

　　【记】旧有二师一云阿难斥云是论非经者以佛说名经灭后三乘弟子所作悉名论也经云我今当说忏悔等法岂忏悔法阿难说耶岂非乖文梦中金鼓是佛法身以智扣之故乃随机说忏悔法须知金鼓是佛真我故云我说也二云信相斥云若是信相玄叙始末不应疑也玄叙者玄与悬同。

　　二重问的示二初的示师意。

　　【文句】又非集经者那忽作序师云是佛自作。

　　【记】二难起答通二初难起。

　　【文句】难者言若尔便是正经那得称序。

　　【记】若是佛说即是正宗那得称序。

　　二答通二初以因况果。

　　【文句】此无所妨菩萨尚能安禅合掌说千万偈况如来口密神力赴机何所不为。

　　【记】不惟能酬是佛作序兼显如来定不妨说以法华文验佛叙述正在定中岂千万偈局在正宗以说果佛口密赴机岂但正说不作序通是故结云何所不为。

　　二引文证结二初引当文证。

　　【文句】文云我今当说忏悔等法此是明证。

　　【记】二引大品例。

　　【文句】大品中化佛说六波罗蜜亦得称序此其例也。

　　【记】彼经序中明佛出广长舌相放无量光是一一光化成宝华华上皆有化佛说六波罗蜜彼既称序此岂正经。

　　二的从别序消文七初入定别二初标科。

　　【文句】释入定为三初一句一字明能游入二三字两句明所游法后两句结也。

　　【记】欲显能游人与所游法义皆明了故节游字入其初科须知释义不类读文。

　　二随释三初能游人。

　　是时如来游。

　　【记】文三初释是时二初旧解。

　　【文句】是时者真谛云有五种三时一欲说正说说已二破外道去来时立现在有说有听时三下种成熟解脱时四正师正教正学时五佛欲说众欲听不高不下平平时。

　　【记】二今释。

　　【文句】今但论如来知机堪可得道时若慧眼得道智与真冥时若法眼得道智与俗冥时若佛眼得道智与中冥时佛欲履历法性观知众生于何时得道故言是时也。

　　【记】不用古人五种三时但论佛鉴机得道时又得道犹通须约三智冥三谛时方尽如来鉴机之相佛欲等者乃是化仪非谓今日鉴照方知。

　　二释如来二初略示。

　　【文句】如来者十号之初也。

　　【记】二解释二初指他广解。

　　【文句】三藏解如来文多不载。

　　【记】二今从要释三初约悲智释二初约义释。

　　【文句】今言智照理与诸佛等故言如慈悲与诸佛等故言来诸佛应住秘密藏中何故出世只为慈悲故来。

　　【记】法华文句三身各有如义来义今以法报相冥释如乃以应身出世释来但使义成通别无在佛若顺智应如秘藏秪为顺悲故来三界。

　　二引论证。

　　【文句】成论云乘如实道来成正觉。

　　【记】能乘即智如实道即理来成即是慈悲垂应。

　　一约智行释。

　　【文句】大经云从十一空来就智论来从六波罗蜜来就行论来。

　　【记】虽但云来已具如义以约福智来严法身所严即如也此是大经梵行品中解如来名。

　　三约说证释二初引论。

　　【文句】释论明如法相解为如如法相说为来。

　　【记】二释成。

　　【文句】今明如三谛法相解名如如三谛法相说名来故言如来也。

　　【记】本有之法妙真俗中而为其相智称此解即法报冥故曰如也称此如说是应身被机故名来也前约悲智其义犹总今明解说三谛法相释于如来义无不尽三谛法相即三法身法身圆也称此而解即三般若报身圆也称此而说即三解脱应身圆也以今望前非无区别。

　　三释游字。

　　【文句】游者游涉进入之义尔夫法性者非入住出故小般若云如来者无所从来亦无所去故名如来何得言游邪良以慈悲导物敩我而入故言游也令众生食甘露味亦应言住为众生宣说亦应言出故法华云善入出住百千三昧即此义也。

　　【记】即是如来以究竟智游入法性也夫所证法性能证果智义立能所体非相到以始觉究竟即同本觉唯真如智独存故也若然者其谁能入复何所入住出皆然引小般若意亦如是今言游者为引众生学佛入理故示入相为令众生称理而住故示住相甘露乃是不死之药喻常理也为众生说此甘露味亦应言出不出而出出叙经王也法华地涌诸大菩萨于深法性百千三昧不入而入名为善入出住亦然菩萨尚尔果佛可知。

　　二所游法。

　　于无量甚深法性诸佛行处。

　　【记】文二初明深广法性二初直约文释二初消无量甚深。

　　【文句】无量甚深者将明游入简显其体高广体包法界故言无量彻到三谛故言甚深非是二乘下地菩萨之所逮及故言无量甚深也。

　　【记】将欲明示佛所游入先须简显其体高广乃以法界显其广中道之法非界为界此界无外故言无量又以三谛显其高然真俗二谛虽俱究竟而乃通于二乘又偏菩萨少分而证若其中谛非圆实智莫能证入今明三谛体非优劣乃是三德秘密之藏即法性底故云彻到方称经文甚深之叹深即高义须知法界与圆三谛无二无别今取二名显无量甚深令易见耳显已次简若约二乘以圆简偏若约菩萨以深简浅降佛已还皆下地故圆圣尚简况三教耶。

　　二消法性二字。

　　【文句】法性者所游之法也诸佛所轨名之为法常乐我净不迁不变名之为性。

　　【记】上明高广是体之德今明法性是德之体释二字义显高广体所言法者轨则为义诸佛轨之万德成就故涅槃云诸佛所师所谓法也然此法性三乘六道谁不轨则而成立耶以迷性具无事用故虽轨而违故成三障其犹七众谁不师佛而有违顺故分缚脱今就极顺用显所师故云诸佛所轨名之为法所言性者不变为义谓四德之体无迁易故须知此四遍一切法下至地狱依正因界一一无非常乐我净世间相常斯之谓也。

　　二更取义释三初取实智所照释。

　　【文句】非是二乘以尽无生智所照之理为法性也二乘法性浅故非甚深有限故非无量今之如实智所照之理横包法界竖彻三谛故言无量甚深尔。

　　【记】尽智者断惑已尽也无生智者惑不更生也故俱舍释此二智云谓无学位若正自知我已知苦断集证灭修道名尽智若正自知我已知苦不复更生后三例说名无生智瑜伽论以惑尽名尽智来报不生名无生智而此二智俱照偏空略简二乘意该菩萨至等觉也二乘法性非中道故浅不具色心故有限如实智者释论明十一智前十与二乘共唯如实智则不与共谓一切法总相别相如实证知无有挂碍此智所照横包竖彻是今法性也。

　　二就即事而理释。

　　【文句】又无量者非别有一法名为无量毗卢遮那遍一切处一切诸法皆是佛法皆佛法故即皆法性佛皆游之故言无量又非别有一法名为甚深即事而真无非实相一色一香莫非中道皆中道故即是甚深。

　　【记】深广法性是佛游处又过菩萨所行清净恐不达者谓今凡鄙依正色心因果之外别有法性是佛所游故特遮之非别有法名为无量及甚深也然一切处言须收三土诸法合当九界因果若遮那佛法唯净唯善则三土九界染恶须断云何得名皆是佛法故当了知一切染恶无非性具缘了佛性非专善净性染性恶全是缘了若此等法皆佛性者则三土九界修染体虚性德十界是圆觉体无所不遍方曰遮那遍一切处一切诸法皆是佛法有何一念一尘一人非是如来所游法性故言无量又须了知一切染恶当体幽邃故云甚深实非别有甚深之法是故名为即事而真色香中道以色香等迷情谓是色之少分解则无非法界全分以唯色唯声唯香唯味唯触故也色外更有微尘许法则不名唯亦非中道中道秘妙思议罔穷称为甚深也。

　　三引论等心类二初引类。

　　【文句】例如释论解四无量心云缘东方众生名广缘四方名大缘四维上下名无量。

　　【记】二准释三初明中谛无量。

　　【文句】准此而言缘真谛法性名广缘俗谛法性名大缘中道法性名无量。

　　【记】论明四等谓慈悲喜舍从心名等从境名无量此众生缘也就其所缘方隅广狭得三种名谓广大无量今类彼说就真俗中而立三名经示游于无量法性乃彰中道圆融之理非但空之真及偏假之俗。

　　二明中必融摄。

　　【文句】若缘中道即是三智一心中缘三谛一谛。

　　【记】佛或对机用于权智偏照二谛既不摄中故非游于无量法性今用实智照中谛理中无不摄故云若缘中道即三智一心等是以中谛称为无量。

　　三结境智相称。

　　【文句】此境无量唯佛无量智乃能缘之如函盖相称非二乘下地测其涯底。

　　【记】如法华云唯佛究尽诸法实相权实之理何有尽极良由佛得无尽之智方能究尽今亦如是二乘下地智有限量是故不测无涯之涯无底之底。

　　二释诸佛行处二初法。

　　【文句】诸佛行处者正显佛智无量甚深佛智无量甚深故行处亦无量甚深行处无量甚深故佛智亦无量甚深。

　　【记】学者应知本觉为处始觉为佛全本为始始方合本若不尔者如何各称无量甚深然初坐道场即已冥合今为引物故示合相乃云游于诸佛行处。

　　二举喻。

　　【文句】举函显盖举盖显函正在此也。

　　【记】举行处函显能游盖也。

　　三结。

　　过诸菩萨所行清净。

　　【记】文二初直约文释二初据义略释。

　　【文句】过诸菩萨所行清净者正简也菩萨居未及之地智之所行未能深广故。

　　【记】二引文广释二初地持。

　　【文句】地持云菩萨得九种禅初名自性禅若入此禅即入实相法性清净之境二乘不闻其名况有其行若入第九清净净禅一切通别惑累若正若习皆尽故言清净净禅自下地去皆有余习佛住十地顶若入此禅过诸菩萨。

　　【记】九种禅者一自性二一切三难四一切门五善人六一切行七除烦恼八此世他世九清净净文中略示初后二禅也其第九禅即从十地转入妙觉故云一切通别惑累若正若习皆尽自十地已还悉有正习论解华严不开等觉十地即等觉也言通别惑累正习皆尽者通即四住别即无明通惑正使圆七信尽习气至佛同别习尽以今家于小乘习气分别四四十六门故若别惑者四十二品断位如常习气具如净名疏说圆教始从初住终至法云圆断诸见犹有习在等觉入重玄门千万亿劫重修凡事见理分明习气犹薄事等微烟彼引地持离一切见清净净禅故但明见习若引优婆塞经十地断爱习十地即等觉岂不入重玄耶故知别惑断正使外更入重玄断于习气文甚分明。

　　二净名。

　　【文句】净名云心净已度诸禅定即此义也。

　　【记】佛复自性清净之心超于一切修得禅定故云心净已度诸禅定亦是到于一切禅定彼岸故云已度。

　　二重取意释。

　　【文句】亦是举其高位简法性甚深也。

　　【记】佛不自高依法故高今明高位意欲简显法性高深矣。

　　二叙述别二初明述义异前。

　　【文句】是金光明下叙述序若叙正说流通十七品意已如上说今更论叙述五重玄义。

　　【记】然前叙诸品岂出五义以十七品唯谈三法总明别相及被物教但为既从经品而叙名等不彰故今明示序品经文备叙五义使乎学者知此一经始末唯诠名体宗用及教相耳方知释题搜尽经旨。

　　二约文述义二初分文。

　　【文句】初十二行半叙名体宗用次十四行半即叙流通弘宣此典即是叙教相也就初一句叙名次一句叙体次三行叙宗次九行叙用护世下去叙教相也。

　　【记】二述义二初叙四义四初叙名。

　　是金光明。

　　【记】文二初他解属体。

　　【文句】解者或言金光明一句犹是叙体如矿石中金金体乃非光非明不妨约金论内外用法性非宗非力亦依法性起于宗力当知此句正是叙体。

　　【记】矿石者说文云矿铜铁璞也内外用者光为内用自显体故明为外用鉴他物故此师亦知光明二字属于宗用金是正体以其体用不相离故虽标三字意在于体也。

　　二今定叙名。

　　【文句】今明理乃当然分文则属叙名也。

　　【记】标三显一非全乖理故云当然其如分文自有次句的以中道而为经王正是叙体何须初句兼于宗用而叙体耶学者应知叙名之句据上附文释三字名非从喻立乃是直名深广法性以佛正游此之法性便即唱云是金光明诸经之王不名法性是之一字为指何耶智者深见经之微旨故立附文及当体释证于附文先引此句云创首标名弥为可信既前附文特出此意今释叙名不更显示。

　　二叙体。

　　诸经之王。

　　【记】文二初指上标今。

　　【文句】经王上已说今更述之。

　　【记】上即玄文重明帝王约摄法门摄教摄位辩经王讫今此更就中道明王。

　　二对他辩正二初明他解二初叙。

　　【文句】三藏云三德摄三涅槃正断二乘断见般若正遣凡夫有着华严正化始行菩萨今经通为八位人故称王也。

　　【记】三藏意云经题三字喻于三德乃以三德分对三经涅槃明佛有体解脱正断二乘灰灭之见般若谈空正为凡夫遣于有着华严顿说法身之理被十信三贤故云始行上之三经各谈一德各被一机若金光明具显三德故能通被八位之机解脱被二乘二位也般若被凡夫通指人天为一位也法身被菩萨信住行向地五位也既无机不被即是经王统摄义也。

　　二破二初明违教旨。

　　【文句】此语难解涅槃为菩萨说甚深微妙行处岂止为二乘般若云法身佛为法身菩萨说法其听法众非生死人岂止遣凡夫有着华严说初地乃至说十地岂止为始行菩萨。

　　【记】涅槃正谈深妙三德合被圆机岂唯二乘般若具示三种般若岂异三德况云听众非生死人宁止凡夫华严三身亦即三德具论十地岂但被于始行菩萨此解不独摄机有限抑亦彰法性非圆。

　　二明损行人。

　　【文句】作此偏说无智之人于诸经起轻慢此义不可。

　　【记】真谛此解有识之者知其不当无智之人谓彼三经劣于此典起谤得罪安可依之。

　　二明今释三初泛示诸部经王是非二初约三谛定是非二初示三谛。

　　【文句】今言经王者若取文为经即是三种俗谛若取理为经即是三种真谛若取文理合为经即是三种中道。

　　【记】一代教部有取能诠文字为经有取所诠义理为经有取文理合为经故一代经不出文理合与不合若不合者能诠之文但是俗谛不出三种谓三藏实有俗通教幻有俗别教幻有幻有即空共俗若所诠理但是真谛亦唯三种谓三藏实有灭空真通教幻有即空真别教不有不空真此六之内三种真谛体不具俗但因三俗而得入真俗终须灭合义不成若文理合者不出三种谓圆接通圆接别及正圆教此三真俗其体是中何者圆教本自真俗互趣若接通别所诠真理既诸法趣局照俗文亦诸法趣故此三种真俗不二名文理合中道义成以真即俗故真即非真俗即真故俗即非俗非真非俗言虑自忘强名中耳问别教复俗幻有可是能诠之文即空如何亦是文耶答文谓文相能诠能显之义也义若在通教空以忘相为所诠理今于别教二边俱相乃为能显显于双非是故空有俱为文也问藏等七种俱名真俗如何后三得名中道答岂闻真俗便无中耶如圆当教及接通别此三真俗既皆名为不可思议宁非中道如涅槃疏释七二谛于中三亦以中道为名何独责此问若取其义别教真谛不空不有何不名中答离边之中文理不合初心不得思议顿忘若望于圆但是复俗所诠真耳故前文句释经如是对圆别云破离明中良以所诠不即能诠不名中道文字性离无非佛法方名圆教中道如是问何故独遗别接通耶答今以真俗对于文理其别接通已在六内何者若未受接乃当幻有诠于即空若受接后自属但中局照复俗故据法体已在前六有何所遗况复今文不显标云七种二谛但明一代取文取理取文理合有三俗经有三真经有三中经如此明经收于一化罄无不尽有人秪就金光明名立九种经专据取字以为义本谓若取着三字能诠之文名三种俗谛若取着三字所诠理体名三种真谛若取文理合谓不偏着二边为三种中道如斯说者岂唯师心解义无乃固违文意前二取字作取着释后一取字作不偏着解是何言欤大师为解诸经之王故立九种收一代经此经既说中道之王故于九种而得自在名诸经王何缘九种但在三字乃是金光明自为金光明经之王也既阙诸经全非统王乖反至多且言此二。

　　二定是非。

　　【文句】若说余谛是经而非王若说中道是经复是王于九种经中而得自在。

　　【记】若诸部内有说前三能诠俗谛有说前三所诠真谛体不合者皆名余谛但得是经不名经王以其不明真理具俗是故俗谛不即真谛真俗俱无统王之义故非王也若诸部内有说三种具俗之真全真之俗二谛不二名为中道此中道外更无少法如此经云无量甚深法性又云不思议智境又云安住一切法如性于一切法含受一切法则所诠外更无能诠能诠之外岂有所诠文理既合中道斯圆故得是经复是王也乃于三俗三真三中九种经中而得自在问三种中经体已是王何故复云于九自在答上辩九种乃是通约三俗三真三中示一代经有偏有圆也今判诸部随有一处说圆中道即是经王能于通示九种自在于三中经即是异名其体既同故得自在若余六经乃是圆中所用方便如王于臣岂不自在。

　　二就中道显尊极三初明诸部圆体为王。

　　【文句】但经王是一随缘设教名字不同华严云法身方等为实相般若称佛母法华为髻珠涅槃名佛师皆是法性异名通为诸经作体。

　　【记】中道经王其体是一随物宜乐立乎异名故向文云若说中道是经是王何经说耶即华严等四味之内作法身等说经体也然须简别四味之内是王非王如华严部有三种经其正圆中及接别中是经是王正别教中是经非王是故法身须简别中三藏但空实有二谛是经非王方等部内具九种经正圆教中圆接别中圆接通中三是经王故实相名通此三种余六是经不得是王般若部内无三藏二有七种经亦同方等三是经王得名佛母余四非王法华一圆是经是王以开权故解髻与珠涅槃九种皆知圆中无非经王一切众生悉当成佛其谁不以正因为师故诸大部中道经王有此盈缩秪一法性立此异名作诸经体。

　　二约历代人王为譬。

　　【文句】譬如诸姓应运迭兴龙师鸟官随时霸立百代虽异而统王是一。

　　【记】诸姓者谓三皇五帝之姓也太昊伏羲氏风姓炎帝神农氏姜姓黄帝有熊氏公孙姓此三皇也少昊金天氏颛顼高阳氏帝喾高辛氏皆姬姓帝尧陶唐氏伊祁姓帝舜有虞氏姚姓此五帝也故云诸姓也应运迭兴者应天五行相生之运也伏羲应木运神农火运黄帝土运五帝依次推之龙师者伏羲初立有龙瑞故以龙纪官故左传曰太昊氏以龙纪故为龙师而为龙名鸟官者少昊始立有凤瑞故以鸟纪官故左传曰少昊挚之立也凤适至故为鸟师而鸟名随时霸立者谓应运王天下也百代虽异谓纪号不同也统王是一皆天下主也。

　　三示随部立名合譬。

　　【文句】法性亦尔宜闻大品佛母为王余名废息宜闻法华宝所为王余名废息。

　　【记】名虽兴废体非增减是故法身乃至佛师一一皆于九种经中而得自在即前喻云百代虽异而统王是一。

　　二的明此典经王体性。

　　【文句】法性为金光明之王亦复如是。

　　【记】以文理合中道为体斯盖通辩若例诸部经体别名此经的以法性之王为经体也以佛游于深广法性便即唱云是金光明诸经之王岂非的指所游法性为金光明名下之体此体自在是诸经王问三种经王皆得为于大乘经体此经之体的属何王答文诠法性虽在于圆而许三乘依此忏悔是故大师就圆释体判教属通义当圆教入通中道以为经王也问净名玄云若理内三种俗谛非此经体三种真谛是法性实相得为经体今云若取文理合为经即是三种中道且文理既合则真俗俱中是则俗谛得为经体将非与彼义相违耶答彼此宛顺无相违也良以经体未始离文而文不到即事而真方为经体以二谛判体则属真三谛判之体当中道斯乃示于心路绝处方为经体若藏通别当教亦云体绝言想而皆所诠不具能诠安得能诠合于所诠故六种经文理不合望于圆教实无绝理是故大师欲彰经体示绝想门云文理合是三中道为四味教所诠圆体谈理具文文方即理理亦即文文既即理能诠自忘理既即文所诠叵得能所既绝中体斯彰彼明理内三种真谛即是圆中故与今文明体不别如妙玄中引地论金刚藏说空有不二不异不尽四句显体辞异意同释签问曰空假如何得为经体答云既是不思议空假还指空假即中中为经体中即空假亦指于中彼之四句不出三谛以圆融故三谛各三是则四句句句三谛所以得名辞异意同句句具中故皆为体究论空假得为体者由具于中故云还指空假即中中为经体是故中谛虽具空假空假非体故云中即空假亦指于中间何不但云中是经体空假非体于义亦足何故先明三谛各三皆得为体复于三谛各拣空假唯取于中而为经体岂非繁重答秪为单说圆义不成作此融谈方彰妙体何者盖以空假是其修二即经宗用中是一性即经体也若但云中是经体者则宗用外别有于体体狭不周故须三谛无非经体若不于三各拣空假唯取中体则不能显体非智断如此辨体不即宗用不离宗用思议泯净妙体天然中为经体圆妙既然以例空假宗用亦妙以空遍三谛此宗不狭假遍三谛此用弥广仍须三谛各拣假中显宗是智亦须三谛各拣空中显用是断各对二明不即不离故皆称为不思议也若然岂独体是经王宗用亦王名总三王教辨四王以一名一体一宗一用一教无非中道故也故玄义云文号经王教摄众典教尚称王名等可见既法法皆中无非经体复须拣显名是能诠宗是自证用是化他教能分别唯有经体是所取也收无不尽简无所遗与金刚藏四句皆体释签于四唯取于中其意泯合。

　　三特彰今释契理益机。

　　【文句】若作此解上不违佛经王之旨下不增长众生我慢。

　　【记】显圆中道泯绝言思而为经王上顺如来叙体之旨下赴众生闻经之机既论四味诸大乘经文理合者皆是经王岂有独尊我经而慢他典此望真谛万万相悬。

　　三叙宗。

　　若有闻者则能思惟无上微妙甚深之义如是经典常为四方四佛世尊之所护持东方阿閦南方宝相西无量寿北微妙声。

　　【记】文二初释微妙。

　　【文句】微妙者他释因微果妙今不尔因果俱微妙因中性德深而难见名为微不纵不横名为妙果中修德亦复如是。

　　【记】如来既叙金光明名经王之体此乃一经所诠秘藏其有闻者必思此义故云微妙此之二字若因果互阙则非始终常住三法故对古非显今正意因该博地果极妙觉位分六故深而难见六皆即故不纵不横因即果故不纵事即理故不横文解理性以果例云亦复如是若知六即义无不𠃔。

　　二释四佛护持二初约教释二初正释二初释四方四佛。

　　【文句】四方四佛护持者四方者四门也四佛者四门果上觉智也。

　　【记】佛唱此言意有所表正叙经宗宗是果智冥法性体体虽是一而开四门谓妙空妙有双亦双非如地论明四句显体以为四方果智冥之以为四佛叙宗之意显然可观。

　　二释护持二初约五佛体用释持。

　　【文句】释迦觉智与四佛同诸佛果智冥于法性法性得显名为法身法身不动名之为持法性常故诸佛亦常法常佛常寿命亦常常故无量。

　　【记】今经宗在释尊果智欲彰此智冥四门理是故特从四佛明之良以佛智不分彼此同冥法身不动之性顺性名持法性是法体诸佛是报智寿命是应用此三皆常故云无量。

　　二约信相疑除释护。

　　【文句】信相推迹惑本四佛令其达本悟迹名之为护。

　　【记】佛护法性为令众生不起倒惑信相但推八十短迹惑于法报常住之本四佛示本令悟八十即是常用故名为护。

　　二拣示。

　　【文句】此一句种种义法性四门法性四德即体义果智显体即宗义护念信相断疑复是用义而叙宗为正意也。

　　【记】指叙宗文名此一句义虽种种不出于三谓体宗用正虽叙宗宗必冥体体必起用是故此句不可独释四德如后。

　　二约观释上叙经宗义归果佛当机闻见惑破理明今之行人若不于心明方明佛徒闻此教有何益耶故令观心觉于四谛及以四德既即我心免数他宝此文分二初约谛约德立圆观二初约四谛二初总明境智。

　　【文句】观心解者四方是四谛四佛是四谛智。

　　【记】四门四谛俱通因果门从理开就果为便谛有苦集宜对初心行者应知借四方佛表四谛智此乃托事兼附法相入心成观是故四谛即一念心阴心是苦现惑是集即智是道本寂是灭如实知之名四谛智。

　　二别示境智二初观境。

　　【文句】东是方首如集是苦因又东甲乙是春生生即集谛也从东次南亦犹生而有长先春次夏故南方是苦谛也长后秋收又白帝属金金能决断西方即道谛也从秋收至冬藏众事都息北方如灭谛苦集因果皆谢无用也。

　　【记】四谛法相前果后因今从修观始因终果故世出世集道居前苦灭在后初心观境欲易研寻宜从近事故顺世俗甲乙五行四季等名令四方义成使四谛可识务在立观不拘名教。

　　二发智。

　　【文句】观此四谛生眼智明觉持理不失护倒不起故名护持也。

　　【记】既于一心即观四谛观之不已眼智发生任运护持妙理不失倒惑不起然须深察圆观四谛皆称无作苦集逆修体是性恶即逆是顺道灭无功故云阴入皆如无苦可舍尘劳本清净无集可除边邪皆中正无道可修生死即涅槃无灭可证见此炳然名发谛智。

　　二约四德。

　　【文句】又观四方是四德观东方常为破无常观无常为破常观非常非无常破常无常乃至观北方无我为破我亦如是此观持德不失护倒不起故名护持也。

　　【记】上四谛观虽观一心四教行人皆可修证今就四德各明三观初心顿修的属圆观东方对常常破无常尘沙净也无常破常见思亡也双非破二边无明集寂也说有前后修在一心三方例此。

　　二约谛约德示佛名。

　　【文句】观东方集谛常非常非无常不动故名阿閦观南方苦谛乐无去无来法性实相实相尊贵故名宝相观西方道谛毕竟清净法性寿命与虚空等故名无量寿观北方灭谛永寂无我入秘密藏秘密藏故名微妙声云云。

　　【记】前明觉智但是通名若于观心不论别号则观于经未为极顺今于集谛达即真常名为阿閦此翻不动也次于苦谛达即真乐真乐尊重名为宝相次于道谛达毕竟净常住慧命名无量寿次于灭谛达二我空所显真如是秘密藏一音遍满名微妙声四方四佛本是心性即性为观观符于性成四佛名。

　　四叙用二初分文。

　　【文句】我今当说下九行偈是叙用文为四初三行明能破之胜法次三行半明所破之恶罪次一行半举行法劝修次一行结成。

　　【记】二随释四初能破胜法。

　　我今当说忏悔等法所生功德为无有上能坏诸苦尽不善业一切种智而为根本无量功德之所庄严灭除诸苦与无量乐。

　　【记】文二初依现文示二初示三法体。

　　【文句】初三行明能破胜法者谓境法法性也行法忏悔赞叹也导法一切种智也故言忏悔等法知非一种也。

　　【记】能破胜法在境智行如将破贼须身力健次权谋深次兵器利二依于身故喻于境身须有谋故喻于智谋要兵助故喻于行此三若备三障必忘。

　　二释三法相二初别示二初别教。

　　【文句】若相资为论行资智智显理理显故能尽众苦苦尽故法身显智圆故报身显功德无上故应身显。

　　【记】行智理三次第资发修时纵也法报应三果中齐显证时横也良由此教本有法身为惑所覆故须别作缘了之功相资显发复由此教性具三法而不相收致使功成三身横显。

　　二圆教。

　　【文句】若圆论者三法不纵不横而修三身亦不纵不横而显。

　　【记】圆诠诸法无非法界以法界智导法界行以法界行契法界境法界无二一外无三故离纵过法界非一修性宛然故离横过因中三法修之既然果上三身显时亦尔。

　　二总结。

　　【文句】虽圆别之殊俱是能破之胜法也。

　　【记】修虽渐顿俱能破于界内外障是故皆名能破胜法。

　　二取新本示。

　　【文句】观旧文语略新本具有三周说法之文四佛说常果上根得益婆罗门说法身无舍利中根得益佛分别三身下根得益今叙中云我今当说忏悔等法即是叙下三周之法能破恶也。

　　【记】旧文唯有被于上根第一周法新译既广更有二周其第二周离车王子为婆罗门说法身常无舍利事为中根也其第三周自有一品分别三身为下根也此之三周皆是胜法悉破三障今叙能破既云等法理合该下三周之法也。

　　二所破恶罪二初重科总判二初科。

　　【文句】次从诸根不具下叙述空品文为二初三行半明所破之恶次三行半明能破之方初又为三诸根不具下破报障愁忧一句破烦恼障恶星灾异下破业障。

　　【记】此文正示所破恶罪而言叙空品者今举所破罪彰能破用诸能破中空用为要故当叙也问前句已明能破之法今那复有能破之方答前境智行是能治药今明三业专闻思修是服药法妙药不服服不依方病何能愈此二相成三障可破。

　　二判二初明转报异余经。

　　【文句】余经对缘云报障难转因时可救果无如何此经三障皆可转。

　　【记】恶报已成今难可转亦有经云宿业不转况已受报耶然是悉檀被机异说今明三障若依经修无不寂灭以法胜故。

　　二明三障由破戒。

　　【文句】一往释长三障由破五戒破五戒是业障受三涂人天等身是报障烦恼为根本是烦恼障。

　　【记】三障之由教门异说岂可备陈今就一门由破五戒五戒之义该深摄广何法不穷然不碍余途故云一往问秪由烦恼起破戒业岂由破戒成烦恼障答由破戒业现多贪恚如因谤经深着邪见淫欲炽盛此等皆从业起烦恼故知三障逆顺相由。

　　二依科广释三初破报障二初直约人道释二初标示因果。

　　【文句】今直就人道中明犯五戒报者。

　　【记】二验果寻因五初杀生报。

　　诸根不具寿命损减。

　　【记】文三初牒经示。

　　【文句】诸根外缺寿命内夭此两句是杀生报。

　　【记】内夭者说文云夭折也。

　　二寻因验。

　　【文句】昔损他身分今诸根残毁昔断他命今寿损减。

　　【记】三引经证。

　　【文句】经云杀生因缘得二种果报多病短命即其事也。

　　【记】旧华严经也具云杀生之罪能令众生堕三恶道后生人道得二果报一多病二短命十地论云杀得三果一异熟果谓三恶趣二等流果谓生人中多病短命三增上果谓感外物皆少光泽不久住故。

　　二偷盗报。

　　贫穷困苦诸天舍离。

　　【记】文三初牒经示。

　　【文句】若贫穷困苦是外无依报诸天舍离是内无福德此两句是犯盗戒。

　　【记】二引经证。

　　【文句】经云有同生同名天龙辅佐之功德天发愿利益之盗人无此事也。

　　【记】同生同名天者晋译华严三十七云如人从生有二种天常随侍卫一曰同生二曰同名天常见人人不见天。

　　三以事验。

　　【文句】又先富后贫者必是龙弃天舍也。

　　【记】由破禁戒作诸不善其二天龙必见弃舍名誉利养因兹散失。

　　三淫欲报。

　　亲厚斗讼王法所加。

　　【记】文三初牒经示。

　　【文句】若亲厚内斗王法外加此两句是犯淫戒。

　　【记】亲厚者谓父母兄弟妻子六亲也地论云淫得三果一异熟果谓堕三恶二等流果谓于人中受二妻相竞及妇不贞良三增上果谓多尘坌今云斗讼与论符合。

　　二引经证。

　　【文句】经言人护则人瞋法护则法坏。

　　【记】人护者女人志弱故藉三护幼小父母护适人夫婿护夫死子息护法护谓受五八等戒也。

　　三约理推。

　　【文句】昔侵其人今骨肉斗讼昔毁他法今王法所加即其事也。

　　【记】昔毁他法者令他犯戒故。

　　四妄语报。

　　各各忿诤。

　　【记】文二初明经脱略。

　　【文句】各各忿诤此应有两句或是翻者脱落或是略尔。

　　【记】例上三报合有两句。

　　二约义足释二初足文示。

　　【文句】内则各各忿诤外则人人不信此一双是犯妄语。

　　【记】足奇成偶故云一双忿即怒也。

　　二约理推。

　　【文句】昔不实欺他今常被欺忿昔语无实今人无信者。

　　【记】五饮酒报。

　　财物损耗。

　　【记】文二初例加文示。

　　【文句】外耗财物内亏礼度此是饮酒报。

　　【记】二推示因果二初正示。

　　【文句】昔慢财费日今多损耗昔乖撙节今堕聋騃。

　　【记】撙节亦礼度也由醉故乖聋騃五骇反痴也。

　　二引证。

　　【文句】经言嫌恨猛风次罪心火常令炽然即其事也。

　　【记】经亦华严也由饮酒故嫌恨弥增故得引证。

　　二广约五乘释二初约五戒违经问。

　　【文句】问释大乘经何得以五戒对义。

　　【记】以五戒名出小乘律何以释今经王法相。

　　二约五乘持戒答一切行法大小俱通随人智解用之浅深今释五戒为五乘法分二初总答。

　　【文句】答开合五戒大有所关。

　　【记】以五戒名入一切法或多少异但是开合。

　　二别示二初约义释二初以五戒配法体实浅深三初明人天二初引经。

　　【文句】提谓经云五戒者天地之大忌上对五星下配五岳中成五藏犯之者违天触地自伐其身也。

　　【记】天地大忌者忌亦禁也戒也五星谓东木精岁星南火精荧惑西金精太白北水精辰星中土精镇星五岳者东岳泰山属兖州南岳衡山属荆州西岳华山属雍州北岳常山属并州中岳嵩山属豫州五藏谓肝心脾胏肾也以星岳藏俱配五行但以五行对戒则三义自显不杀对木木主生长杀则不生不淫对火火主照明邪淫私隐不饮对土土则镇静醉则倾摇不盗对金金为刑杀盗则遭刑不妄对水方圆任器以彰不妄妄则反是配五行则已配五星岳之与藏秪主五行经云五岳盖译者顺此方润色耳违天等者上对五星犯之则违天下配五岳犯之则触地中成五藏犯之则伐身。

　　二配法二初别配二初周孔教二初对五常。

　　【文句】又对五常不杀对仁不盗对义不淫对礼不饮酒对智不妄语对信。

　　【记】赵蕤长短经曰仁者爱也置刑除害兼爱无私谓之仁也义者宜也明是非立可否谓之义礼者履也进退有度尊卑有分谓之礼智者人之所知也以定乎是非得失之情谓之智信者人之所承也发号施令以一人心谓之信今以不杀对仁杀他是无兼爱也不盗对义者盗则非宜为也不淫对礼者邪淫则尊卑不分乖礼度也不饮酒对智者昏醉则不能定是非得失也不妄对信者妄语则人不信承也若以五常对五行者郑康成注礼记中庸篇中云木神则仁金神则义火神则礼水神则信土神则智向以五行对五戒义取此义故以不饮对土不妄对水。

　　二对五经。

　　【文句】又对五经不杀对尚书不盗对春秋不淫对礼不妄语对诗不饮酒对易。

　　【记】不杀对尚书者尚书断自唐虞已下则尊禅让而鄙杀伐也夫子以周室微弱号令不行乃约鲁史而修春秋以代赏罚使乱臣贼子惧故对不盗戒也礼有五焉周礼大宗伯之职曰以吉礼事邦国之鬼神祇(事谓祀之祭之亨之)以凶礼哀邦国之忧(哀谓救患及灾)以宾礼亲邦国(亲谓使之亲附)以军礼同邦国(同谓威其不协及僭差者)以嘉礼亲万民(嘉善也所以因人心所善而为制也)邪淫是不以礼交所以用嘉礼以戒邪淫也诗者善则颂恶则刺非妄语也易者穷理尽性之书洁静精微之教饮酒昏乱者岂能穷其理尽其性乎。

　　二轮王法三初开五对十相。

　　【文句】又对十善杀盗淫是身三妄语摄口四饮酒摄意三。

　　【记】二示合七为二意。

　　【文句】俗不能护口略制一不妄语释论云说重者是妄语则已摄三饮酒是邪命自活增益恚痴出世以智慧为首生死以三毒为根若能禁酒是防止意地三毒长养出世智慧也。

　　【记】俗不能护口者以五戒制在家众故口分四过俗护诚难故但制一饮酒是邪命自活者以酒资身不遵正戒名为邪命。

　　三结法从人立名。

　　【文句】是为开五戒出十善十善是旧法轮王所用亦名性罪性善。

　　【记】五戒虽是如来所制既对十善且从有漏判为旧法故属轮王亦名性罪性善者以十恶法性自是罪十善之法性自是善是故轮王顺世俗性说此善恶以化众生。

　　二结示。

　　【文句】都是一切罪之根本。

　　【记】世间之善不免轮回纵生人天须起恶业善尚如此况不善耶故云都是一切罪根。

　　二辨二乘四初对五阴为念处境。

　　【文句】又五戒对五阴不杀即色阴不盗即受阴不淫即想阴不妄语即行阴不饮酒即识阴五阴开四念处。

　　【记】不杀则色质完具不盗则苦受不生不淫则邪想不起不妄则迁流淳实不饮则了别分明此之善阴岂独为境兼资念慧故可于阴开四念处色阴身念处受阴受念处想行二阴法念处识阴心念处。

　　二从念处具道品三脱。

　　【文句】念处开三十七品三十七品开三脱门三脱门开涅槃。

　　【记】大论四念处中四种精进名正勤四种定心名四如意足五善根生名为根根增长名为力分别四种处道用名觉四念处安隐道中行名正道三十七品如平坦道空无相无作如城三门涅槃如城。

　　三明转阴为五分法身。

　　【文句】故云色能发戒受受禅定想慧悟虚通行发解脱识即知见。

　　【记】禁防身口故云色能业戒禅是正受故云受受禅定假想了悟身空故云想慧悟虚文中剩通字诸文所引皆无进趣无怠则至圣果故云行发解脱自识已证名解脱知身也此即转五阴成五分法身也。

　　四结五戒为二乘之法。

　　【文句】当知五戒能成五分法身办二乘之法也。

　　【记】三明大乘三初总标示。

　　【文句】又五戒亦是大乘法门。

　　【记】二正配法门三初约经配四德。

　　【文句】提谓经云五戒是佩长生之符不死之印即常德也出入无乱往还无间即净德也统御一身即我德也以立道根即乐德也此是五戒对四德。

　　【记】以大乘人了知五戒体是心性若受若持一一顺性性具四德故五无非常乐我净此总对也亦可以五别对四德心与众生性无生灭是故顺性持不杀戒是佩长生不死符印此常德也心与众生性无淫乱故顺本性持不淫戒名出入无乱心与众心念念真实无虚妄间是故顺性持不妄语戒名往还无间此二对净德也心与众生性非昏醉故顺本性持不饮酒戒名统御一身即我德也心与众生性即菩提离贪求苦故顺本性持不盗戒名立道根即乐德也。

　　二约事对三业。

　　【文句】束五戒为三业即对三无失三不护三轮不思议化三密。

　　【记】不杀盗淫身业也不妄语口业也不饮酒意业也持既顺性故立戒因成佛三业佛身口意随智慧行无有过失名三无失以无失故不须防护名三不护身业现化名神通轮口业说法名正教轮意业鉴机名记心轮三皆摧碾众生惑业下地不测故名三密。

　　三约理对三法。

　　【文句】三轨三身三佛性三般若三涅槃三智三德等无量三法门。

　　【记】五戒即理一止一作皆与圆融三法相契若欲别对其理亦成不杀众生顺常住理即真性轨不淫则心净不饮则慧明即观照轨不妄则生彼信从不盗则全他资具即资成轨既即三轨则与一切三法相冥故知五戒摄法无遗。

　　三举广结名。

　　【文句】横竖无边际与虚空法界等亦是无尽藏法门亦是无量义三昧举要言之即是一切佛法也。

　　金光明经文句文句记会本卷第一

　　音释

　　【经】

　　崛

　　(音聿崛山高貌又特起也)。

　　耗

　　(音浩耗少也减也)。

　　【文句】

　　筌罤

　　(筌且㳂切捕鱼笱也罤徒犁切兔网也)。

　　怄

　　(从土从心皆沤音)。

　　撙

　　(祖本切犹趋也)。

　　【记】

　　笱

　　(音苟取笱鱼器也)。

　　莂

　　(音别莂种既移时也)。

　　坌

　　(蒲顿切尘也)。

　　婿

　　(音细婿女夫也尼)。

　　碾

　　(尼展切磨也)。
卍新纂续藏经第 20 册 No. 0358 金光明经文句文句记会本


　　金光明经文句文句记会本卷第二

　　北凉三藏法师　昙无谶　译经

　　天台智者大师说文句门人灌顶录

　　四明沙门　知礼　述文句记

　　双径沙门明得会句并记入于经文

　　【记】二明五戒事理复简偏圆上虽通示五戒之义该摄浅深若不委论事理偏圆何能精识持犯之相此自分五初不杀戒二初委示二初总示事理持犯。

　　【文句】复次害命名事杀不害命名事不杀法门解者析法名理杀体法名理不杀当知不杀之戒种种不同论其果报亦复不同。

　　【记】欲令行者用理不杀持事不杀方名初心持具足戒今明体法须别空中体法即空乃属偏观望圆是杀须体诸法无非中道世相皆常是今所论理不杀戒欲显此意故从人天辨至圆极故云因果种种不同。

　　二别明偏圆得失二初偏二初人天但事二初人。

　　【文句】若作意防护如马着勒如牧牛执杖者报在人道百二十年唯得肉眼无有四眼。

　　【记】持戒功浅须加防护心如牛马若非辔勒则见奔佚若无杖策则犯苗稼喻不作意则于境成犯报百二十年是上方寿人道诸根但明肉眼余报可例。

　　二天。

　　【文句】若任运性成如河注海者报在六天极长者九百二十六亿七千万岁唯得天眼未得三眼。

　　【记】持戒功成任运成性心如河水自然注入净戒海中未论定共唯报六天以人岁数较第六天当尔许岁唯得肉天无慧法佛余根可知。

　　二三乘加理二初二乘。

　　【文句】若加修客戒无常苦无我等慧者报在变易寿七百阿僧祗唯得慧眼未得二眼。

　　【记】义摄藏通涅槃经以外道先出喻以旧医如来后现喻以客医佛所制戒名客戒也事戒之外加修随道及无著戒此戒位极当教灰断不说有报今据大乘生方便土受变易寿诸文不说此土寿限但因移果易耳今云七百阿僧祗者必取尔许劫数之后方入实报也若在此土破尘沙惑亦得法眼今论二乘初生之者但得慧眼。

　　二菩萨二初正示。

　　【文句】若加修常无常等慧报在莲华藏海受法性身分得五眼分得常寿。

　　【记】义当别教次第修于三谛道共等常即假观是智所赞及自在戒无常即空慧即是随道及无著戒前空次假今从语便空慧居次言等慧者即中慧也乃是随定及具足戒分得此二当于初地生实报土名华藏海佛眼分显四眼乃融是故名为分得五眼诸根亦然寿是慧命已属意根经云诸根复云寿命故须并说。

　　二结况。

　　【文句】比佛犹是诸根不具寿命损减况前诸根诸寿耶。

　　【记】此教比佛有于二意若当教者以因比果分满不同二比圆教别教始终是菩萨法望圆始终皆是佛法故称不具及损减也。

　　二圆二初示相二初明得意持二初略示事持。

　　【文句】若圆教人持事不杀戒。

　　【记】即不伤杀众生身命此同偏小轮王之戒但不杀所以与之永异次文所明理观是也。

　　二广明理持三初约体明持。

　　【文句】及持理不杀戒不坏于身而随一相不断痴爱起于明脱体阴界入无所毁伤若子若果不生不灭。

　　【记】此理不杀若其不解性具九界但云体达诸法即理全波是水犹滥通别未显圆修故荆溪云若不谈具乃属别教故须体达假合之身三惑痴爱三科实法皆性本具性无差别故名一相性非暗缚称为明脱既即性具何可毁伤痴爱是子假实是果全体即性性岂生灭如斯妙观即障是德不待转除方是持于理不杀戒。

　　二称性得报。

　　【文句】成就智慧居常寂光土常寿湛然五眼具足得根自在耳见眼闻得命自在修短自任。

　　【记】初住已上至于妙觉皆得名为成就智慧居常寂光此乃分满依正二报也无生后报但现报故名常寿湛然无损减也五眼具足诸根亦然离不具也若论外用六根互通略举眼耳根自在也现十界寿或修或短寿自在也。

　　三结示因果。

　　【文句】是则名为究竟持戒诸根具足命不损减也。

　　【记】二明得意犯二初总示二犯。

　　【文句】又圆教人何但持之是戒唯杀唯慈亦作事杀亦作理杀。

　　【记】此事理犯若其不解性具违用及杀法门但以慈愍能现逆相而解释此岂前三教菩萨之行不能作耶故普门疏明瞋法门为成就故常念观音是知须得性杀之意慈方无缘故云唯杀唯慈名得意犯。

　　二别示二相二初引人明事杀。

　　【文句】如仙豫大王杀五百婆罗门与其见佛之眼与其十劫之寿。

　　【记】大经圣行品佛说本生曾为国王名曰仙豫爱念大乘时世无佛十二年事婆罗门为师后遂劝彼发菩提心而婆罗门不信谤法王乃杀之而王不堕狱以无杀罪故至梵行品佛说慈心之果住一子地迦叶难言若菩萨住一子地云何佛昔为王断婆罗门命邪佛言我以爱念故断非恶心也诸婆罗门命终生阿鼻狱即有三念一自知从人道来二知是地狱三自知谤法为王所杀念是事已即信大乘寻时命终生甘露鼓王世界于彼寿命十劫我于位昔乃与是十劫寿命云何名杀然须明于得杀法门令其爱念成无缘慈方合疏文唯杀唯慈也。

　　二据经明理杀二初正释。

　　【文句】又作法门杀者析荡累着净诸烦恼如树神折枝不受怨鸟如劫火烧木灰炭双亡故鸯掘云我誓断阴界入不能持不杀戒一切尘劳是如来种断此种尽乃名为佛。

　　【记】前就不断名持不杀今明有断故云犯杀圆教自论断与不断二义同时既明六即六故有断即故不断亦可秪就即之一字明于二义障体即德无障可论斯为断义障既即德障何尝断斯不断义故烦恼即菩提生死即涅槃断与不断妙在其中诸大乘经说圆顿观有此两门今就有断名为理杀故云析荡累着是业及诸烦恼以为所断树神喻于修观之人劫火喻于能断之智故大论三十云譬如空泽大树众鸟集宿一鸽后至住一枝上其枝即折泽神问其故树神答曰此鸟从我怨家树来食彼尼拘类子或当放粪子堕地者恶树复生为害必大是故宁舍一枝所全者大菩萨亦尔于魔外惑业无如是畏而畏二乘二乘于菩萨边亦如彼鸟坏彼大乘心永灭佛乘心今文但以怨鸟通累着等也劫火等者亦大论文论第二云二乘虽破三毒气分不尽如草木薪火烧烟出炭灰不尽火力薄故佛三毒永尽无余譬如劫火烧须弥山一切地都尽无烟无灰今谓佛智即圆智也断阴入界生死即涅槃也约即论断名得意犯理观断破名不持戒此为诚证下诸理犯其义皆成一切尘劳是如来种此是性种亦敌对种惑非性染安名佛种以知即性修染本虚本虚名灭即理杀也。

　　二得报。

　　【文句】成就金刚微妙法身湛然应一切唯杀唯慈垂形九道随其所宜示长短命任其所见用缺具根而化度之。

　　【记】事理二犯既顺性德杀害法门故杀法成就乃得法身垂形九界示命长短现根缺具此自在用真因分得极果究竟。

　　二结胜。

　　【文句】前诸戒行浅近隘塞非是通途圆戒宏远径异会同故名究竟持不杀戒也。

　　【记】先且斥劣人天近事藏通浅理别教次第是故隘塞此等皆非修性不二通达之途唯圆实戒一摄一切宏广无边即事而中深远莫测凡小之径必会逆顺之异能同十戒之中名毕竟戒。

　　二结责。

　　【文句】不杀之戒人天已上极佛已还旷大纵横其义如是云何而谓是小乘数耶。

　　【记】先结该收后责局小。

　　二明不盗戒二初总明事理持犯。

　　【文句】复次不与取名事盗与取名事不盗法门解者如佛言曰他物莫取名法门不盗菩提无与者而取菩提是名法门盗不盗之戒种种不同。

　　【记】事盗可见就理论盗据阿含经演小成大人天取有藏通取空别取但中皆他物也非盗是何净名云无取是菩提舍攀缘故。

　　二别明偏圆得失二初偏三初人天二初斥事持成犯。

　　【文句】若持戒作业求可意果可意果者无常速朽悉是他物臭如粪果害如毒食有智之人所不应求设使得之心不甘乐云何殷勤饮苦食毒而自毁伤。

　　【记】人天妄乐为可意也欲成理持乃斥事戒故就所求果报而责有漏之乐犹如粪中有庵罗果有智童子不应求食乐杂见思如世美食杂以毒药食则害命有观智人所不应求谓得华报心不甘嗜而生欢乐云何凡夫为欲持戒。

　　二约经文明报。

　　【文句】贫穷四姓即此三界洄澓困苦岂过有流三障障佛第一义天之所舍离是名为盗非不盗也。

　　【记】四姓者毗舍首陀婆罗门刹利人中虽谓二贱二贵既乏圣财四姓三界俱属贫穷洄转水也澓深水也漏心持戒求可意果正为有流洄澓所困三有流转故曰有流非四流中一有漏因果具足三障能障见佛天中天也亦是障于第一义天以障隔故义言舍离此乃事持成于理犯据经招报贫穷困苦诸天舍离也。

　　二二乘二初斥理持成犯二初约有求斥。

　　【文句】又二乘之人以四谛智观身受心法厌恶生死欣求涅槃涅槃心起为自为他为共为无因介尔心生即取他物。

　　【记】智举四谛境唯在苦于身等四观苦等四流厌生死欣涅槃乐在小名持于大名盗为于涅槃生欣求心介尔者微弱也微有心生即堕四性既有性过乃属生死无所得中而生得想成不与取岂非盗邪。

　　二引诸经斥。

　　【文句】即非时取证即不待说所因焦种不生见苦断集修道造尽非求法也谓有涅槃成涅槃见若有着空者诸佛所不度身长三百由旬而无两翅堕三无为坑受若死若死等苦。

　　【记】烦恼为薪智慧为火成涅槃食不非时证此斥二乘匆匆取证是非时证不待法华说于所因于小涅槃思惟取证大根不发如焦败种以见苦果故断除集因以修道品故造趣灭尽则非大乘即惑成智无断无修即生成灭无苦无尽故云非法求也中论云诸佛说空法为度著有者若有着空者诸佛所不度身长三百下引金翅鸟雏以为喻也二乘但念空无相无愿三种三昧如身长三百无中假二智如无两翅堕三无为坑如鸟堕地若死等苦成罗汉果也若死苦成辟支果也苦等于死名死等苦而实未死也或云二乘方便是死等苦圣位是死苦又学人是死等苦无学是死苦三无为者一择灭二非择灭三虚空通举言三二乘所证盖择灭也然此喻本出大品而大论释之谓金翅身长三百由旬能从一须弥至一须弥是鸟初出两翅未成意欲飞去堕阎浮提受若死若死等苦中道生悔我欲还天不能自举本喻菩萨堕二乘地今借喻二乘耳。

　　二引经明盗报。

　　【文句】法华云饥饿羸瘦体生疮癣岂非贫穷困苦邪净名云不见佛不闻法不入众数岂非第一义天远离邪此犹名盗非不盗也。

　　【记】不得大乘法食为饥饿无大力用为羸无大功德为瘦有无善上起见思如疮癣不见三身一体之佛不闻圆顿之法不入三贤十圣众数。

　　三菩萨二初斥次第成犯。

　　【文句】若别教菩萨次第行次第学次第道从浅至深舍一取一来已更复来去已更复去悉是辱于来去相亦是不与而取。

　　【记】行学道三对戒定慧言次第者此三皆随空假中转三谛纵故从浅至深是故逐一而论取舍生死为来空中为去本论生死已名为来去已载来建立生死故成两来破有出界已名为去舍边趣中名为更去故成两去如此来去岂非屈辱谛观不殊离二取相今既别修以观缘谛名不与取。

　　二据经名盗报。

　　【文句】取已而舍亦是贫穷舍已更取数数去取即是困苦不即与第一义相应即是远离此犹名盗非不盗也。

　　【记】取舍既数即此名为贫穷困苦盗业之报以别圆教诠变易报不就改生念动是业迁变是苦故起信论云动即有苦果不离因不能初心顿绝思议故使义天虽近而远即舍离也。

　　二圆二初示相二初明得意持二初赞理持相。

　　【文句】圆人观诸法实相受亦不受不受亦不受亦受亦不受亦不受非受非不受亦不受不受亦不受不取是菩提障诸愿故是法平等无有高下不高故不取不下故不舍。

　　【记】唯有圆观乃能究竟离不与取绝取之观谓五不受即不受四边及不受不受此五不受若其不以妙理甄之恐滥偏教是故先云圆人观诸法实相诸法不出佛及众生依报正报此乃逆顺二修之法全修即性一一无非中道实相中实之相非待对相圆人观此故无四受不独境绝四句之待亦绝境观能所之待故不受之观亦不受也既于初心即依中实修五不受则唯属圆也五不受故名为不取是大菩提能障一切有缘之愿法法皆中高外无下下外无高何法可取何法可舍。

　　二约经明报。

　　【文句】如是观者观如来藏具足无缺是如意珠随意出宝即修罗琴任意出声即是大富大富故无取无取故即第一义第一义故天不远离也是名究竟持不盗戒也。

　　【记】即以理富显不贫穷富故不取宁有困苦以不取故思议即绝第一义天不相违背乃应经文诸天不离。

　　二明得意犯。

　　【文句】圆人复有盗法门菩提无与者而取菩提如海吞流不隔万派如地荷负担四重檐众生悉度烦恼悉断法门悉知佛道悉成此义可知不能多说。

　　【记】盗法门者所谓性恶佛所师故名之为法智由兹入故名为门圆人得门逆顺自在能作理盗亦作事盗今文略事例杀例淫合有其相若理盗义文出鸯掘彼经偈云不与者菩提无有授与者不与而自取故我不与取此意乃明究竟不取是究竟取此取得名如海吞流四重担者鸯掘经云譬如大地荷负重檐一者大水二者大山三者草木四者众生菩萨亦尔正法住世余八十年为一切众生说如来藏是名初檐重于大山恶人毁骂闻悉能忍是第二檐重于大水无缘得为国主大臣说如来藏唯为下劣堪忍演说是第三檐重于众生穷守边地恶处丰乐之处不得止住是第四檐重于草木彼经四檐喻于四事观今文意似喻四弘。

　　二结胜。

　　【文句】前诸戒行浅而且塞非是通途圆戒宏远径异会同故名究竟持不盗戒也。

　　【记】浅而且塞者且兼也。

　　三不淫戒二初示事理持犯。

　　【文句】复次男女身会名事淫不会名事不淫法门解者若心染法是名为淫不染法名为不淫不淫之戒种种不同。

　　【记】示事理者意在兼持以事扶理以理导事既居末代功在事持乃是涅槃扶律之意理持论于着不染者心观他境名为染法即境为观方名不染言种种者事随理观小大偏圆具如下辨。

　　二明偏圆得失二初偏三初人天二初人。

　　【文句】若关禁七支如猴着锁擎一油钵过诸大众割舍触乐求于未来净洁五欲如市易法以铜钱博金钱此乃增长欲事非不欲也。

　　【记】持心未淳如猴着锁擎一油钵者大经譬如大众满二十五里王敕一臣擎一油钵经由中过勿令倾覆若弃一滴当断汝命复遣一人拔刀随之臣受王来尽心持行虽见五欲心不贪着彼经以二十五里喻二十五有拔刀喻无常今文喻凡夫持戒拔刀可喻三涂罪也割舍现粗求未来细如以贱易贵也。

　　二天二初六欲。

　　【文句】若为生天故持戒如羝羊相触将前而更却帝释共八十亿那由他天女纵逸嬉戏看东忘西欲犹不足化为老修罗纳舍脂使诸天亡身失首又见仙人入定污弄其女仙从定起释羞自化为羝羊仙人咒之千根着身无能却者后来忏谢变为千眼是亦增欲非不欲也。

　　【记】文举帝释意遍六天。

　　二八地。

　　【文句】若断欲界粗弊之欲染着色无色界禅定之乐如冰鱼蛰虫堕长寿天是为一难贪着禅味名为大缚是染欲法非不欲也。

　　【记】以数息法摄五欲心意生四禅受枝林乐极至有顶如冰鱼等岂知长寿八难中一摄在味禅非不染欲。

　　二二乘二初于小名持。

　　【文句】若憎恶生死如怨如蛇爱玩涅槃如亲如宝弃之直去涉路不回诸有色声不能染屈如八方风不能动须弥。

　　【记】知苦断集如怨如蛇修道证灭如亲如宝但自调故直去无悲济故不回四方四维谓八方风喻于人天四违四顺谓利衰毁誉称讥苦乐也须弥喻二乘心也。

　　二于大名犯。

　　【文句】若闻菩萨胜妙功德甄迦罗琴声迦叶起舞不能自持随岚风至破须弥如腐草是染欲法非不染也。

　　【记】随岚此云迅猛坏劫中此风起时能破须弥以界外二土五尘能动二乘也大论中迦叶闻甄迦罗琴不能自安即云八方风不能动须弥随岚风至破如腐草三界五欲我已断竟不能动心此是菩萨净妙五欲吾于此事不能自安。

　　三菩萨。

　　【文句】若菩萨恶生死如粪秽恶涅槃如怨鸟舍于二边志存中道起顺道法爱生名顶堕是菩萨旃陀罗既无方便此慧被缚不能胜怨己所修治为无慧利是染欲法非不欲也。

　　【记】此别菩萨望圆成犯缘但中道而生顺爱若入十行退不取小不进求圆如堕山顶故名顶堕旃陀罗者此云严帜乃是西土屠杀之辈以恶业自严行时摇铃持竹以为标帜故以为名今斥但中解者于圆菩萨犹如人中屠脍恶类也既无即中二观方便乃被教道中慧所缚既与无明怨仇共住何能胜之别修之慧无无作利望毕竟净是染欲法凡斥别教多是住行及十信人以回向位能圆修故。

　　二圆二初示相二初明得意持二初约义示三初示能净谛观。

　　【文句】圆人观一心三谛即空即假即中即空何所染即假何所净即中何所边即空即假何所中。

　　【记】一心者见思心也观此染心即是净性性非浅狭极三谛源全谛发观即空假中即空故不染于染即假故不染于净即双遮故不染二边即双照故不染中道三谛三观秪一刹那能所不殊中边俱净。

　　二示所净爱见。

　　【文句】即空故无我人十下知见依正等爱即假故无空无相愿等爱即中故无佛菩提转法轮度众生等爱。

　　【记】上之谛观俱为能净今明见爱方是所净须知所净该于通别佛菩提等是顺道爱深观即中其爱自泯。

　　三示三谛名净。

　　【文句】三谛清净名毕竟净是净亦净。

　　【记】净是空义毕竟空者须空三谛以验能空不少三观能空亦空故是净亦净于通不塞也。

　　二引经证二初引经文。

　　【文句】经言唯佛一人具净戒余人皆名污戒者。

　　【记】二会经意。

　　【文句】圆人引行于佛法即究竟持不淫戒也。

　　【记】经就位论持唯在果今约圆观初心即能顿持佛戒以观实相因果无殊若不尔者云何能以如来庄严而自庄严。

　　二明得意犯二初引诸经事。

　　【文句】圆人又有染爱法门如和须蜜多女人见人女天见天女见者得见诸佛三昧执手者得到佛刹三昧歍者极爱三昧抱者冥如三昧各各皆得法门亦如魔界行不污戒菩萨变为无量身共无量天女从事皆令发菩提心如维摩诘若入后宫后宫中尊化正宫女先以欲钩牵后令入佛道。

　　【记】既得本性染爱法门故能行于事染之行亦能示于理染之观染观可例取菩提义故今略之但依华严出事染相行不污戒者菩萨名也先以欲钩牵者爱欲如钩能牵于人然后令彼达欲法界名入佛道。

　　二明用犯意。

　　【文句】斯乃非欲之欲以欲止欲如以屑出屑将声止声。

　　【记】指上三人久住性染无染法门能现修染故得名为非欲之欲而令众生即欲悟性故得名为以欲止欲喻以屑者字应作榍又作楔同说文云楔櫼也櫼子林切出前櫼者必假后櫼故云以楔出楔也将声止声者大论第七云譬如执事比丘举手唱言众皆寂静是为以声遮声非求声也。

　　二结胜。

　　【文句】前诸行浅塞非是通途圆戒宏远径异会同是名究竟持不淫戒也。

　　【记】四明不妄语戒二初示事理。

　　【文句】复次不见言见见言不见名事妄语法门解者未得谓得未证谓证名为妄语妄语多种。

　　【记】问事中妄语重者乃是未得圣法言知言见今法门解于未证得谓已证得与事何别答盖第四戒自知未得上人之法诳他言得故此妄语除增上慢若理妄语内心实谓已得已证此心增上而慢于他是增上慢故法华云比丘比丘尼自谓究竟便不志求无上菩提当知此是增上慢人今未解圆理于人天三教各自谓实名为妄语亦是上慢。

　　二明偏圆二初偏二初人天二初人二初妄语相二初爱。

　　【文句】诸欲求时苦得时多怖畏失时怀忧恼诸欲无乐时凡夫痴人于下苦中横生乐想。

　　【记】下苦者轻苦也三涂苦重人间苦轻凡夫不觉计之为乐以苦为乐故曰横生乐想也犹如世人罪合当死而以千罚放命罚实是苦以得全命罚罚之下皆生乐想又如病者恐死加之针灸针灸实苦言除病故皆生乐想八苦交煎妄谓为乐事亦如是。

　　二见。

　　【文句】竖我慢幢打自大鼓谓色即是我我即是色色中有我我中有色执有与无斗执无与有斗依止断常起六十二戏论破慧眼不见于真实增见长诸非吾我毒甚盛。

　　【记】广如大经凡夫外道慢心自高喻之竖幢口宣慢言喻之打鼓于五阴上各起四见文中略示色阴余之四阴可以例作次句应云离色是我今云我即是色者文之误也色中有我即色大我小也我中有色即我大色小也起六十二者五阴各起四见共成二十历三世成六十而其所计不出断常二见故有六十二也所说无实其犹谐谑故云戏论由斯戏论不见真空故破慧眼。

　　二结示口过。

　　【文句】备口四过略标妄语尔。

　　【记】见是妄情须生转计即两舌也宣邪恶理即恶口也巧饰邪言即绮语也诸见本邪以邪为正而诳于人故标妄语其实备四。

　　二天。

　　【文句】三十三天黄叶生死谓是真金非想自地具细烦恼谬计涅槃此非妄语谁是妄语邪。

　　【记】大经婴儿行品云如彼婴儿啼哭之时父母即以杨树黄叶而语之言莫啼莫啼我与汝金婴儿见已生真金想便止不啼然此杨叶实非金也木牛木马木男木女婴儿见已亦复生于男女等想即止不啼如来亦尔众生造恶为说三十三天常乐我净端正自恣于妙宫殿受五欲乐众生闻已心生贪乐止不作恶勤作善业三十三天实是生死无常乐我净为度众生方便说有章安释云此合天上四德杨叶喻妄净色鲜明故杨树喻妄常体柔软故木牛木马喻妄乐可戏故木男木女喻妄我似人故非想细烦恼者彼有十种细心数法一受谓识受二想谓识想三行谓法行四触谓意触五思谓法思六欲谓欲入出定七解脱谓行法解八念谓念于三昧九定谓心如法住十慧谓慧根慧力。

　　二二乘二初出行相。

　　【文句】二乘之人竞执瓦砾欢喜持出生灭度想生实未尽宁得灭度生安隐想所作未办宁得安隐净名云佛为增上慢人说离淫怒痴名为解脱其实未得一切解脱。

　　【记】竞执瓦砾者用大经春池失珠喻也春池譬众生尘欲耽湎之境失珠譬圆解潜昏信小乘教如入水修观如求珠但见偏真谓为究竟如得瓦砾便谓真珠生灭度安隐之想犹如欢喜持出也生实未尽者犹受变易故所作未办者佛道未修故离毒说脱乃一小脱即毒明脱名一切脱大涅槃也佛为上慢执着三毒便为解脱是故说离声闻住此谓究竟脱其实未得一切解脱此以净名对法华文出妄语相也。

　　二结成妄语。

　　【文句】未得谓得岂非妄语邪。

　　【记】三菩萨二初示其行相。

　　【文句】佛为别教人以四门说实相执于一有隔碍三门乃至执非有非无而隔有无。

　　【记】佛说四门意诠一实别人根钝各执一门彼此隔碍。

　　二结为妄语。

　　【文句】夫实相者言语道断心行处灭云何以字字于无字云何以数数于无数岂非妄语邪。

　　【记】诸法实相离言说相离心缘相以法法体遍多少性融岂可定以空有等言一二等数此教言思既乖实理非妄是何。

　　二圆二初示相二初明得意持二初总标心口。

　　【文句】圆人如实而观如实而说。

　　【记】圆人根利闻空有等皆知性具性具四门岂有隔碍一门具三三门皆尔称性而观称性而说既皆称性性绝言思故观即无观说即无说是故观说皆云如实。

　　二别释心口二初明心离诸相而观。

　　【文句】如实观者非内观得是解脱非外观非内外观非离内外观亦不以无观得是解脱。

　　【记】所非内外或约自他或约根尘或约心法或约法性对于无明此等内外双亦双非皆成四相妙观得脱皆离此四亦不以无四相观而得解脱性空非四相空非无此之二空名滥通教须就圆理拣彼偏空圆理者何谓诸四相不出本觉全本为始即境是观岂更偏着四种之性及无四之相非此二空不名解脱。

　　二口称四实而说二初约法示。

　　【文句】如实说者一切实一切不实一切亦实亦不实一切非实非不实如是皆名诸法实相。

　　【记】实等四句亦乃不出本觉之性以此觉性真空毕竟故名为实具足缘起故名不实二不相碍故成双亦二无二相故即双非觉性无偏四皆全分实摄三句乃一实一切实不实摄三余二亦尔是故四句皆云一切其圆解者虽谈一句一外无余何有一言不称本觉真实之性是故四句皆得名为如实说也。

　　二引经证。

　　【文句】经言诸佛皆实语佛语实不虚能以一妙音遍满三千界随意之所至随诸众生类各各皆得解即是以佛道声令一切闻也。

　　【记】初心圆说与果无殊故引法华本佛作证佛施权迹及开实本皆称真如有何一句而非实邪似位妙音仿佛同佛口密之相开小成大能似佛声如实而说令诸众生闻皆入实。

　　二明得意犯三初约果人示。

　　【文句】圆人亦有妄语法门无车说车诱戏童子无乐说乐止彼啼儿若有众生因虚妄说得利益者佛亦妄说。

　　【记】虽就果示意显始行故云圆人妄语法门者乃是性德权巧妙门也称妄语者无而说有也谓十界冥合本是一乘无有三乘差别之相佛为机故分别说三令诸众生各为究竟自求趣证速出生死如无三车说有三车令诸乐着嬉戏之子争出火宅天无常乐说有常乐如以黄叶止彼啼儿此皆巧用妄语法门而为利益也。

　　二引经证。

　　【文句】经言我是贪欲尸利我是瞋恚尸利愚痴尸利然实非也我是天是人实非天人我是龙鬼实非龙鬼。

　　【记】诸法无行经中文殊说不动相法门已空中万天子赞言世尊文殊名为无碍尸利不二尸利等文殊语天子言止止天子汝等勿取相分别我不见诸法是上中下我是贪欲尸利等具如今疏天子唯以性善法门而赞文殊且别教但中岂非性善须断九界然后证得斯乃于法见上中下文殊欲显圆顿之理具足善恶无非法界特以三毒而自立称然三毒等虽俱性具不异而异是即实之权皆是秘妙方便之法故一一句望实言非成妄语义虽是妄语而皆是性本具法门今宗讲者才闻权假便谓非性吾知其人未生圆解。

　　三明犯意。

　　【文句】将虚以出虚令得不虚尔。

　　【记】同于前文以楔出楔也。

　　二结胜。

　　【文句】前诸行浅近隘塞圆行深远夷坦无碍径异会同故能如此是名究竟持不妄语戒也。

　　【记】五明不饮酒戒二初示事理。

　　【文句】复次若谷若草昏心眩乱者名事酒法门解者迷惑倒见名之为酒倒见多种。

　　【记】二明偏圆二初偏三初人天二初人中事酒二初据教明过。

　　【文句】夫酒为不善诸恶根本既生三十六种之失招于五百世中无手慢刑失礼发出伏匿眠卧粪秽搪揬水火。

　　【记】三十六失出沙弥戒经大论唯三十五失结为颂曰财虚招病诤三裸露丑名彰二无智得者失(二)说匿废事业(二)醒愁身少力(二)色坏慢父母(二)沙门婆罗门(二)及伯叔尊长(二)不敬佛法僧(三)党恶远贤善(二)破戒无惭愧(二)不守情纵色(二)人憎亲属弃(二)行恶舍善法(二)智人所不信(一)远涅槃狂痴二命终堕恶道一若得人常騃一酒失三十五大论之所明五百世无手者梵网经云若佛子若自身手过酒器与人饮酒者五百世无手何况自饮伏匿皆隐也自说私隐故云发出也。

　　二斥人好尚。

　　【文句】过患如此人犹尚之晋世引满称艺能魏朝清浊为贤圣毕卓自署为酒徒郑泉自誓为酒壶竹帛载之古今歌之不应作而作不应歌而歌非醉酒是何。

　　【记】引满者晋左思蜀都赋云合樽促席引满相罚乐饮今夕一醉累月注云酒将阑故合并其樽促近其席引持也持满以相罚酒厚乐极故醉累月三国志魏尚书郎徐邈私饮至沉醉时科禁酒校尉赵达问以曹事邈曰中圣人达白之太祖太祖甚怒度辽将军鲜于辅进曰醉客谓酒清者为圣人浊者为贤人邈性修慎偶醉言耳竟免刑晋毕卓为吏部郎比舍酿酒熟卓醉后夜至瓮下盗饮之掌酒者缚之明旦乃毕吏部也自署为酒徒者以酒徒自号也如唐元结自号酒徒皮日休自号醉士之类也三国志吴大中大夫郑泉字文渊陈郡人博学有奇志性嗜酒临卒谓同类曰必葬我于陶家侧庶百年后化成土卒见取为酒壶竹帛载之者谓史志皆书其事也古皆记言事于竹简缯帛以未有纸也后代称其故实故谓史籍为竹帛也古今歌之者古今之人不斥其失往往为歌诗以称美之也不应作而作者引满中圣酒徒酒壶之事皆耽湎荒恣其失大矣尚书酒诰诫之甚明而四贤反为之是君子所不应作之事而作之也不应歌而歌者古今之贤当贬其失而反作歌诗以美之也若作若歌非酒之过失而是何耶。

　　二三界惑酒二初别示二初引论明见醉。

　　【文句】释论云有一法师为王说五戒罪福王难云饮酒招狂饮者甚多狂者何少邪法师举手指诸外道而已更言余事外道侜张云王难甚深是秃高座更不能答王云法师答竟狂亦不少指汝等是将护不彰尔此即世人之醉也。

　　【记】释论第八文也王即南天竺王也侜张尔雅云侜张诳也侜字张由反。

　　二约喻明爱醉。

　　【文句】又贪如海纳流无有满时嗔如火益薪展转弥炽痴如胶黏结如冰足水八万尘劳烦恼其心无暂停住掣电蛇舌飏𦦨猕猴五欲搅作无时不醉大经云从昔已来常为声色所醉流转生死。

　　【记】二总结。

　　【文句】三界人天通有此醉也。

　　【记】二二乘二初断通从别以明能醉。

　　【文句】若二乘之人虽断九十八使四住烦恼无明未吐如半疟人。

　　【记】九十八使者见惑有八十八思惑有十也四住者三果见合为见住地三界思分为三住地无明未吐者以酒喻惑也半疟人者四住已除无明尚在半安半病其犹疟疾此亦大经中喻。

　　二兼凡斥小以明所迷。

　　【文句】大经引醉归之人世间无常乐而言我净如来实我净而言无常乐如彼醉人见日月转此二乘醉也。

　　【记】引醉归之者谓佛引醉喻归还二乘也按哀叹品中诸比丘说醉喻以喻凡夫流转无常见常如醉小乘修无常想故如醒佛即引醉喻于二乘谓于真常而见无常是醉义也故云引醉归之文人合作文世间下文辞从省四倒四德各举其二影互相显。

　　三菩萨二初约教道观中皆名不了三初法。

　　【文句】菩萨之人无明未尽不了了见菩萨行故见不了了。

　　【记】别教至极但破无明一十二品故于佛性见不了了又从初心不知五住即是法界不名佛法是菩萨行故于佛性见不了了。

　　二喻。

　　【文句】如远望大舶遥观鹅雁夜睹画像远视人杌亦如醉人朦胧见道。

　　【记】凡举五事悉喻见性不得了了舶者大船也喻出大经然彼十喻并喻于圆以分拣极故云见不了了今喻别者有二意一者别教极果秪齐圆教第二行故见不了了二者二教理同得意具德失意但中今就失意故以喻别如来藏经十喻亦尔止观在别十六观疏而显于圆。

　　三合。

　　【文句】如是等无量譬喻显于菩萨未得明了。

　　【记】二明自圆解外皆名邪见。

　　【文句】故迦叶云自此已前我等悉名邪见人也此菩萨醉也。

　　【记】未得圆中正见故也。

　　二圆二初示相二初明示行相二初得意持二初称性观故得名醒悟。

　　【文句】圆人行如来行具烦恼性能知如来秘密之藏虽有肉眼名为佛眼所可见者更不复见故文云入深法性即于此典金光明中而得见我释迦牟尼大经云了了见佛性犹如妙德等。

　　【记】此段文意乃将果德顿为始行苟不了知第六识心是性恶者何能初心修如来行即观秘藏肉眼即佛永不改观而见牟尼与妙德等荆溪的示须闻性恶方修性行不可欺也。

　　二以圆伏故名除酒法。

　　【文句】是则五住正习一时无有余酒法既除何所可醉是为究竟持不饮酒戒也。

　　【记】五住正习同居一念即惑为观观外无境如翻大地草木宁存亦如日光不与暗共有何酒法而不除耶此人事戒轻重等持与上理戒念念兼行方名究竟。

　　二得意犯二初明具大智故能理醉。

　　【文句】圆人亦有饮酒法门鸯掘云持真空瓶盛实相酒变化五道宣扬哮吼。

　　【记】何名大智谓了性具九界因果是故名为饮酒法门真空实相如起信论一真如性有二种德一如实空与过河沙烦恼不相应故二如实不空体具河沙功德无有所少故护一切失故空如瓶德用无碍故不空如酒然河沙性德即十法界圆融法门九界即佛成前持相佛界即九成今犯相故犯相云变化五道宣扬哮吼其犹𨠯酒之用也。

　　二明具大悲故能事醉。

　　【文句】波斯匿醉转更多恩末利后饮佛言持戒入于酒肆自立其志亦立他志。

　　【记】波斯匿此云和悦若饮酒后应死判生故曰多恩末利即匿王正后也王尝瞋怒欲杀厨人诸臣共议国中唯有此人杀已无人知厨称王意者时末利后即办好酒美肉沐浴名香庄严身体将诸妓女来至王所王见后已瞋心乃息后即遣人诈传王敕勿杀厨人匿王后以此事问佛后持五戒月行六斋一日之中犯酒妄二戒八戒之中则犯其五谓过中食服香华作倡妓高广床饮酒妄语也破戒之罪轻耶重耶佛言如是犯者得大功德何以故为利益故出未曾有经六卷入于酒肆即净名居士此上三人皆是高位皆住性恶权巧法门故于持犯得大自在不可秪将慈念而解若无性染慈岂无缘。

　　二结得斥失。

　　【文句】夫得其门者逆顺俱当失其柄者操刀伤手。

　　【记】若得性具善恶之门则逆顺俱当失兹要枘则持犯俱非如把刃自害得失之要不可不穷。

　　二结胜。

　　【文句】前诸行浅近隘塞圆行宏远径异会同故能如此是名究竟醉醒无二也。

　　【记】若善恶分岐岂醉醒不二诸佛究尽宁有所偏。

　　二观心释圆论理戒岂不观心但为前文是约教释正为开解今撮五戒入一念心成于圆观正为立行即闻而修修发之门说者应授若不尔者数宝何为分二初附上谛智问。

　　【文句】上观四谛智名四佛观五佛云何观。

　　【记】上观四谛各发觉智乃言四佛今明五戒亦可观之成五佛不问意如此。

　　二据今戒体答。

　　【文句】观五戒实相觉智清净即是观心中见五佛也。

　　【记】若观五戒是实相者所发觉智岂非五佛然五实相是所观境五境发智名为五佛实相无相尚叵言一岂定五耶由附五戒各见实理故似分五实理者何所谓本觉此之觉体是无缘慈故名不杀无取故不盗无染故不淫真实故不妄明了故不饮今圆行人以妙三观顺性修慈乃至三观顺性修智说之如此修乃同时故得名为观五实相观之不已本觉全体发成始觉名为五佛名字观五观行已去皆得称发。

　　二破烦恼障。

　　愁忧恐怖。

　　【记】文三初节示经文。

　　【文句】次破烦恼障指愁忧恐怖一句是也。

　　【记】二对上下辨二初对上下定体二初对上报论义便。

　　【文句】上来诸事或约内身或约外报是报障义便此一句专明心为烦恼障便。

　　【记】报多约色惑唯在心故云义便。

　　二与下业论体别二初问起。

　　【文句】报障如上可解烦恼与业云何。

　　【记】以十恶中贪瞋痴业名同烦恼如何分别。

　　二释通二初引数人释。

　　【文句】数人云数起而轻名烦恼数起而重名为业。

　　【记】二俱数起但以轻重分于惑业。

　　二今师释二初约心克示。

　　【文句】天台师云任运常有是烦恼卒起决定心发动身口必牵来报者是业。

　　【记】贪等决定发动身口招报名业以异烦恼非决故故。

　　二因示生疑二初疑。

　　【文句】若尔恶星灾异都不关心云何是业障。

　　【记】若决定心发动身口名为业者下恶星等自是外境何名业障。

　　二释。

　　【文句】此乃外相表业将起是业责报之相即得是业障也。

　　【记】星等乃是业之前相表于责报故属业障今示作业体下明宿业相若论作起时岂非心色。

　　二对上下论转。

　　【文句】若烦恼业转报未必转若报转业烦恼必转。

　　【记】二障在因是故易转报障已受是故难转难者若转易者必去。

　　三约文示相二初通别。

　　【文句】通论见思烦恼皆有愁忧恐怖别论愁忧属见烦恼恐怖属爱烦恼。

　　【记】通论可见若别论者见惑执我爱但着事此之二惑皆具三毒执我三毒若其不遂则多愁忧着事三毒既不执我但恐不遂必无愁忧。

　　二指广。

　　【文句】今不具记云云。

　　【记】章安记录不能广陈见思之相令后说者委而示之故注云云。

　　三破业障。

　　恶星灾异众邪蛊道变怪相续卧见恶梦昼则愁恼。

　　【记】文二初节经。

　　【文句】三破业障者从恶星灾异下是也。

　　【记】二释义三初定文是业。

　　【文句】业将感报故其相前现相名表发意在此也。

　　【记】已作之业将感恶报故有异相表发其事验知此句明于业障。

　　二略释经文。

　　【文句】恶星者别有客星也亦是五星二十八宿一方有七四七二十八也违其度数失其分野若荧惑乱行麻彗暴出是客星也灾异者风雨雪霜乖候等是也众邪者有三人邪鬼邪法邪是也蛊道者毒鬼也又言三毒是蛊也变怪者诡怪也谓禽兽丑恶形声等是也恶梦者心灵潜密业现其中梦见不适意事是也。

　　【记】别有客星者以五星二十八宿常现则非恶星亦是下约常星失其行度躔次亦名恶星一方有七者角亢氐房心尾箕东方苍龙七宿南斗牵牛须女虚危营室壁北方玄武七星奎娄胃昴毕觜参西方白虎七宿东井鬼柳七星张翼轸南方朱鸟七宿凡四方之宿皆逆数宿音秀失其分野者周官云天星皆有州国分野角亢氐兖州房心豫州尾箕幽州斗牵牛婺女杨州虚危青州营室东壁并州奎娄胃徐州昴毕冀州觜槜(醉绥反)参益州东井与鬼雍州柳七星张三河翼轸荆州荧惑火星也汉书音义云妖星曰孛星彗星长星亦曰搀抢释名云星光稍稍似彗言其孛孛然似扫彗也又类散麻故云麻彗左传凡人火曰火天火曰灾今但取风雨雪霜乖候者皆名灾法邪谓外道经书蛊道者事释乃是他鬼毒害于人蛊工户反声类作戈者反蛊物害人也说文蛊腹中虫也楞严云贪恨为罪是人罪毕遇蛊成形名蛊毒鬼理解乃是自心三毒名之为蛊此蛊能害百千万身法身慧命永为所害比夫毒鬼为害至微矣丑恶形声见闻为怪不适意者适悦也。

　　三劝令正信二初明相见表五罪二初约现文表示。

　　【文句】夫诸业表报不出五罪若恶星表亡身失命者杀生业相也恶星表神弃困穷者窃盗业相也恶星表亲离幽厄者淫罪业相也恶星表诬枉谗谤者妄语业相也恶星表丧失财产者饮酒业相也。

　　【记】亲离即亲厚斗讼幽厄即王法所加幽谓幽禁。

　　二例余相亦然。

　　【文句】其余灾异怪禽恶梦等随其时节各有所表细心推详不出五罪之报。

　　【记】二诫行者问邪师。

　　【文句】行者知解推之何须折篾钻龟问管公明邪。

　　【记】礼记曰龟谓之卜蓍谓之筮卜筮者所以决嫌疑定犹豫也今云折篾篾谓竹篾谓揲蓍取卦折竹篾为文也管公明者魏人也名辂字公明善卜筮所向皆验应知恶报由罪结罪由心苟正于心罪报自荡不修内德卜筮何为吴氏春秋云宋景公时荧惑在心公召子韦问焉子韦曰祸当君虽然可移于宰相公曰宰相所以与理国家可移于民公曰民死寡人将谁为君可移于岁公曰岁饥民饿死为民后而杀其民谁以我为君乎子韦曰君有至德之言三天必祐君荧惑必三徙舍舍行七里一里当一年君延年二十一矣荧惑果徙三舍况能内观法性达罪本空均生佛于自心起慈悲于法界恶星之变何虑乎不灭耶故于次文明其方法。

　　二举方法若依初开章为四此当第三能破方法今依重科。

　　当净洗浴听是经典至心清净着净洁衣专听诸佛甚深行处。

　　【记】从诸根不具下叙空品文为二初三行半明所破之恶即三障文也次二行半明能破之方即今文也而释一行半讫复依初开章以后一行为四结成然取义成分章从便分三初节经立意。

　　【文句】从当净洗浴下二举方法能空于恶也。

　　【记】以顺重科云能空也。

　　二据意释经三初立意。

　　【文句】前业相外彰报对不久内无方法何以禳之约其三业作三德之方以事表理也。

　　【记】禳谢也又除殃祭也。

　　二释经二初释前三句。

　　【文句】洗浴臭体拟作法身缄唇摄耳拟听般若至心清净拟作解脱。

　　【记】欲知智在说故以听经而为般若又听经发智慧故心有染故用不自在今既清净能成解脱。

　　二释后三句。

　　【文句】前令洗浴内身后更劝净外服内外相成尔前但令听后诫令专听郑重缄口尔前令至心后示至心之境成其方法尔。

　　【记】至心之境即甚深行处不念此处安名至心。

　　三劝信二初约身陈类。

　　【文句】夫人身本于不净莲华本于淤泥譬如栴檀生于伊兰世间理见也。

　　【记】今之三业表法之身本是血肉不净之物次举二喻栴檀香木伊兰臭树大经明阇王造逆后既见佛罪除乃自叙云我见世间从伊兰子生伊兰树不见伊兰生栴檀树我今始见从伊兰子生栴檀树伊兰子者我身是也栴檀树者即是我心无根信也。

　　二约行可期。

　　【文句】今近因三业规矩远成三德妙义可不信哉。

　　【记】三业虽近三德虽远修得规矩即近成远规圆矩方孟子曰大匠训人必以规矩。

　　三行成破障。

　　【文句】洗浴法身能禳报障摄耳缄口能禳烦恼障至心能禳业障云云。

　　【记】若于浴等无三德观如何能禳三障恶罪。

　　四结成。

　　是经威德能悉消除如是诸恶令其寂灭。

　　【记】文三初节示经文。

　　【文句】从是经威德下四结成也。

　　【记】二正释经义。

　　【文句】能悉消除者明三障转也令其寂灭者三德成也。

　　【记】三深明经意四初据今文示法。

　　【文句】寂灭秪是涅槃涅槃秪是三德。

　　【记】寂灭华音涅槃梵语涅槃之名召三德体故知寂灭是三德成。

　　二约行成德显。

　　【文句】前三业方法既成三障理数应转三障既其已转理数成于三德。

　　【记】三业既修金光明行成则契于三德之理修在名字观行相似至分真位皆得名为转障成德不尔岂曰行方等经。

　　三明转障成德。

　　【文句】报障转成法身德烦恼障转成般若德业障转成解脱德。

　　【记】四明经巧难知。

　　【文句】前寄事相将浅以表深后明寂灭将深以结浅经文绣密见之者寡云云。

　　【记】二叙流通明教相。

　　护世四王将诸官属并及无量夜叉之众悉来拥护持是经者大辩天神尼连河神鬼子母神地神坚牢大梵尊天三十三天大神龙王紧那罗王迦楼罗王阿修罗王与其眷属悉共至彼拥护是人昼夜不离我今所说诸佛世尊甚深秘密微妙行处亿百千劫甚难得值若得闻经若为他说若心随喜若设供养如是之人于无量劫常为诸天八部所敬如是修行生功德者得不思议无量福聚亦为十方诸佛世尊深行菩萨之所护持着净衣服以上妙香慈心供养常不远离身意清净无诸垢秽欢喜悦豫深乐是典若得听闻当知善得人身人道及以正命若闻忏悔执持在心是上善根诸佛所赞。

　　【文句】护世四王下叙流通中品皆如上说。

　　【记】疏略指上。

　　三明疑念序二初寿量品题。

　　　　金光明经寿量品第二

　　【记】句文分二初正释二初约三佛难思以释二初佛本无三。

　　【文句】佛本无身无寿亦无于量。

　　【记】不唯法佛无身寿量报应亦乃不可说三以一切法离于名字言说相故。

　　二随世俱立众生若有得益因缘即须随世立诸名相非唯应佛立身寿量法报亦乃可论此三须知无三不减一法虽立三三不增一法良以有无皆法界故故真无俗有真有俗无皆是悉檀令于三身得四益也此文分二初列三身各三。

　　【文句】随顺世间而论三身亦随顺世间而论三寿量。

　　【记】二释三佛三义二初约义分别二据理融即分别且从修二性一令义易明法是本觉报是始觉始本一合方有应用一往似纵说者应以次融即文非纵非横妙会此义令其闻者识圆三身文分三初法佛二初别释三初身。

　　【文句】法身者师轨法性还以法性为身此身非色质亦非心智非阴界入之所摄持强指法性为法身尔。

　　【记】始觉报智依本觉成故以法性而为师轨究论始本唯是一觉故云还以法性为身是故马鸣归命三宝即以佛身及体相等而为法宝此身等者非分段变易色质心智三科所摄乃是常住五阴等法聚以为身此法无相不可说示为众生故疆名法身。

　　二明寿。

　　【文句】法性寿者非报得命根亦无连持疆指不迁不变名之为寿。

　　【记】色心和合乃有执得连持寿命身既非阴岂有命根为物疆指不迁为寿。

　　三明量。

　　【文句】此寿非长量亦非短量无延无促疆指法界同虚空量。

　　【记】量依身寿故同疆指。

　　二总释。

　　【文句】此即非身之身无寿之寿不量之量也。

　　【记】身寿量上言非无不者若据次文义当双非以其法体离于二边及超报应疆于此理立身寿量三种名字令物忘情也。

　　二明报佛二初称法有报二初引经。

　　【文句】报身者修行之所感也法华云久修业所得涅槃云大般涅槃修道得故。

　　【记】此从顺修称理事说修行所感释报义也法华文证智德之报以彼经云慧光照无量故涅槃文证断德之报以云大般涅槃故。

　　二释义。

　　【文句】如如智照如如境菩提智慧与法性相应相冥相应者如函盖相应也相冥者如水乳相冥也。

　　【记】修行所感二种之报乃是始觉与本觉合即以始本而为境智此二不异故名曰如各二如者智如如境境如如智故也复以菩提名如如智为能应冥法性名于如如之境为所应冥以函盖合先喻应义函盖虽合犹存际畔复以水乳喻其相冥此乃泯然而成一相始觉本觉义二体一正同于此。

　　二明就报立三即身寿量也三中一一言法身者报智所冥离法无报故初身。

　　【文句】法身非身非不身智既应冥亦非身非不身强名此智为报身也。

　　【记】言非身者非应佛有分齐身非不身者非报佛无分齐身又非身则非有非不身则非空中道法身乃本觉体始觉冥此能冥亦忘为成观故强名报智。

　　二寿。

　　【文句】法寿非常非无常智既应冥亦非常非无常强名常为寿也。

　　【记】三量。

　　【文句】法量非量非无量智既应冥亦非量非无量强名无量为量也。

　　【记】称本双非为物强指义皆同身。

　　三明应佛三初明应物有三三初身。

　　【文句】应身者应同物身为身也。

　　【记】二寿。

　　【文句】应同连持为寿也。

　　【记】三量。

　　【文句】应同长短为量也。

　　【记】皆如谷响大小随声是故此三悉云应同。

　　二明依二有应三初法。

　　【文句】智与体冥能起大用。

　　【记】不觉忘处始本一如故云智与体冥觉体自在故云能起大用。

　　二喻。

　　【文句】如水银和真金能涂诸色像。

　　【记】真金上色须水银和方能涂(去声)物阙此一缘金无涂用。

　　三合。

　　【文句】功德和法身处处应现往。

　　【记】报智功德以合水银法身合金处处应现合涂色像。

　　三明应遍三土二初双明报应。

　　【文句】能为身为非身能为常寿为无常寿能为无量能为有量。

　　【记】上所说报但论冥法即自受用也今明垂应以他受用常住之应对于生身无常之应示二迹用是故双明身非身等身即生身有分齐相故名为身非身是报无分齐相故曰非身小般若云佛说非身是名大身大身者乃他受用身也无分齐身其寿则常故无量也有分齐身寿则无常故有量也此二应用乃依真中二理而住机依事业二识而见住理广如序品疏文辨之二识委在起信论明论意要在事识见则取色分齐故名应佛业识见则离分齐相故是报身行者应知常身无量通应三土无常有量但应同居所以者何盖实报机分证论见他受用身方便土人唯禀别圆所见佛相虽小优降然匪生身悉是报佛若同居土具四教机禀别圆者能睹报佛故法华明常在灵山华严说法尽未来际及诸大乘即于应相见是法性尊特之身故知常身遍应三土若无常身唯应同居逗藏通机及凡夫众也。

　　二单示应身二初明有量二义。

　　【文句】有量有二义一为无量之量二为有量之量如七百阿僧祇及八十等是有量之量如山斤海滴实有齐限凡夫所不知阿弥陀实有期限人天莫数此是有量之无量。

　　【记】上之所说自受用外垂三土身皆名为应其他受用虽就对机名之为应而是实因之所感克复名为报非是差别逗机之用若论逐物随缘参差长短身寿量者须就同居无常用说故今别示应身之相但于有量开出两量而此两量依于事识但空见故唯属无常若依业识不空见者即此无常全体是常则常无常二用相即二鸟双游也若上二土机息应转亦是无常以非八相故且言常七百等者首楞严三昧经云坚首菩萨问佛寿几何佛令往东方过三万二千佛土于庄严国问照明庄严自在王佛彼佛答云如释迦寿我亦如是汝欲知者我寿七百阿僧祇劫坚首回此白佛阿难云彼佛乃是释迦异名虽机胜见长而七百犹可数故亦是有量之量若阿弥陀人天莫数故是有量之无量也。

　　二结应佛皆然。

　　【文句】应佛皆为两量逐物随缘参差长短。

　　【记】佛佛既皆三身圆证应身被物物寿长短岂不随顺各示两量故弥陀现长亦能现短释迦现短亦能现长故大论第三十六云当知释迦文佛更有清净国土如阿弥陀佛国阿弥陀佛亦有不严净国如释迦文佛国又三十八云此间𨶒浮恶故释迦寿应短余处好故佛寿应长故涅槃二十二云西方去此三十二河沙有无胜国所有庄严如安乐世界我于彼土出现于世斯皆随逐物机也。

　　二据理融即二初约理融。

　　【文句】然此三身三寿三量不可并别一异则乖法体即一而三即三而一乃会玄文。

　　【记】上之三身三皆在性则并二从修有则别不分修性则一三不互融则异别异故纵并一故横是则乖于所诠法体若能妙达秪一法性而能成就一性二修名即一而三也修性虽成而其三身一性本具名即三而一也此乃得云全性所修全修在性性无所移修常宛尔方合能诠玄妙之文矣。

　　二引文证。

　　【文句】故下文云如深法性即于此典金光明中而得见我释迦牟尼即其义也。

　　【记】经文具云若入是经即入法性如深法性即于是典金光明中而得见我释迦牟尼此乃以理而为经也金等三字即法报应三身异名与一法性即一而三即三而一若知此理即是三身三不纵横名为得见释迦牟尼故大经中明于三德不纵不横名大涅槃我今安住如是三法为众生故言入涅槃故知不达三身三一融妙不名见佛今解三佛既此融即方会此典玄妙文也。

　　二明二字标题之巧二初委明其意二初从应佛融三释二初明因偏疑见圆体。

　　【文句】但信相偏疑应身之有量四佛偏举应佛之无量断其有量迹疑既除深达报法。

　　【记】偏疑八十是应有量四佛举喻明应无量无量既破有量之疑即达法报非量非无量此因偏疑见于圆体。

　　二明从圆体不偏题二初指偏题相。

　　【文句】若从信相所疑应言寿有量若从四佛释疑应言寿无量。

　　【记】二示圆论意。

　　【文句】而今不道寿有量不道寿无量直言寿量者意欲圆论三佛之寿量故不偏题。

　　【记】以不偏题故三寿量二字能诠。

　　二就报佛融三释三初明报佛体圆。

　　【文句】取意为释若从义便正是报身之寿量何故取此报身上冥下应上冥法性即非量非无量下应机缘能量能无量。

　　【记】上约品题寿量二字不偏有无则收二应能显法报就文便也若义便者今经既以果德为宗合以报身释于品目以报身上冥下应则三身义任运成就是故二字正在报身。

　　二明因疑达圆。

　　【文句】量疑牵无量之答即达于圆。

　　【记】报身义显良由四佛以长寿应释短寿疑故使信相达于报智圆具三身。

　　三明从圆题品。

　　【文句】经家从其生圆解而题品举一而蔽诸。

　　【记】题称寿量正在报身此从信相圆解所见蔽犹当也举报身一当三身诸也。

　　二结示立题。

　　【文句】从此义故题为寿量品。

　　【记】二明重解三初示异解时。

　　【文句】又一时重解寿量品。

　　【记】大师非止一回讲说故于一时别立义名章安既闻是故兼录。

　　二明异解相二初标列章门。

　　【文句】亦作三重一玄义二引证三还源。

　　【记】玄义者文选云睿哲玄览注云玄通也谓离文通示其义故曰玄义引证者义虽妙悟而与经会故引文证令人生信还源者品题是派经目为源所约三身明于寿量不离法性金光明源摄还此源令义究竟。

　　二依章解释三初玄义二初直示三身寿量三初应身三初寿。

　　【文句】玄义者寿者命也谓报得命根连持不断名之为寿。

　　【记】二量。

　　【文句】延促期数名之为量故言寿量也。

　　【记】三结。

　　【文句】此释应佛因缘之寿量也。

　　【记】因缘者感应更互而为因缘。

　　二报身三初寿。

　　【文句】又寿者受也境智和合共相盛受谓无分别智盛受无分别境无分别境盛受无分别智如函大盖大故寿是受义也。

　　【记】智外无境境外无智名相盛受既绝能所故无分别函盖绝待当体名大。

　　二释量。

　　【文句】量者相应也境智相应故言量。

　　【记】境智俱遍名为相应此之相应实无际畔义言于量。

　　三结。

　　【文句】此释报佛之寿量也。

　　【记】三法身三初寿。

　　【文句】又寿者久也常不变易称之为久。

　　【记】法性不变无去来今是真久义约此久义释法身寿。

　　二量。

　　【文句】量者铨量也常久之寿非多数非少数非相应尽知非相应不尽知非可说非不可说无以名之强以铨量说其长久。

　　【记】铨犹度也常久之寿实叵度量强以双非而度量也非多等者出度量相初非多少数次非知不知三非说不说此显法寿是不思议境故大论云不思议者不决定也若离可说而谓法寿定不可说是名决定非不思议上二双非其意亦尔如此铨量是常久量又多少数铨量法寿非长短用尽知不尽知铨量法寿非分满报可说不可说铨量法寿体非说默。

　　三结。

　　【文句】此释法身之寿量也。

　　【记】二更作三双显示盖前直以延促境智及双非义示三寿量恐犹难解故今各以二义铨量欲令行人识三佛相文分为三初番应佛二义。

　　【文句】初番为二一有量量如释迦之寿方八十是也二量无量如弥陀之寿实是有量人天所不能测故言量无量也此量无量皆应佛所为也。

　　【记】第二番报佛二义。

　　【文句】第二番亦二义佛以如如智称如如境境无分别智亦无分别若境称于智智有分别境亦有分别此知与不知皆报佛所明也。

　　【记】境无分别非谓顽境全无觉知乃指心体本来离念名境无分别此离念心全体觉悟名智有分别此之境智究竟相称智外无境境有分别境外无智智无分别是则境照于境智寂于智以此二义显报身相。

　　第三番法佛二义。

　　【文句】第三番亦二义一者深寂不可说二以慈悲方便亦可得说此可说不可说皆法佛之法也。

　　【记】体本无相故不可说依言显德是故可说。

　　二引证二初引今文三初引二文证应身二义。

　　【文句】二引证者方八十年证有量也诸天世人八部之众无能思算山斤海滴不可数知此证量无量也。

　　【记】二引三文证报身二义。

　　【文句】虚空分界不可齐限证境无分别也又唯除如来证智可分别也又下文云智渊无边法水具足亦是证智也。

　　【记】虚空喻通前取不坏喻无量应今取无相证境无念。

　　三引三文证法身二义。

　　【文句】寿不可计此证不可说也将欲宣畅释迦如来所得寿命此证慈悲可说也又闻是四佛宣说如来寿命无量证大悲可说也。

　　【记】问前云四喻皆喻应寿能为无量今何引之证报证法答非全法报为应身者应必断灭安能延促不曾休废今欲显示三身融妙故即以应而证法报若昧此意诸大乘对机之身莫能深识。

　　二引新本二初别证应身二义。

　　【文句】新本明婆罗门求佛舍利如粟大求六天报即证有量也王子说金光明难思难解福报无边福报无边是证量无量。

　　【记】彼憍陈如婆罗门欲得如来舍利如芥粟许此乃知佛九旬当灭故愿求之可证应为八十有量也王子下即栗毗王子答婆罗门也虽即法报且从福报以证胜应。

　　二总证法报四义。

　　【文句】难思难解即总证智境不可说等云云。

　　【记】智即报身境即法身具知不知说不说四但略举一以等余三四皆绝虑故可总用难思难解而证之也今述此意故注云云。

　　三还源三初总明意。

　　【文句】三还源者亦云复宗释此寿量虽作三身六义勿作异解秪是经题金光明义尔。

　　【记】然法报应与金光明皆是法性当体之名本无优劣以此经正用金等显于法性故佛首唱而为经目故金光明得为宗源一切三法便成流派今解寿量须约三身恐作别解故示复宗。

　　二示还相三初应还明。

　　【文句】初番量无量者秪是明义以其明故大小长短延促数量悉现明中还是明义尔。

　　【记】胜劣二应全是法性能多利益也。

　　二报还光。

　　【文句】第二番智境函盖体解相应色大故般若亦大以法常故诸佛亦常还是光义也。

　　【记】报必冥法故于句句法报双陈此举所冥智全是法性寂而常照也。

　　三法还金。

　　【文句】第三番可说不可说常乐我净说满法界法性无所益都无一言法性无所损还是金义。

　　【记】说时常默默时常说圆妙四德有何损益全是法性可尊可重也合论融即例前故略。

　　三例一切。

　　【文句】夫解一则千从迷一则万惑即此义也。

　　【记】若解体金光明义岂止三身义归三字一切法相皆还此源故得千从不即万惑。

　　三明兼录意。

　　【文句】既是两时之闻兼而录之云云。

　　【记】二时之说俱彰妙理后之学人随何开悟欲示此意故注云云。

　　二正明疑念二初序入正品指上说。

　　【文句】此品正说而序文未尽分别如上。

　　【记】二还从序意释此文二初节经文。

　　【文句】从王舍城下是第三疑念序文为二一出人二明疑出人为四一出处二明位三出名四叹德。

　　【记】二随文释二初出人四初出处。

　　尔时王舍城中。

　　【文句】处如文。

　　【记】事释如通序观解见出名。

　　二明位。

　　有菩萨摩诃萨。

　　【文句】菩萨者菩名道萨名心自行此道复能化人故言摩诃萨依胜行立胜位也。

　　【记】翻名道心复能化人故道心大此行虽该前之三教今位在圆。

　　三出名。

　　名曰信相。

　　【记】文二初约教释名三初直就相似释二初约名释。

　　【文句】信相者信家之相在似道中别判三十心圆判铁轮位。

　　【记】信通真似既言信相信则非真以其似信是其真证前相故也别教三贤是似信位初地已上方得真信圆教登住便得真信即以十信名为似信言铁轮者本业璎珞经以六种轮譬六因位铁轮十信铜轮十住银轮十行金轮十向琉璃轮十地摩尼轮等觉信断见思得是铁轮。

　　二以相验。

　　【文句】下文云见有一人似婆罗门以枹击鼓鼓是法身击是机动似位机兴知非真击。

　　【记】枹鼓杖也或作桴。

　　二明似通上位二初明位位有似。

　　【文句】又真似之位地地相随无位不有如普贤修普贤行满位邻尊极此似则高。

　　【记】已证名真未证名似普贤等觉望极名似故立贤名。

　　二明高下难测。

　　【文句】信相称似道者未敢判其高下也。

　　【记】三设难核实二初高位无疑难二初难。

　　【文句】难者言若同普贤言似者何故有疑。

　　【记】二释二初约权实释。

　　【文句】此亦非妨菩萨为疑者作发起人尔又佛地未了疑无所嫌。

　　【记】为他发起是权示疑未了佛地是实行疑。

　　二引二经证。

　　【文句】法华中补处弥勒亦复怀疑大集中有生疑菩萨于菩提未了菩提为我作名名为生疑。

　　【记】法华本迹皆是弥勒怀疑起问大集菩萨菩提未极故云未了本性菩提熏心起疑疑故求了故云菩提为我作名。

　　二断见无疑难二初难。

　　【文句】难者言见谛已断疑十地云何疑。

　　【记】二答。

　　【文句】答言见谛断通疑十地有别疑也。

　　【记】通疑障真别疑障中中道未极安得不疑。

　　二就处辨观。

　　【文句】观解者心王名王五阴名舍观此五阴空寂空寂即涅槃涅槃能防非御敌呼之为城初心后心常观涅槃行道故是住处也。

　　【记】今出人名观那就处良由观法皆从阴起以王舍城约阴便故故就处明以善恶王观无记舍能所不二人法俱空二空所显即大涅槃防五住非御二死敌城岂过此名字初心观阴涅槃妙觉后心涅槃究竟今意正辨初心住处明后心者示此妙观同果智也。

　　四叹德二初科判二初正科经。

　　【文句】叹德文为二外供养佛内种善根。

　　【记】二重判位。

　　【文句】此菩萨殖善既深多值诸佛作高位解释亦应无愧色云云。

　　【记】殖种也愧惭也云云者令准叹德判同普贤。

　　二随释二初外供养佛。

　　已曾供养过去无量亿那由他百千诸佛。

　　【记】文二初约财法释。

　　【文句】供养有二义一财供养可解二法供养佛说百千法门随而修学名法供养。

　　【记】大经云诸供养中法供养最为第一财供养则有穷尽法供养者则无穷尽。

　　二约观行释。

　　【文句】观心解者一念觉了心名为佛无量功德心资此觉心令转明净名供养佛如膏资火如食益身如禅发慧皆供养义也。

　　【记】无明一念全体觉了此之觉心名之为佛缘因资了是供佛义三喻可见。

　　二内种善根。

　　种诸善根。

　　【记】文四初直明种善义。

　　【文句】种善根者法性名地观法性智名种子常以观观名下种久习不退名种久五善根生名增长。

　　【记】体本觉心名法性地观性始觉名为种子下种种久其义可知五善根者于本法性生不动信进念定慧五皆不动名为五根此根生者相似位高故名增长。

　　二以值佛释成二初举三事譬。

　　【文句】增长由风动日照雨润渐增茂好。

　　【记】二以三轮合。

　　【文句】风譬佛身轮日譬佛意轮雨譬佛口轮值佛三事能大利益。

　　【记】身轮现通骇动其心意轮鉴机智光照也口轮演教法水润也。

　　三明三因增长。

　　【文句】楞严般若若增法性转显法性若显定慧倍明。

　　【记】楞严是定缘因也般若是慧了因也法性是理正因也二修一性照发互资由修照性由性发修此三增长转似入真于真增道并得名为倍明转显。

　　四结二成德。

　　【文句】殖种值佛二义相成举此一双叹菩萨德也。

　　【记】二正明疑念序二初节经。

　　【文句】从是信相下正明疑念序又为二初疑之由次正生疑。

　　【记】二随释二初生疑之由。

　　是信相菩萨作是思惟何因何缘释迦如来寿命短促方八十年。

　　【记】文三初正出疑由。

　　【文句】由有远近远由三月唱入涅槃近由叙述若有闻者则能思惟无上之义又云由乎本誓击动生疑。

　　【记】远则由于九十日前告魔期灭也此经乃是方等后分也近则由在灵山闻佛定中唱序既起思惟故生疑念虽有二由无本誓击此疑不生。

　　二释何因缘二初约三性分因缘。

　　【文句】何因何缘者通论三种皆名因而此文既略缘了相资共能显正正当于因缘了当缘。

　　【记】通论三种即正缘了名为三因同在理性以修缘了各三为缘今文略云何因何缘须合性三但名为正以当于因修中缘了合六为二以对因故合二为缘以当于缘就此因缘而生疑念。

　　二约因缘疑寿命。

　　【文句】正因常恒寿命无量缘能显理境常智亦常此因此缘皆非八十之因缘今方八十是何因何缘是故生疑也。

　　【记】正因常久为所显理理境既常全境发智以为能显岂可无常能显兼福而智为正故但云智此境此智俱感常寿故疑八十是何因缘。

　　三释方八十三初通示世寿三方。

　　【文句】方八十者世寿有三品下方四十中方八十上方百二十。

　　【记】二特示中方为表。

　　【文句】下方少夭上方太老中方不少不老表常又十二因缘第八名爱支八十灭者表爱已尽入有余无余涅槃爱尽无缚表我涅槃表乐又中方表中道佛乐中道中道表净为此义故方八十年也。

　　【记】应化之事皆依理现是故外事悉内表理岂中方寿不表四德佛意虽密今智者师据后四佛约应显常故以所显验其能表则知佛意。

　　三不知表意故疑。

　　【文句】信相不作此解是故生疑何因缘也。

　　【记】信相若达上之表意即见三身是圆四德岂疑应迹定是短促而反疑云何因何缘耶。

　　二正生疑。

　　复更念言如佛所说有二因缘寿命得长何等为二一者不杀二者施食而我世尊于无量百千亿那由他阿僧祇劫修不杀戒具足十善饮食惠施不可限量乃至己身骨髓肉血充足饱满饥饿众生况余饮食。

　　【记】文二初约理教互疑二初执教疑理。

　　【文句】从复更念言下是正生疑如佛所说者此执教疑理。

　　【记】二执理惑教。

　　【文句】教诠止行二善感寿则长佛昔行因甚多而今果寿极少理教相违不能不惑若无此理教为虚设若其必然长寿安在是为执理而惑教也。

　　【记】佛之所说是能诠教长寿因果是所诠理即道理也互执成疑文义可见。

　　二约经文广示二初释有二因缘二初对前辨异。

　　【文句】有二因缘者与前为异前合止行同是缘了今就止行自作因缘。

　　【记】前即经云何因何缘也前释既以正性为因乃以修中缘了为缘今云长寿有二因缘既是佛修止行二善各具缘了即是前文能显之缘今于前缘自作因缘是故与前因缘异也。

　　二就今解释二初约十善略释二初正示因缘三初于十善各论止行二初标示。

　　【文句】十善中一一善皆具止行。

　　【记】二释相二初约杀盗释二初约行相合具。

　　【文句】不杀是止善放生是行善不盗是止善施食是行善。

　　【记】二明今经互举。

　　【文句】今经举不杀家之止善不盗家之行善互举一边共明止行。

　　【记】二例八各论。

　　【文句】若备论者一一皆有止行止之与行须明也。

　　【记】止行二善有三差别谓自他共一自行者如文云不杀是止放生是行不盗是止施食是行二化他止行如文云若不遮夺名止方便劝修名行若备论十种止行者不杀不盗如疏已明其八种即不淫梵行不妄言诚实语不绮语质直语不两舌和合诤讼不恶口常行软语不贪不净观不瞋慈心观不痴因缘观皆自修止行也自他共明者自不作十恶名止劝他不作十恶名行。

　　二于止行各论因缘二初标。

　　【文句】今就一一各有因缘。

　　【记】二释二初就不杀示四二初止善因缘。

　　【文句】夫命是众生之所共惜夺而害之居然大苦宥而放之则为快乐慈心是因不畜杀具是缘此是止善因缘也。

　　【记】因是善本缘是资助为成慈心故除杀具。

　　二行善因缘。

　　【文句】夫食是依报得之则命存失之则寿殒施心是因施具是缘此行善因缘也。

　　【记】准止可知。

　　二例九善皆尔。

　　【文句】不杀一条既尔乃至不邪见亦复如是。

　　【记】三结示止行因缘数。

　　【文句】总有止行二十善四十因缘。

　　【记】二结成疑念。

　　【文句】此等因缘俱感长寿佛之止行二善累高于山积厚于地云何今日八十而终。

　　【记】二就五乘广释二初结上起今。

　　【文句】此约因果一途论止行二善但作此解于义未𠃔今当更说。

　　【记】若其但说十善因果斯乃浅近一途之说于方等经未为𠃔惬此结上也今当更约世出世间渐顿止行方是佛因此起今也。

　　二明今广示二初明教义二初不杀二初明行相二初示相二初正示二初总示五乘命杀。

　　【文句】人天之因以五戒十善名之为命三乘行人以智慧为命魔名杀者。

　　【记】若但不杀报得命根斯善甚浅今辨五乘修因之命义乃该深梵云魔罗此云杀者以能害人世出世善故断下诸命皆是魔业也。

　　二别明修者止行七初人天。

　　【文句】若遮夺此事即是断人天命若不遮夺名为止善方便劝修名为行善。

　　【记】此事即戒善也。

　　二三藏二乘。

　　【文句】若破坏三藏法名杀二乘人命若不毁伤名为止善方便劝修名为行善。

　　【记】三事度菩萨。

　　【文句】若毁訾事檀乃至毁訾世智名断六度菩萨命若不障碍名为止善方便劝修名为行善。

　　【记】以不能达三轮体空故行六度皆名事也。

　　四通教二乘。

　　【文句】若修体法断贪恚痴是二乘命若障不令修名断二乘命若不障者名为止善方便劝修名为行善。

　　【记】五通教菩萨。

　　【文句】非拨体空则断通教菩萨命若不障者即是止善方便劝修即是行善。

　　【记】说法之过名非废令勿学曰拨体空字下应云六度方异二乘或脱或略。

　　六别教菩萨。

　　【文句】若毁訾渐次是断别教菩萨命不作障碍即是止善方便劝修即是行善。

　　【记】七圆教菩萨二初顺行。

　　【文句】若诽谤圆融即断圆教菩萨命亦断佛命若不留难即是止善方便劝修即是行善。

　　【记】亦断佛命者此教初心即佛界故。

　　二逆行二初明二逆。

　　【文句】圆人非但不坏诸法而随一相即杀诸法而随一相如仙豫大王害五百之短命施十劫之长龄如佛断一切烦恼及习一切无有余。

　　【记】了顺逆修即逆顺性性非差别故名一相故仙豫事杀果佛理杀以即性故皆长寿因仙豫缘如前释五戒中。

　　二明顺理。

　　【文句】此皆言逆而理顺非小行者所行。

　　【记】前三教人皆小行者以别初心行亦同小故皆不能即逆而顺。

　　二结广。

　　【文句】如上所论一一法皆有止行二善一一善皆有因缘若得此意历诸法门浩然若海。

　　【记】始从人天终至圆教所有止行若无因缘善不成就然且约不杀须历余九及一切法皆须论于止行因缘故云若海。

　　二引证。

　　【文句】故大经云行檀波罗蜜得寿命长菩萨行檀则施众生无量寿命乃至行般若得寿命长菩萨行般若则施众生无量寿命即其义也。

　　【记】不作上说岂一一度能施众生无量寿命邪。

　　二成疑念。

　　【文句】而我世尊行无不圆果无不满云何今日方八十年。

　　【记】二明施食二初明行相二初明事法权实二初明事法食体二初明事食轻重。

　　【文句】次明施食者百味甘浆等依报食也身肉骨髓者正报食也此皆事中施食尔。

　　【记】依报食轻正报食重。

　　二明法食权实。

　　【文句】经言法食法食者世间法味出世间法味出世间上上法味。

　　【记】经是此经流水品云未来当施法食也世间人天也出世三教也上上圆融也。

　　二明菩萨施相三初总明。

　　【文句】菩萨能为一切众生作大施主令未发心者回邪入正已入正者增长萌芽如阴阳养卉如父母鞠子多积缯绵令堕地不痛。

　　【记】回邪入正者令正信因果也萌始也种子之始剖也卉岂之都名也鞠养也大论二十二云如国王子在高危处立不可救护欲自投地王乃使人敷厚缯褥堕地不死。

　　二别示四初授人天食。

　　【文句】授以五戒十善。

　　【记】二授三藏食。

　　【文句】已持五戒者说三界火猛多所烧害赞叹三乘无系解脱。

　　【记】三施通别食。

　　【文句】已入证者毁訾小乘败种焦谷赞叹菩萨所行之道。

　　【记】四施圆教食。

　　【文句】设饥国人大王之膳烦恼为薪智慧为火以是因缘成涅槃食令诸弟子皆悉甘嗜。

　　【记】无大乘法食故名饥国圆顿之法如王者之膳非众人之食也膳善也谓美食也烦恼下观惑即智如薪助火智因惑缘故能成于四德之食令四十一位弟子皆悉分得甘嗜。

　　三结示。

　　【文句】如是等一切法门悉名法食。

　　【记】二结止行因缘。

　　【文句】一一法皆具止行二善一一善具因具缘。

　　【记】二成疑念。

　　【文句】此诸因缘感长寿果而我世尊行无不圆果无不满云何今日方八十年。

　　【记】二示观行。

　　【文句】观心不杀者无明为父贪爱为母若断此者即成逆害但观无明即是明爱即是净体达能所皆如虚空是为止善观诸心数亦复如是是名行善能如是观获得金刚常住之寿也。

　　【记】的明己心无明贪爱能生一切烦恼子孙故名父母若不能体二是性恶则须断破乃名杀逆若观即性则不离痴爱全体明净能观所观皆不可得既如虚空痴爱则寂故名止善以即寂观历诸心数皆令明净复名行善此乃观心见一切法常岂得不感三身常果。

　　二释己身骨髓二初明行相二初简事从法二初所简事身。

　　【文句】己身骨髓血肉者此彼相望此为己身智慧推之非己身也如王子饲虎尸毗贸鸽皆舍父母遗体非舍己身。

　　【记】事论己身人谁不解故今简之智推九界皆非己身况人报质。

　　二所取法身。

　　【文句】己身者法性实相是也释论云持戒为皮禅定为血智慧为骨微妙善心为髓。

　　【记】所取既深验前所简非独人报然若能解色心法界而舍事身乃今所取也今简不能解法界舍名非己身须知实相为己身者且是总说若依释论于实相身论戒定慧及妙善心为皮血骨髓虽分戒等一一皆是实相全分。

　　二就法明施二初施实身五初施皮。

　　【文句】为他说戒戒能遮罪修福无相最上非持非犯尸波罗蜜者是施己皮也。

　　【记】为他宣说实相之戒遮二边罪修中道福此戒无相持尚叵得岂存于犯体既双忘名尸彼岸如此说戒方名布施法身之皮血等例尔。

　　二施血。

　　【文句】说诸禅定神通变化不起灭定现诸威仪者是施己血也。

　　【记】诸禅定者九种禅也亦是有漏无漏一切禅定皆达实相皆成无记化化神通故于灭定现十界身名诸威仪例前合云非定非乱。

　　三施骨。

　　【文句】说无著妙慧非智非愚亡泯清净终日说终日无说其所说法皆悉到于一切智地者是施己骨也。

　　【记】能照功忘故云非智全惑成智故曰非愚此智起说无说可得能说既妙故使所说皆到智地智地者智即是地本觉智也智所依地始觉智也修性合一二义俱成。

　　四例应施肉。

　　【文句】檀忍等应是肉也。

　　【记】论但三学及所显理大师义加檀忍进三成六度义以消今经骨髓血肉义方整足说者应例前之三学明双非相。

　　五施髓。

　　【文句】说甚深法性诸佛行处不一不二言语道断心行处灭微妙中道者是施己髓也。

　　【记】前说戒等既皆双非岂不断于言思之道然是谈行今是说理虽皆实相而须分别能契所契六度乃是全湿之波微妙善心是波中湿也。

　　二明施权身三初结实标权。

　　【文句】将此充足饥饿众生况余饮食。

　　【记】以圆法食充七方便饥饿众生圆顿之外所有法门皆悉名为余饮食以胜况劣也。

　　二正明施相。

　　【文句】余饮食者即是人天二乘戒皮定血慧骨真谛之髓尔。

　　【记】文略不语三教菩萨别教六度可为余食髓是中道必在己身是故余髓但在真谛。

　　三引法华证。

　　【文句】法华云于余深法中示教利喜者即其义也。

　　【记】示教利喜者大论五十九云示者示人生死涅槃三乘六度教者教言汝应舍恶行善利者未得善法味故心则退没为说法利引导令出喜者随其所行而赞叹之令其心喜以此四事庄严说法。

　　二成疑念。

　　【文句】如来往昔随他意说无量无边随自意说亦无量无边皆是长寿因缘云何今日方八十岁也。

　　【记】随他意语施权饮食随自施实。

　　四现瑞序二初结前开后。

　　大士如是至心念佛思是义时。

　　【记】文二初节经。

　　【文句】从大士如是至心念佛思是义时此一句结前开后。

　　【记】二释意二初结前二初明至心。

　　【文句】至心者彻到心源尽心实际故言至心。

　　【记】至犹极也心佛同源今欲念佛故须彻至己心实际。

　　二明念佛。

　　【文句】观心既然观佛亦尔故言念佛念佛不杀施食与法性虚空等如此之寿不应短也是为结前。

　　【记】观心既极故能尽念佛不杀等种种功德皆等虚空以深观故乃成疑念。

　　二明开后。

　　【文句】开后者由作此观机动瑞兴故言开后也。

　　【记】妙机关应瑞相乃兴。

　　二正明现瑞二初叙意分文三初叙意二初正叙。

　　【文句】从其室自然下是第四现瑞序瑞者密报相者表发密报四佛当临此室为尔断疑表发增进常因感得常果也。

　　【记】为尔者尔汝也表发信相增分真因感究竟果。

　　二料简二初简作者二初问。

　　【文句】问佛作此瑞信相福作。

　　【记】二答。

　　【文句】答信相无机佛亦不应若无诸佛机无所扣机应相须瑞以之兴。

　　【记】二简感者二初问。

　　【文句】问众缘感瑞信相独感。

　　【记】二答二初简通从别。

　　【文句】答通由众缘别在信相若瑞在灵山可非其力室中所见岂不由之譬张家降瑞宁得王家受福。

　　【记】二益本在他。

　　【文句】虽然信相是发起之人无容独善法华云如为一人众多亦然。

　　【记】信相既为发起之人乃同诸佛而为能应故知能感本在众机故应一人是应众多也。

　　二分文。

　　【文句】就文为二一现相由二正现相取结前开后之文为现瑞之由从其室自然下为正现相也正现相又二一别现相二总现相从其室自然下是别现相从举要言之下是总现相。

　　【记】三判相二初正判二初约十因一果判。

　　【文句】别相为十表十地因成也总相为一表因成一果也。

　　【记】二约十地一地判。

　　【文句】又别相表地地各各增益总相表一地具诸地功德也。

　　【记】二料简二初约经宗简二初问。

　　【文句】问此经常果为宗何得作相表因。

　　【记】二答。

　　【文句】答此因是果家之因因必成果不乖宗也。

　　【记】二约似位简二初问。

　　【文句】问前判信相是似位后相则非其征若似同普贤前相亦非其兆。

　　【记】前判似位有二种意一约十信似于分真二例普贤似于妙觉若今瑞相定表十地岂令十信便登法云岂使普贤倒入初地。

　　二答。

　　【文句】答一往云十地一地之中皆有诸地功德表报利益前后皆沾也经家不定判位秪可从容不得克断也。

　　【记】须知二往一一地中具诸地功德十信发真获十功德等觉亦进后心十德此则前后皆沾十益故约横竖从容而判。

　　二随文释相二初别现相。

　　其室自然广博严事天绀琉璃种种众宝杂厕间错以成其地犹如如来所居净土有妙香气过诸天香烟云垂布遍满其室其室四面各有四宝上妙高座自然而出纯以天衣而为敷具是妙座上各有诸佛所受用华众宝合成于莲华上有四如来东方名阿閦南方名宝相西方名无量寿北方名微妙声是四如来自然而坐师子座上放大光明照王舍城及此三千大千世界乃至十方恒河沙等诸佛世界雨诸天华作天伎乐尔时三千大千世界所有众生以佛神力受天快乐诸根不具即得具足。

　　【记】文二初节文示十相。

　　【文句】别相有十者一其室广博二其地宝严三妙香氛氲四高座涌出五佛坐华座六放大光明七雨诸天华八作天伎乐九皆受天乐十根缺者具。

　　【记】二约表发释相二初牒示诫劝。

　　【文句】此之十相表报十地功德止可斐斖拟议不得责其备悉。

　　【记】斖尾音斐斖者文貌意谓止可以经十段文彩准拟评议仿似之耳不可备具论其行相故云不可责其备悉。

　　一约相表德二初竖表十地功德。

　　【文句】其室自然广博表初欢喜者此地初开过于凡圣故以广博表之严净琉璃间错表离垢地者此地对戒戒是诸行基坛诸行庄严于戒故以间错表之香气表明地者其地对忍唯辱而忍增如烟多则香盛故以香表之高座表𦦨地者其地对精进精进督出众行故以高座表之佛坐其上表难胜者其地对禅禅有神通转变大力故以佛表之光明表现前者其地对般若般若洞照故以光明表之天华表远行者其地对方便方便善巧触处严净故以天华表之作乐表不动者其地对力力能利安一切如妓悦物故以作妓表之受乐表善慧者其地对愿愿满则心喜故以受乐表之根具表法云者其地对智因中众行故智慧为首智导诸行随阶而圆故以根具表之云云。

　　【记】十初此地初开者大凡小圣无明所覆境界局狭今破此惑故以广博表之二此对戒者准于华严十度对地则初地当檀文略不言既诸地互具则十度皆融三唯辱而忍增者不逢屈辱宁彰忍力四督出众行者督率也众行诸度也率诸行至于极果故以高座表精进也五六七八九皆可见十随阶而圆者行以智导故随阶位诸行分圆其犹根具注云云者应明六度十度开合之相然六通大小十唯在大十度者于禅中有愿智力故开愿度有禅通力开出力度根本定禅守本禅度般若有道种智开出方便度有一切种智开出智度一切智守本受般若名。

　　二横表一地功德二初总表一地功德二初约初地三初通示。

　　【文句】复次十相表一一地中具诸功德且约初地释之。

　　【记】二别表十初室净表智二初明了阴功能。

　　【文句】其室自然广博严事者此相表初地智也室者以五阴为室此阴非阴亦非非阴不为阴非阴所作亦不作阴非阴故言自然不得阴不得非阴二边虚豁故言度博非直空无二十五有二种涅槃亦有因中十力无畏种种功德而庄饰之故言严事。

　　【记】室能覆盖故表五阴欲彰智相须明了阴于阴达中故双非二边不为下释自然中智不被二边所作良由此智不作二边故本来觉性任运现前不得下释广博微有所得即当局狭非直下释严事小智无常离过而已终归灰灭大觉本有过河沙德自然庄严。

　　二明三智体相。

　　【文句】严事即假智广博即空智自然即中智三智一心中具足是故欢喜。

　　【记】其室表一心自然广博严事六字表三智始行圆修今日顿发。

　　二宝间表境二初直表三谛。

　　【文句】天绀琉璃杂厕间错以成其地者此相表初地所照境天绀琉璃莹净明彻表真谛境杂厕间错种种庄严表俗谛境犹如如来所居净土至圣所居极尊之地表中道第一义谛境。

　　【记】二兼表融即。

　　【文句】一地而三相三相而一地表一谛而三谛三谛而一谛。

　　【记】室中一地有此三相可表妙境三一相即行者应知谛智名别其体不殊欲彰修证强立能所。

　　三妙香表慈悲。

　　【文句】有妙香气过诸天香者此相表初地慈悲功德慈能与乐如香氛氲悲能拔苦如香离臭此慈悲竖高故言过诸天香此慈悲横阔故言遍满遍满一切阴界入中无不溥覆也。

　　【记】一心境智普能与拔即名慈悲境智高广与拔称之故使慈悲竖高横阔三无差别故能遍满一切众生三科之内。

　　四高座表四德。

　　【文句】其室四面有四高座者此相表初地四德四德是秘密之藏佛住其中如高座可坐为坐诸佛也。

　　【记】常我是法身乐即解脱净即般若三德互具故一一具四不可思议名秘密藏是佛究竟栖依之处故以座表。

　　五佛座表觉智。

　　【文句】有四如来者此相表初地觉四德智智与德冥如佛坐座也。

　　【记】本有四德即是三谛以为所坐修得四德即是三智以为能坐故用佛表。

　　六放光表自他。

　　【文句】放大光明者此相表初地自行化他照此土表自行照他土表化他也。

　　【记】以照此土光即能照他土可表以自行而化诸众生。

　　七雨华表四辩。

　　【文句】雨诸天华者此相表初地四辩华雨于空如辩诠于理也。

　　【记】解一切众生语言陀罗尼用法义辞及乐说辩一多融谈慈注无尽闻无不喜以华表之文字性离故雨于空此辩方能诠示妙理。

　　八天乐表四摄。

　　【文句】作天伎乐者此相表初地四摄四摄摄物如乐乐他也。

　　【记】布施爱语利行同事此四摄物其犹雅乐悦乐于人。

　　九受乐表法喜。

　　【文句】受天快乐者此相表初地法喜法喜澄神如受天乐。

　　【记】一心三智即寂而照无法不知此曰澄神受义天乐。

　　十根具表互用。

　　【文句】根缺具足者此相表初地诸根互用耳见眼闻一根之中具足诸根之用也。

　　【记】业转现识已分破故见闻觉知根根皆具。

　　三总叹。

　　【文句】初地功德佛辩所不能宣略举十相表其梗介尔。

　　【记】法性功德不可穷尽此地能称法性显德故使诸佛不能尽说止十相者经家略举也梗介者介应作概声之误也云梗概粗略也。

　　二例余地。

　　【文句】初地既然一一地亦复如是。

　　【记】此去九地地地皆然将横入竖无竖不横。

　　二别表一地自他二初约初地二初略示。

　　【文句】复次十相表初地自行化他功德前五相表自行功德后五相表化他功德。

　　【记】自行功德即自行因果化他功德即化他能所此与法华十妙意同。

　　二正表二初前五表自行。

　　【文句】其室广博表自行之般若天绀琉璃表自行之法身有妙香气表自行之解脱高座华衣表自行之因成佛坐座上表获记成佛也。

　　【记】若以此文配十妙者法身境妙般若智妙解脱行妙因成位妙成佛三法妙此自行因果也若境智行对理性等住前三即此乃从强约修别对若论法体真位无缺。

　　二后五表化他。

　　【文句】后五相表化他功德者放光表意轮益物也雨华表口轮益物也作乐表身轮益物也又表能令众生转烦恼障而受法喜之乐根具表能令众生转报障也。

　　【记】意轮鉴机即感应妙口轮说法妙身轮神通妙又表下以受天乐根缺具足既皆转障可通对于眷属利益二种妙也此即化他能所。

　　二例余地。

　　【文句】初地既然后一一地亦得如是。

　　【记】二总现相。

　　举要言之一切世间所有利益未曾有事悉具出现。

　　【记】文二初述意总表。

　　【文句】从一切世间下是总现相也别相文广意略总相文略意广此表十地因成一果究竟具足也。

　　【记】言意略者止在十义故意广者以一切之言无所不该故。

　　二依文别表。

　　【文句】一切者该十法界也世间者包三世间也未曾有者因中所无也悉具现者因圆理显也国土世间未曾有则实相满众生世间未曾有则般若满五阴世间未曾有则解脱满举要者实相是要实相既圆何法不满邪。

　　【记】该包也十法界者心佛众生三人皆具具虽不异迷悟且殊佛已证悟心生在迷全迷则曰理性十界信说则曰名字十界念念体达名观行十六根遍照名相似十证十起应名分真十今表极果乃究竟十己心合佛十界体用亦见众生十界同佛是今表果十界之义不作此解徒云一切该十法界三世间者假实依报也揽实成假名字不同即众生世间所揽实法色心间隔即五阴世间正报所依依报差别即国土世间未曾有者分证十本分垂十迹虽得圆融若望极果明昧尤别如华严说灌顶菩萨所得功德如一块土妙觉功德如四洲土故因圆理显若自若他三十世间一一究竟清净自在未曾有也国土下以三世间配三德且从义便也国土等者迷时假实既依国土果上智断全依法身故于国土明实相满众生等者释论云众生无上者佛是佛翻为觉始觉人空终觉法空故于众生世间明般若满五阴等者释论云法无上者涅槃是因灭是色获得常色受想行识亦复如是二执既尽五阴自在故于五阴世间明解脱满以三对三须知其意良以三德举一即三显三世间一一圆遍互融互摄新伊天目类之可知实相是要者实相无相极果俱是究竟忘相故称实相自他圆满也。

　　金光明经文句文句记会本卷第二

　　音释

　　【文句】

　　洄澓

　　(洄胡雷切逆流也澓防福切流也)。

　　歍

　　(屋徒切口相就也)。

　　彗

　　(徐醉切妖星也)。

　　篾

　　(亡结切竹皮也)。

　　饲

　　(夕恣切食也)。

　　【记】

　　帜

　　(尺志也切巾)。

　　[言*(雨/(匚@一))]

　　(虚约切戏也)。

　　楔

　　(先结切)。

　　㣟

　　(火一切行也)。

　　𨠯

　　(许具切)。

　　躔

　　(直连切践也)。

　　搀抢

　　(搀音谗抢音撑搀抢妖星也)。

　　蓍

　　(音尸蒿属蓍巫者以为䇿也)。

　　筮

　　(音世筮卜也)。

　　揲

　　(音设数蓍也)。
卍新纂续藏经第 20 册 No. 0358 金光明经文句文句记会本


　　金光明经文句文句记会本卷第三

　　北凉三藏法师　昙无谶　译经

　　天台智者大师说文句门人灌顶录

　　四明沙门　知礼　述文句记

　　双径沙门明得会句并记入于经文

　　【记】五默念腾疑序二初分文。

　　【文句】从信相欢喜下是第五默念腾疑序文为二初见相欢喜二默念陈疑。

　　【记】二随释二初见相欢喜。

　　尔时信相菩萨见是诸佛及希有事欢喜踊跃恭敬合掌向诸世尊。

　　【文句】欢喜者既因心疑睹瑞见佛必知闻法是故欢喜。

　　【记】二默念陈疑。

　　至心念佛作是思惟释迦如来无量功德唯寿命中心生疑惑云何如来寿命如是方八十年。

　　【记】文三初明腾疑意。

　　【文句】从至心念佛下是默念求决也夫疑情不可久处是故腾疑。

　　【记】积疑不腾恐成疑盖。

　　二正腾所疑。

　　【文句】念释迦如来无量功德相好光明神力说法皆不生疑唯寿命中心生疑惑云何佛寿中八十年念此覆心故默腾求决也。

　　【记】一切功德依寿得住其寿既促众德奚为故皆不疑但念寿短此覆不腾莫能决了。

　　三明默念意。

　　【文句】而不发言者四佛适现威尊敬重不敢发言疑既覆心不得不念又前默念而感瑞今承前默念以求决尔。

　　【记】威尊故默求决故念承前可见。

　　六止疑序二初分文。

　　【文句】从尔时四佛以正遍知下是第六止疑序文为二一正止疑二释止疑。

　　【记】二随释二初正止疑。

　　尔时四佛以正遍知告信相菩萨善男子汝今不应思量如来寿命短促。

　　【记】文三初止疑意。

　　【文句】疑盖覆心闻法不解故先止之例如见谛先断疑方进修道也若信相实疑宜须折止若是起教因其训人。

　　【记】疑盖覆心者五盖中疑能覆禅慧须预止者何哉若未解理心合致疑既睹威尊是决疑地傥坚执疑念则观慧莫开故须止之令谛心受法例如等者疑是见惑能障真谛断疑见道方进真修信相腾疑或权或实佛止则令自他获益。

　　二正止疑三初大用不应。

　　【文句】从汝今不应下正止疑也云何不应有三不应一大用不应八十者是佛大用是故不应。

　　【记】八十之寿是法界全体起应物大用故不应以定短致疑。

　　二法性不应。

　　【文句】二法性海深非言思所测。

　　【记】释尊所证性海渊深岂以长短心虑测度。

　　三智度不应。

　　【文句】三以信能入以智能度汝信智未具岂度量所思。

　　【记】真信真智二皆具足能知能证汝今未具不应度量此三不应是约三身而成止意亦可前二约所思止后一约能思止。

　　三引证结。

　　【文句】释论云无量法欲量是人为覆溺故将不应而止之也。

　　【记】佛所有法皆悉无量若以有量心虑量之必当覆溺于疑惑海是故四佛以三不应止其疑念。

　　二释止疑。

　　何以故善男子我等不见诸天世人魔众梵众沙门婆罗门人及非人有能思算如来寿量知其齐限唯除如来。

　　【记】文三初释法性不应二初明八众摄菩萨。

　　【文句】何以故下释三不应之意举八众皆不能量者释法性不应也法身菩萨法性净土故不在言生身菩萨若在家为天龙等所摄若出家为四众所摄若法性身施权亦为八众所摄。

　　【记】经列八众虽已分明但阙菩萨故约生法权实示之法性土者方便实报也既不居此故不在言。

　　二明皆不应测性。

　　【文句】若凡若圣悉不能思算也。

　　【记】如来所游深广法性尚过菩萨所行清净况复凡小而能思算。

　　二释智度不应二初正释降佛难测。

　　【文句】唯除如来者释智度不应也若如如来是则能知既未如如来那忽能知。

　　【记】唯佛与佛乃能究尽因智那知。

　　二兼示佛所知法二初古释可知故无常。

　　【文句】旧用此语为智所知知是无常可量之法。

　　【记】言此语者唯除如来句也寿量既为智之所知是可思法验是无常。

　　二明今释常智知常。

　　【文句】天台师云不尔如来有无量常智能知无量常法岂可以常智所知判为无常邪。

　　【记】无量常智者究竟无知方具足知此知称性以全本智成佛智故既知本性性岂无常古师不解故以有知而为佛智乃以所知是无常法。

　　三令比知大用。

　　【文句】智性既冥大用可解是释三不应也。

　　【记】无知之智故冥法性法性本用具足发现现长现短皆名常寿以全性故经释智性略大用者以可解故。

　　七集众序。

　　时四如来将欲宣畅释迦文佛所得寿命欲色界天诸龙鬼神乾闼婆阿修罗迦楼罗紧那罗摩睺罗伽及无量百千亿那由他菩萨摩诃萨以佛神力悉来聚集信相菩萨摩诃萨室。

　　【记】文二初正释经文二初对他经前后。

　　【文句】从时四如来下是第七集众序余经或先集众后现瑞此经先现瑞后集众前后互出尔。

　　【记】二约今经解释三初正明此室众二初略释时众。

　　【文句】时者将欲宣畅之时也众者欲色界诸天也。

　　【记】二明集众意。

　　【文句】信相一人利益者少有缘若集所益处多是故集众。

　　【记】即八十寿显三身常岂益信相一人而已故以神力摄诸有缘令闻圆常得四悉益言益处多者岂止一室此众闻后在处宣布耳。

　　二兼明一经众正明此室具四种众傍兼诸品皆有四众句三初明此经具四众。

　　【文句】众有四种一发起众信相树神等是也二当机众闻即得道者是也三影响众从十方远来者是也四结缘众当座虽未得道作后世因缘者是也如流水为鱼说法远作今日得悟因缘即其事也。

　　【记】影响众者古往诸佛法身大士隐其圆极助佛扬化为伴奉主如影随质似响答声四众名义具法华疏。

　　二明众与诸经同。

　　【文句】此经集天龙众与华严意同亦集人众而文略新本中有无量百千婆罗门众忏悔品初信相及眷属诣耆阇崛山即是人众也。

　　【记】此中集天龙与华严何异此品新本既云无量婆罗门众又忏悔品信相出城与无量无边百千众生俱往灵鹫岂皆鬼神验知集众与诸经同。

　　三止常情偏局解。

　　【文句】相承云此经与冥道相关正集天龙略不说人尔。

　　【记】岂以此品旧译文略便云止集天龙众耶。

　　三明经部法益二初异法华属方等。

　　【文句】总瑞中云一切世间未曾有事悉具出现不见与二乘记但明常辨性与般若方等意同故判属方等教摄。

　　【记】一切世间合该十界未曾有事悉具出现合于十界皆显三德而且未授二乘佛记验知未可同法华部但就通教对利根者明三身常辨圆法性与其二酥谈圆不异既其首题不标般若部内二处称方等名故今判教属于方等而此部中得圆益者自于十界妙证新伊亦得称为未曾有事悉具出现。

　　二须乘戒显众益。

　　【文句】此中应论乘戒缓急四句判出天龙生处得道不得道权实等事如别记云云。

　　【记】乘戒四句者一乘戒俱急二乘戒俱缓三乘急戒缓四乘缓戒急先须了知乘戒体相且戒论十种唯取不缺不破不穿不杂此之四戒虽分定散皆人天因是今戒也不取随道无著智所赞自在随定具足以此六种虽名为戒体是三观自属乘耳乘论五乘不取人天以其二种虽名为乘不动不出体是漏善事戒所摄唯取三乘以此三乘该于四教是入理智虽分深浅皆动烦恼出生死故得名乘也今以四戒而对三乘论于缓急以成四句乘戒俱急者今之人天来闻法者是其俱缓者恶道苦缚莫预此会乘急戒缓者今诸龙鬼同集者是乘缓戒急着乐诸天嗜欲人等不预此者皆是其类复须了知集今会者虽云乘急乘有权实宿世修习藏通急者今在室中睹于四佛佛身不同但见应化纵闻长寿须归灰灭灭已不生若其宿修别圆急者今睹四佛同尊特身一身一智闻山斤等虽是应寿知即法报三一难思名见常身权实等者此四缓急众生之中有实行者有权示者权能引实作种熟脱久近因缘故云等事别记者即法华净名疏及止观也令依彼说故注云云。

　　二判属序段。

　　【文句】齐此判属序段者文云将欲宣畅大众云集岂非序之明证邪序分竟。

　　【记】二大段正宗分二初总示文义二初示经文起尽。

　　【文句】从尔时四佛下三品半文是第二正说段。

　　【记】忏悔赞叹空品三品全及此寿量半品同是正说。

　　二辨三章大义二初叙他师二初正明他义三初叙初师。

　　【文句】凡三说不同一云寿量明常果为宗常果契性性即是体二义宛然不须多惑下忏悔品灭恶赞叹品生善空品导成即是经用也。

　　【记】二叙次师二初叙。

　　【文句】二云寿量明宗忏叹明用空品明体。

　　【记】二章安破以今不云师及天台知是私破。

　　【文句】此乃以因中所用之性为果上所显之体于义不便故不用之。

　　【记】空虽是中乃是因位用中破执且非果上所显中体法虽不异用显义殊古既昧此故今不用。

　　三叙真谛二初叙。

　　【文句】三三藏云正说有两段寿量是果段三身是因段二文各有序虚空藏问为因段序。

　　【记】虚空等者新经三身分别品云虚空藏菩萨白佛云何菩萨于诸如来甚深秘密如法修行指此为序也。

　　二章安破。

　　【文句】直是发问于序义弱。

　　【记】诸经节节皆有发问岂尽称序故云义弱。

　　二今师去取。

　　【文句】师云三身成果上义非因义也是故不用初家所说好与今意同。

　　【记】彼虚空藏虽约因问佛乃答云一切如来等有三身岂非果义故去三藏取初家次师可知。

　　二明今意三初就新经明宗体三初四佛说迹以显本。

　　【文句】新旧两文凡二处明宗初是四佛拂疑明应化之寿非思算所知迹既长远本难穷极上根人闻迹悟本也。

　　【记】拂八十之短疑明海滴之长应既闻应化能长能短则达法报非灭非生本迹既融思议乃绝上根之者秪闻其迹亦悟本源当第一周也。

　　二王子示本令悟迹。

　　【文句】若未悟者王子明蚊蚋脚可以作城楼鼠登兔角梯食月除修罗明法身无舍利如来真实身舍利无是处中根人直闻理本而悟迹也。

　　【记】新经寿量品四佛说寿益物事讫有憍陈如婆罗门欲生天故求佛舍利如芥粟许梨车毗王子说偈答云假使蚊蚋脚可以作城楼如来寂静身无有舍利事兔角为梯隥从地得升天邪思佛舍利功德无是处鼠登兔角梯食月除修罗依舍利尽惑一脱无是处中根直闻法身理本不生灭乃悟报应能常无常理事既融思议即绝当第二周也。

　　三释迦双论令俱解。

　　【文句】若未悟者释迦论三身共说广分别之本迹俱解是为三番明宗显体。

　　【记】下根既钝偏谈本迹不能悬解互融之意是故释迦具演三身所谓法身应身化身如依空有电依电有光法身是理应身是智智既应理即起化身三身冥一一不定一三身宛然是故品题三身分别法应是本化身是迹一时俱说则生妙解思议乃绝当第三周此之三番皆说如来常宗显体意令闻者发智证理。

　　二判三品俱明用。

　　【文句】忏品别论灭恶通亦生善叹品别论生善通亦灭恶空品导成俱是经用也。

　　【记】佛智之宗显法性体此即名为经宗经体一切众生以此宗体而为本心若能忏叹及修二空故佛妙用全体而起令此众生灭恶生善及发空用导成二用故云三品俱是经用。

　　三明此本略二番。

　　【文句】今之四卷止有一番明宗。

　　【记】以其二番皆显三身今此一番所显不别是故谶师顺好略机不翻后二。

　　二分文解释四初寿量品显体二初分文。

　　【文句】文为四初四佛说偈二信相欢喜三当机得道四四佛还本说偈又二一经家叙二四佛喻说。

　　【记】二解释四初四佛说偈二初经家叙。

　　尔时四佛于大众中略以偈喻说释迦如来所得寿量而作颂曰。

　　【记】二四佛说喻二初料简身说二初问。

　　【文句】问四佛说偈为各为共。

　　【记】二答二初明说。

　　【文句】答经既无文不可定判或宜闻共说异口同音或宜闻别说各引一喻。

　　【记】本称机宜共别无在。

　　二明身。

　　【文句】见亦如是若见四佛同尊特身一身一智慧者即是常身弟子众一故若见四佛佛身不同即是应化弟子众多故。

　　【记】释题判教此经属通此教明佛丈六尊特一身异见故名合身今此室中有三乘众三中菩萨利根之者能深观空见不空理不空理者乃是生佛同一觉性故虽见佛佛非外来随大随小皆无边际故云四佛同尊特身身智应用是一是常岂唯诸佛无二无别与其弟子亦复不异故云众一虽未开废利人见同若钝菩萨及二乘人既但见空乃睹四佛自外而来取色分齐但是应化佛尚各异弟子岂同三乘差别故云众多。

　　二分文解义二初叙二家分文。

　　【文句】分八偈为二意初云前四偈立譬次一偈合譬次二偈断疑次一偈结释次云前四偈为譬本后四偈合释两途俱可用。

　　【记】二从初师释义四初四偈立譬。

　　一切诸水可知几滴无有能数释尊寿命诸须弥山可知斤两无有能量释尊寿命一切大地可知尘数无有能算释尊寿命虚空分界尚可尽边无有能计释尊寿命。

　　【记】文二初斥古二初叙。

　　【文句】旧云四偈止譬其寿长更无别意。

　　【记】二斥。

　　【文句】是义不然诸佛之教上中下善其言巧妙其义深远此中正是常宗断疑一经之要处何容无义。

　　【记】诸佛说法三时不谬故上中下善能诠有法故其言巧妙所诠离情故其义深远若齐无意宁悟常宗故知古师全迷经旨。

　　二今释二初开章叙意二初开章。

　　【文句】且作三意消文一对四谛二对四念处三对四德。

　　【记】大师所解其义无穷称机释文且示三意。

　　二叙意二初明三因果。

　　【文句】四谛理通因果四念论因四德论果。

　　【记】四谛是理因果通依四念是行修之在因四德本有证之在果非此三义莫显常宗。

　　二明三相由。

　　【文句】若论果寿宜对四德果不孤起故念处明因因果有本故对四谛也。

　　【记】讨果由因因果由谛欲成因果解谛居先。

　　二依章释义三初约四谛释二初用四谛释偈二初悬说谛义二初明四谛义三初对上明境智。

　　【文句】上以四佛对四谛智今以四佛所说对四谛理。

　　【记】上明能说人宜对于智今明所说法合对于理二斥古唯齐事。

　　【文句】旧读四谛文云知苦如苦相知集如集相相是其事齐事而知于理不显。

　　【记】言读文者大论第三解十号正遍知文也故论问云云何正遍知答知苦如苦相等旧读此文虽以如字为不异解而昧三藏以知事称理为不异摩诃衍中以知事即理为不异致使解义唯齐于事全不显理又复此文解正遍知正知于真遍知于俗。

　　三明今师正义二初约二谛二初约苦谛释。

　　【文句】今明知苦如苦相如是其理相是其事即事而真事理双达。

　　【记】二例余谛结。

　　【文句】余三谛亦如是如是释者于四谛理义便也。

　　【记】二约三谛二初约苦谛释。

　　【文句】又一解知苦是知俗如是知真相是知中中是实相故今以相为中也此则三谛具在一文。

　　【记】二例余谛结。

　　【文句】知苦既然下集道灭亦如是云云。

　　【记】二解意者以苦等四是世出世因果之境于此四境若其不了即真即俗及空假中则不名谛仍了二谛以中为真三论空假意在谛中欲于迷悟十界因果一一见中法法无作方得名为世相常住其理不尔将何以拂信相之疑二句皆初约苦谛释二例余谛结。

　　二明对谛意。

　　【文句】明识四谛是修长寿境故约四谛对偈也。

　　【记】二以谛释文四约因前果后以水山地空对集苦道灭例皆分三初集谛三初牒示。

　　【文句】一切诸水者此对集谛。

　　【记】二引证。

　　【文句】大经云有河洄澓没众生即其义也。

　　【记】三释结。

　　【文句】水体润生如集能资长鼓怒浩浣无处不有集亦如是没溺凡圣亘界内外也。

　　【记】二苦谛三初牒示。

　　【文句】诸须弥山者此对苦谛。

　　【记】二引证。

　　【文句】小般若以身为须弥即其义也。

　　【记】引小般若者金刚般若也对大品等称之为小以文为小理同大部彼以须弥喻于佛身今证苦者积聚义同非集所感然用佛报证生报者彰苦无作阴入皆如无苦可舍即生成灭故。

　　三释结。

　　【文句】山体结构盘峙水上如苦报积聚为集作界系缚界内外色心也。

　　【记】盘峙盘回峙立也或作盘字误也。

　　三道谛三初牒示。

　　【文句】大地微尘者此对道谛。

　　【记】二引证。

　　【文句】法华云其所说法皆悉到于一切智地即其义也。

　　【记】引法华智地者以地喻地既到智地道之中也。

　　三释结。

　　【文句】地体能容载水陆两途如通别道到此彼岸。

　　【记】水陆两途者陆途但到海之此岸可喻三乘通修道品未度变易犹在此岸水途能到海之彼岸可喻一乘别修道品能即二死到三德岸。

　　四灭谛三初牒示。

　　【文句】虚空分界者此对灭谛。

　　【记】二引证。

　　【文句】法华云常寂灭相终归于空即其义也。

　　【记】引法华者以空喻空此空毕竟故曰终归。

　　三释结。

　　【文句】空体尽净五翳所不能染三光所不能净如灭谛灭无二十五有及灭化城涅槃也。

　　【记】五翳者烟云尘雾修罗手也三光者日月星也常住灭理本来不翳今亦非净问苦以山喻佛身道以地喻智地灭以空喻妙空此三既有即理之教则可论于所证法身若初集谛引证释结但论烦恼岂可亦得名法身耶答无作四谛一一皆中若非一切咸趣烦恼那名即中以即中故苦名法身道是智地灭名妙空故知直以烦恼释集示于法身其意最妙行者知之。

　　二明四谛释疑二初示理明疑断三初示理明相。

　　【文句】四谛理遍一切处即法身四谛智称境而知即报身从体起用同其长短即应身。

　　【记】上释总瑞一切世间未曾有事悉具出现以表十界假实依报皆显三德今明十界假实依报一一四谛谛谛三德是理遍相名为法身知此名报起用名应应有长短。

　　二示断疑相三初所断疑。

　　【文句】信相但见应短不见应长应尚不达宁知报法。

　　【记】二能断法。

　　【文句】四佛举四喻喻其应长水滴山斤地尘空界尚无能思算得其边表况复智冥于法渊哉玄哉信无底际旷矣大矣岂有垠涯。

　　【记】四种之喻本晓应长大师特以四谛解之若非应寿全是法身三身一体何以妙会疏之两说故先示云其言巧妙其义深达若定喻一身言岂巧耶三若并别义岂深耶。

　　三叹意巧。

　　【文句】举应迹以释报法豁然明悟断疑之巧为若此也。

　　【记】文喻应长意彰报法信相得意疑暗豁明。

　　二叹释妙劝思。

　　【文句】释此偈妙为若此也行者思之思之。

　　【记】四佛巧喻断信相疑智者妙释发行人解今既得遇岂不审思。

　　二约四念释念者即空假中三妙观也处者身受心法四妙境也非此观境三身不显岂曰谈常此释分二初以偈对法三初舍别从通。

　　【文句】四偈对四念处者念处之观本在苦谛唯应约须弥山偈而论今则通对也。

　　【记】身受心法但是五阴故知四念本在苦谛然念处观修通四教今唯约圆谓观身净不净非净非不净乃至观法我无我非我非无我皆成三谛。

　　二从通对释。

　　【文句】一切诸水对受念处受能含纳如海多容故也须弥山对身念处色相与质碍相类故也大地对于想行念处想取行行如地容载故也空界对心念处心但有名如空无相故也。

　　【记】想行念处者只是法念合此二阴今欲配地故存阴名想取行行者想取相貌行乃迁流故云行行下行字平声。

　　三对偈所以。

　　【文句】若观四念处是修长寿因若念处得道即是长寿果故用念处对四偈也。

　　【记】常寿因果非圆念处无由得成故用对偈。

　　二以法释疑二初明念处因果二初修因相。

　　【文句】若观四枯念处破凡夫之四倒若观四荣念处破二乘之四倒若观中道念处则非荣非枯于其中间而般涅槃。

　　【记】四枯即空四荣即假双非即中说有次第修无前后乃一心三观也故佛于其四枯四荣双树中间般涅槃者正表于此。

　　二得果相三初明三德融即相。

　　【文句】成五种解脱谓色解脱乃至识解脱脱五阴缚名五解脱洞达五阴空无所有名五般若冥五阴理名五法身虽三分别不一不异不纵不横名秘密藏号大涅槃。

　　【记】即枯即荣即非枯荣一刹那修刹那刹那圆念不息历于五品发似证真至果位时三惑尽净百界五阴自在无碍名五解脱百界五阴清净如空名五般若百界五阴究竟难思名五法身智冥五阴理是所冥故称之为理体虽是一不分而分般若能冥法身所冥以相冥故起解脱用虽三下明秘藏义如常所说。

　　二明五阴常住相。

　　【文句】仁王呼为法性色法性受想行识。

　　【记】性名不改即百界五阴八相莫迁十方周遍然非事底别有性阴秪善恶阴秽污阴等当体常住名法性阴慎勿别求。

　　三明三身体用相。

　　【文句】阴之法性即是法身智冥法性即是报身法报皆非常非无常而能起用为常为无常常用则长无常用则短。

　　【记】法报双非全体起用能常无常常用则长等者长则四喻短则八十既皆应寿悉是无常今以长短分常无常者由山斤等能显于常若非体常安令应用人天莫数是故信相闻八十灭疑寿无常闻四喻长悟常住体故云常用则长无常用则短。

　　二将果用释疑三初所破之疑。

　　【文句】信相但见无常不能见常于用未达况解其本。

　　【记】二能破之法。

　　【文句】四佛举喻明其用常迹常无边非思算所得况复体理宁可心知。

　　【记】三得解之相。

　　【文句】信相迷除豁如云卷断疑之巧为若此也。

　　【记】此三与向四谛释疑其意不别然须深究。

　　三约四德释二初以偈对德。

　　【文句】四偈对四德者水润生荣对常德山能高出对我德碎地为尘对净德空无苦受对乐德。

　　【记】碎地为尘尚无净相岂存于秽故对净德喻于理净净于净秽也。

　　二以德疑疑二初显德用。

　　【文句】四德成就是果上所克果与理冥冥于非常非无常能起常无常用冥于非我非无我起我无我用冥于非净非不净起净不净用冥于非乐非不乐起于乐无乐用。

　　【记】常等四德学者须拣名同体别一凡夫所著常乐我净体是见思二菩萨建立常乐我净体是无明三佛之所证常乐我净体是中道今四皆中是故皆以双非显之理须非于十二倒也今此常等与其非常非无常等名异体同四德双非即法身也四能冥智即报身也法报既冥则能应物起常无常至净不净自在应用。

　　二除疑念三初所破之疑。

　　【文句】信相但见无常无乐不见常乐于应尚迷何能识本。

　　【记】二能破之法。

　　【文句】四佛举四德之用非思算所知体本报法杳然虑外。

　　【记】三得解之相。

　　【文句】信相闻说非但疑除惑断增信生解故欢喜踊跃得之于怀云云。

　　【记】若知四谛断疑之意此三可见。

　　二一偈合譬。

　　不可计劫亿百千万佛寿如是无量无边。

　　【记】文二初标古解二失。

　　【文句】亿百千万下合譬偈也旧解有二失一僻取文二偏执义。

　　【记】二明今意破古二初破僻取文二初出古解。

　　【文句】旧云四譬皆有齐畔可尽之物百千是数法数必有穷据此为无常。

　　【记】古秪齐文不知四佛巧示之意。

　　二示今意二初示经深意。

　　【文句】今释不尔四佛引四譬者乃是举量以况无量量物尚非思算所知无量之法宁可图度亿百千万此举数法以明无数。

　　【记】四喻有量百千是数谁不知之须达举量举数况于无量无数。

　　二斥古诬经。

　　【文句】汝既不能数数那能知无数纵令知数知无数知量知无量者秪是化用都不关体本僻取之失非但自毁又亦诬经。

　　【记】言有纵夺纵知应化夺迷报法报法乃是应化体本深文浅解自毁之他自既招愆令他谤教也。

　　二破偏执义。

　　【文句】偏执义者三身品云化身亦常处处说法是故为常当知化身备有常无常义旧人那忽一向无常云云。

　　【记】义是所诠化身应身法身此之三身皆具四句谓常无常双亦双非显乎三一不可一异而思说之古人迷此化定无常或闻化身即法故常犹谓法常化是无常良由不了即字义故故起信论云随其所应常能住持不毁不失此显化身三义具足。

　　三二偈断疑。

　　以是因缘故说二缘不害物命施食无量是故大士寿不可计无量无边亦无齐限。

　　【记】文二初牒因释义二初以事行消文二初约因缘释。

　　【文句】以是因缘下两行断疑偈也若作因缘者因亲缘疏命是正报不杀为因食是依报施之为缘以此因缘得寿命长。

　　【记】因亲缘疏不杀存命为长寿因此因亲义也施食助命为长寿缘此缘疏义也。

　　二约二缘释。

　　【文句】若作二缘者不杀是不杀戒家止善施食是不盗戒家行善互举止行俱是二缘法性菩提心名之为因止行福慧等并皆是缘缘能显性会非常非无常能常能无常。

　　【记】不杀有二不杀是止善放生是行善不盗有二不盗是止善施食是行善是故十善各有止行悉名二缘经于二善互举止行一一皆是长寿二缘发菩提心方名为因言法性者无作四誓全法性起是长寿因种种二缘既能资助真正道心乃会法报非常非无常能起应化常与无常三身一体斯为妙常。

　　二明法门指上。

　　【文句】法食不杀等皆如上说。

　　【记】若就法门明于施食及不杀等如疑念序疏中具说。

　　二据果断疑。

　　【文句】修因既长得果又长显体又长起用又长破其短疑也。

　　【记】以长释短无常疑断常住寿明经是故大士即指如来如言无上士也故义净新译此句云是故大觉尊。

　　四一偈结成。

　　是故汝今不应于佛无量寿命而生疑惑。

　　【文句】是故汝今下一偈成也。

　　【记】二信相欢喜。

　　尔时信相菩萨摩诃萨闻是四佛宣说如来寿命无量深心信解欢喜踊跃。

　　【记】文二初据所闻释信相。

　　【文句】尔时信相下闻偈断疑生信也闻寿命无量者解迹中之能常其寿无量也疑去者解迹中之能短其寿八十也深心信解者悟其本识非量非无量也。

　　【记】解言本迹者体本用迹也闻寿无量解迹用能常非长之长也乃知迹用能短非短而短定八十之疑自兹而去也深心者悟于报法高深之体也此之本体妙绝于量及以无量。

　　二约入位释欢喜。

　　【文句】诵跃者登位也欢喜者信生也别教释者信相似位中疑惑去登欢喜地中信生也圆教释者信相铁轮位中疑惑去入住铜轮位中欢喜也若作普贤似位释者下地中疑惑去十地顶深信坚固犹若金刚邻真接极而生欢喜也。

　　【记】真信解发入欢喜位别在初地圆在初住并破无明名疑惑去此皆内凡而释似位十地顶者若不立等觉即第十地破上品无明之惑升于后心此位名为众伏之顶金刚喻定既为最后无明所动故生欢喜及踊跃也。

　　三当机得道。

　　说是如来寿量品时无量无边阿僧祇众生发阿耨多罗三藐三菩提心。

　　【文句】从说是如来下是第三当机上根初悟也。

　　【记】上根初悟者即用新经三周意也陈如求舍利为中根三身分别为下根阿耨多罗三藐三菩提翻无上正等觉即一切众生本来觉性非登极果方名无上及此正等此觉心发通于五即今是分真。

　　四四佛还本。

　　时四如来忽然不现。

　　【记】文二初因缘释。

　　【文句】从时四如来下第四息化也佛本为缘兴缘已利益则摄化还本故言忽然不现也。

　　【记】此信相等一类机缘觉性合兴乃感四佛不现而现现为发心心既已发故不还而还也。

　　二观行释。

　　【文句】观解者谛境发智觉慧相应深观此慧亦不得慧亦不见境境智俱寂即是不现义也云云。

　　【记】谛境者三谛一境本觉也觉慧者三智一心始觉也全本起始名之为发始合于本名曰相应善相应者必双忘也不忘乃是通中起塞为表俱寂故不现也。

　　【记】二忏悔品灭恶二初品题。

　　　　金光明经忏悔品第三

　　【记】句文分二初明忏悔义二初正明大义四初释忏悔名三初对他经。

　　【文句】诸大乘经多分散明忏悔此经专以忏悔当品。

　　【记】方等陀罗尼经明四众忏法普贤观法经明六根忏法大经阇王忏逆请观音经销伏三障诸经观门皆能灭罪何法非忏然菩萨行为转先业作利他缘乃论无生等三种忏法声闻自度纵明忏悔多在作法求免三途故今但对大乘诸经明散明专。

　　二正释名然忏悔二字乃双举二音梵语忏摩华言悔过以由悔过是首伏等五种之义今既华梵二音并列是故大师以首释忏以伏释悔乃至惭愧对释忏悔欲令禀者即于二字修首伏行及惭愧等斯是善巧说法之相故不可以华梵诂训而为责也分五初约首伏释。

　　【文句】今先释名忏者首也悔者伏也如世人得罪于王伏款顺从不敢违逆不逆为伏顺从为首行人亦尔伏三宝足下正顺道理不敢作非故名忏悔。

　　【记】首音兽自陈罪也款诚也。

　　二约黑白释。

　　【文句】又忏名白法悔名黑法黑法须悔而勿作白法须企而尚之取舍合论故言忏悔。

　　【记】企望也尚犹尊尚也。

　　三约弃求释。

　　【文句】又忏名修来悔名改往往日所作恶不善法鄙而恶之故名为悔往日所弃一切善法今日已去誓愿勤修故名为忏弃往求来故名忏悔。

　　【记】鄙耻也恶乌路切嫌也。

　　四约露断释。

　　【文句】又忏名披陈众失发露过咎不敢隐讳悔名断相续心厌悔舍离能作所作合弃故言忏悔。

　　【记】发露过现断未来续。

　　五约惭愧释二初总释。

　　【文句】又忏者名惭悔者名愧。

　　【记】直以惭愧释于忏悔未分五种人天之义故名总释。

　　二别释乃分人天及以四教事理之别也二初约人天释。

　　【文句】惭则惭天愧则愧人人见其显天见其冥冥细显粗粗细皆恶故言忏悔。

　　【记】人是肉眼但见其显诸天则有报得天眼故见冥密此人惭耻愧𧹞名为忏悔。

　　二约四教释良以此经通三乘忏三乘乃摄四教故也既惭愧义该于四教首伏等四岂不然耶说者据义应细作之又四教贤位皆要加功圣则任运可类三界人天果报作意自然又四教贤圣有修有证四教之理本非造作是故复得名为人天四初三藏二初贤圣。

　　【文句】又人是贤人天是圣人不逮贤圣之流是故忏悔。

　　【记】贤则七贤圣则四圣逮及也。

　　二事理。

　　【文句】又贤圣俱是人天是第一义天第一义天是理贤圣是事不逮事理俱皆忏悔。

　　【记】二通教二初贤圣。

　　【文句】又惭三乘之圣天愧三乘之贤人不逮此天人故名惭愧惭愧名忏悔。

　　【记】此教菩萨同二乘断惑故三乘皆圣。

　　二事理。

　　【文句】又三乘贤圣皆是人第一义理为天约此人天惭愧故名忏悔。

　　【记】三别教二初贤圣。

　　【文句】又三乘贤圣尚非菩萨之贤况菩萨之圣今惭愧三十心之贤十地之圣故名惭愧忏悔。

　　【记】通教圣位正断见思别教三贤能断尘沙又伏无明故云尚非。

　　二事理。

　　【文句】总此贤圣皆是人第一义理名为天约此人天论惭愧故名忏悔。

　　【记】此以但中为第一义。

　　四圆教二初贤圣。

　　【文句】又三十心去自判圣人十信是贤人约此贤圣论惭愧忏悔。

　　【记】三十心去皆证法身皆垂八相故判为圣十信长别苦轮海故故得名贤。

　　二事理。

　　【文句】总此贤圣皆名人第一义理名为天约此人天论惭愧忏悔。

　　【记】以具德中为第一义。

　　三合十数。

　　【文句】合十番释名也。

　　【记】以惭愧中分于总别总一别五并首伏等四故成十番释忏悔名。

　　二明忏悔处四初明忏须得处忏之所依如器淳朴非砧不成以何为砧谓一实相无别实相即罪相是得此处者罪无不灭德无不显此自分二初引经明处二初引诸经二初引大经二文。

　　【文句】次明忏悔处者大经阇王偈云粗言及软语皆归第一义是故我今日归依于世尊又梵行品云我昔与汝等不见四真谛是故久流转生死大苦海若能见四谛则得断生死生死既尽已则不受诸有。

　　【记】粗言软语等者七方便教三障须灭众行须修能所不泯名曰粗言若圆教者一切修恶皆即性恶所破既寂能破自忘无言之言名为软语于此粗软当处寂然思议道绝故曰皆归第一义也四真谛者二死之苦五住之集以即性故无一可舍万行之道三德之灭以即性故无修无证而言断生死者就即论断无断之断断无不尽亦曰断于性德之苦此四绝思皆第一义能如是知名为得处。

　　二引法华二文。

　　【文句】法华云行处近处住忍辱地亦不行不分别又云宝处在近汝可前进即灭化城即至宝所。

　　【记】履历名行亲习名近此二皆须依一实处欲忍众辱要住理地此地是心更何所行及以分别亦不谓我行不分别若不尔者何名得处宝处在近等者指障即德近岂过此然须观照故云前进废执权情名即灭化城体权是实名即至宝所。

　　二引此经二初引。

　　【文句】此经云我当为是作归依处。

　　【记】我即真我离人无法法即所揽常住五阴此阴为舍普覆众生阇王说偈解第一义名归世尊今此经云我作归处彼感此应其义泯然。

　　二释。

　　【文句】归依处者即甚深无量法性也法性秪是谛理谛理秪是妙境诸佛所师寂灭真如秘密之藏十方众圣安住其中。

　　【记】经云我作归处我体如何故以法性谛理妙境佛师秘藏而证释之十方等者若分若满圣皆住中即以此处令众生住初心能住名为得处。

　　二结示须处。

　　【文句】若得其本本立则道生不得其处则平地颠坠如盲人入棘林动转挂碍为是义故须识忏悔处也。

　　【记】实相本立则能生于无生妙忏清信之道若其不体诸法即性乃于中道平坦之地而起八倒名为颠坠如盲等者四眼无明盲于佛眼入于偏教诸见棘林触途成碍皆由失处。

　　二明得处忏妙二初约妙明忏三初引经示妙。

　　【文句】故普贤观云端坐念实相众罪如霜露慧日能消除我心自空罪福无主是名大忏悔是名庄严忏悔是名无罪相忏悔。

　　【记】端坐者身仪也禅波罗蜜具出坐法须者宜检念实相者忏罪观也实相无相当云何念必以无念之念念无相之相以无相相相无念念若于念外别有实相实相之外别有于念则非此经念实相也众罪等者灭罪所以也前念实相盖体修恶即是性恶性恶照明斯为慧日修恶本虚如消霜露我心等者亦出此经心性本来即空假中离三惑染名曰自空十界罪福二我叵得谁为主宰如此体达是无生忏故使如来立三种名。

　　二约义明妙。

　　【文句】无罪相者此约空为处也庄严忏悔者约俗谛为处也大忏悔者约中道为处也若三种差别者此是历别论处尔即一而三即三而一者此圆妙忏悔也。

　　【记】以三种名对于三谛其义可知若于三谛历别而解乃次第观非今妙义其义妙者空即三谛假中亦然名即一而三三谛俱空假中亦然即三而三行者应知三一相即为彰忏处绝乎思议若以此语增于言想则永不识忏悔处也。

　　三约人显妙。

　　【文句】诸大菩萨修学佛法而忏悔也。

　　【记】大人所学其法岂粗。

　　二结名妙忏。

　　【文句】若识此法而忏悔者最妙最上忏悔处也。

　　【记】解见思心即三德藏罪根既寂忏法自忘能所泯然何以名状强称此处为妙上也。

　　三明忏妙人尊二初引经书示。

　　【文句】大经云譬如有人在大海浴当知是人已用一切诸河之水大品云譬如负债人依投于王债主反更供养何敢就其觅物书云如墙头草非其茎叶能高能长所依得处也。

　　【记】当念深广其犹大海就此忏悔名之为浴万行皆摄名用诸水此喻忏得般若无始恶业系属行人犹如债主见业实相名依投王业随观转名返供养此喻忏得解脱心性无上犹如墙头初心达性如草依高行位虽卑已能超过七方便顶此喻忏得法身也书云即刘子也。

　　二举行人结。

　　【文句】行人若依法性为忏悔处者高出一切诸处所也。

　　【记】四劝先求忏悔处。

　　【文句】行人若识此意先当求觅法性道理为忏悔处也。

　　【记】然忏悔处谁人不具何法暂非但为本迷满目不见全心不知故下文云于十力前不识诸佛劝求觅者须亲善师须凭妙教勤听勤问审读审思若其然者必于能诠识所诠体翛然虑外无以状名斯乃所求法性道理此理至妙为忏法所依故名为处若依此处而立行门方得名为大乘忏也。

　　三明忏悔法此乃示于能忏之法也三初开章。

　　【文句】次明忏悔法者法为二种一正法二助法。

　　【记】此之正助亦名慧行及行行也大约即是缘了二因修德之法也。

　　二示相二初正法二初略示。

　　【文句】正法者即是观法性之慧也。

　　【记】上辨处中虽语能观意乃以观显所依处今说能观意乃以处显能观观法不孤立故须相带解之不滥方可用心。

　　二广示二初明修观相二初就内心修观二初明观随于境。

　　【文句】法性常故是观亦常法性乐我净故观慧亦尔法性不可思议至深至妙无上无等等者观慧亦尔。

　　【记】法性者诸法实相也名如来藏何德不具虽具此德而本离念今乃称本绝念而观是故此观亦具本性一切功德是故结云观慧亦尔。

　　二明境观不二二初融境观二初示相。

　　【文句】境智相冥无二之法如如不异者境如智智如境故言如如不异也。

　　【记】境是本觉智是始觉虽分本始而是一觉境智既尔方曰相冥无二之法故举此经如如不异如名不异即境不异智智不异境亦云一合其体一故方能冥合。

　　二引证。

　　【文句】经言说智及智处皆名为般若说智及智处皆名为实相。

　　【记】经即仁王般若也智是般若处是实相能观之智与所观处同是般若智外无境也二皆实相境外无智也境智相冥其状如是。

　　二会说默。

　　【文句】说如不说不说如说说不说无二无别。

　　【记】复由说默二相不异显于境智一体相冥非由无相境智焉发即默之说非由性离之说莫彰不二境智故境智后须论说默是以止观义例云故不思议境即是观是故得云境照境境照智智照智智照境照者方照非说可穷照者应说非照可了说者方说非照可穷说者应照非说前了故知彼义与此无殊。

　　二用净心历法二初例内心泯净。

　　【文句】以此观慧历一切法亦复如是。

　　【记】上论妙观且就内心研于妙境摄一切法观境若成可以此观遍历三科及以业惑自然皆见不思议境故义例云修观次第必先内心内心若净将此净心遍历诸法任运泯合。

　　二引教示融相二初约法示。

　　【文句】故云毗卢遮那遍一切处若行若住若明若闇皆得不离见佛世尊六根所对无非佛法。

　　【记】毗卢遮那此方翻为遍一切处乃以华音彰法体遍体虽本遍迷时不知今以内心妙观遍历于一切处皆见遮那此犹总历复更别历六作六受行住二作必兼坐卧语默四作是名六作明暗略举眼受于色合例取声乃至意法是名六受故总结云六根所对虽结六受身必六作于此作受常得见佛佛必三身斯由内心成妙三观故于作受常见如来三德三谛是故结云无非佛法。

　　二引事喻三初以耆婆喻任运破障。

　　【文句】耆婆揽草无非药者普能愈病。

　　【记】二以摩男喻法尔生善。

　　【文句】释摩男所执一切砂砾皆变为宝。

　　【记】三以那律喻自然显理。

　　【文句】阿那律空器悉满甘露。

　　【记】此三乃是别示三观遍历一切任运能契微妙三法说有前后照不纵横。

　　二明灭罪相。

　　【文句】若如是者所观之罪非复是罪罪即实相所观之福福即非福福即实相纯是实相是名大忏悔也。

　　【记】既于内心复历缘境谛观冥契乃达十界罪福无主修恶修善全体即是性恶性善斯乃名见罪福实相故法华云深达罪福相遍照于十方十方即是十界十界皆实相相相宛然一收一切一切皆各收于一切此等一切无非实相妄想皆实实亦自忘此为大忏。

　　二助法三初明用助意。

　　【文句】助道忏悔者若纯用正忏亦不须助若正道闇昧不明了者修助以助之。

　　【记】正助二忏修逐根缘自有一向修于正道直登圆住或内外凡自有一向修于助道如南狱立有相安乐行不入三昧但诵持故亦能得见上妙色像此二随根修入不同若悟理时必两舍也自有正助相兼而修或先正后助或先助后正或同时而修今之所立意在同修耳若于三句都不摄者则人身牛也。

　　二明助道法二初喻用助意。

　　【文句】所谓灰汁澡豆皂荚木槵以助清水尔。

　　【记】清水喻正灰等喻助以垢难去独水不能灰皂助之水方有用。

　　二示助道法。

　　【文句】略言勤用身口意而为助也身谓旋礼口谓读诵心谓策观而助开门。

　　【记】助本助正正观不开盖理惑覆故修助行治于事蔽事蔽若息不资理惑故令正观开入理门具论六度略举三业其䇿观者或以五法䇿于正观亦助开门或䇿事观谓五门禅各有对治助开正观。

　　三明用助功。

　　【文句】如顺流顺风助之以篙桌去则疾也。

　　【记】正解如顺水正观如顺风可喻正道能趣妙理篙桌可喻旋礼等善助于风水船岂不疾。

　　三总结。

　　【文句】如是略论正助也。

　　【记】四明忏悔位三初他释局浅二初叙他。

　　【文句】四明忏悔位者若作一种解者谓鄙浊凡夫应须忏悔离垢清净者何用忏悔。

　　【记】二略斥。

　　【文句】此不如是。

　　【记】二今释通深二初正释二初明六凡合忏二初四趣二初明地狱二初造逆。

　　【文句】故新本业障灭品中说人从父母禀身十月怀抱三年鞠养抚念惟惟始能升头戴发教方教数始解作人那忽违恩背义而行杀逆天虽大不覆此人地虽厚不载此人此人命终直入地狱如是逆罪应须忏悔灭除业障。

　　【记】鞠亦养也抚拍也惟惟怜子之貌也内则六年教之数与方名注云方名东西杀逆杀或作弑同音试下杀于上也易曰臣弑君子弑父也天虽下明天地之不能容其受生故须入地狱也以五逆罪感五无间。

　　二破戒。

　　【文句】佛为人天师师严道尊凡有所说若有违犯罪莫大焉初篇后聚那可违负尔则欺佛负心复负三师七僧此则佛海死尸华园烂肉此四重人应须忏悔灭除业障。

　　【记】初篇四重也后聚吉罗也若论五篇则初后俱篇六聚则始终俱聚绮文互现故云初篇后聚也三师谓和尚及羯磨教授二阇黎也七僧印证戒者此据中国十人也佛海者佛法如海犯重如尸华园可解言犯重者须出净众。

　　二明三趣。

　　【文句】多瞋堕蛇虺多欲堕鸠鸽多痴堕虱蚁多慢堕飞鸟多谄堕修罗多悭堕饿鬼饿鬼常饥渴畜生相残害修罗多怖畏是四恶道闻名尚不可况复当之应须忏悔灭除业障。

　　【记】心既多瞋等身口动作成于瞋业故堕蛇虺举本摄末故云多瞋下多欲等悉可为例蛇虺者尔雅云蝮虺慱三寸首大如擘郭璞云身广三寸头如大擘指此自一种蛇名蝮虺谄者庄子云希其意而道其言曰谄饿鬼常饥等者举果难当须明忏悔。

　　二人天二初人。

　　【文句】人中八苦一苦尚不可忍况八苦交横应当忏悔灭除业障。

　　【记】八苦者生老病死怨憎会爱别离求不得五阴盛。

　　二天。

　　【文句】天上有五衰地狱等苦色界天不得速入定求不得苦无色界天有四心苦三界笼樊生死窟宅应须忏悔灭除业障。

　　【记】五衰者衣裳垢腻头上华萎身体臭秽腋下汗出不乐本座四心者受想行识也笼樊者樊藩也诗云营营青蝇止于樊今众生处三界中如在笼藩篱之内不能自出也。

　　二明四教皆忏四初三藏二初声闻二初七贤。

　　【文句】若出家人虽欲修道为五烦恼所障心不得停心为四颠倒所惑不得入四念处亦须忏悔除灭业障念处治彼四倒二恶不勤断二善不勤生不得入如意足暖法不发亦须忏悔五根不生喜有退堕根生未有力虽有力未邻真如是四善根中应须忏悔灭除业障。

　　【记】初五停心谓不净停贪慈悲停瞋因缘停痴数息停觉观界方便停着我若贪等五烦恼障心不得停应须忏悔停下剩心字次四念处去用对位道品四颠倒者执身净受乐心常法我四念治此四倒四正勤者二恶者已起令灭未起令不起二善者已生令增长未生令发生四如意足者谓欲精进心思惟五根者谓信进念定慧五力者名同于根以不动排障而分两科法华文句以正勤如意根力四科对暖顶忍世第一位暖顶与此有不同者或是文误或别有意。

　　二四果。

　　【文句】苦忍明发虽不堕三途欲界七生次第应受一生尚苦何况七生虽断欲界五下分六品余三品在亦应忏悔虽断五下八品尽余一品在虽断色尽余无色分在亦须忏悔虽入有涅槃犹有果身在身子风热毕陵伽眼痛欲弃有余入无余亦须忏悔虽断三界正使尽习气尚存亦须忏悔。

　　【记】苦忍明发者见道有十六心谓于下欲界四谛各起法忍法智上色无色二界四谛各起类忍类智此上下八谛共十六心断八十八使见惑也今云苦忍即欲界苦谛下苦法忍也明发得苦法智也观欲界苦谛已即观上界苦谛得类忍智余三谛例说虽不下以无见惑横起故不堕恶道欲界七生者欲界九品思惑共润七生谓上上品润二生上中上下中上各润一生中中中下共润一生下三品共润一生此言初果也虽断欲下明二果五下分者身见戒取疑贪瞋贫虽通上不是唯上瞋一唯下不通于上余三遍摄一切见惑虽复通上而能牵下纵断贪等至无所有处由身见等还来欲界是故此五名为下分余三品在受一生名一往来也虽断五下名三果向人也余一品即第九品也亦名一种子那含虽断色下正明三果人也九品已尽不来欲界而进断上惑虽入下无学。

　　二支佛。

　　【文句】支佛亦尔亦须忏悔。

　　【记】侵习未能全尽故须忏悔言亦尔者例上罗汉忏习气也菩萨未断且在人天。

　　二通教。

　　【文句】若干慧地未得理水沾心故言干慧性地未能见理八人见地犹有爱惑薄地神通未能还生欲界离欲地犹有上界惑已办地不能除习辟支佛地但作神通不能达文字菩萨地未穷至极如是等位皆须忏悔灭除业障。

　　【记】教诠体空异前析灭空含中道是大乘门利根方见属后二教今就二乘及钝菩萨论忏悔也支佛不达文字者不能说法化他也然支佛有部行麟喻之别部行者或能说法今约麟喻为言也独悟孤行喻麟头之一角故名麟喻。

　　三别教。

　　【文句】十信但信未能称理十住但入偏理十行但事未能入中十回向但修中未能证中十地虽证中地地皆有障未穷于学不得无学应须忏悔灭除业障。

　　【记】十信但信者信能造心是佛性故未能称理者以佛性心别修空故文使十住偏证空理十行但出建立之事既其二观互破互立未能入中十向不偏但修未证然由渐修登地顿证前前虽显后后犹障是故名为地地有障至等觉尚有未得无学故此凡圣皆须忏悔。

　　四圆教。

　　【文句】又十信虽三智圆修但是方便陀罗尼十住已去乃至等觉已来秪如十四日月非十五日月匡郭未圆光未顿足暗未顿尽应须忏悔灭除业障。

　　【记】此机初解中具二边空假即中故能三智一心修证不言名字及五品者以高况下也十信尚忏况尔前耶但是等者法华中说三陀罗尼虽通初后以位得之其相最显一旋陀罗尼旋假入空此齐七信二百千万亿旋陀罗尼旋空出假此当八信已上三法音方便陀罗尼以二观为方便转入中道法音当第十信也匡郭等者此三喻于法身智断俱未究尽俱须忏也。

　　二斥局。

　　【文句】齐此已来当知忏悔位长其义极广云何而言止齐凡夫。

　　【记】下从造无间业者上至圆教等觉故云位长位位横论各有三障烦恼头数结业流类苦报等差故云义广古人何为但在凡夫。

　　三引经证结。

　　【文句】是故五十校计经齐至等觉皆令忏悔即其义也。

　　【记】大师本以三昧总持说忏悔位该亘凡圣自然与彼校计经合寔匪寻经作此安布行者知之。

　　二举利劝修四初明闻者宿殖。

　　【文句】若人得闻如此忏悔功德不少故文云非于一佛五佛十佛修诸功德闻是忏悔乃于无量百千佛所修诸功德闻是忏悔。

　　【记】二明闻者得报。

　　【文句】语其华报在在处处常为国王辅相大臣之所恭敬语其果报常为十方诸佛互相恭敬。

　　【记】果报者此忏诣理功至极果乃与诸佛互相恭敬。

　　三以闻况修。

　　【文句】直闻此忏悔尚得如此功德况复如法修行。

　　【记】解既称理修之成行则分满之果证之匪遥。

　　四结示归敬。

　　【文句】已闻忏悔义此法从经出此经从佛说是故当报恩归命礼诸佛云云。

　　【记】佛恩若此欲报之者唯当而说而修行之归命礼佛五悔中一其四悔法安得不修。

　　二正释品题二初释二字义二初依字训释二初释忏二初明求鉴。

　　【文句】忏悔品依字训释忏者鉴也披陈发舒己之三业不敢隐讳令他委鉴颜恧而口蹙心摧而意伏。

　　【记】恧奴六反惭也。

　　二明被鉴。

　　【文句】身被鉴故而颜恧口被鉴故而唇蹙心被鉴故而意伏故忏名鉴也。

　　【记】二释悔二初明能废。

　　【文句】悔者废也内怀鄙耻悔造众非。

　　【记】二明所废。

　　【文句】悔身故则三废悔口故则四废悔心故则十废故悔名废也。

　　【记】意云十废者意如君主身口如臣君既克己臣息暴虐故意总十。

　　二约法门释种种。

　　【文句】又法门释者忏悔名惭愧惭愧是白法又自不作恶不教他作恶如是等种种说。

　　【记】二明三种忏三初明三种相貌二初列名示。

　　【文句】忏悔有三一作法二取相三无生此三种通大小。

　　【记】列三种名示事通大小。

　　二约相释二初明小三初作法。

　　【文句】小乘作法者如毗尼中发露与学二十僧行摩那埵或半月作法或对首作法或责心但令作法成就不障僧事即清净也。

　　【记】毗尼此云律二十僧者此约忏僧残罪也然对治有四法一治覆藏情过谓行波利婆沙此云覆藏或云别住谓别住一房不得与僧同处设入众中不得谈论亦不得答行此法者须满一百日不忆元覆藏日数故乃以百日为限二治覆藏罪谓犯已覆藏得吉罪不覆藏得残罪若覆藏者先忏吉罪后与别住三治僧残情过罪谓六夜行摩那埵此云意喜前虽自意欢喜亦使众僧欢喜由前喜故与其少日即六夜也故名意喜僧众欢云此人改悔成清净故云众僧喜也四治僧残谓二十僧中以白四羯磨出罪然覆藏不经明相直行摩那埵然后入众出罪或半月作法者谓行别住时每至半月说戒须白众僧云我犯僧残对首作法者忏重吉也责心忏轻吉也摩夷论云故作者对首一说误作者责心而悔小乘犯夷亦有忏法而疏文不引者以忏已既为学悔沙弥仍障圣果故非此中复本清净义也故荆溪云小学悔已障果仍成重罪未忘。

　　二取相。

　　【文句】阿含中亦作相忏犯欲人作毒蛇口想此观成时淫罪即灭。

　　【记】上明作法但令三业顺于佛制法成罪灭尚是散心罪灭犹浅今论取相属于定心想成相起灭罪则深故蛇口想成岂惟淫罪得除亦乃欲心不起。

　　三无生。

　　【文句】亦有观空忏秪是真空。

　　【记】言观空者析法明空也观造罪心本无主宰念念无常无谁能作无是业报我见若亡诸使永寂此观若成四趣则除三界须出小乘三忏其相略然。

　　二明大三初作法二取相三无生行者应知三种忏法无生是主二为助缘故前疏云灰汁皂荚助于清水若阙妙观不名大乘便同外道无益苦行须近善师学忏悔处及忏悔法方可行于道场事仪故于诸事皆用妙观照而导之使作法等皆顺实理悉为佛因有谓道场所修行法而为事治须于十乘先修六法后方助开而不思前六在道场中用如今明忏具谈三种岂舍事行又有一卷法华三昧别行于世大师制立正为初心忏障道罪方可造修诸禅三昧又诸苦行精进之门各随宜乐初心可修但须皆用圆无生观为主为导使一一行即修是性无修无得则成圆行也岂诸事行妙观妙境妨修发大心安心等法皆妨修耶若其然者随自意中历彼三性全无十乘何名三昧若自未谙当依善友开导策修乃成深益又须了知大乘三忏后一虽可独修不进则须假前二前二不可暂离无生得此意已方可说行三种忏法初作法。

　　【文句】大乘中亦有作法或八百日虚空藏涂厕是也或九十日般舟是也或四十九日大悲忏是也或二十一日法华是也或七日方等是也灰汤澡豆净身辛酒禁口惭愧勤心旋诵各有遍数等皆作法忏摄也。

　　【记】八百等者虚空藏经云知法者复教八百日涂厕日日告言汝作不净事一心涂治一切厕勿令人知涂已洗浴礼三十五佛称虚空藏名向十二部经五体投地自说罪咎等九十日等者般舟经云有四事疾得是三昧一者不得有世间思想如指相弹顷三月二者不得卧出三月如指相弹顷三者经行不得休息不得坐三月除其饭食左右四者为人说经不得望人衣服饮食是为四般舟此云佛立三昧成时见十方佛在虚空中立故名佛立也灰汤下明上诸行法各净三业也旋诵下诸法各有制度旋诵之度方等最切旋一百二十匝诵袒持咒一百二十遍一旋一咒不徐不疾旋讫却坐思惟中道正空导此轨仪故名作法。

　　二取相。

　　【文句】取相忏者如方等求十二梦王菩萨戒见华光摩顶虚空藏中唱声印臂相起罪灭虽不正明作法兼得事用也。

　　【记】十二梦王者方等陀罗尼经云先求好梦凡十二种随得一相则许忏悔梵网经云若犯十戒者应教忏悔要见好相好相者佛来摩顶见光见华等便得罪灭唱声下彼经明行者梦中若坐禅中现此菩萨以摩尼珠印印行者臂作罪灭字或闻罪灭声得此相起知罪必灭虽不下以在道场非不作法俱从胜立名为取相言用事者作法也。

　　三无生。

　　【文句】无生忏者如普贤观云端坐念实相如日照霜露观空缘理无相最上虽不正作事相兼上两忏也。

　　【记】以无念念念罪实相念与实相能所名别其体不二如是念之罪相既忘实相亦泯此慧如日消罪霜露无缘缘毕竟空无中边相此理无过故名最上虽不下此三种忏同时而修无生是正二为助缘故云兼两斯乃正助一合而行如膏益明证理弥速也。

　　二明三种功能二初正示功能二初明灭恶二初四番通小释言通小者以此四番释三种忏意虽在大而且未彰异小之相故使灭恶于大小说皆无妨故故云通小四中初约遮性释三初作法。

　　【文句】作法忏成违无作罪灭而性罪不除如犯杀生作法忏成违无作罪去而偿命犹在即其义也。

　　【记】无作罪者昔受佛戒由作法故发无作体若毁犯者得违逆罪今由作法翻破此罪言性罪者即十恶也不论受与不受犯之性自是罪如犯下论云斩大草杀畜二罪同忏二种违制之罪俱除而杀畜偿命犹存。

　　二取相。

　　【文句】取相忏能灭性罪性罪去违无作罪亦去如伐树枝叶萎根本未去续生如故也。

　　【记】由以定心想成胜相熏修力强能转恶业是故能灭性遮二罪如伐下枝叶喻性遮罪根本喻无明也心惑既存罪可重作如枝叶续生也既对遮性辨于无明故此无明通界内外此即通小之相也。

　　三无生。

　　【文句】观无生忏能灭无明如覆大地根枝叶等悉尽无余。

　　【记】二约三学释。

　　【文句】又作法灭违戒上罪取相灭犯定上罪无生灭犯慧上罪。

　　【记】作法防非故灭戒罪取相专意故灭定罪无生观照故灭慧罪事非是戒家罪散乱是定家罪惑暗是慧家罪。

　　三除三报释。

　　【文句】又作法灭三恶道报障取相灭人道报障无生灭三界有漏报障。

　　【记】虽俱报障而有苦乐三恶唯苦违法而得故作法能除人道之报半苦半乐散善所招故取相能灭三界天报望人皆定无苦惟乐三漏所感故无生能灭。

　　四除三业释。

　　【文句】又作法灭三恶道业障取相灭人道业障无生灭三界有漏业障。

　　【记】例报可知能感所感而分两释也。

　　二二番惟大释前之四释通大小乘无生灭惑未简通别作法或取毗尼之制今之二释无生的破障中无明通惑不生为今取相验知此去唯就大释二初别烦恼释。

　　【文句】又作法灭怖畏忧愁之烦恼亦是破烦恼取相灭四住之烦恼无生灭无明之烦恼。

　　【记】怖畏属思忧愁属见今作法成位在五品能伏此惑指伏为破故云亦是取相忏成在七信位故灭四住既见真谛望中名相故名取相无生观成位登初住所除的在根本无明故知此释别就大乘明三种忏。

　　二通三障释。

　　【文句】又三种忏共除报障取相除业障无生除烦恼障。

　　【记】共除报者此乃现报父母生身得六根净转报实在正助合行若但理观虽入真似亦有不得六根净者故云三忏共除报障取相除业者约出假说能挟宿世无量业种作度生缘业不能障于业自在名除业障以其未是真出假位故见俗谛犹名取相无生除惑其义可知。

　　二明生善。

　　【文句】又作法忏如服姜桂差病而已不能肥身譬罪灭不能生善取相忏如服五石病差身充不能得道无生忏如服五芝病除身飞升仙得道。

　　【记】仍约喻显五石者谓白瑛紫瑛石膏钟乳石脂五芝者谓五色苓芝也姜桂且喻小乘作法故未生善若大作法生善非少五石五芝通喻小大生事理善。

　　二劝人修学。

　　【文句】如是等种种分别行者须知。

　　【记】言须知者谓须知小大皆能灭恶生善须知此三修方有益说而不行为罪所得也。

　　三明经具三忏二初示经有三文。

　　【文句】今文具有大乘三忏着净洁衣专听是经又七日七夜朝暮净心等即作法也于其坐处得见弥勒文殊普贤即取相也五阴舍宅观悉空寂本无有生亦无和合即无生也。

　　【记】二结忏为经用。

　　【文句】三意宛然故能灭诸恶荡三障显经力用也。

　　【记】二经文二初对判分文二初对判。

　　【文句】从此品下明经力用今品正明夜梦昼说忏悔断恶拔苦下品正明昔叹发誓生善与乐旁正互举。

　　【记】明经力用通指三品也今品下乃以此品对赞叹品论于旁正耳。

　　二分文。

　　【文句】此品文为二初梦中见闻二觉已说见闻梦又二一梦见金鼓二梦击鼓声见鼓又三一正见鼓二见鼓光三见光中佛。

　　【记】二依文释义二初明梦中见闻二初梦见金鼓三初正见金鼓。

　　尔时信相菩萨即于其夜梦见金鼓其状姝大。

　　【记】文二初释梦。

　　【文句】梦者是入如梦三昧也又入观如梦出观如觉入观心静能观法性。

　　【记】疏中前释信相菩萨在其似位或是邻极之似或是邻真之似于此位中梦见金鼓岂是博地昏惑之梦故以二义释于梦字初谓三昧名为如梦由达性具修德无功因办果事如梦勤加是故名为如梦三昧次又入下乃以凡人有梦有觉喻法性观有入有出此以说默而为出入二释皆示梦是观智初释稍亲问梦是颠倒迷真之法观是觉智悟理之法经文云梦疏中那以观智释之迷解天殊如何融会耶答佛地迷尽凡夫未解皆不论观于迷能解得言观智故起信论云依业识故故说见佛若离业识则无所见今明似解照法性故名为入观依业识故名之为梦智解未极安得非梦照法性梦岂非观智不得此意此文莫销。

　　二释鼓二初正释二初直表三德。

　　【文句】法性即金鼓金鼓体圆空鸣圆即法身空即般若鸣即解脱姝者胜义深义大者广义无量义如上文游于无量甚深法性意尔。

　　【记】能观之智既以梦示梦必见相故以金鼓表于所观即法性也盖由鼓体具圆空鸣可表三德其状姝大复彰三德无量甚深。

　　二三皆深广。

　　【文句】姝大略叙鼓体委论应言圆姝大空姝大鸣姝大鼓体备三种三种皆甚深无量。

　　【记】以此三德一一皆是法性全体趣举一德皆能具二得名三身三智三脱若不尔者那得三种皆无量甚深耶。

　　二结示。

　　【文句】此即梦中所睹法身观一而见三佛也。

　　【记】即鼓之三德对光秪是所照法身即此法身摄报摄应为上三德故云观一而见三佛也。

　　二见鼓光。

　　其明普照喻如日光。

　　【文句】从其明普照下是第二见鼓光也光是智慧契此法性克成大果智与体冥体圆姝大光圆亦姝大体空姝大光空亦姝大体鸣既姝大光鸣亦姝大何者此身与诸佛同体同意故也此即梦中所睹报身佛一佛而三也。

　　【记】全所照理起能照智故法性德皆成智德鼓圆空鸣光岂不尔鼓三姝大光亦合然须知法性体是本觉智是始觉秪是一觉由不觉故分本始殊既成大果已离不觉故始冥本称法报合岂始觉得异于本耶所引新本同体同意同事者既法报合故与诸佛无二无别此即下此见鼓光正表报智此智冥法法具三故故报亦三亦是此报上能冥法下能垂应故云具三。

　　三见光中佛。

　　复于光中得见十方无量无边诸佛世尊众宝树下坐琉璃座与无量百千眷属围绕而为说法。

　　【记】文二初约文表义。

　　【文句】从复于光中见十方佛下是第三见光中诸佛也光从鼓出遍照十方用从体起应周法界与机缘同事也琉璃座者所安之理也佛坐其上智称法性也大众围绕者所应之机也。

　　【记】言光从等者对上二身此总表应故云同事应不孤立必具三身琉璃下法佛坐下报大众下应。

　　二结义归圆二初别结此三。

　　【文句】此即梦中所睹应佛即一而论三也。

　　【记】以全法报为应身故是故经文具表三佛。

　　二通结上义。

　　【文句】睹此三佛即是三身三德种种三法门从此设教名金光明也。

　　【记】言三佛者即鼓表法佛光表报佛明表应佛既其三佛皆具三义乃显法法具三略则十种三法广则一切皆三此诸三法顺譬释则世金光明所譬三法也若就附文当体释皆是法金光明以一一具三可贵可重义寂而常照义能多利益义故其义既尔是故此经名金光明也此所表义乃由大师得旋总持一中解无量无量中解一故释题消文圆融若此见闻之者当去情着而思修之。

　　二梦见击鼓二初分文。

　　【文句】从见有一人下是第二梦见击鼓文为三一见击鼓二出大音声三声所诠辩。

　　【记】二释义三初见击鼓。

　　见有一人似婆罗门以枹击鼓。

　　【记】二出大音声。

　　出大音声。

　　【记】三声所诠辩。

　　其声演说忏悔偈颂。

　　【记】文二初明似智会法起用。

　　【文句】鼓是法身击是机智婆罗门是净行似是邻真邻真之人以似解之净智和会法身甘露相应灭苦生乐。

　　【记】上鼓表三光三佛三秪是一三今对信相机智所观合三为一但名法身婆罗门表真似净行既是邻真故经称似圆似能伏同体惑染故名净智以此净智会本常理乃以甘露相似相应能以妙音遍三千界灭苦生乐故使经文复以击鼓表似位三身若不尔者则信相本性与佛天殊佛之应用非信相感也行者应了释迦信相同兴此梦故有忏法利益众生耳。

　　二明枹鼓合成三身。

　　【文句】鼓是法身枹鼓合是报身击出是应身声所诠辩是法界大用起教利益众生。

　　【记】二觉已说见闻二初分文。

　　【文句】从时信相菩萨下是第二觉已说见闻文为四一往佛所二与缘俱三伸敬四述梦。

　　【记】二随释四初往佛所。

　　时信相菩萨从梦寤已至心忆念梦中所闻忏悔偈颂过夜至旦出王舍城。

　　【记】文二初释梦旦二初约教释。

　　【文句】梦者入法门为夜梦出法门如过夜至旦又三十心惑障未遗故如梦登地断惑如过夜至旦。

　　【记】疏存二释初约入观出观此乃就法横释次约伏惑断惑此乃就位竖释入观本期登地断惑故知二释其意相须也言三十心者借别显圆也。

　　二约观解。

　　【文句】观解者观行位中所观三身如梦分真位中所观三身如旦出王舍城者表出因位也。

　　【记】言观行位者既对分真即五品十信俱名观行以未证真似受观名内外凡位无明眠法全未破故故观三身如梦所见真位分破于理明了故观三身犹如已旦出王舍等者变易五阴因位未离如居王舍今出此舍表至于果既论观法有入分真及极果分故预表之。

　　二释出往。

　　【文句】往耆阇崛山者表向果地也。

　　【记】王城露鹫虽俱是地山为佛居故表果地信相在城合表因地今以出往表因趣果。

　　二与缘俱。

　　尔时亦有无量无边百千众生与菩萨俱往耆阇崛山至于佛所。

　　【记】三伸敬。

　　至佛所已顶礼佛足右绕三匝却坐一面敬心合掌瞻仰尊颜目不暂舍。

　　【文句】伸敬有三顶礼是身敬瞻仰是意敬说梦是口敬顶礼者菩萨居因信首为贵诸佛在果慈悲为贱以贵敬贱也。

　　【记】信首为贵者佛法大海以信得入信是因人以上求故如首为贵慈悲为贱者拔苦与乐乃果人下化故如足为贱以贵敬贱者以信扣慈也经礼毕右绕表恋慕。

　　四述梦二初分文。

　　【文句】从以其梦中下是第四述梦也此下总有一百六十二行偈分为二初四行半总明梦后一百五十七行半别明梦总又为二初三行半明见金鼓后一行明见击鼓见鼓又三初一行见鼓形状次一行见鼓光明次一行半见光中诸佛。

　　【记】皆言行者古以散说一十七字为行偈颂二等四五言则四句为行七言偈则二句为行所以古师分经悉以行数为准迩世变乱制度增减字数致损元规岂但使古疏分经参差亦令目录纸数无准寄语有识当依古制。

　　二释义二初总明梦二初明见金鼓三初见鼓形状。

　　以其梦中所见金鼓及忏悔偈向如来说。

　　昨夜所梦至心忆持梦见金鼓妙色晃耀。

　　【记】二见鼓光明。

　　其光大盛明逾于日遍照十方恒沙世界。

　　【记】三见光中佛。

　　又因此光得见诸佛众宝树下座琉璃座无量大众围绕说法。

　　【文句】即长行中三身意入观所观之境也。

　　【记】此三共是长行所表三身之意鼓虽具三是所证故合为法身光具鼓三全理是智故合为报身诸佛境智及以摄机亦具三身对上名应此合九三乃如梦三昧所观之境三昧是观。

　　二明见击鼓。

　　见婆罗门击是金鼓其鼓音中说如是偈。

　　【文句】次一行见击鼓者自睹其观智之机扣击法身之境也出大音声者已如上说自睹其境智合能多利益也。

　　【记】上文所表合九之三虽是佛法既与心法及众生法无差别故故为信相心性之境今于梦中见已似智会性法身起应机用说忏悔偈斯乃信相同于如来起经力用。

　　二别明梦二初分文。

　　【文句】从是大金鼓下一百五十七行半偈别明梦事文为二初从是大金鼓下至悉能灭除有二十一行三句明金鼓有灭恶生善之力二从一切诸苦无依无归下一百三十五行三句正明教诏忏悔之法就能灭恶生善文为六一有三行灭世间因果之苦二有三行生出世间因果之乐三有四行能令众生自行化他俱备四有四行能灭众生报障又发宿命通五有四行能令众生得诸法门六有三行三句能破众生八难流转。

　　【记】二释义二初明金鼓有灭恶生善之力二初别分经六初灭世间因果苦。

　　是大金鼓所出妙音悉能灭除三世诸苦地狱饿鬼畜生等苦贫穷困厄及诸有苦是鼓所出微妙之音能除众生诸恼所逼。

　　【记】前二行灭果诸有者三有也后一行灭因诸恼三惑也。

　　二生出世间因果乐。

　　断众怖畏令得无惧犹如诸佛得无所畏诸佛圣人所成功德离于生死到大智岸如是众生所得功德定及助道犹如大海。

　　【记】前二行出世间果断众怖者离五怖谓恶道怖恶名怖死怖不活怖大众威德怖得无所畏者有四一一切智无所畏二漏尽无所畏三说障道无所畏四说尽苦道无所畏离二死此岸到三智彼岸后一行出世间因定谓楞严此定具慧即观不思议境等正道行也助道即事度等对治行也。

　　三能令众生自他俱备。

　　是鼓所出如是妙音令众生得梵音深远证佛无上菩提胜果转无上轮微妙清净住寿无量不思议劫演说正法利益众生能害烦恼消除诸苦贪瞋痴等悉令寂灭。

　　【记】前一行半自行备后二行半化他备害烦恼是破因除苦是破果下二句释上贪瞋痴释上烦恼等之一字等取诸苦悉令寂灭是正释上能害消除义也。

　　四能灭报障兼得宿命。

　　若有众生处在地狱大火炽然烧炙其身若闻金鼓微妙音声所出言教即寻礼佛亦令众生得知宿命百生千生千万亿生令心正念诸佛世尊亦闻无上微妙之言。

　　【记】以戒缓故处于地狱以乘急故闻金鼓声不独出狱兼知宿命千万亿生善知此事故正念诸佛复闻诸佛圆妙法音。

　　五能令众生得诸法门。

　　是金鼓中所出妙音复令众生值遇诸佛远离一切诸恶业等善修无量白净之业诸天世人及余众生随其所思诸所愿求如是金鼓所出之音皆悉能令成就具足。

　　【文句】先少得后多得云云。

　　【记】先少得者且约一种远恶修善之法也后多得者随思随愿皆悉令成就也。

　　六能破众生八难流转即经云诸难也八难者三涂为三人中有四一盲聋喑哑二世智辩聪三佛前佛后四北洲天上一谓无想或长寿天。

　　若有众生堕大地狱猛火炎炽焚烧其身无有救护流转诸难当令是等悉灭诸苦若有众生诸苦所切三恶道报及以人中如是金鼓所出之音悉能除灭。

　　【记】二总示义。

　　【文句】释此六义皆从三涂渐至人天二乘菩萨等一一皆有破恶生善之力。

　　【记】经示六文该益虽遍语犹总略备解或难是故大师令讲解者就此六文一一委明从苦得乐漏得无漏舍小入大自权至实从因至果节节皆论破恶生善具辩应如二十五有皆得果报因华小草中草上草小树大树一实事方便实报十番利益方尽金鼓所出妙音被物之相具如妙玄及请观音疏也。

　　二明教诏忏悔之法二初分文二初正分经文。

　　【文句】从一切诸苦无依无归下有一百三十五行三句是第二明教诏忏悔之法文为五一从一切诸苦下有十九行一句教自说过罪忏悔二从我当供养下有三十五行明供养诸佛自行化他修忏悔三从诸佛世尊我既依止下有二十一行明称叹修忏悔四从我以善业咨因缘故下有五十一行半明发愿修忏悔五从若有敬礼称叹十力下有九行结成忏悔。

　　【记】二叙意生起。

　　【文句】生起五意者但众生邪倒障理不识法性愚痴障解不识因果恶业障行不识善法圣人慈悲因大士之梦示其忏悔示其道理示其因果示其善行故论自忏荷佛恩深故伸供养供养不泄其诚故歌咏称叹供叹是行须愿指归行愿既圆结成赞美也。

　　【记】邪倒障理者于苦果身起八颠倒障四德此言报障也下二可知圣人下据上释迦自作序云我今当说忏悔等法今云圣人即本师也令达三障即三德也示其忏悔总示也下三句别示也示道理报障即法身也示因果烦恼即般若也三观为因三智为果也示善行结业即解脱也须愿指归者以愿导之令至究竟也。

　　二释义五初教自说罪过忏悔二初分文。

　　【文句】自忏文为三初一行一句明法身是依凭之所次两行请佛覆护次十六行正明忏悔。

　　【记】二释义三初明法身是依凭。

　　一切诸苦无依无归无有救护我为是等作归依处。

　　【文句】夫法身具三德即是一体三宝法性是法宝寂而常照是佛宝遍一切处是僧宝自凡夫二乘虽不知亦不出法性总而言之一切菩萨何尝不以此为归依依此则本立而道生也。

　　【记】对修合故但名法身而性常离故具三德此三尊重复名三宝法名不觉佛名为觉此寂照性本具诸法故遍一切修德之处以此和义名之为僧凡小虽迷而全体即是是故圆教初中后心一切菩萨无不以此为归为本此本若立则三智三行三身三脱一切道法任运而生经言我为等者众生性德全是果佛真如我也。

　　二请佛覆护。

　　是诸世尊今当证知久已于我生大悲心在在处处十方诸佛现在世雄两足之尊。

　　【文句】内本虽立外无佛加不得成就若蒙拥护断恶生善办在斯须如萌芽得雨扶疏丰郁是故请佛也。

　　【记】经两足之尊者大经明十号中两释一约人天善趣两足为贵于佛天人中尊二约福慧俱备名为两足斯须犹顷刻也扶疏盛也丰郁茂也说文云扶疏枝叶四布也。

　　三正明忏悔二初分文。

　　【文句】内外因缘既备正须忏悔也正忏文为二初三句总明忏悔后十五行一句别明忏悔。

　　【记】二释义二初总明忏悔。

　　我本所作恶不善业今者忏悔。

　　【文句】总忏者总忏三障也本者烦恼是二障本也恶者报障也不善者业障也三障障三身三佛三宝三障若转诸三法门悉明故总忏也。

　　【记】二别明忏悔二初分文。

　　【文句】别忏者别忏三障也文为三初一行一句忏烦恼障次一行忏报障次十三行忏业障。

　　【记】二释义三初忏烦恼障。

　　诸十力前不识诸佛及父母恩不解善法造作众恶。

　　【记】文二初释文三初释不识诸佛。

　　【文句】诸十力前者正忏烦恼障也独头无明痴倒殊甚不识法身佛也法身佛遍一切处痴闇不知公于佛前造作众罪如牛羊不识天子如鸟雀不识檠像于前造过愚痴不识法身亦复如是。

　　【记】十力者一是处非处力二业力三定力四根力五欲力六性力七至处道力八宿命力九天眼力十漏尽力此十通名力者即诸佛所得如实智用通达一切了了分明无能坏无胜能故名力也大菩萨亦分得此力但比佛小劣故没不受名故直名佛为十力也此之十力法佛本具报佛证之应佛用之众生色心依正因果举体即是三佛十力但以迷故全智为惑名烦恼障而独头无明为烦恼种盖由触处不了法身故喻牛羊鸟雀之眼不识天子及以檠像以不了故三细六粗炽然而起言檠像者累土木为佛像也人知畏敬鸟雀不然或引周礼正弓之擎者非此中意。

　　二释及父母恩。

　　【文句】父母恩者方便是父智度是母此二法门能生法身而不识者是不知报佛也。

　　【记】净名云善权方便父智度菩萨母一切诸导师无不由之生以其不了独头相应全是二智是故法身隐灭不生。

　　三释不解善法。

　　【文句】不解善法者善法是助道之行能资智显理而不解者是不识应佛。

　　【记】助道众善能办应身既其不解是故不修。

　　二结示。

　　【文句】三佛皆不能知岂非无明过患此别忏烦恼障也。

　　【记】举不识解显今识解是妙忏也。

　　二忏报障。

　　自恃种姓及诸财宝盛年放逸作诸恶行。

　　【记】文三初约事释。

　　【文句】自恃种姓下别忏报障也略言有三种一以姓慠他二以财忽物三以壮年陵彼虽报有此三不应自恣若纵恣者此报成障事也。

　　【记】以姓慠他者以贵慠贱也西土刹利婆罗门姓贵毗舍首陀姓贱余二可解此二善报若纵恣者为修道障若不纵者堪能助道。

　　二约法释二初约三学。

　　【文句】今更约法门解出家人以慧为姓定为财戒为年染此三法自尊卑他者是名染法非求法也。

　　【记】乃以事三表于三学由慧得道故如姓贵定能资慧故如财宝戒能制犯故如盛年染此下示为障相大论云自法染爱故毁訾他人法虽持禁戒人不脱地狱苦非求法者法过涅槃尚了如幻岂染自法以慢他人不见己他方名求法也。

　　二约三教。

　　【文句】法华云汝年少壮我年衰迈者凡人以五阴盛为壮二乘通教以空出有为壮别教菩萨以法眼过慧眼为壮。

　　【记】三中且取盛年一种该于三教穷子除粪至知库藏历渐三味二边心强皆名少壮佛居道后究竟无为方名衰迈凡人下欲明法壮更举事壮藏教二乘通教三乘析体虽殊皆以空强而陵有弱别虽三观共缘无量故恃法眼陵于慧眼此等皆名盛年放逸种姓财宝历教亦然。

　　三结须忏。

　　【文句】着此诸法者悉是恃强陵弱成报障也悉须忏悔。

　　【记】三学三教名报障者此心成就由宿熏感望后在因望前为果故得名为于报起障障故须忏。

　　三忏业障三初节经示义。

　　【文句】从心念不善下十三行别忏业障文为十二初一行忏由心口造恶业二一行忏内外因缘造恶业三一行忏五欲因缘造恶业四一行信受邪师造恶业五一行随顺恶主造恶业六一行爱心所使造恶业七二行为衣食女色造恶业八一行于佛世敬田造恶业九一行于无佛世敬田造恶业十两句于正法造恶业十一一行于恩田造恶业十二一行半总一切处造恶业。

　　【记】二随文略释十二段如疏列初忏由心口造恶业。

　　心念不善口作恶业随心所作不见其过。

　　【文句】亦是教他作恶也从身口意是自行恶也。

　　【记】亦是教他者指口作恶业也即自造四过复教他人行一切恶既随痴心岂能反照。

　　二忏内外因缘造恶业。

　　凡夫愚行无知闇覆亲近恶友烦恼乱心。

　　【记】三忏五欲因缘造恶业。

　　五欲因缘心生忿恚不知厌足故作众恶。

　　【记】心生忿恚者求五欲则忿他不与有五欲则忿他见侵忿怒也。

　　四忏信受邪师造恶业。

　　亲近非圣因生悭嫉贫穷因缘奸谄作恶。

　　【记】亲近非圣谓外道也外道自以为圣故佛弟子指为非圣悭吝财也嫉妒贤也私诈曰奸曲媚曰谄由贫穷故而行诈媚。

　　五随顺恶主造恶业。

　　系属于他常有怖畏不得自在而造诸恶。

　　【记】六爱心所使造恶业。

　　贪欲恚痴扰动其心渴爱所逼造作众恶。

　　【记】七为衣食女色造恶业。

　　依因衣食及以女色诸结恼热造作众恶身口意恶所集三业如是众罪今悉忏悔。

　　【记】八于佛世敬田造恶业。

　　或不恭敬佛法圣众如是众罪今悉忏悔。

　　【记】九于无佛世敬田造恶业言无佛世敬田者以辟支佛出无佛世故菩萨历劫形服不拘故无佛世随机化物。

　　十于正法造恶业。

　　以无智故诽谤正法。

　　【记】十一于恩因造恶业恩田者田有三种三宝曰敬田父母曰恩田贫穷曰悲田通名田者皆堪种福故。

　　不知恭敬父母尊长如是众罪今悉忏悔。

　　【记】十二总一切处造恶业。

　　愚惑所覆骄慢放逸因贪恚痴造作诸恶如是众罪今悉忏悔。

　　【记】骄慢者俱舍云慢对他心举骄由染自法。

　　三示解释法。

　　【文句】造业因缘甚多不可具列故总而忏之若欲细释从人道为始二乘通别菩萨等行一一作之例应可解故五十校计经云上至等觉皆须忏悔即其义也。

　　【记】约今禀教且人为始若所忏多属四趣通惑所造名有漏业别惑所造名无漏业大悲不思议等种种之业故等觉来皆须忏也。

　　金光明经文句文句记会本卷第三

　　音释

　　【经】

　　姝

　　(尺朱切好也)。

　　【文句】

　　蚋

　　(而锐切蚊蚋也)。

　　浣

　　(音旱浣北海也)。

　　峙

　　(音治峙峻也)。

　　桌

　　(音棹)。

　　虺

　　(呼回切亦蝮虫也)。

　　虱

　　(音瑟)。

　　【记】

　　隥

　　(丁邓切险阪也)。

　　翛

　　(音消)。

　　擘

　　(补革切)。

　　萎

　　(音委)。

　　腋

　　(羊益切肘腋也)。
卍新纂续藏经第 20 册 No. 0358 金光明经文句文句记会本


　　金光明经文句文句记会本卷第四

　　北凉三藏法师　昙无谶　译经

　　天台智者大师说文句门人灌顶录

　　四明沙门　知礼　述文句记

　　双径沙门明得会句并记入于经文

　　【记】二明供养诸佛二初立意分文。

　　【文句】从我今供养下三十五行明供养诸佛所以供养者我本痴盲蒙示忏悔此恩深重故兴供养文为二初一行明财供养后三十四行明法供养。

　　【记】二依文释义二初明财供养。

　　我今供养无量无边三千大千世界诸佛。

　　【记】我今等者此乃即法以明财供何者以一大千界中自有千百亿佛况无量无边大千诸佛财若有限何能遍供良由了达所奉之供体是法界出生无尽一一周遍故一切刹一切佛前皆有六尘妙供养事不独广遍亦乃常存尽未来时施作佛事为彰次段修行法门故此别名财供养矣须知二供其体相即为门不同故分为二。

　　二法供养二初分文立意。

　　【文句】法供养为二初八行半明化他法供养随顺如来慈悲法门济利含识是为化他修法供养后二十五行半明自行法供养随顺如来智慧法门修十地功德是为自行修法供养诸供养中法供养最为第一财供法供事理自他皆悉具足也。

　　【记】化他用慈是无缘慈不离三智自行顺智既是佛智岂离三慈为令易解相对说耳法供养第一者能令佛寿常住不断妙化无穷故也又有法则二供俱成无法则财供亦废是故法供得称为最。

　　二依文释义二初明化他法供养二初化他令修行二初分文释义二初分文。

　　【文句】化他法供养文为二初四行化他令其修行后四行半化他令修忏悔初修行者我自行十地为法供养今复化人令法供养譬如一灯然百千灯瞑者皆明明终不尽其意有四初明化始以大悲拔苦次劝真因十地之行次劝真果菩提大觉次劝精进督使速成。

　　【记】二释义四初明化始以大悲拔苦。

　　我当拔济十方一切无量众生所有诸苦。

　　【记】二劝真因十地之行。

　　我当安止不可思议阿僧祇众令住十地。

　　【记】三劝真果菩提大觉。

　　已得安止住十地者悉令具足如来正觉。

　　【记】四劝精进督使成行。

　　为一众生亿劫修行使无量众令度苦海。

　　【记】二约教观释二初教义。

　　【文句】夫众生等故性欲亦等善巧度一众多亦然不计劬劳积行累德功成大觉即智德满尽一切苦即断德满文自明显不俟多释。

　　【记】二观行。

　　【文句】观心者调一念心使真明发任运成真果调一切心数亦复如是弟子众尘劳随意之所转即此义也。

　　【记】一念心者趣举一念也以妙三观调妄即真名真明发或至初住或至六根或成五品皆得名为成真果也故止观义例道树之喻观阴等境成不思议名为生芽初品已上皆名生果彼修止观生芽生果与今观心真明真果法喻相当调一切等者乃一心观成历彼彼心无不成观与彼义例净心遍历任运泯合其意亦同。

　　二化他令忏悔二初立意分文。

　　【文句】次四行半化他令修忏者我蒙佛教忏还以忏教他重重然无尽灯化化不绝也文为三意初欲为说忏次正为说忏三说忏已。

　　【记】二依文释义三初欲说忏。

　　我当为是诸众生等演说微妙甚深悔法所谓金光灭除诸恶。

　　【记】二正为说。

　　千劫所作极重恶业若能至心一忏悔者如是众罪悉皆灭尽。

　　【文句】千劫者假多以显忏力大尔譬如恶人造罪山积能拔于王难尚分半国偿岂复问其前愆设千劫造逆虽复厚重能拔法性之王从如来藏中显成法身者大觉朗然超升自在宁复为五无间业之所缚邪。

　　【记】涉时既多造罪复重若了逆罪即金光明全所具理为能观观由此显出法性金等名拔王难障转成德何罪能缚故五无间皆解脱相此乃名为正为说忏。

　　三说忏已。

　　我今已说忏悔之法是金光明清净微妙速能灭除一切业障。

　　【记】二明自行法供养二初分文立意。

　　【文句】从我当安止下二十五行半自修法供养文为二初五行自修行后二十行半自修忏前自忏竟今那复重譬如金师从初习学至于皓首互烧互打器成方息修行譬智烧修忏譬断打智断极乃止重说无咎前是自行门今是法供养门为异也自修行又为三初一句标章我当安止是也次修因十地是也次成果菩提是也。

　　【记】前自下问譬如下答以譬带法兼而答之金师譬金鼓释迦化主也初习譬始发僧那时皓首譬今果后示现从始至今何尝暂废说行说忏互烧譬即忏说行互打譬即行说忏智断亦然器成譬一番之机自因得果故未得果须数烧打何嫌重说今是下辨异虽数烧打各有其门。

　　二依文释义二初自修行三初标章。

　　我当安止。

　　【记】二修因。

　　住于十地十种珍宝以为脚足。

　　【文句】珍宝者十地因可贵诸地即是珍宝也脚足者十地是果家之基本故言脚足又十度是十地之脚足于余功德非为不修随力随分正以檀为初地之足檀足若满得入初地乃至智度足满得入十地故十度为十地脚足也。

　　【记】脚足者疏存二解初以十地为果脚足二以十度为十地脚足言十度者六外更加方便愿力智也于余下释出十度为地足意华严十地品广明其相。

　　三明成果。

　　成佛无上功德光明令诸众生度三有海诸佛所有甚深法藏不可思议无量功德一切种智愿悉具足百千禅定根力觉道不可思议诸陀罗尼十力世尊我当成就。

　　【文句】果中有总明果满别明果满在文可知功德光明者是果上二种庄严也令众生度海者即果上转法轮也。

　　【记】指经初句为总余三行三句为别功德是福严光明是智严不离色光而论智光以其色心不二究竟也三行之中疏不释者今略列之冀免检寻法藏须论八万四千皆秘密故名为甚深功德乃是六度万行所成就者略言万德广则无量一切种智即中道智中必双照令三圆极禅谓达禅达根本等皆法界故定谓楞严本性健相二是大乘事理二定于一切法皆明静故泛举百干根谓五根力谓五力即信进念定慧此五能生一切善法名之为根力排五障乃以疑怠邪乱痴遮此五故名之为力与上五根名同用别觉谓七觉分一择法觉分二精进三喜四除五舍六定七念此七能令定慧均平通名觉分者有到极果觉知之分也道谓八正道一正见二正思惟三正语四正业五正命六正精进七正念八正定八离偏邪通至涅槃故名正道根等道品修虽在因证皆果德陀罗尼者翻为遮持遮一切恶持一切善数或五百八万四千表破烦恼且言其实数一切法能遮能持十力如向记中已列此乃自行始终之相。

　　二自修忏二初分文。

　　【文句】从诸佛世尊下二十行半明自修忏文为二初一行请佛。

　　【记】二释义二初请佛。

　　诸佛世尊有大慈悲当证微诚哀受我悔。

　　【记】二明忏二初分文。

　　【文句】后十九行半明忏文为五初四行半忏报障次一行半忏烦恼障次六行忏业障次两行明回向次五行半忏善恶两难就报障文又二初二行半出报障相次二行请除灭。

　　【记】二释义五初忏报障二初出报障相。

　　若我百劫所作众恶以是因缘生大忧苦贫穷困乏愁热惊惧怖畏恶业心常怯劣在在处处暂无欢乐。

　　【文句】百劫者受报之时也时中受身身即是报报有所作作即是障贫穷困苦是依报不圆亦是报障也愁热惊惧者由贫穷外逼故惊惧内焦皆报障也所作众恶者即想行阴苦也贫穷困苦者即色阴苦也愁热惊惧心常怯劣者即识阴苦也暂无欢乐者即受阴苦也此皆报阴意尔。

　　【记】百劫受身身作众恶恶为因缘即生忧苦能生所生皆是报障良由报得恶五阴故故疏与经对于五阴既知皆阴非报是何须了五阴造作众恶方名报障若作众善岂名障耶。

　　二请恶除灭。

　　十方现在大悲世尊能除众生一切怖畏愿当受我诚心忏悔令我恐惧悉得消除。

　　【记】愿佛受忏即是除灭若不助正资导成忏佛虽有力何能除障意可见故疏更不释。

　　二忏烦恼障二初分文。

　　【文句】次烦恼障文为二初两句出相次一行乞清净。

　　【记】二释义二初出相。

　　我之所有烦恼业垢。

　　【记】业垢者业名动作烦恼心动成于垢染亦可烦恼从宿业生故名业垢。

　　二乞清净。

　　惟愿现在诸佛世尊以大悲水洗除令净。

　　【记】大悲水者同体之悲方称为大此悲为水洗无不净悲虽同体非缘不兴三忏为缘不洗而洗也。

　　三忏业障二初分文。

　　【文句】次业障文为三初二行竖论三世造业次二行横明现起十恶次二行求忏过去业。

　　【记】二随释三初竖论三世造业。

　　过去诸恶今悉忏悔现所作罪诚心发露所未作者更不敢作已作之业不敢覆藏。

　　【记】文二初对报示。

　　【文句】今正受者名为报障未受者系属行人若修善道能为障碍。

　　【记】现前色心名正受者未成报者有系属能若修善禅诸无漏道则来责报现诸业相或密为障不依大乘三种忏法此障不灭。

　　二设问释二初设未有问。

　　【文句】问过现须忏未来未有云何言忏。

　　【记】二明遮起答三初引经论证。

　　【文句】答数家呼为未来有论家呼为当有大经云遮未来故名之为杀现在念念灭何所可杀秪遮断未来名为杀尔经论悉以未来为有故须忏也。

　　【记】数家是婆沙论家是成实遮未来者断相续心若不遮断［(短音)］未来必起故新经净除业障品忏罪文中依三世菩萨皆云已作之罪愿得除灭未来之恶更不敢作并遮未来也。

　　二引现事例。

　　【文句】今更举现事例之如在家人画度生方起无量恶念事虽未有次第必更忽然发心舍家修道前所念事并与缘差。

　　【记】在家例造罪时舍家例修忏时若不遮断必须更改未有之事至于正有。

　　三据义结答。

　　【文句】未来之业亦应如此虽非现有时到必然今若忏悔索然清净。

　　【记】索然犹解散也。

　　二横明现起十恶。

　　身业三种口业有四意三业行今悉忏悔身口所作及以意思十种恶业一切忏悔。

　　【文句】横开现世三业为十恶可解。

　　【记】三求忏过去业。

　　远离十恶修行十善安止十住逮十力尊所造恶业应受恶报今于佛前诚心忏悔。

　　【文句】远离者恶断也修行者善生也十住者初心因位也逮十力者后果满也。

　　【记】若十恶十善止就三涂人天解释岂安十住逮十力耶得前五戒持犯之意则今义可解十住十力别圆二教皆可明之持犯之意今义易明故须因位至于后果节节论于十恶十善。

　　四明回向。

　　若此国土及余世界所有善法悉以回向我所修行身口意善愿于来世证无上道。

　　【文句】次明回向者众生顽故爱著于有不能升出今忏此罪故云回向他以若此国土及余世界为随喜之文今意不尔此土他方凡所作善皆施众生共向佛果如声入角则能远闻方便力大与虚空等又结文云是回向不得作随喜释随喜在下文也。

　　【记】此忏爱着因果之罪他以此国及余世界是五乘人修善法处约处明人故云随喜今明我在此土他界所修之善今悉摄取回向众生证无上道声喻诸善角喻回向近远可知方便力大者若善回向成大方便功等大虚然若不了善即法界不名回向也。

　　五忏善恶二难二初拣示分文。

　　【文句】释八难者此是善恶中论八难非佛前佛后之八难文为二初四行指恶为难次一行半指恶遮善为难或指善遮道为难。

　　【记】次一行半疏释正取善遮道义。

　　二随文释义二初指恶为难。

　　若在诸有六趣险难愚痴无智造作众恶今于佛前皆悉忏悔世间所有生死险难种种淫欲愚烦恼难如是诸难我今忏悔心轻躁难近恶友难三有险难及三毒难。

　　【记】文六初释诸有险难。

　　【文句】初四句是报障难诸有者二十五有报得之身造作众恶岂非报障。

　　【记】二十五有者四趣并四洲六欲大梵天四禅无想报那含四空处未绝漏业故同名有释报障义具于前疏。

　　二释生死险难。

　　【文句】生死险难有二解若取其因即是业障若取其果即是报障。

　　【记】业为险难至非非想定报为险难至有顶天郁头蓝弗是其例也下之业报险难可知。

　　二释淫欲难。

　　【文句】种种淫欲即烦恼障。

　　【记】四释轻躁难二初正示轻躁相。

　　【文句】心轻躁者复是报障轻躁是觉观觉观属报法。

　　【记】谓初心在缘名觉细心分别名观亦寻伺心也此之阴心故属报法。

　　二引圣凡例二初圣。

　　【文句】如罗汉断烦恼尽出观犹有觉观散心当知轻躁是报障非烦恼也。

　　【记】出观者出定也就无学释无惑业故验是报法也。

　　二凡。

　　【文句】更举世人学问回转易辙不成业障皆由轻躁之过岂非障邪。

　　【记】回转易辙者如学经未成复欲学律学律未成复欲学论此轻躁人终不成功业也不成业障者障应作者字之误也。

　　五释近恶友难。

　　【文句】近恶友难者恶友能污染人三业此属业障如移厩于屠边如孟母邻于哭货朱赤墨黑即其义也。

　　【记】如移厩者厩音救马舍也马之所聚也付法藏传云亲近贤善听闻正法如昔华氏国有一白象气力勇健若有罪人令象蹋杀后时象厩为火所烧移近精舍有一比丘诵法句偈曰为善生天为恶入渊白象闻之心便柔和后付罪人不害嗅舐而已王召智臣共谋此事一臣白王此象系近精舍必闻妙法是故尔耳今可系近屠坊彼睹杀害恶心当盛王令系象屠所象见杀戮恶心猛盛残害弥甚邻于哭货者谓邻墓学哭邻市学货蔡氏货请经曰货化也变化易之也故字有化又财也史记曰孟轲考母偏孤居近墓轲乃常戏于墓母曰此非所居去居市旁轲复戏为商贾母又曰不可居又居学馆之旁乃为揖让进退有礼母曰此真可以居轲后遂为大儒著书七篇。

　　六释三毒难。

　　【文句】三毒是烦恼障也。

　　【记】疏分科云善恶八难善论四难经疏可了今之恶难经似列七约何云四盖就三障义有兼独一兼三独乃成四难何者六趣险难三有险难及轻躁难此虽三难独在报障淫欲愚痴及三毒难独属烦恼近恶友难独属业障若生死险难疏有两解体兼业报故三障恶义当四难然须了知恶是性恶是故此恶即无生观如此忏之顿消诸难。

　　二指善为难。

　　遇无难难值好时难修功德难值佛亦难如是诸难今悉忏悔。

　　【记】文二初明善恶俱能为难二初双明二义。

　　【文句】遇无难难下此有二义一若不修善障难不兴若欲修善恶障即起善非是障恶来遮善名善为难此义易知常人皆作此解也二者诸善是难善能障道岂非难邪此义今当说。

　　【记】二依善释文四初释遇无难难。

　　【文句】遇无难难者自谓无恶不肯修善如二乘入空生灭度想生安隐想不复进求菩提即其义也。

　　【记】二乘出宅到无畏处无难相显故举为例暂乐人天自谓无难皆当此难。

　　二释修功德难。

　　【文句】修功德难者多作有为求可意果如一比丘专行福德不修禁戒堕白象中七宝络身金盂承粪又妙庄严王本事等岂非修功德难。

　　【记】如一等者大论第八云迦叶佛时有兄弟二人出家求道一人持戒诵经坐禅一人广求檀越修诸福业至释迦佛出世一人生长者家一人作大白象力能破贼长者子出家学道得六通罗汉而以薄福乞食难得他日持钵入城乞食遍不能得到白象厩见王供养象种种丰足语此象言我之与汝俱有罪过象即感结三日不食守象人怖求觅道人见而问曰汝作何术令王白象病而不食答此象是我先身时弟共于迦叶佛时出家学道我但持戒诵经坐禅不行布施弟但广求檀越作诸布施故饮食备具种种丰足我但行道不修布施故今虽得道乞食不得妙庄严王者法华疏云昔佛末法有四比丘于法华经极生殷重如甘露未沾于是结契入山修道居山日久衣粮殚罄一人云君三人但以命奉道莫虑朝中我舍身力誓给所须三人功圆事办一人数涉人间偶逢王出爱彼光荣功德熏修报生人天常得为王三人议云我免笼樊功由于王王耽果报增长有为方沈火坑宜早开化一人云此王着欲而复邪见若非爱钩无由可拔一人为端正妇二作聪明儿儿妇之言必当从顺如宜设化果获改邪妇即妙音菩萨也二子即药王药上也王即华德也。

　　三释值好时难。

　　【文句】值好时难者如劫初时在郁单越时一向受乐都不修道岂非值好时难。

　　【记】如劫初阎浮人寿八万岁北洲寿定一千岁俱以寿长受乐不乐修道郁单越此云殊胜胜余三洲故。

　　四释值佛亦难。

　　【文句】值佛亦难者如旃遮婆罗门女善星调达等皆是值佛而难例此应云闻法起谤值僧起破皆是难也。

　　【记】兴起行经云多舌童女儛杅起腹至我前曰沙门何不自说家事乃说他事汝今自乐不知我苦耶汝先共我通使我有娠今当临月事须苏油养于小儿尽当给我天帝化作一鼠入其衣里啮杅忽然落地是时地裂旃遮现身堕阿鼻狱涅槃迦叶品善星是佛菩萨时子出家之后受持解说十二部经坏欲界结获得四禅而亲近恶友退先四禅生恶邪见言无佛无法无有涅槃遥见佛来生恶邪心入阿鼻狱调达是佛堂弟而自造三逆谓出佛身血破转法轮僧弑阿罗汉教阿阇世弑父成就害母加行复以恶心十爪甲下藏于毒药欲呜佛足刺足害佛将往耆山出城地裂生入泥犁此等值佛而成大难然上三句体是漏善障修无漏故名为难此句造逆似不类上以值三宝最名为善逆故成难亦可例上于善障道。

　　二明平去二声读文二初明读字通平。

　　【文句】若读作难易之难者此是恶来遮善之义使善难成也若读作障难之难者此是善自是难能障于道。

　　【记】二据经属去。

　　【文句】又依经文云如是诸难今悉忏悔当知经作障难之难义也。

　　【记】三明称叹二初立意分文。

　　【文句】从诸佛世尊我所依止下二十一行偈是第三称叹者论次第前财法供养是身意身意未泄未备今更口叹若作法门者前是供养法门今是念佛三昧法门文为三初一行标章叹次十九行正叹三一行结叹。

　　【记】二种供养可对身意既不兴言是故未泄三业不足是故未备今加口业显而复具故成次第前虽自他修行修忏而能资益佛之寿命名供养门今虽称叹佛之三身而能成就行人观法名念佛门法虽互具从增胜故立二法门。

　　二随文释义三初标叹。

　　诸佛世尊我所依止是故我今敬礼佛海。

　　【文句】标诸佛者横则十方竖则三世事即报应理即法身言略而意广标章之巧妙也我所依止者依止法性一体三佛也佛海者四眼入佛眼十智入如实智皆失本名字但名佛眼佛智如物投石蜜如流会海无不甘咸者法性三佛摄一切法故名佛海也。

　　【记】报应二修全理之事也法身一性全事之理也十方三世佛佛三身如此标章何所不摄我依止者既云法性一体三佛验知他佛为心性佛此依本觉起于始觉亦是三谛发于三智非此依止不成妙忏故圆初心名修佛行四眼入佛眼等大论文也十智与如实智总十一智十智与二乘共如实独在佛十智者一法智二比智三他智四世智五苦智六集智七灭智八道智九尽智十无生智如物投等者石蜜至甘海水至咸物投水会皆失本味体法即性无不妙也此之佛海宁不归敬。

　　二正叹二初分文。

　　【文句】就正叹为二初十六行寄言叹后三行绝言叹寄言又二初一行略叹略况次十五行广叹广况。

　　【记】二随释二初寄言叹二初略叹略况。

　　金色晃耀犹如须弥是故我今顶礼最胜。

　　【记】文二初释略叹二初金色相貌二初以他金比色。

　　【文句】略叹者诸相好中略叹金色释论以即时铁比即是金即时金比海金海金比龙金龙金比阎浮洲金阎浮洲金比四天王金如是传传比第六天金第六天金比佛身金色第六天金如铁。

　　【记】阎浮金者此是西域河名近阎浮树其金出彼河中此河因树立称金由河得名。

　　二以照物显光。

　　【文句】又佛金光彻照壁障无影佛入城时放光照地一女人低头礼拜金钗堕地唯见晃晃不知何者是地何者是钗佛过后光歇方见金钗尔。

　　【记】二赞金色所以二初明是众相所依。

　　【文句】然金色身是众相所依处唯见金色故知是总叹众相好也。

　　【记】二明为四德之譬。

　　【文句】金有四义坚不可毁譬常得之者富譬乐体无瑕秽譬净色妙晃耀譬我诸德之中四德为总。

　　【记】二释略况。

　　【文句】犹如须弥者须弥为四宝所成况佛身具足四德故知总况也。

　　【记】二广叹广况二初广叹二初分文。

　　【文句】广叹广况文为二初十二行半广叹次二行半广况广叹又四。

　　【记】二随释言赞应色意彰法报色相是表智证是里虽分表里岂是异体故新本中所明四德别属三身谓法具常我应身具净化身具乐分圆为别融别为圆故圆三身身身四德其得意者了今应四即法报四当以此意寻乎经疏文四初叹我德。

　　其色无上如天真金眼目清净如绀琉璃功德威神名称显著佛日大悲灭一切闇。

　　【文句】从其色无上下二行广叹金色无上无上者我德也。

　　【记】二叹净德。

　　善净无垢离诸尘翳无上佛日大光普照烦恼火炽令心焦热唯佛能除如月清凉三十二相八十种好庄严其身视之无厌。

　　【文句】从善净无垢下三行广叹佛色无垢无垢者净德也。

　　【记】三叹常德。

　　功德巍巍明网显耀安住三界如日照世犹如琉璃净无瑕秽妙色广大种种各异其色红赤如日初出颇梨白银校饰光网如是种种庄严佛日。

　　【文句】从功德巍巍下三行半广叹佛色安住安住者常德也。

　　【记】经巍巍者高大貌也颇梨此云水玉也。

　　四叹乐德。

　　三有之中生死大海潦水波荡恼乱我心其味苦毒最为粗涩如来网明能令枯涸妙身端严相好殊特金色光明遍照一切智慧大海弥满三界是故我今稽首敬礼。

　　【文句】从三有之中下四行广叹佛色能除苦毒即乐德也。

　　【记】潦音老行水也稽首者说文云下首也首头也孔安国云稽首谓首至地。

　　二广况二初分文。

　　【文句】从如大海水下二行半广况文为二初二行广况二半行合喻。

　　【记】二随释二初广况。

　　如大海水其量难知大地微尘不可称计诸须弥山难可度量虚空边际亦不可得。

　　【文句】佛功德海思所不能知言所不能尽心行处灭言语道断即此义也海水难知况常德也地尘难知况净德也山斤难知况我德也空边难知况乐德也。

　　【记】此之四句喻前四佛举大师释之或喻应身有量无量或喻法报四谛四德玄文序中显金光明佛不能喻良以三身三一自在是故四喻或别在一或总显三此文正同前对四德海无增减故常地体是净山形高出如我虚空无碍故乐。

　　二合喻。

　　诸佛亦尔功德无量。

　　【文句】诸佛亦尔下合喻也。

　　【记】二绝言叹二初分文。

　　【文句】从一切有心下三行绝言叹也文为二初一行半正绝言叹二一行半牒譬帖合。

　　【记】二随释二初正绝言叹。

　　一切有心无能知者于无量劫极心思惟不能得知佛功德边。

　　【文句】一切有心不能得知即是绝思思既已绝口何所宣即绝言也。

　　【记】二牒喻帖合。

　　大地诸山尚可知量毫滴海水亦可知数诸佛功德无能知者。

　　【文句】更牒譬帖合在文可见。

　　【记】问疏释寄言及以绝言皆离思说同耶异耶答四德秘密本离心缘今之称叹为令众生入秘藏故故寄言绝言皆彰离念寄言用四喻于四德喻既莫数显德忘缘绝言中四不可为喻亦显四德忘于缘虑大师深达经文妙旨故解二文皆绝思说也。

　　三总结。

　　相好庄严名称赞叹如是功德令众皆得。

　　【文句】从相好庄严下一行总结相者结一切相好者结一切好庄严者一一相一一好中皆具众德以为庄严也。

　　【记】四明发愿二初立意分文。

　　【文句】从我以善业诸因缘故下有五十一行半偈是第四发愿行若无愿如牛无御不能有所至如画无胶如坏未火如水中月故以愿持行亦是忏悔退转之罪也文为二初有四十七行半明发愿次四行约愿随喜初愿又二初九行自发愿次三十八行半为他发愿自愿又二初四行愿果满次五行愿因圆果满愿又四初一行成佛道是愿意轮满次一行说法是愿口轮满次一行摧魔是愿身轮满次一行住寿久益是愿慈悲满。

　　【记】如牛无御者谓牧竖也夫立愿者若多若少皆须不失四弘之意而此四弘须依四谛愿不依谛名为狂愿今就圆论依无作谛虽世出世二种因果皆了即性无苦可度无集可断无道可修无灭可证如是则能遍度尽断圆修妙证比前三教愿未免狂销今诸愿若失此意非圆行人。

　　二随文释义二初正明发愿二初自发愿二初愿果满四初愿意轮满。

　　我以善业诸因缘故来世不久成于佛道。

　　【记】大觉圆明故属意业。

　　二愿口轮满。

　　讲宣妙法利益众生度脱一切无量诸苦。

　　【记】三愿身轮满。

　　摧伏诸魔及其眷属转于无上清净法轮。

　　【记】阴死天子多约于身烦恼属意今从多分。

　　四愿慈悲满。

　　住寿无量不思议劫充足众生甘露法味。

　　【记】非无缘慈住寿不尔。

　　二愿因圆二初分文。

　　【文句】因圆愿又四初一行具六度愿有为功德圆次一行愿无为功德圆次二行宿命念佛圆次一行值佛圆。

　　【记】二释义四初愿有为功德满。

　　我当具足六波罗蜜犹如过佛之所成就。

　　【记】六度成就此约真因破于六蔽从断正论是智德故故名有为。

　　二愿无为功德满。

　　断诸烦恼除一切苦悉灭贪欲及恚痴等。

　　【记】此约真位垂形九道调伏众生任运不与惑苦相应是断德故故名无为故海东法师云始觉断障是实断断本觉断障是不断断正与今家智断二德其义齐也。

　　三愿宿命念佛满。

　　我当忆念宿命之事百生千生百千亿生常当志心正念诸佛闻说微妙无上之法。

　　【记】忆宿命故见过去佛亦忆诸佛所说正法。

　　四愿值佛满。

　　我因善业常值诸佛远离诸恶修诸善业。

　　【记】因过去善见未来佛远恶修善成智断因。

　　二为他发愿二初分文。

　　【文句】为他发愿文为二前八行半愿作药树王身大悲拔苦后三十行愿作宝珠王身大慈与乐拔苦又为四初一行总拔众苦次一行拔根不具苦次两行拔病苦次四行半拔王难苦。

　　【记】二释义二初愿作药王拔苦二愿作珠王与乐此能拔能与是无缘慈悲所拔所与须论十番所谓果报修因声闻支佛四教菩萨方便实报今药树王拔此十种行人之苦珠王合与十种人乐当以此意销与拔文初自分四初总拔众苦。

　　一切世界所有众生无量苦恼我当悉灭。

　　【记】二拔根缺苦。

　　若有众生诸根毁坏不具足者悉令具足。

　　【记】三㧞病苦。

　　十方世界所有病苦羸疲顿乏无救护者悉令解脱如是诸苦还得势力平复如本。

　　【记】四㧞王难苦。

　　若犯王法临当刑戮无量怖畏愁忧苦恼如是之人悉令解脱若受鞭挞系缚枷锁种种苦事逼切其身无量百千愁忧惊畏种种恐惧扰乱其心如是无边诸苦恼等愿使一切悉得解脱。

　　【记】二愿作珠王与乐二初分文。

　　【文句】与乐又为三初十六行半与世间果乐次九行半与出世因乐后四行结成。

　　【记】二随释三初与世间乐果。

　　若有众生饥渴所恼令得种种甘美饮食盲者得视聋者得听哑者得言裸者得衣贫穷之者即得宝藏仓库盈溢无所乏少一切皆受安隐快乐乃至无有一人受苦众生相视和颜悦色形貌端严人所喜见心常思念他人善事饮食饱满功德具足随诸众生之所思念皆愿令得种种伎乐箜篌筝笛琴瑟鼓吹如是种种微妙音声江河池沼流泉诸水金华遍布及优钵罗随诸众生之所思念即得种种衣服饮食钱财珍宝金银琉璃真珠璧玉杂厕璎珞愿诸众生不闻恶声乃至无有可恶见者愿诸众生色貌微妙各各相于共相爱念世间所有资生之具随其所念悉令具足愿诸众生诸所求索如其所须应念即得香华诸树常于三时雨细末香及涂身香众生受者欢喜快乐。

　　【文句】上文大悲㧞苦根不具者令具今大慈与乐视听聪明畅悦快乐诸根语同与㧞小异也。

　　【记】经鼓吹古今注云短箫也经优钵罗此云黛色即青莲华也常于三时者昼三时也。

　　二与出世乐因二初分文。

　　【文句】从愿诸众生常得供养下九行半与出世因乐文为二初三行半令修行外缘具次六行令修行内因具外缘又二初二行值三宝二一行半离八难。

　　【记】二随释二初令修行外缘具二初值三宝。

　　愿诸众生常得供养不可思议十方诸佛无上妙法清净无垢及诸菩萨声闻大众。

　　【记】二离八难。

　　愿诸众生常得远离三恶八难值无难处觐睹诸佛无上之王。

　　【文句】人缘不同或值佛难不除或难除不值佛今愿其亦除亦值。

　　【记】二令修行内因具二初分文。

　　【文句】内因又二一半行生尊贵家二五行半多饶财宝。

　　【记】二随释二初生尊贵。

　　愿诸众生常生尊贵。

　　【记】二饶财宝。

　　多饶财宝安隐丰乐上妙色像庄严其身功德成就有大名称愿诸女人皆成男子具足智慧精勤不懈一切皆行菩萨之道勤心修习六波罗蜜常见十方无量诸佛坐宝树下琉璃座上安住禅定自在快乐演说正法众所乐闻。

　　【文句】人因不同或多财而卑贱或尊贵而贫穷因不具足今令其亦贵亦富女有五碍愿其无五碍苦。

　　【记】五碍者一不作梵王二不作帝释三不作轮王四不作魔王五不得作佛。

　　三结成二初分文。

　　【文句】从若我现在下四行结成自他誓愿也前二行结自后二行结他。

　　【记】二释经二初结自。

　　若我现在及过去世所作恶业诸有险难应得恶果不适意者愿悉灭尽令无有余。

　　【记】二结他。

　　若诸众生三有系缚生死罗网弥密牢固愿以智刀割断破裂除诸苦恼早成菩提。

　　【记】二约愿随喜二初分文。

　　【文句】从若此阎浮下四行约愿随喜随喜者庆他修善也亦是忏悔嫉妒之罪也文为二初二行随喜于他后二行随喜于自。

　　【记】二释经二初随喜他。

　　若此阎浮及余他方无量世界所有众生所作种种善妙功德我今深心随其欢喜。

　　【记】二随喜自。

　　我今以此随喜功德及身口意所作善业愿于来世成无上道得净无垢吉祥果报。

　　【记】五结成二初分文。

　　【文句】从若有敬礼下有九行偈是第五结成文为三初二行结成断恶故言超六十劫罪次四行半结成生善故言国王大臣之所恭敬次二行半结值佛多虽不别说善知识佛自兼之。

　　【记】二释经三初结成断恶。

　　若有敬礼赞叹十力信心清净无诸疑网能作如是所说忏悔便得超越六十劫罪。

　　【记】二结成生善。

　　诸善男子及善女人诸王刹利婆罗门等若有恭敬合掌向佛称叹如来并赞此偈在在生处常识宿命诸根具足清净端严种种功德悉皆成就在在处处常为国王辅相大臣之所恭敬。

　　【记】三结值佛多。

　　非于一佛五佛十佛种诸功德闻是忏悔若于无量百千万亿诸佛如来种诸善根然后乃得闻是忏悔。

　　【记】三赞叹品生善二初品题。

　　　　金光明经赞叹品第四

　　【记】句文分二初约义通释二初示四悉意二初列。

　　【文句】赞叹凡有四意一从能赞人二从生善三从灭恶四从所赞人。

　　【记】二释四初世界。

　　【文句】一从能赞人者前品明信相思疑佛寿四尊尽降其室一心信解夜梦金鼓出声且向耆山说梦今品佛述其昔为龙尊面赞法王愿我当来夜梦昼说说斯人之本事故言赞叹品。

　　【记】思疑佛寿者即前经云作是思惟心生疑惑也一心信解者开悟也即经云信相闻是四佛宣说寿命深心信解也斯人者信相也本事者今之所为皆由昔愿令众欢喜故属世界。

　　二为人。

　　【文句】二从生善得名者夫善不孤运生必托缘缘中胜者无过于佛龙尊赞佛能生妙善从生善缘得名故言赞叹品。

　　【记】三对治。

　　【文句】三从灭恶得名者罪之尤者无过毁佛若翻灭斯罪应须赞叹赞叹治于毁訾从能治得名故言赞叹品。

　　【记】罪之尤者尤甚也以德胜恩重毁之罪甚口毁曰訾亦诃也。

　　四第一义。

　　【文句】四从所赞人得名者即是去来现在三世诸佛诸佛极尊甚深无量称扬显说故名赞叹品。

　　【记】言诸佛极尊甚深无量者圆初住去分以法性为身体相妙觉尽以深广法性为身体相故起信论云诸佛如来皆是法身智相之身第一义谛离于施作今称赞此令人入理。

　　二释赞叹名二初分字释义。

　　【文句】若欲分别述德名为赞裒喻名为叹亦更互分别尔。

　　【记】亦更互分别者以述德为赞褒喻为叹但使叙述裒称义成对字无在。

　　二引论证成。

　　【文句】释论第三十云美其功德名为赞赞之不足又称扬之名为叹也。

　　【记】彼之称扬可证褒喻也。

　　二结示别显二初约三业别显。

　　【文句】此品有恭敬是身业尊重是意业赞叹是口业口业不发身意不畅为畅身意音声为佛事故称扬显说裒美如来真实功德故言赞叹品也。

　　【记】虽具三业口业为正故是别显。

　　二约四悉别显。

　　【文句】结此四义都是四悉檀因缘立此品名故言赞叹品也此品虽从四悉檀立名正是生善之用。

　　【记】四义指向能赞人等也此品下别显也于四悉中正在生善对前忏品正灭恶故。

　　二经文二初分文。

　　【文句】文为二一长行二偈颂。

　　【记】二随释二初长行。

　　尔时佛告地神坚牢善女天过去有王名金龙尊常以赞叹赞叹去来现在诸佛。

　　【记】文二初释对告人二初约对治释。

　　【文句】而对告地神者主此大地菩萨行行皆寄其上寿命长久见去来今事证义事强如瑞应云积功累德谁为证佛时指地是知我今说往昔金龙尊事所以对告地神也。

　　【记】瑞应云佛告魔王我积功累德今得作佛魔云积功累德谁为证佛时以手指地云是知我是者谓指地神于时地神涌现为证。

　　二约为人释。

　　【文句】又对善女天者男天阳表权女天阴表实实智能生众善善生故宜对善女证往故宜对坚牢云云今论生善之用故对告善女。

　　【记】半空已上皆是男天半空已下皆是女天是鬼神报称为天者有天然力用故褒之以天召诸鬼神皆以天名不唯此也实智乃是善法之本今赞觉者生人实智宜告善女又别名坚牢宜证往事称理不坏云云之意也。

　　二释金龙尊。

　　【文句】金龙尊者此王往昔修金光明法门依法性理故言金能以智慧赞三世佛辩如云雨故言龙能为众生作大利益为物所仰故言尊从行得名故言金龙尊也。

　　【记】金光明法门所依法也金龙尊能契行也若法若行皆性一修二故金为理能赞为龙能益故尊斯以证理起用二修对于一性当体名为金龙尊也。

　　二偈颂二初分文。

　　【文句】总有六十二行半偈文为三一三十五行赞三世佛二二十五行半发来世愿三二行结会二世事就赞佛文为五初一行半总赞次二十三行别赞次三行遍类赞次五行半绝言赞次二行回向。

　　【记】二随释三初赞三世佛五初总赞。

　　我今尊重敬礼赞叹去来现在十方诸佛诸佛清净微妙寂灭。

　　【记】文三初约事理明总。

　　【文句】总赞者竖总三世横总十方世方是总事微妙寂灭是总理。

　　【记】三世十方心意识境名之为事何有一事不从理现经云寂灭是涅槃义既称微妙是大灭度则彰三德非纵非横名秘密藏密藏圆遍无别世方世方宛然无非三德不以二相见诸佛土斯之谓欤以此总赞为妙何极。

　　二约三法明总。

　　【文句】总理是总法身总事是总报应二身总赞三身亦是总赞三德三宝等种种三法门。

　　【记】法身者明性一也报应者明修二也全修在性合三为法名总法身全性成修合三为报合三为应是故名为总报应也一切三法莫不然耳又法身总三土以实报等皆寂光故报身总二土方便同居睹尊特故应身总同居净秽两处凡夫二乘见生身故分别则三身三土胜劣不滥融即则三身三土局遍相收以此赞佛佛德无遗矣。

　　三约四德明总。

　　【文句】如是诸佛总皆清净清净者即是总赞之辞也非但清净亦常乐我云云。

　　【记】经云诸佛清净克果明德也果中众德更无不会举一净德必常乐我四德圆妙举一全收是故此四乃是三身之德三身融故四德遍严是故三身无非四德总此为赞极佛体用也令此点示故注云云。

　　二别赞二初分文立义二初分文。

　　【文句】从色中上色下二十三行是历相别赞其文间出分为六意初六行半赞七大相海亦赞发绀之好次二行赞两小相海次两句遍赞大相海次十三行又赞四大相海次两句赞一小相海次两句赞手足柔耎复是一大相海。

　　【记】大相谓三十二相小相谓八十种好皆称海者若大若小悉无有边故皆是法界全体显现故一一相无非法海据其总赞诸佛清净微妙寂灭以总显别一一相好皆秘密藏大师见彼得意处故故释相好皆立海名。

　　二立义二初明能赞智巧。

　　【文句】所以然者大相小相更相间填共严佛身龙尊巧智如法相解如法相赞故大相小相相间而赞尔。

　　【记】二明所赞德深二初历教分别二据圆融即此之二意学者应知括经论之幽文立教观之深趣彰化迹之不滥显圆机之顿照何者以分别故从胜别示以融即故独境遍收得后后者必得前前得前前者不得后后不知后故当分义成能知前故跨节义显若能了知真中感应二识见佛则今二意收拣无遗矣二识者起信论云佛用有二种一依分别事识凡夫二乘心所见者说名应身以不知转识现故见从外来取色分齐不能尽知故二者依于业识谓诸菩萨从初发意乃至菩萨究竟地心所见者名为报身身有无量色色有无量相相有无量好所住依果亦复无量种种庄严随所示现即无有边不可穷尽离分齐相随其所应常能住持不毁不失皆因诸波罗蜜无漏行熏及不思议熏之所成就是受乐相说名报身(文毕)斯乃如来以法界用随顺众生事业二识现报应身应身是今生身报身是今尊特及法性身依事识者但见应身不能睹报以其粗浅不穷深故依业识者既睹报身亦能见应以知真如起二用故行者应知真如之用现佛身相大有三品一如华严谈相好数有十莲华藏世界微尘二如观无量寿佛经明八万四千相好光明三如此经及法华般舟等说三十二相八十种好此三品相既是真如全体之用若多若少皆无边际故悉称海无非尊特然有通局以藏尘八万局业识见其三十二通事识见名生名应若业识见即无有边不可穷尽离分齐相名为尊特属于报身此如今经列所叹相在三十二以金龙尊就佛四德微妙寂灭而为总赞以总显别故三十二无非秘藏故一一相离于分齐如空无边常住不毁疏据此释三身融即正赞尊特若其不知龙尊总赞是依业识见应即报岂三十二圆光一寻名尊特耶言真中感应者良以如来现应化身示住偏真说于生灭及无生法被藏通机现尊特身住于中道宣说无量及无作法被别圆机故文句云丈六身佛住真谛丈六尊特合身佛双住真中尊特身佛双住俗中法身佛住中道疏有六处明应化尊特皆约真中感应而辨如法华叹佛经文显云三十二相八十种好法身具故严法身故是特尊相是故荆溪类同华严一一相好与虚空等又云一一相皆法界海一一好无非名海疏释今文大相小相皆称为海此大小相全异华严九十七名一一皆与法界次第三十二相八十种好名目无差又忏悔品赞佛三十二相八十种好岂龙尊昔赞与今金鼓所赞优劣故知秪就中道感应称为尊特非是加添相好之数方名尊特故华严中业报众生等十种之身皆卢舍那舍那非报报非尊特耶失此意者勿议今宗也父母生身丈六身也三藏及通钝根所感尊特即是他受用报通教利根及别所感法性是法身圆人所感此乃如来法界大用对三类机现三种身故能严相亦分三种三身力用优劣有殊不唯示果身相不同亦示行因三种差别以今见佛皆是曩世结缘机也如示迹因论四修相行六度等或示事修或即空修或次第修或圆顿修示修不等致令众机结缘有异今日感见三身不同初自分二初总明。

　　【文句】夫相好本庄严佛身佛身多种父母生身尊特身法性身身既不同相好亦异相体不同相用亦异相用不同相业亦异。

　　【记】二别释二初释三身相三初释生身相。

　　【文句】三身异者如林微尼园举手攀树化右胁生天地大动阿夷甚惊披氎而相相相炳明决定成佛悲不能声此是生身佛相也。

　　【记】林微尼此云解脱处举手攀树者即摩耶夫人攀无忧树而太子自右胁而生也阿夷亦阿私陀此云无比仙人名也披开也太子既生三日遂褁以白氎王召仙人相之于是开氎相其形也相相炳明者谓三十二相皆明显也决定成佛者即仙人奏王之语谓轮王虽有三十二相相不明了今观太子相相炳明决定作佛不为轮王也悲不能声者即仙人自嗟年老不见太子成佛故泣也无声自出泪曰泣今云悲不能声是泣也此是生身也者疏虽标云父母生身须解其意岂后二身全无父母今特云者彰藏通佛住偏真也以偏真理不具五阴故使佛身从正习造机缘若尽灰灭沦空永无示现故以父母显其有生机尽归空显其有灭通虽幻有亦须永无依教分别相状如是。

　　二释尊特相。

　　【文句】如释论说尊特身佛巍巍堂堂譬如须弥映临大海所有大相小相亦巍巍堂堂不同常身常光常相此即尊特佛身相也。

　　【记】巍巍高也堂堂明也言尊崇奇特者此别圆机所见身也常身常光者即凡夫二乘所见身也然高明身相应知两意有须现起有不须现皆是如来鉴机进不中道之力于须现者即为现之如梵网经云方坐莲华台华严藏尘相维摩所说身如须弥映于大海观无量寿相好八万身量无边此等皆是现起尊特相也有不须现者但以力加令于劣身见无分齐作巍巍堂堂而解以不可思议而观此如今经赞三十二为尊特法性之身法华以三十二相庄严法身相相皆与虚空等量此等机缘悉以业识而见以中智而观劣即无边色即智性故不须现起而称尊特若不尔者龙尊所赞三十二相疏云融三正赞尊特如何和会学人于此当善了之。

　　三释法性相。

　　【文句】法性身佛者非是凡夫二乘下地之所能见唯应度者亦令得见此即无身之身无相之相一切智为头第一义谛髻八万四千法门发大悲眼中道白毫无漏鼻十八空舌四十不共齿四弘誓肩三三昧腰如来藏腹权实智手定慧足如是等相庄严法性身佛也。

　　【记】此乃诸佛第一义谛智相之身凡夫二乘尚不知名岂能睹见若论极证等觉罔穷又复初地不知二地是故树神哀泣自泪请佛现身即此身也皆得名为非下地见唯应度等者斯是大乘第一义悉檀机扣佛者乃以此身应之令见即前疏解一时之义一切种智与中谛一时也无身等者非质碍身是微妙身非差别相是智净相一切智是万行首故以为头第一义谛诸法十最故以为髻八万尘劳转为法门数多名发大悲为眼见苦即㧞中道白毫不偏不染无漏为鼻嗅功德香十八空舌遍尝理味不共为齿四十数齐大论以十八不共法十力四无畏大慈大悲三念处等为四十皆不与下地共故四弘为肩荷负不息三三昧止散如腰束衣圆三三昧秪是三观空即空观无相即假观不得空相故无愿即中观于二边不作愿求故如来藏腹含三千故权实智手遍拔众生定慧等足究践理地今第三身与余处列不无少异如观无量寿佛经疏云色相身义当生身及他受用同为应身次法门身即今所列种种法门义当报身乃自受用也三实相身即以法门所严之理为第三身今则合彼理智二身为法性身开彼应身为生身尊特互有开合三身不亏又复应知今法性身头等法门即是龙尊所赞之相心即色故名前二身色即心故名为法门但今历教就分别门随机所见前不见后是故后后从胜立名故使三身有优劣相又复尊特及法性身皆业识见以尊特相兼于别修故就身相高广而示今法性佛即修即性故隐色相从法门说讲者学者宜在精详。

　　三释三相业此从如来净佛土时随彼机缘示修不等故分三种初识生身业。

　　【文句】种相业者如释论修百福德成于一相三千二百福德成三十二相此即生身佛种相义也。

　　【记】虽通通教今且在藏以其通教是大乘门利人能见后二佛故今就三藏修行事度为相好因言修百福成一相者论存多解今明一种大千众生遇缘当死一一救之皆得寿命是为一福此福至百方成一相此指伏惑事度所成令彼众生效此修之今见生身。

　　二释尊特业。

　　【文句】若以空慧导诸相业一一业悉与空相应诸相应中空相应最为第一此是尊特身佛种相义也。

　　【记】言空慧者良以体法即空之慧三教共修钝根之者但能空有利人知空非但空有亦能空空今分别门论尊特业虽能双空且在别教但中之慧导诸相业诸业不出前之六度以知中故非庄严庄严乃能庄严第一义体令彼众生效此修种今见尊特无分齐身。

　　三释法性业。

　　【文句】若以实相慧导成诸业一一业无非实相法界此是法性身佛种相义。

　　【记】实相者中道理也全中实理为能观慧名实相慧实相即慧也非别有慧从其所照得实相名导成诸业者诸业岂离前之六度以圆修故一一即性故无非实相一摄一切故无非法界故散脂云安住一切法如性于一切法含受一切法如是修之绝三教之情名不思议业令彼众生效此修之今见法佛同虚空相。

　　二据圆融即三初正融即。

　　【文句】三身三种相三种相业不得纵横并别若一异者则不清净非微妙寂灭以不纵横并别故是绝言言叹所不及也。

　　【记】圆佛顿证三身三相亦能顿示三种修相若其圆机能于一念修三相业能于一身见三身三相以了三身是秘藏故生身必具尊特法性尊特必具法性生身法性必具生身尊特见身既尔修业亦然如是方祛纵横一异之情想也常乐我净微妙寂灭此义方成金龙尊王昔是圆人顿修顿见故于一身赞三身相欲彰三相是秘藏故寄言赞后绝言赞之欲令众生圆见圆修故也。

　　二明巧赞。

　　【文句】今经正赞尊特身相上兼法性下摄生身处中而明实赞者之巧云云。

　　【记】经之赞辞就三十二即示绝言乃显能严即非庄严严第一体尊特身相岂不然乎亦可得云非生非法而生而法上兼法性下摄生身其意在此斯乃龙尊巧赞之意也。

　　三明妙用。

　　【文句】一一相皆明其用如足下安平相一切魔邪无能倾动者一切有无无能动者一切边无能动者如顶肉髻相法不礼人亦不礼圣亦不礼分中别有所出云云。

　　【记】三相三业据圆相即被物成差历教分之即融而别初安平相生身则表魔邪不动魔谓爱惑邪是见惑既住偏真此二莫动若尊特佛双住俗中即无量四谛故凡夫有二乘无此二莫动若法性佛唯住中道邪外三教一切二边当处皆中何边能动最后肉髻兼无见顶故以不礼而为所表言法不礼者谓法尔也生身出离爱见二故法尔不礼凡夫之人尊特出离界内界外二种尘沙法尔不礼藏通之圣法性身佛究竟圆中法尔不礼分证中道初后既尔中三十相论用可知然不礼凡圣兼因而说非专果也别有所出及注云云者指诸广文解相好处也。

　　【记】二依经释义六初赞七大相海。

　　色中上色金光照耀于诸声中佛声最上犹如大梵深远雷音其发绀黑光螺𦦨起蜂翠孔雀色不得喻其齿鲜白犹如珂雪显发金颜分齐分明其目修广清净无垢如青莲华映水开敷舌相广长形色红辉光明照耀如华初生眉间毫相白如珂月右旋润泽如净琉璃。

　　【记】三十二为大八十种好为小一一相好皆是法界无边无底故称为海谓初句是赞第十四金光微妙故云上色次一句赞第十五身光三一行赞二十八梵音深远四一行赞小相中第七十九发色青珠五一行赞二十二四十齿具足六一行赞二十九眼七一行赞二十七舌大薄覆面至发际八一行赞三十一眉间白毫相此八段中一是小相七是大相。

　　二赞两小相海。

　　眉细修扬形如月初其色黑耀过于蜂王鼻高圆直如铸金铤微妙柔软当于面门。

　　【记】初一行赞第三眉如月初次一行赞第二鼻高好孔不现修扬者修长也扬举也即是眉高而长也面门口也。

　　三遍赞大相海。

　　如来胜相次第最上。

　　【记】既云次第最上即遍赞三十二也。

　　四又赞四大相海。

　　得味真正无与等者一一毛孔一毛旋生软细绀青犹孔雀项即于生时身放大光普照十方无量国土灭尽三界一切诸苦令诸众生悉受快乐地狱畜生及以饿鬼诸人天等安隐无患悉灭一切无量恶趣身色微妙如融金聚面貌清净如月盛满佛身明耀如日初出进止威仪犹如师子修臂下垂立过于膝犹如风动裟罗树枝圆光一寻能照无量犹如聚集百千日月佛身净妙无诸垢秽其明普照一切佛刹佛光巍巍明𦦨炽盛悉能隐蔽无量日月佛日灯炬照无量界皆令众生寻光见佛本所修习百千行业聚集功德庄严佛身。

　　【记】初二句赞二十六咽中津液得味中上味二四句赞十三毛向上青色柔软右旋三修臂下四句赞第九立手摩膝相四圆光一寻下四句赞第十五身光面各一丈此言一寻是约佛说也手既摩膝即当面各一丈也此既常光验知诸相皆是常相云赞尊特者故知不须身大相多但是业识依中理见即名尊特学者应知此丈六身若其量度即不得际若不度之所见如故如净名室但是一丈而能容受百千人天又能容于三万二千师子之座皆高八万四千由旬其一丈量初无所改良以三脱不思议力使之然也今即常身叹尊特相义岂不然微妙寂灭斯言得矣经文除此四大相外或叹放光拔苦与乐行业之因功德之果悉如经文但须皆作十番益解其有二小相以文显故疏不指之即面貌如月乃第四十面净如满月也身无垢秽即十一身净洁也。

　　五又赞一小相海。

　　臂𦟛纤圆如象王鼻。

　　【记】即第十四指长纤圆也𦟛丑凶反均也直也又音容。

　　六复赞二大相海。

　　手足柔蠕敬爱无厌。

　　【记】即第四手足柔软胜余身分三十二相八十种好具如法界次第龙尊智巧虽略而周。

　　三遍类赞。

　　去来诸佛数如微尘现在诸佛亦复如是如是如来我今悉礼身口清净意亦如是以好香华供养奉献百千功德赞咏歌叹。

　　【文句】从去来诸佛下是第三遍类赞诸佛法身平等一心一慧应化亦然特举一佛一相以为赞端遍类诸佛亦复如是文殊问般若云念一佛功德与十方诸佛等即其义也身口清净者有二解一云所赞者三业清净我今悉礼二云能赞者清净以好华香是身净奉献是意净歌咏是口净云云。

　　【记】三世尘数而言一者过去不灭未来不生现在不住法身平等报应无差一不离多多即是一生佛尚即佛佛岂殊是故赞一类于一切此文复是赞尊特身何者如前疏云若见四佛同尊特身一身一智慧即是常身弟子众一故若四佛不同即是应化弟子众多故故知秪就一身一智及常住义是尊特相不必须论现起大身也文殊问般若者问字误也应作说字今家依二经明常坐三昧一文殊说般若二文殊问菩提今所引文是说般若文也。

　　四绝言赞二初分文。

　　【文句】从设以百舌下是第四绝言赞初三行半是绝言赞次二行是绝心赞。

　　【记】二随释二初绝言令兼例绝心初绝言赞。

　　设以百舌于千劫中叹佛功德不能得尽如来所有现世功德种种深固微妙第一设复千舌欲赞一佛尚不能尽功德少分况欲叹美诸佛功德。

　　【记】二绝心赞。

　　大地及天以为大海乃至有顶满其中水尚以一毛知其滴数无有能知佛一功德。

　　【文句】而有三番者或应拟三身绝言也一人百头头有百口口有百舌住寿千劫赞生身佛相好功德不能得尽一人千头头有千口口有千舌住寿万劫赞尊特身佛相好功德不能得尽大地及天毛滴其水一切有心不能知法性身佛相好功德是故绝言绝心叹。

　　【记】三番者仍就分别门三身优劣不离分别有融即义学者应知。

　　五回向。

　　我今以礼赞叹诸佛身口意业悉皆清净一切所修无量善业与诸众生证无上道。

　　【文句】从我今下两行总回向也。

　　【记】一回事向理即实际二回自向他即众生际三回因向果即菩提际今阙实际菩提兼之谓无上道本性无上故也。

　　二发来世愿二初分文立意。

　　【文句】从如是人王下二十五行半是第二广发来愿文为二初一行佛述后二十四行半是龙尊发愿文为五别初五行夜梦昼说愿次两行为他取净土愿次两行半同求记莂愿次三行下化愿次十二行上求愿其间细释可寻问诸愿皆克此中何不与记答法伴未来来在不久云云。

　　【记】来在不久者即下授记品十千天子从忉利天来者是也。

　　二随经释义二初佛述。

　　如是人王赞叹佛已复作如是无量誓愿。

　　【记】二龙尊发来愿五初夜梦昼说愿。

　　若我来世无量无边阿僧祇劫在在生处常于梦中见妙金鼓得闻忏悔深奥之声今所赞叹面貌清净愿我来世亦得如是诸佛功德不可思议于百千劫甚难得值愿于当来无量之世夜则梦见昼如实说。

　　【记】二为他取净土愿。

　　我当具足修行六度济拔众生越于苦海然后我身成无上道令我世界无与等者。

　　【记】不修六度不拔众生二无由净当知四修及拔四相令于当世见我三身。

　　三同求记莂愿。

　　奉贡金鼓赞佛因缘以此果报当来之世值释迦佛得受记莂并令二子金龙金光常生我家同共受记。

　　【记】以鼓必具圆空鸣义今赞如来一体三身名为金鼓赞佛因缘以此因缘趣向果地名为奉贡不论事相金鼓形也。

　　四下化愿。

　　若有众生无救护者众苦逼切无所依止我于当来为是等辈作大救护及依止处能除众苦悉令灭尽施与众生诸善安乐。

　　【记】五上求愿。

　　我未来世行菩提道不可劫数如尽本际以此金光忏悔因缘使我恶海及以业海烦恼大海悉竭无余我功德海愿悉成就智慧大海清净具足无量功德助菩提道犹如大海珍宝具足以此金光忏悔力故菩提功德光明无碍慧光无垢照彻清净我当来世身光普照功德威神光明𦦨盛于三界中最胜殊特诸功德力无所减少当度众生越于苦海并复安置功德大海来世多劫行菩提道如昔诸佛行菩提者三世诸佛净妙国土诸佛至尊无量功德令我来世得此殊异功德净土如佛世尊。

　　【记】此之二愿皆明灭恶生善二益在文可见。

　　三结会二世事。

　　信相当知尔时国王金龙尊者则汝身是尔时二子金龙金光今汝二子银相等是。

　　【文句】从信相当知下两行是第三结会古今如文。

　　【记】四空品导成二初品题。

　　　　金光明经空品第五

　　【记】句文分二初正释题二初约四教诠空示所言空者破相为义故一代教四空不同若不辨之迷名昧理此自分二初约部列四二初正判四空。

　　【文句】夫空者应有四种谓灭色入空即色是空灭边入空即边是空。

　　【记】灭色入空者三藏教也且寄色言诸法皆灭谓析破见爱阴乃不生既诠实有灭方入空也即色是空者通教也体乎因果非四性生既诠幻有故即色是空也灭边入空者别教也中道为空不唯空有亦乃空空然不知中具于空有是故次第灭二边已方入中空也即边是空者圆教也中道具德何边不中唯假唯空三皆绝待顿破诸相名即边空。

　　二约部须四。

　　【文句】此经通诸乘忏悔应须四种空。

　　【记】判教属通三乘同忏前摄三藏后通别圆导成之空合论四种故四空慧不得不明。

　　二定品唯圆二初直示唯圆二初就理示。

　　【文句】而今品但标空者专是即边而空也。

　　【记】示机用四此乃通涂品在圆空斯为的旨是故中空即边而示。

　　二引文示。

　　【文句】何故尔经云无量余经已广说空是故此中略而解说也。

　　【记】诸部般若广示衍中三教空慧复以三藏为助道观斯为闻持利根之者广谈空相此空慧机义持虽利闻持根钝故不广谈四种空相唯说即边一中空慧。

　　二略示圆相。

　　【文句】又空者空有空无空有者空二十五之块有空无者空二乘之灰无两边清净名之为空。

　　【记】中受空名意彰荡相凡夫执有块然质碍二乘证无灰灭归寂中观绝念空此两边令毕竟净约次不次分于别圆今不次也。

　　二约六句对中简二初明用句意。

　　【文句】直作此说惑者迷名滥理不能超悟今作六句分别。

　　【记】若直说空是中道义能空二边其如邪小及以别教皆说双非空于有无故迷名者谓与今同何能超悟边即中空又复恐谓若是圆实合谈中道那但名空空唯离有岂此中道双离二边为防此计故作相破相修相即三双六句而对辨之若诸法相名相滥者无此六句莫辨异同。

　　二正用句简二初列六句。

　　【文句】空破非有非无非有非无破空空修非有非无非有非无修空空即非有非无非有非无即空。

　　【记】双非是中没于中名存双非者以中道名邪小稀立若双非名处处皆有故特用之对今圆空辨于同异又外道二乘别教空句及双非句体是思议可破坏法圆教双非及空若立诸义皆灭是以圆二互破诸二又复诸二互修圆二则二酥中外道菩萨入圆者是二乘初心亦有修义此之两双诸二对圆优劣有异第三一双属圆当教名别体同是故相即不言修破。

　　二释句相三初释相破句二初空破中二初略示。

　　【文句】空破非有非无者所谓凡邪非有非无见二乘偏住非有非无证别教教道执非有非无门悉为空品空所破也。

　　【记】以理定诠不遭名惑岂闻双非便是实理盖能了知凡邪双非体是见惑二乘双非但证偏真别教双非既存教道未与三融圆空若立前诸双非须皆销殒故云破也。

　　二广释三初破凡邪双非二初泛示见相二初正示。

　　【文句】凡邪之见多种一单四见二复四见三具足四见单四见可解复四见者谓有有有无无有无无亦有亦无有亦有亦无无非有非无有非有非无无此是复四见具足四见者于一句中具有四句四四十六句故名具足也。

　　【记】复四者复犹重也谓于一句更计有无即执有是有执有是无乃至双非是有双非是无具足之见其计转巧故于句句皆生四计。

　　二结过。

　　【文句】虽单复具足皆苦集浩然。

　　【记】三种四句虽转巧细以执一为实余皆妄语见爱尤盛业苦无涯浩然如海。

　　二正破第四二初示所破邪计。

　　【文句】虽计为非有非无实是妄见。

　　【记】双非是惑不入真中实是虚妄。

　　二明能破圆空。

　　【文句】故为空品空所破也。

　　【记】二破二乘双非二初泛明证相二初明证相。

　　【文句】二乘偏住非有非无证者断常见故言非有断断见故言非无有无二见灭无余三界见思永已尽生灭度想生安隐想梵行已立所作已办不受后有保此而已不复进求三菩提。

　　【记】二乘双非虽非中实而离断常谛于真理未至宝渚已到化城宁不安隐梵行等者无学四智四中但阙我生已尽以灭度等当之力足由保此故不求遍知。

　　二示四门。

　　【文句】但二乘发真断常见断断见其门不同或从有门入如阿毗昙或从无门入如成实论或从亦有亦无门入如昆勒或从非有非无门入如那陀迦旃延经。

　　【记】阿毗昙此云无比法诠有门观法拘邻五人千二百罗汉皆此门入成实论诠空门观法须菩提此门入昆勒此云箧藏彼论诠于双亦观法故大论云若不得般若波罗蜜多入阿毗昙则堕有中若入空门则堕无中若入昆勒则堕有无中那陀等者释论明佛垂灭阿难问车匿佛答云恶性车匿吾涅槃后心渐调伏当为说陀那迦旃延经即双非门也四门观法假人本无四门不异而其实法四相不同有门则念念生灭空门则三假浮虚双亦门则有无从容双非门则有无俱遣随依一观可以发真三藏四门其意略尔。

　　二正示破中二初示所破假名中。

　　【文句】离断离常名圣中道四门俱断断常名同中道实是保偏取证。

　　【记】中道之名大略有二一离断常称为中道有名无体属前二教二者佛性称为中道此有实体属后二教今论双非断常二见得中道名其实全非妙色妙心故无中体故情想不忘保偏取证此以沙砾谓琉璃珠也。

　　二示能破毕竟空。

　　【文句】故为空品空所破也。

　　【记】斯乃今品即边之空若发此空假名中坏是为空破非有非无。

　　三破别教双非门三初示迷门起失二初举意明失二初举意。

　　【文句】别教教道执非有非无门者佛为钝根菩萨方便权巧作四门说中道如彼筏喻。

　　【记】别人望圆其根名钝非四说四名为权巧筏喻者四门意在入理箄筏意在度川若执门起诤如檐筏驰道故筏喻经云法尚应舍何况非法。

　　二明失。

　　【文句】不得意者四门成诤。

　　【记】失于融摄是一非三。

　　二示四门相。

　　【文句】故涅槃云真善妙有大般涅槃空佛性亦色非色非色非非色。

　　【记】亦色非色双亦门也非色非非色双非门也。

　　二明失故须破。

　　【文句】若各执一门则于如来有诤讼心不见中道执此教门犹为空品空所破也。

　　【记】此之执诤非即边空无由可破。

　　三引证示失相。

　　【文句】新本云初地菩萨欲行有相道斯即一门之意也文中悉有四门之说大经云自此之前我等悉名邪见人也。

　　【记】经谈初地被于地前悉有四门者经云初地菩萨欲行有相道即有门于无相法多用功力即空门一意欲入涅槃一意欲入生死即两亦门微妙秘密之藏修行未足即双非门大经下明今之得显前之失前属别门执诤邪见非是外道邪见也。

　　二明中破空。

　　【文句】非有非无破空者还是凡邪之空见二乘之空证教道之空门堕在二边故为中道非有非无所破也。

　　【记】二明相修句二初明诸空修圆中。

　　【文句】相修者见空证空教道空应修中道非有非无也。

　　【记】凡邪空见二乘空证别教空门既随二边若闻圆中皆须即边而观中道。

　　二诸双非修圆空。

　　【文句】非有非无见非有非无证非有非无教门应修中道空也。

　　【记】若邪小及别教门虽曰双非皆成取相皆须修于三谛俱空名毕竟空由诸双非及诸空句非究竟道是九界法是故皆须修于圆教空中妙观归秘密藏。

　　三释相即句虽诸经论说空说中名相多少中若即边空荡三谛此则圆教一体异名是相即义不须相破及互修也二初明圆教空中不二二初直示不二。

　　【文句】相即者破二边空即是中道非有非无中道非有非无即是破二边空无二无别。

　　【记】二引般若结。

　　【文句】般若是一法佛说种种名空即是非有非无。

　　【记】实相观照文字三种般若即三而一故是一法即一而三立名何极得此意者一切异名无不相即。

　　二明今品略说名空。

　　【文句】而不以非有非无为名者为略说故故言空品也。

　　【记】文约义丰空无不尽以被义持根利之者故以略名而标品目。

　　二明来意二初导成上品二初正示二初导二用。

　　【文句】此品来意者忏品破恶赞品生善空品导成灭恶生善也。

　　【记】若其不了即边是空忏非无生破恶不尽赞非称性生善不深善不深故岂成智德恶不尽故岂成断德钝根之者于前未悟故于今品圆谈空慧导前忏叹令成二用。

　　二成三章。

　　【文句】亦是导成用宗体等。

　　【记】忏叹是用如向说之导成宗者万行之因以无所得方证三身非毕竟空岂无所得是故圆空导于万行成果德宗导成体者深广法性遍一切法二种我故生死浩然今以二空导一切法显成经体。

　　二引证。

　　【文句】故释论云若以无此空一切无所作导成上品故明空品也。

　　【记】论明一切以体宗用摄无不尽。

　　二开悟钝根。

　　【文句】又常果显体灭恶生善非不明空利者已解为钝根故起大悲心更明五阴生法本性空寂尔。

　　【记】圆空具德一切清净故谈常宗及显性体忏叹二用皆是究竟清净之法岂有一句暂离圆空如云一切众生皆是般若即此意也利根闻上已解空义今为钝根未解之者特论生法境观皆空俾成上义。

　　金光明经文句文句记会本卷第四

　　音释

　　【经】

　　躁

　　(音躁动也)。

　　潦

　　(音老潦大水也)。

　　戮

　　(音律辱杀也)。

　　铸

　　(音注铸镕铸也)。

　　铤

　　(音定铤铜铁璞)。

　　【文句】

　　泄

　　(音泄)。

　　氎

　　(音跌㲲毛布也)。

　　【记】

　　殚罄

　　(殚音丹殚尽也罄音庆罄器中空也)。

　　儛杅

　　(儛音舞义同杅音于杅盆也)。

　　娠

　　(音身妊娠也)。

　　箄

　　(当作𥴖音排)。
卍新纂续藏经第 20 册 No. 0358 金光明经文句文句记会本


　　金光明经文句文句记会本卷第五

　　北凉三藏法师　昙无谶　译经

　　天台智者大师说文句门人灌顶录

　　四明沙门　知礼　述文句记

　　双径沙门明得会句并记入于经文

　　【记】二经文二初分文。

　　【文句】此品有四十五行偈分为二初四行半叙欲说空次四十行半正说空。

　　【记】二随释二初欲说空。

　　无量余经已广说空是故此中略而解说众生根钝鲜于智慧不能广知无量空义故此尊经略而说之异妙方便种种因缘为钝根故起大悲心我今演说此妙经典如我所解知众生意。

　　【记】文二初释八初释余经广说二初总示相显意。

　　【文句】无量余经者指广而明略亦是标略以显广。

　　【记】二别明指前义二初约部次相违问。

　　【文句】若指般若则此经非方等摄若不指般若诸经不广明空义此复云何。

　　【记】大经云从生酥出熟酥譬从方等出摩诃般若故知般若在方等后此经既属方等岂得指般若为已说耶。

　　二约后分至终答二初正答通二初引教答通二初总立意。

　　【文句】答诸经前分结集人应作次第而其后分皆摄入前例。

　　【记】以此经是方等后分故信相闻佛入灭唯三月在所以怀疑故指般若名为已说。

　　二引三经三初引阿含二初正引。

　　【文句】具举一以类诸如阿含经云佛将涅槃舍利弗不忍见佛灭前佛而去均头头擎衣钵来至佛所。

　　【记】前佛而去者七日前入灭也均头沙弥是身子弟子。

　　二结示。

　　【文句】此是穷后之事而在十二年前阿含中集当知阿含后分至涅槃也。

　　【记】二引方等二初正引。

　　【文句】又方等次第在法华前而云先于灵山已为声闻授记。

　　【记】即方等陀罗尼经先于灵山唯法华授声闻佛记。

　　二结示。

　　【文句】岂非方等至于涅槃。

　　【记】三引大品二初正引。

　　【文句】又大品次第在法华前释论云须菩提于法华中授记故而诸菩萨为毕定为不毕定。

　　【记】二结示。

　　【文句】当知般若亦至涅槃。

　　【记】二详定结斥。

　　【文句】以此推之言次第者是前分也互相指者是后分也结集者以后分明义气类若同向前集之或者不知言乖次第实不乖也。

　　【记】二示非妨。

　　【文句】此经属方等后分指般若为广说于义无妨。

　　【记】二释略而解说二初示教门名义广略二初示二门。

　　【文句】略而解说者佛有略广二门。

　　【记】二明四句二初直示三句。

　　【文句】应作四句分别或名义俱广如十八空二十空二十四空是也或名义俱略如一独空是也或名广义略如法性实相实际如如法界等众多名共名一义是也。

　　【记】十八空等者空体唯一遍荡诸境随境立名如火是一随所烧物乃有异名名下之义不得不异是故因亡内法乃名内空因亡外法乃名外空亡十八境名十八空二十空二十四空亦复如是故名义俱广立一空名唯诠泯荡故名义俱略若法性等立名众多但诠本性之义耳。

　　二委示第四二初标示。

　　【文句】或名略义广如生法二空之名而义太广。

　　【记】二证释。

　　【文句】迄从凡地至于极佛皆名众生释论云众生无上者佛是从凡夫之五阴极至佛地亦称色解脱受想行识解脱释论云法无上者涅槃是。

　　【记】秪立二空是名略也此名召义遍乎十界从凡至佛皆有众生及五阴故问位至声闻生法已空因何释论至佛犹有众生及法岂独不无又称无上其义何耶答小乘谈空终归灰断故入无余生法永绝大乘谈空其体常住又非独一觉性常住须知生法一切皆常故生法未空则凡鄙微劣生法若空则高胜广大是以极果生法无上斯乃空之究竟也故荆溪云三千果成咸称常乐三千阙何生法依报耶。

　　二明今品名略义广。

　　【文句】今言略说生法二空下文云五阴舍宅观悉空寂善女当观何处有人及以众生即其义也。

　　【记】三释众生根钝二初定广略利钝二初约闻持立。

　　【文句】众生根钝者根缘不同或广说得悟名利根或略说得悟名钝根。

　　【记】宜广为利宜略为钝。

　　二约义持翻。

　　【文句】此语似倒身子一闻得悟是略是利目连再闻得悟是广是钝。

　　【记】身子初遇阿鞞说偈诠三谛义谓苦集灭令速证故不言道谛身子一闻即悟初果及其转为目连说之再闻方悟一说是略再说是广岂非义持略利广钝耶。

　　二示今机利钝二初明经意。

　　【文句】此经意不就得悟边明利钝乃是闻持边论利钝利人广闻则能持钝人略闻方能持。

　　【记】自就不能广持诠空名数故曰钝根。

　　二示今机。

　　【文句】今机但有得悟之机无有广持之机故言不能广知也。

　　【记】若论义持闻略能悟乃称根利无见经云众生根钝便谓今机不能悟于无量空义鲜于智慧亦约闻持智也此同起信论说寻于广论文多为烦但乐少文而摄多义者故造此论又末为诸佛甚深广大义我已随顺总持说此品略说无量空义同彼总持说深广义也。

　　四释无量空义二初约真中拣。

　　【文句】无量空义者二乘真谛是有量空义菩萨中道是无量空义。

　　【记】偏真断灭不具色心是有量空义中道具足妙色妙心出生不竭融摄无遗是无量空义。

　　二就此经示。

　　【文句】此经明法性实相即是无量空义也。

　　【记】既谈法性性则不改此乃常德实相者中实之相此品云求于如来真实法身新本云法身是常是实实是我德自在何穷既具常我岂亏乐净四德弥彰无量空义也。

　　五释异妙方便。

　　【文句】异妙方便者即是悉檀方便巧作上来辨果明因灭恶生善种种分别等是也。

　　【记】六释起大悲心。

　　【文句】起大悲心者一段众生著有病重故大悲亦重也。

　　【记】七释我今演说。

　　【文句】我今演说者演名为广与略相违上论生法二空是名略今论生法二义故言演尔。

　　【记】八释知众生意。

　　【文句】知众生意者知此一机乐略宜略对略悟略故言知意也。

　　【记】皆可见耳。

　　二结。

　　【文句】叙欲说空意竟。

　　【记】二正说空二初分文立意二初分文。

　　【文句】从是身虚伪下四十行半偈是第二正明于空又为二初从身伪下十九行半明生法二空境二从善女当观下二十一行明生法二空观。

　　【记】二立意二初直示。

　　【文句】无境观不正无观境不显。

　　【记】无境等者生法之境皆妙三谛故曰二空境生法之观皆妙三观故曰二空观妙境发观其观方正妙观照境其境方显具明境观令正令显。

　　二引证。

　　【文句】应引止观中十番检境智明不可思议下文云不可思议智境不可思议智照新本云如如法如如智即其义也。

　　【记】十番检境智者境谓十境智谓十乘言十境者一阴入境二烦恼境三病患境四业相境五魔事境六禅定境七诸见境八增上慢境九二乘境十菩萨境阴乃现前九则待发若现若发一一境界皆须修于十乘观智言十乘者一观不思议境二依境发菩提心三巧安止观四破法遍五识通塞六调道品七对治助开八知次位九安忍十无法爱此十都为十种境绝于思议是故五品得观行绝十信乃得相似论绝四十一位分证论绝妙觉乃能究论绝也下文即是散脂自说名密之义乃名境智俱不思议新本言法即是境也如者不异也皆重言者盖以境智本来不异以情异故今复不异故东阳大士云一是本性如二是灭结如智不异境故曰如如法境不异智故曰如如智斯皆明于不思议意也。

　　二随文释义二初明生法二空境二初分文立意二初分文。

　　【文句】明空境又二初从是身虚伪下十七行半明实法境二从水火风种下二行明假想境。

　　【记】二立意五初直示二相。

　　【文句】实法者观五阴无法观十六无人空观诣理故名实法身虽未死虚假臭秽故名假想。

　　【记】言实法者对下假想净为不净乃是事观今于五阴及以假人皆直观理故名实法身虽下出假想义。

　　二示二异名。

　　【文句】亦名慧行行行缘空直入名为慧行带事兼修名为行行亦名正道助道空观顺理名为正道不净破贪名为助道。

　　【记】行行者慧行之上加修事行故名行行助道者以不净想破事中贪资于正观破障理惑故名助道。

　　三明大小皆修二初明小。

　　【文句】小乘修正道断结名慧解脱人修助道断结名俱解脱人。

　　【记】三种解脱不言无疑解脱以俱脱人达内外典籍得无疑名今论正助故且明二。

　　二明大。

　　【文句】大品明菩萨发心与萨婆若相应者是修正道游戏神通净佛国土者是修助道法华名为大车傧从即此意也涅槃明正慧远离远离十相住大涅槃又谛观白骨破二十五有成王三昧。

　　【记】萨婆若大论翻一切智游戏神通以于三界得自在故名游戏以修得通多于九想背舍等起故以假想为助道也法华大车具度白牛名为正道傧从为助涅槃正慧远离十相即色声香味触生住坏男相女相能离深故所离非轻又谛下明助道也想白骨等观等事禅即用三观于事禅境破三惑障显出我性成王三昧正助合修名为达禅见禅法界也。

　　四明经论有广略。

　　【文句】众经同论此二义而互有广略。

　　【记】五明今品二义。

　　【文句】今经略明正助意也。

　　【记】即俱略也。

　　二随释二初明实法境二初分文。

　　【文句】实法境又二初从身伪下十行半约苦果论境二从从诸因缘下七行偈约集因论境观此苦集而起道灭若能见四谛则得断生死生有既尽已更不受诸有云云苦境又三从身伪下两句明生空境次从六入村落下九行偈明法空境次从身空虚伪下一行结上生法二空境。

　　【记】二随释二初明苦果境三初生空境。

　　是身虚伪犹如空聚。

　　【记】文二初释是身虚伪二初体妄计故虚二初计揽阴有身。

　　【文句】是身虚伪为生空境者揽阴成身计有我人众生寿命身见得生。

　　【记】揽阴成身者五阴和合假名为身如揽五指故有拳名凡夫不了执此假名而为我等广有十六一我二众生三寿者四命者五生者六养者七众数八人九作者十使作者十一起者十二使起者十三受者十四使受者十五知者十六见者今略云五我者于阴等法中若即若离计我我所之实人者于阴中妄计我人众生者则于阴五众妄计我生寿者则阴等法中妄计我受一期报寿命者则于阴等法中妄计我命根连持不断以执此故计有我身名身见得起。

　　二体本虚叵得。

　　【文句】若体其生名虚伪则求身叵得身见不起余知见亦寂故约假身为生空之境。

　　【记】妄执有生生实不生故生名虚伪既本不生故见身寂灭叵犹不可也。

　　二检原由了伪二初正检二初检假名由。

　　【文句】又检此身原由一念妄想托父母遗体假名之始也。

　　【记】一念妄想者谓男托胎时见母为所取境见父是所竞境于母起贪于父起瞋父流谓是己有乘兹妄念故得托胎女人反是委如大经假名始者男女之名由此妄想而为始也。

　　二检实法由二初五阴。

　　【文句】此赤白二渧色阴也觉苦乐受阴也想此苦乐想阴也具三性行阴也识于中住识阴也。

　　【记】赤白即遗体也三性者谓善恶无记也。

　　二六大。

　　【文句】又精血是地大湿是水大暖是火大气命是风大四大围空是空种心依此住是识种此实法之始也。

　　【记】五阴六大是所依实法原由若是。

　　二结示。

　　【文句】观此身与名依妄伪法岂可为真故言虚伪。

　　【记】身是幻质名是假名既由妄想及从精血以验所成身名虚伪。

　　二释犹如空聚。

　　【文句】空聚者身名积聚如水上泡围空而起泡名亦起起即有灭泡名亦灭无明业力托父母体即阴泡起阴泡起即身名起阴泡灭则身名灭故言空聚也。

　　【记】无明业力业即是行乃无明缘行也或初作业时或托胎时如向所明男女之识于父母起贪瞋以父母流谓是已有乘兹妄念故得托胎体即遗体谓赤白也。

　　二体法空境二初立意分文二初立意。

　　【文句】从六入村落下明法空境何以知之此文但细检根尘不论人我故知是法空境。

　　【记】二分文。

　　【文句】文为三初一行明六根次三行明十二入次五行明十八界。

　　【记】二随释三初明六根。

　　六入村落结贼所止一切自住各不相知。

　　【记】文四初释六入三初释二名。

　　【文句】六入者六根也能生于识名之为根尘之所趣名之为入亦为识之所入故名六入也。

　　【记】二检三事。

　　【文句】检其元初但有三事谓命暖识如凝酥薄酪七日一变巧风所吹开张五胞揽四大净色结成眼耳鼻舌身等。

　　【记】命暖识者大集云歌罗逻时即有三事出入息者名为寿命不臭不烂名之为暖即是业持火大故地水等色不臭烂也此中心意名之为识即是刹那觉知心也三法和合从生至长无增无减七日一变者谓在胎也一七名杂秽状如凝酥二七名疱状如疮疱三七日名凝结状如就血四七名凝厚渐坚硬故五七名形位四支差别故六七名毛发爪齿位七七名具根位五根圆满故今云五疱即形位也。

　　三明六数。

　　【文句】诸根若立则有生识之用是为开色为五心但为一。

　　【记】五根并前识是意根则六根具足。

　　二释村落。

　　【文句】识依根住故名为村。

　　【记】三释结贼所止。

　　【文句】尘从此入故言结贼所止。

　　【记】由尘起结能害慧命故云结贼。

　　四释不相知。

　　【文句】眼见耳闻鼻嗅舌尝身触意缘各有所伺不得相滥故言各不相知也。

　　【记】伺候也。

　　二明十二入。

　　眼根受色耳分别声鼻嗅诸香舌嗜于味所有身根贪受诸触意根分别一切诸法六情诸根各各自缘诸尘境界不行他缘。

　　【记】文四初约开辩数。

　　【文句】从眼根受色下明十二入更开色为十并一入少分开心为二成十二入也。

　　【记】开色为十者五根五尘也少分者法入摄二种法一者心法除心王但取相应诸心数也二者非心法即过去未来色法及心不相应诸行及三无为法也今云少分即非心法中过未色也开心为二者谓意入也及法入也然于法入亦秪少分谓于法入二种中但摄心法耳今云二者且举全数。

　　二明通别名。

　　【文句】尘入于根根亦入尘互相涉入通名为入根生识强别名为根尘污义强别名为尘。

　　【记】三释各各自缘。

　　【文句】当一根尘互相涉入故言各各自缘。

　　【记】四释不行他缘。

　　【文句】他根不入此尘此尘不入他根故言不行他缘也。

　　【记】三明十八界二初辨数释名。

　　【文句】从心如幻化下明十八界更开心为八色为十界者隔别不滥名之为界。

　　【记】二随文释义三初明识遍诸根。

　　心如幻化驰骋六情而常妄想分别诸法犹如世人驰走空聚六贼所害愚不知避。

　　【文句】文为三一心如幻化下明识遍诸根假令眼耳不对于尘心亦追缘预念故言驰骋如人坐驰天下以愚痴故不知根尘空险故为贼害如大经云云。

　　【记】追缘过去预念未来驰骋犹奔走也如人下举例也端坐一室而心思天下爱染尘缘名曰坐驰自非妙空莫息驰想以愚下释六贼所害也如大经者德王品云譬如有王以四毒蛇盛之一箧令人瞻养若令一蛇生瞋恚我当准法戮之都市其人怖畏舍箧逃走王时复遣五旃陀罗拔刀随后一人藏刀诈为亲害其人不信投一聚落欲自隐匿既入聚中不见人物即便坐地闻空中声云今夜当有六大贼来其人恐怖复舍而去路值一河其水漂急即取草木为筏截流而去既达彼岸安隐无患菩萨亦尔闻涅槃经观身如箧四大如蛇五旃陀罗即是五阴诈亲即贪爱空聚即六入六贼即外六尘河即烦恼筏即道品到于常乐涅槃彼岸。

　　二明识常在根尘。

　　心常依止六根境界各各自知所伺之处随行色声香味触法。

　　【文句】二心常依止下明识常在根故言六根识常在尘故言境界若谓识不在根尘那忽即对即觉以即觉故故常在根尘释论云根不坏心欲闻复有声众缘和合故得闻即此义也。

　　【记】即对即觉者对尘便觉也引释论证即觉义既云心欲闻则知识在根经随行平声。

　　三明识常去还。

　　心处六情如鸟投网其心在在常处诸根随逐诸尘无有暂舍。

　　【文句】三心处六情下明识之于根乍出乍入如鸟在网出入间关啄一舍一周而复始无暂休息识在根网亦复如是或在于耳或在于眼去还无定虽复无定而得论常在云云。

　　【记】乍出乍入者对尘故乍出不对即乍入出入间关者应法师云谓出入也亦设置之貌庄子云小智间间隔碍也啄一舍一者舍一网目复啄一网目隔碍难出得论常在者以尘对即觉故。

　　三结二境二初标示。

　　【文句】从身空虚伪下一行是第三结上生法二空境也。

　　【记】二牒释二初结生空境。

　　身空虚伪不可长养。

　　【文句】身空不可长养结上生空境长养是十六之一长养既空十五六空即是结成生空境也。

　　【记】长养即十六中养育见也妄计我能养育于他又是计我为父母养育。

　　二结法空境。

　　无有诤讼亦无正主。

　　【记】文二初超释无主二初别检心。

　　【文句】亦无正主者结上法空境遗教云此五根者心为其主此明托胎之始心在诸根之初名之为主其实不能控制诸根根大相违心为受恼身病时心亦随病宁得是主邪。

　　【记】主必能制及得自在既为他恼二义不成知心非主。

　　二互推主。

　　【文句】或时更互论主如地具四微则钝为水所制水但三微为火所制火但二微为风所制风有一微为心所制心无有微故得为主复为四大所恼主义不成故言无正主也。

　　【记】四微色香味触也大论云地有色香味触重故自无所作水少香故动作胜地次少香味故势胜于水风少色香味故动作胜火心无等者心望四大以不藉微胜故为主若论被恼复不成主。

　　二追释无诤。

　　【文句】无有诤讼者若计有四大则有相违如四蛇相陵四国相拒可有诤讼今观四大空不能得空便故言无有诤讼也此是结上法空之意也。

　　【记】因缘和合虽成诸法本无思念有何诤讼皆由情计故四大如蛇六尘如贼若观本空则诸法寂尔有谁诤讼故以无诤结法空境。

　　二明集因境二初分文对辨二初分文。

　　【文句】从诸因缘和合而有下七行偈约集因明境即是集谛文为三初两行明集起相次三行半明集相吞噬次一行半明集善恶境。

　　【记】二对辨二初对假想辨。

　　【文句】前三是慧行后一是行行前三是正观境后一是助道观境前一从无明生后一从无明灭。

　　【记】前三者即此集境自立三科谓集起相等是慧行正观之境后一即假想是行行助道观境此九行经文既相连又俱言四大似难分别故以前三对于后一而论正助以区别之又前一者即以集境三中初一对后假想而论生灭以前一云从诸因缘和合而有及云地水火风合集成立后一乃云水火风种散灭坏时岂非四大生灭相耶而言生灭皆从无明者彰此生灭不离迷妄也故前生云妄想故起至后灭云散灭坏时此乃死支合云忧悲苦恼斯是无明之果复是无明之因故论云老死有果所谓无明无明有因乃指老死是故生灭皆从无明。

　　二对小乘辨。

　　【文句】若直论生灭者未异小乘无明本不生而生不灭而灭生灭不二而二尔。

　　【记】如上所论无明生灭何教不然若欲了知须论小衍小明四大实从无明生实从无明灭衍明四大而有三教通教四大体自本空故本不生灭由无明故见有生灭如幻之生如幻之灭别教四大体是佛性由无明故四大生灭性无生灭相有生灭圆教四大体亦佛性而性本具九界四大故九四大若生若灭皆是法界是故性相俱不生灭乃不思议论生灭也故法华明世间相常其义既尔则衍三教皆得明于本不生而生本不灭而灭生灭不二而二今非通别的就圆论。

　　二随文释义三初明集起相二初通约生法释三初拣苦从集。

　　【文句】从诸因缘者苦集通从因缘欲明集义须作集之因缘释也。

　　【记】苦是世间果集是世间因此之因果皆因缘生今之所辨虽然涉苦果其意乃明集之因缘。

　　二分句对义。

　　【文句】前三句假名起之因缘后五句实法起之因缘。

　　【记】三破小因缘二初叙小。

　　【文句】小乘破四大至邻虚细尘从细尘则有粗尘用此为起假实之因缘。

　　【记】俱舍云极微微金木兔羊牛隙尘等小乘有门谓极微始有十方分故不破邻虚以此为因缘也。

　　二斥非。

　　【文句】今明粗可析尽细尘亦尽粗细俱尽将何物作因缘。

　　【记】细尘亦尽者邻虚亦破二尘既破因缘不成。

　　二别约生法释二初假名因缘。

　　从诸因缘和合而有无有坚实。

　　【记】文三初释从诸因缘。

　　【文句】言因缘者无明内惑为因不了生法二空故染爱于外为缘触处染着故无明润爱集业得起故言从诸因缘和合故起。

　　【记】此中宜用起信论说无明为因生三细境界为缘生六粗方尽疏意言三细者业相转相现相即根本不觉熏习真如生三种相故云无明内惑为因也言六粗者谓智相相续相执取相计名字相起业相业系苦相即枝末不觉于外境界起智相等生法二执名为染爱于外触处染着以二不觉熏二执心成起业相故云无明润爱集业得起忽都不辨迷一法界为无明内惑等者岂能显今中道空慧耶。

　　二释和合而有。

　　【文句】以业起故则有一念托胎招于苦果。

　　【记】以业起者即起业相也则有下即业系苦相也此云苦果即是揽阴成假名人也。

　　三释无有坚实。

　　【文句】此一念托胎由无明爱能生之心既是虚妄所生之心亦是虚妄讨其本末能所都虚故言无有坚实也。

　　【记】由无明爱者二不觉为因即能生心也一念托胎是不觉果名所生心计此因果名为本末既皆不觉岂是真实故云都虚无坚实也。

　　二实法因缘。

　　妄想故起业力机关假伪空聚地水火风合集成立。

　　【文句】妄想故起五句明实法起之因缘由妄想不了一念托胎五阴得起也业力机关者善恶业是机关主色阴是机关具受想行阴于中动作去来进止以自娱乐识阴依六入住故言空聚四大所造故言成立也。

　　【记】亦是妄想一念托胎与前不异但前成于假人今则成于实法假实和合成一报身修二空故破于二执故分二境机关主者如机关木偶假人转动主即弄机关人也故以业因喻所弄木偶以阴果喻之色阴如木偶形质故云机关具三阴如木偶动作去来识阴如看人故云以自娱乐也。

　　二明集相吞噬。

　　随时增减共相残害犹如四蛇同处一箧四大蚖蛇其性各异二上二下诸方亦二如是蛇大悉灭无余地水二蛇其性沉下风火二蛇性轻上升。

　　【记】文二初因果对释四初释增减残害。

　　【文句】随时增减共相残害者竖论增减者如涅槃十时别异从歌罗逻时名增壮时名盛老时名减横论增减者火增水减水增火减风地亦尔又念念生灭生是增灭是减又新诸根生故增故诸根灭法减又下文云随其时节共相残害春风夏火秋地冬水增减云云。

　　【记】竖约十时者大经云一歌罗逻时异二阿浮陀时异二闭手时异四疱时异五初生时异六婴孩时异七童子时异八年少时异九壮盛时异十老死时异又念念生灭虽在于心须知四大亦随增减又新诸根谓生时故诸根谓死时又饮食资益血肉为新目泪耳聍等为故。

　　二释四蛇同箧二初明四蛇二初约蛇报明四相。

　　【文句】譬如四蛇初在箧时名生四蛇力敌名壮互相强弱名病蛇斗困暂息不动谓为调适息已复斗蛇羸如老蛇绝为死如是增减此是果身。

　　【记】蛇有力敌羸绝等报可譬身有生老病死增减四相。

　　二约蛇因明四分四分烦恼皆有毒害即是蛇因此因能感四大四相二初别示四分感报二初明生四大。

　　【文句】如此由乎集业四分等如地瞋如火欲如水痴如风此四分互相违。

　　【记】二明致四相。

　　【文句】端应云贪欲致老瞋恚致病愚痴致死例云等分致生。

　　【记】经出三相疏等分例致生相。

　　二总结集业致苦。

　　【文句】集业相噬致令四大增损云云。

　　【记】上释四蛇虽言苦报意明集因缘故总结云集业相噬令大增损推功归集是经正意。

　　二明同箧二初约身为箧。

　　【文句】同处一箧者此明箧同性异蛇有螫毒四大有八万四千烦恼为害义同大经以假身为箧身持四大如箧贮蛇箧坏则蛇去身灭则大亡如鸟在笼云云。

　　【记】螫知列反又音释音郝谓行毒也经举四蛇以喻四大意彰四分有毒害义一分具足二万一千四分共具八万四千无量劫来法身慧命丧坏由此大经所明身持四大大不起集蛇无毒义如鸟在笼者次文再举疏粗释之故注云云。

　　二约业为箧。

　　【文句】又用业力为箧业持四大业谢则大散如鸟住笼处处求出心鸟亦然未曾一念系在身箧恒常外驰此则念念求死非安身道也。

　　【记】宿业尚存故四大未散重举笼鸟以明业箧须知今疏举业持大意显集因故云心鸟鸟喻四分外驰六尘常求生死非安法身若人念念思破戒事乃求地狱永灭五分宿人业谢泥犁长往。

　　三释其性各异二初约一身释。

　　【文句】其性各异者二上升是阳二下沉是阴何故相违犹其性别性别那能和合成身诸方亦二者四大对四方风东火南地西水北又对四时风春火夏地秋水冬东与南属阳而上升西与北属阴而下沉故言二上二下诸方亦二若相对论者东上西沈南升北降若论四维者东方带两维一维阳上一维阴下余三方亦如是。

　　【记】性别等者虽云四大和合成身大性既异那可合成此显成中当处即坏妄情不了于坏执成保着生集四大对四方者显内四大有四方性四方升降验大相违对时对维其意皆尔良由内体与外时方其性本一故依正色心感召义成是故今经特以四大明乎集业也。

　　二约六根释。

　　【文句】或言一根中具四大二上二下云云。

　　【记】以其六根俱是四大造色故也。

　　四释悉灭无余。

　　【文句】悉灭无余者初见散灭谓言风火向上地水向下比至上推不得于风火下检不见于地水故言悉灭无余也。

　　【记】比必利反及也见人死灭四大分散便谓息风暖气已归于上骨肉血汗必归于下及至推寻都无去处以本不来故若有来去非今教境。

　　二结由集业。

　　【文句】苦果升沈硕异由于集业善恶天乖云云。

　　【记】经举四大升沈尤甚正明集境善恶殊涂以其四大不独是恶亦通漏善也。

　　三明集善恶境。

　　心识二性躁动不停随业受报人天诸趣随所作业而堕诸有。

　　【记】文三初释心识。

　　【文句】心识二性躁动不停者释论云心意识一法异名对数名为心能生名为意分别名为识又言有异前起为心次起为意后了别为识例如意识不得为一。

　　【记】学斯宗者要知境观若论观者须明三识谓第九庵摩罗是不动识当正因佛性可为中观第八阿赖耶是无记无明识无明之性即了因佛性可为空观第七阿陀那是分别识是惑性故当缘因佛性可为假观此之三识既与三德无二无别是秘密藏何法不收何处不遍修圆观者必能了知一心一尘无上三识即是所显妙理复是能观妙观若论境者唯尚近要秪以第六见思之识而为境界知妙三识未始暂离一见一思故即此心为妙三观显妙三谛虽唯一识未尝不用三识为观未尝不以三识为境若谓今宗不明三识但于第六显三谛理今之释题及彼妙玄示其三识为妙三法将何用耶于一识心以何而为三谛三观故无通见难议圆宗今明集境故引论文通小之说但于第六辨心意识一法三能立三名字对数名心者对通大地等一切数故名曰心王也能生名意者意是依义依之能起一切因果以具三性故也分别名识者以能了别所缘之境故名识也又言下虽秪一识约三时异而立三名不同前释秪约一时有对如能生分别之义也前是横释此乃竖释初起极微次起渐着后起弥显岂非竖耶。

　　二释二性。

　　【文句】二性者心有善恶性异意之与识亦有善恶性异故言二性也。

　　【记】夫性有二义一真理不变名性二随缘染习名性此言性异约染习性也此之二性遍心意识一一皆二也。

　　三释躁动二初正释躁动二初约王数释。

　　【文句】躁动者心前起时亦与数俱意识后起亦与数俱故言躁动。

　　【记】二约业牵释二初明业牵。

　　【文句】又如四大坏时善恶业争牵不知从谁故言躁动但此业未谢心常觉观况复业牵宁不躁动。

　　【记】二明两牵。

　　【文句】有熟牵强牵此世虽行善先世恶业熟既与时合即受恶报故言熟牵强牵者人虽行恶临终之时善心猛盛即随善上升熟牵强牵弥显躁动。

　　【记】二例释随业。

　　【文句】亦是随业所作而堕诸有云云。

　　【记】即当四句也若了两牵即知受报。

　　二明假想境。

　　水火风种散灭坏时大小不净盈流于外体生诸虫无可爱乐捐弃冢间如朽败木。

　　【记】文二初正释相二初释散灭坏时。

　　【文句】水火风种散灭坏时下二行明业谢弃苦器也气命尽是风去故言散暖尽是火去故言灭水尽则身烂故言大小不净盈流于外地散灭是骨肉离解故言如朽败木。

　　【记】二释大小不净。

　　【文句】大小不净者身为大四支为小足支为大手支为小手为大指为小如是转转作大小皆悉臭秽不净盈流此名助道。

　　【记】能破欲情令正观立故名助道。

　　二明功能二初明破欲助正二初略示。

　　【文句】若正观降伏烦烦恼恼不伏当修不净助破欲心。

　　【记】二广示三初引释论明助正。

　　【文句】释论云三解脱是涅槃门道品是开门法不净九想等是助开门法不净是破欲初门。

　　【记】三解脱者谓空无相无作从三证果名解脱门解脱涅槃二名一体道品是开门法者小乘则以十六行观为三脱门今品则以即空假中为三脱门欲此门开须以道品调试修之如以念处四种修于即空假中正勤四种乃至八正调试修之亦复如是小乘三脱十利调试其义亦然俱以道品为开门法九想者一胀想二坏想三血涂漫四脓烂五青瘀六啖七散八骨九烧若约小乘有二种人一坏法人但求断苦即至烧想成慧解脱人二不坏法人来住骨想不进烧想得有流光等功德具足成俱解脱人今明菩萨见禅实相名修达禅永异于小大小虽异俱以不净助开三解脱于助开中不净九想破欲先锋故名初门。

　　二示进修明力大。

　　【文句】若进修背舍及大不净己身他身一身多身一国多国山林石壁一切依正皆悉不净即虽未尔想力若成怖畏心起能大助道开发正慧。

　　【记】初修不净进入八背及大不净所言大者但观自他正报名小不净即九想观若兼观依报名大不净所谓舍如丘墓钱如死蛇羹如屎汁饭如白虫衣如臭皮山如肉聚池如脓河园林如枯骨江海如汪秽名大不净亦名大背舍背谓背是净洁五欲舍谓舍是着心。

　　三引大经显治欲。

　　【文句】大经云不净观亦实亦虚能破烦恼故名为实净言不净是故为虚。

　　【记】明得解观对治力强速发无漏。

　　二明二空助正三初据义总示。

　　【文句】此不净观亦具生法二空。

　　【记】二引经别示。

　　【文句】大经云谛观白骨一一支节何者是我八色流光亦复无我我不可得即是生空炼骨人八色不见四大无有于实即是法空。

　　【记】八色流光者谓地水火风青黄赤白八种色也法界次第云见地色如黄白净洁之地见水色如深润澄清之水见火色如无烟清净之火见风色如无尘迥净之风见青色如金精山见黄色如薝菊华见赤色如春朝霞见白色如珂贝雪。

　　三结成助正。

　　【文句】此就助道明于生法终成正道尔。

　　【记】为治欲故修于事禅而以二空正观了达不净境是法界故于骨于光不见假人及以实法此正助合而修之方是大乘助开之法。

　　二明生法二空观二初分文立义二初分文。

　　【文句】从善女当观下二十一行是第二明生法二空观文为二初八行半明修因生法二空观次十二行半明果成起用因中又二初三行半约苦集明生法二空观次从无明体相下五行约十二因缘明生法二空观约苦集又二初从善女下一行半明众生空次从如是诸大下二行明法空。

　　【记】二立义三初明谛缘本大二初明通大四初约专小问。

　　【文句】问四谛十二缘是二乘法云何是菩萨观门。

　　【记】今说圆空那得却用声闻四谛支佛因缘。

　　二约通大答。

　　【文句】答四谛十二缘通是三乘观境譬如大道贵贱同游不可群小行之而判属民庶。

　　【记】佛说谛缘通被大小二乘菩萨通四教故如世大道群小同游不定属小。

　　三重问即通意云何四字也。

　　【文句】通意云何。

　　【记】四广释二初明四谛通。

　　【文句】涅槃云我昔与汝等不见四真谛云云又云凡夫有苦无谛声闻有苦有苦谛菩萨解苦无苦而有真谛诸佛如来有真有实所以然者二乘观有量四谛菩萨观有量无量四谛。

　　【记】我昔等者佛与三乘昔在凡时不见四种四谛真理故久流转分段生死偈文未毕令具引之故注云云凡夫有苦无谛者虽遭大苦不以为患以不审谛知是苦故声闻有苦有苦谛此当三藏不了无生故云有苦能审知故名有苦谛菩萨等者通等三教俱达如幻俱能解苦当处无苦而有真谛者章安疏云真是真实故知即是次第不次第二种真实也诸佛等者佛果圆极究竟实也是知四教智虽浅深皆依四谛所以下更引胜鬘两种四谛释成前意二乘有量者藏通不知如来藏故所观四谛终成有量别圆菩萨了藏性故所观四谛皆无限量而兼有量者深必知浅故别人次第观量无量圆人一念观四四谛。

　　二明缘通。

　　【文句】大经云十二因缘凡有四种下智观故得声闻中智观故得支佛上智观故得菩萨上上智观故得佛菩提。

　　【记】四谛皆观十二因缘智浅深故得菩提道四种高下彼经四智意彰四教故知因缘不局在小。

　　二明唯大二初明独菩萨法二初引经。

　　【文句】复有别意大品云十二因缘独菩萨法如佛昔为儒童虽行众行非波罗蜜见然灯佛得无生法忍一念相应习应苦空乃至习应灭空习应无明空乃至老死空诸相应中空相应最为第一以空导行皆名波罗蜜以得无生法忍故佛即与记。

　　【记】儒童者儒仁也谓仁贤童子也习应者谓修习与空相应也四谛因缘各举初后并略中间故俱云乃至谛缘既是法忍菩萨相应之法验知理深二乘不及彼通衍三今取圆教谛缘相应成今空慧。

　　二结示。

　　【文句】当知菩萨岂不观于四谛十二缘邪。

　　【记】二明二乘见浅三初明声闻。

　　【文句】二乘虽复同观观法有异声闻观诸果总作一苦谛观观诸烦恼及业总作一集谛观又苦之与集总是现在所以名总相观也。

　　【记】若望因缘乃以七支总为一苦仍以五支总为一集又复苦集不分过未总是现在以根钝故法相总略。

　　二明支佛。

　　【文句】缘觉观苦为七现在五未来二观集为五过去二现在三别观三世别开苦集故言缘觉别相观也。

　　【记】开声闻总成别相现在五者谓生名色六入触受未来二者谓生老死别相苦也过去二者谓无明行现在三者谓爱取有别相集也又开三世不唯现在故云略果及略因由中可比三是则三世皆有十二以福资智故能别观。

　　三斥浅二初正斥二乘。

　　【文句】虽复总别有殊同是自调自度同是析生法二空观尔。

　　【记】所修三学不为众生不成佛法是故名为自调自度大论云二乘戒名自调定名自度慧名自净缘觉虽有少分慈悲不能广益故同名自。

　　二对彰菩萨。

　　【文句】与菩萨有异菩萨与众生修四等六度观四谛十二缘作生法二空。

　　【记】未分权实但是菩萨俱异二乘。

　　二明析体有殊二初约共三乘明析观二约不共菩萨明体观诸文所明实有灭空为折幻有即空明体今明幻有即中为体乃以实灭及以幻空俱名为析以其未达诸法实体体义不成由谓诸法终归无常秪是析义今明诸法一一常住既见法实名为妙体初义分二初别释二初约二乘明观二初生空观二初举譬推。

　　【文句】今举譬喻之如握五指成拳若一指一拳应有五拳若一指无拳五何得有。

　　【记】二就法检。

　　【文句】我人亦尔揽五阴成众生一阴有众生应有五众生一阴无众生虽五亦无即阴求众生不得离阴求众生亦不得。

　　【记】各推无故合之亦无以聚虚空不成色故即阴下更于即离检令叵得。

　　二法空观二初明法存。

　　【文句】虽求拳不得拳不妨有皮骨之指存虽求人不得人不妨有五阴之法在二乘人得生空时未能知法空。

　　【记】牒前譬显人亡法存。

　　二用观相二初正明推法空。

　　【文句】更须析指皮肉骨髓分分推求亦不得指地水火风穷逐邻虚亦不得色前念后念亦无想受求指不得指始知指无求法不得法方知法虚。

　　【记】正检法空先析色阴次前念下析四阴无想受略于行识。

　　二双结二空。

　　【文句】既不得生法二空境亦不得生法二空智。

　　【记】智虽空境智须自亡是故境智俱云不得。

　　二以菩萨例结。

　　【文句】通菩萨观亦然。

　　【记】前论析观乃三藏法以对今品体观属圆故以通教钝根菩萨不能体中亦属析观故云通菩萨亦然。

　　二总结。

　　【文句】是为菩萨二乘析生法二空相如此但有自行为他之异云云。

　　【记】言自行为他异者以通教菩萨对两二乘分别二行也。

　　二约不共菩萨明体观三初总示异前。

　　【文句】若论别菩萨体空与其永异。

　　【记】言别菩萨者非是别教乃是圆人异偏小故称为别也故云永异。

　　二深明观相四初明妙空体法二初立喻显。

　　【文句】如见镜拳悬体既虚不劳寻检镜拳既虚镜指非实镜内拳指既是虚镜外拳指亦非实。

　　【记】然镜像喻文乍滥通须知圆意通但六界而为镜像别圆十界而为镜像别虽十界九是修成修成不实故如镜像圆知十界性德本具以本具故夺修无功故如镜像不二门云幻因既满镜像果圆如此解之故云悬体体秪是解镜内镜外者解因缘所成即镜内拳指不实亦解能成因缘即镜外拳指不实。

　　二就法观二初生法双空二初明观。

　　【文句】众生亦尔但有名字名为众生此之名字本来自空非检后空名既假名法亦非法体名即体法。

　　【记】若假若实皆本不空则俱空。

　　二引证。

　　【文句】如大品云我性如色性色性如我性。

　　【记】我是假人色是实法二性俱空人法不异是故名如。

　　二因果俱寂二初明观。

　　【文句】今世生法由无明行五果既虚二因宁实。

　　【记】五果既是因缘所生可合镜内拳指不实二因既是能生因缘可合镜外拳指不实。

　　二引证。

　　【文句】下文云本性空寂无明故有无明既寂从无明生宁得不寂。

　　【记】假实当体即空假中名本性空寂无始强执谓假实生名无明故有既了因寂果那不寂。

　　二示妙三谛智。

　　【文句】虽不得生法二境而能了了通达二境不为境所染虽不得生法二空智而能了了通达二空智不为智所净非染非净双亡二边正入中道第一义谛而能双照二谛。

　　【记】即空假中而为空观以即空故不得六界生法以即假故不得二乘生法以即中故不得菩萨佛生法荡十界惑是故境智俱名不得而能审谛十界生法故二境二智皆名了了通达境是妙俗以无相故故无所染智是妙空以无缘故故无所净非染非净称本离念故双亡二边正入中道任运双照。

　　三结三谛圆显。

　　【文句】三谛朗然非前非后一时大觉。

　　【记】三德三谛即念开明举一即三体非次第显无前后无觉而觉称为大觉。

　　四与经体相应。

　　【文句】与此甚深法性相应金刚宝藏具足而得。

　　【记】佛示二空显法性体不照三谛岂称法性无量甚深故知今解与性相应此性名为金刚宝藏若偏照之德非具足。

　　三约人结示。

　　【文句】是为菩萨体生法二空观。

　　【记】故知今体非独是体空须体三谛方得名为别体。

　　三斥诸师失意三初正斥失二初斥小乘师。

　　【文句】诸小乘师虽说析空同外道义何者析色极至邻虚或存尘不破或破尘令尽若存不破秪是常见若破尘尽秪是断见断常宛然非邪何谓。

　　【记】毗昙有门说存邻虚成实空门说破邻虚若存若破皆为析灭见爱二惑弘者失意各生定计起见起思故属断常同彼外人全非正析。

　　二斥大乘师。

　　【文句】诸大乘师虽说体空同于小道何者单用体慧不能一念空心游戏神通净佛国土具足解释佛之知见何能三智一心中得五眼具足而成菩提耶似小乘坏法人无三明六通愿智顶等秪是慧解脱人而已非小何谓。

　　【记】般若等经谈一切法如幻即空此空毕竟三谛宛然诸师罔穷作但空解不即假故不能游戏神通不即中故不能解释佛之知见非佛知故不得三智一心非佛见故不能五眼具足虽依大教理齐小乘于小乘中同坏法人进修烧想坏灭骨人既其不修观练熏修无由成就三明六通三明者天眼宿命漏尽也更加天耳他心身如意则成六通愿智顶禅以超越禅最高上故故名为顶愿欲知三世事随愿则知故名愿智顶也。

　　二引经示。

　　【文句】今经首轴穷深极广序品云游于无量甚深法性空品云求于如来真实法身舍身品云求于寂灭无上涅槃。

　　【记】首即经初轴即经末如来法身谓果上法身智断必具今用二空当念求之无上涅槃体具三德皆与无量甚深法性无二无别故首轴所诠穷深极广。

　　三结不用。

　　【文句】岂可用世人邪见岂可用小人之析岂可用大乘师之体解此空义邪。

　　【记】世人邪见即是痴空外道断见也小乘之析虽是正教以无般若方便故堕断常中大乘之体法虽圆备诸师但作偏空之体同彼小乘慧解脱观安能解此即边之空耶。

　　二依义释文二初明修因二空观二初约苦集明二空观二初生空二初分文。

　　【文句】善女当观下一行半明生空观初一句对告劝发次一句指上境次四句正作观。

　　【记】二释义三初对告劝发。

　　善女当观。

　　【记】文二初释善女二初约四悉释四初世界。

　　【文句】善女者菩提树神也诸佛说法必有对扬寄一以酬众故告其人也。

　　【记】二为人。

　　【文句】又时众机缘宜在善女若闻对告宿善发生。

　　【记】三对治。

　　【文句】又男天表方便女天表智度欲说智度破于愚着故告女天也。

　　【记】四第一义。

　　【文句】又佛在道树得道欲说此道故对告树神也。

　　【记】二结成因缘。

　　【文句】此是表四悉檀对告非无因缘也。

　　【记】二释当观。

　　【文句】当观者劝一人以例诸一切菩萨必须修于智度无有菩萨不由此者故言当观也。

　　【记】二修上境。

　　诸法如是。

　　【记】文二初释诸法。

　　【文句】诸法者指上四谛十二因缘若假若实二空境也名目虽略摄法则遍故言诸法也。

　　【记】名目虽略者秪云诸法则能摄上所说诸境无不遍也。

　　二释如是二初标列三义。

　　【文句】如是者正明总观也如是有三义谓如事如理如非事非理。

　　【记】正明总观者下二空观历谛缘境别别明修空假中观此之三观尽称谛境今一如是总示三观如是三观如三谛是有三义者列于三法即当三观所如之义也。

　　二指释三义二初指释谓指经文中上下释三法相。

　　【文句】如事者如助道假想不净流溢也如理者如生法二空无法也如非事非理者如法性法身也。

　　【记】假想指上余二指下上下皆是不思议境故皆指为所如之法。

　　二融即。

　　【文句】又事即如理如非事非理非事非理亦即如理亦即如事理即如事亦即如非事非理三法不一异故言如是三法亦一异故言诸法。

　　【记】初乃俗即真中次乃中即真俗后乃真即俗中以妙三德为三谛故所以此三不一不异如是之言是故得名为正明总观也以亦一异为诸法既以不一不异为能观观乃以亦一亦异为所观境境观不二卷舒无妨。

　　三正作观。

　　何处有人及以众生本性空寂无明故有。

　　【记】文二初通释四句三初约初二句明空观二初释初句二初就五阴观。

　　【文句】何处有人者点出理观也何处者若色处有人则不须四阴若色处无人四处亦无人五处都无人故言何处有人。

　　【记】言点出者已用如是总示三观今以四句明示三观故皆言点出今检无人义当理观。

　　二就因果观。

　　【文句】又果处既无人无明行因处亦无人因果合亦无人离因离果亦无人故言何处有人也。

　　【记】二例次句。

　　【文句】人既无众生十六知见等皆无故言及以众生也。

　　【记】二约第三句明中观。

　　【文句】本性空寂者点出非事非理观也本性无事亦复无空空本空事既其无事空何所空无事故事寂无空故空寂本性如此非今始然故言本性空寂也。

　　【记】不以本性为能观者非中观也即一切法非理非事名为本性非别有也故法华云诸法从本来常自寂灭相般若赞云平等真法界佛不度众生以本无无明岂有众生本无空慧岂有于佛既无生佛何度之有非破非立双非亦忘名本空寂。

　　三约第四句明假观二初由迷俱立二初正释二初直约事理释。

　　【文句】无明故有者点出事观也若其空而复空那得此事既有事即有空既有空即有非事非理此之三种悉由无明故有。

　　【记】诸法虽即本性空寂由具性染故起事染由破事染故立空慧欲忘染净故立即中此之药病悉由无明。

　　二委就迷悟释。

　　【文句】以有无明痴故有行有行即有生法既有生法即有助事之观助来助正即有空理之观正助显本即有非事非理之观是事不知名为无明。

　　【记】生法是果成由惑业故云以有无明等也既有下欲空生法须论三观助事观者助道事想观也即不净流溢等是所助正道即二空契理之观正助二修为显一性故立非事非理之观也是事下以今知三验其无明是事不知三皆事者以在修故不二门云修虽具九也。

　　二引证。

　　【文句】净名云从痴有爱则我病生病生故则有药起即此义也。

　　【记】以众生实病生菩萨权病示病意者为明法药也。

　　二由悟俱忘。

　　【文句】若知无明本性空寂尚无无明那得事理非事非理毕竟清净故称空慧也。

　　【记】若知无病用三药为此之泯忘空品意也。

　　二别释初句二初明所破人执二初总示我相。

　　【文句】但我见深重为觉道大障凡夫所作恒与我俱我行我住坐卧言语无离于我我行施戒乃至我行智慧。

　　【记】五住之初三界之主若破我者纵起结使不生四趣故云深重小乘大乘俱贵无我我不复断四教贤圣入之无路故云大障凡夫下明起我处初遍六作次遍六度。

　　二别示利钝二初钝。

　　【文句】若揽他遗体而计我者此我疏钝。

　　【记】揽他遗体而起者是俱生惑与身俱生名俱生惑如诸蠕动实不推理而举𧑃张。

　　怒目自大底小凡劣何尝执见行住坐卧常起我心常时自起故名疏钝。

　　二利二初明密利。

　　【文句】若执法尘而计我者此我密利。

　　【记】执法尘起者是分别惑以对意根故曰法尘因分别生迷理之惑此名利使藏之初果通之见地别之初住圆之初信皆断此惑。

　　二明相状二初略论十使二初正明使相二初明十为枝叶。

　　【文句】如执一法谓我知我解于法起我随执一句是实余皆妄语即是边见非道谓道即是戒取非理谓理即是见取不当谓当即是邪见自是陵他即慢拨之即瞋誉之即爱破之即疑不了即痴。

　　【记】执一法者不问邪正大小偏圆随执一句即生十使前五是利后五是钝乃利中钝也。

　　二明我为根本。

　　【文句】十使烦恼以我为根本不自觉知日夜增长。

　　【记】二兼示其人二初明具邪禅慧。

　　【文句】纵令世智辩聪如长爪鍱腹难石石裂难树树折难水水竭难火火灭去道弥远假令随禅梵世极至非想我心常在将出复还。

　　【记】长爪即拘絺罗身子舅也勤学不暇剪爪时人呼为长爪梵志根性最利是外道中高著者故举之鍱腹者金七十论云优楼僧伽外道中有一众首至金地国头戴火盆铁鍱其腹与僧论义难石等者大论二十六云萨遮尼乾子难人乃至树木瓦石流汗至非想者如郁头蓝弗已至有顶故云将出却堕飞狸故云复还。

　　二明不能破我。

　　【文句】如此凡邪尚无暖法那能破我。

　　【记】尚非小乘内凡岂同初果破我。

　　二重广我见。

　　【文句】广说此我即二十种身见谓即阴计五离阴计五我中有五阴阴中有五我是为二十。

　　【记】谓即色是我离色有我我大色小色在我中色大我小我在色中受想行识亦复如是五阴各四即有二十。

　　二明能破空慧二初通明空慧二初就境智明生空二初别示二初于阴境推。

　　【文句】若一阴是我余阴无我若并是我即有五我是义不然若离阴有我既离于阴我是谁我是义不然若阴中有我是则阴盛于我如器盛果如屋贮人是义不然若我中有阴则阴在我内是义不然是为破二十种身见此约外境作如此说。

　　【记】还就即阴离阴阴中有我我中有阴四句推之是义不然者能破之观也据义合须二十遍言以破二十种身见也约外境者望能观智是其内心故所观阴得名外境非他身也。

　　二明观智检。

　　【文句】而其内心犹计有我复当反观即智有我离智有我我中有智智中有我是义皆不然复破二十种身见。

　　【记】所观五阴既立于五能观之智任运成五五阴一一皆有四智悉应计我故须亦破二十身见。

　　二总总。

　　【文句】内外合数即四十种身见是名生空。

　　【记】以数显观令智不漏。

　　二约大小观人法三初毗昙。

　　【文句】毗昙云我见是共等因我见起时未动身口因我见后生思惟时方动身口断我见已悟众生空。

　　【记】我见是共等因者即共业别业合有四句略言共等此有门论阴中求我我空阴有我法两分故我见思惟前后而起我即众生思是实法故悟生空未得法空。

　　二成实。

　　【文句】成论明我见心即思惟能动身口断我见已即悟众生空亦悟法空。

　　【记】此空门论揽阴成我故我见思惟起不异时是故生法二空同悟。

　　三大乘。

　　【文句】大乘明我见即具诸法可不具于思惟悟众生空即是悟实法空。

　　【记】我见即具诸法者俗即真中何法不具我性如色性生空即法空。

　　二别明三观既云我见即具诸法合于三谛而破我见是故用上三句破之二初正破人我三初约理观检。

　　【文句】破二十种身见通上三句皆通用之若即事而理何处有人即阴离阴阴中无人人中无阴二十种见破故言何处有人能观之智智即是人离智有人人中有智智中有人此计亦破故言何处有人。

　　【记】二约非事非理检。

　　【文句】若作非事非理本性空寂观者本性空寂本无即阴离阴阴人人阴既无如此计破故言何处有人能观之智本性亦寂故言何处有人。

　　【记】我见即中岂存境智四十种执。

　　三约事观检。

　　【文句】若作助道不净观时若观恶心取境即是污秽五阴若善心惭愧即是方便隐没五阴是见皆依色色即不净以不净故无人无我故言何处有人能观观智亦复如是故言何处有人。

　　【记】经文既云无明故有爱取心强须作不净助道之观观邪见恶心是秽恶阴若善直心惭于义天愧于圣人入方便位真理未明是隐没阴善恶虽异皆未破见岂有见心不依于色色须败坏故云不净不净之境何处有人今方便位义当五品也。

　　二更推法我二初明得悟推法破思。

　　【文句】若得悟为论破二十种身见是得众生空无复见惑而作二十种观者除于实惑实惑若除即入修道即应言何处有法。

　　【记】观虽圆修而其粗惑有除不除若以三观检我叵得见惑断者得入初信更于三谛修二十观者乃破法执即思惑也从二信位进至六信也。

　　二明未悟推法破见二初转计实法二初正明度入。

　　【文句】若未悟为论者虽作二十种观见惑未除而于假名上伏爱度入实法计我。

　　【记】妙观破见见惑未除见虽未除观已有力能于假名柔伏爱惑若其我执度入实法。

　　二引经及事。

　　【文句】故法华云众生处处着舍一取一如屈步虫。

　　【记】屈步虫者要因前脚得移后足方于假名伏惑又于实法起见如彼虫也。

　　二劝更修观。

　　【文句】须实法上更作二十种观使空慧分明处处作无咎。

　　【记】宜于五阴作二十观显我本性使空慧明随度入处以观逐之名处处作。

　　二明法空二初约经文释成三观二初正释二初立意分文。

　　【文句】从如是诸大下两行明实法观上生空得悟即解于法为未悟故更说尔文亦为三初两句即法而空次一行一句即法本性非空非假次一句即法而假例如生空三意也。

　　【记】我见即具一切诸法岂观生空不空实法钝根未了故今重说。

　　二随文释义三初明即法而空。

　　如是诸大一一不实。

　　【记】文二初示境观。

　　【文句】如是诸大者标四大法也一一不实者正明空观也。

　　【记】二明修观二初就法明空二初正明空。

　　【文句】若四大各守其性者地守坚性不应动不应暖水守湿性不应冰不应波火守热性不应贞不应𦦨风守动性不应持不应触壁而止一大既有三性非都坚非都湿非都热非都动失本性故则是不实不实故空。

　　【记】逐一推检不应动等者地动则成风性暖则成火性史记曰阳伏而不能出阴迫而不能蒸于是有地震注云蒸升也冬则地中暖故礼云古者夏则橧巢冬则营窟水坚故成地性波动故成风性贞坚也炭火贞则成地性火𦦨动则成风性风能持物则成地性触壁止则成水性。

　　二引经证。

　　【文句】请观音云地无坚性水性不住火从缘生风性无碍一一皆入如实之际即其义也。

　　【记】水性不住者不守于湿火从缘生者既赖缘而生则不能守其热性风性无碍者以无碍故不能守其动一一下四大俱无性故皆入如实之际前之二教以空为如实后之二教以中为如实今取圆中实际为正。

　　二对生辨观。

　　【文句】上检生空故言何处有人今检法空故言一一不实不实者即空也。

　　【记】二明即法而中。

　　本自不生性无和合以是因缘我说诸大从本不实。

　　【记】文二初二句法本自中二初明性非生灭。

　　【文句】本自不生者即法本性不生不灭非空非假观也体其元不生中无和合末亦不空元无四大四大何得而生元既不生中那和合四大既不和合宁得五阴和合大阴既不和合那得法空。

　　【记】以元中末三节显于性是中道元无四大者非谓独一全无四大以其大阴皆如来藏性体常住本无生相故曰元无既无法生与谁相会而为和合无和合故无可散灭故不论空如此谈中之义显矣。

　　二明非观使尔。

　　【文句】本自不生不灭非是观智令其不生不灭即事而理此之谓也。

　　【记】世间之相本来常住岂以观智息乎生灭然后不生灭耶此名即事而理亦曰即边而中也。

　　二三句显由观解二初正示。

　　【文句】以是因缘者观与理冥达即空即假即中。

　　【记】性虽本然遣迷由观言因缘性欲为因师教为缘因缘成观达本三谛诸大即是空假中故从本不生。

　　二引证。

　　【文句】大经云亦有因缘因灭无明即得炽然三菩提灯即因缘义也。

　　【记】无明转即变为明名菩提灯若非感应因缘之力岂灭无明故知成佛全假因缘。

　　三明即法而假。

　　和合而有。

　　【记】文二初成违理之事。

　　【文句】和合而有者即法而假也既本体不实那得大阴此由无明业因托今世遗体果故有四大五阴即是迷惑因果和合而有。

　　【记】二成照性之修。

　　【文句】此法有故体有非有亦非有非非有即空即假即非空非假。

　　【记】此法有故者即迷惑因果也体有下三谛也即空下三观也境观悉由迷惑因果和合而有也。

　　二结观。

　　【文句】三观明文在经宁不信邪。

　　【记】三段经文与三观合知今宗旨契会佛心岂可不信。

　　二为钝根重破法执前释生空已明度入实法或利根虽晓恐钝者犹迷是故大师以无缘慈更说其相二初明法执二初依报起见爱心四初依大阴起四执。

　　【文句】更为钝根人作实法惑相或谓四大五阴是有是无是亦有亦无是非有非无。

　　【记】一切外道四教行人若未伏断见惑已来皆有此执。

　　二因四执生我见。

　　【文句】四执既生生名为有是见依色依色起我。

　　【记】四中虽云无及双非既是执生四皆属有见既依色合当即离色我我色见依四阴即离亦然。

　　三依我见生十使。

　　【文句】我生五利为法恚怒复起五钝十使是集。

　　【记】如生空中说。

　　四因十使招生死。

　　【文句】方招来苦来世不了展转无穷生死大海潦水波涛世世常为大阴所惑。

　　【记】纵依圆教性具大阴开于四门随执一门生我见者起惑造业招致来苦与彼外人生死不别大师正为即时行人陈四执过。

　　二指见心名污秽阴。

　　【文句】惑此色法即色阴忧喜是受阴取相是想阴起善恶是行阴分别是识阴阴心起故名为有法非法空也。

　　【记】此之五阴皆成执见故悉污秽褶亵归有岂名法空。

　　二明空观三初明不依是忘四执。

　　【文句】心不依色亦复不依受想行识。

　　【记】心不依阴四教皆然今明圆宗论不依者即秽污阴为能观智何阴可依何执可破谁为能观亦无所显心不依阴今意略言。

　　二明契理则备众德。

　　【文句】寂然灭众恶无量众罪除如是尊妙人则能见般若亦是甚深法性金光明中而得见我释迦牟尼。

　　【记】三种般若与金光明牟尼三身无二无别若不以此为三观者见之无由。

　　三明此观速能复本。

　　【文句】行人若能如此观生法二空则是怀璧向本一世两世能有所办保不孤然矣。

　　【记】观生观法皆以三观一念而观犹如怀璧复金光明法性之理如向本国二三世中可登圆主可以保任。

　　二明十二因缘生法二空观二初分文立意二初分文。

　　【文句】从无明体相下五行明十二因缘生法二空观文为二初三行出境相后二行出观相初又二初二行明生空境故文云名曰无明释论云谁老死故知是生空境也后一行出法空境文云老死愁恼释论云是老死故知是法空境也。

　　【记】此十二支而分生法者顺此经文初支既名曰无明名即假名故属生境无明者我执也起信论云计名字相也向下诸文但言行识等既不云名乃是直指色心也以行至老死不出五阴色心故义虽炳然犹恐不信故引释论逐段证成谁老死者如问云谁则答言我故知谁我悉假名也经云名曰与论冥符论号生空经岂不尔是老死者则直指色心是老死法经不云名与论亦合。

　　二立意二初通辨因缘相貌二初标列。

　　【文句】然十二因缘经论不同或三世或果报或一念或十种。

　　【记】二解释三初三世。

　　【文句】三世者过去二因破神常之见现在五果破神我之见现在三因未来二果破神断之见常途所用。

　　【记】过去破神常者过去已灭故非常也现在破神我者五果皆五阴和合故无我也未来破神断者未来有果故非断灭皆言神者外执身神有断常等也此三世义世共传之故云常涂所用。

　　二果报。

　　【文句】果报者初托胎歌罗逻时为无明一期始终论十二支也。

　　【记】以前十因缘属现在后二因缘属未来二世合为十二而文云一期始终且据无明行在一期之始相带而言遂云始终非谓秪在一世此果报因缘出大集经以在中阴于父母所生贪爱心为无明出入息风为行自识支已去义同三世。

　　三一念二初所凭教。

　　【文句】一念者华严云十二因缘在一念心中大集云十二因缘一人一念悉皆具足。

　　【记】二明行相二初正释相二初对尘直释。

　　【文句】如眼见色不了名无明生爱恶名行是中心意名识色共识行名名色六处生贪名六入色与眼作对名触领纳名受于色缠绵名爱想色相已名取念色心起名有心生名生心灭名死乃至意思法亦复如是一日一夜凡识几许十二因缘轮网以自缠回。

　　【记】六处生贪者眼识染故潜牵诸识各有贪情故普贤观云以贪香故分别诸识处处染着一日等者一根对尘即起十二六根昼夜数数对尘何念不起十二因缘一一成因皆须感果回转如轮缠转如网。

　　二更推因起因缘之观通三世者意推过去无明为因生于现果现果之上复起惑因本欲即今无明不起是故今推过现二处起无明相文二初逆推过因。

　　【文句】今更说其因起之相若观名色由行行由无明于无明不了或谓有谓无亦有亦无非有非无作四句取者皆是无明是事实是行是中心意名为识识共色行名名色一一如前说。

　　【记】从名色起者五果之初故五阴已具故识支未具五阴故不言也过去之因极于无明今观无明意欲令观成觉了智而谓无明定是有等则能破知翻为无明药乃成病故云四句取者皆是无明无明为缘岂不生行生识等耶如前说者六入至老死皆如前文直示中明。

　　二顺推现果。

　　【文句】又观一念托胎是名色五胞开张名六入六入对尘名为触领纳为受于此受中作四句分别或有受无受亦有亦无受非有非无受如眼受色于色不了是无明爱恶之心名为行识共色行名名色六处生贪名六入余如上说乃至意思法不了是无明爱恶是诸行余如上说。

　　【记】于此受中等者以受支是五果之终故观至此若生计着还成一念十二因缘或有受等者即是无明不了之心行识等支一念成就。

　　二叹难知。

　　【文句】如此推十二因缘大树枝条布濩遍覆三界谁能识邪谁推伐邪。

　　【记】逆顺推检虽在一念其十二支宛然具足所以枝条遍满诸有其犹大树尚无能识况能伐耶言大树者婆沙云过去二支为根现在五支为质现在三支为华未来二支为果布濩者文选注云布濩长多貌从言从水并通汉书云布濩犹布露谓于阙露处皆布也。

　　二略示今经观境二初明经意。

　　【文句】今经既是略说不论三世一念等但举生法为三观之境。

　　【记】但举生法为境者以假名无明为生空境以行识色心等为法空境此因缘二境通四教观今意有圆。

　　二示境观二初示境二初立喻。

　　【文句】宜以譬显如捉火烬闇中舞之圆轮相续团团不断。

　　【记】二法合。

　　【文句】火者实法也轮者假名也众生长夜著于假名舞烬不息迷于阴入薪火不息十二因缘何由可尽。

　　【记】著于假名者不达三谛而妄起我见犹如舞烬成论故云不息轮依火有而假名因实法而有也迷故不达色心即空假中名迷阴入言薪火者即炉也。

　　二示观二初立喻。

　　【文句】若知轮依于火止手则无轮火赖于薪除薪则无火。

　　【记】二法合。

　　【文句】轮火双无生法二空也。

　　【记】观生观法皆即空假中乃轮火双无二空观也。

　　二依义释文二初出境相二初生空境二初分文。

　　【文句】生空境文例于三无明体相两句明本性不有不无是中观境妄想因缘和合而有此两句是假观境无所有故两句是空观境是故我说两句结成尔。

　　【记】二释义四以前生空三观释之故疏无文初中观境。

　　无明体相本自不有。

　　【记】二假观境。

　　妄想因缘和合而有。

　　【记】三空观境。

　　无所有故假名无明。

　　【记】四结成。

　　是故我说名曰无明。

　　【记】二法空境。

　　行识名色六入触受爱取有生老死愁恼。

　　【文句】行识名色一行明法空境例应有三特是文略得意可知。

　　【记】例应有三者行即空假中乃至老死即空假中佛言巧略比前可知故。

　　二出观相二初据经文示观二初正示二初指文。

　　【文句】众苦行业下明生法二空观文亦三意。

　　【记】二释义三初明中观。

　　众苦行业不可思议生死无际轮转不息。

　　【文句】众苦行业不可思议一行明非空非有观。

　　【记】众苦行业指上生法当体妙故不可思议若生若法皆非空有如是体达名为中观此观不见生死轮转有际有息即法界故无际皆常住故不息。

　　二明空观。

　　本无有生亦无和合。

　　【文句】本无有生亦无和合两句明空观上句本无有生是生空下句亦无和合是法空也。

　　【记】三明假观。

　　不善思惟心行所造。

　　【文句】不善思惟两句明假观前不善思惟致今名色今不善思惟复有未来老死云云。

　　【记】前不善思惟即过去二支今不善思惟即现在三支经心行者即上思惟也斯乃举病必对于药假观彰矣。

　　二结劝。

　　【文句】虽名生法二空观即空即假即中其文炳然明与义会何所疑哉。

　　【记】名偏义圆名但云空而义乃是即空假中义既必当故明与经任运符契生空法空名义皆尔故劝修者息乎疑情仍须了知全秘密藏为生为法是故生法无非三德故观生法能所皆三境观名别其体不殊是故能所二即非二此乃今经二空观也。

　　二为钝人更说二初特示空观二别指假中良以初心于假名实法起见爱增强障道事重是故大师特陈空观不说假中此同释题观解三道三道正观举名而已但于假实三毒六作委破四性频示二空盖为始行我见弥隆故示真空以为要术初文二初示二初推人法二初推人。

　　【文句】更为钝人说空观相若假名自生不须实法若由法生非假名生若假实合生应有二假若离假实则无是处今之假名但有名字名不在内外两中间亦不常自有以不可得故是名观假名空。

　　【记】若假名下对于实法推无四性今之下四性被推执情稍薄但谓有名还须四性检令叵得所召之人既无生相能召名字四性亦忘略示八空其观如是。

　　二观法二初横推。

　　【文句】观实法空者若名色自生不应待业若业能生罗汉有业何故不生若业果共生各有名共各无宁共若无因缘生则无是处。

　　【记】以现名色对过去业推无四性罗汉有业者无始所造诸有业因其数何限无惑润故不受后身故曰不生各有等者如合两空岂成一色。

　　二竖推。

　　【文句】既不得生亦不得不生亦不得亦生亦不生亦不得非生非不生亦不得灭亦不得不灭亦不得亦灭亦不灭亦不得非灭非不灭无灭无生名为无生。

　　【记】计法之执如屈步虫舍一取一生被破故便计无生还是性执双亦双非计皆依生既悉无理复计于灭亦成四执八句之上皆云不得即是空观无灭无生者检灭检生俱不可得方乃得名实法无生。

　　二明观成二初明二执忘。

　　【文句】无生故假名坏假坏故则六十二见坏见坏故实亦坏。

　　【记】揽阴成人实无生故假名则坏于假无我诸见俱亡实既无因安得不坏。

　　二举二喻示。

　　【文句】既不然火是则无烟日中舞烬是亦无轮。

　　【记】不然火喻不执法无烟喻实法不生日中舞烬喻空心秉法是亦无轮喻不生我见。

　　二结。

　　【文句】是略示空观相。

　　【记】二别指中假。

　　【文句】中观假观在别记云云。

　　【记】言别记云云者具如止观假中破法行者应知今明三观圆修二空但为钝根见惑偏重故别指空对治此惑此惑若忘二谛自显故中假别指而已。

　　二明果上二空用二初分文。

　　【文句】我断一切诸见缠等下十二行半偈是第二果上生法二空用明观成证果文为二初三行半自行成后九行化他成自行文又二初两行智德满次一行半断德满。

　　【记】二释义二初明自行成二初明智德满。

　　我断一切诸见缠等以智慧刀裂烦恼网五阴舍宅观悉空寂证无上道微妙功德。

　　【记】文二初明人法二观成二初约人法销文二初明人空观成。

　　【文句】一切诸见者六十二见八十八使等故言一切此是生空观成也。

　　【记】二明法空观成。

　　【文句】以智慧刀者譬智慧利用上譬断见下譬断烦恼缠者别明十缠烦恼网者通明十使网有罗笼之失舍有覆闇之过达阴空寂闇障不能盖裂网破坏罗罥不能碍此是法空观成也。

　　【记】别明十缠者瞋覆睡眠戏掉无惭无愧悭嫉忿恚曰瞋隐藏自罪曰覆意识昏熟曰睡五情暗冥曰眠嬉游曰戏三业躁动曰掉屏处起过不自羞曰无惭露处为非不羞他曰无愧财法不能惠施曰悭他荣心热恼曰嫉烦恼即思惑也虽见思通名烦恼今别以思惑当之罥系也。

　　二约大小释断二初论大小断尽不尽二初明二乘断通余别。

　　【文句】二乘所断是通见缠菩萨所断是别见缠净名云结习未尽华即着身未断别见为华所著也。

　　【记】界内一切烦恼名数皆通界外但以所障空中分之则知通别净名室中天女散华声闻着身菩萨不着故被诃云结习未尽华则着身斯乃断通未能断别也。

　　二明佛地通别都忘二初正示。

　　【文句】而言佛断见缠者若通若别究竟尽在于佛也。

　　【记】虽云菩萨能断别见而断未尽究竟在佛若至佛地不唯别尽通亦穷边何者盖由见思遍十方界六道众生差别种习之所成就因地乃断未尽边涯唯佛究竟故云若通若别究竟在佛。

　　二引证。

　　【文句】释论云众生无上者佛是法无上者涅槃是无上假实佛地所不惑故言断尔。

　　【记】性德生法体本无上通别二执染故成卑妙觉执尽二俱无上故云无上假实佛地所不惑也。

　　二明佛地有断不断二初明经论异说二初明有断。

　　【文句】经论不同或言佛上上智断下下惑无明力大佛智能断一念相应慧正习俱尽无有余。

　　【记】智以悟极而为上上惑以迷极而为上上今迷将尽唯余微细故名下下故起信论云觉心初起心无初相远离微细念故心即常住惑微细故难别难除故上上智方能断尽下下之惑无明力大者惑虽微细能障妙觉故华严明灌顶菩萨所有功德如一块土妙觉功德如四天下土最后无明所障若斯力岂不大非佛智发此惑不忘一念相应慧者究竟觉也正习俱尽者该于通别也。

　　二明无断。

　　【文句】或言有上士者名之为断无上士者名无所断。

　　【记】有上士者等觉也此位须修清净净禅断微细念故名之为断无上士者是妙觉位修证既忘更何所断。

　　二用悉檀和会。

　　【文句】斯乃随国随时随人随悟皆有利益云云。

　　【记】此断不断各见教文人师执之诤计莫止今以四悉逗机之意而和会之诤无由起国是境域即当世界机所居处随处乐闻佛智有断不断而欢喜者时即对治随时当有断不断义而破恶者人即为人随人宜以断不断而生善者悟即第一义随悟断不断而入理者为此四机说有二义究论佛智不可言思。

　　二明正助二道满。

　　【文句】证无上道者生法二空正道满也微妙功德者生法二空助道满也。

　　【记】无上生法证由二空名无上道事助之行与正合修故得称为微妙功德。

　　二明断德满。

　　开甘露门示甘露器入甘露城处甘露室令诸众生食甘露味。

　　【记】文二初略释甘露。

　　【文句】开甘露门下一行半明断德满甘露是诸天不死之神药食者命长身安力大体光譬诸佛断德住大涅槃真常乐我净用知是断德满也。

　　【记】以命等四如次对于常乐我净。

　　二广释诸句四初对华严四位二初正对。

　　【文句】然此义意复欲通对华严诸位开甘露门对十住位初开圣道遮二边故故言开也示对十行历别显示也入对十回向回事入理也处对十地处法性室也食味对妙觉自食斯味兼以被人。

　　【记】彼虽兼别今取其圆别三十位未得甘露故。

　　二释疑。

　　【文句】下地非不化他自行未圆化亦不广佛地果圆断德已满慈悲力大能为众生开于十住示十行入十向处十地食甘露味功用具足断德化他两义皆成也。

　　【记】恐后人疑故释也化他令同我之所得。

　　二对般若四智。

　　【文句】又通对般若四智开对道慧示对道种慧入对一切智处对一切种智食味对佛住大涅槃以大悲令众生得此四智于果地断德义亦无妨云云。

　　【记】论虽多释犹通三教今四皆从甘露而说故的在圆以一心三智荡一切相名道慧开门一心三智立一切法名道种慧示器一心三智双遮荡立名一切智入城一心三智双照荡立名一切种智处室由此四智住大涅槃令诸众生得此四智名食味也。

　　三对法华大事。

　　【文句】又对法华开示悟入佛之知见良由佛德圆满能以大事因缘出现于世开示众生佛知见也于断德义亦显。

　　【记】彼佛知见是今甘露彼之开等对今四句唯有悟入与入处少殊其义不别。

　　四对涅槃四德。

　　【文句】又涅槃云常乐我净于果断最便如前释云云。

　　【记】前以四德释甘露义今用四德对开等文有此异也。

　　二明化他成二初分文立意二初分文。

　　【文句】吹大法螺下九行明果地化他满文为二初两行转法轮化他次七行四弘誓愿化他说法又二初一行说法次一行神通。

　　【记】二意意二初明智定相成。

　　【文句】余经前神通骇物开后说法今经后神通成前说法尔。

　　【记】前现通者令重法乐闻后现通者令依法修证故前云开后后云成前。

　　二明因果同类。

　　【文句】修因时生法二空之正慧得果时智德满故能说法化他修因时生法二空之助道得果时断德满故能神通化他。

　　【记】二空正道为智德类二空助道为断德类即缘了二因非此二因安克二果。

　　二依义释文二初明转法轮化他二初明说法。

　　吹大法螺击大法鼓然大法炬雨胜法雨。

　　【记】文二初总示。

　　【文句】说法举四譬者闻法之益实自无量略举四譬别有所拟。

　　【记】二别释二初别明螺等二初约教位释二初释四句四初明吹螺。

　　【文句】吹螺是改号譬佛说小乘法改凡夫苦忍之凡性入圣人之正性说大乘法改凡圣之偏性入中道之圆性通教七地别教初地圆教初住皆是改号之位从偏以入中也。

　　【记】是改号者大经云吹贝知时是也苦忍凡性者即内凡上忍位中于苦谛下留一行一缘是凡性也圣人正性谓初果也说大乘法者唯以圆教为大乘也改凡圣偏性通教六地是圣别教十向圆教十信是内凡以中理未显悉名偏性通教七地者至此得知圆者皆是改号之位者三人俱破无明见中道圆性也。

　　二明击鼓。

　　【文句】击大法鼓者击鼓诫进肃众前驱此譬佛说法督进深行小乘位在修道通教在八地别教在十行圆教在初住此诸位以闻法力咸进真修道也。

　　【记】诫进者军阵之法也兵权曰开鼓则进闻金则止鼓则严肃军众使前驱也督率也率导引也位在修道者令初果进二果也通教位在八地者前释改号是七地破无明今进入八地是增道损生别教应言二地圆教应言二住方名进入修道今言十行初住者恐误也或别有意真修道者即通八地别二地圆二住故云咸进地论以初地为见道二地至七地名修道八九十地为无学道彼虽别位例圆可知。

　　三释然炬。

　　【文句】然大法炬者炬能自照亦能照他譬佛说法令自他双益如千年闇室一灯能了又如一灯然百千灯闻法之力自他俱益亦复如是通教八地别教十回向圆教亦在初住皆是道观双流自他俱益之位也。

　　【记】通教下皆取当教化他位也此言八地不取受接但约当教出假道观双流耳别约十向其意亦尔以内修中观外亦出假故圆在初住者以百界作佛普门示现故圆从胜说乃取分真止观名真出假位也皆是下结示三位道谓外化观谓内行此该三教不同余文唯就通说。

　　四释雨雨。

　　【文句】雨胜法雨者雨能成熟农夫加功扶疏益寡时泽一降华果敷荣喻如众行虽复勤修发趣事弱闻佛说法增道损生任运成熟自然流入萨婆若海如大恒中船不劳筋力疾有所到此并在双流位中义如上说。

　　【记】扶疏盛茂也时泽时雨也大恒者殑伽河也。

　　二例上四经。

　　【文句】若得此意例华严之四位般若之四智法华之四知见涅槃之四德皆可解。

　　【记】二以横竖结。

　　【文句】此一法竖拟诸经之位横论一切诸位一闻法音随类各解云云。

　　【记】竖拟诸经之位者即向四经名字虽殊但是住行向地圆位耳故名为竖横论一切诸位者即摄四教凡圣诸位如向消文是也云云者部在方等故此化他必兼四益横摄诸位旨在其中。

　　二通释大义。

　　【文句】此中四譬皆言大者说大法也通涂解释明大非小位尔。

　　【记】前三云大后一云胜胜亦大也故云皆言大也通涂下若取通名唯在大法义并归圆对于四经其义弥顺。

　　二明神通。

　　我今摧伏一切怨结竖立第一微妙法幢。

　　【记】文二初明摧怨二初明烦恼为怨。

　　【文句】我今摧伏下是神通化他也怨结者四住是二乘怨结五住是菩萨怨结。

　　【记】二明天魔是主。

　　【文句】魔为烦恼主伐树去根化物须降主若不降魔化道不畅降魔之法须用神通譬如胜怨乃可为勇非法王不坏法王胜者是时化道得立尔。

　　【记】二明竖幢。

　　【文句】竖法幢者法幢三昧也高出众行为众行之望如兵望麾也三德不纵不横故言微妙。

　　【记】高出众行者即法幢三昧也万行功德皆为眷属莫不归宗此之三昧故为众行之望兵望麾者手指曰麾尚书云左仗黄钺右秉白旄而麾之兵权曰将军乃秉旄麾众而誓之又云闻鼓则进闻金乃止随其指麾五[目*褱]乃理三德下出三昧体其体若非不纵不横岂出众行岂摧五住岂坏天魔无记神通体用如是。

　　二明四弘誓化他二初除文示义。

　　【文句】从度诸众生下七行是四弘誓愿化他虽复成果本愿未休故言四弘益物亦名四谛益物四弘是誓愿之心四谛是所缘之境也。

　　【记】虽复等者既依四谛而运四弘四谛既常誓岂休息因人求佛意在利生今遂所求岂忘与拔四弘是下示誓有依誓即无缘慈悲境乃无作四谛无缘无作行相如何众生誓度生死即涅槃故烦恼誓断烦恼即菩提故法门誓学即惑成智故佛道誓成即生成灭故不尔岂能广度永度。

　　二随义释文四初令度苦谛。

　　度诸众生于生死海永断三恶无量苦恼。

　　【文句】度诸众生是初弘誓亦是未度苦谛令度苦谛也。

　　【记】经永断三恶即三恶道也须约十番论度论断。

　　二令断集谛。

　　烦恼炽然烧诸众生无有救护无所依止。

　　【文句】从烦恼炽然一行是第二弘誓亦是未断集谛令断集谛也。

　　【记】须明五住烧十界生。

　　三令证灭谛。

　　我以甘露清凉美味充足是辈令离焦热。

　　【文句】从我以甘露下一行是第三弘誓亦是未证灭谛令证灭谛也。

　　【记】当分而论四种甘露跨节而辩唯一圆常。

　　四令安道谛。

　　于无量劫遵修诸行供养恭敬诸佛世尊坚固修习菩提之道求于如来真实法身舍诸所重胑节手足头目髓脑所爱妻子钱财珍宝真珠璎珞金银琉璃种种异物。

　　【记】文四初约檀明谛。

　　【文句】从于无量劫下四行是第四弘誓亦是未安道谛令安道谛也此中指檀为四谛檀对于悭悭贪自蔽是集集业招果是苦檀能破悭是道悭灭是灭谛。

　　【记】不独行檀具于四谛五度皆然五不依谛则不动不出何度之有复须知今依无作谛。

　　二略释经文。

　　【文句】无量劫者积功高也遵修诸行者摄法广也。

　　【记】三檀摄六度。

　　【文句】论云檀义摄于六云云。

　　【记】大论十二解檀度云若菩萨行檀度能生六度是时名檀度满云何布施生檀度有下中上若以饮食粗物软心布施名下能以衣服宝物布施名中檀能以头目血肉国财妻子布施名上云何施生尸度菩萨思惟众生不知布施后世贫穷故行恶若行布施后世有福无所乏短则能持戒云何生忍度菩萨施时受者恶骂若大求索若不时索或不应索而索是时菩萨思惟我今布施欲求佛道亦无有人使我布施我自为故云何生瞋如是思惟已而行忍辱云何生进度菩萨布施时常行精进欲行二施勤求财法以求足之云何生禅度菩萨施时能除悭贪而行一心惭除五盖是名禅度又心依布施入于初禅乃至灭定云何生智度菩萨施时知有果报而不疑惑能破邪见无明又分别净不净施得报不同是名生智故云檀义摄六也余之五度亦互相摄非今文意故且论檀六之首故摄生便故。

　　四以彼岸结。

　　【文句】舍身命财与后际等得不坏常住名波罗蜜竖高横广故言遵修诸行也。

　　【记】生死为前际涅槃为后际身命及财此三属事以观此三及能施心所施之境三轮当处即空假中是故能等三德涅槃此以常因而克常果不然岂得不坏常住如是行檀名波罗蜜三德甚深故檀竖高三德无量故檀横广此机乐略是以如来妙说一檀遵修诸行仍须了知既谈果后行檀利物行人岂不即闻而修耶。

　　金光明经文句文句记会本卷第五

　　音释

　　【经】

　　鲜

　　(音鲜鲜少也)。

　　骋

　　(音趁骋奔驰也)。

　　箧

　　(音怯箧笥也)。

　　胑

　　(音胝体四胑手足也)。

　　【文句】

　　鍱

　　(音叶铁鍱)。

　　濩

　　(胡郭切)。

　　烬

　　(音信烬焰余也)。

　　罥

　　(音绢罥挂也系取也)。

　　筋

　　(音斤肉之力也)。

　　麾

　　(音挥以旌旗示之曰麾)。

　　旄

　　(音毛)。

　　【记】

　　疱

　　(音报疱面皮生气也)。

　　聍

　　(音宁聍止吉)。

　　胀

　　(音障膨胀也)。

　　瘀

　　(音豫瘀积血也)。

　　屎

　　(音使)。

　　蠕

　　(音软蠕虫动也)。

　　𧑃

　　(音𧑃蟹𧑃)。

　　鬐

　　(音其马项上鬐也)。

　　橧

　　(音情豕所寝圈)。

　　褶亵

　　(褶音折亵音牒亵重衣也)。
卍新纂续藏经第 20 册 No. 0358 金光明经文句文句记会本


　　金光明经文句文句记会本卷第六

　　北凉三藏法师　昙无谶　译经

　　天台智者大师说文句门人灌顶录

　　四明沙门　知礼　述文句记

　　双径沙门明得会句并记入于经文

　　【记】三大章流通分二初四天王品题。

　　　　金光明经四天王品第六

　　【记】句文分二初因缘释二初约处释人二初明处。

　　【文句】四天王者上升之元首下界之初天居半须弥。

　　【记】二十八天皆上升之趣此当其首天分三界于下界中此复在初居半须弥者处之所依欲界六天二天依山忉利居顶四王在半梵语须弥此云妙高出水八万四千由旬四宝所成。

　　二出人。

　　【文句】东黄金埵王名提头赖吒此翻持国领乾闼婆富单那南琉璃埵王名毗留勒叉此翻增长领鸠槃茶薜荔多西白银埵王名毗留博叉此翻杂语领毗舍阇毒龙北水精埵王名毗沙门此翻多闻领夜叉罗刹。

　　【记】持国者护持国土故乾闼婆此云寻香行天帝俗乐神也富单那此云臭饿鬼中胜者或云主热病鬼也增长者令自他善根增长故鸠槃茶此云瓮形颇似冬瓜是厌魅鬼也薜荔多此云祖父鬼饿鬼中最劣者杂语者能作种种语故毗舍阇此云啖精气鬼啖人及五谷精气故亦云颠狂鬼也毗沙门此云多闻福德之名闻四方故夜叉此云轻捷飞空捷疾故罗刹此云可畏亦名暴恶。

　　二明品来意。

　　【文句】此四王闻经欢喜各领五百眷属发誓护经从此标章故称四天王品。

　　【记】二观行释三种观法此当托事以其境智一一皆借事义而立也须知托事多兼法相如王舍城而观五阴耆阇崛山而表三德此之五三何殊四谛然此正是托感应事明境观也分二初示观相。

　　【文句】观心释者东集南苦西道北灭四谛理是四天观四谛智为四王护四谛境名护国护心数是护众生世者他也为他说心数名护他众生八部者苦谛下有利钝见思法华指此为鬼神乃至灭谛下亦有见思是为八部也。

　　【记】四谛四智乃至谛下各论见思何教不说今释教义既专约圆故所明观不观三教四天须表无作谛理四王乃表无缘妙智照事即理名护谛境了缚为脱名护心数为他说此名为护世通别见思同体为障名为鬼神法华指此等者不无少异彼以鬼神但譬五利乃将虫鸟而譬五钝今则利钝俱类鬼神但取分同也。

　　二明利益。

　　【文句】若不照四谛理见思二惑侵害心王毁损境界心王亡境国败心数人民迸散境智俱为鬼神所恼能观苦集控御见思则国安民宁能为他说四谛是护他国土遮彼见思使得安乐是为观心护世四天王也。

　　【记】而且先明不观有损侵害心王妙智不发也毁损境界谛理不彰也心王至迸散示迷三德而为三障虽论三障迷由烦恼故云俱为鬼神所恼能观下正示观之有益无明即明为能观智此观观苦生死即涅槃也此观观集烦恼即菩提也控御等者不动诸见而修道品不断痴爱起诸明脱如斯控御岂独不被侵害而能显理备德显理故谛境国安备德故心数民宁以转八万尘劳成八万定慧也自行了达既其若此令他修证岂不然乎托护世天王之事修观获益其相略尔。

　　二十三品经文二初立意分章二初立意。

　　【文句】此下十三品是流通段佛慈季末使邪恶不翳于正真经王不壅于来代有缘之者得正闻正听故曰流通。

　　【记】季亦末也翳障也。

　　二分章三初开流通七章。

　　【文句】凡为七意四天王至散脂明天王发誓劝奖人王弘宣此经正论善集明人王弘经天王祐助亦是示往日弘经方轨鬼神品明听经功德天神地祇若河若海菩提萨埵咸守卫之授记品证听经功德之不虚除病流水引昔听经之功德证今护持之非谬舍身品引昔行经不惜躯命戒劝师弟勿吝法财赞佛品明诸菩萨称扬佛法能宣所宣利益深重云云。

　　【记】方轨者方法轨范也。

　　二出天神五段。

　　【文句】天王发誓又为五四王以天力拥护请者大辩品以辩充益说者功德天品誓以资财润请者说者地神品誓以地味膏腴味请处说处散脂品誓以威武摧外敌攘内难安于请说听等也又天王护其国大辩护其师功德护其众地神护其地散脂禳其灾令经法大行也云云。

　　【记】以地味膏腴请处说处者膏腴土田良沃也史记曰东割膏腴之地是也腴下多味字攘除也又天王下且从增胜备论一一皆有五能。

　　三示此品六番。

　　【文句】四天王品者有六番问答即为六段第一白佛述有护国之能第二白佛述其护国之事第三白佛示其轨模第四白佛要其法利第五白佛双述兴衰第六白佛说偈颂德。

　　【记】二正释经文七初五品明天王发誓劝奖人王弘宣此经分五初四王品以天力拥护请者分六初述护国之能二初分文。

　　【文句】初番为二一白佛二佛述成白佛又二一经家叙二正白佛。

　　【记】二释义二初四王白佛二初经家叙。

　　尔时毗沙门天王提头赖吒天王毗留勒叉天王毗留博叉天王俱从座起偏袒右肩右膝着地胡跪合掌白佛言。

　　【文句】叙敬如文。

　　【记】先标北方天王者西土以北方为上也偏袒者西方之礼弟子诣师必须偏袒表有执役。

　　二正白佛二初分文立义。

　　【文句】正白佛文为二一叹经二述能护诸天信法有力是故叹经欲得经弘述其能护叹经为三从是金光明下叹经体从庄严菩萨下叹经宗从此经能照下叹经用正说乃多叹三则略摄于广也。

　　【记】二用义释文二初叹经三初叹经体。

　　世尊是金光明微妙经典众经之王诸佛世尊之所护念。

　　【文句】法性之理佛所护念文诠此理故言经王既言经王知是叹体。

　　【记】佛所护理无量甚深横摄法周竖收法尽理若不尔岂名经王问文铨此理故言经王是则经文但是能诠王惟在理释题那云文号经王教摄众典指文指理二处不同如何和会答若前三教文理不合此则为妨今乃从圆法皆不二文外无理理外无文释题举文若其孤立岂得称王今疏指理不摄文者翻属前教信文理合是经是王其义秘妙不可情求今经王叹体与序品不别。

　　二叹经宗。

　　庄严菩萨深妙功德常为诸天之所恭敬能令天王心生欢喜亦为护世之所赞叹。

　　【文句】约体修行能令菩萨具二庄严成于极果既言庄严知是叹宗世天净天义天皆宗仰极地施三业供养恭敬是身欢喜是意赞叹是口。

　　【记】约体修行者体是本觉起成始觉方得名为约体修行体具佛界因果二严全体成修二严无作名非庄严而为庄严今以极果二严为宗世天下经云诸天包此三也然应有四恐文脱误或可天王本是生天故疏不出此四天名义出大经德王品云一者世间天如诸国王二者生天从四天王乃至非非想三者净天谓四果支佛四者义天谓十住菩萨以见一切法是空义故大论明三种天一假名天即世天也二生天三清净天则兼三乘也。

　　三叹经用。

　　此经能照诸天宫殿是经能与众生快乐是经能令地狱饿鬼畜生诸河焦干枯竭是经能除一切怖畏是经能却他方怨贼是经能除谷贵饥馑是经能愈一切疫病是经能灭恶星变异是经能去一切忧恼举要言之是经能灭一切众生无量无边百千苦恼。

　　【文句】又下从地狱上至菩萨无明未尽通有热恼此经能除如月清凉知是叹用云云。

　　【记】上至菩萨者经无菩萨之言既云能灭一切众生苦恼则通指九界方名一切经文有四初天趣能与众生快乐者天趣众生也次是经下三恶趣诸河三趣沉没犹如大河焦干枯竭者灭三恶苦也有经于枯竭上加能令二字者妄也三能除怖畏去是人趣初言一切怖畏是总次别明破三障恶三灾是报障怨贼即刀兵也并饥馑疫病名三灾恶星是业障业来责报故恶星现也忧恼是烦恼障四举要下总指九界众生也。

　　二述能护二初分文。

　　【文句】从世尊是金光明下是第二述能护国文为二一内以法护国二外以策护国法护国又四一护国之由二以法护国三以天党护国四以天眼护国。

　　【记】二释义二初内以法护国四初护国之由。

　　世尊是金光明微妙经典若在大众广宣说时我等四王及余眷属闻此甘露无上法味增益身力心进勇锐具诸威德。

　　【文句】护国由者由闻此经获于四益身益光明力益勇猛心益增进德益尊严理获二益谓法身慧命皆得增长由国弘经致斯法润宁得不护。

　　【记】二以法护国。

　　世尊我等四王能说正法修行正法为世法王以法治世。

　　【文句】述所以者此义正与观心相应以四谛智护四谛境即是修行正法以四谛智导诸心数使诸心数不行故名行般若波罗蜜即是能说正法内有如此护国所以名护世王正治国土尔。

　　【记】即是述其护国所以无法安能护持国土而其所以有内有外外即世法内即心法若但行说世间之法则令此经非方等教天王全是凡夫心口须知文文皆有世间出世间意但以此句显内义便故云正与观心相应如下散脂鬼神品中诸文且顺世法诠辨及至自述得名之由则全废事解故云现见不思议智境不思议智光乃至云我能安住一切法如性于一切法含受一切法境智若是故名为密方能外现鬼神大将岂非有理密故乃有事密今文经虽不显大师得意乃以行说谛智之法而为护世安民所以心数不行等者心心数法全体即是方便般若心王邪故数行邪境今王既正导令不行不行而行行深般若到于彼岸。

　　三天党护国。

　　世尊我等四王及诸天龙鬼神乾闼婆阿修罗迦楼罗紧那罗摩睺罗伽以法治世遮诸恶鬼啖精气者。

　　【文句】帅党护国者此亦与观心相应心王帅心数党降伏见思利钝诸使如诸天王共眷属遮诸恶鬼如转轮王与七宝千子有所至处四方归德四王共五百所临之地何恶不除邪。

　　【记】意同向说党谓徒党即八部也党辈也帅党者帅音率导引也如转轮王下是事释以轮王降四方喻天王遮恶鬼七宝谓轮象马女珠臣兵也。

　　四天眼护国。

　　世尊我等四王二十八部诸鬼神等及无量百千鬼神以净天眼过于人眼常观拥护此阎浮提世尊是故我等名护世王。

　　【文句】用天眼护国者以报得天眼彻视无幽不烛防萌杜渐何恶不除邪。

　　【记】以报得天眼者非修得也受天身则眼必彻障幽暗也烛照也萌种子初剖也杜塞也谓以天眼彻照防将萌之祸根塞渐起之恶源也。

　　二外以策护国二初标科叙二初标科。

　　【文句】二从若此国土有诸衰耗下是智策护国令内外因缘和合文为三。

　　【记】二叙意三初劝说听因缘和合二初劝法师为外缘。

　　若此国土有诸衰耗怨贼侵境饥馑疾疫种种艰难若有比丘受持是经我等四王当共劝请令是比丘以我等力故疾往彼所国邑郡县广宣流布是金光明微妙经典令如是等种种百千衰耗之事悉皆灭尽。

　　【文句】一若王国多灾种种艰难谓兵饥疾者我以智策劝法师往或威神劝往或现形劝往或降梦劝往法师若往广宣此经如日出朝阳氛雾自歇此劝外缘也。

　　【记】日出朝阳者尔雅云山东曰朝阳山西曰夕阳氛抚文反不祥气也吕氏春秋曰冬行夏令则气雾冥冥春秋元命包曰雾阴阳之气也阴阳怒而为风乱而为雾今以日出喻弘经氛雾歇喻三灾息也。

　　二劝王者修内因。

　　世尊如诸国王所有土境是持经者若至其国是王应当往是人所听受如是微妙经典闻已欢喜复当护念恭敬是人世尊我等四王复当勤心拥护是王及国人民为除衰患令得安隐。

　　【文句】次王心无智照灾承闇入若有明慧变怪不生师既秉法来仪王须专心听受王若勤听天亦勤护所以加于可加护于可护一人有庆赖及万方王身与国安隐无患此内因也若外虽有弘法人王内心不殷重则不和合不能攘灾也。

　　【记】秉法者秉持也一人谓王也庆善也王有善则万方之民恃赖之即尚书曰一人有庆兆民赖之也故王受是典而致国安经饥馑者尔雅云五谷不熟曰饥菜蔬不熟曰馑国邑郡县者王制曰凡四海之内九州方千里州建百里之国三十七十里之国六十五十里之国百有二十凡二百一十国凡九州千七百七十三国春秋左氏传曰凡邑有宗庙先君之主曰都无曰邑又曰上大夫受县下大夫受郡。

　　二劝供给四众因缘。

　　世尊若有比丘比丘尼优婆塞优婆夷受持是经若诸人王有能供给施其所安我等四王亦当令是王及国人民一切安隐具足无患。

　　【文句】二者王无惠施则寡于福禄如不勤田仓厨少谷劝王倾财供给四众四众得安福资于王举国眷属一切无患此内外因缘和合能致丰年流衍云云。

　　【记】经优婆塞此云近事男优婆夷此云近事女以成就戒者堪可亲近承事出家二众故也流衍者衍达也。

　　三劝能赞所赞因缘。

　　世尊若有四众受持读诵是妙经典若诸人王有能供养恭敬尊重赞叹我等四王亦复当令如是人王于诸王中常得第一供养恭敬尊重赞叹亦令余王钦尚羡慕称赞其善。

　　【文句】三者王身无先王之德行臣民不从口无先王之法言邻国不咏今劝王三业供养恭敬是身业尊重是意业赞叹是口业夫高以下为基辩以讷为师屈尊敬卑功亦大矣以天威力使邻国遥崇羽檄称赞歌咏羡慕三业颙颙上之化下如风之靡草邻国既然国人牛马草莱无不低回内向此则能赞所赞因缘和合颂声溢于邻国云云。

　　【记】先王之德行者先王道德之行若行之于身即可以仪轨风俗法言者是出自典诰圣人礼法之言若宣之于口即可以教人民君既无此故邦民不从其令邻国不咏其德今劝下即劝王重道尊师修功补过也身意恭重谦以自牧即道德之行也赞叹在口即典诰之法言也夫高下明谦卑之意王高而民下为国者以人为本基故当劳谦以聚之辩以讷为师者讷者内照清净故外绝矜饰即大辩若纳也故能为俗中小辩之师寻常治身理国尚当如此况今请出世之法祈人民之福岂宜踞慢乎儒礼以父事三老兄事五更屈王之尊敬卑为师儒释一揆矣羽檄者文心雕龙云檄者曒也宣露于外曒然明白也或称露布盖露板不封布诸视听也颜师古注汉书高记曰檄以木简为书长尺二寸用征召也其有急事则加鸟羽插之示速疾也今云羽檄称叹者即告之以文辞述具休明也尔雅云颙颙昂昂君之德也靡偃也论语曰君子之德风小人之德草草上之风必偃草莱者莱黎草也或作叶或作菜字之误也。

　　二用意销文三。

　　【文句】经文分明寻之可见。

　　【记】当以上意对经释之故云可见。

　　二如来述成二初分文。

　　【文句】次佛述成文为二初合述叹经二述其能护国。

　　【记】二释义二初合述叹经。

　　尔时世尊赞叹护世四天王等善哉善哉汝等四王过去已曾供养恭敬尊重赞叹无量百千万亿诸佛。

　　【文句】四王初叹经说既合理佛述而成之成其上体宗用三叹故言佛合述善哉善哉其上总叹一教佛述成其遍赞百千诸佛诸佛从是法生故举多赞成于一也。

　　【记】四王所赞经体宗用既合佛证三德妙理故佛述成诸佛从是法生者体宗用三既是法性岂有一佛不从此生。

　　二述能护国二初分文。

　　【文句】从于诸佛所下述成其能护国又为二初述以法护国二述以智眼护国。

　　【记】二释义二初述以法护国四初述护国之由。

　　于诸佛所种诸善根。

　　【文句】法护国有四佛皆述成上明护国之由由闻经得益佛述今益良由先种发心毕竟二不别如是二心前心难是故敬礼初发心此举前以成后述后以显前。

　　【记】发心毕竟者昔种善根是发心今日闻经得益是毕竟二心比校昔种诚难故佛述成叹其宿种然此发心等语即大经迦叶说偈赞佛故佛初心但用彼语以成今意。

　　二述其以法护世。

　　说于正法修行正法以法治世为人天王。

　　【文句】从说于正法下述其以法护世上云能说能行所以名为护世佛亦述成能说能行得名护世云云。

　　【记】护世下云云者。

　　与观心相应义如前述也。

　　三超述天眼护国。

　　汝等今日长夜利益于诸众生行大慈心施与众生一切乐具能遮诸恶勤与诸善以是义故若有人王能供养恭敬此金光明微妙经典汝等正应如是护念灭其苦恼与其安乐。

　　【文句】从汝等今日下超述其天眼护国小不次第于义无失上云以净天眼过于人眼佛述长夜利益夫天眼夜照不假日光故言长夜也。

　　【记】四追述天党护国。

　　汝等四王及诸眷属无量无边百千鬼神若能护念如是经者即是护持去来现在诸佛正法。

　　【文句】从汝等四王及诸眷属下追述其天党护国上直言护国佛今加赞是护三世诸佛正法也。

　　【记】二述以智眼护国。

　　汝等四王及余天众百千鬼神与阿修罗共战斗时汝等诸天常得胜利汝等若能护念此经悉能消伏一切诸苦所谓怨贼饥馑疾疫若四部众有能受持读诵此经汝等亦应勤心守护为除衰恼施与安乐。

　　【文句】从汝等四王及余天众下述其智眼和合护国上云请法师入境攘恶此功归己能却修罗之阵汝劝王听经供给四众佛述其内智外福实是消伏诸苦能致安乐如文云云。

　　【记】前云䇿今云智眼互见其文䇿即智谋智能鉴照名之为眼言和合者即前云内因外缘因缘和合然后攘恶云云者前白佛则三段别明今则一番总述以包前别也。

　　第二番白佛述护国之事二初分文。

　　【文句】第二番白佛述护国之事文为二一白佛二佛述成白佛又二。

　　【记】二释义二初白佛二初王奉人法天除怨患。

　　尔时四王复白佛言世尊是金光明微妙经典于未来世在所流布若国土城邑群县村落随所至处若诸国王以天律治世复能恭敬至心听受是妙经典并复尊重供养供给持是经典四部之众以是因缘我等时时得闻如是微妙经典闻已即得增益身力心进勇锐具诸威德是故我等及无量鬼神常当隐形随其妙典所流布处而作拥护令无留难亦当护念听是经典诸国王等及其人民除其患难悉令安隐他方怨贼亦使退散。

　　【文句】一是经流布之处其王自能顶受又供给四众者我及眷属誓当隐形令其显益。

　　【记】经天律治世者师古治民则天行化罚必当罪赏必当功名天律也。

　　二邻国兴兵天令懅退。

　　若有人王听是经时邻国怨敌兴如是念当具四兵坏彼国土世尊以是经典威神力故尔时邻敌更有异怨为作留难于其境界起诸衰恼灾异疫病尔时怨敌起如是等诸恶事已备具四兵发向是国规往讨伐我等尔时当与眷属无量无边百千鬼神隐蔽其形为作护助令彼怨敌自然退散起诸怖懅种种留难彼国兵众尚不能到况复当能有所破坏。

　　【文句】二者恶邻兴兵侵斥善国我当隐形起诸怖懅种种难起令其军兵显然退散尚不扰边况复坏中云云。

　　【记】斥逐也经四兵象马车步也规往讨伐者规求也或作亲者字之误也讨诛也传例曰有钟鼓曰伐或作罚者非罚折辱也出金赎罪也军者万二千五百人曰军天子六军诸候三军。

　　二佛述成二初标科。

　　【文句】次佛述成文亦为二。

　　【记】二随释二初述成初意。

　　尔时佛赞四天王等善哉善哉汝等四王乃能拥护我百千亿那由他劫所可修习阿耨多罗三藐三菩提及诸人王受持是经恭敬供养者为净衰患令其安乐复能拥护宫殿舍宅城邑村落国土边疆乃至怨贼悉令退散灭其衰恼令得安隐亦令一切阎浮提内所有诸王无诸凶衰斗讼之事。

　　【文句】从尔时佛赞下至无斗讼之事是述成初意其上隐形护国欲使经弘佛述隐形是护三宝我是佛宝修习菩提是法宝诸王无斗讼是僧宝述其护一而能成三也。

　　【记】无斗讼名僧者无斗讼即和合也。

　　二述成后意。

　　四王当知此阎浮提八万四千城邑聚落八万四千诸人王等各于其国娱乐快乐各各于国而得自在于自所有钱财珍宝各各自足不相侵夺如其宿世所修集业随业受报不生恶心贪求他国各各自生利益之心生于慈心安乐之心不诤讼心不破坏心无系缚心无楚挞心各于其土自生爱乐上下和穆犹如水乳心相爱念增诸善根以是因缘故此阎浮提安隐丰乐人民炽盛大地沃壤阴阳调和时不越序日月星宿不失常度风雨随时无诸灾横人民丰实自足于财心无贪吝亦无嫉妒等行十善其人寿终多生天上天宫充满增益天众若未来世有诸人王听是经典及供养恭敬受持是经四部之众是王则为安乐利益汝等四王及余眷属无量百千诸鬼神等何以故汝等四王若得时时闻是经典则为已得正法之水服甘露味增益身力心进勇锐具诸威德是诸人王若能至心听受是经则为已能供养于我若供养我则是供养过去未来现在诸佛若能供养过去未来现在诸佛则得无量不可思议功德之聚以是因缘是诸人王应得拥护及后妃采女中宫眷属诸王子等亦应得护衰恼消灭快乐炽盛宫殿堂宇安隐清净无诸灾变护宅之神增长威德亦受无量欢悦快乐是诸国土所有人民悉受种种五欲之乐一切恶事悉皆消灭。

　　【记】文二初正以等慈述其懅退。

　　【文句】从四王当知此阎浮提下是述成后意上以天威懅之天力退之似若憎恶爱善佛劝慈心平等向之为恶者自懅为善者自豫非薄恶而厚善成其懅退之意也。

　　【记】豫安也。

　　二兼劝诸国各守本业。

　　【文句】又劝诸国各守本业住境自乐勿起贪企诸王和则民无夭法兴盛则熏诸天佛告帝释斗诤因缘人天损减善能慈和天下非止供养于我则是供养三世如来非止安于一王遍安诸王非止安于一国遍安一切故以慈和述成第二意也云云。

　　【记】贪企者企望也佛告帝释者大经文也经楚挞者楚一名荆可以为杖挞击也广雅沃湿也美也亦柔也壤土也时不越序者四时和也心无贪吝者无贪故不多求无吝故能惠施后妃采女者天子一后三夫人九嫔妃二十七世妇八十一御女风俗通云采女者采择其容色之女也。

　　第三番白佛示其规模二初分文。

　　【文句】其三白佛示人王规模文为二一出其愿欲二示其轨模愿欲有六一欲安己身二欲安妻子三欲安宫殿四欲王领殊胜五欲摄诸福德六欲国无忧苦。

　　【记】二释义二初白佛二初出愿欲六文如疏列初欲安己身。

　　尔时四天王白佛言世尊未来之世若有人王欲得护身。

　　【记】二欲安妻子。

　　及后妃采女诸王子等。

　　【记】三欲安宫殿。

　　宫殿屋宅得第一护。

　　【记】四欲王领殊胜。

　　身所王领最为殊胜具不可思议王者功德。

　　【记】五欲摄诸福德。

　　欲得摄取无量福聚。

　　【记】六欲国无忧苦。

　　国土无有他方怨贼无诸忧恼及诸苦事。

　　【文句】六愿如文。

　　【记】二示轨模六初示莫放逸。

　　世尊如是人王不应放逸散乱其心应生恭敬谦下之心。

　　【记】二示严法堂。

　　应当庄严第一微妙最胜宫宅种种香汁持用洒地散种种华敷大法座师子之座兼以无量珍琦异物而为校饰张施种种无数微妙幢幡宝盖。

　　【记】三示令洗沐。

　　当净洗浴以香涂身着好净衣璎珞自严坐小卑座不自高大除去自在离诸放逸谦下自卑除去骄慢。

　　【记】四示专听经。

　　正念听受如是妙典于说法者生世尊想。

　　【记】五示和颜语。

　　复于宫内后妃王子采女眷属生慈哀心和颜与语劝以种种供养之具供养法师。

　　【记】六示应自庆。

　　是王尔时既劝化已即生无量欢喜快乐心怀快豫倍复自励不生疲倦多作利益于说法者倍生恭敬。

　　【文句】从世尊如是人王下是第二示其规模虽不次第六数足上欲安身今示莫放逸制心则身安也上欲安宫殿今示严法堂幡盖映于上香华丽于下三宝受用则柏梁无灾上欲王领殊胜今示洗沐香涂敦恭去慢一身敬于此八纮休于彼上欲摄取福聚今示正念听经正念听经能致无量功德天神竭其力覆地神竭其力载鬼神竭其力护臣民竭其力爱上欲安妻子今示和颜与语劝其兴福内外修善感益事多上欲得国无忧苦今示应自喜庆自励忘疲倍作利益一人既悦则四海谧然此之谓也。

　　【记】一一如数对上六愿柏梁者汉时殿名天火曰灾汉方土以海中鸱鱼尾安殿脊以禳之灾遂息世昧其由谓之鸱吻八纮八方也休美也自励者励勉也四海者博物志云天地四方皆海水相通地在其中盖无几也七戎六蛮九夷八狄形类不同总而言之谓之四海皆言近于海也。

　　二述成二初分文立意。

　　【文句】次佛述成文为二先述成六方法次述成六愿欲四王约六事又所说少止在现世佛约一事而所益多超无量世倍述成之。

　　【记】二用意释文二初别述二初述成六方法六初述成安身方法。

　　尔时佛告四天大王尔时人王应著白净鲜洁之衣种种璎珞齐整庄严执持素帛微妙上盖服饰容仪不失常则躬出奉迎说法之人何以故是王如是随其举足步步之中即是供养值遇百千亿那由他诸佛世尊。

　　【文句】从佛告四王下秪弘经听经即是述成安身方法上直示心不放逸今加示羽仪出宫迎候步步值那由他佛方法既倍体亦弥安。

　　【记】羽仪者汉书高纪曰纪信乘王车黄屋左纛注云以黄缯为盖裹纛毛羽幢也在乘舆车衡左方上注之祭邕曰𣯛牛尾为之如斗或在騑头或在衡以纛是毛羽幢为天子仪仗故曰羽仪经躬出者躬亲也。

　　二述成安国方法。

　　复得超越如是等劫生死之难。

　　【文句】从复得超越尔许劫难者述成安国方法上止一世无忧苦今则超尔许生死之难。

　　【记】尔许生死之难者劫数如值佛之数也。

　　三述成安妻子方法。

　　复于来世尔所劫中常得封受转轮王位随其步步。

　　【文句】从复于来世封受轮王者述成安妻子方法轮王有玉女千子悉无怨对尔许劫中妻子常安也。

　　【记】四述成安王领方法。

　　亦得如是现世功德不可思议自在之力。

　　【文句】从亦得如是现世自在之力者述成上安于王领方法也。

　　【记】五述成宫殿方法。

　　常得最胜极妙七宝人天宫殿。

　　【文句】从常得最胜七宝宫殿者述成上安于宫殿方法也。

　　【记】六述成上摄福方法。

　　在在生处增益寿命言语辩了人所信用无所畏忌有大名称常为人天之所恭敬天上人中受上妙乐得大势力具足威德身色微妙端严第一常值诸佛遇善知识成就具足无量福聚。

　　【文句】从在在生处讫具足无量福聚述成其上摄福方法也。

　　【记】二述成六愿欲六段如疏初述成上愿安身。

　　汝等四王如是人王见如是等种种无量功德利益是故此王应当躬出奉迎法师若一由旬至百千由旬于说法师应生佛想应作是念今日释迦如来正智入于我宫受我供养为我说法我闻是法即不退转于阿耨多罗三藐三菩提。

　　【文句】从汝等四王下述成其六种愿欲从四王下至不退转述成上愿安身。

　　【记】二述成上安国。

　　已为得值百千万亿那由他佛已为供养过去未来现在诸佛已得毕竟离三恶道苦。

　　【文句】从已为得值至毕三恶道苦述成上安国。

　　【记】三述成上愿安妻子。

　　我今已种百千无量转轮圣王释梵之因。

　　【文句】从我今已种轮王释梵之因述成上愿安妻子。

　　【记】四述成上欲摄福聚。

　　已种无边善根种子已令无量百千万亿诸众生等度于生死已集无量无边福聚。

　　【文句】从已种无边善根下述成上欲摄福聚。

　　【记】五述成上愿安宫殿。

　　后宫眷属已得拥护宫宅诸衰悉已消灭。

　　【文句】从后宫宫宅无诸凶衰述成上愿安宫殿。

　　【记】六述成上王领第一。

　　国土无有怨贼棘刺他方怨敌不侵能陵。

　　【文句】从国土无有他方怨刺述成上王领第一。

　　【记】经棘兵器也与戟字同刺杀也。

　　二总述。

　　汝等四王如是人王应作如是供养正法清净听受是妙经典及恭敬供养尊重赞叹持是经典四部之众亦当回此所得最胜功德之分施与汝等及余眷属诸天鬼神聚集如是诸善功德现世常得无量无边不可思议自在之利威德势力成就具足能以正法摧伏诸恶。

　　【文句】从汝等四王下更总结成六法六愿皆令具足者若能屈己迎候至心听法即是六愿六法又回利施天亦即能令六愿六法成就满足也。

　　【记】第四白佛要其法利二初分文。

　　【文句】第四白佛要其人王施善此由第三段末文为二一白佛二佛述成白佛又二一人王运心二天宫相现。

　　【记】由第三段末者由前世尊述成云亦当回此所得最胜功德之分施与法等及余眷属四王因兹遂要法利。

　　二释义二初白佛二初人王运心。

　　尔时四王白佛言世尊若未来世有诸人王作如是等恭敬正法至心听受是妙经典及恭敬供养尊重赞叹持是经典四部之众严治舍宅香汁洒地专心正念听说法时我等四王亦当在中共听此法愿诸人王为自利故以己所得功德少分施与我等世尊是诸人王于说法者所坐之处为我等故烧种种香供养是经。

　　【记】二天宫相现。

　　是妙香气于一念顷即至我等诸天宫殿其香即时变成香盖其香微妙金色晃耀照我等宫释宫梵宫大辩天神功德天神坚牢地神散脂鬼神最大将军二十八部鬼神大将摩醯首罗金刚密迹摩尼䟦陀鬼神大将鬼子母与五百鬼子周匝围绕阿耨达龙王娑竭罗龙王如是等众自于宫殿各各得闻是妙香气及见香盖光明普照是香盖光明亦照一切诸天宫殿。

　　【记】文二初事释。

　　【文句】人王心存至典是故香作金光回施必得是故天宫相现香至天宫龙宫鬼神等宫总至三法界尔。

　　【记】人王至金光者心存即三智金光明也至典即三谛金光明也智谛合即起事用金光明也以色心不二故香随智遍回施下天王意云若以法利回施我等我等皆得故以光照天宫为表能犹属畜对天并鬼成三法界言法界者今从解脱所烧之香非法界者何能周遍三趣之体非法界者岂能承受经摩醯首罗此云大自在金刚密迹者正法念经云昔有国王夫人生千子欲试当来成佛次第故俱留孙探得第一筹释迦当第四筹乃至楼至当千筹第二夫人生二子一愿为梵王请千兄转法轮次愿为密迹金刚神护千兄教法世传楼至化身非也乃法意王子耳据经唯一人今状于伽蓝之门而为二像者夫应变无方多亦无咎摩尼䟦陀此云威伏行阿耨达此云无热恼娑竭此云咸海。

　　二观释。

　　【文句】观心解者以智慧火然实相香起戒定慧烟实相是真法故言金光戒慧与理冥故彻照无碍也云云。

　　【记】上之所说虽谈谛智犹是约教示经力用未论观行今之所论的就研心令观诣理故荆溪云本虽久远圆顿虽实第一义虽理望观属事此乃托事观心借义成行三智妙解如火能然三谛融心如香离臭起三学行如烟氤氲真本觉照故曰金光行冥真故无碍而照但期观行契金光明功用自然相周沙界唯务相现内观不修心缘五尘魔必得便慎之慎之。

　　二佛述二初标科。

　　【文句】次佛述成文为二。

　　【记】二随释二初述成香光普遍。

　　佛告四王是香盖光明非但至汝四王宫殿何以故是诸人王手擎香炉供养经时其香遍布于一念顷遍至三千大千世界百亿日月百亿大海百亿须弥山百亿大铁围山小铁围山及诸山王百亿四天下百亿四天王百亿三十三天乃至百亿非想非非想天于此三千大千世界百亿三十三天一切龙鬼乾闼婆阿修罗迦楼罗紧那罗摩睺罗伽宫殿虚空悉满种种香烟云盖其盖金光亦照宫殿如是三千大千世界所有种种香烟云盖皆是此经威神力故是诸人王手擎香炉供养经特种种香气不但遍此三千大千世界于一念顷亦遍十方无量无边恒河沙等百千万亿诸佛世界于诸佛上虚空之中亦成香盖金光普照亦复如是。

　　【文句】先述香光非但至天宫等三法界遍至百亿诸宫又至恒沙佛上总而言之遍至十法界也。

　　【记】经百亿非非想天者夫百亿即大千界也但同一四禅及四无色三禅统中千界以大千言之则有一千三禅也二禅统小千界则有百万二禅唯四洲至初禅则有百亿今非想亦言百亿以下望上言之耳又恐翻译之讹也以义净重翻则无百亿非想之言。

　　二述成施善护赞二初赞因。

　　诸佛世尊闻是香气见是香盖及金色光于十方界恒河沙等诸佛世界作如是等神力变化已异口同音于说法者称赞善哉善哉大士汝能广宣流布如是甚深微妙经典则为成就无量无边不可思议功德之聚若有闻是甚深经典所得功德则为不少况持读诵为他众生开示分别演说其义何以故善男子此金光明微妙经典无量无边亿那由他诸菩萨等若得闻者即不退于阿耨多罗三藐三菩提。

　　【文句】从诸佛世尊闻是香气下述成人王运善奉施诸天为诸佛所赞先赞因成次赞果满。

　　【记】二赞果。

　　尔时十方无量无边恒河沙等诸佛世界现在诸佛异口同声作如是言善男子汝于来世必定当得坐于道场菩提树下于三界中最尊最胜出过一切众生之上勤修力故受诸苦行善能庄严菩提道场能坏三千大千世界外道邪论摧伏诸魔怨贼异形觉了诸法第一寂灭清净无垢甚深无上菩提之道善男子汝已能坐金刚座处转于无上诸佛所赞十二种行甚深法轮能击无上最大法鼓能吹无上极妙法螺能竖无上最胜法幢能然无上极明法炬能雨无上甘露法雨能断无量烦恼怨结能令无量百千万亿那由他众度于无涯可畏大海解脱生死无际轮转值遇无量百千万亿那由他佛。

　　【文句】如文。

　　【记】经勤修下明修苦行善能下坏外道降魔怨是庄严道场也觉了下成正觉善男子下转法轮此并果上之事如瑞应经广明。

　　第五白佛举兴衰劝二初分文。

　　【文句】第五白佛双举兴衰文为二一白佛二佛述成白佛又为三初从白佛至诸恶灾患悉令消灭是第一举兴劝从若有人王心生舍离至善神远离生如是等无量恶事是第二举衰劝从世尊人王欲自护及王国土是第三正劝。

　　【记】二释义二初白佛三初举兴劝四初述弘经四天听受。

　　尔时四天王复白佛言世尊是金光明微妙经典能得未来现在种种无量功德是故人王若得闻是微妙经典则为已于百千万亿无量佛所种诸善根我以敬念是人王故复见无量福德利故我等四王及余眷属无量百千万亿鬼神于自宫殿见是种种香烟云盖瑞应之时我当隐蔽不现其身为听法故当至是王所止宫殿讲法之处。

　　【文句】举兴劝为四一人王弘经则四天隐形听受二非但四王听受释梵八部皆集听受三以是人王为善法知识四既得法利护国弥勤。

　　【记】二明释梵八部皆集。

　　大梵天王释提桓因大辩天神功德天神坚牢地神散脂鬼神大将军等二十八部鬼神大将摩醯首罗金刚密迹摩尼䟦陀鬼神大将鬼子母及五百鬼子周匝围绕阿耨达龙王娑竭罗龙王无量百千万亿那由他鬼神诸天如是等众为听法故悉自隐蔽不现其身至是人王所止宫殿讲法之处。

　　【记】经释提桓因者具云释迦提婆因达罗此云能天帝。

　　三明人王为善知识。

　　世尊我等四王及余眷属无量鬼神悉当同心以是人王为善知识同共一行善相应行能为无上大法施主。

　　【记】四明得利护国弥勤。

　　以甘露味充足我等我等应当拥护是王除其衰患令得安隐及其宫宅国土城邑诸恶灾患悉令消灭。

　　【文句】皆如文。

　　【记】二举衰劝二初分文。

　　【文句】次举衰劝亦四一王不弘经天失甘露则威势减少二释梵旧神并皆远舍三恶鬼乱行灾毒竞起四展转结成灾灾何故起恶鬼乱行鬼何故行天神舍离天何故舍不闻法食何故无法食王不弘经。

　　【记】二随释四初明天失法食。

　　世尊若有人王于此经典心生舍离不乐听闻其心不欲恭敬供养尊重赞叹若四部众有受持读诵讲说之者亦复不能恭敬供养尊重赞叹我等四王及余眷属无量鬼神即便不得闻此正法背甘露味失大法利无有势力及以威德减损天众增长恶趣。

　　【记】二明天神舍离。

　　世尊我等四王及无量鬼神舍其国土不但我等亦有无量守护国土诸旧善神皆悉舍去。

　　【记】三明恶男兴灾。

　　我等诸王及诸鬼神既舍离已其国当有种种灾异一切人民失其善心唯有系缚瞋恚斗诤互相破坏多诸疾疫彗星现怪流星崩落五星诸宿违失常度两日并现日月博蚀白黑恶虹数数出现大地震动发大音声暴风恶雨无日不有谷米勇贵饥馑冻饿多有他方怨贼侵掠其国人民多受苦恼其地无有可爱乐处。

　　【记】经疏星者星说曰绝迹而去曰奔星光迹相连曰流星博蚀者案汉书天文志作日月薄蚀孟康注曰日月无光曰薄韦昭曰气往迫为薄亏缺曰蚀京房易传云日月赤黄为薄释名云日月亏曰蚀谓稍侵亏如虫食草木叶也虹者尔雅云螮蝀虹也尔雅音义云双出鲜盛者为雄雄曰虹暗昧者为雌雌曰霓霓或霓江东呼为雩俗呼为美人释名云虹攻也谓纯阳攻阴义也。

　　四展转成灾。

　　世尊我等四王及诸无量百千鬼神并守国土诸旧善神远离去时生如是等无量恶事。

　　【文句】如文。

　　【记】三正劝二初分文。

　　【文句】三正劝为六一欲得现利故必定听二天欣法食故必定听三出过三论故必定听四始终得益成就菩提故必定听五教主胜于释梵故必定听六诸法之本故必定听。

　　【记】二随释六初欲得现利。

　　世尊若有人王欲得自护及王国土多受安乐欲令国土一切众生悉皆成就具足快乐欲得拥伏一切外敌欲得拥护一切国土欲以正法正治国土欲得除灭众生怖畏世尊是人王等应当必定听是经典及恭敬供养读诵受持是经典者。

　　【记】二天欣法食。

　　我等四王及无量鬼神以是法食善根因缘得服甘露无上法味增长身力心进勇锐增益诸天何以故以是人王至心听受是经典故。

　　【记】三出过三论。

　　如诸梵天说出欲论释提桓因种种善论五通之人神仙之论世尊梵天释提桓因鬼神通人虽有百千亿那由他无量胜论是金光明于中最胜。

　　【文句】三论者四韦陀论说梵事毗伽罗论说十善事僧佉卫世师勒沙婆论说学通事云云。

　　【记】四韦陀者即外人典籍摩隥伽经云初人名梵天造一韦陀次有仙名白净变一为四一名赞诵二名祭祀三名歌咏四名禳灾次名弗沙有二十五弟子各一韦陀能广分别遂成二十五韦陀次名鹦鹉次名善道及其弟子渐渐增广如是展转有千二百六韦陀今言四者从其根本为名皆明梵事出离欲染故云梵天说出欲论也毗伽罗论此名记论婆尼尼造明种种经书并诸杂语又名字本河西云世间文字之根本典籍音声之论宣通四辩诃责世法赞出家法言辞清雅义理深䆳虽是外论而无邪法将不是善权大士所为也僧佉此云数论诸法从数起故劫初黄头仙所造卫世师此云胜论谓诸论中胜故胜人所造故成劫末鸺鹠外道造勒沙婆此云苦行未知出世时节以人名名所造论此三仙所说无漏尽通故唯五通。

　　四始终获利。

　　所以者何如来说是金光明经为众生故为令一切阎浮提内诸人王等以正法治为与一切众生安乐为欲爱护一切众生欲令众生无诸苦恼无有他方怨贼棘刺所有诸恶背而不向欲令国土无有忧恼以正法教无有诤讼是故人王各于国土应然法炬炽然正法增益天众我等四王及无量鬼神阎浮提内诸天善神以是因缘得服甘露法味充足得大威德进力具足阎浮提内安隐丰乐人民炽盛安乐其处复于来世无量百千不可思议那由他劫常受㣲妙第一快乐复得值遇无量诸佛种诸善根然后证成阿耨多罗三藐三菩提得如是等无量功德悉是如来正遍知说。

　　【记】经如来正遍知说者十号中二号也。

　　五教主胜故。

　　如来过于百千亿那由他诸梵天等以大悲力故亦过无量百千亿那由他释提桓因以苦行力故是故如来为诸众生演说如是金光明经。

　　【记】经以大悲力故等者用无缘大悲普覆法界故超梵王四等之心以难思苦行积劫利物故超帝释十善之因。

　　六诸法本故。

　　若阎浮提一切众生及诸人王世间出世间所作国事所造世论皆因此经欲令众生得安乐故释迦如来示现是经广宣流布世尊以是因缘故是诸人王应当必定听受供养恭敬尊重赞叹是经。

　　【文句】皆如文。

　　【记】经一切众生等者世间谓五戒十善十二门禅等出世间者四教法门者三乘修证也国事者礼乐征伐治世育民之事也造世论者如上三论及下正论等也皆因此经者乃教行理三种经也故新本云欲生人天欲得四果支佛欲得佛皆依此经忏悔灭障方得成就若探取化意即是于一佛乘分别说三但以此经部在方等教犹属通理就人分未免异趣故欲令等言随其五乘而得安乐也。

　　二佛述二初分文。

　　【文句】次佛述成文为二初番述成举兴劝不弘则衰无可述成又解云前番则两述成而与安乐是述成举兴劝灭其衰患是述成举衰劝。

　　【记】二随释二初举兴衰劝。

　　尔时佛复告四天王汝等四王及余眷属无量百千那由他鬼神是诸人王若能至心听是经典供养恭敬尊重赞叹汝等四王正应拥护灭其衰患而与安乐。

　　【记】二正劝。

　　若有人能广宣流布如是妙典于人天中大作佛事能大利益无量众生如是之人汝等四王必当拥护莫令他缘而得扰乱令心恬静受于快乐续复当得广宣是经。

　　【文句】从若有人能于人天中作大佛事者述成正劝云云。

　　【记】第六说偈颂德二初分文。

　　【文句】第六白佛文为三一说偈叹二佛以偈答三欢喜发誓偈叹有八行半文为三初一行叹三身次五行半叹身相次二行结叹。

　　【记】二释义三初说偈叹三初叹三身。

　　尔时四天王即从座起偏袒右肩右膝着地长跪合掌于世尊前以偈赞曰。

　　佛月清净满足庄严佛日晖曜放千光明。

　　【记】文三初依现文别对三身。

　　【文句】夫三身有通别依文是别空是法身日是报身月是应身。

　　【记】空是法身者经无空字以其日月必依于空又下文云佛真法身犹如虚空是故疏以空日月三对于三身空无明暗日月共依别喻法身体本周遍日能破暗别喻报身三惑尽净月能盈昃别喻应身随机胜劣此之别对为下圆融而作张本耳。

　　二取喻义通具三身二初取喻显圆。

　　【文句】通意者空是法身日是报身水日是应身空是法身月是报身水月是应身空是法身日中空是报身水中空是应身月亦如是。

　　【记】若以三喻别对三身恐谓三身其体隔异故今委取能喻之事其义不局每喻各自具于三义如日一喻上必依空下必现水此之三义则显报智圆具三身此则三般若论三身也月喻亦尔可显应用圆具三身此则三解脱论三身也太虚空是日所依空天日水日当体含空此之三空则显法体圆具三身月亦如是者月所依空天月水月其中含空亦显法体圆具三身空遍日月两说三身者乃约双照中道而示此则三轨而论三身也。

　　二以结文示。

　　【文句】依结叹文空是法身月是报身水月是应身空是法身日是报身𦦨是应身化法是法身化主是报身化事是应身。

　　【记】此结叹文凡举三喻谓月𦦨化此三事义各合具三如月一喻必上依空必下现水此乃应身圆具三身文举如焰焰必依日日必依空此乃报身圆具三身文举如化化必有术名为化法术必在人即是化主其变化物名为化事此乃法身圆具三身。

　　三复取结文以通融别。

　　【文句】虽复别说义则通融故文云无有障碍即通意也。

　　【记】经既显云无有障碍若非以法而定于喻一一圆融何称此中无障碍说当以此意融身相文使一一相皆严三身成密藏相。

　　二叹身相二初分科释经二初分科。

　　【文句】叹身相文为五初一行叹上两相谓目与齿次一行半叹智断两德谓智三昧次两行叹下两相谓平与网次两句绝言叹谓不可思议次两句结叹。

　　【记】二释经五初叹上二相。

　　如来面目最上明净齿白无垢如莲华根。

　　【记】二叹智断。

　　功德无量犹如大海智渊无边法水具足百千三昧无有缺减。

　　【记】初二句总标有喻有法次四句是别叹二句是智二句是断渊海也管子曰水出于地而不流曰渊。

　　三叹下二相。

　　足下平满千辐相现足指网缦犹如鹅王光明晃曜如宝山王微妙清净如炼真金。

　　【记】四绝言叹。

　　所有福德不可思议。

　　【记】五结叹。

　　佛功德山我今敬礼。

　　【记】二总示身相三初通严三身。

　　【文句】夫相好不独在应身报法亦通庄严父母生身者应相好也庄严尊特身者报相好也庄严法门者法身相好也。

　　【记】相好不独在应身报法亦通等者如今所列目齿轮网例于上下二十八相通能庄严三种身也以身相是一随见成三庄严父母生身者以藏通人但言偏空所见佛相谓由正习构造而成相非奇特但能少胜轮王而已以不知心现见从外来取色分齐故名生身此乃如来曲顺凡小示现此身故名为应庄严尊特身者以别教人能信中道妙色妙心随缘变造所见佛相知从心现无有分齐或现大身十莲华藏世界尘相或现八万四千相好或时秪于丈六三十二相令其机缘无分齐见不同藏通分齐之身故名尊特此乃如来修道所得故名为报庄严法门者以圆教人了大小身及多少相皆性本具修德无功相虽是色色即是心故起信论云色性即智说名智身智性即色说名法身今从即智名法门故以八万四千陀罗尼为发乃至定慧为足以即色故故得名为法身相好此乃相好随解而转故使庄严三身相异。

　　二别示法门。

　　【文句】今言叹智断即法身相好也。

　　【记】此乃指经智渊无边而为智德百千三昧而为断德此之二德能收一切庄严法门也学者若于色心分隔而解此义则永不识法身相好也。

　　三文示圆融。

　　【文句】文云无有障碍者非独叹一身相也。

　　【记】上来分别法报应相欲令易解故须就机浅深优劣须了前前不知后后须了后后必见前前良以前粗后妙故也今四天王是大菩萨就圆称叹见三身相与妙三德无二无别应是解脱岂隔二德报法准知欲彰此义是故特云无有障碍若知此意方是深达金光明法门也。

　　三结叹。

　　佛真法身犹如虚空应物现形如水中月无有障碍如𦦨如化是故我今稽首佛月。

　　【记】文二初直销经文二初销文。

　　【文句】偈初标佛月今结先佛月为三身次结三身通融故言无有障碍次结佛日故言如𦦨次结佛化身即是四身义故言如化皆具三身四身则是无障碍也结竟即礼礼于佛月亦是礼佛日佛化也。

　　【记】结佛月为三身者现文唯有空与水月合有天月可喻三身言佛化为四身者法身妙色而为化法报应二身照理鉴机而为化主曲顺机缘现九界身而为化事今以化事显具上三故论四身皆具三四者趣举一身即三即四彼彼皆尔方名无碍。

　　二结妙二初明始末皆三。

　　【文句】品初叹经叹体宗用品后赞佛辞异义同佛真法身即是体佛月清净即是宗应现水月即是用。

　　【记】三章是法三身是人揽法为人人不离法故云辞异其义是同佛月清净者取偈初句成今三身。

　　二叹天辩绝妙。

　　【文句】天王天辩其妙若此也。

　　【记】初叹三章云金光明微妙经典显不纵横今结三身言无障碍亦非纵横以初以后显于中间句句无非谈秘密藏大师叹妙其意在兹。

　　二料简机应上明三身无有障碍其义幽微犹虑学人三相不泯情有分张今明三身及以所被无非法界法界无外更何彼此三初一问答明法外无余。

　　【文句】问空譬法身月譬报身空为作月不作月空若作月月非空作空不作月月那依空答空不作月亦不作非月月非月必依于空法不作报亦不作非报报非报必依于法。

　　【记】言法不作报非报者非报是应难云三身秪一法界岂有能作作所作耶而言依法者此同体依依而复即全体之用用还依体。

　　二一问答报即法界。

　　【文句】又问法不作报非报报非报必依于法者亦应月不作影亦不作非影影非影必依于月者月亦是法身邪答智与法冥法是法界智亦如法界云云。

　　【记】影是应身非影是化身以现九界非佛像故法界下注云云者更合明于应是法界三同秘藏岂有一身非法界耶。

　　三一问答明机外无应三身一体人或信之其所对机多谓他境故今显示令泯此疑二初设并显。

　　【文句】又并影不作动与不动动不动必依于水水亦是法界邪答动不动譬机一切诸法中悉有安乐性譬法界亦是无妨。

　　【记】动譬机生不能睹应不动譬机熟则能睹应水譬正因安乐性者即大涅槃既是三德性必妙融宁非法界故自他不二门云物机无量不出三千能应虽多不出十界物机应契身土无偏同常寂光无非法界若昧此意勿议今宗。

　　二引文证。

　　【文句】又净度三昧云众生亦度佛若无机感佛不出世亦不能得成三菩提出世菩提皆由众生机为法界此义成也。

　　【记】因感出世由生成佛人皆共知四教悉尔今从圆说始穷经意良以自他性本不二方有能感及有能资因感出世者即十界机感十界应也以生地狱与佛地狱性不二故方能感见地狱之应乃至感佛亦复如是今宗所论感应皆具十法界者为显不二义若不然岂惟众生不能感佛抑亦十处不成法界宜深究之宜深究之由生成佛者众生能作成佛胜缘也若顺若违并资佛行而恶逆者其功最强如无达多佛岂成道然若恶法本非佛性何能资助菩萨成佛菩萨不观生为法界非同体悲非无作行何能成就大菩提果若其佛外有一众生非佛法界生外有佛法界不成不作此解未超三藏何况通别。

　　二佛以偈答二初立意分文二初立意二初正立。

　　【文句】佛答二十四行半偈天王所以赞佛者佛能说法故也法王所以赞法者法能成佛故也。

　　【记】法能成佛者诸佛轨法方成因果以法常故诸佛得常例乐我净亦复如是。

　　二引证。

　　【文句】般若云我初成道观谁可敬可赞无过于法法能成立一切凡圣故佛赞法以答天王。

　　【记】法能成立一切凡圣者以法本具十法界故随染净缘起成凡圣凡夫虽迷而其迷中假实依正未始离性须知染缘熏于性染方成染法净缘熏净人皆共知性染性净其体本融全体而起随染缘则染净俱染随净缘则染净俱净故不二门云三千在理同名无明三千果成咸称常乐性之染净是金光明经王妙体如来今说为作净缘是故称叹以答天王。

　　二分文。

　　【文句】文为三初一行叹经体答其法身次一行叹经宗答其报身次二十二行半叹经用答其应身悉如文。

　　【记】二用意释文三初叹经体。

　　尔时世尊以偈答曰。

　　此金光明诸经之王甚深最胜为无有上。

　　【记】二叹经宗。

　　十力世尊之所宣说汝等四王应当勤护。

　　【记】三叹经用私开为四初通就众生明生善灭恶。

　　以是因缘是经妙典能与众生无量快乐为诸众生安乐利益故久流布于阎浮提能灭三千大千世界所有恶趣无量诸苦。

　　【记】二别约人王明生善灭恶三初明愿欲。

　　阎浮提内诸人王等心生慈愍正法治世若能流布此妙经典则令其土安隐丰熟所有众生悉受快乐若有人王欲爱己身及其国土欲令丰盛。

　　【记】二明立行。

　　应当至心净洁洗浴往法会所听受是经是经能作所有善事摧伏一切内外怨贼复能除灭无量怖畏是诸经王能与一切无量众生安隐快乐。

　　【记】三明获益。

　　譬如宝树在人家中悉能出生一切珍宝是妙经典亦复如是悉能出生诸王功德如清冷水能除渴乏是妙经典亦复如是能除诸王功德渴乏譬如珍宝异物箧器悉在于手随意所用是金光明亦复如是随意能与诸王法宝。

　　【记】三约上圣护念明生善灭恶。

　　是金光明微妙经典常为诸天恭敬供养亦为护世四大天王威神势力之所护持十力诸佛常念是经。

　　【记】四约师弟说听明生善灭恶。

　　若有演说称赞善哉亦有百千无量鬼神从十方来拥护是人若有得闻是妙经典心生欢喜踊跃无量阎浮提内无量大众皆悉欢喜集听是经听是经故具诸威德增益天众精气身力。

　　【记】三四王欢喜发誓。

　　尔时四王闻是偈已白佛言世尊我从昔来未曾得闻如是微妙寂灭之法我闻是已心生悲喜涕泪横流举身战动胑体怡解复得无量不可思议具足妙乐以天曼陀罗华摩诃曼陀罗华供养奉散于如来上作如是等供养佛已复白佛言世尊我等四王各各自有五百鬼神常当随逐是说法者而为守护。

　　【文句】三四王欢喜发誓如文。

　　【记】经悲喜者悲昔不闻喜今得闻悲他不闻喜自得闻涕泪横流者涕音体涕即泪横谓交横古本皆作横流不须改为交字大经亦尔无识所翻多云横流也文选王粲登楼赋曰悲旧乡之拥隔兮涕横坠而未禁怡解者怡谓和悦解胡买反舒散也。

　　【记】二大辩品二初品题。

　　　　金光明经大辩天品第七

　　【记】句文分二初释大辩二初所住法门二初具明四辩。

　　【文句】辩有四种小辩无量辩双辩大辩无漏法名小辩恒沙法名无量辩备二种名双辩双非双照名大辩。

　　【记】拟于四教藏不明大但说无漏故名小辩通教出假说于界内尘沙八门名无量辩别教能说界内界外二种尘沙故名双辩圆谈十界法法皆中二边情泯法法互遍真俗宛然三谛一谛名为大辩。

　　二明所住法。

　　【文句】此天住智慧庄严法门自住大辩。

　　【记】最胜王云大辩才天女依高山顶葺茅为室结草为衣坐翘一足空假中智一心中得破根本惑庄严法身心既融通说乃自在即自住大辩也。

　　二能用四悉。

　　【文句】以自在力为悦众生故随说一辩若二若三若四故名大辩为宜众生故若授一辩若二若三若四宜而立之故名大辩为对众生故或对一辩若二若三若四对而治之故名大辩为悟众生故若悟一辩若二若三若四一悟一切悟而开发之故名大辩。

　　【记】圆辩深妙能谈粗浅随机而授无有挂碍方名大辩是故疏以悦宜对悟而论四悉令得四悦乃至四悟此则一悉明于四教亦是四教各有四益大辩才天力用如是。

　　二明品意。

　　【文句】对佛发愿以大辩加于说者故称大辩品。

　　【记】二经文二初分文释义二初分文。

　　【文句】文为三一从白佛下以大辩力加益法师二从若有众生于百千下以感应力加于化道三从复令无量下以行力加于听者。

　　【记】二释义三初加法师。

　　尔时大辩天白佛言世尊是说法者我当益其乐说辩才令其所说庄严次第善得大智若是经中有失文字句义违错我能令是说法比丘次第还得能与总持令不忘失。

　　【文句】初加法师以乐说辩才庄严次第是辞辩大智是义辩总持是法辩。

　　【记】加圆四辩自能该三即前四四十六益也乐说辩者于一字中说一切字于一语中说一切语于一法中说一切法随可度者而有所益也辞辩者种种庄严言语善巧也义辩者知诸法义所归趣处也法辩者智慧通达诸法名字也。

　　二加化道。

　　若有众生于百千佛所种诸善根是说法者为是等故于阎浮提广宣流布是妙经典令不断绝。

　　【文句】若有众生下加化道流布不绝加其能化之道无人无所化无道无能化因缘和合化道不绝也。

　　【记】前加四辩是能化之道今加其人是所化之机此二和合化道无穷也。

　　三加听者。

　　复令无量无边众生得闻是经当令是等悉得猛利不可思议大智慧聚不可称量福德之报善解无量种种方便善能辩畅一切诸论善知世间种种伎术能出生死得不退转必定疾得阿耨多罗三藐三菩提。

　　【文句】从复令无量下是加听众两益闻经至不退转是加因益必定得菩提是加果益。

　　【记】经伎术也。

　　二结示益深。

　　【文句】文言虽略誓愿甚深为益大矣。

　　【记】第三功德天品二初品题。

　　　　金光明经功德天品第八

　　【记】句文分二初释功德。

　　【文句】此天住福德庄严法门摄一切法而以功德为首故言功德天又能与说者所须无所乏少故名功德天又令说者昼夜思惟是经深义故名功德天又令听者速成菩提具此众义故名功德天品。

　　【记】于二严中此当福德福能资智以严本理智即三般若福即三解脱所显所严即是三轨若总若别皆金光明一体异名也应知大辩与功德天咸皆证入金光明法门皆能遍摄一切法也引物偏好名行不同彼摄一切以智为首此摄一切以福为首能摄所摄对智不同故当世界所须不乏能生正念即当为人思惟深义能破偏浅即当对治能令速悟本性菩提当第一义。

　　二明品意。

　　【文句】此是天王护经第三意福资请说及以听者。

　　【记】二经文二初分文。

　　【文句】文为六一从白佛下发誓四事资给法师二从我已于过去下明福德之由三从若有人能称下劝示行法文中有略示广示云云四从我于尔时如一念顷下誓临影响五从若能以已所作回施我下要求同行六从应当礼下别示归敬。

　　【记】二释义六初誓给四事即经所列衣服饮食卧具医药也。

　　尔时功德天白佛言世尊是说法者我当随其所须之物衣服饮食卧具医药及余资产供给是人无所乏少令心安住昼夜欢乐正念思惟是经章句分别深义若有众生于百千佛所种诸善根是说法者为是等故于阎浮提广宣流布是妙经典令不断绝是诸众生听是经已于未来世无量百千那由他劫常在天上人中受乐值遇诸佛速成阿耨多罗三藐三菩提三恶道苦悉毕无余。

　　【记】及余资产者即四事之外一切资具产生之物也。

　　二明福德之由。

　　世尊我已于过去宝华功德海琉璃金山照明如来应供正遍知明行足善逝世间解无上士调御丈夫天人师佛世尊所种诸善根是故我今随所念方随所视方随所至方能令无量百千众生受诸快乐若衣服饮食资生之具金银七宝真珠琉璃珊瑚琥珀璧玉珂贝悉无所乏。

　　【记】述过去世值佛修证金光明法门故能今日随弘经处有求皆与宝华等八字别号也如来等通号也无虚妄名如来良福田名应供知法界名正遍知具三明名明行足不还来名善逝知众生国土名世间解无与等名无上士调他心名调御丈夫为众生眼名天人师知三聚名佛具兹十号名世间尊种诸善根者以照金光明微妙之智为诸善之根也璧者玉所琢器也周礼云以苍璧礼天是也珂贝螺属也。

　　三劝示行法二初略劝示。

　　若有人能称金光明微妙经典为我供养诸佛世尊三称我名烧香供养供养佛已别以香华种种美味供施于我洒散诸方当知是人即能聚集资财宝物以是因缘增长地味地神诸天悉皆欢喜所种谷米芽茎枝叶果实滋茂树神欢喜出生无量种种诸物我时慈念诸众生故多与资生所须之物。

　　【记】二广劝示私开六初示常所住处。

　　世尊于此北方毗沙门天王有城名曰阿尼曼陀其城有园名功德华光于是园中有最胜园名曰金幢七宝极妙此即是我常止住处。

　　【记】经阿尼曼陀此云有财。

　　二示称名供养。

　　若有欲得财宝增长是人当于自所住处应净扫洒洗浴其身着鲜白衣妙香涂身为我至心三称彼佛宝华琉璃世尊名号礼拜供养烧香散华亦当三称金光明经至诚发愿别以香华种种美味供施于我散洒诸方。

　　【记】三明诵持神咒。

　　尔时当说如是章句。

　　波利富楼那遮利(一)三曼陀达舍尼罗佉(二)摩诃毗诃罗伽帝(三)三曼陀毗陀尼那伽帝(四)摩诃迦梨波帝(五)波婆祢萨婆多㖃(六)三曼陀修钵梨富隶(七)阿夜那达摩帝(八)摩诃毗鼓毕帝(九)摩诃弥勒簸僧祇帝(十)醯帝簁三博祇悕帝(十一)三曼陀阿咃(十二)阿㝹婆罗尼(十三)

　　【记】四明叹咒劝持。

　　是灌顶章句必定吉祥真实不虚等行众生及中善根应当受持读诵通利七日七夜受持八戒朝暮净心香华供养十方诸佛。

　　【记】灌顶章句者以法性水灌十地顶受法王职今密谈此法故名灌顶必定是般若德吉祥是解脱德真实不虚是法身德以此三德赞灌顶义等行谓具行诸行中善根谓行一行八戒者即在家人一日一夜也于五戒上更加不着华香不观听妓乐不止高床此八是戒不过中食是斋。

　　五劝回向菩提。

　　常为己身及诸众生回向具足阿耨多罗三藐三菩提作是誓愿令我所求皆得吉祥。

　　【记】此乃奉供及诵密言邀请意也若为自身受五欲乐希望财宝即轮回业众圣所诃尊天宁护令为己他成菩提故其所克获非生死因当依此文修今行法。

　　六劝严处奉待。

　　自于所居房舍屋宅净洁扫除若自住处若阿兰若处以香泥涂地烧微妙香敷净好座以种种华香布散其地以待于我。

　　【记】阿兰若此云无诤以其所居不与世诤即离聚落五里处也又有达摩阿兰若谓说诸法本来清净因名其处为法阿兰若即华严经初于阿兰若法菩提场是也今经所指该其二也。

　　四誓临影响。

　　我于尔时如一念顷入其室宅即坐其座从此日夜令此居家若村邑若僧坊若露地无所乏少若钱若金银若珍宝若牛羊若谷米一切所须即得具足悉受快乐。

　　【记】五要求同行。

　　若能以已所作善根最胜之分回与我者我当终身不远其人于所住处至心护念随其所求令得成就。

　　【记】六别示归敬。

　　应当至心礼如是等诸佛世尊其名曰宝胜如来无垢炽宝光明王相如来金𦦨光明如来金百光明照藏如来金山宝盖如来金华𦦨光相如来大炬如来宝相如来亦应敬礼信相菩萨金光明菩萨金藏菩萨常悲菩萨法上菩萨亦应敬礼东方阿閦如来南方宝相如来西方无量寿佛北方微妙声佛。

　　【文句】悉如文。

　　【记】问大经中说功德姊主黑暗妹随有智主人二俱不受今令奉供与彼大违两经所谈如何和会答尊经设法取舍多涂大权垂形表报非一彼对黑暗表生必死四相相随此对大辩表福资智二严互显也四相是过宁不双驱二严是功理合俱进有智之福生死自亡有福之智菩提可证今为说听金光明典故藉天资所须之物须知今用双亡生死弘经之心感功德天所获资财离我我所姊尚不着妹岂能来此为弘经彼专修观用舍论益去留岂同又如国王大臣官长法华令离涅槃令近故知设法各有异门岂以彼经难今所说。

　　【记】第四坚牢地神品二初品题。

　　　　金光明经坚牢地神品第九

　　【记】句文分二初正解名二初所表之智立四悉。

　　【文句】上诸天或住善权方便道为众生法父此天住善实智度道为众生法母一义也譬如阴阳覆载卉木智度养育出生众善二义也余度各有所主未亡未泯实智照了无相无名三义也余度有等有上智度无等无上是究竟度四义也。

　　【记】净名云智度菩萨母方便以为父一切众导师无不由是生上是天神天是阳故如父此既地神地神是阴故如母一义也者父母不同故属世界天阳上覆地阴下载卉是草之总名木是树之都称智度下合喻众善合卉木也各有下如檀主破悭乃至禅主破散五属缘因故未亡泯智破生法方无名相破恶中最故当对治智度复本破立俱忘故无等无上名第一义此于智度立四悉檀。

　　二能召之名彰四德。

　　【文句】智度法门常无改变义曰坚牢常也能荷乐也能生净也名之为地德力自在我也称之为神从此等法门故名坚牢地神品。

　　【记】坚牢即常德地即乐净无苦受故荷持一切离染着故出生无尽神即我德威德力用悉自在故。

　　二明品意。

　　【文句】此品是天王护法第四意翻涌地味资益请说听等地也。

　　【记】二经文二初分文。

　　【文句】文为三一从白佛下誓涌地味利益行者二从尔时佛告下如来述成三从尔时地神下发誓弘经。

　　【记】二随释三初誓涌地味三初明己身增长二初生起八事。

　　【文句】初涌地味文为三从初白佛下明己身利益凡约八事展转增长由闻法故法味增长法味增长故气力增长气力增长故翻地味增长地味增长故诸物增长诸物增长故众生五果增长五果增长故修行增长修行增长故供养增长供养增长故弘通增长。

　　【记】二随事释经八当依生起次第消之初法味增长。

　　尔时地神坚牢白佛言世尊是金光明微妙经典若现在世若未来世在在处处若城邑聚落若山泽空处若王宫宅世尊随是经典所流布处是地分中敷师子座令说法者坐其座上广演宣说是妙经典我当在中常作宿卫隐蔽其身于法座下顶戴其足我闻法已得服甘露无上法味。

　　【记】经聚落者落居也人之聚居故名聚落山泽者下有水曰泽宿卫谓止宿卫护。

　　二气力增长。

　　增益气力。

　　【记】三地味增长。

　　而此大地深十六万八千由旬从金刚际至海地上悉得众味增长具足丰壤肥浓过于今日。

　　【记】四诸物增长。

　　以是之故阎浮提内药草树木根茎枝叶华果滋茂美色香味皆悉具足。

　　【记】五五果增长五果者即经云寿命色力辩安也此之五果由食而致。

　　众生食已增长寿命色力辩安六情诸根具足通利威德颜貌端严殊特成就如是种种等已。

　　【记】六修行增长。

　　所作事业多得成办有大势力精勤勇猛是故世尊阎浮提内安隐丰乐人民炽盛一切众生多受快乐应心适意随其所乐。

　　【记】七供养增长。

　　是诸众生得是威德大势力已能供养是金光明经及恭敬供养持是经者四部之众。

　　【记】八流通增长。

　　我于尔时当往其所为诸众生受快乐故请说法者广令宣布如是妙典。

　　【文句】悉如文。

　　【记】二明眷属增长二初生起五事。

　　【文句】从何以故世尊下明眷属利益是经力增长凡约五事展转增长以经力故我眷属增长眷属增长故地味增长地味增长故诸物增长诸物增长故众生快乐增长快乐增长故依报皆具足具足亦名增长。

　　【记】二随事释经五并如生起初眷属增长。

　　何以故世尊是金光明若广说时我及眷属所得功德倍过于常增长身力心进勇锐世尊我服甘露无上法味已。

　　【记】二地味增长。

　　阎浮提地纵广七千由旬丰壤倍常。

　　【记】经纵广者南北曰纵东西曰广。

　　三诸物增长。

　　世尊如此大地众生所依悉能增长一切所须之物增长一切所须物已。

　　【记】四快乐增长。

　　令诸众生随意所用受于快乐。

　　【记】五依报增长。

　　种种饮食衣服卧具宫殿屋宅树木林苑河池井泉如是等物依因于地悉皆具足。

　　【记】三明报恩增长二初生起六事。

　　【文句】从世尊是诸众生下名报恩增长凡约六事展转增长以知我恩故专听增长专听增长故功德增长功德增长故教他增长教他增长故地味增长地味增长故受乐增长受乐增长故信施增长。

　　【记】二随事释经六亦如生起初专听增长。

　　是故世尊是诸众生为知我恩应作是念我当必定听受是经供养恭敬尊重赞叹作是念已即从住处若城邑聚落舍宅空地往法会所听受是经。

　　【记】二功德增长。

　　既听受已还其所止各应相庆作如是言我等今日闻此甚深无上妙法已为摄取不可思议功德之聚值遇无量无边诸佛三恶道报已得解脱于未来世常生天上人中受乐。

　　【记】三教他增长。

　　是诸众生各于住处若为他人演说是经若说一喻一品一缘若复称叹一佛一菩萨一四句偈乃至一句及称是经首题名字。

　　【记】四地味增长。

　　世尊随是众生所住之处其地具足丰壤肥浓过于余地凡是因地所生之物悉得增长滋茂广大。

　　【记】五受乐增长。

　　令诸众生受于快乐多饶财宝。

　　【记】六信施增长。

　　好行惠施心常坚固深信三宝。

　　【文句】悉如文。

　　【记】二佛述成二初标文。

　　【文句】二佛述成。

　　【记】二随释二初述成展转增长。

　　尔时佛告地神坚牢若有众生乃至闻是金光明经一句之义人中命终随意往生三十三天。

　　【文句】文为二一约闻经展转增长从人世至天世从天世至出世日夜即受不可思议快乐即出世乐也地神所说止是今世增长如来述成文虽略意极长远。

　　【记】一约闻经下为成展转义故探取下科为出世也日夜受乐在次文耳。

　　二述成供养增长。

　　地神若有众生为欲供养是经典故庄严屋宅乃至张悬一幡一盖及以一衣欲界六天已有自然七宝宫殿是人命终即往生彼地神于诸七宝宫殿之中各各自然有七天女共相娱乐日夜常受不可思议微妙快乐。

　　【文句】二述成供养增长从人世至天世从天世至出世长远之义准前可知云云。

　　【记】经明供养是在人世也是人下往天世也日夜下至出世也虽受天乐住乐法界故无所受是故名为不可思议微妙快乐。

　　三发誓护经二初分文。

　　【文句】三发誓护经文为三一誓护说法者二誓护化道不绝三誓护听法者。

　　【记】二释义三并如分文初誓护说法者。

　　尔时地神白佛言世尊以是因缘说法比丘坐法座时我常昼夜卫护不离隐蔽其形在法座下顶戴其足。

　　【记】二誓护化道不绝。

　　世尊若有众生于百千佛所种诸善根是说法者为是等故于阎浮提广宣流布是妙经典令不断绝。

　　【记】三誓护听法者。

　　是诸众生听是经已未来之世无量百千那由他劫于天上人中常受快乐值遇诸佛疾成阿耨多罗三藐三菩提三恶道苦悉断无余。

　　【文句】如文。

　　金光明经文句文句记会本卷第六

　　音释

　　【经】

　　懅

　　(音巨懅畏怖也)。

　　挞

　　(音塔挞笞也)。

　　沃

　　(音屋沃灌也)。

　　恬

　　(音田恬静也)。

　　㖃

　　(厚吼二音)。

　　簸

　　(音布簸去糠也)。

　　咃

　　(音他)。
卍新纂续藏经第 20 册 No. 0358 金光明经文句文句记会本


　　金光明经文句文句记会本卷第七

　　北凉三藏法师　昙无谶　译经

　　天台智者大师说文句门人灌顶录

　　四明沙门　知礼　述文句记

　　双径沙门明得会句并记入于经文

　　【记】第五散脂品二初品题。

　　　　金光明经散脂鬼神品第十

　　【记】句文分二初释名并领二初翻梵名二初翻名。

　　【文句】具存梵音应言散脂修摩此翻为密。

　　【记】二示义。

　　【文句】密有四义谓名密行密智密理密云云。

　　【记】密名顺世界密行可为人密智能对治密理是第一义皆约三法不纵不横非偏小凡下所知是故名等悉称为密注云云者旨在于此。

　　二明属领二初明所属二初正明所属。

　　【文句】盖北方天王大将。

　　【记】二兼明三将。

　　【文句】余三方各有东方名乐欲南方名檀帝西方名善现各有五百眷属。

　　【记】二明所领二初出部数二初就方维明数。

　　【文句】管领二十八部孔雀王经云一方有四部六方则二十四部四维各一部合为二十八部。

　　【记】六方者四方天地也四维者四隅也。

　　二约五大明数。

　　【文句】又说者云一方有五部谓地水火风空四方有二十部足四王所领八部是为二十八部。

　　【记】此五各有主执之神故。

　　二示功能。

　　【文句】巡游世间赏善罚恶皆为散脂所管。

　　【记】二明品来意。

　　【文句】闻经欢喜发誓护于说者从能护人受名故言散脂云云。

　　【记】注云云者虽三天王各有神将散脂为首故独标名令释此意也。

　　二经文二初分文。

　　【文句】文为四一从白佛下发誓护持二从何因缘下述有能护之德三从散脂大将下誓以智力充益说者四归敬本师初段有经家叙正发誓悉如文。

　　【记】二随释四初发誓护持二初经家叙。

　　尔时散脂鬼神大将及二十八部诸鬼神等即从座起偏袒右肩右膝着地白佛言。

　　【记】二正发誓。

　　世尊是金光明微妙经典若现在世及未来世在在处处若城邑聚落若山泽空处若王宫宅随是经典所流布处我当与此二十八部大鬼神等往至彼所隐蔽其形随逐拥护是说法者消灭诸恶令得安隐及听法众若男若女童男童女于是经中乃至得闻一如来名一菩萨名及此经典首题名字受持读诵我当随侍宿卫拥护悉灭其恶令得安隐及国邑城郭若王宫殿舍宅空处皆亦如是。

　　【记】二述有能护之德二初分文。

　　【文句】述德又为三初标次述后结。

　　【记】二释义三初标。

　　世尊何因缘故我名散脂鬼神大将唯然世尊自当证知。

　　【文句】标如文。

　　【记】经唯然上声礼对曰唯野对曰阿。

　　二述二初节句立意。

　　【文句】述又为三初五句述智次五句述境次五句述正三番称世尊知是三种意也。

　　【记】二总别释义二初总释三初据名标义。

　　【文句】神既名密述名显德应谈密义。

　　【记】大权所为有本有迹以智证真名之为本随情立俗名之为迹虽分本迹但立一名昔从密本垂于密迹今从密迹显乎密本垂迹之际此之密名但诠世俗统领神众有于密谋今对世尊叙护经德宜须显本此之密名合诠理智非是偏小贤圣所知称之为密散脂本迹既于此彰以验四王诸天神等皆是从本而垂迹化是故今释委论密义岂独能显诸天本迹亦乃能彰经体宗用。

　　二依名释义二初约境智释二初释三智即能观之三智境即所观之三谛正即显境智之非邪能所互融邪正不二密名显德其在兹乎初初五句明智密。

　　世尊我知一切法一切缘法了一切法知法分齐如法安住一切法如性于一切法含受一切法。

　　【记】文二初拣非。

　　【文句】智若浅深阶级次第不名为密。

　　【记】浅深阶级者别虽三智前空次假后中此可言思何所论密。

　　二显密二初约三智互融。

　　【文句】即一智一切智一切智一智非一非一切而一而一切者斯是智密。

　　【记】不出三也初句即一智是三智妙空智也次句即三智是一智妙假智也后双非三一双照三一即妙中智也若指诸法为一切者未必尽备以空假中为一切者更无遗余矣。

　　二附文示融。

　　【文句】若得此意五句一句一句五句非一非五而一而五唯数唯密尔。

　　【记】五句即三智配释如下。

　　二次五句明境密。

　　世尊我现见不可思议智光不可思议智炬不可思议智行不可思议智聚不可思议智境。

　　【记】文二初拣非。

　　【文句】若境可以智知可以口说者境则非密。

　　【记】智知即可思口说即可议那成密耶。

　　二示密二初正示。

　　【文句】不可智知不可识识不可以名名不可以言说是名不可思议密境也。

　　【记】境非智外岂以偏小智之可知识即是境岂以六凡识之可识此明绝思也境离名字岂以诸法名字名之境离言说岂以四句言说说之此明绝议也。

　　二附文。

　　【文句】而约五数论密者例前可知也。

　　【记】前三智云唯数唯密今虽五句句句皆云不可思议即唯数唯密也。

　　三后五句明正密。

　　世尊我于诸法正解正观得正分别正解于缘正能觉了。

　　【记】文二初拣非。

　　【文句】若对邪道明正道待边说中此正非正此中非中皆非是密。

　　【记】介尔对待皆非中正乃粗显法密义不成。

　　二示密二初直就理示。

　　【文句】即邪而正即边而中邪正中边无二无别者乃名为密。

　　【记】邪正中边趣举其一收法毕尽更欲与谁而论待对欲令解了强言中正。

　　二引思益证。

　　【文句】思益云若以心分别一切法者一切法邪若不以心分别一切法者一切法正即其义也。

　　【记】心通真妄今以分别有无分之言分别者分于邪正别于中边乃令诸法不正其中其失既然得可知矣。

　　二结。

　　【文句】我行正道若境若智从此得名唯然世尊自当证知云云。

　　【记】二约三业释二初释。

　　【文句】又此三番一往是身口意密前五句言知知即意密次五句言现见现见属眼眼属身即身密后五句明正解由正解故言正分别分别即口密。

　　【记】言一往者既智境正外傍显此义故也散脂今就密名显本本密必三谓身口意若其不尔何能示现神将三业令众不知故未显本前非同证者皆不能测此乃三密使之然也。

　　二结。

　　【文句】所以言不彰露者是密义也。

　　【记】虽在三业言且不彰复是密义如先陀婆非智臣莫晓。

　　三结前生后。

　　【文句】如此述名密义已显赏味无已更复略说。

　　【记】二别释前以五句共明智密乃至五句共为正密但以智等彰其密名故当总释今于初五句分对三观乃至后五句分对三身故当别释二初大师用三法释二初正别释二初约离释义二约合对题初三初约五句别对三观三初牒文示义。

　　【文句】世尊我知一切法下作三观义解之。

　　【记】作观释者此出散脂本修之行也。

　　二依义释句二初二句示境。

　　【文句】知一切法一切缘法两句同是因缘所生法境何者能生为因是初句所生为缘是第二句能所合故诸法得起中论云因缘所生法即此义也。

　　【记】能生所生皆言一切法者如十二支皆是能生皆是所生能生生所生所生资能生能生名因能资为缘因缘不尽生法无穷此等即是所观境也。

　　二三句示三观三初一句空观。

　　【文句】了一切法者了达虚无也中论云因缘所生法我说即是空是为从假入空观也。

　　【记】了达虚无者悉从因缘无性实故虚离名相故无毕竟叵得方名了法。

　　二次句明假观。

　　【文句】知法分齐者知空非空用道种智分别假名凡圣之法而有差别中论云亦名为假名是为从空入假观也。

　　【记】了无性相名曰知空不碍缘起名曰非空以一切道起一切种名道种智此智分别十界假名海印森罗而有差别而或作无字必误。

　　三后句明中观。

　　【文句】如法安住一切法如性者以二观为方便得入中道第一义谛中论云亦名中道义即是中道第一义谛观也含受一切法者即是中道正观能双照二谛故言含受。

　　【记】以二观等者出安住行相也圆论三观若非一心观体则纵若其不以二为方便中为真实观体则横今论三观不纵不横如此修之即能安住十界之法如于本性即修成性功由一心三观之力也故荆溪云以正观安故世谛方成不思议也此则双遮中道也双照二谛故言含受遮乃遮情照则照性边情既泯二谛皆中中既不偏是故空假各含一切经云于一切法含受一切法不作双照中道解之经意莫显也。

　　三结观名密二初拣非。

　　【文句】若三观一异纵横并别者则不名密观。

　　【记】二示密。

　　【文句】即一而三即三而一名为密欲知智在说说即口密也。

　　【记】即一而三故不一即三而一故不异纵横并别非之例知欲知等者兼用口密以结此文。

　　二约次五句别对三脱此明散脂自显本地已证解脱而兼三谛者得脱由见谛也三初牒文示义。

　　【文句】世尊我现见下五句作三谛三解脱义释之。

　　【记】二依义释句三初一句示圆净。

　　【文句】现见不可思议智光者光是实智如日月光常明不息此实智照不可思议真谛境成圆净解脱也。

　　【记】实智照不思议真谛者真谛体是性德般若全性起修名为实智谛非般若宁发实智此谛离缚乃成分满圆净解脱当知理果终始一如。

　　二三句示方便净。

　　【文句】不可思议智炬智行智聚者皆是权智如人执炬屈曲照物乍兴乍废随顺机缘或此或彼行因义聚是果义从因以向果果兴而因废皆是权智照不可思议俗谛成方便解脱也。

　　【记】随机屈曲因果废兴皆是权智照不思议俗谛俗谛体是性德解脱全性起修名为权智离缚乃成分满方便净解脱理果不二准前可知。

　　三后一句示性净。

　　【文句】不可思议智境者是法如如智此智与法如如冥故言不可思议智境此智照不可思议中道第一义谛成性净解脱也。

　　【记】前云智光乃至智聚四名但召能照之智唯此智境虽亦标智体是谛理义当所照故疏引经法如如智此智与法如如冥故意彰境智如如不二然而此说人皆知之所解终成二物相合盖以不晓境智之体故也欲知境体须简顽境及偏小妄心假立真如此境安能与智不二今依马鸣立境体者所谓本觉其智体者所谓始觉故起信论云所言觉义者谓心体离念离念相者等虚空界无所不遍法界一相即是如来常住法身依此法身说名本觉(文毕)此觉是性全性起修名为始觉论云始觉者即同本觉既云离念岂有思议既等虚空无所不遍岂有一时一尘一心而非本觉及始觉邪是故得云三世十方生佛依正为所观境三世十方生佛依正为能观智境智名别其体不殊是故能所二而不二境照于境境照于智智照于智智照于境此四句说说即无说无说而说此四句照照而无照无照而照不可思议智境斯之谓欤此之智境须论六即今是分真究竟二位。

　　三结脱名密二初拣非。

　　【文句】若三谛三解脱一异纵横并别者非不可思议也。

　　【记】二示密。

　　【文句】以不一异并别故故名不可思议不可思议故名密也。

　　【记】俱例前。

　　三约后五句别对三身三初牒文示义。

　　【文句】世尊我于诸法下五句作三身释之。

　　【记】二依义释句三初二句示报。

　　【文句】正解正观正解能显体体显名正观正观是报身也。

　　【记】正解能显体等者此乃似解能显真体真体乃是性德般若既得显发即能观达根本无明故名正观而言报身者在心名观就身名报四十二位皆得论之。

　　二二句示应。

　　【文句】得正分别正解于缘者分别机缘不待时不过时普应一切即是应身也。

　　【记】分别约法知药病也解缘约机知生熟也非此解别则无应身故应身对机未熟而出乃名待时已发后出乃名过时啐啄同时是应机相。

　　三一句示法。

　　【文句】正能觉了者无觉无不觉名为觉非了非不了名为了究竟清净之觉了即法身也。

　　【记】无觉等者此义须对报应简之秪一大觉而有寂照及非寂照三种之能故名三身觉即照觉能照理故即是报身无觉即寂觉能现形故即是应身今云无觉无不觉者即非照非寂觉能双亡双用名究竟觉即是法身是故三身名为三佛三种之了亦复如是就身名觉就心名了三义宛然。

　　三结身名密二初拣非。

　　【文句】若此三身纵横一异者不名为正。

　　【记】二示密。

　　【文句】非一非异不前不后故名为正正即密也。

　　【记】可见。

　　二约合对题二初合三德对题。

　　【文句】约正明法身即是金义约观明般若即是光义约不思议明解脱即是明义。

　　【记】上文约正明于三身观明三观脱明三脱三三皆可对金光明此明离也今合三身为一法身但对金字合一三观为一般若但对光字合于三脱为一解脱但对明字诸经诸论以三德等作修二性一说者圆人解之是合三义此意至妙学者应知。

　　二明五章皆密。

　　【文句】三德是微密之藏金光明是微密之教从密教生密解安住密理行于密行以密利他故我名密唯然世尊自当证知。

　　【记】三德是佛所证密藏以被机故说金光明微密之教散脂本因禀此密教而生密解即闻密名也住理乃是显于密体也行行乃是修于密宗也利他乃是起于密用也不言教者同佛故也。

　　二明互通。

　　【文句】复次此十五句互相释成若正解正观十五句皆正解正观也若不可思议智光十五句皆不可思议智光也若我知者十五句皆知也云云。

　　【记】虽作三身三脱三观三节解之而十五句一一皆是金光明海体量高广故使名义展转相释如涅槃中百句解脱以一一句皆是三德微密藏故大师释句句具百成于万句今举正解具十四句能具成十五句合云由正解故正观由正解故得正分别由正解故正解于缘由正解故正能觉了由正解故不思议智光乃至由正解故于一切法含受一切法以正解一句为首既然余句为首例亦如是乃成一百七十五句以体量一贯故名义相成疏于三五皆举头句例于四句皆十五句注云云令此销释也。

　　二用五性释所用五种皆名佛者是果德故皆称性者不改义故若将此五对今三节五句义者能显散脂本证圆常迹用周遍护经德妙利人益深此乃今家对释意也文二初大师对初五句二初示五性异同二初明三种不异。

　　【文句】又作五种佛性释者正性缘性了性三名不异。

　　【记】正谓中正缘谓助缘了谓觉了此三名义诸师立同故云不异。

　　二明二性出没二初二家立异二初明异相。

　　【文句】又一家取果性境界性为五又一家取果性果果性为五。

　　【记】果性者缘了所克智断果也境界者缘了所转境界即阴等十种境也果及果果者果则别在智德果果者别在断德智德之上又加断德故重言果此之二二皆称性者悉以常住不改为义境界不改者修恶即性恶故也。

　　二明开合。

　　【文句】若作果果性即没境界性为缘因性所摄若开境界性即没果果性为果性所摄。

　　【记】没境界性为缘因所摄者阴等十境乃是正观近方便法亲发了因故可摄属缘因也没果果性为果性所摄者智断虽殊俱名果故。

　　二五数不亏。

　　【文句】虽开合不同终是五数。

　　【记】二约五句对性二初对初家五性。

　　【文句】今以五知对五佛性我知一切法者知一切法中悉有安乐性安乐性者即正因佛性也一切缘法者无量功德低头举手之善缘因佛性也了一切法者即是般若空慧了因佛性也知法分齐者即世间出世间因果不滥境界因佛性也如法安住如性者即是果性究竟安住如中也含受一切法者还是果性能双照含受也。

　　【记】安乐性即正因佛性者安乐乃是涅槃之义具足三法今就合说但名正因世出世等者六道是世间因果三乘是出世因果言因佛性者境界之性但齐九界十如是法望佛是因以其佛界十如是法望九称果皆属能观不名境界故起信论但以九相而为境界是故业相名细中细为佛境界又云依转识故说名境界而此证者无有境界可说故故境界是九界法若尔何名佛性良以果人不独成就佛界十界亦能成就九界十法是故千法众生虽具体用不彰唯佛究竟圆融自在所以因法是果人性。

　　二对次家五性。

　　【文句】若作果果性者取知法分齐为果性克果智照分明为分齐也安住如性含受为果果性云云。

　　【记】境界既以合入缘因遂取知法分齐之句而为果性究尽实相名智照分明见无分齐之分齐也如云智度大海佛穷其底岂非无底而为底耶乃以安住诸法如性一切皆能含受一切同名果果性此则果后任运永永双遮双照也。

　　二章安例两五句二初例上合对。

　　【文句】若然者下两种五句亦应对五佛性。

　　【记】二准义须释。

　　【文句】师虽不释义例应尔准须释出其义消文令会尔。

　　【记】五性秪是开于三法三番五句既其番番对于三法亦合番番对于五性后之二番大师不释意云可见章安恐后学不知故略指云义例应尔复令讲者伸释其意故云准须释出等也第二番中智光是了因性智炬是境界性知境不滥如炬照物智行是缘因性智聚是果性智境是正因性若依次师没境界性者则智炬是果果性断德对机不滥也第三番中正解显体是了因性正观体显既当报身合是果性正能分别是境界性正解于圆是缘因性正能觉了是正因性若依次师没境界性则以正能分别为果果性果后应机任运分明也。

　　三结。

　　世尊以是义故名散脂大将。

　　【文句】世尊以是义故下是结文也。

　　【记】三发誓充益二初分文示好。

　　【文句】从世尊散脂大将下是第三发誓以智辩充益说者文为二先益能化次益所化益能化为三庄严言辞下益其口业众味精气下益其身业心进勇锐下益其意业从以是之故下益其所化此亦为三以是之故广说是经此是未种者令种也若有众生下是已种令熟也无量众生下是已熟者令脱悉如文此消文大好。

　　【记】二依此消文二初益能化三初益口业。

　　世尊我散脂大将令说法者庄严言辞辩不断绝。

　　【记】二益身业。

　　众味精气从毛孔入充益身力。

　　【记】三益意业。

　　心进勇锐成就不可思议智慧入正忆念如是等事悉令具足心无疲厌身受诸乐心得欢喜。

　　【记】二益所化三初未种令种。

　　以是之故能为众生广说是经。

　　【记】二已种令熟。

　　若有众生于百千佛所种诸善根说法之人为是众生阎浮提内广宣流布是妙经典令不断绝。

　　【记】三已熟令脱。

　　无量众生闻是经已当得不可思议智聚摄取不可思议功德之聚于未来世无量百千劫人天之中常受快乐于未来世值遇诸佛疾得证成阿耨多罗三藐三菩提一切众苦三恶趣分永灭无余。

　　【记】问既得智聚又摄福聚斯乃真似二种庄严合居方便及实报土经那但云无量千劫人天受乐答须知十益皆悉不离二十五有此中乃是人天方便人天实报故仁王般若云出三界外更有众生界者此是外道大有经说须知四土若横若竖秪在三界一处而论学者宜审。

　　四归敬三宝。

　　南无宝华功德海琉璃金山光照如来应供正遍知南无无量百千亿那由他庄严其身释迦如来应供正遍知炽然如是微妙法炬南无第一威德成就众事大功德天南无不可思量智慧功德成就大辩天。

　　【文句】从南无宝华下是第四归敬文也佛说一切众经初皆归敬而译人略之诸论初亦先归敬此文是说竟归依三宝在文可寻也。

　　【记】一切众经初皆归敬者谓结集经者皆有归敬在通序前此方好略译人省之亦有存者如萨遮尼乾子所说经初云归命大智海毗卢遮那佛注云外国本一切经首皆有此句诸论下即造论者归敬也如智度起信等三宝者佛法可知功德大辩即菩萨理和僧也南无此云归命。

　　【记】二正论善集明人王往日通经二初正论品二初品题。

　　　　金光明经正论品第十一

　　【记】句文分二初正释题二初直释二字。

　　【文句】正论者正名为圣圣有二种一世圣二出世圣论名核实一核事实二核理实。

　　【记】世圣者谓轮王也易曰备物致用立功成器以为天下利莫大乎圣人管子曰圣人若天然无私覆也若地然无私载也此皆言世间圣人出世圣谓三乘果人断惑证理名圣也核者说文云考事之实也核事实则世间正论可以治国核理实则出世正论可以诣道。

　　二委明四悉谓世间正论而有四益皆引孝经结成其义文为四初世界。

　　【文句】此品是先王旧法世世相传先王传力尊相力尊相传于信相信相又传其子其子又传于后世世世正圣世世善实即是先王之法言亦是世界悉檀立名名正论品。

　　【记】先王旧法即世间事实世世不同即世界意也。

　　二为人。

　　【文句】王行此法法律相应阴阳以之调日月以之顺百谷以之丰万民以之乐社稷以之安治化以之美即是民用和睦上下无怨亦是为人悉檀立名名正论品。

　　【记】百谷者杨泉物理论云梁者黍稷之总名稻者粳糯之总名菽者众豆之总名三谷各二十为六十蔬果之实助谷各二十凡为百谷社稷者孝经纬曰社土地之主也土地阔不可尽敬故封土为社以报功也稷五谷之长也谷众不可遍祭故立稷神以祭之礼记曰厉山氏之子(厉或作列)柱及周弃为稷(厉山氏之有天下也其子柱能植百谷夏之衰也周弃继之故祀为稷神)共工民之子后土为社(共工氏之霸九州也其子曰后土能平九州故祀为社)民用和睦者人民被服其教自相和睦尊卑上下无相怨者。

　　三对治。

　　【文句】王用此法外敌不敢谋内奸不敢惊妖星不敢现恶虹不敢行暴风不敢动疾雨不敢零是则祸乱不作灾害不生亦是对治悉檀立名名正论品。

　　【记】内奸谓乱臣贼子孔安国曰在内曰奸在外曰宄祸乱下祸者谓善人逢殃乱者谓臣下悖逆作起也灾者天反时风雨不节也害者地反时水旱伤稼也。

　　四第一义。

　　【文句】此之世善本金光明从金光明出此正论善用此正论天宫天身以之光明天力天威以之增长天心为之倍乐天之法味为之倍加深远即是先王之至德要道亦是第一义悉檀立名名正论品也。

　　【记】本金光明者即四王品云所作国事所造世论皆因此经也至德要道者至谓穷理之极要谓以一总众谓兹正论是先王旧法为德之极道之要也前之三悉属于世间且就本辨今此第四兼出世足故双明本末之义令其闻者解悟两种第一义故钝者但得世间要道此从末也利者乃悟出世要道此从本也增益天德亦须两分从末者益但生天若从本者益在义天亦兼净天以金光明属通教故。

　　二明来意。

　　【文句】此文是流通中第二意明人王弘经感通冥圣天王佐助善政兴隆。

　　【记】冥圣者即诸天是冥圣也故法华三昧云一切冥法。

　　二经文二初分文。

　　【文句】文为二一长行说事本二偈颂说正论长行中对告地神说昔尊相。

　　【记】二随释二初长行。

　　尔时佛告地神坚牢过去有王名力尊相其王有子名曰信相不久当受灌顶之位统领国土尔时父王告其太子信相世有正论善治国土我于昔时曾为太子不久亦当绍父王位尔时父王持是正论亦为我说我以是论于二万岁善治国土未曾一念以非法行于自眷属情无爱着何等名为治世正论地神尔时力尊相王为信相太子说是偈言。

　　【文句】如文。

　　【记】经受灌顶位者华严三十九云转轮圣王所生太子母是正后身相具足其转轮王令此太子坐白象宝妙金之座张大网幔建大法幢然香散华奏诸音乐取四大海水置金瓶内王执此瓶灌太子顶是时即名受王职位堕在灌顶刹利之数即能具足行十善道亦得名转轮圣王。

　　二偈颂二初分文。

　　【文句】偈有八十二行文为四初二行半集众次三行半发问次一行结问开答后七十五行梵天答即说正论也集众文为三初一行是佛叙尊相欲为天子说先王本法次一行佛叙尊相诫听次半行明说论处所。

　　【记】二随释四初集众三如分科初佛叙尊相欲说。

　　我今当说诸王正论为利众生断诸疑惑。

　　【记】二佛叙尊相诫听。

　　一切人王诸天天王应当欢喜合掌谛听。

　　【记】三明说论处所。

　　诸王和合集金刚山。

　　【记】二发问二初分文。

　　【文句】次四王发四问一问云何呼人为天二问非天所生而名天子三问处王宫殿何故名天四问以人法治世那得名天。

　　【记】二释义四如分文初问呼人为天。

　　护世四镇起问梵王大师梵尊天中自在能除疑惑当为我断云何是人得名为天。

　　【记】二问何名天子。

　　云何人王复名天子。

　　【记】三问处王宫殿何故名天。

　　生在人中处王宫殿。

　　【记】四问人王治世那得名天。

　　正法治世而名为天。

　　【记】三结问开答。

　　护世四王问是事已时梵尊师即说偈言。

　　【文句】次一行成前起后可见云云。

　　【记】四梵天答二初述意分文二初述意。

　　【文句】问既有四答亦为四一答天护其入胎虽是人子而称天子三十三天各分己德虽是于人而称为天虽处人宫殿用天律治世虽是人主而称为天虽是人法治世令众生行善多生天上以因中说果故称为天。

　　【记】佛经释天子义此文最显若儒教则云王者父天母地为天子之故援神契曰天覆地载谓之天子。

　　二分文。

　　【文句】从汝今虽以下是梵答文为二初十行半略答后六十四行半广答略中有四初一行半许答次因集业故一行略举昔因今果答其问王义次五行举三义答其问天义次三行举三义重答问王义。

　　【记】二随文释义二初略答四初许答。

　　汝今虽以此义问我我要当为一切众生敷扬宣畅第一胜论。

　　【记】二答王义。

　　因集业故生于人中王领国土故称人王。

　　【记】故称人王者谥法曰德象天地称帝仁义所生称王白虎通曰王者往也天下所归往也。

　　三答问天义。

　　处在胎中诸天守护或先守护然后入胎虽在人中生为人王以天护故复称天子三十三天各以己德分与是人故称天子神力所加故得自在远离恶法遮令不起安住善法修令增广能令众生多生天上。

　　【记】文二初指出三义。

　　【文句】答天举三义者未入胎入胎分德力加是也。

　　【记】未入等是一义分德是一义力加是一义。

　　二明答三问三初以护胎答第二问。

　　【文句】以护胎故称为天子答第二问也。

　　【记】未入护者犹在中阴已入护者处在胎藏此之二时多为鬼害故假天护。

　　二以分德答第一问。

　　【文句】以分德故有其天德故称为天答第一问也。

　　【记】三以力加答三四问。

　　【文句】神力所加修善遮恶后必生天因中说果故称为天答第三第四正法治世名为天问也答半名为天三义竟。

　　【记】前第三问处王宫殿何故名天四问以人法治世那得名天故今答中虽处人宫天力加故自在如天答第三问也遮恶劝善令人生天答第四问也。

　　四重答问王义。

　　半名人王亦名执乐罗刹魁脍能遮诸恶亦名父母教诲修善示现果报诸天所护善恶诸业现在未来现受果报诸天所护。

　　【记】文二初正明人王三义三初明执乐名王。

　　【文句】从半名人王已下答有三义故称半为王一名执乐者乐由于王王执此乐使天下和平五日一风十日一雨老者击壤小骑竹马谁不归德故执乐者名王。

　　【记】王执此乐者谓持礼乐以化民也孝经曰导之以礼乐而民和睦乐记曰大乐必易大礼必简乐至则无怨礼至则不争揖让而治天下者礼乐之谓也使天下去明乐之化成也京房易候云大平之时十日一雨凡岁三十六雨此休征时若之应风土记曰击壤者以木作之前广后锐长尺三四寸其形如履腊节僮少以为戏也逸士传帝尧之时有老人击壤于路曰吾日出而作日入而息凿井而饮耕田而食帝何力于我哉岂非至圣之德为而不宰玄功赞运是以百姓日用不知竹马儿童所戏也人王执乐治国故得天下和平老幼俱乐其性也。

　　二明遮恶名王。

　　【文句】二者遮恶为民除害天不亢旱地不洪流草不折伤民无疾疠者谁不归德故遮恶名王。

　　【记】即经云罗刹魁脍等以能遮暴恶故亦名罗刹魁脍也以亦名二字贯下如罗刹中魁卒故众鬼不敢为非也。

　　三明父母名王。

　　【文句】三父母者诲示祸福导语善恶制礼作乐而民知禁谁不归德故父母名之为王。

　　【记】即是王为民之父母也诲示祸福等者谓违仁义者致刑罚是祸恶也录仁义而授爵禄是福善也制礼以检其迹作乐以和其心故乐记曰乐者为同礼者为异同则相亲异则相敬民知禁者民知有禁令也。

　　二兼显天子三义。

　　【文句】能为民下作父母故诸天护之名为天子以遮恶不起诸天分德名之为天以执乐故因中说果复名为天非但半名人王义成半名为天三义亦显。

　　【记】因中说果者以礼乐化民必生天上故。

　　二广答二初分文释义二初广明非法失于六义。

　　若有恶事纵而不问不治其罪不以正教舍远善法增长恶聚故使国中多诸奸斗三十三天各生瞋恨由其国王纵恶不治坏国正法奸诈炽盛他方怨敌竞来侵掠自家所有钱财珍宝诸恶盗贼共相劫夺如法治世不行是事若行是者其国殄灭譬如狂象蹋莲华池暴风卒起履降恶雨恶星数出日月无光五谷果实咸不滋茂由王舍正使国饥馑天于宫殿悉怀愁恼由王暴虐不修善事是诸天王各相谓言是王行恶与恶为伴以造恶故速得天瞋以天瞋故不久国败非法兵仗奸诈斗讼疾疫恶病集其国土诸天即便舍离是王令其国败生大愁苦兄弟姊妹眷属妻子孤迸流离身亦灭亡流星数堕二日并现他方恶贼侵掠其土人民饥饿多诸疾疫所重大臣舍离薨亡象马车乘一念丧灭诸家财产国土所有互相劫夺刀兵而死五星诸宿违失常度诸恶疾疫流遍其国诸受宠禄所任大臣及诸群僚专行非法如是行恶偏受恩遇修善法者日日衰减于行恶者而生恭敬见修善者心不愿录故使世间三异并起星宿失度降暴风雨破坏甘露无上正法众生等类及以地肥恭敬弊恶毁诸善人故天降雹饥馑疫死谷米果实滋味衰减多病众生充满其国甘美盛果日日损减苦涩恶味随时增长本所游戏可爱之处悉皆枯悴无可乐者众生所食精妙上味渐渐损减食无肌肤颜貌丑陋气力衰微凡所食啖不知厌足力精勇猛悉灭无有懒堕懈怠充满其国多有病苦逼切其身恶星变动罗刹乱行若有人王行于非法增长恶伴损人天道于三有中多受苦恼起如是等无量恶事皆由人王爱着眷属纵之造恶舍而不治若为诸天所护生者如是人王终不为是有行善者得生天中行不善者堕在三涂三十三天皆生焦热由王纵恶舍而不诲违逆诸天及父母敕不能正治则非孝子起诸奸恶坏国土者不应纵舍。

　　【文句】从若有恶事下三十九行三句广明非法不得名天不得名王六义俱失三十三天各生瞋恨是天不护不护故非天子是诸天王各相谓言是天不分德不分德故不得名天舍远善法增长恶法则无天因宁得因中说果叹人为天也生大愁苦者无执乐义疾疫流遍无遮恶义纵恶不顾善无父母义云云。

　　【记】二广明正治得于六义。

　　当正治罪是故诸天护持是王以灭恶法修习善故现世正治得增王位应各为说善不善业能示因果故得为王诸天护持邻王佐助为自为他修正治国有坏国者应当正教为命及国修行正法不应行恶恶不应纵所有余事不能坏国要因多奸然后倾败若起多奸坏于国土譬如大象坏莲华地怨恨诸天故天生恼起诸恶事弥满其国是故应随正法治世以善化国不顺非法宁舍身命不爱眷属于亲非亲心常平等视亲非亲和合为一正行名称流布三界正法治国人多行善常以善心仰瞻国王能令天众具足充满是故正治名为人王一切诸天爱护人王犹如父母拥护其子故令日月五星诸宿随其分齐不失常度风雨随时无诸灾祸令国丰实安乐炽盛增益人民诸天之众以是因缘诸人王等宁舍身命不应为恶不应舍离正法珍宝由正法宝世人受乐常当亲近修正法者聚集功德庄严其身于自眷属常知止足当远恶人修治正法安止众生于诸善法教敕防护令离不善是故国土安隐丰乐是王亦得威德具足随诸人民所行恶法应当调伏如法教诏是王当得好名善誉善能摄护安乐众生。

　　【文句】从当正治罪下二十四行三句更广说六义当正治罪即父母义诸天护持即天子义以灭恶法即魁脍义魁脍名典军遮制恶鬼鬼畏典军不敢乱行也修习善法即执乐义应各为说即示因果义诸天即分德义还以六义消文皆可寻云云。

　　【记】此六经文前后相参故并前段皆不细分讲者当以六义得失对文销之其理自会。

　　二示观明本二初令思观义。

　　【文句】此中应明观义自思之云云。

　　【记】自思之者禀斯宗人合知二种修观之法故疏不示令其自思今恐后学未能别之不免略说此于三种是托事观谓托世天明于谛境托于人王明于妙观即此一念性是义天依止此天能令此观不起边倒名天护义中观也观合义天同天之德不分而分名天分德空观也义天神力加妙观故能历诸境皆得圆融假观也又托人王修理观者全谛起观中观双照即父母义空观伏惑即魁脍义假观立法即执乐义此谛此观皆离纵横秪于一心具兹六义。

　　二设问明本二初设问。

　　【文句】问金光明是正论本其意云何。

　　【记】上四王品云阎浮提内诸国王等所作国事所造世论皆因此经岂非正论以金光明而为其本欲令答示即末之本故兴此问。

　　二答示二初正示方等所说岂有一事不本于理如向散脂翻为密者常所称呼岂知召于秘妙三法今于此典自叙密名十五句义斯乃委彰世名之本此之正论是梵王说梵王之本诸经开为法身菩萨法身菩萨随所住处是常寂光以身例口随有所说无非秘藏今之正论此金光明而为其本岂可末事暂乖本理水波金器本末同时以金光明具世间法故即世名而可示本自此为二初明末即于本二初就天子三义示本。

　　【文句】天者即法性金也法性作依止故言天护分德者即光也报身与法性冥即是分德也神力所加者即明也云云。

　　【记】应先了知此金光明是法非譬以法报应是金光明异名故也天者第一义天也子者无上众生本来人也揽金光明妙三实法为此假人此人依止第一义天本离八倒是天护义此人智光冥法身金德与法同为分德义此人应益名之为明义天之力之所加也。

　　二约人王三义示本。

　　【文句】又父母者即金也法性为父母故遮恶即光也执乐即明也。

　　【记】此妙假人体是金故双具权实能与一切而作父母体是光故照惑本空即遮恶义体是明故能生众善即执乐义。

　　二明末从本立。

　　【文句】以此为本故能正论尔。

　　【记】如上所示本之六义因果六位皆即此义此义能作世出世间一切事本今即此本而谈正论其圆教机闻治国事即达其本乃能顿治四种之国。

　　二例结。

　　【文句】如半名人王牛名为天为世间正论半名出世间正论本末相关即此意也。

　　【记】经于一人而立人天两种之称意显此论通世出世也。

　　【记】二善集品二初品题。

　　　　金光明经善集品第十二

　　【记】句文分二初正解题二初释善集得名二初据名广集六善。

　　【文句】此转轮王集众善法如海导师善海无涯六度则摄。

　　【记】海导师谓海中船师善法虽多不出此六。

　　二附文别集檀智二初明摄六。

　　【文句】六度又广二度略摄谓檀与智。

　　【记】檀能摄六智能导五成就二严故举兹两。

　　二示经文二初正示经。

　　【文句】提如意珠舍四大地满中珍宝以用布施即集檀行也合掌而立请宝冥尊者宣扬显说是金光明即集智行也。

　　【记】经举此二其相深广宝满四洲尽奉三宝兴隆事广合掌而立听金光明证悟理深。

　　二例余行。

　　【文句】檀智既然余法亦尔从行得名故称善集品也。

　　【记】此王心大集善不轻檀智深广在文既然验余所修皆非聊尔。

　　二用悉檀立品。

　　【文句】此六度不同是世界悉檀集善也修于五度是为人集善也修于智度是对治集善也皆波罗蜜是第一义集善也从此四集得名故言善集品。

　　【记】总举六度名数不同是世界五度望智且在事善属为人智照五度破取相恶属对治达六法界绝乎思议皆到彼岸名第一义此王具集四悉檀善故以其名立今品目。

　　二明来意。

　　【文句】此品是第二人王弘经上明世间正见感动天地此明出世正见感动贤圣云云。

　　【记】治国之论是世正见听金光明是出世间上上正见夜睡梦中闻佛功德是感动圣及见比丘名曰宝冥是感动贤纵入分真望佛名贤。

　　二经文二初分文释义二初分文。

　　【文句】文为二初对告地神二以偈说偈有六十四行半分为二初四行通明因地行檀次六十行半别明善集施财施法别为六一六行半明事本二十一行半明圣王请法三十九行半明尊者宣扬四十行半明轮王行施五二行结会古今六十行半引因果以证以劝。

　　【记】二释义二初对告地神。

　　尔时如来复为地神说往昔因缘而作偈言。

　　【记】二佛以偈说二初通明因地行檀。

　　我昔曾为转轮圣王舍四大地及以大海又于是时以四天下满中珍宝奉上诸佛凡所布施皆舍所重不见可爱而不舍者于过去世无数劫中求正法故常舍身命。

　　【记】二别明善集二施谓四天下宝施财也请说此经令无量众闻金光明施法也此别为六当如分文以义解释初明事本。

　　又过去世不可议劫有佛世尊名曰宝胜其佛世尊般涅槃后时有圣王名曰善集于四天下而得自在治政之势尽大海际其王有城名水音尊于其城中止住治化夜睡梦中闻佛功德及见比丘名曰宝冥善能宣畅如来正法所谓金光微妙经典明如日中悉能遍照。

　　【记】经治政之势者谓化之势分极于海际。

　　二明圣王请法。

　　是转轮王梦是事已即寻觉寤心喜遍身即出宫殿至僧坊所供养恭敬诸大圣众问诸大德是大众中颇有比丘名曰宝冥成就一切诸功德不尔时宝冥在一窟中安坐不动思惟正念读诵如是金光明经时有比丘即将是王至其所止到宝冥所时此宝冥故在窟中形貌殊特威德炽然即示王言是窟中者即是所问宝冥比丘能持甚深诸佛所行名金光明诸经之王时善集王即寻礼敬宝冥比丘作如是言面如满月威德炽然惟愿为我敷演宣说是金光明诸经之王。

　　【记】三明尊者宣扬。

　　时宝冥尊即受王请许为宣说是金光明三千大千世界诸天知当说法悉生欢喜于净微妙鲜洁之处种种珍宝厕填其地上妙香水持用洒之散诸好华遍满其处王于是时自敷法座悬缯幡盖宝饰交络种种微妙殊特末香悉以奉散大法高座一切诸天龙及鬼神摩睺罗伽紧那罗等即雨天上曼陀罗华遍散法座满其处所不可思议百千万亿那由他等无量诸天一时俱来集说法所是时宝冥寻从窟出诸天即时以娑罗华供养奉散宝冥比丘是时宝冥净洗身体着净妙衣至法座所合掌敬礼是法高座一切天王及诸天人雨曼陀罗大曼陀罗摩诃曼殊众宝妙华无量百千种种妓乐于虚空中不鼓自鸣宝冥比丘能说法者寻上高座结加趺坐即念十方不可思议无量千亿诸佛世尊于诸众生兴大悲心及善集王所得王领尽一日月所照之处时说法者即寻为王敷扬宣说是妙经典。

　　【记】厕杂也填塞也缯帛之总名也曼陀罗此云适意曼殊沙此云柔软旧小大白小大赤不鼓鼓击也。

　　四明轮王行施。

　　是时大王为闻法故于比丘前合掌而立闻于正法赞言善哉其心悲悼涕泪横流寻复踊悦心意熙怡为欲供养此经典故尔时即提如意珠王为诸众生发大誓愿愿于今日此阎浮提悉雨无量种种珍异瑰琦七宝及妙璎珞以是因缘悉令无量一切众生皆受快乐即于尔时寻雨七宝及诸宝饰天冠耳珰种种璎珞甘馔宝座悉皆充满遍四天下时王善集即持如是满四天下无量七宝于宝胜佛遗法之中以用布施供养三宝。

　　【记】熙怡悦乐也瑰美石次玉琦玉名耳珰释名云穿耳施珠曰珰应作珥珰珥如志反苍颉云珠在耳也。

　　五结会古今。

　　尔时为王说法比丘于今现在阿閦佛是时善集王听受法者今则我身释迦文是。

　　【记】六引因果证劝。

　　我于尔时舍此大地满四天下珍宝布施得闻如是金光明经闻是经已一称善哉以此善根业因缘故身得金色百福庄严常为无量百千万亿众生等类之所乐见既得见已无有厌足过去九十九亿千劫常得作于转轮圣王亦于无量百千劫中常得王领诸小国土不可思议劫中常作释提桓因及净梵王复得值遇十力世尊其数无量不可称计所得功德无量无边皆由闻经及称善哉如我所愿成就菩提正法之身我今已得。

　　【文句】悉如文。

　　【记】二指归三法言就此品论金光明者就其所说论三法门疏文秪云论金光明验直就法立此三名实不从譬以前后文悉皆如是讲者学者知之知之然以诸句对三字者以此三是深广法性当体之名法性可尊可贵名金法性寂而常照名光法性能多利益名明与诸三法无二无别若指品内事理依正即此三者乃令行人达乎所诠不纵不横绝思绝议此典方得名为经王是知对三深有所以此自为三初就善集论。

　　【文句】就此品论金光明者善集波罗蜜金也集般若光也集五度明也。

　　【记】翻波罗蜜名到彼岸是所归处故名金般若翻智故名光五度是行故名明此就智行及果为三对金光明。

　　二就宝冥论。

　　【文句】就宝冥论者在一窟中金也面如满月光也读诵如是经明也。

　　【记】窟是所依名金满月能照名光读诵是行名明此约依正对于三法。

　　三就二人论。

　　【文句】就二人作者在窟中金也许为王说光也王提如意珠雨四天下珍宝明也。

　　【记】宝冥依正与王雨宝对于三法行者应知秪一法性名金光明岂可光明暂离于金岂可金光暂离于明今以三名分对依正自他人物为令了依不离于正自不离他人不离物以金光明举一即三全三是一不纵不横而高而广物物皆是金光明海心心皆是三德秘藏若不尔者何名经王耶。

　　【记】第三鬼神品二初品题。

　　　　金光明经鬼神品第十三

　　【记】句文分二初正解题二初正释鬼神二初释鬼。

　　【文句】鬼字训归又云畏也报多怖畏如阿修罗云云又云威也能令他畏其威也。

　　【记】归者尸子曰人死曰归云云者观佛三昧经云修罗与天帝战时空中刀轮而下修罗军众身支堕落即便怖畏窜隐藕丝若依俗释者郑玄云圣人之精气谓之神贤智之精气谓之鬼礼记曰明则有礼乐幽则有鬼神。

　　二释神。

　　【文句】神者能也大力者能移山填海小力者能隐显变化。

　　【记】二对上题品。

　　【文句】此品通列一切天龙江海日月诸神上已天题品竟无容再出虽通列诸道而鬼神文多从多故以之题品。

　　【记】二明来意。

　　【文句】此品是第三一切天龙鬼神天地灵祇咸皆发誓溥遍弘宣以劝流通。

　　【记】二经文二初分文。

　　【文句】文为二一长行二偈颂长行中先举事别次圆供养。

　　【记】二释义二初长行二初列二释二初举事别。

　　佛告功德天若有善男子善女人欲以不可思议妙供养具供养过去未来现在诸佛世尊及欲得知三世诸佛甚深行处。

　　【文句】事别者佛从慈悲中起受供养者盖应佛也佛从如中起觉智智与如合者报佛也一切法悉是诸佛行处者法佛也作如此解者三佛历别若修事之供养供养亦别也。

　　【记】佛从等者果后慈悲熏法现象说法化人此乃应身被机之佛从本觉如起始觉智合本真如名报身佛是始觉也一切诸法元是诸佛所行之处即法身佛是本觉也三佛历别者修二性一能起所起能显所显条然异故事供别者四事供养资持应佛万行功德资成报佛称理之智显发法佛资成显发皆供养义三佛既异三供亦别。

　　二圆供养。

　　是人应当必定至心随有是经流布之处若城邑村落舍宅空处正念不乱至心听是微妙经典。

　　【文句】圆供养者劝听经听经是法之供养诸供养中最为第一第一供养者供养一切佛佛说文字是应佛能诠是报佛所诠是法佛能敬文字即敬三佛亦是敬三世佛诸佛从此生故供养文字即供养一切诸佛云云。

　　【记】前有理智以历别故贬之为事今听经事以融即故褒之为法第一供养者不思议供也能听所听体不二故秪于文字了具三身能说是应解脱德也能诠是报般若德也所诠是法法身德也不解新伊但论能所岂显圆佛及圆供耶文字若非秘密之藏那生诸佛恭敬之心非秘妙者安能圆供三世佛耶注云云者令如向释也。

　　二叙重闻二初标示谓四愿一劝也。

　　【文句】又别时重闻更记之长行举四愿欲而作一劝。

　　【记】二释出二初出四种愿欲。

　　【文句】若欲知佛行处行处者即如如境法佛也欲知者知是如如智报佛也能听此经此经即文字文字即应佛也能听者随顺佛教即法供养法供养即妙供养也。

　　【记】问经示行人欲以妙具供三世佛及知他佛甚深行处大师何故即以知字而为报佛所知是法二必垂形是则三身皆属行者因既滥果供养义乖此解违经如何取信答前拣事别正却此情经云欲知岂非行者甚深行处既是法身能知之心宁非报佛文字之应现亦唯心若生佛条然能所永异斯出小教何预圆宗今就圆宗解四愿欲若迷三世诸佛三身同在刹那法界六尘顿彰妙解是可思议正当违经。

　　二明一事满四。

　　【文句】听经能生觉智觉智生故即是佛受供养也听经一事具诸愿欲秪圆一事具别诸事也。

　　【记】三世诸佛觉智为命而与众生同一心性乏熏修故即不受供养诸佛寿命不灭而灭以隐为灭也今以听经为供养故即是受供诸佛寿命不生而生以显为生也行人应了生佛无差听经智生即诸佛现以诸如来同一智故观行相似分真之佛与究竟佛无二无别又了智生即三佛生即一而三不纵不横此乃欲供欲知三世诸佛秪听经一事四愿俱满。

　　二偈颂二初分文。

　　【文句】偈有一百二行半分为六一从若欲供养下十一行颂上长行秪能听经即是举圆妙以劝修二从随所至处下三行半举听经即能攘灾以劝修三从于说法处下六行举听经致灵瑞以劝修四从威德相貌下五行半举秪听经有威力以劝修五从大梵天王下四十九行半举听经能致天龙鬼神以劝修六从于诸众生下二十七行半举秪听经能令国土安乐以劝修云云。

　　【记】二随释六科节并如分文所列初颂上长行秪能听经即是举圆妙以劝修。

　　尔时世尊欲重宣此义而说偈言。

　　若欲供养一切诸佛欲知三世诸佛行处应当往彼城邑聚落有是经处至心听受是妙经典不可思议功德大海无量无边能令一切众生解脱度无量苦诸有大海是经甚深初中后善不可得说譬喻为比假使恒沙大地微尘大海诸水一切诸山如是等物不得为喻若入是经即入法性如深法性安住其中即于是典金光明中而得见我释迦牟尼不可思议阿僧祇劫生天人中常受快乐以能信解听是经故如是无量不可思议功德福聚悉已得之。

　　【记】经若入是经者一言于经即有三种谓教行理能了此三是妙三法名入是经若不然者安得入经即入法性所入法性无量甚深三义具足名金光明称此安住名之为如即见释迦三身妙体须论观行相似分真入经见佛。

　　二举听经即能攘灾以劝修。

　　随所至处若百由旬满中盛火应从中过若至聚落阿兰若处到法会所至心听受听是经故恶梦蛊道五星诸宿变异灾祸一切恶事消灭无余。

　　【文句】蛊道者四天上遣神名弥栗头䖍伽陀汉言善品主蛊毒也。

　　【记】经若百由旬满中盛火应从中过者为法亡躯也。

　　三举听经致灵瑞以劝修。

　　于说法处莲华座上说是经典书写读诵是说法者若下法座尔时大众犹见坐处故有说者或佛世尊或见佛像菩萨色像普贤菩萨文殊师利弥勒大士及诸形像见如是等种种事已寻复灭尽如前无异成就如是诸功德已而为诸佛之所赞叹。

　　【记】经文殊师利云妙德弥勒云慈氏。

　　四举秪听经有威力以劝修。

　　威德相貌无量无边有大名称能却怨家他方盗贼能令退散勇悍多力能破强敌恶梦恼心无量恶业如是恶事皆悉寂灭若入军阵常能胜他名闻流布遍阎浮提亦能摧伏一切怨敌远离诸恶修习诸善入阵得胜心常欢喜。

　　【记】经勇悍说文云多力也。

　　五举听经能致天龙鬼神以劝修。

　　大梵天王三十三天护世四王金刚密迹鬼神诸王散脂大将禅那英鬼及紧那罗阿耨达龙娑竭罗王阿修罗王迦楼罗王大辩天神及功德天如是上首诸天神等常当供养是听法者生不思议法塔之想众生见者恭敬欢喜诸天王等亦各思惟而相谓言令是众生无量威德皆悉成就若能来至是法会所如是之人成上善根若有听是甚深经典故严出往法会之处心生不可思议正信供养恭敬无上法塔如是大悲利益众生即是无量深法宝器能入甚深无上法性由以净心听是经典如是之人悉已供养过去无量百千诸佛以是善根无量因缘应当听受是金光明如是众生常为无量诸天神王之所爱护大辩功德护世四王无量鬼神及诸力士昼夜精勤拥护四方令无灾祸永离诸苦释提桓因及日月天阎摩罗王风水诸神韦䭾天神及毗纽天大辩天神及自在天火神等神大力勇猛常护世间昼夜不离大力鬼王那罗延等摩醯首罗二十八部诸鬼神等散脂为首百千鬼神神足大力拥护是等令不怖畏金刚密迹大鬼神王及其眷属五百徒党一切皆是大菩萨等亦悉拥护听是经者摩尼䟦陀大鬼神王富那䟦陀及金毗罗阿罗婆帝宾头卢伽黄头大神一一诸神各有五百眷属鬼神亦常拥护听是经者质多斯那阿修罗王及乾闼婆那罗罗阇祁那娑婆摩尼乾陀及尼楗陀主雨大神大饮食神摩诃伽吒金色发神半祁鬼神及半支罗车钵罗婆有大威德婆那利神昙摩䟦罗摩竭罗婆针发鬼神绣利蜜多勒那翅奢摩诃婆那及军陀遮剑摩舍帝复有大神奢罗蜜帝醯摩䟦陀萨多琦黎多醯波醯阿伽䟦罗支罗摩伽央掘摩罗如是等神皆有无量神足大力常勤拥护听受如是微妙经者阿耨达龙娑伽龙王目真邻王伊罗钵王难陀龙王䟦难陀王有如是等百千龙王以大神力常来拥护听是经者昼夜不离波利罗睺阿修罗王毗摩质多及以茂脂睒摩利子波诃梨子佉罗骞䭾及以楗陀是等皆是阿修罗王有大神力常来拥护听是经者昼夜不离诃利帝南鬼子母等及五百神常来拥护听是经者若睡若寤旃陀旃陀利大鬼神女等鸠罗鸠罗檀提啖人精气如是等神皆有大力常勤拥护十方世界受持经者大辩天神无量天女功德天等各与眷属地神坚牢种植园林果实大神如是诸神心生欢喜悉来拥护爱乐亲近是经典者。

　　【记】文二初翻现文疏从摩醯去也。

　　【文句】摩醯首罗余经翻为天自在灌顶经翻为威灵帝摩尼䟦陀翻为威伏行富那䟦陀翻为集至成金毗罗翻为威如王宾头卢伽翻为立不动车钵罗婆翻为忍得脱昙摩䟦罗翻为学帝王摩竭婆罗翻为除曲心绣利蜜多翻有功动勋勒那翅奢翻为调和平剑摩舍帝翻为伏众根奢罗蜜帝翻为独处快醯摩䟦陀翻为舍主萨多琦梨翻大力天波利罗睺翻勇猛进毗摩质多翻为高远睒摩利子翻英雄德波诃梨子翻威武盛佉罗骞䭾翻吼如雷鸠罗檀提翻战无敌。

　　【记】经阎摩罗王或阎摩罗社此云双王阎摩双也罗社王也兄及妹皆作地狱主兄治男事妹治女事故曰双王又苦乐并受亦名为双那罗延此云钩锁力士难陀此云喜䟦难陀此云贤喜兄弟二龙风雨应时能令人喜贤谓性又贤善故毗摩质多此云净心正法念经翻为响高亦云穴居正云吠摩质呾利此云绮画又云宝饰帝释妇公舍支之父佉罗骞陀此云广脾。

　　二却解初段。

　　【文句】脱因者脱业障也脱果者脱报障也度诸有者脱烦恼障也。

　　【记】脱因等者初段文云能令一切众生解脱度无量苦诸有大海既云一切众生解脱度诸有海须于界内及以界外各脱三障故以因果对于业报诸有由惑故当烦恼。

　　六举秪听经能令国土安乐以劝修。

　　于诸众生增命色力功德威貌庄严倍常五星诸宿变异灾怪皆悉能灭无有遗余夜卧恶梦寤则忧悴如是恶事皆悉灭尽地神大力势分甚深是经力故能变其味如是大地至金刚际厚十六万八千由旬其中气味无不遍有悉令涌出润益众生是经力故能令地味悉出地上厚百由旬亦令诸天大得精气充益身力欢喜快乐阎浮提内所有诸神心生欢喜受乐无量是经力故诸天欢喜百谷果实皆悉滋茂园苑丛林其华开敷香气馝馚充溢弥满百草树木生长端直其体柔软无有斜戾阎浮提内所有龙女其数无量不可思议心生欢喜踊跃无量在在处处庄严华池于其池中生种种华优钵罗华波头罗华拘物头华分陀利华于自宫殿除诸云雾令虚空中无有尘翳诸方清彻净洁明了日王赫焰放千光明欢喜踊跃照诸闇蔽阎浮檀金以为宫殿止住其中威德无量日之天子及以月天闻是经故精气充实是日天子出阎浮提心生欢喜放于无量光明明网遍照诸方即于出时放大光网开敷种种诸池莲华阎浮提内无量果实随时成孰饱诸众生是时日月所照殊胜星宿正行不失度数风雨随时丰实炽盛多饶财宝无所乏少是金光明微妙经典随所流布讲诵之处其国土境即得增益如上所说无量功德。

　　【记】经优钵罗华下四句四色莲华优钵罗是青波头摩是赤拘物头是黄分陀利是白。

　　【记】四授记品二初品题。

　　　　金光明经授记品第十四

　　【记】句文分二初正解五初明今是二种。

　　【文句】有四种授记今是二种云云。

　　【记】四种记者首楞严三昧经佛告坚意记有四种一者未发心记或有流转六道生于人间好乐佛法过百千万亿劫当发心过百千万亿阿僧祇劫行菩萨道乃至供养佛化众生皆经若干劫当得菩提二适发心与记者是人久劫种诸善根好乐人法有慈悲心发心即住不退地故故发心与记三密记者有菩萨未得记而行六度功德满足天龙八部皆作是念此菩萨几时当得菩提劫国弟子众数如何佛断此疑即与授记举众皆知此菩萨独不知四无生忍记者于大众中显露与记也今是二种者即适发心记及无生记也。

　　二约训释二字。

　　【文句】授者与也记者记成道事也。

　　【记】三明所记之人。

　　【文句】此中授三大士一万诸天当来成佛事故言授记。

　　【记】四释记异名。

　　【文句】亦名授莂亦名授决授劫国数量名为莂审实不虚名为决。

　　【记】五明授非受。

　　【文句】从佛所与名为授从其所得名为受此中从佛所与故言授记。

　　【记】二来意。

　　【文句】此是流通中第四意举昔行经之因方成圆极之果证弘护不虚以劝流通也。

　　【记】昔行经者金龙尊王赞佛发愿而为行经十千枯鱼闻法熏修而为行经以为因方犹将也今得记莂将来作佛证验今日若亲弘经若为外护不久得记成佛不虚。

　　二经文二初分文。

　　【文句】文为二一与记二疑记与记为二一与三大士记二与十千天记与三大士记又二一同缘者集二正与记。

　　【记】二释义二初与记二初与三大士记二初同缘者集。

　　尔时如来将欲为是信相菩萨及其二子银相银光授阿耨多罗三藐三菩提记是时即有十千天子威德炽王而为上首俱从忉利来至佛所顶礼佛足却坐一面。

　　【记】过去同缘此经不说或见彼经。

　　二正与记。

　　尔时佛告信相菩萨汝于来世过无量无边百千万亿不可称计那由他劫金照世界当成阿耨多罗三藐三菩提号金宝盖山王如来应供正遍知明行足善逝世间解无上士调御丈夫天人师佛世尊乃至是佛般涅槃后正法像法皆灭尽已长子银相当于是界次补佛处世界尔时转名净幢佛名阎浮檀金幢光照明如来应供正遍知明行足善逝世间解无上士调御丈夫天人师佛世尊乃至是佛般涅槃后正法像法悉灭尽已次子银光复于是后次补佛处世界名字如本不异佛号曰金光照如来应供正遍知明行足善逝世间解无上士调御丈夫天人师佛世尊。

　　【文句】世界转名净幢者应论四句此中是其一也。

　　【记】世界转名净幢者应论四句者一名转土不转转名净幢是也二土转名不转如往古释迦取土名娑婆今释迦亦名娑婆三名土俱转如观音补弥陀处四名土俱不转如今银光补金幢光照佛处世界名字如本不异此中是一者恐误合云二也。

　　二与十千天子记二初分科。

　　【文句】十千记又二一闻经生解二正与记。

　　【记】二释义二初闻经生解或相似解或分真解经无定判故须从容。

　　是十千天子闻三大士得受记莂复闻如是金光明经闻已欢喜生殷重心心无垢累如净琉璃清净无碍犹如虚空。

　　【记】经心无垢累等如下释疑疏中明。

　　二正与记。

　　尔时如来知是十千天子善根成熟即便与授菩提道记汝等天子于当来世过阿僧祇百千万亿那由他劫于是世界当成阿耨多罗三藐三菩提同共一家一姓一名号曰青目优钵罗华香山如来应供正遍知明行足善逝世间解无上士调御丈夫天人师佛世尊如是次第出现于世凡一万佛。

　　【文句】云云。

　　【记】既云于是世界而无别名即是还名娑婆此乃土转名不转一句注云云者令如向释也。

　　二疑记二初分文。

　　【文句】从尔时道场下是第二疑记又二一疑问二佛答。

　　【记】二释义二初疑问。

　　尔时道场菩提树神名等增益白佛言世尊是十千天子于忉利宫为听法故故来集此云何如来便与授记世尊我未曾闻是诸天子修行具足六波罗蜜亦未曾闻舍于手足头目髓脑所爱妻子财宝谷帛金银琉璃砗磲码瑙真珠珊瑚珂贝璧玉甘馔饮食衣服卧具病瘦医药象马车乘殿堂屋宅园林泉池奴婢仆使如余无量百千菩萨以种种资生供养之具恭敬供养过去无量百千万亿那由他等诸佛世尊如是菩萨于未来世亦舍无量所重之物头目髓脑所爱妻子财宝谷帛乃至仆使次第修行成就具足六波罗蜜成就是已备修苦行动经无量无边劫数然后方得受菩提记世尊是天子等何因何缘修行何等胜妙善根从彼天来暂得闻法便得受记惟愿世尊为我解说断我疑网。

　　【记】文三初行浅记深。

　　【文句】疑者夫移山填海非一日之功菩提极果积行方克忉利暂下无久听之劳不闻往昔有难思之行行浅记深是故疑惑。

　　【记】二约权疑实。

　　【文句】如余菩萨者六度菩萨引锥指地无非舍身命处戒忍禅智满三僧祇若通教菩萨从假入空非止一世修行从空入假动逾尘劫若别教菩萨直行一行动经无量阿僧祇劫况复遍行众行量不可数尚不获记少时闻经而得斯决。

　　【记】引锥指地者谓无有容锥之地不是舍身命之处也从假入空非止一世者菩萨性地经于三祇修六度故直行等者历别渐次其相如是。

　　三为众发问。

　　【文句】时众咸疑故树神发问也。

　　【记】大权解顿自必无疑为他故问。

　　二佛答二初分文。

　　【文句】佛答为二一举现行二举远缘。

　　【记】二释义二初举现行。

　　尔时佛告树神善女天皆有因缘有妙善根以随相修何以故以是天子于所住处舍五欲乐故来听是金光明经既闻法已于是经中净心殷重如说修行复得闻此三大菩萨受于记莂。

　　【记】文四初明三事和合。

　　【文句】现行者舍天宫乐故来听经闻三大士获菩提记我昔本誓与其法食三事和合故与其记也。

　　【记】二证听经功德。

　　【文句】此意证成鬼神品初以妙供养供养三世诸佛及欲得知诸佛行处决定至心听此妙典虽有此旨未见其人今此十千即其人也。

　　【记】顺前三教上求下化亦得名为修法供养但以偏渐故经多劫一听此经顿达妙性一摄一切名真法供既生圆觉即三世佛皆受供养能知诸佛甚深行处三身顿显今万天子来此听经若不能满四种愿欲安得受于成佛记莂验知前品所说不虚。

　　三明称经悟入。

　　【文句】闻记当果果必有因因金光明生殷重心起功德身心无垢累起般若身犹如虚空起于法身一心中听三德圆成复有无量功德说不可尽此不得记记与谁乎证听功德意在于此。

　　【记】无有成佛不具三身三身之果由于今日闻金光明以为妙因从法性明生殷重心应身因也从法性光起无垢心报身因也从法性金起虚空心法身因也此金光明与其三德无二无别三德为本无量功德之所庄严或似或真显此三德是故如来授与果记听经之益其相如是。

　　四指今昔因缘。

　　【文句】以随相修指今现行行随实相而修也有妙善根指于远缘也远缘实相而种善根也。

　　【记】经皆因缘者一闻得记岂无因缘此乃总标有妙善根别标远因缘以随相修别标现因缘言因缘者感应也或内心外教而为因缘何以故下释出现因缘行随实相而修者以十乘观而为行也不思议境名实相也即境为观此观顺境名随相修非今宗意此句莫销然此十观修有三根上根一观中根二至七下根具用十今万天子一坐闻经匪但用一或在二三是信行根依言而修入似真位有妙善根下释出远因缘善既云妙乃昔闻圆而为根种故云缘实相而种善根也。

　　二举远缘。

　　亦以过去本昔发心誓愿因缘是故我今皆与授记于未来世当成阿耨多罗三藐三菩提。

　　【文句】从亦以过去下是举远缘答也文为二一略二广此中少文是略除病流水两品是广答也。

　　【记】经誓愿因缘者流水品云未来之世当施法食也乃以此文对下二品而为略广。

　　【记】五除病流水二初除病品二初品题。

　　　　金光明经除病品第十五

　　【记】句文分二初来意即广答远缘四字是也。

　　【文句】广答远缘。

　　【记】意通流水文在此中。

　　二释题。

　　【文句】由医王救疾故言除病品。

　　【记】方等经王标除病目不止除于果报病苦义合该收恶业烦恼十种之病故下文云治诸众生所有病苦悉令除差文意含摄十种行人故上正论品疏云半名世论半名出世论今岂不尔又荆溪云上根即于境种而生于果故文云直闻是言病即除愈为中下根更须后法是故文云至长者所为合众药故知不独除果报病。

　　二经文二初通后品分文。

　　【文句】通取后流水品文为五一缘本二远缘三近缘四结缘五会缘。

　　【记】二就二品释义五初缘本。

　　佛告道场菩提树神善女天谛听谛听善持忆念我当为汝演说往昔誓愿因缘过去无量不可思议阿僧祇劫尔时有佛出现于世名曰宝胜如来应供正遍知明行足善逝世间解无上士调御丈夫天人师佛世尊善女天尔时是佛般涅槃后正法灭已。

　　【文句】从佛告树神下明缘本如文。

　　【记】二远缘二初分文。

　　【文句】从像法中下明远缘远缘为六一明父二生子三国人遇病四其子请五父为说六知已遍治子请为三一见人遇病二思惟三正问问为四初一偈问四大增损二问饮食犯触三问治病医方四问病动时节。

　　【记】二释义六初明父。

　　于像法中有王名曰天自在光修行正法如法治世人民和顺孝养父母是王国中有一长者名曰持水善知医方救诸病苦方便巧知四大增损。

　　【记】二生子。

　　善女天尔时持水长者家中后生一子名曰流水体貌殊胜端正第一形色微妙威德具足受性聪敏善解诸论种种技艺书疏算计无不通达。

　　【记】经受性聪敏敏达也孝经云参不敏何足以知之。

　　三国人遇病。

　　是时国内天降疫病有无量百千诸众生等皆无免者为诸苦恼之所逼切。

　　【记】四其子请三初见人遇病。

　　善女天尔时流水长者子见是无量百千众生受诸苦恼故为是众生生大悲心。

　　【记】二思惟。

　　作是思惟如是无量百千众生受诸苦恼我父长者虽善医方能救诸苦方便巧知四大增损年已衰迈老耄枯悴皮缓面皱羸瘦颤掉行来往反要因几杖因顿疲乏不能至彼城邑聚落而是无量百千众生复遇重病无能救者我今当至大医父所咨问治病医方秘法咨禀知已当至城邑聚落村舍治诸众生种种重病悉令得脱无量诸苦时长者子思惟是已。

　　【记】经衰迈说文衰减也捐也广雅迈归往也谓壮力已往也礼记八十曰耄注云耄惛忘亦乱也颤四支动也掉振也几杖者坐则凭几行则执杖。

　　三正问四初问四大增损。

　　即至父所头面着地为父作礼叉手却住以四大增损而问于父即说偈言。

　　云何当知四大诸根衰损代谢而得诸病。

　　【记】二问饮食犯触。

　　云何当知饮食时节若食食已身火不灭。

　　【文句】身火不灭者食饱热病暂息食消热复更生故言身火不灭也。

　　【记】三问治病医方。

　　云何当知治风及热水过肺病及以等分。

　　【文句】水过肺病者水多则损肺即是痰病也。

　　【记】四问病动时节。

　　何时动风何时动热何时动水以害众生。

　　【记】五父为说二初分文释经二初分文。

　　【文句】父医还答四问初六行答四大增损二一行半答饮食犯触三二行答病动时节四八行半答治病方就六行中分二初一行是佛叙父医答尔次五行正答时节。

　　【记】二随释四初答四增损二初佛叙父医欲答。

　　时父长者即以偈颂解说医方而答其子。

　　【记】二正答时节。

　　三月是夏三月是秋三月是冬三月是春是十二月三三而说从如是数一岁四时若二二说足满六时三三本摄二二现时随是时节消息饮食是能益身医方所说随时岁中诸根四大代谢增损令身得病。

　　【记】文五初释时节二初依俗法。

　　【文句】时节有二一俗法四时谓春夏秋冬冬为岁末春为岁始而初言夏者或作趣作此言或可答问正是于夏三三而说者一时三月谓孟仲季四时即十二月也。

　　【记】谓孟仲季者孟始也仲中也季末也。

　　二依佛法。

　　【文句】若依佛说法一岁三时谓冬春夏夏为岁末冬为岁始何故尔为破诸弟子着常为开安居迦提月故没秋时尔佛法三时亦是三三说也。

　　【记】一岁三时以四月为一时也何故没秋时耶为破下凡有二一为破常计二为开迦提以秋是收成物皆结实易起保着故不言秋为开安居者为后安居人续结令成为前安居人开迦提月也律中有三种安居谓前中后也四月十六日是前安居十七以去至五月十五日名中安居五月十六是后安居若四月十六日结者至七月十五日夜分尽名夏竟至明相出十六日后至八月十五日以来名迦提月明了论云本言迦絺罗为存略故但云迦提此翻功德衣以前安居人坐夏有功五利赏德律中受此衣故一畜长财二离衣宿三背请四别众食五食前后至他家西域记以迦提翻昴星以昴星直此月故于昴星月中得受功德衣故是知若不没秋中后安居不名坐夏以后安居人至八月十五方解故。

　　二释若二二说三初依俗法。

　　【文句】若二二说足满六时者依俗法四时时本二月土寄四季各十八日本之二月只是阴阳二月一时唯有阴阳二月合成六时正月二月是木王时四月五月是火王时七月八月是金王时十月十一月是水王时腊月三月是阳土寄王六月九月是阴土寄王欲论本月亦二二说若论土寄王亦二二说故言足满六时也。

　　【记】土寄四季者三六九十二月也各十八日者四季共七十二日也秪是阴阳二月者皆以奇数为阳偶数为阴也阳土阴土者从冬至一阳生为阳遁故十二月三月是阳土从夏至一阴生为阴遁故六月九月是阴土若论下二阳土二阴土亦是二二故加本月足满六时。

　　二依佛法。

　　【文句】若依佛法解二二说者佛法有三时时有四月各有初分后分从腊月十六日至二月十五日此初分春时从二月十六日至四月十五日此二月春后分从四月十六至六月十五日此二月是夏时初分从六月十六至八月十五此是夏后分从八月十六至十月十五此二月是冬时初分从十月十六至腊月十五此二月是冬后分故言若二二说足满六时也。

　　【记】皆起于十六日者彼以十六日为朔也。

　　三复依俗法。

　　【文句】又云正月三月是阳月二月四月是阴月五月七月是阳月六月八月是阴月九月十一月是阳月十月腊月是阴月故言若二二说足满六时。

　　【记】皆以奇偶之数分阴阳也。

　　三释三三本摄二初正释二初依俗法二初以孟为本。

　　【文句】三三本摄依俗法者正月是春分本月摄后两月悉属春分四月为夏本月摄后两月悉属夏分七月为秋本月摄后两月悉属秋分十月为冬本月摄后两月悉属冬分三三本摄也。

　　【记】二约五行说。

　　【文句】又云正月二月正是春时木于中王土寄三月摄属春时四月五月正是夏时火于中王土寄六月摄属夏时七月八月正是秋时金于中王土寄九月摄属秋时十月十一月正是冬时水于中王土寄腊月摄属冬时土寄四季正时为本各三月并摄于土故言三三本摄主摄于客客是土也。

　　【记】二依佛法。

　　【文句】依佛法言三三本摄者本时各三月既废秋时以秋之三月各配入三时时则四月论本则三论摄则一故言三三本摄也。

　　【记】三时三月以为其本各摄一月故云三三本摄二释妨。

　　【文句】问四时各有三月此是四三本摄何谓三三本摄答三为一数以三而数故言三三为本尔。

　　【记】既三为一数是故俗法及以佛法皆约三论但以俗法本之与摄秪在三中故名三三本摄若佛法者即以三三为能摄本乃以三一为所摄月亦得名为三三本摄。

　　四释随时消息二初依俗法。

　　【文句】随是时节消息者时如上说或四或三或二或摄等种种不同随时以意消息斟酌去取。

　　【记】二依佛法。

　　【文句】若依佛法无秋时而言秋时发病此云何释从八月半已还随俗名秋而夏时摄八月下半已去随俗名秋冬时摄随时消息者二法之间而斟酌也。

　　【记】夏之后分冬之初分随俗名秋随此两间消息斟酌。

　　五释代谢增损二初通内外释。

　　【文句】代谢增损者春动肝病此可治春动脾病此难治夏动心病此可治夏动肺病此难治夏末冬初于秋分中动肺病此可治若动肝病此难治冬动肾病此可治若动心病此则难治论四时增损大略如此。

　　【记】春动肝病等者肝藏属木木春王则可治牌属土木克土故脾难治心藏属火火夏王则可治肺属金火克金故肺难治肺属金金秋王则可治金克于木故肝难治肾属水水冬王则可治水克于火故心难治。

　　二约佛法料简二初问。

　　【文句】问四时皆动病何故去秋时。

　　【记】二答意者佛所制法非为养身但为修心及以禁足分二初约破常答。

　　【文句】解此为二一为破保常秋时万物结实人计为常为乐为破此着故去秋时佛为弟子保常心多故也。

　　【记】凡夫四倒常乐我净颠倒之计托缘而成故废秋时令诸弟子不保常乐。

　　二约坐夏答。

　　【文句】二者为开后安居立迦提月安居本名坐夏八月半内已还若是秋时便是坐秋为此义故故废秋时尔。

　　【记】既开后安居免于坐秋则前安居人得立迦提月废秋之意为此二缘。

　　二答犯触。

　　有善医师随顺四时三月将养调和六大随病饮食及以汤药。

　　【记】文二初正明犯触。

　　【文句】从有善医师下一行半答犯触犯触有六一多坐二多眠此二多致痰宜多行猗散之三多行四多猗五多语生风病宜多眠治之六多淫生一切病即等分病也若火少痰多若火多即热壮若风多吹火成热病若风多吹痰成冷病三事若等无病饮食得病者亦有六一过量食二少食不足而止三过饥时食四逆时食未饥强与也五妨食如食肉饮生乳使人癞六不曾食而强食如南人饮浆北人饮蜜苦菜和蜜令不结男猪膏煎白鹭肉令人癞若患热而饮酒食小麦生牛肉令人失明吐血痢血若病痰而饮甜肥咸酸令人𠲿鼻多汁又㿃痢也。

　　【记】其中先明六事犯触多行猗者猗立也次若火下四大动病火少痰多者火减故水增也饮食下通明六种犯触过量等者封君达云体欲常劳食欲常少劳勿过极少勿至虚常去肥浓节咸酸减思虑损喜怒除驰逐慎房室苦菜别示妨食。

　　二略明六大。

　　【文句】六大者是六腑大肠小肠胆胃三焦两膀胱也。

　　【记】白虎通曰府者何谓也谓大肠小肠胃膀胱三焦胆也府者为藏宫府也胃者脾之府也膀胱者肺之府也三焦者肾之府也胆者肝之府也大肠小肠心之府也疏中两膀胱唯一藏黄帝脉经云上焦自头已下至心中焦自心已下至脐下焦自脐已下至足广雅云膀胱脬也脬字匹交反腹中水府三苍云盛尿处曰脬。

　　三答病起时节。

　　多风病者夏则发动其热病者秋则发动等分病者冬则发动其肺病者春则增剧。

　　【文句】从多风病者下二行答病起时节四月五月是风生时六月七月是风起时八月九月是风灭时六月七月是热生时八月九月是热起时十月至正月是热灭时八月九月等分生时十月十一月是等分起时十二月正月是等分灭时十月至正月是痰生时二月三月是痰起时四月至七月是痰灭时痰是水病肺也夏日动风者夏日毛孔开通外风得入内风动也热病秋动者毛孔闭塞热伏于内不得行故成病等分冬动者春时动水肺病不差至夏复动风风病不差至秋复动热热病不差至冬俱动一切病故也二月三月是痰起损肺肺病动也。

　　【记】生与起时相不同者微发为生动用为起微着不同也夏日等者四病四时生起所以也。

　　四答治病方法二初分文。

　　【文句】从有风病者下八行半答治病方文为三初二行半未病前以药防次二行明正以药治后四行病退以药补。

　　【记】二随释三初未病药防。

　　有风病者夏则应服肥腻咸酢及以热食有热病者秋服冷甜等分冬服甜酢肥腻肺病春服肥腻辛热。

　　【文句】风病夏服肥腻咸酸热食者夏月毛孔开通具以肥腻润塞之令风不得入咸酢性热能消水令体坚实治于风虚热食流汗引风令出又治虚冷风不得进冷甜是酥乳等能治热也等分冬服甜酢等除风也肺病服肥腻塞毛孔令水不得入热能焦水宣通故能治肺病也。

　　【记】二正以药治。

　　饱食然后则发肺病于食消时则发热病食消已后则发风病如是四大随三时发。

　　【文句】饱食发肺病食既多则肠胃盈满故发肺也食消发热者如食沃润则热病伏食消无润热病起也消已虚疏风气入体故发风也。

　　【记】但举病发者以病显药当用对病妙药治也。

　　三病退药补。

　　风病羸损补以酥腻热病下药服诃梨勒等病应服三种妙药所谓甜辛及以酥腻肺病应服随能吐药若风热病肺病等分违时而发应当任师筹量随病饮食汤药。

　　【文句】风疏补酥腻咸除风甜除热肺带风水宜吐也。

　　【记】二示销文所出。

　　【文句】此中销文出真谛三藏疏中。

　　【记】良以真谛善闲世术兼有神通故销此文全凭彼疏。

　　六知已遍治二初分文事释二初分文。

　　【文句】从善女天下是第六知已遍治文为二一病轻闻说即差二病重服药方除。

　　【记】二释义二初病轻闻说即差。

　　善女天尔时流水长者子问其父医四大增损因是得了一切医方时长者子知医方已遍至国内城邑聚落在在处处随有众生病苦者所软言慰喻作如是言我是医师我是医师善知方药今当为汝疗治救济悉令除愈善女天尔时众生闻长者子软言慰喻许为治病心生欢喜踊跃无量时有百千无量众生遇极重病直闻是言心欢喜故种种所患即得除差平复如本气力充实。

　　【记】二病重服药方除。

　　善女天复有无量百千众生病苦深重难除差者即共来至长者子所时长者子即以妙药授之令服服已除差亦得平复善女天是长者子于是国内治诸众生所有病苦悉得除差。

　　【文句】云云。

　　【记】此品事医意含法药除病不一非可卒陈次示观心略申其意其文在即故注云云。

　　二观释者此品所诠是佛自叙宿命所作净佛国因文中虽说除果报病意乃通结四教机缘是故大师事解之后示观心法明彼流水结缘之意如观音疏释于七难帖文但在事中火等至观行释方明三障四教今岂不然问既结四教生土之机何故但约停心方便而论观心答语似三藏停心之法意则不然何者以四分名通界内外数息等四四教行人无不修证今之观解约此而论弥显除病结缘之意分三初明观之药病。

　　【文句】观心者三毒等分是内病也数息不净慈心因缘是法药。

　　【记】三毒者谓贪瞋痴偏起也言等分者谓三毒等起也然贪瞋痴性本相反终非三心一时并作但是不定杂杂而生故云等分一分乃有二万一千四分共成八万四千尘劳之门此则十界众生心病对前果报身病是外故今四分名为内病数息等四对前甜辛种种之药皆是事治故今四观名为法药。

　　二示行之根性。

　　【文句】宜闻法药得悟者信行人病差也作观研心得悟者法行人病差也。

　　【记】自有众生闻说四观四病得差属信行人自有研心修此四观四病方差名法行人信行则是学读之人法行则是坐禅人也今明二人皆通四教。

　　三明对病用药二初明四分起相二明四观治相初四初约五根对时。

　　【文句】眼是春时舌是夏时鼻是秋时耳是冬时身是四季摄属诸时。

　　【记】此就五行对于五藏藏主五根根属四时眼耳鼻舌偏属一时身通四时如常所说。

　　二明五欲致病。

　　【文句】妙好五欲增贪病粗恶五欲损贪病妙好五欲损瞋病粗恶五欲增瞋病平平五欲增痴病违顺五欲损痴病总三种五欲增觉观病偏动三种五欲损觉观病是为增损之相也。

　　【记】以其五欲粗妙偏总对根不同致令四分增损有异须知五欲遍界内外故使四分通别天珠迦叶断通故称少欲未断别故开琴起舞请观音云断除三毒根成佛道无疑既论三毒宁无等分此四亦由实报五欲粗妙偏总对根而起也。

　　三明三受犯触。

　　【文句】犯触者违情犯瞋顺情犯贪不违不顺犯痴总三犯觉观。

　　【记】违情苦受顺情乐受不违不顺平平受此三偏起也总三起等分名觉观缘虑纷纭也。

　　四明四分病因。

　　【文句】慢时即发瞋求须时即发贪僻解时即发痴放逸时即发觉观。

　　【记】五欲三受既从外境盖是四分照发之缘今举慢等内心恶习乃是四分观发之因慢心发瞋乃至放逸发于觉观并前犯触通界内外例五欲说。

　　二明四观治相。

　　【文句】慈心治瞋不净治贪因缘治痴数息治觉观云云。

　　【记】前说外缘及以内因起四分心皆所观境即是病相今明四观正明能观四种法药慈心治瞋者瞋既通于界内界外能治慈观不独观于众生作父母想与世间乐观一切法无性无相能与众生涅槃之乐观一切法无非法界能与众生究竟之乐以此治于三种瞋心是故释谓明三种慈也不净治贪者不独修于实想假想破于凡夫依正之染亦能破于二乘涅槃之染亦破菩萨执于次第三谛之染故起信论云始觉能破六种之染因缘治痴者不独观于三世无常因果破于凡夫断常之痴亦能次第观于三谛十二因缘破于二乘有无之痴又能一心观于四种十二因缘破于菩萨纵横之痴是故大经观十二因缘具四种智也数息治觉观者不独数息观于生灭而破凡夫有着散乱亦能数息修俗谛三昧深入缘起破于二乘偏空乱意又体数息息息皆中诸法趣息破于菩萨二边乱意故请观音于数息法得三乘道住首楞严身如琉璃毛孔见佛然此四治或可四人各修一法以其四法各含三观人人自可依次不次而治三惑或可四治秪对三观慈心即假观不净即空观因缘即双照中观数息双遮中观此三自可约次不次次复不定或可三人各一或一人前后若不次者唯是一人一念而进观音疏中尚以三毒直对三观而论次第及不次第况慈等四非三观耶若其圆人四分偏总而发起者即于一心融妙三观对病用之即止观中胜别意也。

　　金光明经文句文句记会本卷第七
卍新纂续藏经第 20 册 No. 0358 金光明经文句文句记会本


　　金光明经文句文句记会本卷第八

　　北凉三藏法师　昙无谶　译经

　　天台智者大师说文句门人灌顶录

　　四明沙门　知礼　述文句记

　　双径沙门明得会句并记入于经文

　　【记】二流水品二初品题。

　　　　金光明经流水长者子品第十六

　　【记】句文分二初兼除病释名二初释流水二初引文标二名。

　　【文句】文云一能流水二能与水。

　　【记】二接经释二义二初释二义二初别释二义二初释与水二释流水初则大慈与乐次则大悲拔苦初又二初列二水。

　　【文句】与水者与安乐水也一世安乐二出世安乐。

　　【记】二释二水。

　　【文句】世安乐者如象负水济彼枯鱼是也出世安乐者如发誓言于未来世当施法食与菩提记是也。

　　【记】今此一类世乐且在果报之益出世唯明一实之益若论此时结净国缘合遍人天及以四教。

　　二释流水二初列二水。

　　【文句】流水者流除苦恼水也一果报苦恼二业因苦恼。

　　【记】流除者流去其水即是除义。

　　二释二水。

　　【文句】流除果报苦恼如治诸病人救彼渴鱼是也流除业因苦恼者授三归说十二因缘赞佛十号是也。

　　【记】言业因者于果报外九益皆能除于业因今十号等乃以能除显于所除十二因缘经称甚深验三归十号皆是圆说谶本虽无三归之文最胜经有真谛所译必亦有之授法之仪阙之不可。

　　二双成二义。

　　【文句】请父求方欲成流水之义从王借象欲成与水之义。

　　【记】二单示题二初问。

　　【文句】既有二能那单以流水题品。

　　【记】二答。

　　【文句】文中既彰与水之义题品须安流水之名不烦于文二义双显出经者之巧为若此也。

　　【记】经文与题二名互题巧不过此也。

　　二释长者子。

　　【文句】长者者如法华疏中十种长者义也子者持水之子故言子也。

　　【记】法华疏中具十种德名长者一姓贵二位高三大富四威猛五智深六年耆七行净八礼备九上叹十下归子者下亦如王子公子也故经云持水大长者家中后生一子名曰流水。

　　二取授记出意。

　　【文句】此文是断疑中第三结缘之近由。

　　【记】二经文三初明第三结缘近由二初分文。

　　【文句】近由又二一弄引二正近由弄引又二一行恩布德二国人称美并如文近由又三一明眷属二见鱼之缘三正救鱼如文。

　　【记】二释义二初弄引二初行恩布德。

　　佛告树神尔时流水长者子于天自在光王国内治一切众生无量苦患已令其身体平复如本受诸快乐以病除故多设福业修行布施。

　　【记】二国人称美。

　　尊重恭敬是长者子作如是言善哉长者能大增长福德之事能益众生无量寿命汝今真是大医之王善治众生无量重病必是菩萨善解方药。

　　【记】二正近由三初明眷属。

　　善女天时长者子有妻名曰水空龙藏而生二子一名水空二名水藏。

　　【记】二见鱼之缘即禽兽驰奔也。

　　时长者子将是二子次第游行城邑聚落最后到一大空泽中见诸虎狼狐犬鸟兽多食肉血悉皆一向驰奔而去时长者子作是念言是诸禽兽何因缘故一向驰走我当随后逐而观之。

　　【记】三正救鱼私开为二初明因缘二初因流水兴悲。

　　时长者子遂便随逐见有一池其水枯涸于其池中多有诸鱼时长者子见是鱼已生大悲心。

　　【记】二缘树神示数。

　　时有树神示现半身作如是言善哉善哉大善男子此鱼可愍汝可与水是故号汝名为流水复有二缘名为流水一能流水二能与水汝今应当随名定实时长者子问树神言此鱼头数为有几所树神答言其数具足足满十千善女天尔时流水闻是数已倍复增益生大悲心。

　　【记】二与水食二初与水四初取树技覆日。

　　善女天时此空池为日所曝唯少水在是十千鱼将入死门四向宛转见是长者心生恃赖随是长者所至方面随逐瞻视目未曾舍是时长者驰趣四方推求索水了不能得便四顾望见有大树寻取枝叶还到池上与作阴凉。

　　【记】恃依也。

　　二知水源决绝。

　　作阴凉已复更推求是池中水本从何来即出四向周遍求觅莫知水处复更疾走远至余处见一大河名曰水生尔时复有诸余恶人为捕此鱼故于上流悬险之处决弃其水不令下过然其决处悬险难补计当修治经九十日百千人功犹不能成况我一身。

　　【记】捕捉也决弃其水决音穴广雅云穿也说文云下流也周易藩决不羸亦音穴也。

　　三就大王借象。

　　时长者子速疾还反至大王所头面礼拜却住一面合掌向王说其因缘作如是言我为大王国土人民治种种病渐渐游行至彼空泽见有一池其水枯涸有十千鱼为日所曝今日困厄将死不久惟愿大王借二十大象令得负水济彼鱼命如我与诸病人寿命尔时大王即敕大臣速疾供给尔时大臣奉王告敕语是长者善哉大士汝今自可至象厩中随意选取利益众生令得快乐。

　　【记】厩马舍也释名云厩聚也马之所聚也。

　　四明负水济鱼。

　　是时流水及其二子将二十大象从治城人借索皮囊疾至彼河上流决处盛水象负驰疾奔还至空泽池从象背上下其囊水泻置池中水遂弥满还复如本。

　　【记】二施食二初察鱼饥恼。

　　时长者子于池四边彷徉而行是鱼尔时亦复随逐巡岸而行时长者子复作是念是鱼何缘随我而行是鱼必为饥火所恼复欲从我求索饮食我今当与。

　　【记】彷徉上扶方反下以章反广雅徒倚也又徘徊也。

　　二取食施与。

　　善女天尔时流水长者子告其子言汝取一象最大力者速至家中启父长者家中所有可食之物乃至父母饮啖之分及以妻子奴婢之分一切聚集悉载象上急速来还尔时二子如父教敕乘最大象往至家中白其祖父说如上事尔时二子收取家中可食之物载象背上疾还父所至空泽池时长者子见其子还心生欢喜踊跃无量从子边取饮食之物散着池中与鱼食已即自思惟我今已能与此鱼食令其饱满。

　　【记】二明第四结缘二初分文。

　　【文句】从未来之世当施法食下是第四正结缘又为四一发誓愿二思惟说法三正说法四鱼改报生天酬恩供养就鱼报恩文为四一鱼改报生天二天酬恩而下地三王见光问瑞四长者征教而定答如文。

　　【记】二释义四初发誓愿。

　　未来之世当施法食。

　　【记】二思惟说法。

　　复更思惟曾闻过去空闲之处有一比丘读诵大乘方等经典其经中说若有众生临命终时得闻宝胜如来名号即生天上我今当为是十千鱼解说甚深十二因缘亦当称说宝胜佛名时阎浮提中有二种人一者深信大乘方等二者毁呰不生信乐时长者子作是思惟我今当入池水之中为是诸鱼说深妙法思惟是已即便入水。

　　【记】三正说法。

　　作如是言南无过去宝胜如来应供正遍知明行足善逝世间解无上士调御丈夫天人师佛世尊宝胜如来本往昔时行菩萨道作是誓愿若有众生于十方界临命终时闻我名者当令是辈即命终已寻得上生三十三天尔时流水复为是鱼解说如是甚深妙法所谓无明缘行行缘识识缘名色名色缘六入六入缘触触缘受受缘爱爱缘取取缘有有缘生生缘老死忧悲苦恼。

　　【记】先称十号次说因缘十号在悟在果因缘在迷在因迷悟因果其名虽殊而体不异以十号果是究尽三德十二因缘是本来三德三德不改因果宁殊故普贤观云大乘因者诸法实相大乘果者亦诸法实相诸法是修二实相是一性此三圆融不纵不横全体为因全体为果众生虽迷十号无减诸佛悟极十二不亏以世间相皆常住故今先唱果果理已显令其解生初称宝胜者乃是别名名于一佛如来等十乃是通名三世十方佛佛皆具若以通从别合得名为宝胜如来宝胜佛宝胜世尊此三既然例此合云宝胜应供宝胜正遍知乃至宝胜天人师也此十通号大经大论出其名天台慈恩出其义相状已显今傍诸释更约三三及一总结以销十号令知一一无非秘藏此义若明则不辱于果人名字初三既以如来为首即法身中三也如来是真如属法身应供利生是解脱正遍知具二智是般若以其法身必具二德故也次三既以明行足为首即解脱中三也三明之行是解脱善逝能趣极是般若解三世间一一常住是法身以其解脱必具二德故也后三既以无上士调御丈夫为首即般若中三也见性名丈夫故当般若天人师轨训众机是解脱佛是复本大觉是法身以其般若必具二德故也此九即三此三即一一无一相三九宛然三千世间九世刹那一多延促究竟自在故言世尊十二因缘束为三道无明爱取三支属烦恼道行有二支属业道识名色六入触受及生老死属苦道此虽昏迷系缚轮转而全体即是三因佛性皆不可思议随人观察显发不同故大经说下中上智观此乃得三乘菩提若上上智观得佛菩提以前三教智有思议故观十二止得三乘唯有圆教不思议智体无明等即是性染非佛天人修罗所造一一常住当处圆融方曰因中具于果性又玄文中三道三识虽本有位与果后三德无二无别得此意已方可分别十二别名无明谓不了六受即空假中行谓依不了心动作业行识谓业牵中阴识托母胎名色谓二滴为色心但有名六入谓名色增长成六入根触谓六根对外为尘所触受谓触生三受苦乐平平爱谓迷三受故于乐染着取谓爱染缠绵四方求索有谓由取造业须有来报生谓有业既熟未来阴兴老死等谓生须变灭悲恼萦缠此十二支或约三世或约二世或约一念虽三不同皆以十二而对三道即事而理一一究竟清净自在不纵不横而高而广如是观者得佛菩提略三归者义已具也盖三宝三德体本不异既称南无宝胜十号岂非归命果上三德复说甚深十二因缘乃是心依因中三德迷悟极际三德无差一体义备三皆具足常乐我净真是归依三宝义究竟成当知谶师意趣深妙。

　　四鱼生天报恩四初鱼改报生天。

　　善女天尔时流水长者子及其二子说是法已即共还家是长者子复于后时宾客聚会醉酒而卧尔时其地卒大震动时十千鱼同日命终既命终已生忉利天。

　　【记】凡初生天以自业力有三种念一自知从其处死二自知今此处生三自知先作何业得来生天既知曩事故下酬恩。

　　二天酬恩下地。

　　既生天已作是思惟我等以何善业因缘得生于此忉利天中复相谓言我等先于阎浮提内堕畜生中受于鱼身流水长者子与我等水及以饮食复为我等解说甚深十二因缘并称宝胜如来名号以是因缘令我等辈得生此天是故我等今当往至长者子所报恩供养尔时十千天子从忉利天下阎浮提至流水长者子大医王家时长者子在楼屋上露卧眠睡是十千天子以十千真珠天妙璎珞置其头边复以十千置其足边复以十千置右胁边复以十千置左胁边雨曼陀罗华摩诃曼陀罗华积至于膝作种种天乐出妙音声阎浮提中有睡眠者皆悉觉寤流水长者子亦从睡寤是十千天子于上空中飞腾游行于天自在光王国内处处皆雨天妙莲华是诸天子复至本处空泽池所复雨天华便从此没还忉利宫随意自在受天五欲。

　　【记】经楼屋者重屋曰楼或作楼台者误也。

　　释此为二初事。

　　【文句】报恩有二善一事二理事者真珠四边报水饮食因缘十号等四种泽也。

　　【记】因缘十号且就能诠属言教故同于水食名为事也。

　　二理。

　　【文句】理者准涅槃文云施食令他得命表常令他得乐是故得涅槃令他得悟是故成自在我如法求财是故得净用四十千报常乐我净之恩也。

　　【记】秪于四事而解四德故成理益以十千鱼由戒缓故受鳞介身由乘急故今遇大乘真善知识故能于事深解妙理受食得命即表真常受水得乐表涅槃乐于十二棘林解自在我依十号法获天报财于世净命解性净德此四法益因流水得故持四万真珠璎珞报恩供养食等四事既表理益四万珠璎岂但事供盖表千界万如是法一一皆具常乐我净即四十千真味璎珞非严而严严于法身此乃财供而成法供若不尔者岂得名为有妙善根得记缘耶。

　　三王见光瑞。

　　时阎浮提过是夜已天自在光王问诸大臣昨夜何缘示现如是净妙瑞相有大光明大臣答言大王当知忉利诸天于流水长者子家雨四十千真珠璎珞及不可计曼陀罗华王即告臣卿可往至彼长者家善言诱喻唤令使来大臣受敕即至其家宣王教令唤是长者是时长者寻至王所王问长者何缘示现如是瑞相。

　　【记】四长者据教定答。

　　长者子言我必定知是十千鱼其命已终时大王言今可遣人审实是事尔时流水寻遣其子至彼池所看是诸鱼死活定实尔时其子闻是语已向于彼池既至池已见其池中多有摩诃曼陀罗华积聚成𧂐其中诸鱼悉皆命终见已即还向其父言彼诸鱼等悉已命终尔时流水知是事已复至王所作如是言是十千鱼悉皆命终王闻是已心生欢喜。

　　【记】三明第五结会古今。

　　尔时世尊告道场菩提树神善女天欲知尔时流水长者子今我身是长子水空今罗睺罗是次子水藏今阿难是时十千鱼者今十千天子是是故我今为其授阿耨多罗三藐三菩提记尔时树神现半身者今汝身是。

　　【文句】第五结会古今者昔佛疑鱼数树神定判十千今神疑行浅记深佛为说妙因缘今昔相关是故结会也。

　　【记】经罗睺罗此云覆障以六年在胎因立斯号新云罗怙罗此云障月然本迹事不可审知傍文思之十千今昔必是所化余皆能化此之能化据华严等诸经所说皆是劫海修其实因熟其十千令今得脱若取法华久成之意皆是迹中接此等机令今得记此宗讲者内心合知。

　　【记】六舍身品二初品题。

　　　　金光明经舍身品第十七

　　【记】句文分二初问舍多题少。

　　【文句】舍义甚多财位寿命独以身当名邪。

　　【记】二答从要立题。

　　【文句】此从正要得名受者须身余则非要施者正舍身余旁舍尔故言舍身品。

　　【记】受者须身虎饥所逼正须身肉寿命财位非彼所求夫行门无量根由宿熏四种三昧逐人所尚于随自意善行六度乐行檀者于身命财无所吝惜自行教化随喜赞叹皆在于施若于善师及依实教修檀行者体能施心及受施境所施身等即空假中事行理观合一而修助道正修相资而进既称本习故欣然而为或因事卒行宿缘会故或积年要誓令观成故或显陈所愿令物效故或密遂其心息他谤故悲重故密慈重故显心若真实四悉俱成心若诈欺二利皆失然佛谈本事令人效行故疏云引昔捐躯诫今师弟勿吝财法问大论云舍身易舍心难论欲行者舍执着心故以难叹欲息事施故以易斥何不依论远离执心今人为何好舍身命答抑扬取舍皆遵佛教悉赴人心佛谈正助不同人乐理事不等今品特示舍于身命安得以论难易为讥又复空说舍心而执己见胶固自体一毛不拔毁他舍命为非既乖随喜之心宁逃嫉善之咎愿闻佛说随力奉行。

　　二经文二初分文。

　　【文句】文为四一问二答三众得益四结成。

　　【记】二释义四初问。

　　尔时道场菩提树神复白佛言世尊我闻世尊过去修行菩萨道时具受无量百千苦行捐舍身命肉血骨髓惟愿世尊少说往昔苦行因缘为利众住受诸快乐。

　　【文句】问者上闻大士治病救鱼实为旷济小人小虫得二世益时众愿闻亡身殒命感深契极之事行苦而果乐可得闻邪是故请问。

　　【记】小人即国病者小虫一万枯鱼鱼关未来法食之誓获成佛记例病差者定于后世为解脱机是故皆蒙二世之益感深契极者以不二解导难行行此感至深舍身命财与后际等此契唯极众闻获益正当此时是故树神乘机发问。

　　二答二初分科。

　　【文句】佛答为二一叙缘起二正明舍身缘起为十一地塔涌二大众生疑三佛起礼四树神问礼五佛答礼六命阿难取七阿难述骨状八命示大众九奉命取示十佛劝众礼皆如文。

　　【记】二释义二初叙缘起十十段悉如科列初地塔涌。

　　尔时世尊即现神足神足力故令此大地六种震动于大讲堂众会之中有七宝塔从地涌出众宝罗网弥覆其上。

　　【记】二大众生疑。

　　尔时大众见是事已生希有心。

　　【记】三佛起礼。

　　尔时世尊即从座起礼拜是塔恭敬围绕还就本座。

　　【记】四树神问礼。

　　尔时道场菩提树神白佛言世尊如来世雄出现于世常为一切之所恭敬于诸众生最胜最尊何因缘故礼拜是塔。

　　【记】五佛答礼。

　　佛言善女天我本修行菩萨道时我身舍利安止是塔因由是身令我早成阿耨多罗三藐三菩提。

　　【记】六命阿难取。

　　尔时佛告尊者阿难汝可开塔取中舍利示此大众是舍利者乃是无量六波罗蜜功德所熏。

　　【记】七阿难述骨状。

　　尔时阿难闻佛教敕即往塔所礼拜供养开其塔户见其塔中有七宝函以手开函见其舍利色妙红白而白佛言世尊是中舍利其色红白。

　　【记】八命示大众。

　　佛告阿难汝可持来此是大士真身舍利。

　　【记】九奉命取示。

　　尔时阿难即举宝函还至佛所持以上佛。

　　【记】十佛劝众礼。

　　尔时佛告一切大众汝等今可礼是舍利此舍利者是戒定慧之所熏修甚难可得最上福田尔时大众闻是语已心怀欢喜即从座起合掌敬礼大士舍利尔时世尊欲为大众断疑网故说是舍利往昔因缘。

　　【记】二正明舍身二初分文。

　　【文句】从过去有王下是正舍身文为二一长行二偈颂长行为四一明本眷属二舍身方便三正舍身四舍后悲恋。

　　【记】二释义二初长行四初明本眷属二初分科。

　　【文句】就本眷属为五一明本眷属二游行三各述相四见产虎五各陈观见。

　　【记】二释义五段如分科列初明本眷属。

　　阿难过去之世有王名曰摩诃罗陀修行善法善治国土无有怨敌时有三子端正微妙形色殊特威德第一第一太子名曰摩诃波那罗次子名曰摩诃提婆小子名曰摩诃萨埵。

　　【文句】摩诃罗陀此翻大无罪文殊问经云罗陀翻为中摩诃波那罗或云此翻大度未详摩诃提婆此言大天摩诃萨埵此翻大心。

　　【记】二明游行。

　　是三王子于诸园林游戏观看次第渐到一大竹林憩驾止息。

　　【记】三各述相。

　　第一王子作如是言我于今日心甚怖懅于是林中将无衰损第二王子复作是言我于今日不自惜身但离所爱心忧愁耳第三王子复作是言我于今日独无怖懅亦无愁恼山中空寂神仙所赞是处闲静能令行人安隐受乐。

　　【记】四见产虎。

　　时诸王子说是语已转复前行见有一虎适产七日而有七子围绕周匝饥饿穷悴身体羸瘦命将欲绝。

　　【记】五各陈观见。

　　第一王子见是虎已作如是言怪哉此虎产来七日七子围绕不得求食若为饥逼必还啖子第三王子言此虎经常所食何物第一王子言此虎唯食新热肉血第三王子言君等谁能与此虎食第二王子言此虎饥饿身体羸瘦穷困顿乏余命无几不容余处为其求食设余求者命必不济谁能为此不惜身命第一王子言一切难舍不过己身第二王子言我等今者以贪惜故于此身命不能放舍智慧薄少故于是事而生惊怖若诸大士欲利益他生大悲心为众生者舍此身命不足为难时诸王子心大愁忧久住视之目未曾舍作是观已寻便离去。

　　【记】二舍身方便二初分科。

　　【文句】从作是念言我今舍身时已到矣下是舍身方便方便为二初述观解二起誓愿愿行相扶适产七日者见虎子头上有七点知已七日出山海经也又云七日眼间又七日不食必死虎既垂死知是七日或云鬼神示悟如树神数鱼。

　　【记】二释义二初述观解二起誓愿愿行相扶者行即观解非此观解莫成其愿非乎誓愿行则有退疏适产七日至树神数鱼等者此文追解前第四见产虎文也疏可见经从作是念言下述观解。

　　尔时第三王子作是念言我今舍身时已到矣何以故我从昔来多弃是身都无所为亦常爱护处之屋宅又复供给衣服饮食卧具医药象马车乘随时将养令无所乏而不知恩反生怨害然复不免无常败坏复次是身不坚无所利益可恶如贼犹若行厕我于今日当使此身作无上业于生死海中作大桥梁复次若舍此身则舍无量痈疽瘭疾百千怖畏是身唯有大小便利是身不坚如水上沫是身不净多诸虫户是身可恶筋缠血涂皮骨髓脑共相连持如是观察甚可患厌是故我今应当舍离以求寂灭无上涅槃永离忧患无常变异生死休息无诸尘累无量禅定智慧功德具足成就微妙法身百福庄严诸佛所赞证成如是无上法身与诸众生无量法乐。

　　【记】观有二种一助观二正观从初至甚可患厌是助道观也以三藏教假想对治恋着依正之心从是故我今下正观也至无诸尘累等即空观也无量禅定至诸佛所赞即假观也从证成如是至法乐即中观也说乃前后修必一心。

　　二述誓愿。

　　是时王子勇猛堪任作是大愿以上大悲熏修其心虑其二兄心怀怖懅或恐固遮为作留难即便语言兄等今者可与眷属还其所止尔时王子摩诃萨埵还至虎所脱身衣裳置竹枝上作是誓言我今为利诸众生故证于最胜无上道故大悲不动舍难舍故为求菩提智所赞故欲度三有诸众生故灭生死怖众恼热故。

　　【记】先作方便次作誓言下正起誓六句不出四弘初二依灭谛发成佛愿三四依道谛发悲智愿第五依苦谛发度生愿第六依集谛发断惑愿此依界外灭谛为首验发圆心也。

　　三正舍身二初科。

　　【文句】正舍身为二一舍身二感动天地。

　　【记】二释二初舍身。

　　是时王子作是誓已即自放身卧饥虎前是时王子以大悲力故虎无能为王子复作如是念言虎今羸瘦身无势力不能得我身血肉食即起求刀周遍求之了不能得即以干竹刺颈出血于高山上投身虎前。

　　【记】二感动天地。

　　是时大地六种震动日无精光如罗睺罗阿修罗王捉持障蔽又雨杂华种种妙香时虚空中有诸余天见是事已心生欢喜叹未曾有赞言善哉善哉大士汝今真是行大悲者为众生故能舍难舍于诸学人第一勇健汝已为得诸佛所赞常乐住处不久当证无恼无热清净涅槃是虎尔时见血流出污王子身即便䑛血啖食其肉唯留余骨。

　　【记】经六种震动者谓动起涌三种是形震吼击三种是声今于形声略言其二故言震动。

　　四舍身后悲恋二初科。

　　【文句】舍身后眷属愁苦先两兄愁恼各说偈共向舍所次父母愁苦。

　　【记】二释二初两兄愁恼。

　　尔时第一王子见地大动为第二王子而说偈言。

　　震动大地及以大海日无精光如有覆蔽于上虚空雨诸华香必是我弟舍所爱身。

　　第二王子复说偈言。

　　彼虎产来已经七日七子围绕穷无饮食气力羸损命不云远小弟大悲知其穷悴惧不堪忍还食其子恐定舍身以救彼命。

　　时二王子心大愁怖涕泣悲叹容貌憔悴复共相将还至虎所见弟所著被服衣裳皆悉在一竹枝之上骸骨发爪布散狼藉流血处处遍污其地见已闷绝不自胜持投身骨上良久乃苏即起举首号天而哭我弟幼稚才能过人特为父母之所爱念奄忽舍身以饲饿虎我今还宫父母设问当云何答我宁在此并命一处不忍见是骸骨发爪何心舍离还见父母妻子眷属朋友知识时二王子悲号懊恼渐舍而去时小王子所将侍从各散诸方互相谓言今者我天为何所在。

　　【记】二父母愁苦。

　　尔时王妃于睡眠中梦乳被割牙齿堕落得三鸽雏一为鹰食尔时王妃大地动时即便惊寤心大愁怖而说偈言。

　　今日何故大地大水一切皆动物不安所日无精光如有覆蔽我心忧苦目睫瞤动如我今者所见瑞相必有灾异不祥苦恼。

　　于是王妃说是偈已时有青衣在外已闻王子消息心惊惶怖寻即入内启白王妃作如是言向者在外闻诸侍从推觅王子不知所在王妃闻已生大忧恼涕泣满目至大王所我于向者传闻外人失我最小所爱之子大王闻已而复闷绝悲哽苦恼抆泪而言如何今日失我心中所爱重者。

　　【记】如文。

　　二偈颂二初分文。

　　【文句】偈九十三行为三初二行通明昔行次别颂长行三结会。

　　【记】二释义三初通明昔行。

　　尔时世尊欲重宣此义而说偈言。

　　我于往昔无量劫中舍所重身以求菩提若为国王及作王子常舍难舍以求菩提。

　　【文句】初如文。

　　【记】二别颂长行二初分文。

　　【文句】我念宿命下别颂长行四行颂上本眷属上有述相陈观今不颂余皆颂从时胜大士下二行颂上舍身方便不颂发誓从即上高山下颂上正舍身感动也从是时二兄下颂上舍身后眷属愁苦从是时王子下颂上父母愁苦。

　　【记】二释义五初颂上本眷属。

　　往念宿命有大国王其王名曰摩诃罗陀是王有子能大布施其子名曰摩诃萨埵复有二兄长者名曰大波那罗次名大天三人同游至一空山见新产虎饥穷无食。

　　【记】二颂上舍身方便。

　　时胜大士生大悲心我今当舍所重之身此虎或为饥饿所逼傥能还食自所生子。

　　【记】三颂上正舍身。

　　即上高山自投虎前为令虎子得全性命是时大地及诸大山皆悉震动惊诸虫兽虎狼师子四散驰走世间皆闇无有光明。

　　【记】四愿上眷属愁苦。

　　是时二兄故在竹林心怀忧恼愁苦涕泣渐渐推求遂至虎所见虎虎子血污其口又见骸骨发毛爪齿处处迸血狼藉在地时二王子见是事已心更闷绝自躄于地以灰尘土自涂坌身忘失正念生狂痴心所将侍从睹见是事亦生悲恸失声号哭互以冷水共相喷洒然后苏息而复得起。

　　【记】五颂上父母愁苦私开二初颂见相时愁忧二初王妃忧恼二初见相。

　　是时王子当舍身时正值后宫妃后采女眷属五百共相娱乐王妃是时两乳汁出一切胑节痛如针刺心生愁恼似丧爱子。

　　【记】二述相六初正述恶相。

　　于是王妃疾至王所其声微细悲泣而言大王今当谛听谛听忧愁盛火今来烧我我今二乳俱时汁出身体苦切如被针刺我见如是不祥瑞相恐更不复见所爱子今以身命奉上大王愿速遣人求觅我子梦三鸽雏在我怀抱其最小者可适我心有鹰飞来夺我而去梦是事已即生忧恼我今愁怖恐命不济愿速遣人推求我子。

　　【记】二述已迷闷。

　　是时王妃说是语已即时闷绝而复躄地。

　　【记】三王臣忧恼。

　　王闻是语复生忧恼以不得见所爱子故其王大臣及诸眷属悉皆聚集在王左右哀哭悲号声动天地。

　　【记】四国人惊愕。

　　尔时城内所有人民闻是声已惊愕而出各相谓言今是王子为活来耶为已死亡如是大士常出软语为众所爱今难可见已有诸人入林推求不久自当得定消息诸人尔时慞惶如是而复悲号哀动神祇尔时大王即从座起以水洒妃良久乃苏还得正念微声问王我子今者为死活耶。

　　【记】五王妃叙德。

　　尔时王妃念其子故倍复懊恼心无暂舍可惜我子形色端正如何一且舍我终亡云何我身不先薨没而见如是诸苦恼事善子妙色犹净莲华谁坏汝身使令分离将非是我昔日怨仇挟本业缘而杀汝耶我子面目净如满月不图一旦遇斯祸对宁使我身破碎如尘不令我子丧失身命。

　　【记】六验相夫子。

　　我所见梦已为得报直我无情能堪是苦如我所梦牙齿堕落二乳一时汁自流出必定是我失所爱子梦三鸽雏鹰夺一去三子之中必定失一。

　　【记】二大王求觅二初慰谕其妃。

　　尔时大王即告其妃我今当遣大臣使者周遍东西推求觅子汝今且可莫大忧愁。

　　【记】求觅其子。

　　大王如是慰喻妃已即便严驾出其宫殿心生愁恼忧苦所切虽在大众颜貌憔悴即出其城觅所爱子尔时亦有无量诸人哀号动地寻从王后是时大王既出城已四向顾望求觅其子烦惋心乱靡知所在最后遥见有一信来头蒙尘土血污其衣灰粪涂身悲号而至尔时大王摩诃罗陀见是使已倍生懊恼举首号叫仰天而哭。

　　【记】二颂知终后悲苦三初使者回白二初前使慰王。

　　先所遣臣寻复来至既至王所作如是言愿王莫愁诸子犹在不久当至令王得见。

　　【记】二后使告实。

　　须臾之顷复有臣来见王愁苦颜貌憔悴身所著衣垢腻尘污大王当知一子已终二子虽存衰悴无赖第三王子见虎新产饥穷七日恐还食子见是虎已生大悲心发大誓愿当度众生于未来世证成菩提即上高处投身虎前虎饥所逼便起啖食一切血肉已为都尽唯有骸骨狼籍在地。

　　【记】二大王闷绝。

　　是时大王闻臣语已转复闷绝失念躄地忧愁盛火炽然其身诸臣眷属亦复如是以水洒王良久乃苏复起举首号天而哭。

　　【记】二王迎二子三初臣述失志。

　　复有臣来而白王言向于林中见二王子愁忧苦毒悲号涕泣迷闷失志自投于地臣即求水洒其身上良久之顷乃还苏息望见四方大火炽然扶持暂起寻复躄地举首悲哀号天而哭乍复赞叹其弟功德。

　　【记】二王并思惟。

　　是时大王以离爱子其心迷闷气力惙然忧恼涕泣并复思惟是最小子我所爱重无常大鬼奄便吞食其余二子今虽存在而为忧火之所焚烧或能为是丧失命根我宜速往至彼林中迎载诸子急还宫殿其母在后忧苦逼切心肝分裂或能失命若见二子慰喻其心可使终保余年寿命。

　　【记】一亡二存对并思忖亡者叵寻存者宜取。

　　三迎子慰母。

　　尔时大王驾乘名象与诸侍从欲至彼林即于中路见其二子号天扣地称弟名字时王即前抱持二子悲号涕泣随路还宫速令二子觐见其母。

　　【记】三结会二初科。

　　【文句】从佛告树神下第三结会结会为三一结会人二结会塔三结会誓愿。

　　【记】二释三初结会人。

　　佛告树神汝今当知尔时王子摩诃萨埵舍身饲虎今我身是尔时大王摩诃罗陀于今父王输头檀是尔时王妃今摩耶是第一王子今弥勒是第二王子今调达是尔时虎者今瞿夷是时虎七子今五比丘及舍利弗目犍连是。

　　【记】经输头檀或阅头檀此云净饭摩耶此云天后调达亦提婆达多此云天授父母从天乞子天授与之是佛堂弟瞿夷此云明女悉达有三夫人一瞿夷二耶输三鹿野各有二万采女五比丘者憍陈如頞鞞䟦提十力迦叶拘利太子陈如十力迦叶二是母亲余三是父亲舍利弗此云身子母好身形故母名身是彼之子故名身子目犍连此云胡豆姓也上古有仙居山常采菉豆而食因以命族尊者是彼之后也。

　　二结会塔。

　　尔时大王摩诃罗陀及其妃后悲号涕泣悉皆脱身御服璎珞与诸大众往竹林中收其舍利即于此处起七宝塔。

　　【记】塔具云塔婆义翻方坟或云聚相谓累木石及宝高以为相茶毗后分云佛塔高十三层上有相轮支佛塔十一层罗汉四层轮王塔无复层级以未脱三界故十二因缘经八种塔并有露盘佛塔八重菩萨七重支佛六重四果五重三果四二果三初果二轮王一凡僧但蕉叶火珠而已虽两经异说而凡僧并无层级迩世所立虽无露盘既出四檐犹滥初果傥循蕉叶火珠之制则免僭上圣识者宜效之舍利此云身骨。

　　三结会誓愿。

　　是时王子摩诃萨埵临舍命时作是誓愿愿我舍利于未来世过算数劫常为众生而作佛事。

　　【记】三大众所益。

　　说是经时无量阿僧祗诸天及人发阿耨多罗三藐三菩提心。

　　【文句】说是经时下大众所益也。

　　【记】四结问意。

　　树神是名礼塔往昔因缘尔时佛神力故是七宝塔即没不现。

　　【文句】树神是名礼塔下第四是结问意。

　　【记】经怖懅其据反广雅云畏惧也瘭必遥反疽疾也奄忽忽谓倏忽也雏士虞反鸟子也瞤如轮反目动也抆武粉反拭也躄旁益反倒也恸哀过也惙陟劣反疲也。

　　【记】七赞佛品二初品题。

　　　　金光明经赞佛品第十八

　　【记】句文分二初明赞之能所二初大师约因人赞果释。

　　【文句】此品从能所得名能赞是三番菩萨所赞是一佛世尊能所合标故言赞佛品。

　　【记】能赞是三番菩萨者一是经初陈列之众二是信相发起之人三是树神善女此虽众兼道俗形混人天既发大心咸名菩萨所赞是一佛世尊者即释迦教主一佛也斯欲异前赞品能赞是往世金龙一人所赞是三世极果诸佛也然准前释题品目具含四悉今文略示欲明其相者应云题标赞佛义含能所即世界欢喜也二能赞善生必托缘起缘中最胜莫过赞佛故三菩萨能赞即为人生善也三所赞为能赞乃印成三菩萨说无虚谬即破恶对治也四如来赞树神快说果地大体大智大用即入理第一义也题含四义文理一如今疏存略不无其以盖题赞佛实通能所以所赞果佛反赞因人生善破恶二俱不便然或以所赞为能赞生他善业破他恶事斯何不可故知略也。

　　二章安约因果互赞释。

　　【文句】私谓三番菩萨是能赞一佛是所赞一佛是能赞三番是所赞三番是当佛一佛是现佛通而为言皆是能赞皆是佛故言赞佛品。

　　【记】言一佛是能赞者经云善哉善哉树神善女汝于今日快说是言经虽独赞树神意兼前二故云三番是所赞言三番是当佛等者释疑也恐人疑云既赞兼能所何以独题赞佛故释云佛通现未皆是赞佛尔。

　　二明品之次第二初明诸品所归亦是今品之来意也。

　　【文句】次第者因前十七品故有今品何者序品叙大体如来游于无量甚深法性穷源极边寿量品极果冥深合广能起大用忏品劝菩萨若欲修学当如忏品灭恶赞品生善空品导成四王至散脂誓愿流通说请者之功德正论至善集明说者之功德鬼神至流水说听者之功德舍身明行者之功德。

　　【记】何者下释诸品次第序品叙大体等者向疏释经叙乎五章今唯叙体者盖指极果所游所契而高而广法性是佛地之所证为今经之大体也下寿量洎诸品功德皆不出大智大用言穷源等者妙觉中理之源已穷边际之事已极故种智泯照万行休息是唯一性更无异途故曰经之大体也寿量果地二智已圆故冥深广之体起长短之用忏赞空导岂越大用诸品功德无违应体故下云皆金光明之力也。

　　二示今文赞意。

　　【文句】如是等利益出现世者皆是如来大体大智大用金光明力既善始令终初中后竟故诸菩萨等以赞赞佛称扬教及教主故言赞佛品。

　　【记】明由上一十七品之利益故有下六十二行之叹辞也善始令终者序等三分既皆获利故三菩萨荷佛深恩而兴赞叹故有赞佛品也令亦善也。

　　二经文二初标科。

　　【文句】此文为二一经家叙陈列赞众。

　　【记】二释义二初经家叙。

　　尔时无量百千万亿诸菩萨众从此世界至金宝盖山王如来国土到彼士已五体投地为佛作礼却住一面合掌向佛异口同音而赞叹曰。

　　【文句】从此至彼金宝盖刹施三业供养投地是身同声是口口身共畅意业也。

　　【记】疏文可见经云从此至金宝盖国者欲张大其众满中菩萨皆赞释迦教主也比见有人不晓斯旨谓赞彼佛经疏非闇一何昧哉或恐后学随他所解谬释经文今略引疏示之原乎赞品之来者盖三番菩萨并由上闻经得利故赞佛及教岂阙他佛况疏云一佛是能赞若谓赞彼佛者能赞一佛何指释迦定起耶经疏泠然故不繁引。

　　二正说偈二初分文别释二初分文。

　　【文句】二正说偈合六十五行半文为三一二十行诸菩萨说二十七行信相说三二十八行半树神说云云。

　　【记】即智者就题分偈故合六十五行半文为三即以如来定起三行经文合在树神段中故云二十八行半树神说分文可见疏不委释故注云云应云六十五行半文为二初六十二行半三番菩萨说二后三行如来定起说故下章安总释乃云其文有四即斯义也具如下释。

　　二释义三然此三番菩萨赞辞疏不分释达者必辞意俱明恐新学者不晓今粗科释初诸菩萨赞三初寄言赞三初赞能说教主自行功德三初赞大小相海二初赞相好三初赞金色光一大相。

　　如来之身金色微妙其明照耀如金山王。

　　【记】经云如来之身者标起也金色微妙等三句者赞第十四金色光微妙一大相也。

　　二赞身清洁等三小相。

　　身净柔软如金莲华无量妙相以自庄严随形之好光饰其体净洁无比如紫金山圆足无垢如净满月。

　　【记】经云身净者即赞第十一身清洁一小相也柔软者赞第十二身柔软小相也圆足无垢二句赞第二十身满足小相亦是赞容仪满足。

　　三重赞梵音一大相。

　　其音清彻妙如梵声师子吼声大雷震声六种清净微妙音声迦陵频伽孔雀之声。

　　【记】亦是兼赞言音深远小相海也梵声者譬佛音深远故师子吼声者譬佛音无畏也大雷震声者譬佛音破迷也云六种声者诸文皆云八音一极好二柔软三和适四尊慧五不女六不误七深远八不竭译人增减不须和会亦可先举妙如梵声者即八音中深远音也师子吼大雷震即举不女音也以佛住首楞严定常有世雄之德久离雌耎之心故所出音声能令一切闻者敬畏天魔外道莫不归伏也上既已列二种声下但云六种声者即举迦陵频伽孔雀等六种声也以迦陵频伽翻极好声也。

　　二赞尊特。

　　清净无垢威德具足百福相好庄严其身光明远照无有齐限。

　　【记】上以大小相间而赞盖显身相大小咸遍辞意虽含尊特未彰故今复赞身相光明俱无限齐经云威德者巍巍堂堂之相也。

　　二赞智断功德。

　　智慧寂灭无诸爱习。

　　【记】上句赞智德下句赞断德。

　　三总结尊特。

　　世尊成就无量功德譬如大海须弥宝山。

　　【记】大论云尊特身佛者巍巍堂堂譬如须弥映临大海所有大小相好亦巍巍堂堂然如来自行具足三身功德诸菩萨唯赞尊特者上冥下应已摄三身斯乃赞智之巧学者思之。

　　二赞所说教法化他利益二初叙说教因由。

　　为诸众生生怜愍心于未来世能与快乐。

　　【记】在文可见新经云欲利益诸众生故常行法施乃至令得大果证常乐故。

　　二赞所说教法二初赞经宗体。

　　如来所说第一深义。

　　【记】体指序品如来所游深广无界超诸因理故称第一深义举深该广即甚深无量也宗指寿量极果所得过诸菩萨亦称第一也法报体一深义可知。

　　二赞经力用三初赞上忏品灭恶。

　　能令众生寂灭安隐。

　　【记】寂灭者寂诸业行之恶灭于果报之苦。

　　二赞上赞品生善。

　　能与众生无量快乐。

　　【记】上是如来叙昔龙尊赞佛意生今日当机之善故能与无量快乐。

　　三赞空品双导二初赞能导空法妙。

　　能演无上甘露妙法能开无上甘露法门。

　　【记】经云甘露者即长生不死之药也文诠中道妙空实相真谛能过二死迷变可生四德常身故斯理空即名甘露仍由染体本净空名妙法从此而入复名法门。

　　二赞灭恶生善深。

　　能入一切无患窟宅能令众生悉得解脱度于三有无量苦海安住正道无诸忧苦。

　　【记】忏得斯空二死恶患之报即谢三德涅槃之宅可入言解脱者有二意若就解脱惑业之缚即破恶也若取无染自在之净即生善也度三有等破恶生善可知。

　　三结赞人法。

　　如来世尊功德智慧大慈悲力精进方便。

　　【记】功德智慧结上赞能说教主尊妙人也慈悲精进结上赞所说教法宏深也法之宗用如是者皆慈悲精进所致也。

　　二绝言赞三初绝言赞故不能称计说喻。

　　如是无量不可称计我等今者不能说喻。

　　【记】二绝心赞故尽思度量不能得知大海一滴少分也。

　　诸天世人于无量劫尽思度量不能得知如来所有功德智慧无量大海一滴少分。

　　【记】三指广结赞。

　　我今略赞如来功德百千亿分不能宣一。

　　【记】可见。

　　三赞已回向。

　　若我功德得聚集者回与众生证无上道。

　　【记】回向有三义现文有二理含其三在文可见。

　　二信相说二初经家叙。

　　尔时信相菩萨即于此会从座而起偏袒右肩右膝着地合掌向佛而说赞言。

　　【记】二正说偈二初总赞相好功德。

　　世尊百福相好微妙功德千数庄严其身。

　　【记】千数者举大数也。

　　二别赞大小相海五初别赞二种光相二初赞色具光相。

　　色净远照视之无厌如日千光弥满虚空光明炽盛无量无边犹如无数珍宝大聚其明五色青红赤白琉璃颇梨如融真金光明赫奕通彻诸山悉能远照无量佛土。

　　【记】色净远照下即第十四金色光相光明炽盛下即第十五身光相然二种光相若据生身皆有齐限如云身光面各一丈今云如日千光乃至悉能远照无量佛土故知信相昔为龙尊赞佛尊特发愿未来得值释迦今日赞佛岂忘其本是则大相小相皆寄尊特而赞也。

　　二明光具与拔。

　　能灭众生无量苦恼又与众生上妙快乐。

　　【记】昔为龙尊赞佛身放大光灭尽三界一切诸苦令诸众生悉受快乐今日赞佛还赞光明灭苦与乐在文可见。

　　二总赞诸根相好。

　　诸根清净微妙第一众生见者无有厌足。

　　【记】如大相中有身端直皮肤薄细舌大覆面齿白齐密眼如金精睫如牛王小相中有鼻高孔好不现耳轮辐相埵成身清洁柔软等诸根皆见者无有厌足。

　　三又比赞一小相二初赞发相。

　　发绀柔软犹孔雀项如诸蜂王集在莲华。

　　【记】孔雀顶蜂王等皆比发有绀色如八十好中有发色青珠好等。

　　二具功德。

　　清净大悲功德庄严无量三昧及以大慈如是功德悉已聚集。

　　【记】清净慈悲无量禅定久皆庄严故发好柔软。

　　四复明相好功德二初明相好具功德二初明严身克果之用。

　　相好妙色严饰其身种种功德助成菩提。

　　【记】可见。

　　二明摄生感赞之功。

　　如来悉能调伏众生令心柔软受诸快乐种种深妙功德庄严亦为十方诸佛所赞。

　　【记】若相若好随大随小悉能调伏令心柔软受诸快乐故为诸佛所赞。

　　二明功德具光明。

　　其光远照遍于诸方犹如日明充满虚空功德成就如须弥山在在示现于诸世界。

　　【记】功德高广犹如须弥显出大海。

　　五又比赞齿毫二大相。

　　齿白齐密犹如珂雪其德如日处空明显眉间毫相右旋宛转光明流出如琉璃珠其色微妙如日处空。

　　【记】三树神说二初经家叙。

　　尔时道场菩提树神复说赞曰。

　　【记】言道场菩提树神者即如来得道之场在此树下然树本名毕钵罗佛坐其下得菩提智果立此为名故今女天依此树住亦以为名也西域记云昔佛在世高数百尺屡经残伐犹高四五大茎干黄白枝叶青翠冬夏不凋光鲜无变每至如来涅槃之日叶皆凋落顷之复故此在中印度摩竭陀国大城西南四百余里修苦行处不远有此树也。

　　二正说偈四初总赞。

　　南无清净无上正觉。

　　【记】南无者归命之辞也清净者佛性论有二种一性净本无惑染故二相净对治离障故今总赞如来中边智满法报应圆故谓无上正觉也。

　　二别赞二初广赞能说教主三初就所觉显明赞佛法身。

　　甚深妙法随顺觉了远离一切非法非道独拔而出成佛正觉。

　　【记】甚深妙法者法性高广诸法融妙圆智圆觉遍一切处众邪染障本自离故如来随顺斯理觉了其性一切魔外涅槃非法禅戒非道犹如大树盘根厚地唯佛金刚大智独拔而出成佛正觉者所谓出缠大法身也然准圆佛大智觉了本性非法非道应离三乘七方便涅槃非法戒定非道方曰远离一切法者即所生果法也道者即能生因道也苟未离无明相分皆曰其非也。

　　二就能觉智行赞佛报身三初约法。

　　知有非有本性清净希有希有如来功德。

　　【记】知有下二句赞报智也知者照也有即俗非有即真本性清净即中以一切种智知照三谛则冥深契广事理周极名佛无上报智也希有下二句赞佛助行功德重言希有者叹美之郑重也下皆例然因中戒定万行有排障敌恶之力名功助发大智成佛大果名德法华云久修业所得即无上报故谓如来功德也。

　　二约喻。

　　希有希有如来大海希有希有如须弥山。

　　【记】即喻上报身智行也大海喻智也须弥喻行也其智冥理穷实相底故方之大海释论谓智度大海佛穷其底因中万行积功累德喻彼须弥如华严涅槃皆云析骨书经如彼妙高。

　　三总合。

　　希有希有佛无边行。

　　【记】智行契理三法一如故曰无边行也。

　　三就垂世形益赞佛应身。

　　希有希有佛出于世如优昙华时一现耳希有如来无量大悲。

　　【记】优昙华者具足云优昙钵罗此言瑞应亦云灵瑞轮王出世时感此华泥洹经云阎浮提内有尊树王名优昙钵罗有实无华优昙钵树有金华者世乃有佛故云时一现耳无量大悲者垂应本也以大悲故不住涅槃。

　　二略赞所说教法。

　　释迦牟尼为人中日为欲利益诸众生故宣说如是妙宝经典。

　　【记】如来将欲口轮说法必须意业鉴机如日照物无所不遍为欲利益者准金光明之力用须明十种利益方尽垂世说法之意也。

　　三请佛出定二初赞今所入定为请见由三初就果佛赞所游定。

　　善哉如来诸根寂灭而复游入善寂大城无垢清净甚深三昧入于诸佛所行之处。

　　【记】诸根寂灭者以了眼等性常具无减修诸惑死生悉已寂灭故常居寂定而复游入者将轸法轮表不妄说又三世佛说必须入定故首楞严经云虽知诸法常是定相而示众生诸禅差别言善寂大城者正赞所入定也即向经初法性三昧若入此定即能善了诸法寂灭无非法性故防生死之非御涅槃之敌即中道善寂而名大城也亦名无垢清净三昧等既是佛之境思故受无垢清净之名为诸佛行处也。

　　二明三昧能空行相。

　　一切声闻身皆空寂两足世尊行处亦空如是一切无量诸法推本性相亦皆空寂一切众生性相亦空。

　　【记】此经虽则结归方等说在般若时后忏赞善恶皆推空导故空品谓无量余经已广说空故此经中亦谭其空为入理门也佛游三昧亦从空入声闻之人虽从空入犹为身果所缠如来空智明见声闻身果性相皆空诸佛境界亦空如是一切无量诸法者指上自他依果国土净秽推性推相不见差品一切众生依正境界推求性相皆同真净无复其异然推乎性相者即空观遣情显理之要门也一家明观诸处共论其如讲学之人亦多昧之今家承用则依中论智论准理准义开拓观门故于权教实教事观理观悉已明之学者须知且如性相二空本是一空观法备遣情计故有两番行相是知若善修一空观者必遣二种执性如法华止云知法常无性荆溪谓应无性性无相性诸文为辩性相寄前后说故以二谛分之乃云四句推性不见性是世谛破性四句推名不见名是真谛破相相破即相空也荆溪释云若有性执世而非谛破性执已世乃名谛是以名为世谛破性性执破已但有名字名之为假假即是相为空相故观理证真是名真谛破相空非前后二谛同时故知性执破已虽名世谛初轸其观即须观真四句推性虽不执性其如惑存转计其名既不见理但名世谛仍观法性真理破名字相相执破已方证其真故名真谛破相或初观真谛四句推性便了阴界色心名字无四句相即名真谛破性破相岂待转观破相方用真谛耶若尔推性何故云不自他共等推相自谓不内外中间等句法既别显理用观自异何谓秪一四句空观破二种执耶答向谓寄前后说对所破执相故推性则谓不自他等推相乃言不内外等考乎观门岂有异途故荆溪云内秪是因外秪是缘等况止观明性空观毕乃引中论诸法不自生等四句为证洎明相空观毕亦引斯论诸法不自生等四句以斯照之应无别观又止观但名一总空观者即二空观也问法华疏约真俗假实明生法二空荆溪释云真谛即法空俗谛即生空俗假真实乃引玄文世谛破性真谛破假假破即相空性破即性空为证若以性相二空秪一空观何引人法二空对显二谛耶以人空时亦未法空故性相二空若例人法空者应二空须异何谓性空未显于理相空无别观耶答小乘得人空时容有未得法空如云见惑若破得须陀洹果名得生空此则少显真理进破思惑方得法空其理究显大乘人法境融观道不异如大品云色性如我性我性如色性四阴如我用观亦然纵有惑分粗细执破前后用观必无异时而法华疏约人法空名二谛者为对所破寄分真俗故引世谛破性名性空真谛破相名相空为证其如用观委明行相须于我人生境破性破相方得生空复于阴界入法寄俗寄真推此二空穷斯真理名为法空方是用观行相委悉故止观云于性相中求我人知见不可得是生空于性相中求阴界入不可得是法空而疏以俗谛对生空者盖此生空体是法执故以俗谛显此空相故云俗假假即虚妄也法执若破妄染究尽方名真谛故云真实实即究竟也荆溪体斯疏意复以玄文寄世谛显性空等义而为证也故云真俗不二二空俱时问既云二谛不二二空俱时显是一理一空又何分二谛及明二空耶答其实所显理是一能观观亦一为对所破执故而分二空显空浅深故而寄二谛是故性相空中性空约理理既未显但名世谛明空空犹未尽但名性空仍于世法又观真谛破此执名之相相若破已理显方名真谛观成方名相空故寄二谛显二空相故知若晓性相二空对所破而分真俗者则寄二谛明人法二空准理亦然是则人空空未实故乃寄俗显故云俗谛即生空也法空空既已净而寄真显故云真谛即法空也矧又虽用生法互融之观而照真俗不二之境其如众生无始多于生境计我起执不二之观亦于生境先当其用故破人执时且名生空既法执在复观其法本无其执离四句相方名法空故大师谓始觉人空终觉法空然此二谛显二空相通圆之教行相亦同但通用其观止照真理故寄俗寄真显性显相明斯二空唯在真理而圆实之教体生体法推性推相唯是中道法性法性无生无性名世谛破生破性此生此性即法法体本空名真谛破法破相虽寄二谛悉用中道而显二空通无此观学者思之然委明二空推所执能人执随法执亡者具如前疏空品记文。

　　三指凡愚不了请现。

　　狂愚心故不能觉知。

　　【记】上赞佛所游三昧空智遍了诸有差异悉皆泯亡唯真智独存更无染异树神分晓悲愍凡迷狂乱愚痴不了性相俱空故请佛出定。

　　二腾昔常愿见正请出定四初正叙昔愿行请现。

　　我常念佛乐见世尊常作誓愿不离佛日我常于地长跪合掌其心恋慕欲见于佛我常修行最上大悲哀泣雨泪欲见于佛我常渴仰欲见于佛为是事故忧火炽然惟愿世尊赐我慈悲清冷法水以灭是火。

　　【记】我常念佛者念即观照之异名也心游法界常照三身叙昔观力未充欲求深证故助之以誓愿跪之以合掌加乎恋慕哀泣雨泪修行大悲等并助常念之观也言最上大悲者即无缘悲也正助合修故曰最上问树神在会明见如来入定说经何故方今频言欲见于佛耶答今有二意一者如来入定本为说经说经既毕要须出定欲出其定须得其请故佛出定能印三番所说皆实既一期事毕乃树神致请殷勤故叙昔常愿见复加愿行欲使未来亦得见佛故云愿使我身常得见佛二者树神久已分见如来真身欲唱念佛之观更求上证故寄请佛出定频陈欲见苟得如来酬请现身即己心中真佛显发更明故下结云唯愿慈悲为我现身。

　　二约定具慈悲请现三初明慈悲能护迷暗。

　　世尊慈愍悲心无量愿使我身常得见佛世尊常护一切人天是故我今渴仰欲见。

　　【记】树神自昧如来上位真身故请佛加愿使我身常得见佛复愍于他迷瞽所及不见佛之真体故叙世尊常护一切是故渴仰欲见者即引己及他请佛现身。

　　二约圣凡未发性明。

　　声闻之身犹如虚空𦦨幻响化如水中月众生之性如梦所见。

　　【记】即树神击请今佛出定也佛虽在定明了性净犹如琉璃表里通彻照机起应皆不动于寂定如来虽久已明了其如众生未发上定故树神频请出现发悟斯机乃举六喻显乎声闻色体非性明体所证真理阒寂无知如空之虚无亦灯之烟焰术之所幻声之谷响神通之化水中之月皆非实性不能即寂即现也众生之性虚妄现在如梦所见都无实相。

　　三就佛行处明见请现。

　　如来行处净如琉璃入于无上甘露法处能与众生无量快乐如来行处微妙甚深。

　　【记】正明佛所入定具慈愍照故请如来出定令我及众得安乐故。

　　三愍凡圣不知请现树神以凡夫小圣共迷佛所游境界故请佛现身即令明见唯心佛现。

　　一切众生无能知者五通神仙及诸声闻一切缘觉亦不能知。

　　【记】经五通神仙者别举人趣中有术成仙者发得五通虽有他心宿命而不知佛所游定照理起应不离众生心体无漏二乘虽有三明六通亦昧佛境唯心故曰亦不能知也。

　　四指已信不疑请现。

　　我今不疑佛所行处惟愿慈悲为我现身。

　　【记】树神述已于佛行处明了无滞虽知本无隐现上举他众共迷佛境实有动静故敦请出定云惟愿慈悲为我现身问今佛入定说法对告起礼舍利既有往来时会共见树神焉知如来在定未出而致请殷勤耶答树神大权久与佛同事昔为流水救鱼树神现半身示数长者既已成佛树神岂犹滞凡故今一动一静皆扶佛化何不知之有矧凡出定入定皆有其仪佛虽起坐往来其如未示出定之相树神敦请至勤方现出相其相者必须先示微微动摇其身次乃黈气颦坤徐缓而起方知如来示出定相故法华谓安详而起此经云出微妙音故知定起皆有其相也问新经自云尔时薄伽梵于日晡时从三昧起观察大众而说颂曰金光明妙法最胜诸经王今之谶本何故至三番赞毕方云从三昧起耶苟译者所见不同其如集经者梵本编文安次如何耶答梵本不同岂须和会其如学者无由晓经今略试评之在理或当冀无私隐且夫此经古师谓是偏方之教即一时赴机之说也故天台结归方等部摄斯由机分大小应赴权实赴权小者令见佛从定起说法应实大者则知佛在定而告亦如华严中令见女子身中入正受男子身中起出说等当时察物既殊故集经者或言定起方说或云说毕定起然佛灭度后集经者又迹一途亦有窟内窟外所集亦云梵语有赊有切等致译经者所睹梵本不同如谶师曾游五天必睹梵文正本见云佛在定而说必须信受敬译净师本弘小典晚接梵文或见云佛从定起方说正符所宗故编译无改至列声闻菩萨等众皆云于日晡时从定而起到佛会所古师尝推译者未为雅当信亦有之然圣师所为必非徒然凡流肤学莫尽考乎厥由也求过得过附赘之尤亦已甚矣学者体而思之问大师既依谶本释经何故云入游法性出叙经王耶答如来常在法性上定应机顺物示入定相虽心游寂理口出其言故谓出叙经王盖寂不阻照说无妨定非谓身出其定也。

　　四酬请起定二初明经家叙起定。

　　尔时世尊从三昧起以微妙音而赞叹言。

　　【记】尔时者即当树神请毕之时佛示出定之相乃云以微妙音而赞叹言即微细妙好之音而悦豫四众也。

　　二明佛定起能赞。

　　善哉善哉树神善女汝于今日快说是言一切众生若闻此法皆入甘露无生法门。

　　【记】佛赞树神意合前二以诸菩萨及妙幢能赞佛所说教皆是快言如来序品已来明大体大宗大用是金光明妙三法也故云快说是言若众生闻此三法即能发解证悟明了常住故云入甘露无生法门耳。

　　二章安总释二初约义释二初约佛赞义二初约定果赞因二初正明赞因义二初示义。

　　【文句】私谓其文有四前三是能赞后一是所赞所赞又是能赞能赞又是所赞。

　　【记】私谓下总释也其文有四者前大师分科止为三段以如来定起三行之文合为树神段中故注云云今章安开释方为尽理文现可见。

　　二引证。

　　【文句】故文云佛从三昧起以微妙音而赞叹言善哉善哉树神善女汝于今日快说是言岂非所赞赞能赞其文既明不须惑也。

　　【记】二示印成赞教。

　　【文句】又是印成三番菩萨赞教从序品已来快说如是果地大体大智大用菩萨修因也上文有佛礼舍利即果身礼因身也。

　　【记】三番菩萨皆先赞佛次赞说教即赞如来从序品已来是说一经大体大智大用菩萨修因也何者序品明游法性佛指所游是诸经王等三番谓佛是说一经之大体也寿量明佛常果三番谓佛是说一经之大智智即宗也忏赞空品谓佛是说一经之大用也四王至舍身品皆是说菩萨修因也三番赞教既称佛所说故如来定起印成即赞树神等快说是言也。

　　二赞通三业。

　　【文句】今文有佛赞大忏大赞能请能说能听能行皆是快说也当知快说是果赞因菩萨也即果口赞因口其义孱然果意赞因意任运例成也云云。

　　【记】章安因明今品果佛定起能赞因人快说复考经之上文亦有果身礼舍利之义舍利者翻骨分也即因身尔上忏品佛赞大忏赞品佛赞龙尊是大赞皆言大者一忏一赞等法性大体知罪福性空也四王品能请善集品能说鬼神品等能听舍身品能行皆是快说者共能了金光明教能诠所诠是体宗用三即一切三法故皆名快说也信相龙尊四王等并是因人故谓因口所说孱字(士限反)现也身口非意不行故云任运例成也。

　　二约出定义二初据起问入。

　　【文句】问佛何处入定此云从三昧起。

　　【记】二答始末在定二初明住法性定。

　　【文句】答初将说经佛游甚深法性今说将竟故从三昧起此经首尾皆在法性中说其文甚明。

　　【记】问诸经先须入定定起方说今经何故一向在定而有所说耶答若论法性上定岂有出入说默之异既示其定盖顺物机物机所宜适乐不同诸经示同往佛皆先入定履历法缘对治散心妄有所说故须入定定起方说此经首尾在定而能说者意同向理又示金光明无量甚深自在无碍寂照融遍故说毕定起印成三番快领如来所说法也。

　　二彰法性圆融。

　　【文句】若作入法性者法性自在四佛五佛同处各处共见异见四来四去一住一在随人所睹皆无障碍也。

　　【记】言若作入法性者显理含容不阻出入上唱法性无量甚深一出一入有说有默岂逾法性故云法性自在言四佛者即四方佛也五佛者并释迦耳同处各处等者信相室与灵鹫山虽异若了唯心者见唯妙土则弟子众一故五佛同处共一身一智也是则四无来去一无住在其执权教者弟子众异谓妙幢所居共佛耆山夐隔多里故四佛五佛匪唯各处亦见异身异智实来实去定住定在虽此殊别无离法性故云随人所睹皆无障碍也。

　　二约观释二初明事三业境。

　　【文句】观心者诸菩萨三业赞佛三业事可解。

　　【记】言观心者标明观释也先明诸菩萨赞具三业为妙观境然赞虽在口身须恭谨心仍尊重三业齐运赞义方成。

　　二明理三观成二初明于事观理。

　　【文句】三观心者观身不得身身空但有名字名字无量或舍身名檀乃至身空名智慧六度十度八万尘沙法门名字即空说空不定空假非言假非空非有即显中道。

　　【记】言三观心者寄身等境示空假中能观三观心也近有讲人不知便谓后人妄加心字亦由向迷心为所观致有踳驳斯之疏谬不可云也止如十六观经本明佛观疏云心观为宗或不见斯意乃妄有穿凿今之学者切宜思之观身不得身者先明身观推检四大本无实性名身性空但有名字即身相也名字多种且举六度十度等如身行布施名檀身离诸非名戒身受所辱名忍身动前行名进身能安静名禅身了体空名慧身行其巧名方便身立盟誓名愿身利及于他名力身出生死名智身乃至身行八万尘沙法门行者随受名字达名无名名身相空推检性相虽空而色心诸法宛然故空不定空假不定假非空非假皆真实妙性名显中道也观身既然口意例解。

　　二明事得理成三初明无观俱失。

　　【文句】三观宛然事理六法皆悉具足若无观慧事亦不成。

　　【记】身等为境能发其观观成境现事理双明猪揩金山方之可解。

　　二以衣物为例。

　　【文句】例如三衣六物若解其意三六俱成若不解者非但无六三亦不成。

　　【记】三衣者僧伽梨郁多罗僧安陀会也六物者兼尼师坛钵多罗漉水囊也是知六外无三亦如四禅八定定外无禅盖衣名则局物名稍通衣者遮覆之义也钵多罗等且非遮覆故通名物也亦如无色四处受想虑亡则无支林喜乐之名故通受定名也色界四处虽通静虑受想尚行则别受禅名故知解之则事三理六俱明昧之则三六四八俱暗。

　　三得理俱成。

　　【文句】观心亦尔若得理观六观亦成若不得意既无理观事观亦不成无六亦无三此之谓也此大好甚广云云。

　　【记】境由观显理观若成身口意三名妙色心故亦名六观亦名事理成也无六亦无三者牒上例中若不解之文也可见。

　　【记】维昔先禀法智大师尝讲次撰记解释经疏方终一十七品会乃归寂其最后赞佛一品经旨幽邈疏科尚简而钩索深隐固亦难矣予虽不敏忝久亲讲授遂纂集旧闻系诸卷末亦冀览者岂贻续貂之讥云。

　　金光明经文句文句记会本卷第八(终)

　　音释

　　【经】

　　厩

　　(音救厩马舍也)。

　　彷徉

　　(彷音傍徉音羊彷徉徙倚也)。

　　憩

　　(音气憩息也)。

　　呰

　　(音子口毁也)。

　　䑛

　　(音是䑛以舌取物也)。

　　睫

　　(音接睫目傍毛也)。

　　喷

　　(普寸切喷鼓鼻也)。

　　愕

　　(五各反惊也)。

　　惋

　　(音腕惋惊叹貌也)。

　　挟

　　(音协挟持也怀也)。

　　奕

　　(音亦奕大也盛也)。

　　【记】

　　阒

　　(音吸阒寂也)。

　　黈

　　(天口切黈气也)。

　　颦呻

　　(颦音频呻音申颦呻师子振威也)。

　　晡

　　(音逋晡申时也)。

　　夐

　　(休䯧切远也䯧音庆)。

　　驳

　　(音拨驳马色不纯)。

　　踳

　　(蠢喘二音踳驳色杂不同)。
