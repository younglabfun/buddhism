卍新纂续藏经第 20 册 No. 0362 金光明经科注


　　No. 362-A 金光明经科注叙

　　夫玄义释题名。文句分章段。法华而下。惟今经例之。斯实繇
天台智者大师总持亲证。故纵三轮而评古释今。约教明观。其文灿然。其义跃然。如神龙滴水。雨泽大千。殆非真谛。诸家可同日语者。　法师章安。笔其所说。诏彼来学。至宋　四明尊者。毅然以中兴为己任。不忍世之毁观销经也。乃作记而申通之。拾遗弃则文义俱收。辟邪谬则事理咸正。有是哉。法性金之为可尊可贵也。法性光之为即寂即照也。法性明之为大悲益物利用无际也。十种三法。无量法门。靡不全体即真。运心皆观。洵所谓翼祖明宗。扶偏救弊。而是经奥旨。盖已大备。无余蕴矣。(汰)不敏。从　桐溪和尚。授受此道。研绎有年。深知疏之与记。广博幽玄。倘如香象截流。又何忧于望涯思退也。是以敬合诸祖成言。仰疏经王妙义。解题而约略五章。释句而折衷众论。初未敢妄加己见。淆溷祖说。惟后之览者。即略知广。繇注通经。则　佛道　祖道。在在游翔。见知闻知。重重会入。无非当体金光明。总一圆常真法性。兹科注所繇集也夫。

　　宗天台教观沙门释(受汰)槃谭书

　　金光明经科注目次自序卷第一　经卷第一序品第一寿量品第二忏悔品第三赞叹品第四空品第五卷第二　经卷第二四天品第六大辩天品第七功德天品第八坚牢地神品第九卷第三　经卷第三散脂鬼神品第十正论品第十一善集品第十二鬼神品第十三授记品第十四除病品第十五卷第四　经卷第四流水长者子品第十六舍身品第十七赞佛品第十八(附)金光明经感应记

　　No. 362

　　金光明经科注卷一

　　明　盐官安国寺比丘　(受汰)　集

　　金光明经卷第一

　　此金光明。甚深无量。诸佛行处。过诸菩萨所行清净。大师释题。例作五重玄义。金光明为名。法性为体。三身常果为宗。灭恶生善为用。方等生酥为教相。第一名者。有通有别。经之一字。除律论外。俱得其名。所谓通也。金光明。不共他部。独在此经。乃云别也。应知三字别题。是法非譬。何以知然。经叙如来游于法性定中。而便唱云。是金光明。诸经之王。盖直指所游法性。名金光明。不云法性如金光明也。创首标名。弥为可用。故法性可尊可贵。当体名金。寂而常照。当体名光。大悲益物。当体称明。此之三种。举一即三。全三是一。非三非一。而三而一。不纵不横。绝思绝议。是秘密藏。佛所游处。甚深是光之德。穷法性底故。无量是明之德。达法性边故。此二不二。是金之德。法性究竟尊贵义故。玄义云。依文立题。方为亲切。则此洵是法非譬明矣。经者。训法训常。十界同遵。三世不易之谓。有翻无翻。各具五义。广如法华玄。(云云)释名竟。法性为体者。体谓主质。依义则以法身为体。依文则以法性为体。今以佛所游入法性为体。无量功德共庄严之。种种众行而归趣之。言说问答而诠辩之。类众星之环北辰。如万流之宗东海。盖以法是轨则。性乃不变。不变故常一。此常一法性。诸佛轨则。故以法性为此经之体。三身常果为宗者。宗即要义。法性常体。非果不克。释迦是果人。寿量是果法。果人克果法。冥乎法性。法性非常非无常。能常能无常。三身亦尔。果能显体。故以是为此经之宗。灭恶生善为用者。用谓力用。忏悔是灭恶。赞叹是生善。空品是导成。下去例然。将此胜用。庄严果智。智备体显。故即以为此经之用。方等生酥为教相者。教者圣人被下之言。相者分别同异。若五味明义。则第三生酥摄。若四藏明义。则杂藏摄。若四教明义。则此经体幻即显中空。全非三藏析法拙度。三乘同忏。复非别圆不共之法。正是通教三乘。共禀不生灭法。利根菩萨。知常达性。是通教中。带别明圆。故以方等生酥为此经之教相。已上玄义五重。皆是经中所诠之旨。大师预取解释首题者。欲令受持读诵之人。即于一题。了一经大旨故也。

　　北凉三藏法师昙无谶译

　　北凉。标其代。三藏者。谓经律论三。各舍义理。谶既以此法而自师。还即以此师人。故云法师。盖就其德以称之也。昙无谶者。梵语。此云法丰。是举其讳。中印号为大神咒师。译者。易义。谓以东土之言。翻彼西梵之语。明其事也。

　　金光明经序品第一

　　序义有三。一次绪。二叙述。三发起。居一部之初。冠众说之首。次绪也。叙于方将。述于当益。叙述也。发其信心。起乎圣说。发起也。具此三义。故称为序。品者。梵语䟦渠。此翻为品。气类同者。聚在一段。以品是类义故也。如四法同明发起等义。节为序品。乃至同明赞佛之义。节为赞品。今虽释序。而品义贯下。

　　如是。

　　如是者。举所闻之法体也。佛如法相而说。阿难如闻相而传。故言如也。佛如法相而解。阿难如海量而受。故言是也。外道阿怄称吉。文乖其理故非如。理异其文故非是。此则文如其理故言如。理如其文故言是。三藏二谛各异故非如。理浅故非是。摩诃衍二谛相即故言如。理深故言是。三人同闻而各解故非如。证入优劣故非是。唯菩萨所闻者为如。菩萨所到者为是。离边明中之文则非如。出二谛外有中道则非是。文字性离。即是于如。故言如。一切法即佛法。名之为是。初破邪明正。即三藏经如是。次破异明同。即通教经如是。次破浅明深。即别教经如是。次破离明中。即圆教经如是。今经既是方等通被。根性不同。作种种说。无咎。观心解者。以圆三观。观于阴等修恶。全是性恶。体是三德。复名三谛。称谛而照。观与境冥故为如。境即正观故为是。下去观解。准此应知。

　　我闻。

　　我闻者。谓如是之法。阿难从佛而闻也。释论云。阿难与听众。述佛遗旨。亲承不谬。故言我闻。约教应有四种我闻。四种阿难(云云)。

　　一时。

　　一时。闻持和合。非异时也。又众生感法。佛慈赴教。机应之时也。亦是谛智合一之时。

　　佛。

　　梵语佛陀。此云觉者。觉有三义。一自觉。悟生真常。了惑虚妄。二觉他。运无缘慈。度有情界。三觉行圆满。即名妙觉。谓能觉世间。出世间。常无常。数非数等。朗然大悟。故名为佛。若约教释。依一切智。有丈六佛。依道种智。有丈六尊特佛。依一切种智。有法身佛。三佛不得一异。非一异而一异尔。

　　住王舍大城耆阇崛山。

　　住者。佛是能住。王舍等。是所住处。斑足王与千王。共立舍城。都五山中。郁为大国。故云王舍城。耆阇崛。此翻鹫头。或云灵鹫。此鸟有灵。知人死时故。又多仙灵隐其中故。观解。此之城山。正托乎事相。入心成观。所谓五阴为舍。心王居之。亦灵即神智。是般若。鹫即万德。即解脱。山即不动。是法身。常为心王所观。令一切心数。同入其中。为观所住处也。问。何不列同闻众。答。说时有五。说处有四。耆山众。不闻信相室说。信相室众。不闻梦中说。梦中众。不闻梦觉已说。众非一座。故阙之耳。

　　是时如来游。

　　是时者。谓如来知机。堪可得道时。若慧眼得道。智与真冥时。若法眼得道。智与俗冥时。若佛眼得道。智与中冥时。佛欲履历法性。观知众生。于何时得道。故言是时也。如来者。十号之初。约悲智。则智照理与诸佛等为如。慈悲与诸佛等名来。约说证。如三谛法相解名如。如三谛法相说名来。故言如来也。游者。游涉进入之义。即是以究竟智。游入法性。夫所证法性。能证果智。义立能所。体非相到。何得言游耶。良以慈悲导物。敩我而入。故言游也。若令众生食甘露味。亦应言住。为众生宣说。亦应言出。法华云。善入出住百千三昧。即此义耳。

　　于无量甚深法性。诸佛行处。

　　体包法界曰无量。彻到三谛曰甚深。此先明其体德。法性者。所游法也。乃显其德之体。诸佛所轨。不迁不变之谓。三乘六道。以迷性具。无事用故。虽轨而违。如来如实照了。毗卢遮那。遍一切处。一色一香。无非中道。当体广博。全体幽䆳。非二乘下地菩萨之所逮及。故言无量甚深法性也。诸佛行处者。上已简显其体高广。今正显佛智亦尔。佛智无量甚深。故行处亦无量甚深。行处无量甚深。故佛智亦无量甚深。举行处函。显能游盖。乃云游于诸佛行处。

　　过诸菩萨所行清净。

　　菩萨居未及之地。智之所行。未能深广。故特简之。亦是举其高位。简法性甚深也。

　　是金光明。

　　叙名之句。据前释题。非从喻立。乃是直名深广法性。以佛正游此之法性。便即唱云。是金光明。诸经之王。不名法性。是之一字。为指何耶。

　　诸经之王。

　　经王者。若取文为经。即三种俗谛。若取理为经。即三种真谛。若取文理合为经。即三种中道。若说余谛。是经而非王。若说中道。是经复是王。但经王是一。随缘设教。名字不同。华严云法身。方等为实相。般若称佛母。法华为髻珠。涅槃名佛师。皆是法性异名。通为诸经作体。今此经云。无量甚深法性。又云不思议智境。又云安住一切法如性。于一切法。含受一切法。则所诠外无能诠。能诠外无所诠。文理既合。中道斯圆。于九种经中而得自在。故以法性为金光明之王。正是经复是王也。

　　若有闻者则能思惟(至)西无量寿北微妙声。

　　微妙者。如来既叙金光明名。经王之体。此乃一经所诠秘藏。其有闻者。必思此义。故因中性德。深而难见名微。不纵不横名妙。果中修德。亦复如是。四方四佛护持者。佛唱此言。意有所表。四方者。四门也。四佛者。四门果上觉智也。释迦觉智。与四佛同。诸佛果智。冥于法性。法性得显。名为法身。法身不动。名之为持。法性常故。诸佛亦常。法常。佛常。寿命亦常。常故无量。信相推迹惑本。四佛令其达本悟迹。名之为护。又四方是四谛。四佛是四谛智。谛智两冥。持理不失。护倒不起。故名护持也。若于集谛。达即真常。名为阿閦。此翻不动也。次于苦谛。达即真乐。真乐尊重。名为宝相。次于道谛。达毕竟净。常住慧命。名无量寿。次于灭谛。达二我空。所显真如。是秘密藏。一音遍满。名微妙声。四方四佛。本是心性。即性为观。观符于性。成四佛名。

　　我今当说忏悔等法(至)灭除诸苦与无量乐。

　　忏悔等法者。谓境法。法性也。行法。忏悔赞叹也。导法。一切种智也。此等胜法。悉破三障。若相资为论。行资智。智显理。理显故能尽众苦。苦尽故法身显。智圆故报身显。功德无上故应身显。若圆论者。一切诸法。无非法界。以法界智。导法界行。以法界行。契法界境。因中三法。不纵不横而修。果上三身。亦不纵不横而显。虽圆别之殊。俱能破之胜法也。

　　诸根不具寿命损减。

　　昔损他身分。今诸根残毁。昔断他命。今寿损减。经云。杀生因缘。得二种果报。多病短命。即其事也。

　　贫穷困苦诸天舍离。

　　初是外无依报。次是内无福德。经云。有同生同名。天龙辅佐之。功德天。发愿利益之。盗人无此事也。又先富后贫者。必是龙弃天舍也。

　　亲厚斗讼王法所加。

　　亲厚者。谓父母兄弟妻子六亲也。经言。人护则人瞋。法护则法坏。昔侵其人。今骨肉斗讼。昔毁他法。今王法所加。即其事也。

　　各各忿诤。

　　此应有两句。或翻者脱落。或是略耳。内则各各忿诤。外则人人不信。昔不实欺他。今常被欺忿。昔语无实。今人无信者。

　　财物耗散。

　　昔慢财费日。今多损耗。昔乖樽节。今堕聋騃。经言。嫌恨猛风。吹罪心火。常令炽然。即其事也。上直就人道中。明犯五戒之报。若广约五乘。明其事理持犯。害命名事杀。不害命名事不杀。析法名理杀。体法名理不杀。不与取名事盗。与取名事不盗。如佛言曰。他物莫取。名法门不盗。菩提无与者。而取菩提。是名法门盗。男女身会名事淫。不会名事不淫。法门解者。若心染法。是名为淫。心不染法。名为不淫。不见言见。见言不见。是事妄语。未得谓得。未证谓证。名法门妄语。若谷若草。昏心眩乱者。名事酒。法门解者。迷惑倒见。名之为酒。此等。人天但事。二乘加理。菩萨犹未究竟。所以根相不具。寿命减少。唯圆教人持事不杀。又持理不杀。有因缘故。唯杀唯慈。亦作事杀。亦作理杀。故能以微妙法身。垂形九道。随其所宜。示长短命。任其所见。用缺具根而化导之。是为究竟持不杀戒。不盗。不淫。不妄。不饮。例此可知。

　　愁忧恐怖。

　　通论见思烦恼。皆有愁忧恐怖。别论愁忧属见烦恼。恐怖属爱烦恼。问。烦恼与报云何。答。报多约色。惑惟在心。问。烦恼与业云何。答。任运常有是烦恼。卒起决定心。发动身口。必牵来报者是业。若尔。恶星灾异。都不关心。云何是业障。此乃外相。表业将起。是业责报之相。即得是业障也。

　　恶星灾异众邪蛊道变怪相续卧见恶梦昼则愁恼。

　　业将感报。故其相前现。恶星者。别有客星也。亦是五星。二十八宿。违其度数。失其分野。若荧惑乱行。麻彗暴出。是客星也。灾异者。风雨雪霜乖候等。众邪者。人邪。鬼邪。法邪也。蛊道者。毒鬼也。又言三毒是蛊。变怪者。诡怪也。谓禽兽丑恶形声等。恶梦者。心灵潜密。业现其中。梦见不适意事是也。如上三障。若能内观法性。达罪本空。均生佛于自心。起慈悲于法界。将即障是德。又何虑乎不破。故于次文。明其行法。

　　当净洗浴听是经典(至)专听诸佛甚深行处。

　　前业相外彰。报对不久。内无行法。何以禳之。约其三业。作三德之行。以事表理也。洗浴臭体。拟作法身。缄唇摄耳。拟听般若。至心清净。拟作解脱。前令洗浴内身。后更劝净外服。内外相成尔。前但令听。后诫令专听。郑重缄口尔。前令至心。后示至心之境。成其行法尔。洗浴法身。能禳报障。摄耳缄口。能禳烦恼障。至心能禳业障(云云)。

　　是经威德能悉消除如是诸恶令其寂灭。

　　能悉消除者。明三障转也。令其寂灭者。三德成也。三业既修金光明行。成则契于三德之理。修在名字。观行。相似。至分真位。皆得名为转障成德。报转成法身。烦恼转成般若。业转成解脱。前寄事相。将浅表深。后明寂灭。将深结浅。经文绣密。见之者寡。

　　护世四王将诸官属(至)是上善根诸佛所赞。

　　此中正叙流通。护世四王下。是叙其品。可解。大辩者。是叙其品。尼连。鬼母。是叙功德天品。同是女天故。地神。是叙其品。大梵。三十三天。是叙散脂品。散脂是将。梵释是主。叙主。即得臣将也。紧那罗等。是其领。叙其领。得其管也。我今所说诸佛秘密者。是叙正论善集两品。说世秘密。可以治国。出世秘密。可以诣道。故知叙两品。若得闻经者。是叙鬼神品。鬼神品中。纯明听法功德。为八部所护。(云云)着净衣服下两行。叙授记品。三大士。十千天。净心殷重。净若虚空。故获授记也。若得听闻下。叙除病流水等品。闻名服药。悉得病除。则是善得人身。复能修行。布施福业。是善得人道。鱼闻佛名。善得天身天道。即此意也。正命。是叙舍身品。虎餐血肉。即得解脱。岂非正命也。若闻忏悔下一行。叙赞佛品。佛有三世。诸菩萨多是先佛。即过去佛也。又是未来佛也。为此菩萨所赞。即为佛所赞也。

　　金光明经寿量品第二

　　此之品题。若从信相所疑。应言寿有量。若从四佛释疑。应言寿无量。而今不道寿有量。不道寿无量。直言寿量者。意欲圆论三佛之寿量。故不偏题。盖佛本无身。无寿。亦无于量。随顺世间而论三身。亦随顺世间而论三寿量。如云寿者。命也。报得命根。连持不断。名之为寿。延促期数。名之为量。此应身因缘寿量也。如云寿者。受也。境智和合。共相盛受。无分别智。盛受无分别境。无分别境。盛受无分别智。如函大而盖亦大。故寿是受义。量者。相应也。境智相应。故言量。此报身之寿量也。如云寿者。久也。常不变易。称之为久。量者。诠量也。常久之寿。非多数。非少数。非相应尽知。非相应不尽知。非可说。非不可说。无以名之。强以诠量。说其长久。此法身之寿量也。初番为二。一有量量。如释迦之寿。方八十是也。二量无量。如弥陀之寿。实是有量。人天所不能测。故言量无量也。此量无量。皆应佛所为也。第二番亦二义。佛以如如智。称如如境。境无分别。智亦无分别。若境称于智。智有分别。境亦有分别。此知与不知。皆报佛所明也。第三番亦二义。一者深寂不可说。二以慈悲方便。亦可得说。此可说不可说。皆法佛之法也。释此寿量。虽作三身六义。初番祇是明义。以其明故。大小长短。延促数量。悉现明中。第二祇是光义。智境函盖。体解相应。色大故般若亦大。以法常故诸佛亦常。第三祇是金义。常乐我净。说满法界。法性无所益。都无一言。法性无所损。故下文云。如深法性。即于此典金光明中。而得见我释迦牟尼。即其义也。但信相偏疑应身之有量。四佛偏举应佛之无量。断其有量。迹疑既除。深达报法。经家从其生圆解以立题。故言寿量品。意取报身寿量。上冥下应。上冥法性。即非量非无量。下应机缘。能量能无量。所谓举一蔽诸耳。问。既称寿量。已是正宗。序分何得复入耶。答。众经例尔。如维摩无序品。序在正说中。大品正说。在序品中。涅槃序分。入正品中。众经皆然。何独惑此。斯乃出集经者节品之意。为四佛断疑。孤然而起。其文崭绝。故引序分。安寿量中。品虽属正。义当序分。应从义便。不得齐品分割也。

　　尔时王舍城中。

　　有菩萨摩诃萨。

　　菩萨者。菩名道。萨名心。自行此道。复能化人。故言摩诃萨。依胜行。立胜位也。

　　名曰信相。

　　信相者。信家之相。在似道中。别判三十心。圆判铁轮位。下文云。见有一人。似婆罗门。以枹击鼓。鼓是法身。击是机动。似位机兴。知非真击。又真似之位。地地相随。如普贤行满。位邻尊极。此似则高。信相称似道者。未敢判其高下也。

　　已曾供养过去无量亿那由他百千诸佛。

　　供养有二义。一财。二法。佛说百千法门。随而修学。名法供养。观解。一念觉了心名佛。无量功德心。资此觉心。令转明净。名供养佛。如膏资火。如食益身。如禅发慧。皆供养义。

　　种诸善根。

　　种善根者。法性名地。观法性智名种子。常以观观名下种。久习不退名种久。五善根生名增长。此繇值佛。故得殖种。二义相成。皆菩萨之德也。

　　是信相菩萨作是思惟(至)寿命短促方八十年。

　　繇有远近。远繇三月唱入涅槃。近繇叙述若有闻者。则能思惟无上之义。又云繇乎本誓。击动生疑。何因何缘者。通论三种皆名因。而此文既略。缘了相资。共能显正。正当于因。缘了当缘。正因常恒。寿命无量。缘能显理。境常智亦常。此因此缘。皆非八十之因缘。今方八十。是何因何缘。是故生疑也。此正未达全应是法是报。三身并常。是圆四德。遂疑应迹。定是短促。方八十者。世寿三品。下方四十。中方八十。上方百二十。

　　复更念言如佛所说(至)饥饿众生况余饮食。

　　如佛所说者。教诠止行二善。感寿则长。此金口诚言。佛昔行因甚多。而今果寿极少。理教相违。不能不惑。若无此理。教为虚设。若其必然。长寿安在。有二因缘者。即是止行二善。十善中一一皆具。不杀是止善。放生是行善。不盗是止善。施食是行善。今经互举一边。共明止行。然止行之义甚长。如人天以五戒十善为命。三乘人以智慧为命。若遮夺此事。即是断人天命。破坏三藏法。即杀二乘人命。毁訾事檀等。即断六度菩萨命。非拨体空。即断通教菩萨命。毁訾渐次。是断别教菩萨命。诽谤圆融。是断圆教菩萨命。亦断佛命。唯例无遮障。乃名不杀。百味甘浆等。依报食也。身肉骨髓等。正报食也。此皆事中施食尔。经言法食。法食者。世间法味。出世法味。出世上上法味。菩萨能为一切众生。作大施主。授以五戒十善。即人天食。说三界猛火。多所烧害。赞叹三乘。无系解脱。即授三藏食。毁訾小乘。败种焦芽。称赞菩萨所行之道。即授通别食。设饥国人大王之膳。烦恼为薪。智慧为火。成涅槃食。令诸弟子。皆悉甘嗜。即授圆教食。惟尽行此法。乃名施食。如是一一法。皆具止行二善。一一善。皆具因缘。此诸因缘。感长寿果。而我世尊。行圆果满。云何今日方八十年。己身骨髓肉血者。即指法性实相为己身也。释论云。持戒为皮。禅定为血。智慧为骨。微妙善心为髓。为他说戒。戒能遮罪修福。是施己皮。说诸禅定。神通变化。是施己血。说无著妙慧。亡泯清净。其所说法。皆到智地。是施己骨。檀忍等应是肉也。说甚深法性。诸佛行处。不一不异。绝思绝议。微妙中道者。是施己髓。将此充足饥饿众生。况余饮食。余饮食者。即是人天二乘。戒皮定血慧骨真谛之髓尔。如来往昔。随他意语施权。随自意语施实。皆是长寿因缘。云何今日方八十也。

　　大士如是至心念佛思是义时。

　　至心者。彻到心源。尽心实际之谓。观心既然。观佛亦尔。故言念佛。正念不杀施食。与法性虚空等。如此之寿。不应短促。是为结前。繇作此观。机动瑞兴。故言开后。文句中亦科为现相之繇。

　　其室自然广博严事(至)诸根不具即得具足。

　　别相有十者。一其室广博。二其地宝严。三妙香氛氲。四高座涌出。五佛坐华座。六放大光明。七雨诸天华。八作天伎乐。九皆受天乐。十根缺者具。此之十相。约相表德。作横竖消文。一竖表十地义便。二横表初地义便。其室广博。竖论表初欢喜。此地初开。过于凡圣。故以广博表之。横论表初地智也。以五阴为室。严事即假智。广博即空智。自然即中智。三智一心中具足故欢喜。天绀琉璃等者。竖论表离垢地。此地对戒。戒是诸行基坛。诸行庄严于戒。故以间错表之。横论表初地所照境。天绀琉璃。莹净明彻。表真谛境。杂厕间错。种种庄严。表俗谛境。犹如如来所居净土。至圣所居。极尊之地。表中道第一义谛境。香气。竖论表明地。其地对忍。唯辱而忍增。如烟多则香盛。故以香表之。横论表初地慈悲功德。称性与拔。竖高横广。故言过诸天香。遍满一切阴入界中。无不溥覆。四高座。竖论表𦦨地。其地对精进。精进督出众行。故以高座表之。横论表初地四德。是秘密藏。佛住其中。如高座可坐也。佛坐其上。竖论表难胜地。其地对禅。禅有神通转变大力。故以佛表之。横论有四如来。表初地觉四法智。智与法冥。如佛坐座也。光明。竖论表现前地。其地对般若。般若洞照。故以光明表之。横论表初地自行化他。此土他土。无不毕照也。天华。竖论表远行地。其地对方便。方便善巧。触处严净。故以天华表之。横论表初地四辩。华雨于空。如辩诠于理也。作乐。竖论表不动地。其地对力。力能利安一切。如伎悦物。故以作伎表之。横论表初地四摄。四摄摄物。如乐乐他也。受乐。竖论表善慧地。其地对愿。愿满则心喜。故以受乐表之。横论表初地法喜。法喜澄神。如受天乐。根具。竖论表法云地。其地对智。因中众行。智慧为首。智导诸行。随阶而圆。故以根具表之。横论表初地诸根互用。耳见眼闻。一根具足诸根用也。初地既尔。地地皆然。将横入竖无竖不横。复次十相。前五表自行因果。后五表化他能所。即与法华十妙意同。

　　举要言之一切世间所有利益未曾有事悉具出现。

　　前文广意略。此文略意广。一切者。该十法界也。世间者。包三世间也。未曾有者。因中所无也。悉具现者。因圆理显也。举要者。实相是要。实相既圆。三千世间。俱空假中。何法不满。故知正表十地因成一果。究竟具足。

　　尔时信相菩萨见是诸佛(至)恭敬合掌向诸世尊。

　　既因心疑。睹瑞见佛。必知闻法。故欢喜。

　　至心念佛作是思惟(至)寿命如是方八十年。

　　夫疑情不可久处。是故腾疑。念如来相好光明。神力说法。一切功德。依寿而住。其寿既促。众法奚为。故皆不疑。但念寿短。以此覆心。故默腾求决也。而不发言者。四佛适现。威尊敬重。故尔默然。疑既覆心。不得不念。

　　尔时四佛以正遍知(至)思量如来寿命短促。

　　疑盖覆心。闻法不解。故先止之。若信相实疑。宜须折止。若是起教。因其训人。汝今不应下。正止疑。有三不应。一八十之寿。是法界全体。起应物大用。故不应以定短致疑。二释尊所证法性海深。不应以长短心虑测度。三以信能入。以智能度。汝信智未具。岂度量所思。此三不应是约三身而成止意。

　　何以故善男子(至)知其齐限唯除如来。

　　此正释三不应之意。举八众不能量者。释法性不应也。义摄菩萨。若凡若圣。悉不能思算也。惟除如来者。释智度不应也。若如如来。是则能知。既未如如来。那忽能知。以如来有无量常智。能知无量常法。智性既冥。大用可解。是释三不应也。

　　时四如来将欲宣畅(至)信相菩萨摩诃萨室。

　　余经或先集众。后现瑞。此经先现瑞。后集众。前后互出尔。信相一人。利益者少。有缘若集。所益处多。是故集众。众有四种。一发起。信相树神等。二当机。闻即得道者。三影响。从十方远来者是。四结缘。当座虽未得道。作后世因缘。如流水为鱼说法。今日得悟。即其事也。齐此判属序分者。文云。将欲宣畅。大众云集。岂非序之明证邪。序分竟。

　　尔时四佛于大众中(至)所得寿量而作颂曰。

　　一切诸水可知几滴(至)无有能计释尊寿命。

　　此中正是常宗断疑。且作三意消文。一对四谛。二对四念处。三对四德。若论果寿。宜对四德。果不孤起。故念处明因。因果有本。故对四谛。一切诸水。对集谛。水体润生。如集能资长。没溺凡圣。亘界内外也。诸须弥山。对苦谛。山体结构。盘峙水上。如苦报积聚。为集作果。系缚界内外色心也。大地微尘。对道谛。地能容载水陆两途。如通别道。到此彼岸。虚空分界。对灭谛。空体尽净。如灭谛灭无二十五有。及灭化城涅槃也。四谛理。即法身。四谛智。即报身。从体起用。即应身。信相但见应短。不见应长。四佛举四喻。喻其应长。应迹尚难思算。况复报法。对四念处者。一切诸水。对受念处。受能含纳。如海多容。须弥山。对身念处。色相与质碍相类。大地对想行念处。想取行行。如地容载。空界对心念处。心但有名。如空无相。若观四念处。是长寿因。若四念处得道。是长寿果。处即法性。是法身。念即观智。智冥于法。是报身。法报非常非无常。而能起用。为常为无常。信相但见无常。不能见常。四佛举喻。明其用常。用既叵穷。体诚难量。对四德者。水润生荣对常德。山能高出对我德。碎地为尘对净德。空无苦受对乐德。四德是果上所克。果与理冥。冥于非常非无常等。能起常无常等用。信相但见无常无乐。不见常乐。四佛举喻。显四德之用。非思算所知。体本报法。杳然虑外。统上举应迹以彰报法。要使信相闻说。非但疑除惑断。增信生解。言巧意深。为若此也。

　　不可计劫亿百千万佛寿如是无量无边。

　　四佛引四譬者。乃是举量以况无量。量物尚非思算所知。无量之法。宁可图度。亿百千万。此举数法以明无数。

　　以是因缘故说二缘(至)无量无边亦无齐限。

　　若作因缘者。因亲缘疏。命是正报。不杀为因。食是依报。施之为缘。以此因缘。得寿命长。若作二缘者。不杀是止善。施食是行善。如是二缘。资助法性菩提之因。乃会妙常。此正以长释短。断其无常之疑。无常疑断。常住寿明。

　　是故汝今不应于佛无量寿命而生疑惑。

　　尔时信相菩萨摩诃萨(至)深心信解欢喜踊跃。

　　此疑去信生也。闻寿命无量者。解迹用能常能无常。能常其寿无量。能无常。其寿八十。则前疑自去矣。深心信解者。即于应用。而悟报法本体。非量非无量也。踊跃者。登位也。欢喜者。信生也。别在初地。圆在初住。若作普贤似位释者。邻真接极。而生欢喜也。

　　说是如来寿量品时(至)发阿耨多罗三藐三菩提心。

　　据新经三周意。即是第三当机上根初悟也。

　　时四如来忽然不现。

　　佛本为信相等一类机缘。不现而现。缘己利益。则不还而还。息化归本。故言忽然不现。

　　金光明经忏悔品第三

　　忏悔二字。乃双举二音。梵语忏摩。华言悔过。今释为四意。一释名。二示处。三明法。四显位。第一释名者。忏者。鉴也。披陈三业。不敢隐讳。令他委鉴。身被鉴而颜恧。口被鉴而唇蹙。心被鉴而意伏。故忏名鉴也。悔者。废也。内怀鄙耻。悔造众非。悔身则三废。悔口则四废。悔心则十废。故悔名废也。又忏者。首也。悔者。伏也。不逆为伏。顺从为首。又忏名白法。悔名黑法。白法须尚。黑法须舍。又忏名修来。悔名改往。又忏名披陈众失。悔名断相续心。又忏者名惭。悔者名愧。惭则惭天。愧则愧人。故名忏悔。第二示处者。处是忏之所依。谓一实相。无别实相。即罪相是。文云。我今为是作归依处。正甚深无量金光明法性也。法性祇是谛理。谛理祇是妙境。诸佛所师。寂灭真如秘密之藏。十方众圣。安住其中。如普贤观。是名大忏悔。约中道为处也。名庄严忏悔。约俗谛为处也。名无罪相忏悔。约空为处也。若三种差别。此是历别论处。即一而三。即三而一。乃称圆妙。得此处者。标心进行。罪无不灭。德无不显。故须识忏悔处也。第三明法者。乃有三种。一作法忏。谓身口所作。一依法度。二取相忏。谓定心运想。相起为期。三无生忏。谓了我心自空。罪福无主。观业实相。见罪本源。法界圆融。真如清净。法虽三种。行在一时。无生是正。二为助缘。正助合行。如膏益明。证理弥速。今文具有。着净洁衣。专听是经。又七日七夜。朝暮净心等。即作法也。于其坐处。得见弥勒文殊普贤。即取相也。五阴舍宅。观悉空寂。本无有生。亦无和合。即无生也。一往初破报障。次破业障。三破烦恼障。故明忏悔法也。第四显位者。其位甚长。其义极广。凡夫鄙浊。三障日深。二乘舍离。但除界内。菩萨分破。即至等觉。犹未究竟。故知位位横论。各有三障烦恼头数。结业流类。苦报等差。皆须忏悔。故复显位也。如上四义。正欲行人一一了知。如法进修。灭除诸恶。故专以忏悔当品。显经力用耳。

　　尔时信相菩萨即于其夜梦见金鼓其状姝大。

　　梦者是入如梦三昧也。示能观智。法性即金鼓。金鼓体圆空鸣。即是三德。姝者。胜义。深义。大者。广义。无量义。如上文游于无量甚深法性。委论应言圆姝大。空姝大。呜姝大。一一甚深无量。此即梦中所睹法身。观一而见三佛也。

　　其明普照喻如日光。

　　光是智慧。智与法性体冥。克成大果。体圆空鸣姝大。光圆空鸣亦姝大。此即梦中所睹报身佛。一佛而三也。

　　复于光中得见十方(至)眷属围绕而为说法。

　　光从鼓出。遍照十方。用从体起。应周法界。与机缘同事也。座是所安之理。法也。智称此理。故佛坐其上。报也。大众围绕。所应之机。应也。此即梦中所睹应佛。即一而论三也。三佛既具三义。乃显法法具三。略则十种。广则一切。莫不可尊可重。寂而常照。能多利益。是故此经。名金光明。思之思之。

　　见有一似婆罗门以枹击鼓。

　　出大音声。

　　其声演说忏悔偈颂。

　　鼓是法身。击是机智。婆罗门是净行。似是邻真。邻真之人。以似解净智。和合法身。甘露相应。能以妙音。遍三千界。灭苦生乐。斯乃法界大用。起教利益众生。故有忏法耳。

　　时信相菩萨从梦寤已(至)过夜至旦出王舍城。

　　梦者。横论入观为夜梦。出观如过夜至旦。竖论三十心惑障未遣如梦。登地断惑。如过夜至旦。出王舍城者。表出因位。往耆阇山者。表向果地。山是佛居。信相在城。故出此往彼。表从因趣果。

　　尔时亦有无量无边(至)往耆阇崛山至于佛所。

　　至佛所已顶礼佛足(至)瞻仰尊颜目不暂舍。

　　顶礼是身敬。瞻仰是意敬。说梦是口敬。礼毕右绕表恋慕。

　　以其梦中所见金鼓及忏悔偈向如来说。

　　昨夜所梦至心忆持梦见金鼓妙色晃耀。

　　其光大盛明逾于日遍照十方恒沙世界。

　　又因此光得见诸佛(至)无量大众围绕说法。

　　即长行中三身意。入观所观之境也。

　　见婆罗门击是金鼓其鼓音中说如是偈。

　　上文所表三身。虽是佛法。既与心法。及众生法。无差别故。故为信相心性之境。今于梦中。自睹其观智之机。扣击法身。起应机用。说忏悔偈。斯乃信相同于如来。起经力用。

　　是大金鼓所出妙音(至)能除众生诸恼所逼。

　　前二行灭果。诸有者。三有也。后一行灭因。诸恼。三惑也。

　　断众怖畏令得无惧(至)定及助道犹如大海。

　　前二行。出世间果。断众怖者。离五怖。谓恶道怖。恶名怖。死怖。不活怖。大众威德怖。得无所畏者。有四。一一切智无畏。二漏尽无畏。三说障道无畏。四说尽苦道无畏。后一行。出世间因。定是正道。助道即事度等对治行也。

　　是鼓所出如是妙音(至)贪瞋痴等悉令寂灭。

　　前一行半。自行备。后二行半。化他备。

　　若有众生处在地狱(至)亦闻无上微妙之言。

　　以戒缓故。处于地狱。以乘急故。闻金鼓声。

　　是金鼓中所出妙音(至)皆悉能令成就具足。

　　先少得。后多得(云云)。

　　若有众生堕大地狱(至)所出之音悉能灭除。

　　释此六义。皆从三涂。渐至人天。二乘。菩萨等。一一皆有破恶生善之力。

　　一切诸苦无依无归无有救护我为是等作归依处。

　　夫法身具三德。即是一体三宝。法性是法宝。寂而常照是佛宝。遍一切处是僧宝。自凡夫二乘虽不知。亦不出法性。总之一切菩萨。何尝不以此为归依。若得有所依。则本立道生。三智三行三身三脱。一切道法。任运而显。我为等者。众生性德。全是果佛真如我也。

　　是诸世尊今当证知(至)现在世雄两足之尊。

　　内本虽立。外无佛加。不得成就。若蒙拥护。断恶生善。办在斯须。如萌芽得雨。扶疏丰郁。是故请佛也。

　　我本所作恶不善业今者忏悔。

　　总忏者。总忏三障也。本者。烦恼是二障本也。恶者。报障也。不善者。业障也。三障障三身三佛三宝。三障若转。诸三法门悉明。故总忏也。

　　诸十力前不识诸佛及父母恩不解善法造作众恶。

　　十力者。一是处非处力。三业力。三定力。四根力。五欲力。六性力。七至处道力。八宿命力。九天眼力。十漏尽力。此十通名力者。即诸佛所得如实智用。通达一切。了了分明。无能坏。无能胜。故名力也。大菩萨亦分得此力。但比佛小劣。故没不受名。乃直名佛为十力也。此之十力。法佛本具。报佛证之。应佛用之。众生色心依正因果。举体即是三佛十力。但独头无明。痴倒殊甚。不能触处。了达法身。公于佛前。造作众罪。如牛羊不识天子。如鸟雀不识檠像。于前造过。愚痴不识法身。亦复如是。父母恩者。方便是父。智度是母。此二法门。能生法身。而不了独头相应。全是二智。是不知报佛也。不解善法者。善法是助道之行。能资智显理。而不解者。是不识应佛。三佛既皆不知。岂非无明过患。此别忏烦恼障也。

　　自恃种姓及诸财宝盛年放逸作诸恶行。

　　略言三种。一以姓傲他。二以财忽物。三以壮年陵彼。虽报有此三。不应自恣。堪以助道。若纵恣者。为修道障。此约事释报障也。约法门解。出家人以慧为姓。繇慧得道。故如姓贵。定为财。定能资慧。故如财宝。戒为年。戒能制犯。故如盛年。染此三法。自尊卑他。皆名于报起障。障故须忏。

　　心念不善口作恶业随心所作不见其过。

　　亦是教他作恶也。从身口意。是自作恶也。

　　凡夫愚行无知闇覆亲近恶友烦恼乱心。

　　五欲因缘心生忿恚不知厌足故作众恶。

　　忿。怒也。求五欲。则忿他不与。有五欲。则忿他见侵。

　　亲近非圣因生悭嫉贫穷因缘奸谄作恶。

　　外道自以为圣。故佛弟子指为非圣。吝财曰悭。妒贤曰嫉。私诈曰奸。曲媚曰谄。繇贫穷故。而作诈媚。

　　系属于他常有怖畏不得自在而造诸恶。

　　贪欲恚痴扰动其心渴爱所逼造作众恶。

　　依因衣食及以女色(至)如是众罪今悉忏悔。

　　或不恭敬佛法圣众如是众罪今悉忏悔。

　　或不恭敬缘觉菩萨如是众罪今悉忏悔。

　　言无佛世敬田者。以辟支佛。出无佛世故。菩萨历劫形服不拘。故无佛世。随机化物。

　　以无智故诽谤正法。

　　不知恭敬父母尊长如是众罪今悉忏悔。

　　愚惑所覆骄慢放逸(至)如是众罪今悉忏悔。

　　慢。对他心举。骄。繇染自法。造业因缘甚多。不可具列。故总而忏之。若欲细释。从人道为始。二乘通别菩萨等行。一一作之。例应可解。通惑所造。名有漏业。别惑所造。名无漏业。大悲不思议等。种种之业。故等觉来。皆须忏也。五十校计经云。上至等觉。皆须忏悔。即其义也。

　　我今供养无量无边三千大千世界诸佛。

　　我今等者。此乃即法以明财供。良繇了达所奉之供。体是法界。出生无尽。一一周遍。故一切刹一切佛前。皆有六尘妙供养事。不独广遍。亦乃常存。尽未来时。施作佛事。不然。何能以有限之财。遍供无量无边大千诸佛。

　　我当拔济十方一切无量众生所有诸苦。

　　我当安止不可思议阿僧祇众令住十地。

　　已得安止住十地者悉令具足如来正觉。

　　为一众生亿劫修行使无量众令度苦海。

　　夫众生等。性欲亦等。善巧度一。众多亦然。不计劬劳。积功累德。功成大觉。即智德满。尽一切苦。即断德满。

　　我当为是诸众生等(至)所谓金光灭除诸恶。

　　千劫所作极重恶业(至)如是众罪悉皆灭尽。

　　千劫者。假多以显忏力大耳。涉时既多。造罪复重。若了逆罪。即金光明。全所具理。为能观观。繇此显出法性金等。转障成德。何罪不灭。此乃名为正为说忏。

　　我今已说忏悔之法(至)速能灭除一切业障。

　　我当安止。

　　住于十地十种珍宝以为脚足。

　　珍宝者。十地因可贵。脚足者。十地是果家之基本。故言脚足。又十度是十地之脚足。于余功德。非为不修。随力随分。正以檀为初地之足。檀足若满。得入初地。乃至智度足满。得入十地。故十度为十地脚足也。

　　成佛无上功德光明(至)十力世尊我当成就。

　　初句总明果满。余是别明果满。功德光明者。果上二种庄严也。令众生度海者。果上转法轮也。法藏须论八万四千。皆秘密故。名为甚深。功德乃是六度万行所成就者。略言万德。广则无量。一切种智。即中道智。中必双照。令三圆极。禅谓达禅。达根本等。皆法界故。定谓楞严。本性健相。二是大乘事理二定。于一切法皆明静故。泛举百千。根谓五根。力谓五力。此五能生善法。名之为根。能排五障。名之为力。觉谓七觉分。有能到极果觉知之分。道谓八正道。能离偏邪。通至涅槃。此等修虽在因。证皆果德。陀罗尼。翻遮持。遮一切恶。持一切善。此乃自行始终之相。

　　诸佛世尊有大慈悲当证微诚哀受我悔。

　　若我百劫所作众恶(至)在在处处暂无欢乐。

　　百劫者。受报之时也。所作众恶。即想行阴苦。贫穷困乏。即色阴苦。愁热惊惧。心常怯劣。即识阴苦。暂无欢乐。即受阴苦。五阴即报。报有所作。作即是障。

　　十方现在大悲世尊(至)令我恐惧悉得消除。

　　我之所有烦恼业垢。

　　业垢者。业名动作。烦恼心动。成于垢染。亦可烦恼从夙业生。故名业垢。

　　唯愿现在诸佛世尊以大悲水洗除令净。

　　同体之悲。方称为大。此悲为水。洗无不净。

　　过去诸恶今悉忏悔(至)已作之业不敢覆藏。

　　问。过现须忏。未来未有。云何言忏。答。今举现事例之。如在家人。画度生方。起无量恶念。事虽未有。次第必更。忽然发心。舍家修道。前所念事。并与缘差。未来之业。亦应如此。虽非现有。时到必然。今若忏悔。索然清净。

　　身业三种口业有四(至)十种恶业一切忏悔。

　　横开现世三业为十恶。可解。

　　远离十恶修行十善(至)今于佛前诚心忏悔。

　　远离者。恶断也。修行者。善生也。不得止就三涂人天而解。应须因位。至于极果。节节论于十恶十善。十住者。初心因位也。逮十力者。究竟果满也。

　　若此国土及余世界(至)愿于来世证无上道。

　　众生顽故。爱著于有。不能升出。今忏此罪。故云回向。此土他方。凡所作善。皆施众生。共向佛果。如声入角。则能远闻。方便力大。与虚空等。

　　若在诸有六趣险难(至)三有险难及三毒难。

　　初四句。是报障难。诸有者。二十五有。报得之身。造作众恶。岂非报障。生死险难。有二解。若取其因。即是业障。若取其果。即是报障。种种淫欲。即烦恼障。心轻躁者。复是报障。轻躁是觉观。觉观是寻伺阴心。故属报法。近恶友者。恶友能污染人三业。此属业障。如移厩屠边。孟邻哭货。朱赤墨黑。即其义也。三毒。是烦恼障。

　　遇无难难值好时难(至)如是诸难今悉忏悔。

　　此有二义。一若不修善。障难不兴。若欲修善。障难即起。善非是障。恶来遮善。名善为难。二者诸善是难。善能障道。岂非难耶。今就后义解。遇无难难者。自谓无恶。不肯修善。如二乘入空。生灭度想。生安隐想。不复进求菩提。即其义也。值好时难者。如劫初时。在郁单越时。一向受乐。都不修道。岂非值好时难。修功德难者。多作有为。求可意果。如一比丘。专行福德。不修禁戒。堕白象中。七宝络身。金盂盛粪。又妙庄严王本事等。岂非修功德难。值佛亦难者。如旃遮婆罗门女。善星调达等。皆是值佛而难。例此应云闻法起谤。值僧起破。皆是难也。

　　诸佛世尊我所依止是故我今敬礼佛海。

　　标诸佛者。横则十方。竖则三世。事即报应。理即法身。言略而意广。标章之巧妙也。我所依止者。依止法性。一体三佛也。佛海者。四眼入佛眼。十智入如实智。皆失本名字。但名佛眼佛智。如物投石蜜。如流会海。无不甘咸者。法性三佛。摄一切法。故名佛海也。

　　金色晃耀犹如须弥是故我今顶礼㝡胜。

　　略叹者。诸相好中略叹金色。释论以即时铁比即时金。即时金比海金。海金比龙金。龙金比阎浮洲金。阎浮洲金比四天王金。如是传传比第六天金。第六天金比佛身金色。第六天金如铁。然金色身。是众相所依处。唯见金色。故知是总叹众相好也。犹如须弥者。须弥为四宝所成。况佛身具四德。故知总况也。

　　其色无上如天真金(至)佛日大悲灭一切闇。

　　此广叹佛色无上。无上者。我德也。

　　善净无垢离诸尘翳(至)庄严其身视之无厌。

　　此广叹佛色无垢。无垢者。净德也。

　　功德巍巍明网显耀(至)如是种种庄严佛日。

　　此广叹佛色安住。安住者。常德也。颇黎。此云水玉。

　　三有之中生死大海(至)是故我今稽首敬礼。

　　此广叹佛色能除苦毒。即乐德也。潦。行水。

　　如大海水其量难知(至)虚空边际亦不可得。

　　此四句喻。即况四德。海无增减故常。地体无垢是净。山形高出如我。虚空无碍故乐。以佛功德海。思所不能知。言所不能尽。故一一难知。

　　诸佛亦尔功德无量。

　　一切有心无能知者(至)不能得知佛功德边。

　　一切有心不能得知。即是绝思。思既已绝。口何所宣。即绝言也。

　　大地诸山尚可知量(至)诸佛功德无能知者。

　　问。寄言绝言。皆离思说。同耶。异耶。答。四德秘密。本离心缘。今之称叹。为令众生。入秘藏故。故寄言绝言。皆彰离念。寄言用四。喻于四德。喻既莫数。显德忘缘。绝言中四。不可为喻。亦显四德。忘于缘虑。故知二文。皆绝思说。

　　相好庄严名称赞叹如是功德令众皆得。

　　相者。结一切相。好者。结一切好。庄严者。一一相一一好中。皆具众德。以为庄严也。

　　我以善业诸因缘故来世不久成于佛道。

　　大觉圆明。故属意业。

　　讲宣妙法利益众生度脱一切无量诸苦。

　　摧伏诸魔及其眷属转于无上清净法轮。

　　阴。死。天子。多约于身。烦恼属意。今从多分。

　　住寿无量不思议劫充足众生甘露法味。

　　非无缘慈。住寿不尔。

　　我当具足六波罗蜜犹如过佛之所成就。

　　六度成就。此约真因破于六蔽。从断正论。是智德故。故名有为。

　　断诸烦恼除一切苦悉灭贪欲及恚痴等。

　　此约真位。垂形九道。调伏众生。任运不与惑苦相应。是断德故。故名无为。

　　我当忆念宿命之事(至)闻说微妙无上之法。

　　我因善业常值诸佛远离诸恶修诸善业。

　　一切世界所有众生无量苦恼我当悉灭。

　　若有众生诸根毁坏不具足者悉令具足。

　　十方世界所有病苦(至)还得势力平复如本。

　　若犯王法临当刑戮(至)愿使一切悉得解脱。

　　若有众生饥渴所恼(至)众生受者欢喜快乐。

　　上文大悲拔苦。根不具者令具。今大慈与乐。视听聪明。畅悦快乐。诸根语同。与拔小异。然须论十番。所谓果报。修因。声闻。支佛。四教菩萨。方便。实报。今树王拔此十种人苦。珠王合与十种人乐。

　　愿诸众生常得供养(至)及诸菩萨声闻大众。

　　愿诸众生常得远离(至)觐睹诸佛无上之王。

　　人缘不同。或值佛难不除。或难除不值佛。今愿其亦除亦值。

　　愿诸众生常生尊贵。

　　多饶财宝安隐丰乐(至)演说正法众所乐闻。

　　人因不同。或多财而卑贱。或尊贵而贫穷。因不具足。今令其亦贵亦富。女有五碍。愿其五碍苦。

　　若我现在及过去世(至)愿悉灭尽令无有余。

　　若诸众生三有系缚(至)除诸苦恼早成菩提。

　　若此阎浮及余他方(至)我今深心随其欢喜。

　　我今以此随喜功德(至)得净无垢吉祥果报。

　　若有敬礼赞叹十力(至)便得超越六十劫罪。

　　诸善男子及善女人(至)辅相大臣之所恭敬。

　　非于一佛五佛十佛(至)然后乃得闻是忏悔。

　　金光明经赞叹品第四

　　述德为赞。褒扬为叹。释论云。美其功德名为赞。赞之不足。又称扬之。名为叹也。凡有四意。一从能赞人得名。前品明信相思疑佛寿。四尊尽降其室。一心信解。夜梦金鼓出声。且向耆山说梦。今品佛述其昔为龙尊。面赞法王。愿我当来。夜梦昼说。说斯人本事。令众欢喜。故言赞叹品。此世界释。二从生善得名。夫善不孤运。生必托缘。缘中胜者。无过于佛。龙尊赞佛。能生妙善。从生善得名。故言赞叹品。此为人释。三从灭恶得名。罪之尤者。无过毁佛。若翻灭斯罪。应须赞叹。赞叹治于毁訾。从能治得名。故言赞叹品。此对治释。四从所赞人得名。即是去来现在。三世诸佛。诸佛极尊。甚深无量。称扬显说。故名赞叹品。此第一义释。虽则从四悉檀立名。正是生善之用。

　　尔时佛告地神坚牢(至)赞叹去来现在诸佛。

　　对告地神者。主此大地。菩萨行行。皆寄其上。寿命长久。见去来今事。证义事强。如瑞应云。积功累德谁为证。佛时指地是知我。今说往昔金龙尊事。所以对告地神也。又对善女天者。男天阳表权。女天阴表实。实智能生众善。善生宜对善女。证往故宜对坚牢。(云云)今论生善之用。故对告善女。金龙尊者。此王往昔修金光明法门。依法性理。故言金。能以智慧。赞三世佛。辩如云雨。故言龙。能为众生。作大利益。为物所仰。故言尊。从行得名。故言金龙尊也。

　　我今尊重敬礼赞叹(至)诸佛清净微妙寂灭。

　　总赞者。竖总三世。横总十方。三世十方。心意识境。是总事。寂灭是涅槃义。既称微妙。是大灭度。则彰三德。非纵非横。名秘密藏。是总理。总理是总法身。总事是总报应二身。总赞三身。亦是总赞三德三宝等。种种三法门。如是诸佛。总皆清净。清净者。即是总赞之辞也。非但清净。亦常乐我。(云云)此克果明德也。

　　色中上色金光照耀(至)右旋润泽如净琉璃。

　　夫相好本庄严佛身。佛身多种。父母生身。尊特身。法性身。身既不同。相好亦异。如林微尼园。举手攀树。化右胁生。天地大动。阿夷甚惊。披㲲而相。相相炳明。决定成佛。悲不能声。此是生身佛相也。如释论说巍巍堂堂。譬如须弥。映临大海。所有大相小相。亦巍巍堂堂。不同常身常光常相。此即尊特佛身相也。法性身佛者。非是凡夫二乘下地之所能见。唯应度者亦令得见。此即无身之身。无相之相。一切智为头。第一义髻。八万四千法门发。大悲眼。中道白毫。无漏鼻。十八空舌。四十不共齿。四弘誓肩。三三昧腰。如来藏腹。权实智手。定慧足。如是等相。庄严法性身也。然相体不同。相用亦异。如足下安平相。一切魔邪。无能倾动者。一切有无。无能动者。一切边无能动者。如顶肉髻相。法不礼人。亦不礼圣。亦不礼分中。初后既尔。中三十相。论用可知。相用不同。相业亦异。如释论修百福德。成于一相。三千二百福德。成三十二相。此即生身种相义也。若以空慧导诸相业。一一业悉与空相应。诸相应中。空相应㝡为第一。此是尊特佛种相义也。若以实相慧导成诸业。一一业无非实相法界。此是法性身佛种相义。如此三身三相。若业若用。不得纵横并别。若一异者。则不清净。非微妙寂灭。以不纵横并别。故是绝言。言叹所不及也。今经正叹尊特身相。上兼法性。下摄生身。处中而明。实繇龙尊智巧。如法相解。如法相赞。故大相小相。相间而赞尔。三十二为大。八十种好为小。一一相好。皆是法界全体显现。据其总赞。诸佛清净。微妙寂灭。以总显别。一一相好。皆秘密藏。今初句。是赞第十四金光微妙。故云上色。次一句。赞第十五身光。三一行。赞二十八梵音深远。四一行。赞小相中第七十九发色青珠。五一行。赞二十二四十齿具足。六一行。赞二十九眼。七一行。赞二十七舌大薄。覆面至发际。八一行。赞三十一眉间白毫相。此八中。一是小相。七是大相。

　　眉细修扬形如月初(至)微妙柔软当于面门。

　　初一行。赞第三眉如月初。次一行。赞第二鼻高好。孔不现。修扬者。修长也。扬举也。即是眉高而长也。面门。口也。

　　如来胜相次第㝡上。

　　既云次第㝡上。即遍赞三十二也。

　　得味真正无与等者(至)聚集功德庄严佛身。

　　初二句。赞二十六咽中津液。得味中上味。二一一下。赞十三毛向上青色。柔软右旋。三修臂下四句。赞第九立手摩膝相。四圆光一寻下四句。赞第十五身光面各一丈。此言一寻。是约佛说也。手既摩膝。即当面各一丈也。此既常光。验知诸相。皆是常相。云赞尊特者。以不须身大相多。但是业识。依中理见。即名尊特。除此四大相外。或叹放光。㧞苦与乐。行业之因。功德之果。悉如文可知。

　　臂𦟛纤圆如象王鼻。

　　即第十四指长纤圆也。𦟛丑凶反。均也。直也。又音容。

　　手足柔软敬爱无厌。

　　即第四手足柔软。胜余身分。三十二相。八十种好。具如法界次第。龙尊智巧。虽略而周。

　　去来诸佛数如微尘(至)百千功德赞咏歌叹。

　　诸佛法身平等。一心一慧。应化亦然。特举一佛一相。以为赞端。遍类诸佛。亦复如是。文殊问般若云。念一佛功德。与十方诸佛等。即其义也。身口清净有二解。一云所赞者三业清净。我今悉礼。二云能赞者清净。以好华香是身净。奉献是意净。歌咏是口净。(云云)。

　　设以百舌于千劫中(至)况欲叹美诸佛功德。

　　大地及天以为大海(至)无有能知佛一功德。

　　而有三番者。或应拟三身绝言也。一人百头。头有百口。口有百舌。住寿千劫。赞生身佛相好功德。不能得尽。一人千头。头有千口。口有千舌。住寿万劫。赞尊特身佛相好功德。不能得尽。大地及天。毛滴其水。一切有心。不能知法性身相好功德。是故绝言绝心叹。

　　我今以礼赞叹诸佛(至)与诸众生证无上道。

　　一回事向理。即实际。二回自向他。即众生际。三回因向果。即菩提际。今阙实际。菩提兼之。谓无上道。本性无上故也。

　　如是人王赞叹佛已(至)夜则梦见昼如实说。

　　我当具足修行六度(至)令我世界无与等者。

　　不修六度。不㧞众生。土无繇净。当知四修。及㧞四相。令于当世。见我三身。

　　奉贡金鼓赞佛因缘(至)常生我家同共受记。

　　以鼓必具圆空鸣义。今赞如来一体三身。名为金鼓赞佛因缘。以此因缘。趣向果地。名为奉贡。不论事相金鼓形也。

　　若有众生无救护者(至)施与众生诸善安乐。

　　我未来世行菩提道(至)功德净土如佛世尊。

　　此之二愿。皆明灭恶生善二益。在文可见。

　　信相当知尔时国王(至)今汝二子银相等是。

　　结会古今。如文。

　　金光明经空品第五

　　夫空者。破相为义。应有四种。谓灭色入空。即色是空。灭边入空。即边是空。此经通三乘忏悔。应须四种空。而今品但标空者。专是即边而空也。何故尔。经云无量余经。已广说空。是故此中。略而解说。知唯圆空耳。又空者。空有。空无。空有者。空二十五之块有。空二乘之灰无。两边清净。名之为空。直作此说。惑者迷名滥理。不能超悟。今作六句分别。空破非有非无。非有非无破空。空修非有非无。非有非无修空。空即非有非无。非有非无即空。空破非有非无者。所谓凡邪。非有非无见。二乘偏住。非有非无证。别教教道。执非有非无门。悉为空品空所破也。凡邪之见多种。一单四见。谓有。无。亦有亦无。非有非无。二复四见。谓有有。有无。无有。无无。亦有亦无有。亦有亦无无。非有非无有。非有非无无。三具足四见。谓于一句中具有四句。四四十六句。故名具足也。虽单复具足。皆苦集浩然。虽计为非有非无。实是妄见。故为空品空所破也。二乘偏住。非有非无证者。断常见故言非有。断断见故言非无。有无二见灭无余。三界见思永已尽。生灭度想。生安隐想。梵行已立。所作已办。不受后有。保此而已。不复进求三菩提。但二乘发真。断常见。断断见。其门不同。或从有门入。如阿毗昙。或从无门入。如成实论。或从亦有亦无门入。如昆勒。或从非有非无门入。如那陀迦旃延经。离断离常。名圣中道。四门俱断断常。名同中道。实是保偏取证。故为空品空所破也。别教教道。执非有非无门者。佛为钝根菩萨。方便权巧。作四门说中道。如彼筏喻。不得意者。四门成诤。故涅槃云。真善妙有。大般涅槃空。佛性亦色非色。非色非非色。若各执一门。则于如来有诤讼心。不见中道。执此教门。犹为空品空所破也。非有非无破空者。还是凡邪之空见。二乘之空证。教道之空门。堕在二边。故为中道非有非无所破也。相修者。见空。证空。教道空。应修中道非有非无也。非有非无见。非有非无证。非有非无教门。应修中道空也。相即者。破二边空。即是中道非有非无。中道非有非无。即是破二边空。无二无别。般若是一法。佛说种种名。空即非有非无。而不以非有非无为名者。为略说故。故言空品也。得此三双六句。庶不至迷名失义耳。若原来意。忏品破恶。赞品生善。倘其不了此空。忏非无生。破恶不尽。赞非称性。生善不深。善不深故。岂成智德。恶不尽故。岂成断德。钝根之者。于前未悟。故于今品。圆谭空慧。导前忏叹。令成二用。亦是导成用宗体等。前常果显体。灭恶生善。非不明空。利者已解。为钝根故。起大悲心。更明五阴生法。本性空寂。导成上义。故有此品之来耳。

　　无量余经已广说空(至)如我所解知众生意。

　　无量余经者。指广而明略。亦是标略以显广。若指般若。则此经非方等摄。若不指般若。诸经不广明空义。此复云何。答。经有前后分。前分有次。后分不定。结集者以后分明义。气类若同。向前集之。所谓摄后归前。不乖次第也。此经属方等后分。指般若为广说。于义无妨。略而解说者。佛有略广二门。或名义俱广。如十八空等。或名义俱略。如一独空。或名广义略。如法性实相等众多名。共名一义。或名略义广。如生法二空之名。而义太广。迄从凡夫。至于极佛。皆名众生。论云。众生无上者。佛是。从凡夫五阴。极至佛地。亦称色解脱。受想行识解脱。论云。法无上者。涅槃是。今言略说生法二空。下文云。五阴舍宅。观悉空寂。善女当观。何处有人。及以众生。即其义也。众生根钝者。根缘不同。约闻持。则广说得悟。名利。略说得悟。名钝。约义持。则一闻得悟。是略是利。再闻得悟。是广是钝。今正就闻持边。不能于广闻得悟。故言根钝不能广知也。无量空义者。二乘真谛。不具色心。是有量空义。菩萨中道。具足妙色妙心。出生不竭。融摄无遗。是无量空义。此经名法性实相。即是无量空义也。异妙方便者。即是悉檀方便。巧作上来辨果明因。灭恶生善。种种分别等是也。起大悲心。一类众生。著有病重。故大悲亦重我今演说者。演名为广。与略相违。上论生法二空。是名略。今论生法二义。故言演耳。知众生意者。知此一机。乐略。宜略。对略。悟略。故言知意也。叙欲说空意竟。

　　是为虚伪犹如空聚。

　　揽阴成身。计有我人众生寿命。身见得生。若体其生名虚伪。则求身叵得。身见不起。余知见亦寂。故约假身为生空之境。又检此身。原繇一念妄想。托父母遗体。假名之始也。此赤白二渧。色阴也。觉苦乐受阴也。想此苦乐。想阴也。具三性。行阴也。识于中住。识阴也。又精血是地大。湿是水大。暖是火大。气命是风大。四大围空。是空种。心依此住。是识种。此实法之始也。观此身与名。依妄伪法。岂可为真。故言虚伪。空聚者。身名积聚。如水上泡。围空而起。泡名亦起。起即有灭。泡名亦灭。无明业力。托父母体。即阴泡起。阴泡起。即身名起。阴泡灭。即身名灭。故言空聚也。

　　六入村落结贼所止一切自住各不相知。

　　六入。六根也。能生于识。名之为根。尘之所趣。名之为入。亦为识之所入。故名六入也。识依根住。故名为村。尘从此入。起诸结缚。能害慧命。故言结贼所止。眼见耳闻。鼻嗅舌尝。身触意缘。各有所伺。不得相滥。故言各不相知。

　　眼根受色耳分别声(至)诸尘境界不行他缘。

　　十二入者。开色为五根五尘。并法入少分。开心为意入。及法入少分。少分者。法入摄二种法。一者心法。除心王。但取相应诸心数也。二者非心法。即过去未来色法。及心不相应诸行。及三无为法也。尘入于根。根入于尘。互相涉入。通名为入。根生识强。别名为根。尘污义强。别名为尘。当一根尘。互相涉入。故言各各自缘。他根不入此尘。此尘不入他根。故言不行他缘也。

　　心如幻化驰骋六情六贼所害愚不知避。

　　假令眼耳不对于尘。心亦追缘过去。预念未来。故言驰骋。犹奔走也。正一室坐驰天下。以愚痴故。不知根尘空险。故为贼害。如大经云。譬如有王。以四毒蛇。盛之一箧。令人瞻养。若令一蛇生瞋恚。我当准法戮之都市。其人怖畏。舍箧逃走。王时复遣五旃陀罗。拔刀随后。一人藏刀。诈为亲害。其人不信。投一聚落。欲自隐匿。既入聚中。不见人物。即便坐地。闻空中声云。今夜当有六大贼来。其人恐怖。复舍而去。路值一河。其水漂急。即取草木为筏。截流而去。既达彼岸。安隐无患。菩萨亦尔。闻涅槃经观身如箧。四大如蛇。五旃陀罗即是五阴。诈亲即贪爱。空聚即六入。六贼即外六尘。河即烦恼筏即道品。到于常乐涅槃彼岸。

　　心常依止六根境界(至)随行色声香味触法。

　　识常在根。故言六根。识常在尘。故言境界。若谓识不在根尘。那忽即对即觉。以即觉故。故常在根尘。

　　心处六情如鸟投网(至)随逐诸尘无有暂舍。

　　识之于根。乍出乍入。如鸟在网。出入间关。啄一舍一。周而复始。无暂休息。识在根网。亦复如是。或在于耳。或在于眼。去还无定。虽复无定。而得论常在(云云)。

　　身空虚伪不可长养。

　　长养。即十六中长养见也。妄计我能养育于他。又是计我为父母养育。此见既空。余见亦空。即是结上生空境也。

　　无有诤讼亦无正主。

　　若计有四大。则有相违。如四蛇相陵。四国相拒。可有诤讼。今观四大空。不能得空便。故言无有诤讼。亦无正主者。遗教云。此五根者。心为其主。此明托胎之始。心在诸根之初。名之为主。其实不能控制诸根。根大相违。心为受恼。身病时心亦随病。宁得是主耶。或时更互论主。如地具四微则钝。为水所制。水但三微。为火所制。火但二微。为风所制。风有一微。为心所制。心无有微。故得为主。复为四大所恼。主义不成。故言无正主。

　　从诸因缘和合而有无有坚实。

　　从诸因缘者。苦是世间果。集是世间因。此之因果皆因缘生。今之所辨。虽涉苦果。其意乃明集之因缘。繇不了生法二空。无明内惑为因。从此触处染着。染爱于外为缘。无明润爱。集业得起。故言从诸因缘。和合而有。以业起故。则有一念托胎。招于苦果。此一念托胎。繇无明爱。能生既妄。所生亦妄。讨其本末。能所都虚。既皆不觉。岂是真实。故云无有坚实也。

　　妄想故起业力机关假伪空聚地水火风合集成立。

　　繇妄想不了。一念托胎。五阴得起。业力机关。正法喻并显。世间机关本偶。必假人动转。方能动作去来。而此阴果形质。须繇业因感集。始能于中领取造作。是知善恶业。是机关主。色阴。是机关具。受想行阴。正动作去来。识阴是看人。以自娱乐耳。假伪空聚者。亦是识阴依六入而住。故言空聚。四大所造。故言成立也。

　　随时增减共相残害(至)火风二蛇性轻土升。

　　竖论增减者。如涅槃十时别异。从歌罗逻时名增。壮时名盛。老时名减。横论增减者。火增水减。水增火减。风地亦尔。又念念生灭。生是增。灭是减。又新诸根生故增。故诸根灭故减。又下文云。随其时节。共相残害。春风。夏火。秋地。冬水。增减。(云云)譬如四蛇。初在箧时名生。四蛇力敌名壮。互相强弱名病。蛇斗困。暂息不动。谓为调适。息已复斗。蛇羸如老。蛇绝为死。如是增减。此是果身。如此繇乎集业四分。等如地。瞋如火。欲如水。痴如风。此四分互相违。瑞应云。贪欲致老。瞋恚致病。愚痴致死。例云等分致生。集业相噬。致四大增损。(云云)同处一箧者。此明箧同性异。经举四蛇以喻四大。意彰四分有毒害义。一分具足二万一千。四分有八万四千烦恼。无量劫来。法身慧命。丧坏繇此。与蛇有螫毒。为害义同。大经以假身为箧。身持四大。如箧贮蛇。箧坏则蛇去。身灭则大亡。又用业力为箧。业持四大。业谢则大散。如鸟在笼。处处求出。心鸟亦然。外驰六尘。未尝一念系在身箧。其性各异者。二上升是阳。二下沉是阴。何故相违。犹其性别。性别那能和合成身。诸方亦二者。四大对四方。风东。火南。地西。水北。又对四时。风春。火夏。地秋。水冬。东与南属阳而上升。西与北属阴而下沉。故言二上二下。诸方亦二。若相对论者。东上西沉。南升北降。若论四维者。东方带两维。一维阳上。一维阴下。余三方亦如是。或言一根中具四大。二上二下。(云云)悉灭无余者。谓言风火向上。地水向下。比至上推不得于风火。下检不见于地水。故言悉灭无余也。苦果升沉硕异。繇于集业。善恶天乖(云云)。

　　心识二性躁动不停(至)随所作业而堕诸有。

　　释论云。心意识。一法异名。对数名为心。能生名为意。分别名为识。又言有异。前起为心。次起为意。后了别为识。故云心识。二性者。心意识三。俱有善恶性异。此指随缘染习之性。非真理不变之性也。躁动者。二义。一如心前起时。亦与数俱。意识后起。亦与数俱。故言躁动。一如四大坏时。善恶业争牵。不知从谁。有此世虽行善。先世恶业熟。既与时合。即受恶报。此名熟牵。有人虽行恶。临终之时。善心猛盛。即随善上升。此名强牵。如此熟牵强牵。弥显躁动。下例释可知。

　　水火风种散灭坏时(至)捐弃冢间如朽败木。

　　此明业谢弃苦器也。气命尽是风去。故言散。暖尽是火去。故言灭。水尽则身烂。故言大小不净。盈流于外。地散灭是骨肉离解。故言如朽败木。大小不净者。身为大。四支为小。足支为大。手支为小。手为大。指为小。如是转转作大小。皆悉臭秽。不净盈流。此名助道。若正观降伏烦恼。烦恼不伏。当修不净。助破欲心。此不净观亦具生法二空。大经云。谛观白骨。一一支节。何者是我。八色流光。亦复无我。我不可得。即是生空。炼骨人八色。不见四大。无有于实。即是法空。此就助道明于生法。终成正道尔。

　　善女当观。

　　善女者。菩提树神也。诸佛说法。必有对扬。寄一以酬众。故告其人也。又时众机缘。宜在善女。若闻对告。宿善发生。又男天表方便。女天表智度。欲说智度。破于愚着。故告女天也。又佛在道树得道。欲说此道。故对告树神也。此是表四悉檀。对告非无因缘也。当观者。劝一以例诸。一切菩萨。必须修于智度。无不繇此者。故言当观也。

　　诸法如是。

　　诸法者。指上四谛十二因缘。若假若实。二空之境。名目虽略。摄法则遍。故言诸法也。如是者。正明总观也。约义有三。谓如事。如理。如非事非理。如事者。如助道假想。不净流溢也。如理者。如生法二空无法也。如非事非理者。如法性法身也。以三法不一异。故言如是。三法亦一异。故言诸法。

　　何处有人及以众生本性空寂无明故有。

　　何处有人者。点出理观也。何处者。若色处有人。则不须四阴。若色处无人。四处亦无人。五处都无人。故言何处有人。又果处既人。无无明行因处亦无人。因果合亦无人。离因离果。亦无人。故言何处有人也。人既无。众生十六知见等皆无。故言及以众生也。本性空寂者。点出非事非理观也。本性无事。亦复无空。空本空事。既已无事。空何所空。无事故事寂。无空故空寂。本性如此。非今始然。故言本性空寂也。无明故有者。点出事观也。若其空而复空。那得此事。既有事。即有空。既有空。即有非事非理。此之三种。悉繇无明故有。若知无明本性空寂。尚无无明。那得事理非事非理。毕竟清净。故称空慧也。但我见深重。为觉道大障。若揽他遗体而计我者。此我疏钝。若执法尘而计我者。此我密利。略则十使。广则二十种身见。谓即阴计五。离阴计五。我中有五阴。阴中有五我。是为二十。若破此见。而其内心。犹计有我。复当反观即智是我。离智有我。我中有智。智中有我。亦须破二十身见。然破时。通上三句。皆通用之。若即事而理。何处有人。即阴。离阴。阴中无人。人中无阴。二十种见破。故言何处有人。能观之智。智即是人。离智有人。人中有智。智中有人。此计亦破。故言何处有人。若作非事非理。本性空寂观者。本性空寂。本无即阴。离阴阴人。人阴既无。如此计破。故言何处有人。能观之智。本性亦寂。故言何处有人。若作助道不净观时。若观恶心取境。即是污秽五阴。若善心惭愧。即是方便隐没五阴。是见皆依色。色即不净。以不净故。无人无我。故言何处有人。能观观智。亦复如是。故言何处有人。

　　如是诸大一一不实。

　　如是诸大者。标四大法也。一一不实者。正明空观也。若四大各守其性者。地守坚性。不应动。不应暖。水守湿性。不应冰。不应波。火守热性。不应贞。不应𦦨。风守动性。不应持。不应触壁而止。一大既有三性。非都坚。非都湿。非都热。非都动。失本性故。则是不实。不实故空。请观音云。地无坚性。水性不住。火从缘生。风性无碍。一一皆入如实之际。即其义也。

　　本自不生性无和合以是因缘我说诸大从本不实。

　　本自不生者。即法本性。不生不灭。非空非假观也。体其元不生。中无和合。末亦不空。元无四大。四大何得而生。元既不生。中那和合。四大既不和合。宁得五阴和合。大阴既不和合。那得法空。本自不生不灭。非是观智令其不生不灭。即事而理。此之谓也。以是因缘者。观与理冥。达即空即假即中。

　　和合而有。

　　和合而有。即法而假也。既本体不实。那得大阴。此繇无明业因。托今遗体之果。故有四大五阴。即是迷惑因果而有。此法有故。体有非有。亦非有非非有。即空即假。非空非假。三观明文在经。宁不信耶。

　　无明体相本自不有。

　　妄想因缘和合而有。

　　无所有故假名无明。

　　是故我说名曰无明。

　　此即与释论谁老死义同。故知是生空境。

　　行识名色六入触受爱取有生老死愁恼。

　　此即与释论是老死义同。故知是法空境。例应有三。谓行即空假中。乃至老死即空假中。特是文略。得意可知。然十二因缘。经论不同。或三世。或果报。或一念。今经不论此等。但以假名无明为生空境行识色心等为法空境。如捉火烬。闇中舞之。圆轮相续。团团不断。火者实法也。轮者假名也。众生长夜。著于假名。舞烬不息。迷于阴入。薪火不息。十二因缘。何繇可尽。若知轮依于火。止手则无轮。火赖于薪。除薪则无火。轮火双无。生法二空也。

　　众苦行业不可思议生死无际轮转不息。

　　众苦行业指上生法。当体妙故。不可思议。若生若法。皆非空有。如是体达。名为中观。此观不见生死轮转。有际有息。即法界故无际。皆常住故不息。

　　本无有生亦无和合。

　　上句是生空。下句是法空也。

　　不善思惟心行所造。

　　前不善思惟。致今名色。今不善思惟。复有未来老死。(云云)斯乃举病必对于药。假观彰矣。更为钝根。说空观相。若假名自生。不须实法。若繇法生。非假名生。若假实合生。应有二假。若离假实。则无是处今之假名。但有名字。名不在内外两中间。亦不常自有。以不可得故。是名观假名空。观实法空者。若名色自生。不应待业。若业能生。罗汉有业。何故不生。若业果共生。各有名共。各无宁共。若无因缘生。则无是处。既不得生。亦不得不生。亦不得亦生亦不生。亦不得非生非不生。亦不得灭。亦不得不灭。亦不得亦灭亦不灭。亦不得非灭非不灭。无灭无生。名为无生。无生故假名坏。假坏故则六十二见坏。见坏故实亦坏。既不然火。是则无烟。日中舞烬。是亦无轮。是略示空观相。假观。中观。具如止观破法。行者应知。

　　我断一切诸见缠等(至)证无上道微妙功德。

　　一切诸见者。六十二见。八十八使等。故言一切。此是生空观成也。以智慧刀者譬智慧利用。上譬断见。下譬断烦恼。缠者。别名十缠。即瞋。覆。睡眠。戏。掉。无惭。无愧。悭。嫉烦恼网者。通明十使。网有罗𦋐之失。舍有覆闇之过。达阴空寂。闇障不能盖。裂网破坏。网罥不能碍。此是法空观成也。二乘所断。是通见缠。菩萨所断。是别见缠。而言佛断见缠者。若通若别。究竟尽在于佛也。证无上道者。生法二空。正道满也。微妙功德者。生法二空。助道满也。

　　开甘露门示甘露器(至)令诸众生食甘露味。

　　甘露是诸天不死之神药。食者命长。身安。力大。体光。譬诸佛断德。住大涅槃。真常乐我净用。知是断德满也。然此义意。复欲通对华严诸位。开对十住。示对十行。入对十向。处对十地。食味对妙觉。佛地果圆。断德已满。慈悲力大。能为众生。开于十住。示十行。入十向。处十地。食甘露味。功用具足。断德化他。二义俱成也。又对般若四智。开对道慧。示对道种慧。入对一切智。处对一切种智。食味对佛住大涅槃。以大悲令众生。得此四智。于果地断德。义亦无妨。又对法华开示悟入佛之知见。良繇佛德圆满。能以大事因缘。出现于世。开示众生佛知见也。于断德义亦显。又涅槃云。常乐我净。于果断㝡便。如前释(云云)。

　　吹大法螺击大法鼓然大法炬雨胜法雨。

　　举四譬者闻法之益。实自无量。略举四譬。别有所拟。吹螺是改号。譬佛说小乘法。改凡夫苦忍之凡性。入圣人之正性。说大乘法。改凡圣之偏性。入中道之圆性。通七地。别初地。圆初住。皆是改号之位。从偏以入中也。击大法鼓者。击鼓诫进。肃众前驱。此譬佛说法。督进深行。小乘位在修道。通在八地。别在十行。圆在初住。此诸位。以闻法力。咸进真修道也。然大法炬者。炬能自照。亦能照他。譬佛说法。令自他双益。如千年闇室。一灯能了。又如一灯然百千灯。闻法之力。自他俱益。亦复如是。通八地。别十向。圆亦在初住。皆是道观双流。自他俱益之位也。雨胜法雨者。雨能成熟。农夫加功。扶疏益寡。时泽一降。华果敷荣。喻如众行虽复勤修。发趣事弱。闻佛说法。增道损生。任运成熟。自然流入萨婆若海。此并在双流位中。义如上说。皆言大者。说大法也。通途解释。明大非小位尔。

　　我今摧伏一切怨结竖立第一微妙法幢。

　　怨结者。四住是二乘怨结。五住是菩萨怨结。魔为烦恼主。伐树去根。化物须降主。若不降魔。化道不畅。降魔之法。须用神通。譬如胜怨。乃可为勇。非法王不坏。法王胜者。是时化道得立尔。竖法幢者法幢三昧也。高出众行。为众行之望。如兵望麾也。三德不纵不横。故言微妙。

　　度诸众生于生死海永断三恶无量苦恼。

　　此是初弘誓。永断三恶。即三恶道也。须约十番论度论断。

　　烦恼炽然烧诸众生无有救护无所依止。

　　此是第二弘誓。须明五住。烧十界生。

　　我以甘露清凉美味充足是辈令离焦热。

　　此是第三弘誓。当分而论。四种甘露。跨节而谭唯一圆常。

　　于无量劫遵修诸行(至)金银琉璃种种异物。

　　此是第四弘誓。无量劫者。积功高也。遵修诸行者。摄法广也。此中指檀为四谛。檀对于悭。悭贪自蔽是集。集业招果是苦。檀能破悭是道。悭灭是灭。不独行檀具于四谛。五度皆然。五不依谛。则不动不出。何度之有。复须知今依无作谛。又论云。若菩萨行檀度。能生六度。是时名檀度满。云何布施生檀度。有下中上。若以饮食粗物软心布施名下。能以衣服宝物布施名中。若以头目血肉国财妻子布施名上。云何施生尸度。菩萨思惟。众生不知布施。后世贫穷。故行恶。若行布施。后世有福。无所乏短。则能持戒。云何生忍度。菩萨施时。受者恶骂。若大求索。若不时索。或不应索而索。是时菩萨思惟。我今布施。欲求佛道。亦无有人。使我布施。我自为故。云何生瞋。如是思惟已。而行忍辱。云何生进度。菩萨布施时。常行精进。欲行二施。勤求财法。以求足之。云何生禅度。菩萨施时。能除悭贪。而行一心。渐除五盖。是名禅度。又心依布施。入于初禅。乃至灭定。云何生智度。菩萨施时。知有果报。而不疑惑。能破邪见无明。又分别净不净施。得报不同。是名生智。故云檀义摄六也。余之五度。亦互相摄。非今文意。故且论檀。六之首故。摄生便故。舍身命财。与后际等。俱不坏常住。名波罗蜜。竖高横广。故言遵修诸行也仍须了知既谭果后行檀利物。行人岂不即闻而修耶。

　　金光明经卷第一

　　金光明经科注卷第一
卍新纂续藏经第 20 册 No. 0362 金光明经科注


　　金光明经科注卷第二

　　明　盐官安国寺比丘　受汰　集

　　金光明经卷第二

　　北凉三藏法师昙无谶　译

　　金光明经四天王品第六

　　四天王者。上升之元首。下界之初天。居半须弥。东黄金埵。王名提头赖吒。此翻持国。领乾闼婆。富单那。南琉璃埵。王名毗留勒叉。此翻增长。领鸠槃茶。薜荔多。西白银埵。王名毗留博叉。此翻杂语。领毗舍闇毒龙。北水精埵。王名毗沙门。此翻多闻。领夜叉。罗刹。此四王闻经。欢喜各领五百眷属。发誓弘经。从此标章。故称四天王品。观心释者。四谛理。是四天。观四谛智。为四王。照事即理。护四谛境名护国。了缚为脱。护心数。名护众生。世者。他也。为他说心数。名护他众生。八部者。苦谛下有利钝见思。法华指此为鬼神。乃至灭谛下亦有见思。是为八部。若不照四谛理。则见思侵害心王。毁损境界。境智俱为鬼。神所恼。能观苦集。控御见思。则国安民宁。自护护他。莫不如是。

　　尔时毗沙门天王(至)胡跪合掌白佛言。

　　先标北方天王者。西土以北方为上也。偏袒者。西方之礼。弟子诣师。必须偏袒。表有执役。

　　世尊是金光明(至)众经之王诸佛世尊之所护念。

　　法性之理。佛所护念。文诠此理。故言经王。既称经王。知是叹体。

　　庄严菩萨深妙功德(至)亦为护世之所赞叹。

　　约体修行。能令菩萨。具二庄严。成于极果。既言庄严。知是叹宗。世天。生天。净天。义天。皆宗仰极地。施三业供养。恭敬是身。欢喜是意。赞叹是口。

　　此经能照诸天宫殿(至)无量无边百千苦恼。

　　文四。初天趣。次是经下。三恶趣。诸河。三趣沉没。犹如大河。焦干枯竭者。灭三恶苦也。三能除怖畏去。是人趣。初句是总。次别明破三障恶。怨贼。即刀兵他。并饥馑疾疫。名三灾。是报障。恶星。是业障。业来责报。故恶星现。忧恼。是烦恼障。四举要下。总指九界众生。无明未尽通有热恼。此经能除。如月清凉。知是叹用。

　　世尊是金光明增(至)益身力心进勇锐具诸威德。

　　繇闻此经获于四益。身益光明。力益勇猛。心益增进。德益尊严。理获二益。谓法身慧命。皆得增长。繇国弘经。致斯法润。宁得不护。

　　世尊我等四王能说正法(至)为世法王以法治世。

　　此义正与观心相应。以四谛智。护四谛境。即是修行正法。以四谛智。导诸心数。使之不行。故名行般若波罗蜜。即是能说正法。内有如此护国。所以名护世王。正治国土尔。

　　世尊我等四王及诸天(至)遮诸恶鬼啖精气者。

　　此亦与观心相应。心王帅心数党。降伏见思利钝诸使。如诸天王共眷属。遮诸恶鬼。如转轮王与七宝千子有所至处。四方归德。四王共五百。所临之地。何恶不除邪。

　　世尊我等四王二十八部(至)是故我等名护世王。

　　以报得天眼彻视。无幽不烛。防萌杜渐。何恶不除邪。

　　若此国土有诸衰耗(至)衰耗之事悉皆灭尽。

　　一若王国多灾。我以智䇿。劝法师往。或威神劝。或现形劝。或降梦劝。法师若往。广宣此经。如日出朝阳。零雾自歇。此劝外缘。

　　世尊如诸国王(至)为除衰患令得安隐。

　　次王心无智照。灾承闇入。若有明慧变怪不生。师既秉法来仪。王须专心听受。王若勤听。天亦勤护。所以加。于可加。护于可护。一人有庆。赖及万方。王身兴国。安隐无患。此内因也。若外虽有弘法。人王内心不殷重。则不和合。不能禳灾也。

　　世尊若有比丘比丘尼(至)一切安隐具足无患。

　　二者王无惠施。则寡于福禄。如不勤田。仓厨少谷劝王倾财。供给四众。福资于王。举国眷属。一切无患。

　　世尊若有四众(至)钦尚羡称赞其善。

　　三者王身无先王之德。行。口无先王之法言。所以臣民不从。邻国不咏。今劝王三业。供养恭敬是身业。尊重是意业。赞叹是口业。夫高以下为基。辩以讷为师。屈尊敬卑。功亦大矣。以天威力。使邻国遥崇。羽檄称赞。歌咏羡慕。三业颙颙。

　　尔时世尊赞叹护世(至)无量百千万亿诸佛。

　　上四王所赞经体宗用。既合佛证三德妙理。故佛述而成之。言遍赞百千诸佛者。体宗用三。既是法性。岂有一佛。不从此生。故举多赞成于一也。

　　于诸佛所种诸善根。

　　上明护国之繇。繇闻经获益。佛述今益良繇先种。发心毕竟二不别。如是二心前心难。是故敬礼初发心。此举前以成后述后以显前。

　　说于正法修行正法以法治世为人天王。

　　上云能说能行。所以名为护世。佛述成亦尔。

　　汝等今日长夜利益(至)灭其苦恼与其安乐。

　　上云以净天眼。过于人眼。佛述长夜利益天眼夜照。不假日光。故言长夜。

　　汝等四王及诸眷属(至)护持去来现在诸佛正法。

　　上直言护国。佛今加赞是护三世诸佛正法也。

　　汝等四王及余天众(至)为除衰恼施与安乐。

　　上云请法师入境攘恶。此功归己。能却修罗之阵。汝劝王听经。供给四众。佛述其内智外福。实是消伏诸苦。能致安乐。

　　尔时四王复白佛言(至)他方怨贼亦使退散。

　　一是经流布之处。其王自能顶受。又供给四众者。我及眷属。誓当隐形。令其显益。言天律治世者。师古治民。则天行化。罚必当罪。赏必当功。名天律也。

　　若有人王听是经时(至)况复当能有所破坏。

　　二者恶邻兴兵。侵斥善国。我当隐形。起诸怖懅种种难起令其军兵显然退散。尚不扰边。况复坏中。四兵。象马车。步也。规往讨伐者。规求也。讨诛也。有钟鼓曰伐。

　　尔时佛赞四天王等(至)无诸凶衰斗讼之事。

　　上隐形护国。欲使经弘。佛述隐形是护三宝。我是佛宝修习菩提是法宝。诸王无斗讼是僧宝。述其护一而能成三也。

　　四王当知此阎浮提(至)一切恶事悉皆消灭。

　　上以天威懅之。天力退之。似若憎恶爱善。佛劝慈心平等向之。为恶者自懅。为善者自豫。非薄恶而厚善。成其懅退之意也。又劝诸王。各守本业。住境自乐。勿起贪企。诸王和。则民生无夭。法兴盛。则诸天被熏。佛告帝释。斗诤因缘。人天损减。善能慈和天下。非止供养于我。则是供养三世如来。非止安于一王。遍安诸王。非止安于一国。遍安一切。故以慈和。述成第二意也。楚挞者。楚一名荆。可以为杖。挞。击也。沃。湿也。美也。亦柔也。壤土也。时不越序者。四时和也。心无贪吝者。无贪故不多求无吝故能惠施后妃采女者。天子一后。三夫人。九嫔妃。二十七世妇。八十一御女。风俗通云。采女者采择其容色之女也。

　　尔时四天王白佛言(至)若有人王欲得护身。

　　及后妃采女诸王子等。

　　宫殿屋宅得第一护。

　　身所王领㝡为殊胜具不可思议王者功德。

　　欲得摄取无量福聚。

　　国土无有他方怨贼无诸忧恼及诸苦事。

　　世尊如是人王(至)应生恭敬谦下之心。

　　应当庄严第一微妙(至)无数微妙幢幡宝盖。

　　当净洗浴以香涂身(至)谦下自卑除去骄慢。

　　正念听受如是妙典(至)采女眷属生慈哀心。

　　和颜与语劝以种种供养之具供养法师。

　　是王尔时既劝化已(至)于说法者倍生恭敬。

　　一一如数。对上六愿。上欲安身。今示莫放逸。制心。则身安也。上欲安宫殿。今示严法堂。幡盖映于上。香华丽于下。三宝受用。则柏梁无灾。上欲王领殊胜。今示洗沐香涂。敦恭去慢。一身敬于此。八纮休于彼。上欲摄取福聚。今示正念听经。能致无量功德。天神竭其力覆。地神竭其力载。鬼神竭其力护。臣民竭其力爱。上欲安妻子。今示和颜与语。劝其兴福内外修善。感益事多。上欲得国无忧苦。今示应自喜庆。自励忘疲。倍作利益。一人既悦。则四海谧然。此之谓也。

　　尔时佛告四天大王(至)百千亿那由他诸佛世尊。

　　上直示心不放逸。今加示羽仪。出宫迎候。步步值那由他佛。方法既备。体亦弥安。躬出者。躬。亲也。

　　复得超越如是等劫生死之难。

　　上止一世无忧苦。今则超尔许生死之难。盖言劫数。如值佛之数也。

　　复于来世尔所劫中常得封受转轮王位随其步步。

　　轮王有玉女千子悉无怨对。尔许劫中妻子常安也。

　　亦得如是现世功德不可思议自在之力。

　　常得㝡胜极妙七宝人天宫殿。

　　在在生处增益寿命(至)成就具足无量福聚。

　　汝等四王如是人王(至)于阿耨多罗三藐三菩提。

　　已为得值百千万亿那由他佛(至)离三恶道苦。

　　我今已种百千无量转轮圣王释梵之因。

　　已种无边善根种子(至)已集无量无边福聚。

　　后宫眷属已得拥护宫殿诸衰悉已消灭。

　　国土无有怨贼棘刺他方怨敌不能侵陵。

　　棘。兵器也。与戟同。刺。杀也。

　　汝等四王如是人王(至)能以正法摧伏诸恶。

　　此总结成。六法六愿。皆今具足者。若能屈己迎候。至心听法。即是六愿六法。又回利施天。亦即能令六愿六法成就满足也。

　　尔时四王白佛言世尊(至)烧种种香供养是经。

　　是妙香气于一念顷(至)亦照一切诸天宫殿。

　　香作金光者。人王心存至典。则谛智两冥。色心不二。故香随智遍。一一皆金光明。回施必得。是故天宫相现。香至天宫龙宫鬼神等宫。总至三法界尔。仍须了知解脱。所烧之香非法界者。何能周遍。三趣之体非法界者。何能承受。摩醯首罗。此云大自在。金刚密迹者。正法念经云。昔有国王。夫人生千子。欲试当来成佛次第。故拘留孙。探得第一筹。释迦当第四筹。乃至楼至当千筹。第二夫人生二子。一愿为梵王。请千兄转法轮。次愿为密迹金刚神。护千兄教法。世传楼至化身。非也乃法意王子耳。摩尼䟦陀。此云威伏行。阿耨达。此云无热恼。娑竭此云咸海。

　　佛告四王是香盖光明(至)金光普照亦复如是。

　　先述香光。非但至天宫等三法界。遍至百亿诸宫。又至恒沙佛上。总之遍至十法界也。百亿非非想天者。夫百亿。即大千界也。但同一四禅。及四无色。三禅统中千界。以大千言之。则有一千三禅也。二禅统小千界。则有百万二禅。唯四洲至初禅。则有百亿。今非想亦言百亿。以下望上言之耳。又恐番译之讹也。

　　诸佛世尊闻是香气(至)于阿耨多罗三藐三菩提。

　　尔时十方无量无边(至)百千万亿那由他佛。

　　人王运善奉施诸天。为诸佛所赞。上赞因成。此赞果满。勤修下。明修苦行。善能下坏外道。降魔怨。是庄严道场也。觉了下成正觉。善男子下。转法轮。此并果上之事。如瑞应经广明。

　　尔时四天王复白佛言(至)所止宫殿讲法之处。

　　大梵天王释提桓因(至)所止宫殿讲法之处。

　　世尊我等四王及余眷属(至)能为无上大法施主。

　　以甘露味充足我等(至)诸恶灾患悉令消灭。

　　世尊若有人王于此经(至)减损天众增长恶趣。

　　世尊我等四王(至)诸旧善神皆悉舍去。

　　我等诸王及诸鬼神(至)其地无有可爱乐处。

　　流星者。星说曰。绝迹而去曰奔星。光迹相连曰流星。博蚀。案汉书天文志。作日月薄蚀。孟康注曰。日月无光曰薄。韦昭曰。气往迫为薄。亏缺曰蚀。京房易传云。日月赤黄为薄。释名云。日月亏曰蚀。谓稍侵亏。如虫食草木叶也。虹者。尔雅云。螮蝀。虹也。双出鲜盛者为雄。雄曰虹。暗昧者为雌。雌曰霓。又虹。攻也。谓纯阳攻阴义也。

　　世尊我等四王(至)生如是等无量恶事。

　　统上王不弘经。故无法食。不闻法食。故天神舍离。天神舍离。故恶鬼乱行。鬼乱行。故灾起。然则灾起。繇鬼乱行。鬼乱行。繇诸天舍离。天离神舍。繇不闻法食。不闻法食。繇王不弘经。

　　世尊若有人王(至)读诵受持是经典者。

　　我等四王及无量鬼神(至)至心听受是经典故。

　　如诸梵天说出欲论(至)是金光明于中㝡胜。

　　三论者。四韦陀论。说梵事。毗伽罗论。说十善事。僧佉卫世师勒沙婆论。说学通事。(云云)。

　　所以者何如来说(至)悉是如来正遍知说。

　　如来过于百千亿那由他(至)演说如是金光明经。

　　以大悲力故等者。用无缘大悲。普覆法界。故超梵王四等之心。以难思苦行。积劫利物。故超帝释十善之因。

　　若阎浮提一切众生(至)尊重赞叹是经。

　　一切众生等者。世间。谓五戒十善十二门禅等。出世间者。四教法门。三乘修证也。国事者。礼乐征伐。治世育民之事也。造世论者。如上三论。及下正论等也。皆因此经者。乃教行理三种经也。故新本云。欲生人天。欲得四果支佛。欲得佛。皆依此经忏悔灭障。方得成就。若探取化意。即是于一佛乘分别说三。但以此经部在方等。教犹属通。理就人分未免异趣。故欲令等言。随其五乘而得安乐也。

　　尔时佛复告四王(至)灭其衰患而与安乐。

　　而与安乐。是述成举兴劝。灭其衰患。是述成举衰劝。

　　若有人能广宣流布(至)续复当得广宣是经。

　　尔时四天王即从座起(至)于世尊前以偈赞曰。

　　佛月清净满足庄严佛日辉曜放千光明。

　　夫三身有通别。依文是别。空是法身。以空无明暗。日月所依。别喻法身。体本周遍。日是报身。以日能破暗。别喻报身。三惑净尽。月是应身。以月能盈昃。别喻应身。随机胜劣。问。经无空字。何以取喻。答。下文云。佛真法身。犹若虚空。且日月必依于空。故以空日月三。别对三身耳。通意者。每喻各自具于三义。空是法身。日是报身。水日是应身。以日上必依空。下必现水。此之三义。则显报智圆具三身。是就三般若论三身也。空是法身。月是报身。水月是应身。以月亦上必依空。下必现水。可显应用圆具三身。是就三解脱论三身也。空是法身。日中空是报身。水中空是应身。以太虚空。是日所依空。天日水日。当体含空。此之三空。则显法体圆具三身。例之空是法身。月中空是报身。水中空是应身。以月所依空。天月水月。其中含空。亦显法体圆具三身。空遍日月。两说三身者。乃就双照中道而示。此则三轨以论三身也。后结叹文。空是法身。月是报身。水月是应身。空是法身。日是报身。𦦨是应身。化法是法身。化主是报身。化事是应身。各各具三。其义宛尔。故文云。无有障碍。即通意也。

　　如来面目㝡上明净齿白无垢如莲华根。

　　谓目与齿。

　　功德无量犹如大海(至)百千三昧无有缺减。

　　初二句。总标。有喻有法。次四句。是别叹。二句是智。二句是断。渊。海也。管子曰。水出于地而不流曰渊。

　　足下平满千辐相现(至)微妙清净如炼真金。

　　谓平与网。

　　所有福德不可思议。

　　佛功德山我今敬礼。

　　夫相好不独在应身。报法亦通。庄严父母生身者。应相好也。庄严尊特身者。报相好也。庄严法门者。法身相好也。以身相是一。随见成三。藏通人。但言偏空。所见佛相。谓繇正习构造而成。相非奇特。但能少胜轮王而已。以不知心现。见从外来。取色分齐。故名生身。此乃如来曲顺凡小。示现此身。故名为应。别教人。能信中道妙色妙心。随缘变造。所见佛相。知从心现。无有分齐。或现大身十莲华藏世界尘相。或现八万四千相好。或时祇于丈六三十二相令其机缘无分齐见。不同藏通分齐之身。故名尊特。此乃如来修道所得。故名为报。圆教人。了大小身。及多少相。皆性本具。修德无功。相虽是色。色即是心。故起信论云。色性即智。说名智身。智性即色。说名法身。今从即智名法门。故以八万四千陀罗尼为发。乃至定慧为足。以即色故。故得名为法身相好。今言叹智断。即法身相好也。然须了知就机故论法报应三。浅深优劣。而前前者不知后后。后后者必见前前。据文云无有障碍。知非独叹一身。良繇天王圆见三身。与妙三德。无二无别。欲彰此义。故发是叹。应是解脱。岂隔二德。报法准知。若达此意。方是深入金光明法门也。

　　佛真法身犹如虚空(至)是故我今稽首佛月。

　　偈初标佛月。今结先佛月。为三身。次结三身通融。故言无有障碍。次结佛日。故言如𦦨。次结佛化身。即是四身义。故言如化。皆具三身四身。则是无障碍也。结竟即礼。礼于佛月。亦是礼佛日佛化也。品初叹三章云。金光明微妙经典。显不纵横。今结三身。辞异义同。佛真法身即是体。佛月清净即是宗。应现水月即是用。一三三一。亦非纵横。以初以后。显于中间。句句无非谭秘密藏。天王天辩。其妙若此。

　　尔时世尊以偈答曰。

　　此金光明诸经之王甚深㝡胜为无有上。

　　此答其法身。

　　十力世尊之所宣说汝等四王应当勤护。

　　此答其报身。

　　以是因缘是深妙典(至)所有恶趣无量诸苦。

　　阎浮提内诸人王等(至)及其国土欲令丰盛。

　　应当至心净洁洗浴(至)无量众生安隐快乐。

　　譬如宝树在人家中(至)随意能与诸王法宝。

　　是金光明微妙经典(至)十方诸佛常念是经。

　　若有演说称赞善哉(至)增益天众精气身力。

　　统上叹经用。是答其应身。前天王所以赞佛者。以佛能说法也。今法王所以赞法者。亦以法能成佛故耳。

　　尔时四王闻是偈已(至)随逐是说法者而为守护。

　　悲喜者。悲昔不闻。喜今得闻。悲他不闻。喜自得闻。涕泪横流者。涕即泪。横谓交横。文选悲旧乡之拥隔兮。涕横坠而未禁。怡解者。怡谓和悦。解谓舒散也。

　　金光明经大辩天品第七

　　辩有四种。小辩。无量辩。双辩。大辩。无漏法名小辩。恒沙法名无量辩。备二种名双辩。双非双照名大辩。此天住智慧庄严法门。自住大辩。以自在力。随机而授悦宜对悟。若一若二若三若四。令得四悦。乃至四悟。故名大辩。对佛发愿。以大辩加于说者。故以是标品。

　　尔时大辩天白佛言(至)能与总持令不忘失。

　　初加法师以乐说辩才。谓于一字中说一切字。于一语中说一切语。于一法中说一切法。随可度者而有所益也。庄严次第。是辞辩。种种庄严。言语善巧也。大智。是义辩。知诸法义。所归趣处也。总持。是法辩。智慧通达诸法名字也。

　　若有众生于百千佛所(至)是妙经典令不断绝。

　　流布不绝。加其能化之道。无人无所化。无道无能化。因缘和合。化道不绝也。

　　复令无量无边众生(至)阿褥多罗三藐三菩提。

　　闻经至不退转。是加因益。必定得菩提。是加果益。文言虽略。誓愿弘深。为益大矣。

　　金光明经功德天品第八

　　此天住福德庄严法门。摄一切法。而以功德为首。故言功德天。又能与说者所须。无所乏少。故名功德天。又令说者昼夜思惟是经深义。故名功德天。又令听者速成菩提。具此众义。故名功德天品。应知大辩与功德天。咸皆证入金光明法门。皆能遍摄一切法等。但引物偏好。为行不同。故彼以智为首。此福为首。

　　尔时功德天白佛言(至)三恶道苦悉毕无余。

　　及余资产者。即饮食衣服卧具医药四。事之外。一切资具产生之物也。

　　世尊我已于过去宝华功德(至)璧玉珂贝悉无所乏。

　　述过去世值佛。修证金光明法门。故能今日。随弘经处。有求皆与。宝华等八字。别号也。如来等。通号也。无虚妄名如来。良福田名应供。知法界名正遍知。具三明名明行足。不还来名善逝。知众生国土名世间解。无与等名无上士。调他心名调御丈夫。为众生眼名天人师。知三聚名佛。具兹十号名世间尊。种诸善根者以照金光明微妙之智。为诸善之根也。璧。玉所琢器也。珂贝。螺属也。

　　若有人能称金光明(至)多与资生所须之物。

　　世尊于此北方毗沙门(至)此即是我常止住处。

　　阿尼曼陀。此云有财。

　　若有欲得财宝增长(至)供施于我散洒诸方。

　　尔时当说如是章句。

　　波利富楼那遮利(一至)阿㝹婆罗尼(十三)

　　是灌顶章句必定吉祥(至)香华供养十方诸佛。

　　灌顶章句者。以法性水。灌十地顶。受法王职。今密谭此法。故名灌顶。必定是般若德。吉祥是解脱德。真实不虚是法身德。以此三德赞灌顶义。等行。谓具行诸行。中善根。谓行一行。八戒者。即在家人一日一夜也。于五戒上。更加不着华香。不观听伎乐。不止高床。此八是戒。不过中食是斋。

　　常为己身及诸众生(至)令我所求皆得吉祥。

　　此乃奉供。及诵密言邀请意也若为自身受五欲乐。希望财宝。即轮回业。众圣所诃。尊天宁护。令为己他成菩提故。其所克获。非生死因。当依此文。修今行法。

　　自于所居房舍屋宅(至)布散其地以待于我。

　　阿兰若。此云无诤。以其所居。不与世诤。即离聚落五里处也。又有达摩阿兰若谓说诸法本来清净。因名其处为法阿兰若。今经所指。该其二也。

　　我于尔时如一念顷(至)即得具足悉受快乐。

　　若能以己所作善根(至)随其所求令得成就。

　　应当至心礼如是等(至)法上菩萨亦应敬礼。东方阿閦如来南方宝相如来西方无量寿佛北方微妙声佛

　　金光明经坚牢地神品第九

　　诸天或住善权方便道。为众生法父。此天住善实智度道。为众生法母。一义也。譬如阴阳。覆载卉木。智度养育。出生众善。二义也。余度各有所主。未亡未泯。实智照了。无相无名。三义也。余度有等有上。智度无等无上。是究竟度。四义也。智度法门。常无改变。义曰坚牢。常也。能荷。乐也。能生。净也。名之为地。德力自在。我也。称之为神。从此等法门。故名坚牢地神品。

　　尔时地神坚牢白佛言(至)得服甘露无上法味。

　　聚落者。落。居也。人之聚居。故名聚落。山泽者。下有水曰泽。宿卫。谓止宿卫护。

　　增益气力。

　　而此大地深十六万(至)丰壤肥浓过于今日。

　　以是之故阎浮提内(至)美色香味皆悉具足。

　　众生食已增长寿命(至)成就如是种种等已。

　　寿命。色。力。辩。安。谓之五果。繇食而致。

　　所作事业多得成办(至)应心适意随其所乐。

　　是诸众生得是威德(至)持是经者四部之众。

　　我于尔时当往其所(至)广令宣布如是妙典。

　　凡约八事。展转增长。繇闻法故。法味增长。法味增长故。气力增长。气力增长故。翻地味增长。地味增长故。诸物增长。诸物增长故。众生五果增长。五果增长故。修行增长。修行增长故。供养增长。供养增长故。弘通增长耳。

　　何以故世尊是金光明(至)服甘露无上法味已。

　　阎浮提地纵广七千由旬丰壤倍常。

　　南北曰纵。东西曰广。

　　世尊如此大地众生所依(至)增长一切所须物已。

　　令诸众生随意所用受于快乐。

　　种种饮食衣服卧具(至)依因于地悉皆具足。

　　凡约五事。展转增长。以经力故。我眷属增长。眷属增长故。地味增长。地味增长故。诸物增长。诸物增长故。众生快乐增长。快乐增长故。依报皆具足。具足亦名增长耳。

　　是故世尊是诸众生(至)往法会所听受是经。

　　既听受已还其所止(至)常生天上人中受乐。

　　是诸众生各于住处(至)及称是经首题名字。

　　世尊随是众生所住之处(至)悉得增长滋茂广大。

　　令诸众生受于快乐多饶财宝。

　　好行惠施心常坚固深信三宝。

　　凡约六事。展转增长。以知我恩故。专听增长。专听增长故。功德增长。功德增长故。教他增长。教他增长故。地味增长。地味增长故。受乐增长。受乐增长故。信施增长耳。

　　尔时佛告地神坚牢(至)随意往生三十三天。

　　地神所说。止是今世增长。如来述成。文虽略。意极长远。准下可知。

　　地神若有众生为欲供养(至)不可思议微妙快乐。

　　供养等是在人世。是人下。往天世。日夜下。至出世也。虽受天乐。住乐法界。故无所受。是故名为不可思议微妙快乐。盖从人世至天世。从天世至出世。长远之义若此。

　　尔时地神白佛言世尊(至)在法座下顶戴其足。

　　世尊若有众生(至)是妙经典令不断绝。

　　是诸众生听是经已(至)三恶道苦悉断无余。

　　金光明经卷第二

　　金光明经科注卷二
卍新纂续藏经第 20 册 No. 0362 金光明经科注


　　金光明经科注卷三

　　明　盐官安国寺比丘　(受汰)　集

　　金光明经卷第三

　　北凉三藏法师昙无谶　译

　　金光明经散脂鬼神品第十

　　具存梵音。应言散脂修摩。此翻为密。密有四义。谓名密。行密。智密。理密。此顺四悉檀义。皆约三法。不纵不横。非偏小凡下所知。是故为密。盖北方天王大将。余三方各有。东方名乐欲。南方名檀帝。西方名善现。各有五百眷属。管领二十八部。孔雀经云。一方有四部。六方则二十四部。四维各一部。合为二十八部。又说者云。一方有五部。地水火风空。四方有二十部。足四王所领八部。是为二十八部。巡游世间。赏善罚恶。皆为散脂所管。闻经欢喜。发誓护于说者。从能护人受名。故名散脂。又虽三天王各有神将。散脂为首。故独标名耳。

　　尔时散脂鬼神大将(至)右膝着地白佛言。

　　世尊是金光明微妙经典(至)舍宅空处皆亦如是。

　　世尊何因缘故我名散脂(至)唯然世尊自当证知。

　　唯然。上声。礼对曰唯。野对曰阿。

　　世尊我知一切法(至)于一切法含受一切法。

　　智若浅深阶级次第。不名为密。即一智一切智。一切智一智。非一非一切。而一而一切者。斯是妙空妙假妙中。乃名智密。若得此意。五句一句。一句五句。非一非五。而一而五。唯数唯密尔。

　　世尊我现见不可思议智光(至)不可思议智境。

　　若境可以智知。可以口说者。境则非密。不可智知。不可识识。不可以名名。不可以言说。斯是境非智外。识即是境。境离名字。及彼言说。乃名绝思绝议密境也。而约五数论密。例上可知。

　　世尊我于诸法正解正观(至)正解于缘正能觉了。

　　若对邪明正。待边说中。此正非正。此中非中。皆非是密。即邪而正。即边而中。邪正中边。趣举其一。收法毕尽。无二无别者。乃名为密。我行正道。若境若智。从此得名。唯然世尊。自当证知。又一往前五句言知。知即意密。次五句言现见。见是眼。即身密。后五句明正解。繇正解故。言正分别。分别即口密。所以言不彰露者。是密义也。若约义别释。初番即三观义。知一切法。一切缘法两句。是因缘所生法境。何者。能生为因是初句。所生为缘是第二句。能所合故。诸法得起。中论云。因缘所生法。即此义也。了一切法者。了达虚无也。中论云。我说即是空。是为从假入空观也。知法分齐者。知空非空。用道种智。分别假名凡圣之法。而有差别。中论云。亦名为假名。是为从空入假观也。如法安住一切法如性者。以二观为方便。得入中道第一义谛。中论云。亦名中道义。即是中道第一义谛观也。含受一切法者。即是中道正观。能双照二谛。故言含受。若三观一异纵横并别者。则不名密观。即一而三。即三而一。名为密耳。次番即三谛三解脱义。现见不可思议智光者。光是实智。如日月光。常明不息。此实智照不可思议真谛境。成圆净解脱。不可思议智炬智行智聚者。皆是权智。如人执炬。屈曲照物。乍兴乍废。随顺机缘。或此或彼。行。因义。聚。果义。从因以向果。果兴而因废。皆是权智照不可思议俗谛。成方便净解脱。不可思议智境者。是法如如智。此智与法如如冥。故言不可思议智境。此智照不可思议中道第一义谛。成性净解脱。若一异纵横并别者。非不可思议。以不可思议。故名密也。后番即三身义。正解正观。正解能显体。体显名正观。正观是报身也。得正分别正解于缘者。分别机缘。不待时。不过时。普应一切。即应身也。正能觉了者。无觉无不觉名为觉。非了非不了名为了。究竟清净之觉了。即法身也。若一异纵横者。不名为正。以非一非异。不前不后。故名正耳。正即密也。统上虽作三观三脱三身三节解之。而十五句。一一皆是金光明海。一一互通。可以意知。若对题。则约正明法身即是金义。约观明般若。即是光义。约不思议明解脱。即是明义。三德是微密之藏。金光是微密之教。从密教。生密解。安住密理。行于密行。以密利他。故我名密。唯然世尊。自当证知。若对五佛性。初番我知一切法者。正知一切法中。悉有安乐性。安乐性者。即正因佛性。一切缘法者。无量功德举手低头等善。即缘因佛性。了一切法者。般若空慧。即了因佛性。知法分齐者。即世间出世间因果不滥。境界因佛性。如法安住如性者。即是果性。究竟安住如中也。含受一切法者。还是果性。能双照含受也。后之二番。准此以释。

　　世尊以是义故名散脂大将。

　　世尊我散脂大将令说法者庄严言辞辩不断绝。

　　众味精气从毛孔入充益身力。

　　心进勇锐成就不可思议(至)身受诸乐心得欢喜。

　　以是之故能为众生广说是经。

　　若有众生于百千佛所(至)是妙经典令不断绝。

　　无量众生闻是经已(至)三恶趣分永灭无余。

　　问。既得智聚。又摄福聚。斯乃真似二种庄严。合居方便及实报土。经那但云无量千劫人天受乐。答。须知十益。皆悉不离二十五有。此中乃是人天方便。人天实报。故仁王般若云。出三界外。更有众生界者。此是外道大有经说。须知四土。若横若竖。祇在三界一处而论。学者宜审。

　　南无宝华功德海(至)智慧功德成就大辩天。

　　南无此云归命。佛说一切众经。初皆归敬。而译人略之。诸论初亦先归敬。此文是说竟归依三宝。佛法可知。功德大辩。即菩萨理和僧也。

　　金光明经正论品第十一

　　正论者。正名为圣。圣有二种。一世圣。谓轮王也。易曰。备物致用。立功成器。以为天下利。莫大乎圣人。管子曰。圣人若天然。无私覆也。若地然。无私载也。此皆言世间圣人。二出世圣。谓三乘果人。断惑证理名圣也。论名核实。亦有二种。一核事实。则世间正论。可以治国。二核理实。则出世正论。可以诣道。此品是先王旧法。先王传力尊相。力尊相传信相。信相又传其子。其子又传后世。世世正圣。世世善实。即是先王之法言。亦是世界悉檀立名。名正论品。王行此法。法律相应。阴阳以之调。日月以之顺。百谷以之丰。万民以之乐。社稷以之安。治化以之美。即是民用和睦。上下无怨。亦是为人悉檀立名。名正论品。王用此法。外敌不敢谋。内奸不敢惊。妖星不敢现。恶虹不敢行。暴风不敢动。疾雨不敢零。是则祸乱不作。灾害不生。亦是对治悉檀立名。名正论品。此之世善。本金光明。从金光明。出此正论。善用此正论。天宫天身。以之光明。天力天威。以之增长。天心为之倍乐。天之法味。为之倍加深远。即是先王之至德要道。亦是第一义悉檀立名。名正论品也。此文是流通中第二意明人王弘经。感通冥圣。天王佐助。善政兴隆。

　　尔时佛告地神坚牢(至)为信相太子说是偈言。

　　受灌顶位者。华严三十九云。转轮圣王所生太子。母是正后。身相具足。其转轮王。令此太子坐白象宝妙金之座。张大网缦。建大法幢。然香散华奏诸音乐。取四大海水。置金瓶内。王执此瓶。灌太子顶。是时即名受王职位。堕在灌顶刹利之数。即能具足行十善道。亦得名为转轮圣王。

　　我今当说诸王正论为利众生断诸疑惑。

　　一切人王诸天天王应当欢喜合掌谛听。

　　诸王和合集金刚山。

　　护世四镇起问梵王(至)云何是人得名为天。

　　云何人王复名天子。

　　生在人中处王宫殿。

　　正法治世而名为天。

　　护世四王问是事已时梵尊师即说偈言。

　　汝今虽以此义问我(至)敷扬宣畅第一胜论。

　　因集业故生于人中王领国土故称人王。

　　故称人王者。谥法曰。德象天地称帝。仁义所生称王。白虎通曰。王者。往也。天下所归往也。

　　处在胎中诸天守护(至)能令众生多生天上。

　　答天举三义者。未入胎入胎。分德力加是也。以护胎故。称为天子。答第二问也。以分德故。有其天德。故称为天。答第一问也。神力所加。修善遮恶。后必生天。因中说果。故称为天。答第三第四正法治世名为天问也。答半名为天三义竟。

　　半名人王亦名执乐(至)现受果报诸天所护。

　　答有三义。故称半为王。一名执乐者。乐繇于王。王执此乐使天下和平。五日一风。十日一雨。老者击壤。小骑竹马。谁不归德。故执乐者名王。二者遮恶。为民除害。天不亢旱。地不洪流。草不折伤。民无疾疠者。谁不归德。故遮恶名王。三父母者。诲示祸福。导语善恶。制礼作乐。而民知禁。谁不归德。故父母名之为王。能为民下作父母。故诸天护之。名为天子。以遮恶不起诸天分德。名之为天。以执乐故。因中说果。复名为天。非但半名人王义成。半名为天三义亦显。

　　若有恶事纵而不问(至)坏国土者不应纵舍。

　　三十三天。各为瞋恨。是天不护。不护故非天子。是诸天王。各相谓言。是天不分德。不分德故。不得名天。舍远善法。增长恶法。则无天因。宁得因中说果叹人为天也。生大愁苦者。无执乐义。疾疫流遍。无遮恶义。纵恶不顾善。无父母义。是以不得名天。不得名王。

　　当正治罪是故诸天(至)善能摄护安乐众生。

　　当正治罪。即父母义。诸天护持。即天子义。以灭恶法。即魁脍义。魁脍名典军。遮制恶鬼。鬼畏典军。不敢乱行也。修习善法。即执乐义。应各为说。即示因果义。诸天即分德义。还以六义消文。皆可寻。问。金光明是正论本。其意云何。天者。法性金也。法性作依止。故言天护。分德者。即光也。报身与法性冥。即是分德也。神力所加者。即明也。又父母者。即金也。法性为父母故。遮恶。即光也。执乐。即明也。以此为本。能正论尔。如半名人王。半名为天。为世间正论。半名出世间正论。本末相关。即此意也。

　　金光明经善集品第十二

　　此转轮王。集众善法。如海导师。善海无涯。六度则摄。六度又广。二度略摄。谓檀与智。提如意珠。舍四大地。满中珍宝。以用布施。即集檀行也。合掌而立。请宝冥尊者。宣扬显说是金光明。即集智行也。檀智既然。余法亦尔。从行得名。故称善集品也。此六度不同。是世界集善。修于五度。是为人集善。修于智度。是对治集善。皆波罗密。是第一义集善。从此四集得名。故言善集品。

　　尔时如来复为地神说往昔因缘而作偈言。

　　我昔曾为转轮圣王(至)求正法故常舍身命。

　　又过去世不可议劫(至)明如日中悉能遍照。

　　治政之势者。谓化之势分。极于海际。

　　是转轮王梦是事已(至)是金光明诸经之王。

　　时宝冥尊即受王请(至)敷扬宣说是妙经典。

　　厕。杂也。填。塞也。缯。帛之总名也。曼陀罗。此云适意。曼殊沙。此云柔软。旧小大白。小大赤。不鼓。鼓。击也。

　　是时大王为闻法故(至)以用布施供养三宝。

　　熙怡。悦乐也。瑰。美石。次玉。琦。玉名。珥珰。释名云。穿耳施珠曰珰。珥。苍颉云。珠在耳也。

　　尔时为王说法比丘(至)今则我身释迦文是。

　　我于尔时舍此大地(至)正法之身我今已得。

　　就此品指归三法。善集波罗密。是金。集般若。是光。集五度。是明。此就善集。约智行及果。对于三法。在一窟中。金也。面如满月。光也。读诵是经。明也。此就宝冥。约依正对于三法。在窟中。是金。许为王说。是光。王提如意珠。雨四天下珍宝。是明。此就二人。约宝冥依正。与王雨宝。对于三法。然依正自他人物。如此分对者。以祇一法性。则物物皆金光明海。心心是三德秘藏。即而不离。方得名为经王耳。

　　金光明经鬼神品第十三

　　鬼字训归。又云畏也。报多怖畏。又云威也。能令他畏其威也。神者。能也。大力者。能移山填海。小力者。能隐显变化。若依俗释。郑玄云。圣人之精气谓之神。贤智之精气谓之鬼。礼记曰。明则有礼乐。幽则有鬼神。此品是第三一切天龙鬼神。天地灵祇。咸皆发誓。溥遍弘宣。以劝流通。

　　佛告功德天若有善男子(至)三世诸佛甚深行处。

　　佛从慈悲中起。受供养者。盖应佛也。佛从如中起觉智。智与如合者。报佛也。一切法。悉是诸佛行处者。法佛也。作如此解者。三佛历别。若修事之供养。供养亦别。谓四事供养。资持应佛。万行功德。资成报佛。称理之智。显发法佛。资成显发。皆供养义。

　　是人应当必定至心(至)至心听是微妙经典。

　　听经是法之供养。诸供养中。最为第一。第一供养者。供养一切佛。佛说文字。是应佛。能诠是报佛。所诠是法佛。能供养文字。即供养三佛。亦是供养三世佛。诸佛从此生故。

　　尔时世尊欲重宣此义而说偈言。

　　若欲供养一切诸佛(至)功德福聚悉已得之。

　　若入是经者。一言于经。即有三种。谓教行理。能了此三。是妙三法。名入是经。若不然者。安得入经即入法性。所入法性。无量甚深。三义具足。名金光明称此安住。名之为如。即见释迦三身妙体。须论观行相似分真。入经见佛。

　　随所至处若百由旬(至)一切恶事消灭无余。

　　百由旬满中盛火从中过者。为法亡躯也。蛊道者。四天上遣神。名弥栗头虔伽陀。汉言善品。主蛊毒也。

　　于说法处莲华座上(至)而为诸佛之所赞叹。

　　威德相貌无量无边(至)入阵得胜心常欢喜。

　　大梵天王三十三天(至)爱乐亲近是经典者。

　　阎摩罗王。或阎摩罗社。此云双王。阎摩双也。罗社。王也。兄及妹皆作地狱主。兄治男事。妹治女事。故曰双王。又苦乐并受。亦名为双。那罗延。此云钩锁力士。摩醯首罗。余经翻为大自在。灌顶经翻为威灵帝。摩尼䟦陀。翻威伏行。富那䟦陀。翻集至成。金毗罗。翻威如王。宾头卢伽。翻立不动。车钵罗婆。翻忍得脱。昙摩䟦罗。翻学帝王。摩竭婆罗。翻除曲心。绣利密多。翻有功勋。勒那翅奢。翻调和平。剑摩舍帝。翻伏众根。奢罗密帝。翻独处快。醯摩䟦陀。翻舍主。萨多琦梨。翻大力天。难陀翻喜。䟦难陀翻贤喜。兄弟二龙。风雨应时。能令人喜。贤谓性。又贤善故。波利罗睺。翻勇猛进。毗摩质多。翻高远。睒摩利子。翻英雄德。波诃梨子。翻威武猛。佉罗骞䭾。翻吼如雷。鸠罗檀提。翻战无敌。

　　于诸众生增命色力(至)如上所说无量功德。

　　优钵罗华下四句。四色莲华。优钵罗是青。波头摩是赤。拘物头是黄。分陀利是白。

　　金光明经授记品第十四

　　授者。与也。记者。记成道事也。亦名授莂。亦名受决。授劫国数量名为莂。审实不虚名为决。从佛所与名为授。从其所得名为受。此中授三大士。一万诸天。当来成佛事。从佛所与。故言授记。首楞严三昧经。佛告坚意。记有四种。一者未发心记。或有流转六道。生于人间。好乐佛。法。过百千万亿劫当发心。过百千万亿阿僧祇劫行菩萨道。乃至供养佛化众生。皆经若干。当得菩提。二适发心与记。是人久劫种诸善根。好乐大法。有慈悲心。发心即住不退地故。故发心与记。三密记。有菩萨未得记而行六度。功德满足。天龙八部。皆作是念。此菩萨几时当得菩提。劫国弟子众数如何。佛断此疑。即与授记。举众皆知。此菩萨独不知。四无生忍记。于大众中。显露与记也。今是适发心记。及无生记也。此流通中第四意。举昔金龙尊王。赞佛发愿。十千枯鱼。闻法熏修。行经之因。今得记莂。将来作佛。以成圆极之果。证验今日。若亲弘经。若为外护。不久得记。成佛不虚。以劝流通也。

　　尔时如来将欲为是(至)顶礼佛足却坐一面。

　　尔时佛告信相菩萨(至)天人师佛世尊。

　　世界转名净幢。应论四句。一名转土不转。转名净幢是也。二土转名不转。如往古释迦取土名娑婆。今释迦亦名娑婆。三名土俱转。如观音补弥陀处。四名土俱不转。如今银光补金幢光照佛处。世界名字。如本不异。

　　是十千天子闻三大士(至)清净无碍犹如虚空。

　　尔时如来知是十千天子(至)出现于世凡一万佛。

　　既云于是世界。而无别名。即是还名娑婆。此乃土转名不转一句。当如向所释。

　　尔时道场菩提树神(至)为我解说断我疑网。

　　疑者。夫移山填海。非一日之功。菩提极果。积行方克。忉利暂下。无久听之劳。不闻往昔有难思之行。行浅记深。是故疑惑。如余菩萨者。六度菩萨。引锥指地。无非舍身命处。戒忍禅智。满三僧祇。若通教菩萨。从假入空。非止一世修行。从空入假。动逾尘劫。若别教菩萨。直行一行。动经无量阿僧祇劫。况复遍行众行。量不可数。尚不获记。少时闻经。而得斯决。时众咸疑。故树神发问也。

　　尔时佛告树神(至)闻此三大菩萨受于记莂。

　　现行者。舍天宫乐。故来听经。闻三大士获菩提记。我昔本誓。与其法食。三事和合。故与其记也。此意证成鬼神品。初以妙供养。供养三世诸佛。及欲得知诸佛行处。决定至心听此经典。虽有其旨。未见其人。今十千天子。即其人也。闻记当果。果必有因。因金光明生殷重心。起功德身。心无垢累。起般若身。犹如虚空。起于法身。一心中听。三德圆成。复有无量功德。说不可尽。此不得记。记与谁乎。证经功德。意在于此。以随相修。指今现行。行随实相而修也。有妙善根。指于远缘。远缘实相而种善根也。

　　亦以过去本昔发心(至)阿耨多罗三藐三菩提。

　　誓愿因缘者。流水品云。未来之世。当施法食也。此文对下二品而为广略。略是此中少文。除病流水两品是广答。

　　金光明经除病品第十五

　　此正广答远缘。繇医王救疾。故言除病品。然须了知不独除于果报病苦。义令该收恶业烦恼十种之病。故下文云。治诸众生所有病苦。悉令除差。

　　佛告道场菩提树神(至)般涅槃后正法灭已。

　　于像法中有王(至)方便巧知四大增损。

　　善女天尔时持水长者家中(至)书数算计无不通达。

　　是时国内天降疫病(至)为诸苦恼之所逼切。

　　善女天尔时流水长者子(至)为是众生生大悲心。

　　作是思惟如是无量(至)时长者子思惟是已。

　　衰迈者。衰。损也。捐也。迈。归往也。谓壮力已往也。八十曰耄。谓惛忘。亦乱也。颤。四支动也。掉。振也。几杖者。坐则凭。行则执杖。

　　即至父所头面着地(至)而问于父即说偈言。

　　云何当知四大诸根衰损代谢而得诸病。

　　云何当知饮食时节若食食已身火不灭。

　　身火不灭者。食饱热病暂息。食消热复更生。故言身火不灭也。

　　云何当知治风及热水过肺病及以等分。

　　水过肺病者。水多则损肺。即是痰病也。

　　何时动风何时动热阿时动水以害众生。

　　时父长者即以偈颂解说医方而答其子。

　　三月是夏三月是秋(至)代谢增损令身得病。

　　时节有二。一俗法四时。谓春夏秋冬。冬为岁末。春为岁始。而初言夏者。或作趣作此言。或可答问正是于夏。三三而说者。一时三月。谓孟仲季。四时即十二月也。若依佛说法。一岁三时。谓冬春夏。夏为岁末。冬为岁始。何故尔。为破保常。秋时万物结实。人计为常为乐。为破此着。故去秋时。为开后安居。立迦提月。安居本名坐夏。八月半内已还。若是秋时。便是坐秋。为此义故。故废秋时尔。佛法三时。亦是三三说也。若二二说。足满六时者。依俗法四时。时本二月。土寄四季各十八日。本之二月。只是阴阳二月。一时唯有阴阳二月。合成六时。正月二月是木王时。四月五月是火王时。七月八月是金王时。十月十一月是水王时。腊月三月是阳土寄王。六月九月是阴土寄王。欲论本月。亦二二说。若论土寄王。亦二二说。故言足满六时也。若依佛法解二二说者。佛法有三时。时有四月。各有初分后分。从腊月十六日至二月十五日。此初分春时。从二月十六日至四月十五日。此二月是春后分。从四月十六至六月十五日。此二月是夏时初分。从六月十六至八月十五。此是夏后分。从八月十六至十月十五。此二月是冬时初分。从十月十六至腊月十五。此二月是冬后分。故言若二二说。足满六时也。又云正月三月是阳月。二月四月是阴月。五月七月是阳月。六月八月是阴月。九月十一月是阳月。十月腊月是阴月。故言若二二说。足满六时。此还依俗法。以奇偶之数。分阴阳也。三三本摄。依俗法者。正月是春分本月。摄后两月。悉属春分。四月为夏本月。摄后两月。悉属夏分。七月为秋本月。摄后两月。悉属秋分。十月为冬本月。摄后两月。悉属冬分。三三本摄也。又云正月二月正是春时。木于中王。土寄三月。摄属春时。四月五月正是夏时。火于中王。土寄六月。摄属夏时。七月八月正是秋时。金于中王。土寄九月。摄属秋时。十月十一月正是冬时。水于中王。土寄腊月。摄属冬时。土寄四季。正时为本。各三月。并摄于土。故言三三本摄。主摄于客。客是土也。依佛法言三三本摄者。本时各三月。既废秋时。以秋之三月各配入三时。时则四月。论本则三。论摄则一。故言三三本摄也。问。四时各有三月。此是四三本摄。云何三三本摄。答。三为一数。以三而数。故言三三为本尔。随是时节消息者。时如上说。或四或三或二或摄等。种种不同。随时以意消息。斟酌去取。若依佛法无秋时。而言秋时发病。此云何释。从八月半已还。随俗名秋。而夏时摄。八月下半已去。随俗名秋。冬时摄。随时消息者。二法之间而斟酌也。代谢增损者。春动肝病。肝属木。木春王。则可治。春动脾病。脾属土。木克土。此难治。夏动心病。心属火。火夏王。此可治。夏动肺病。肺属金。火克金。此难治。夏末冬初。于秋分中动肺病。肺属金。金秋王。此可治。若动肝病。金克于木。此难治。冬动肾病。肾属水。水冬王。此可治。若动心病。水克于火。此则难治。论四大增损。大略如此。

　　有善医师随顺四时(至)随病饮食及以汤药。

　　犯触有六。一多坐。二多眠。此二多致痰。宜多行徛散之。三多行。四多徛。五多语。生风病。宜多眠治之。六多淫。生一切病。即等分病也。若火少痰多。若火多即热壮。若风多吹火成热病。若风多吹痰成冷病。三事若等。无病。饮食得病者。亦有六。一过量食。二少食不足而止。三过饥时食。四逆时食。未饥强与食也。五妨食。如食肉饮生乳。使人癞。六不曾食而强食。如南人饮浆。北人饮蜜。苦菜和蜜。令不结男。猪膏煎白鹭肉。令人癞。若患热而饮酒食小麦生牛肉。令人失明。吐血痢血。若病痰而饮甜肥咸酸。令人𠲿鼻多汁。又㿃痢也。六大者。是六腑。大肠。小肠。胆。胃。三焦。两膀胱也。

　　多风病者夏则发动(至)其肺病者春则增剧。

　　四月五月是风生时。六月七月是风起时。八月九月是风灭时。六月七月是热生时。八月九月是热起时。十月至正月是热灭时。八月九月等分生时。十月十一月是等分起时。十二月正月是等分灭时。十月至正月是痰生时。二月三月是痰起时。四月至七月是痰灭时。痰是水病。肺也。夏日动风者。夏日毛孔开通。外风得入。内风动也。热病秋动者。毛孔闭塞。热伏于内。不得行。故成病。等分冬动者。春时动水。肺病不差。至夏复动风。风病不差。至秋复动热。热病不差。至冬俱动一切病故也。二月三月是痰起损肺。肺病动也。

　　有风病者夏则应服(至)肺病春服肥腻辛热。

　　风病夏服肥腻咸酸热食者。夏月毛孔开通。具以肥腻润塞之。令风不得入。咸酸性热能消水。令体坚实。治于风虚。热食流汗。引风令出。又治虚冷。风不得进。冷甜是酥乳等能治热也。等分冬服甜醋等除风也。肺病服肥腻塞毛孔。令水不得入。热能焦水宣通。故能治肺病也。

　　饱食后则发肺病(至)如是四大随三时发。

　　饱食发肺病。食既多则肠胃盈满。故发肺病。食消发热者。如食沃润。则热病伏。食消无润。热病起也消已虚疏。风气入体。故发风也。但举病发者。以病显药。当用妙药治也。

　　风病羸损补以酥腻(至)筹量随病饮食汤药。

　　风疏补酥腻咸除风。甜除热。肺带风水。宜吐也。

　　善女天尔时流水长者子(至)平复如本气力充实。

　　善女天复有无量(至)所有病苦悉得除差。

　　此品事医。意含法药。除病不一。非可卒陈。今约观心。略申其意。三毒等分。是内病。数息。不净。慈心。因缘。是法药。宜闻法药得悟者。信行人病差也。作观研心得悟者。法行人病差也。眼是春时。舌是夏时。鼻是秋时。耳是冬时。身是四季。摄属诸时。妙好五欲增贪病。粗恶五欲损贪病。妙好五欲损瞋病。粗恶五欲增瞋病。平平五欲增痴病。违顺五欲损痴病。总三种五欲增觉观病。偏动三种五欲损觉观病。是为增损之相也。犯触者。违情犯瞋。顺情犯贪。不违不顺犯痴。总三犯觉观。慢时即发瞋。求须时即发贪。僻解时即发痴。放逸时即发觉观。慈心治瞋。不净治贪。因缘治痴。数息治觉观。前说五欲三受。俱从外境。为四分照发之缘。复举慢等内心恶习。为四分观发之因。皆所观境。即是病相。慈心等四观。正明能观四种法药。所谓对病施药。服药则病除耳。仍须了知语似三藏停心之法。意则不然。何者。以四分名。通界内外。数息等四。四教行人。无不修证。今约此论。弥显除病结缘之意。

　　金光明经卷第三

　　金光明经科注卷第三
卍新纂续藏经第 20 册 No. 0362 金光明经科注


　　金光明经科注卷第四

　　明　盐官安国寺比丘　(受汰)　集

　　金光明经卷第四

　　北凉三藏法师昙无谶　译

　　金光明经流水长者子品第十六

　　文云。一能流水。二能与水。与水者。与安乐水也。一世安乐。二出世安乐。世安乐者。如象负水。济彼枯鱼是也。出世安乐者。如发誓言。于未来世。当施法食。与菩提记是也。流水者。流除苦恼水也。一果报苦恼。二业因苦恼。流除果报苦恼。如治诸病人。救彼渴鱼是也。流除业因苦恼者。授三归。说十二因缘。赞佛十号是也。请父求方。欲成流水之义。从王借象。欲成与水之义。今单以流水题品者。文中既彰与水之义。题品须安流水之名。经文与题。二名互显。出经者之巧为若此也。长者者。具十种德名长者。一姓贵。二位高。三大富。四威猛。五智深。六年耆。七行净。八礼备。九上叹。十下归。子者。持水之子。故经云。持水大长者家中后生一子。名曰流水。故言子也。此文是断疑中第三结缘之近繇。

　　佛告树神尔时流水长者子(至)多设福业修行布施。

　　尊重恭敬是长者子(至)必是菩萨善解方药。

　　善女天时长者子有妻(至)一名水空二名水藏。

　　时长者子将是二子(至)我当随后逐而观之。

　　时长者子遂便随逐(至)见是鱼已生大悲心。

　　时有树神示现半身(至)倍复增益生大悲心。

　　善女天时此空池为日所曝(至)还到池上与作阴凉。

　　恃。依也。

　　作阴凉已复更推求(至)犹不能成况我一身。

　　捕捉也。决弃其水。决音穴。广雅云。穿也。说文云。下流也。周易。藩决不羸。亦音穴也。

　　时长者子速疾还返(至)利益众生令得快乐。

　　厩马舍也释名云厩聚也马之所聚也。

　　是时流水及其二子(至)水遂弥满还复如本。

　　时长者子于池四边(至)求索饮食我今当与。

　　彷徉。上扶方反。下以章反。广雅云。徙倚也。又徘徊也。

　　善女天尔时流水长者子(至)与此鱼食令其饱满。

　　未来之世当施法食。

　　复更思惟曾闻过去(至)思惟是已即便入水。

　　作如是言南无过去(至)生缘老死忧悲苦恼。

　　先称十号。次说因缘。十号在悟在果。因缘在迷在因。迷悟因果。其名虽殊。而体不异。以十号果。是究尽三德。十二因缘。是本来三德。三德不改。因果宁殊。故普贤观云。大乘因。诸法实相。大乘果。诸法实相。诸法是修二。实相是性一。此三圆融。不纵不横。全体为因。全体为果。众生虽迷。十号无减。诸佛悟极。十二不亏。以世间相。皆常住故。今先唱果。果理已显。令其解生。初称宝胜。乃是别名。名于一佛。如来等十。乃是通名。三世十方。佛佛皆具。若以通从别。合得名为宝胜如来。宝胜应供等。此十通号。今约三三。及一总结。以销十号。令知一一无非秘藏。初三以如来为首。即法身中三也。如来是真如属法身。应供利生是解脱。正遍知具二智是般若。以法身必具二德故也。次三以明行足为首。即解脱中三也。三明之。行是解脱。善逝能趣极是般若。解三世间一一常住是法身。以解脱必具二德故也。后三以无上士调御丈夫为首。即般若中三也。见性名丈夫故当般若。天人师轨训众机是解脱。佛是复本大觉是法身。以般若必具二德故也。此九即三。此三即一。一无一相。三九宛然。三千世间。九世刹那。一多延促。究竟自在。故言世尊。十二因缘。束为三道。无明爱取三支。属烦恼道。行有二支。属业道。识名色六入触受及生老死。属苦道。此虽昏迷。系缚轮转。而全体即是三因佛性。皆不可思议。随人观察。显发不同。故大经说。下中上智观此。乃得三乘菩提。若上上智观。得佛菩提。以前三教。智有思议。故观十二。止得三乘。唯有圆教不思议智。体无明等即是性染。非佛天人修罗所造。一一常住。当处圆融。方曰因中具于果性。又玄文中。三道三识虽本有位。与果后三德。无二无别。得此意已。方可分别十二别名。无明。谓不了六受。即空假中。行谓依不了心。动作业行。识谓业牵中阴。识托母胎。名色谓二滴为色。心但有名。六入谓名色增长成六入根。触谓六根对外。为尘所触。受谓触生三受。苦乐平平。爱谓迷三受故。于乐染着。取谓爱染缠绵。四方求索。有谓繇取造业。须有来报。生谓有业既熟。未来阴兴。老死等谓生须变灭。悲恼萦缠。此十二支。或约三世。或约二世。或约一念。虽三不同。皆以十二而对三道。即事而理。一一究竟清净自在。不纵不横。而高而广。如是观者。得佛菩提。略三归者。义已具也。盖三宝三德。体本不异。既称南无宝胜十号。岂非归命果上三德。复说甚深十二因缘。乃是心依因中三德。迷悟极际。三德无差。一体义备。三皆具足常乐我净。真是归依三宝。义究竟成。当知谶师。意趣深妙。

　　善女天尔时流水长者子(至)既命终已生忉利天。

　　凡初生天。以自业力。有三种念。一自知从其处死。二自知今此处生。三自知先作何业。得来生天。既知曩事。故下酬恩。

　　既生天已作是思惟(至)随意自在受天五欲。

　　报恩有二义。一事。二理。事者。真珠四边。报水。饮食。因缘。十号等四种泽也。理者。祇于四事而解四德。故成理益。以十千鱼。繇戒缓故。受鳞介身。繇乘急故。今遇大乘真善知识。故能于事。深解妙理。受食得命。即表真常。受水得乐。表涅槃乐。于十二棘林。解自在我。依十号法。获天报财。于世净命。解性净德。此四法益。因流水得。故持四万真珠璎珞。报恩供养。食等四事。既表理益。四万珠璎。岂但事供。盖表千界万如。一一皆具常乐我净。即四十千真珠璎珞。非严而严。严于法身。此乃财供成于法供。所以名有妙善根。为得记缘也。

　　时阎浮提过是夜已(至)何缘示现如是瑞相。

　　长者子言我必定知(至)王闻是已心生欢喜。

　　尔时世尊告道场菩提树神(至)现半身者今汝身是。

　　第五结会古今者。昔佛疑鱼数。树神定判十千。今神疑行浅记深。佛为说妙因缘。今昔相关。故结会也。罗睺罗。此云覆障。以六年在胎。故立斯号。然本迹事。傍文思之。十千今昔。必是所化。余皆能化。此之能化。据华严等诸经所说。皆是劫海修其实因。熟其十千。令今得脱。若取法华久成之意。皆是迹中接此等机。令今得记耳。

　　金光明经舍身品第十七

　　舍义甚多。谓财。位。寿命。今独以身当名者。此从正要得名。受者须身。余则非要。施者正舍身。余旁舍尔。故言指身品。夫行门无量。根繇宿熏。四种三昧。逐人所尚。于随身意。善行六度。乐行檀者。于身命财。无所吝惜。自行教化。随喜赞叹。皆在于施。若于善师。及依实教。修檀行者。体能施心。及受施境。所施身等。即空假中。事行理观。合一而修。助道正修。相资而进。庶四悉俱成。二利皆得。故特谭本事。令人效行。舍于身命。

　　尔时道场菩提树神(至)为利众生受诸快乐。

　　问者。上闻大士治病救鱼。实为旷济。鱼关未来法食之誓。获成佛记。例病差者。定于后世。为解脱机。是则皆蒙。二世之益。时众愿闻亡身殒命。感深契极之事。行苦而果乐。可得闻邪。是故请问。

　　尔时世尊即现神足(至)众宝罗网弥覆其上。

　　尔时大众见是事已生希有心。

　　尔时世尊即从座起礼拜是塔恭敬围绕还就本座。

　　尔时道场菩提树神(至)何因缘故礼拜是塔。

　　佛言善女天我本修行(至)阿耨多罗三藐三菩提。

　　尔时佛告尊者阿难(至)六波罗蜜功德所熏。

　　尔时阿难闻是教来(至)是中舍利其色红白。

　　佛告阿难汝可持来此是大士真身舍利。

　　尔时阿难即举宝函还至佛所持以上佛。

　　尔时佛告一切大众(至)说是舍利往昔因缘。

　　阿难过去之世有王(至)小子名曰摩诃萨埵。

　　摩诃罗陀。此番大无罪。文殊问经云。罗陀翻为中。摩诃波那罗。或云此翻大度。摩诃提婆。此翻大天。摩诃萨埵。此翻大心。

　　是三王子于诸园林(至)渐到一大竹林憩驾止息。

　　第一王子作如是言(至)能令行人安隐受乐。

　　时诸王子说是语已(至)身体羸瘦命将欲绝。

　　适产七日者。见虎子头上有七点。知已七日。出山海经。又云七日眼开。又七日不食必死。虎既垂死。知是七日。或云鬼神示悟。如树神数鱼。

　　第一王子见是虎已(至)作是观已寻便离去。

　　尔时第三王子作是念言(至)与诸众生无量法乐。

　　观有二种。一助观。二正观。从初至甚可患厌。是助道观也。以三藏教假想。对治恋着依正之心。从是故我今下。正观也。至无诸尘累等。即空观。无量禅定至诸佛所赞。即假观。从证成如是至法乐。即中观。说乃前后。修必一心。

　　是时王子勇猛堪任(至)灭生死怖众恼热故。

　　先作方便。次作是言下。正起誓。六句不出四弘。初二依灭谛发成佛愿。三四依道谛发悲智愿。第五依苦谛发度生愿。第六依集谛发断惑愿。此依界外灭谛为首。验发圆心也。

　　是时王子作是誓已(至)于高山上投身虎前。

　　是时大地六种震动(至)啖食食其肉唯留余骨。

　　六种震动者。谓动。起。涌。三种是形。震。吼。击。三种是声。今于形声。略言其二。故言震动。

　　尔时第一王子见地大动为第二王子而说偈言。

　　震动大地及以大海(至)必是我弟舍所爱身。

　　第二王子复说偈言。

　　彼虎产来已经七日(至)今者我天为何所在。

　　尔时王妃于睡眠中(至)心大愁怖而说偈言。

　　今日何故大地大水(至)失我心中所爱重者。

　　尔时世尊欲重宣此义而说偈言。

　　我于往昔无量劫中(至)常舍难舍以求菩提。

　　我念宿命有大国王(至)见新产虎饥穷无食。

　　时胜大士生大悲心(至)傥能还食自所生子。

　　即上高山自投虎前(至)世间皆闇无有光明。

　　是时二兄故在竹林(至)然后苏息而复得起。

　　是时王子当舍身时(至)心生愁恼似丧爱子。

　　于是王妃疾至王所(至)梦是事已即生忧恼。

　　我今愁怖恐命不济(至)即时闷绝而复躄地。

　　王闻是语复生忧恼(至)哀哭悲号声动天地。

　　尔时城内所有人民(至)我子今者为死活邪。

　　尔时王妃念其子故(至)不令我子丧失身命。

　　我所见梦已为得报(至)三子之中必定失一。

　　尔时大王即告其妃(至)汝今且可莫大忧愁。

　　大王如是慰喻妃已(至)举首号叫仰天而哭。

　　先所遣臣寻复来至(至)不久当至令王得见。

　　须臾之顷复有臣来(至)唯有骸骨狼藉在地。

　　是时大王闻臣语已(至)复起举首号天而哭。

　　复有臣来而白王言(至)乍复赞叹其弟功德。

　　是时大王以离爱子(至)可使终保余年寿命。

　　一亡二存。对并思忖。亡者叵寻。存者宜取。

　　尔时大王驾乘名象(至)速令二子觐见其母。

　　佛告树神汝今当知(至)及舍利弗目犍连是。

　　轮头檀。或阅头檀。此云净饭。摩耶。此云天后。调达亦提婆达多。此云天授。父母从天乞子。天授与之。是佛堂弟。瞿夷。此云明女。悉达有三夫人。一瞿夷。二耶输。三鹿野。各有二万采女。五比丘者。憍陈如頞鞞。䟦提。十力迦叶。拘利太子。陈如十力迦叶。二是母亲。余三是父亲。舍利弗。此云身子。母好身形。故母名身。是彼之子。故名身子。目犍连。此云胡豆。姓也。上古有仙居山。常采菉豆而食。因以命族。尊者是彼之后也。

　　尔时大王摩诃罗陀(至)即于此处起七宝塔。

　　梵语塔婆。此翻方坟。或云聚相。谓累木石及宝。高以为相。茶毗后分云。佛塔高十三层。上有相轮。支佛塔十一层。罗汉四层。轮王塔无复层级。以未脱三界故。十二因缘经。八种塔。并有露盘。佛塔八重。菩萨七重。支佛六重。四果五重。三果四。二果三。初果二。轮王一。凡僧俱蕉叶火珠而已。舍利。此云身骨。

　　是时王子摩诃萨埵(至)常为众生而作佛事。

　　说是经时无量阿僧祇(至)阿耨多罗三藐三菩提心。

　　树神是名礼塔往昔因缘(至)是七宝塔即没不现。

　　金光明经赞佛第十八

　　此品从能所得名。能赞是三番菩萨。所赞是一佛世尊。不同前赞叹品。能赞是往世金龙一人。所赞是三世极果诸佛。能所合标。故言赞佛品。章安又谓三番菩萨是能赞。一佛是所赞。一佛是能赞。三番是所赞。三番是当佛。一佛是现佛。通而为言。皆是能赞。皆是佛。故言赞佛品。次第者。因前十七品。故有今品。何者。序品叙大体。如来游于无量甚深法性。穷源极边。寿量品极果。冥深合广。能起大用。菩萨修学。劝令如忏品灭恶。赞品生善。空品导成。四王至散脂。誓愿流通。说请者之功德。正论至善集。明说者之功德。鬼神至流水。说听者之功德。舍身明。行者之功德。如是等利益出现世者。皆是如来大体大智大用金光明力。既善始令终。初中后竟。故诸菩萨等。以赞赞佛。称扬教及教主。故言赞佛品。

　　尔时无量百千万亿诸菩萨(至)异口同音而赞叹曰。

　　从此至金宝盖刹者。正张大其众。满中菩萨。皆赞释迦教主也。供养不出三业。投地是身。同声是口。口身共畅意业也。

　　如来之身金色微妙(至)迦陵频伽孔雀之声。

　　如来之身。标起也。金色微妙等三句。是赞第十四金色光微妙一大相也。身净者。即赞第十一身清洁一小相也。柔软者。赞第十二身柔软小身也。圆足无垢二句。赞第二十身满足小相。亦是赞容仪满足。其音清彻下。是重赞梵音一大相。亦是兼赞言音深远小相海也。梵声者。譬佛音深远也。师子吼声者。譬佛音无畏也。大雷震声者。譬佛音破迷也。云六种声者。诸文皆有八音。一极好。二柔软。三和适。四尊慧。五不女。六不误。七深远。八不竭。译人增减。不须和会。亦可先举妙如梵声者。即八音中深远音也。师子吼大雷震。即举不女音也。以佛住首楞严定。常有世雄之德。久离雌耎之心。故所出音声。能令闻者敬畏。天魔外道。莫不归伏也。上既已列二种声。下但云六种声者。即举迦陵频伽等六种声也。以迦陵频伽。番极好声故。

　　清净无垢威德具足(至)光明远照无有齐限。

　　上以大小相间而赞。盖显身相大小咸遍。辞意虽含。尊特未彰。故今复赞身相光明。俱无限齐。言威德者。正巍巍堂堂之相也。

　　智慧寂灭无诸爱习。

　　上句赞智。下句赞断。

　　世尊成就无量功德譬如大海须弥宝山。

　　大论云。尊特身佛者。巍巍堂堂。譬如须弥。映临大海。所有大小相好。亦巍巍堂堂。然如来自行。具足三身功德。诸菩萨唯赞尊特者。上冥下应。已摄三身。斯出赞者之巧。为若此也。

　　为诸众生怜愍心于未来世能与快乐。

　　如来所说第一深义。

　　体指序品如来所游。深广无际。超诸因理。故称第一。举深该广。即甚深无量也。宗指寿量极果所得。过诸菩萨。亦称第一。报法体一。深义可知。

　　能令众生寂灭安隐(至)安住正道无诸忧苦。

　　初二句。是赞上忏品灭恶。寂诸业行之恶。灭于果报之苦。故言寂灭。次二句。赞上叹品生善。如来叙昔龙尊赞佛。意生今日当机之善。故能与无量快乐。能演无上下。赞空品双导。甘露者。即长生不死之药。文诠中道妙空。实相真谛。能过二死迷变可生四德常身。故斯理空。即名甘露。仍繇染体本净。空名妙法。从此而入。复名法门。此先赞能导空法之妙。能入等。正赞灭恶生善之深。言解脱者。有二意。若就解脱惑业之缚。即破恶也。若取无染自在之净。即生善也。度三有等。破恶生善可知。

　　如来世尊功德智慧大慈力精进方便。

　　功德智慧。结上赞能说教主。慈悲精进。结上赞所说教法。法之宗用如是者。皆慈悲精进所致也。

　　如是无量不可称计我等今者不能说喻。

　　诸天世人于无量劫(至)无量大海一滴少分。

　　我今略赞如来功德百千亿分不能宣一。

　　若我功德得聚集者回与众生证无上道。

　　回向有三义。现文有二。理含其三。

　　尔时信相菩萨即于此会(至)合掌向佛而说赞言。

　　世尊百福相好微妙功德千数庄严其身。

　　色净远照视之无厌(至)又与众生上妙快乐。

　　色净远照下。即第十四金色光相。光明炽盛下。即第十五身光相。然二种光相。若据生身。皆有齐限。如云身光。面各一丈。今云如日千光。乃至悉能远照无量佛土。故知信相。昔为龙尊赞佛尊特。发愿未来得值释迦。今日赞佛。岂忘其本。是则大相小相。皆寄尊特而赞也。能灭等。正赞光明能灭苦与乐。

　　诸根清净微妙第一众生见者无有厌足。

　　如大相中。有身端直。皮肤薄细。舌大覆面。齿白齐密。眼如金精。睫如牛王。小相中。有鼻高好。吼不现。耳轮辐相埵成。身清净柔软等诸根。皆见者无有厌足。

　　发绀柔软犹孔雀项(至)如是功德悉已聚集。

　　孔雀项蜂王等。皆比发有绀色。如八十好中。有发色青珠好等。此繇清净慈悲无量禅定。久皆庄严。故发好柔软。

　　相好妙色严饰其身(至)在在示现于诸世界。

　　初四句。明严身克果之用。如来下。显摄生感赞之功。若相若好。随大随小。悉能调伏。令心柔软。受诸快乐。故为诸佛所赞。其光远照去。正明功德具光明。故远照如日之遍空。高广若须弥。显出大海。

　　齿白齐密犹如珂雪(至)其色微妙如日处空。

　　尔时道场菩提树神复说赞曰。

　　言道场菩提树神者。如来得道之场。在此树下。故树以菩提为名。今女天依此树而住。故云耳。

　　南无清净无上正觉。

　　南无者。归命之辞也。清净者佛性论有二种。一性净。本无惑染故。二相净。对治离障故。今总赞如来中边智满。法报应圆。故谓无上正觉也。

　　甚深妙法随顺觉了(至)独拔而出成佛正觉。

　　初六句。是就所觉显明。赞佛法身。甚深微妙者。法性高广。诸法融妙。圆智圆觉遍一切处。如来随顺斯理。觉了其性。故远离非法非道。法即所生果法。道即能生因道。苟未离无明。有所修证。皆名为非。言一切者。即魔外涅槃非法。禅戒非道。及三乘七方便涅槃非法。戒定非道等。独拔而出成佛正觉者。所谓出缠大法身也。

　　知有非有本性清净(至)希有希有佛无边行。

　　有法喻合。法中初二句。赞报智。知者照也。有即俗。非有即真。本性清净即中。以一切种智。知照三谛。则冥深契广。事理周极。名佛无上报智也。希有二句。赞佛助行功德。重言希有者。叹美之郑重也。因中戒定。有排障敌恶之力名功。助发大智成佛大果名德。法华云。久修业所得。即其义也。喻中言大海须弥者。即喻上报身智行也大海喻智。须弥喻行。其智冥理。穷实相底。故方之大海。释论谓智度大海。佛穷其底。因中万行。积功累德。喻彼须弥。如华严涅槃。皆云析骨书经。如彼妙高。合中智行契理。三法一如。故曰希有希有。佛无边行。

　　希有希有佛出于世(至)希有如来无量大悲。

　　优昙华者。具足云优昙钵罗。此言瑞应。亦云灵瑞。轮王出世时感此华。泥洹经云。阎浮提内。有尊树王。名优昙钵罗。有实无华。优昙钵树有金华者。世乃有佛。故云时一现耳。无量大悲。垂应本也。以大悲故。不住涅槃。

　　释迦牟尼为人中日(至)宣说如是妙宝经典。

　　如来鉴机说法。如日照物。无所不遍。为欲利益者。准金光明力用。须明十种利益(云云)。

　　善哉如来诸根寂灭(至)入于诸佛所行之处。

　　诸根寂灭者。以了眼等性常。具无减修。诸惑死生。悉已寂灭。故常居寂定。而复游入者。将转法轮。表不妄说。又三世佛说。必须入定。首楞严云。虽知诸法常是定相。而示众生诸禅差别。

　　言善寂大城者。正赞所入定也。即经初法性三昧。若入此定。即能善了诸法寂灭。无非法性。防生死之非。御涅槃之敌。是以中道善寂。而名大城也。此乃佛之境界。故受清净无垢之名。为诸佛行处。

　　一切声闻身皆空寂(至)一切众生性相亦空。

　　如来三昧空智。明见声闻身果性相皆空。诸佛境界亦空。故云一切声闻等。如是一切等者。指上自他依果。国土净秽推性推相。不见差品。一切众生依正境界。推求性相。皆同真净。无复别异。然推乎性相。即空观遣情显理之要门也。四句推性不见性。四句推相不见相。祇一妙空。性相双遣。具如前说。

　　狂愚心故不能觉知。

　　上赞佛所游三昧空智。遍了诸有差异。悉皆泯亡。唯真智独存。更无染异。树神明晓。悲愍凡迷。狂愚不了。故请佛出定。

　　我常念佛乐见世尊(至)清冷法水以灭是火。

　　叙昔我常念佛者。心游法界。常照三身。观力未充。欲求深证故助之以誓愿。加之以恋慕修之以大悲。合掌雨泪。皆助成常念之观也。

　　世尊慈愍悲心无量(至)是故我今渴仰欲见。

　　树神自昧如来上位真身。故请佛加愿。使我身常得见佛。复愍于他。不见佛之真体。故叙世尊常护一切。是故渴仰欲见者。即引己及他。请佛现身。

　　声闻之身犹如虚空(至)众生之性如梦所见。

　　即树神击请今佛出定也。如来在定。明了性净。彻内彻外。即寂即现。其如众生未发上定。故树神频请出现。发悟斯机。乃举六喻显乎声闻色体。非性明体。所证真理。阒寂无知。如虚空等。皆非实性也。众生之性。虚妄现在。亦如梦所见。都无实相。

　　如来行处净如琉璃(至)如来行处微妙甚深。

　　正明佛所入定。具慈愍照。故请如来出定。令我及众。得安乐故。

　　一切众生无能知者(至)一切缘觉亦不能知。

　　树神以凡夫小圣。共迷佛所游境界。故请佛现身。即令明见唯心佛现。五通神仙者。别举人趣中有术成仙者。发得五通。虽有他心宿命。而不知佛所游定。照理起应。不离众生心体。无漏二乘。虽有三明六通。亦昧佛境唯心。故曰亦不能知也。

　　我今不疑佛所行处惟愿慈悲为我现身。

　　树神述已于佛行处。明了无滞。虽知本无隐现。上举他众共迷佛境。实有动静。故敦请出定云。惟愿慈悲。为我现身。

　　尔时世尊从三昧起以微妙音而赞叹言。

　　尔时者。即树神请毕之时。佛酬其请。示出定之相。乃云以微妙音。而赞叹言。即微细妙好之音。而悦四众也。问。佛何处入定。此云从三昧起。答。初将说经。游于无量甚深法性。今说将竟。故从三昧起。此经首尾。皆在法性中说。

　　善哉善哉树神善女(至)皆入甘露无生法门。

　　佛赞树神。意含前二。是印成三番菩萨赞教。以诸菩萨及妙幢。能赞佛所说教皆是快言如来序品以来。明大体大宗大用。是金光明妙三法也。故云快说是言。若众生闻此三法。即能发解证悟。明了常住。故云入甘露无生法门耳。

　　金光明经卷第四

　　金光明经科注卷第四(终)

　　No. 362-B 金光明经感应记

　　明　盐官安国寺比丘　(受汰)　重辑

　　光明一经。大藏具存三译。惟此北凉所翻。文成四卷者。其感应若桴鼓焉。余自崇祯辛未冬日。既集科注。以疏解经王矣。兹癸酉夏。复念义理渊玄。解入匪易。倘其就一事。而即能使人。怖果修因。迁善改恶。则亦惟感应之说。为得其要已。于是即见闻所及。聊录数则。附之卷末。并垂流布云。

　　敌国交欢

　　汉沙门摩腾。中天竺国人也。美丰仪。解大小乘经。常以游化为任。往天竺附庸小国。讲金光明经。会敌国侵境。腾曰。经云能说此法。为地神所护。使所居安乐。今锋镝方始。曾是为益乎。乃誓以忘身。躬往和劝。遂至二国交欢。繇是显誉。岂非金光明经之力与。

　　江鱼化雀

　　隋天台智者大师。居台州修禅寺。开皇中。率励徒众。货衣资什物。就土民孔玄达等。赎[竺-二+(一/(尸@邑))]梁为放生池。一时感化。至舍鱼梁五十五所。尝于其上讲金光明经。忍一日法堂前。见黄雀无数。翔集半日。悲鸣而去。大师见之曰。乃江鱼化为黄雀。来谢吾恩耳。

　　金人入梦

　　隋释彦琮。赵郡柏人。李氏子。开皇年间。驾东巡。诏扈从。时炀帝在晋邸。出总河北。旋途并部上谒。讲金光明经。秦王俊镇太原居其宅。一夕梦人身金色。长三丈余。授玻璃酒碗。曰可饮尔。辞以律。遮不敢。至是见王所事像如之。

　　灯焰自续

　　隋僧法纯。姓祝氏。扶风始平人也。住大兴善寺日讲金光明经。尝叹曰。身命无常。何可爱保。檀供难消。吾其行金光明忏法乎。更四十五年不废。除饮食便利。不出道场。遂感灯无油而光𦦨相续者七昼夜。或闻道场中。有演说教授声。就视之则寂然。忽一日闭室静坐。弟子惠进。见白衣童子。手捧金光明经。侍立纯右。问曰。此是何人。答曰。第六天频来召我。我以着乐。妨于修道。终不许也。若无佛法处。我则愿生以化迷类。久之双鸽集于衣桁。注目视纯。都无惧色。春秋八十五。无疾端坐念佛而终。火化获舍利无算。

　　至心泉涌

　　唐释空藏。住京师会昌寺。诵金光明经三百余卷。说化为业。游凉川原。有缘斯赴。又往蓝田负儿山诵经。赍面六斗。拟为月料。乃经三年。日啖二升。犹未能尽。又感神鼎不知自何而来。又至玉泉寺以为终焉之地。时经亢旱泉竭。合寺众僧将散。藏乃至心祈请。泉即应时涌溢。道俗动色。惊叹不已。

　　诏讲太极

　　唐僧智聚。俗朱姓。出家苏州虎山寺。至德二年。诏于太极殿。讲金光明经。天子躬御法筵。臣僚咸集。于时云兴瓶泻。莫不歆艳。

　　黄雀翔集

　　唐释文举。婺州东阳人。张氏子。温粹而玉。动静以时。视听之官有守。言行尤谨。此固律范之出于自然者。尝诵金光明经。兼通法华金光明义疏。化王天台。至登讲训。俦侣日填。诏为国清寺主。初智者大师。尝立金光明道场。每年九月。集四众熏修忏法。期满七七。当时檀施云臻。供养丰厚。自大师之没。世亦变更。道场寖以寂莫。至是几绝。举乃罄己衣资。重建金光明道场。檀施四远复集。感黄雀翱翔而来。众皆叹异。举曰。金光明力也。后知事僧清蕴。谋之于举。置庄田十二顷。以给金光明会饮食之费。

　　无疾示终

　　唐释广修。东阳留氏子。居禅林寺。日诵金光明经。每岁建金光明忏法七七日。后台州刺史韦珩。迎讲金光明经大义。寿七十三。无疾而终。葬于金地道场。门人良汶。发而茶毗之。获舍利千余颗。

　　天神拥卫

　　唐释玄䇿。会稽鲁氏子。幼随父贾至天台。见乡里为诵金光明经会盛甚。盖隋智者大师所创始也。其法于每岁九月。合远近僧俗之众。无虑千万人。而䇿心独伟之。遂依禅林寺僧广智师出家。日诵金光明经一部。修礼忏法。始终不倦。感天神常来听法。现形拥卫。四远檀那。愈加信向。

　　大雨如注

　　唐释从礼。襄阳人。居台州平田精舍。慎重庄默。喜怒不形于色。平居必虔诚持戒。梁乾化年中夏旱。知事僧以园蔬枯悴。请礼祈祷。遂诵金光明经。未毕而大雨如注。三日乃止。四境沾足。时武肃王钱氏闻之。召入府建金光明忏法道场。所得施利随散。寒暑惟一衲。日惟一食。常坐不卧。世寿七十九。无疾端坐念佛而逝。火化收舍利无算。

　　浮舟放生

　　宋释义寂。温州永嘉人。姓胡氏。太平兴国年间。居台州黄岩县海门灵石寺。昔智者冬居道场也。众请寂乘舟泛海。讲金光明经流水长者品放生。以为常法。寺为一新。上闻之。诏遣高品卫绍钦等入山。重建寿昌寺。为所在官僚。请法受戒。寿六十九。无疾垂诫烛后事。奄尔而化。

　　白光自出

　　宋僧晤恩。姑苏常熟人也。俗姓路。母张氏。梦僧入其室而娠。孩童时。见僧必迎拜。年十三时。闻诵阿弥陀经。有所感悟。因求出家。汉开运间。依钱塘慈光院志因师。受天台三观六即之说。穷核法华金光明等义。日诵法华金光明经各一部。雍熙三年八月朔中夜。睹白光自出。明灭不恒。谓其徒曰。吾报尽矣。自是专念阿弥陀佛不辍。忽梦祖师灌顶。执金罏焚香。三绕其室。曰吾来迎汝。及觉犹闻香气馥郁。面西端坐而化。茶毗获舍利无数。

　　天王听法

　　宋释岑阇黎。姓杨。临原人也。戒行端谨。布衣乞食。于伞盖寺西山泉侧。造诵经室。诵金光明经三千余部。每诵经时。感得四天王来。拥护听法。凡施饭食。鼠雀驯伏。竞来食啖。并无畏惧。

　　口齿不灰

　　宋释惟渥。钱塘人也。姓金氏。幼年离俗。即预法流。立志深静。杜门谢事。平生诵金光明经五千余部。念佛不辍。所有善因。庄严净土。临终坐亡。火化口齿不灰。

　　庄严净土

　　宋释若观。湖州乌程县乌镇人也。俗姓钱氏。居嘉会院。立行卓尔。四方钦之。尝结缁素辈。修行净业。其劝化榜云。某伏念生死无际。轮回不息。唯安养之归。则无退转。日诵金光明经一部。始终不倦。系念阿弥陀佛。昼夜不辍。誓与法界众生。庄严净土。临终趺坐。茶毗获舍利无数。

　　乘力迁职

　　晋陈尧咨。泊舟三山矶。有老叟曰。来日午有大风起。舟行必覆。宜避之。来日天晴。万里无片云。舟人请解缆。公曰。更待。同行舟一时离岸。公托以事。日午天色恬然。俄黑云起于天末。大风暴至。折木飞沙。怒涛若山。同行舟多沉溺公惊叹。又见前叟曰。某实非人。乃沿江之游奕将也。以公他日当位宰相。面当奉告。公曰。何以报德。叟曰。吾不求报。贵人所至。龙神礼当卫护。愿得金光明经一部。某乘其力。薄有迁职。公许之。至京以金光明经三部。遣人诣三山矶投之。梦前叟曰。本祇祈一。公赐以三。今连升数秩。再拜而去。

　　伏法特原

　　隋计诩。任台州郡守。开皇年中。尝请智者大师。于江上讲金光明经流水品。渔者闻法。皆好生恶杀。不复业渔。诩后还都。坐罪下狱。临当伏法。诩遥祈大师伸一救护。乃夜梦群鱼吐沫相濡。明旦降来。特原诩罪。

　　集僧转诵

　　唐孔恪。为遂州总管府记室参军。武德年中。暴病卒。一日而苏。自说被二人引至一官府。官问曰。何故杀牛两头。恪云。不杀。官曰。汝教弟杀牛。何谓不杀。因呼恪弟。弟死已数年矣。既至。形容枯槁。官语之曰。已追汝兄至矣。初杀牛时。谁之意也。弟曰。牛实某所杀。兄不与焉。官曰。汝虽杀牛。罪归造意。汝欲代兄受罪。固是善事。然冥司与阳间不同。凡有罪者。虽父子不容相代。况弟兄乎。恪曰。彼时杀牛。实某宴客。故使弟杀之。官语弟曰。汝便无罪。放汝受生。言讫。弟忽不见。官又问恪云。何复杀两鸭。恪曰。前任县令杀鸭供官客耳。岂恪罪也。官曰。官客自有供。无鸭。汝何以鸭供之。将以要誉。非罪而何。又问何故复杀鸡卵六枚。恪曰。平生不食鸡卵。唯忆幼年九岁时寒食日。母与鸡卵六枚。因煮食之。官曰。今欲推罪于母乎。恪曰。不敢。但说其因耳。此是恪杀之也。官曰。汝杀他命。当自受之。官遂命主司。取恪善恶籍来观之。既而谓恪曰。人生于世。所作罪福。冥司悉皆录之。如福多罪少。先令受福。如罪多福少。先令受罪。今汝杀生之罪如此。汝一生善行。略不见有。福少恶多。宜即受罪。恪甚恐惧。无以应对。时有鬼卒数十。并在阶下。将欲执恪而去。官顾主司曰。更考此人寿命当尽否。主司取籍视之。对曰。尚有七月寿命未尽。官曰。寿命尽日。罪报尚在。宜且放还。语恪曰。我更放汝归七月。可勤修福。因遣卒送出复苏。恪乃大集僧众。转诵金光明经。修崇功德。精勤忏悔。至七月。与众辞诀。俄而命终。

　　课经脱罪

　　宋绍兴年间。淮阴民家丧其女。经寒食节。欲作佛事荐悼而无财。其母截发卖得钱六百。出街请僧。忽遇五僧过门。迎接作礼。告其故。皆推避。良久。一僧始留。曰适不携经行。能自假借否。其母访诸邻。得金光明经以授僧。方展卷。母涕泪雨倾。僧恻然有感。曰吾当就市澡浴。为汝尽诚看诵。经毕。具疏如法回向。受嚫而去。遇四僧于市。索其所得钱。邀往买酒。已就座。未及举杯。忽闻牕外有女声叫号。曰转经僧莫吃酒。我是看经家亡女也。沦滞冥途日久。今蒙师课经功德。方得脱罪超生。师若饮酒破斋。令我依前沉坠。言已不见。僧惭而罢。其后五僧谨持斋戒。念佛看经。皆证极乐。

　　卖庄造经

　　宋邓成。豫章人也。年二十余。忽暴死。经三日苏曰。使者领至判官。判官即成之表丈刺史公黄麟也。见成悲喜。具问家事。成语丈人曰。悉皆无恙。成因哀求。麟曰。我亦欲得汝归。传语于我诸弟。遂入白王。既出。曰已论放汝。言讫。王出召成。问曰。汝在生作何罪业。至有尔许冤对。然算犹未尽。当得复还。无宜更作地狱业也。寻有畜生数十头来噬成。王谓曰。邓成已杀尔。尔复杀邓成。无益之事。我今放成回。令为汝作功德。皆使汝托生人间。不亦善乎。悉云不要功德。但欲杀邓成耳。王曰。如此于汝何益。杀邓成。汝亦不离畜生之身。曷若受功德。即改为人身也。诸畜多有去者。唯一驴频来𠴲成。一狗啮其衣不肯去。成曰。为汝造金光明经四卷。驴狗遂去。王遣原追成吏送之出。见麟。鳞谓成曰。至喜莫过重生。汝今得还。深足忻庆。吾虽为判官。然日日恒受罪。汝且住此。少当见之。俄一牛头卒持火来。从麟顶上然至足。麟遂成灰。俄一卒持水喷之复生。悲涕良久谓成曰。吾之受罪如是。不可忍也。汝归可传语我诸弟。努力为造金光明经四卷。作诸功德。令我得离此苦。然非吾本物。虽为功德。终不得之。吾先将官料。置得一庄所。今可货此造佛经。即当得脱。或恐诸弟恍惚不信。汝可持我玉簪。还以示之。因拔头上簪与成。麟前有一大水坑。令成合眼。推入坑中即活。其父富于财。喜其子重生。数日之内。为造金光明经。作诸功德。成既愈。遂往黄氏家。为说麟所托。言造经事。以玉簪还之。黄氏识簪。举家悲泣数日。乃卖庄宅。为造金光明经。

　　临流建讲

　　宋越州诸暨县令潘华。敬奉三宝。勤诵佛经。谨依天台智者教法。每请僧临于江湖上。讲金光明经流水长者品。仍禁约不许诸人于江湖内捕鱼。是年奉诏还京。夜梦江湖内鱼化为人形者数万。号泣拜谢。皆云相公去矣。吾众不免死矣。华异之。乃作梦鱼记。以嘱后来宰邑者。

　　冤家自释

　　宋张居道。沧州景城县人。任温州治中。未莅职日。因嫁女。恣意屠宰猪羊禽兽之类。未满一旬。忽得重病而死。唯心尚暖。经三日复活云。初见四人来一人持棒。一人执索。一人持袋。一人着青。骑马戴帽。至门下马。怀中取文书一纸示居道。乃是猪羊等同词共讼居道。其词曰。猪等虽前身积罪。合受畜生之身。配在世间。年限未满。遂被居道枉将屠杀。更归畜生。再遭刀杌。有骑马者。即令从人缚居道去。直行一道向北。行至半路。使人即语居道。吾被差来时。检汝寿算。元未合死。但坐汝杀生过多。众冤共讼。今冤家尽在阎王殿前待汝。居道闻之。弥增惊怕。告使人曰。必作何计。可解此冤对乎。使人曰。但能为所杀生命。发愿造金光明经四卷。当得免脱。居道自发愿言。愿造金光明经四卷。虔诚供养礼诵。愿冤家解释。少顷。望见城门。使人引向东入。转向北。见阎王殿前。无数罪人。问辩答款。着枷被锁。杻手镣足。鞭挞狼藉。哀痛叫号。不忍听闻。使人即过状阎王。王曰。急唤诉者来。使人走出诸处巡问。曹府咸悉称无。即帖五道大神。捡化形案。少时有一主者报云。世人张居道。为杀生故。愿造金光明经四卷。依科。其所遭杀者。并合乘此功德。化生善道。王乃语居道曰。再归生路。当宜念善。多修功德。遣人送出城。如从梦归。后居道发心造金光明经四卷。合家大小。戒荤止杀。终身行善。劝化百余人。断肉止杀。持诵此经。

　　冤化为人

　　宋温州安固县县丞。妻染病经年不瘥。独自狂言。口中叫痛叩头。状有所诉。治中张居道闻之。为丞言曰。如此之状。多是冤家所苦。皆缘杀害生命之过。可急为造金光明经。请僧转诵。求哀忏悔。病可却。县丞遵其教。即便请人书写。未毕。妻便醒悟云。似梦中惛惛。常有猪羊鹅鸭之类。每日三次。竞来啮噬。痛不可忍。后皆化为人身。来与我别云。虽是冤家。遭汝屠宰。今汝为我敬造金光明经功德。所以令我得化为人。今咸解散。不复相寻矣。言讫即去。病亦渐瘥。由是温州一郡。家家断杀。人人向善。虽因居道之指示。实金光明经之力宏大也。

　　得经受生

　　宋张龙图。无尽张公之子也。有仆舟行。见妇人行岸上。提一油瓶。仆熟视之。乃家故婢招喜也。呼之不应。而行愈疾。停舟追及而问之。妇人遥指岸侧一古木曰。吾居于是。复问用油何为。曰。吾遍体创裂。藉以膏润。则痛少差耳。因谓仆曰。郭门外精舍老僧。戒行严洁。每日持诵金光明经。若为我诵十部以资冥福。当即往生也。仆归为访僧诵经。还过其处。击木呼之。见白衣叟自木穴中出。曰招喜得经。已受生矣。烦公为我诵十部。仆方问尔何人。忽不见。

　　天王救难

　　宋崔绍。从其父直。宦游南海。其家尝奉事一天王甚谨。邻家李氏。蓄一母猫。尝往来绍家捕鼠。南土风俗恶。他舍之猫产其家。以为不祥。李之猫。产二子于绍家。绍甚恶之。因命家僮絷三猫盛于筐。以绳固筐口。加之以石。沉之于江。后不逾月。绍忽得热病。一夕遂重。忽见二人。手执文帖云。奉命追公。绍云。平生履善。不省为恶。今有何事。被此追乎。二人曰。公杀无辜三人。冤家上诉。遂展帖示绍。文字分明。绍颇畏惧。顷刻间。见一神人来。使者俯伏礼敬。神谓绍曰。尔识我否。绍曰。不识。神曰。我尔奉侍天王也。常为汝供养久矣。今尔有难。特来相救。绍拜伏求救。天王曰。尔但共我行。必无忧患。天王遂行。绍随之。使者押绍于后。至一官府。天王先入。使者先引绍见判官。判官顾绍曰。尔算未尽。判官领绍见大王。大王与天王对坐。大王曰。有冤家诉汝。手虽不杀。口中处分。令投于江中。大王令唤崔绍冤家来。少顷。有一判官。领一妇人至。兼领二子。皆人身猫首。号泣不已。称绍非理相害。天王向绍言。速开口与作功德。绍遂发愿各写金光明经一部。言讫不见妇人。大王曰。汝既能作是功德。又阳寿未尽。且放汝还。绍拜大王而回。绍与天王同归。行至半路。见四人皆人身而鱼首。临一峻坑立泣。拜谓绍曰。性命危急。欲堕此坑。非公不能相活。绍曰。仆何力以救公。四人曰。公但许诺则得。绍曰。灼然。四人拜谢。又云性命已蒙公放讫。更欲启难发之口。有无厌之求。肯许之乎。绍曰。但力可及者。尽力而应之。四人曰。恳公写金光明经一部。则度脱罪身矣。绍复许之。言毕四人不见。却见本身偃卧于床。以被蒙覆手足。天王曰。此则公身也。但徐徐入之莫惧。如天王言入。本身便苏。问家人。死已三日矣。惟胸及口鼻微暖。苏后一日许。犹依稀见天王在眼前。又见阶前水盆中。蓄四鲤鱼。绍问此鱼何来。家人曰。本买充厨膳。以君疾亟。不及修理。绍曰。得非临坑四人乎。遂命投之于陂池中。即发愿写金光明经四卷。以酬解冤之誓。自是合家不杀生命。蔬食斋戒。持诵金光明经。终日劝人念佛行善矣。

　　光明入室

　　宋秦氏净坚。家松江。厌恶女身。精持斋戒。每日诵金光明经一部。礼佛千拜。久之有光明入室。面西念佛。安坐而化。
