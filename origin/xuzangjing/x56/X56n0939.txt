卍新纂续藏经第 56 册 No. 0939 法华五百问论


　　No. 939-A 重刻五百问论序

　　五百问论何为而造耶曰为俾破权执悟实道也然笃而论之如来一代说大小权实教每会必各有嘱累诸大罗汉弘演小宗弥勒以权教为职文殊大乘为任等是荷担菩提庄严双树其间岂容优劣哉及至灭后诸大祖师后先递出分宗立家偏弘一门盖亦各受密嘱乘愿毂而来者也若慈恩基师专据深密主张瑜伽以三时教该括一化三无二有统辖众机其极遂至乎以一乘为权三乘为实矣斯旨也始与我所弘法华之者戛戛乎不相容焉则不得不作为玄赞别立一家之说也然窃忖其意岂非木牛杨叶俯提弱丧以余深法示教利喜者耶所谓世界故实第一义故实权诱方便皆无唐捐但禀今宗教眼未明者或眩其说将泣两岐又彼宗徒牢执一途或恐驯致蹋顺璟之祸又复焉知无或不幸而宝器受粗食者乎是论主之所以深忧远虑而有此造也欤条章虽多大要有三焉一开显正意为决定声闻而翻判属有性以败种之论通再活之经安得今已生竟引论灭之此剡足徇屦点金成铁不知其可二今经要在乎显一代设化之意诸法门纲目总让之前经然虚张名相广开章段大小参杂今昔莫辨而大事因缘措之弗顾买椟还珠不亦戾乎三末世弘通专为行人纷纶法相茫如烟海不见一语及于行要问桥论箭空费光景一朝瞑目色心何依此弃所急而不知务也他若事义去取训诂同异类则抑末矣三要既呈矣庶几教台徒确有所守及习彼宗者祛胶着或有圆种者生慕向焉非必图强聒一切悉使舍彼从此也制作主意盖如斯而已矣此论智证大师之所将来赵宋时彼方已失传最宜须宝护独奈旧刻卤莽讹谬相望而复靡别本可仇校慧心致疑其来也久矣每一披卷未曾不怃然而增慨也山门硕匠有守笃和尚恒惋惜不置乃据昔人所考核及玄赞等默索精思严订其讹疑者不敢辄改别为笺注三卷论定是非且略释肯綮难通者于是从来以为不可读委诸高阁者皆喜而读之研之得益者寝多其孙昌宗上人锐志进学称不愧堂构之任比以和尚校本寿之梨枣仍以笺注分会入本论各章之下合刻之将欲以公于大方而揭论主之志于几坠也其为功为惠亦岂小哉刻成征余弁言余闻之喜甚乃不自揣敢摅鄙见如此且为提其要曰清凉国师有言法华云此经难信难解佛现在世犹多怨嫉况灭度后诚哉斯言若保执三乘五性不信一乘一性者深为可愍此甄简权实丝毫不贷所谓宝山无非宝取之先择摩尼也智证大师曰释法华者三家三论法相天台并是法王之一官法界之一门能为众生之妙药能为诸趣之律梁此四悉投机诸祖一揆所谓雪山无非药采者期于对病也若异其异而不通于大同则于和合海分河饮水徒长见慢与夫外道诤讼何异乎虽然此犹未也智者大师之言曰方便说称妙不妙见理之时无复权实非权非实亦无妙与不妙是故称妙也呜乎此何等境界安得与法界有情同造乎斯地受广大妙法喜乐乎读者倘幸稔知之则守笃和尚用心之苦并昌宗上人致力之勤皆为非唐设也乃是论流通日昌月盛我有望焉岂不大欢喜哉。

　　宽政六年岁次甲寅孟秋　后学六如沙门慈周撰

　　凡例一此论专对破慈恩玄赞本邦上代性相相拒若守护章法华秀句一乘要决等盖皆其流亚诸祖未必阅此论而暗相发明者多今宗学者最所宜讲究但恨旧本乌焉剩脱义路茅塞先师患之殚力订正稍觉披豁。一注称光山本者乃野州日光山所传订讹颇精先师多采用之惜乎中卷失传。一本论所牒玄赞则有现本可对校其他率推征文理究其所必当然而后从之其难决者且存旧不敢擅改换焉。一格上私记条数以便搜求然不与本论题下条数同者意古来传写经多手致此离合耳今且据现本。一先师校本主辨误字若其句逗国译未遑尽匡览者请自裁正焉。

　　睿山南溪沙门　昌宗　识

　　No. 939

　　五百问论卷上(一百一十一问)

　　毗陵沙门　湛然　述

　　问释一经文前几门。

　　答开为六门一叙经缘起之意二明宗旨三明经品得名四明品废立五彰品次第六释经本文今意谓之不然除释本文余之五门初文略明缘起可尔余三明品在无非经骨格第二宗旨未晓如何容子陈疑方知远旨曾闻有用名体宗用教相等五稍似得于此经旨归。

　　问何谓缘起。

　　答缘起为五一酬因请二破疑执三为彰记行四为利今后五显时机初文有二一酬因二酬请酬因又六一酬行因即方便品初云佛曾至未曾有法二酬愿因亦方便品云我本立誓愿及寿量中每自作是意等三酬求因即达多品四酬持因论云佛曾已下为读诵甚深及后之四恒即四依是及不轻品受持之文五酬相因谓雨华等弥勒疑问等六酬说因三世诸佛成佛已后必说故也今谓虽列六因并今昔大途之通因而非出世本意之别因经云若但赞佛乘众生没在苦等四十余年不显真实今始得畅而不为酬因徒说久远何益于今故今别因大唯二种一为迹门开权显实二为本门开迹显远此则正当一代别因不同诸教。

　　问曰何谓酬请。

　　答曰释迦初成梵王请说但说方便今酬身子请说权实境酬文殊请说安乐行酬弥勒请说真应果今谓一代大小皆酬梵请身子所请通为三周三周所陈岂独于境权在于昔安合重求况法说周三世十方皆令众生得一切种智乘是宝乘游于四方此岂非行直至道场此岂非果灭化宝所行果亦然所谈者教何以独境余之二酬至文方决。

　　问云何谓破疑。

　　答曰一破疑二破执初破疑者声闻疑谓永不成佛故云感伤诸小菩萨亦疑独得又疑菩提己亦无分经云菩萨闻是法等文兼破悔疑小不得作佛今闻作佛悔所以除知为大因故疑通三乘悔唯小有以宽摄狭但说破疑今谓疑通悔局为出何文文中既云诸求三乘若有疑悔岂从一句便判疑宽以宽摄狭应俱有悔又诸小菩萨身住何位初疑独得后疑无分独得与无分相违疑悔焉分于大小。

　　问曰何名破执。

　　答曰法华论云决定退大二种声闻今经唯为退大一种经云我昔教汝志愿佛道及明大通十六王子今经正破退大者执四中非三今谓论语现在且置未来若弘教者欲达经旨须远寻始达末谓于彼土生灭想时得闻是经灭想乃顺现在情执得闻则顺化仪大体既云得闻是经何以蔽之论云决定增上慢未熟故释云其趣寂者元无大性亦非不轻与记之限乃引例云如般若经皆令入于无余涅槃非皆尽入今谓违经背论徒引他文般若现云皆入而反云不尽论云未熟而改云无如树上果果未熟时与元无果其理同耶不轻品中始终无复除趣寂言何以苦为菩萨除之除在昔教取出今经何以将昔之除证今之取又云趣寂佛不记菩萨记令信解上慢佛不记菩萨记令发趣若趣寂后作佛违涅槃等处处教文今谓论文此二同为未熟未熟则是后时必定当熟若趣寂永沈则上慢永没上慢教无长没之文则趣寂义无永沈之理何事未熟该于二人元无独在趣寂若其二人永沉长没何以菩萨令解令发是则天亲谬言不轻谕谄又云菩萨有二顿悟渐悟渐悟二义从小向大名渐生数少故从凡归大名顿生数多故乃引涅槃八万劫等云是圣人非是异生二者曾发大小二心修二行者来归大者皆名为渐今谓生数多少在于勤怠安得以大小判之又大含渐顿何得以所从判之又小通贤圣圣兼初后凡通内外外兼博地而判能入若言涅槃八万劫等曾发大小正当趣寂昔具二缘但以大弱小强小此大彼人不观其始末辄判有无。

　　问何名彰记行耶。

　　答有二一记二行记谓未记声闻今为授记文云我设是方便等及迦叶等领解初文今谓楞伽四义故记声闻大集二三授声闻记楞伽大集为法华前后而云未记耶二彰行者今说一乘菩萨行故下文云有佛子心净等声闻若菩萨等如来但化菩萨等今问若唯为退大那为菩萨仍云但化应不关小若以一乘化菩萨者若有菩萨非一乘者应以一乘而化导之若是菩萨皆悉一乘岂以一乘还化一乘若大小共闻成佛无疑二俱不闻俱不成佛验知三祇共位菩萨行同二乘故使得失而无差降。

　　问何位名为一乘因果。

　　答曰七地为一乘因佛地为一乘果今谓此经一乘因果通收始末遍于大小弹指合掌败种邪逆现在灭后一句一偈咸皆与记并入佛因岂至七地方为因耶七地已前若非佛因复非小行大小不摄为外道耶又云三周明一乘境安乐行明一乘行寿量明一乘果今谓释乃分张义岂能会境如前难行果未详且以行标其名行无理教其行安寄观一切法所观者何读说是经所说是教梦坐道场此岂非果菩萨行之非人何谓寿量本行岂非本因如实知见可非本理又云由此三故彰菩萨行说法华经今谓三周未明行果境非说法之由若能说之人由知契境所被之机由机契应所说之法由二方谈若安乐行但行无理非说经之由由经可弘初心藉行大悲扶理顺佛严敕机教相扣由义方成若云果为彰行之由而说法华经者果谢于往垂迹于今迹谈果事远为说本此品但云说寿得益不语说经之相故文云闻佛寿长获如是等增道之位。

　　问云何为利今后耶。

　　答曰又二一利今二利后今利者二一果记利如三周后二现证利如龙女作佛此界菩萨乃至八部遥见悟解及分别功德品等乃至下诸品末闻品得益后利者众散已后今谓今后可然何不说往自本成之后大通之后二万亿后今日之前岂无一人于此经文从佛得益故经云于今有住声闻地者故知过去受益盖多然现利中果记现证二不相离法师品中灭后一句尚许通记岂现在获悟不名果记若非果记当得者何若现证者何名佛与故经云安住实智中我定当作佛安住实智非证是何名得佛法分何名获大善利何名无上宝不求自得何谓大宝自然而至何名而今自得何名得其果报何名今得无漏大果何名其中应受供养。

　　问云何名为为显时机。

　　答一时二机时谓诸佛说教一顿二渐顿谓从凡求佛如胜鬘一乘一乘是权四乘是实渐如此经一乘是实二乘是权今谓胜鬘一乘何殊此经一乘一乘若同何以彼权此实彼顿此渐彼四与彼一如何此二与此一同不四一若异四中之一非一四一若同权实安隔一二若异非从一开一二若一权实仍别异不可会一何须会又问此二彼四同异云何若异何以俱非一乘若一权实不等又问渐顿二途为何胜劣若言渐胜不定应从渐入顿若言顿胜不应顿属彼经若许须胜仍属彼经那云此经出诸经上若言从凡即名顿者此经诸天八部下文八界微尘一句一偈随喜劝听此等岂即尽从小来彼经三乘不愚于法亦从小入应在渐收况彼以四一相对此乃一二双陈是则二处俱具两文渐顿未能分路正直舍方便但说无上道岂无上道仍名为渐唯一无二十方唯一但化菩萨除佛方便唯佛与佛乃能究尽发心不退并不能知古佛塔踊以来证本地踊出以弘经龙女须臾而见成邪王即生而获悟如斯等例非顿者何。

　　问此既属渐渐相如何。

　　答旧有五时初为提谓为人天教第二时即三七之后十二年前说三乘有行未说空行即阿含等第三时即成道后三十年中说三乘空行谓维摩思益大品等第四时成道后三十年中说一乘犹未分明演说佛性常住实相说无常佛果为真实即无量义法华等第五时即涅槃大悲经等今谓乍观可尔理即不然提谓中明长生不起法忍等不应独在人天之教第二时十二年前者五年说大般若七年说般舟九年说鸯掘十年说如来藏皆明佛性实相又第二时说十地经又大般若云鹿苑无量人得无生忍等故知且依古义五时为定恐厌文繁且略应止具如古德广有破斥非此可论。

　　问旧义既然更有新义不。

　　答曰新经义者顿教大乘但唯一时不从小起教被唯一若渐大之教乃有三时如解深密经为胜义生菩萨依三性说三无性胜义生白佛初于一时在痆斯仙人堕处鹿苑林中为发趣声闻乘者以四谛法转正法轮有上有容未了义故第二时中唯为发趣大乘者依一切法皆无自性无生无灭本来寂静自性涅槃以隐密相转正法轮斯处甚奇甚为希有亦是有上所容受犹未了义亦诸诤论安足处所世尊于今第三时普为一切乘者无容是真了义非诸诤论今谓彼经是第三时故此菩萨不说后品后闻法得益具结大小二道不同乃以阿含为第一时隐密说有不明有者有其何性第二时中隐密不了而生诤论第三时中仍存诸乘故云一切以有诸故验未会三乘。

　　问深密既然如何判释。

　　答曰第一时隐密说有未说于空第二时者隐密说空谓般若等第三时者显了说有云依他圆成故也谓华严等亦显了说空空所执性今问般若之中有圆成不若其无者实相般若如来种智色心乃至无上菩提一一皆云一切智智清净三智品中三智一心名为佛智又此解深密经为是法华前耶后耶涅槃既明五时验此既在法华前道理未有深密后事又复不辨鹿苑已前信知只辨中间三昧又曰金光明经亦明三种法轮谓转照持转谓四谛法轮为空照谓照有照空持谓非空非有可任持故今谓何经无此有空等三又曰新医旧医新医即第三时也顿悟之机一果之证无三时教若机渐成定有三时此经三周说一乘处多被声闻先说般若已教其空破彼有病不愚于法既信解已今说第三时令其归趣为显第三真实之教故说此经故与金光明解深密同第三时今谓三教三时其义各别不可以二经同解深密金光明通立大乘有等三谛何关渐三涅槃经二医相对本譬邪正两常故与渐教永别涅槃幸有五味何不用之复顺论文何为固执论云依法者如经过去诸佛以无量无数方便种种因缘念观方便说法是法皆为一佛乘故如是等譬喻者如依牛有乳酪生熟苏乃至醍醐此五味中醍醐第一为小乘如乳大乘如醍醐故以此喻明大乘无上诸声闻等亦同大乘无上声闻同者示诸佛如来法身之性同诸凡夫二乘法身平等论与涅槃经合何事固违两经复是终穷论解终穷之经何事却引不了之教彼部若了何以通小通小若了此经亦应却得小果若得小果何会之有。

　　问何名显机。

　　答曰依涅槃经唯有一机然性有二种一理性如胜鬘说如来藏二行性如楞伽说如来藏前皆有之后或有无谈有藏无说皆作佛今谓若唯一机何以二三二三是机不应唯一唯言表独一切不开若诸教更开则唯言成诳徒立二藏二无二也理必行在于当行必理在于昔岂有前皆具有令后或有或无若弘教者谈有藏无过在谈者若言在佛经无此言经无说有增谤之义理在于斯又曰依善戒地持有二种性所谓有无彼经论云性种性者无始法尔六处殊胜展转相续此依行性无种性人虽复发心勤行精进终不能得无上菩提但以人天而成熟之即无性也被有此依行性非被于无今谓何不云无性是决定声闻而云是人天种性若尔则有二种无性二乘之人尚判为无三途四趣道理非有今问勤行之人几时不得即知定属无性之人况讲说者复不勤行则有无俱无是知不晓一切教中咸具折伏摄受二义如毒天二鼓药珠两身是故论中有众生意乐意辄于一事中或呵或赞岂可闻五性便谓人天二乘永无睹一性宗乃言一切皆有故大论云说人天教者譬如王子从高堕下父王接以人天缯绵令不至三途之地而成大损故说善戒且免三途叹于灭想令脱果系岂可闻有即生有见闻无便谓永无处处生着引之难出。

　　问此经下文妙庄严王品八万四千得法眼净为是何位。

　　答是被声闻傍利益故今谓若尔何经不然诸大乘经皆有二乘闻大获小二子劝王听法华经闻经乃成令得小果此典何名唯为会三诸教之上其言徒施唯一佛乘有言无实药王十喻空叹芭蕉法师三说全同泡沫又曰涅槃三种病人此经三草二木逆次配于三时教也今谓三时竖经一期病人草木横判人法如何以横而判于竖信用深密亦是胸襟又曰般若云三乘定性及不定性此经大乘无复定性今谓在般若中有定不定若入今经无复定性若至此经犹尚不转暂名为定发在界外故也般若仍挫故有不同又曰楞伽五性三乘及以定性无性无性即是阐提之人胜鬘四性亦复如是今谓此并犹在不了抑扬教故不可引权以证实教。

　　问云何名为宗旨。

　　答曰教乃有三宗即有八言教三者一多说有宗阿含等是二多说空宗即中百十二门般若等是虽多说空亦不违有三非空有宗即华严深密法华等是今谓净名楞伽为属何教若阿含明有何故中含中说大空经其经最广广明二空二乘证空为与阿含空所证同异所证若同空有乖诤所证若异小教两分乃至成论所明空理犹属小摄所言二多说空指中百等者论申于经何不兼指所申之经而独引能申之论纵引般若百论破邪般若显正复云等者为摄何经何惜更引三两部类而单引般若直云等耶又般若中有三智品品中纯明三种智慧一一切智是声闻智二道种智是菩萨智三一切种智是佛智声闻智既属于空而菩萨佛智不可同小又般若中若以十八空为头以对诸法稍似明空若以六度四谛真如法界法性平等性离生等为头则一切皆有及非空有岂可唯空又十八空为头乃云更互清净不必唯空又若云般若为二乘说空是则般若诸经何殊二乘之典鹿苑二乘先以证空更为说空增其小习何益增进耶又般若论中明一切实等四句不同又云般若如火聚四边不可取不可取而取应四句取之何独空耶若言非空非有指华严深密法华等经净名楞伽摄属何教华严始终只明四十二位住前先修十梵行空得入初住一身无量身平等妙法身湛然应一切岂唯双非入法界品诸善知识善财于善知识所各得无量法门或云如幻或云最胜光明或离欲际弄沙算法等一切法门又云一一尘中一切刹一一刹中一切尘尘刹刹尘亦复然身土土身亦皆尔何曾独云一双非耶又阿含部内处处文中皆离断常双离岂非双非文耶又法华若与华严深密同一教者法相大小及记大小亦应合同何故二乘于华严迷大于法华会小于深密中大小并陈若异法同教一切诸异只应皆同何须立异而异于同虽辨三时又不成别一一时中同不成同如是不成其过无量。

　　问何名宗八。

　　答曰一我法俱有宗即犊子部二有法无我宗即萨婆多等三法无去来即大众部四现通假实即说假部五俗妄真实即现出世部六诸法但名即一说部七胜义皆空即般若部等八应理圆实即法华等成实当第四今经一乘宗今谓般若之外皆一乘宗此记声闻余处皆尔般若之中有广乘品一切诸法皆摩诃衍岂非大乘大宁非一则一切大乘无非一乘大经云一切众生悉一乘故又宗犹尊也尊者主也宗既一教之主宁可主一教多云何教三宗乃八耶若言教八宗唯一者六前在小小乘但是宗计之宗则非宗尊之宗也若六可为六亦应为十八何但六耶若小乘部别则分为六宗般若等经宗应随部何以合华严等共为第三。

　　问亦曾闻说诸品得名各各不同其相如何。

　　答曰唯莲华一名诸释同异自下诸品所释得名悉皆不殊什公云莲华者奔荼利迦新经论中说青黄赤白梵云殟钵罗俱某头钵特摩奔荼利如次以对四色不同今是白华准下文云放白毫光有大白牛故也今问对白甚善许车之时何故不云羊车鹿车大白牛车何惜白字而略白着之耶又曰理教行果为莲华下文具有理等四相今问何故有时即云无量义中但说理教法华中惟明行果一家之说自语相违何故复云三周明境境只是理寿量明果果非教行若总一经通明此四是故题中具此四者今问三周正当迹经大旨何以但境流通中应当品品皆具四法何以增减多少不同又曰法即是妙是莲之华即是持业依主二释亦可大法之妙是依主释亦可妙法如莲华持业释亦可妙法莲华经是持业释若俱是理亦持业释若妙法是理经即是教即依主释今谓前何故云教理行果今离持业依主多释乃弃行果但取教理故知妙法二字教则俱教理则俱理余二亦然故知莲华但譬四法耳等是帖于六释何以不华含莲为有财释华绕于莲为邻近释华因非实为相违释四色相望为带数释六释皆悉全具四法。

　　问下诸品名得名如何。

　　答曰二十八品以为四例一义有十五二义有十三义有一四不定有二初十五者又为四从法为名有四谓方信持陀从譬有三谓譬药化从人有四谓法提常妙从事有四谓序授踊属二义十中又为三从人法有八谓学无学记如来寿量法师功德如来神力药王本事观音普门严王本事普贤劝发能所但一分别功德因果但一随喜功德三义有一五百弟子授记四不定有二安乐行见宝塔今谓属对甚佳终成不见法华之文异诸经处又曰随朝岌法师译药草品后添半品正妙二经及论俱无今谓此大不晓应是闻正经名未曾亲读正本具有如何云无言句少殊义理不别若尔引用正经未可依据又曰有彰品次弟子欲闻乎今谓下文释经品品皆立三门解释本意即是品之次第何烦预谈空费光景又曰更有明品废立亦欲闻耶今谓至下废处但知废之何须此述。

　　问曰略知文前正释如何。

　　答曰不取古人今为三段以序为序次八品为正余为流通今谓述而不作信而好古又有明稽古者可凭何以依嘉祥而隐其名分章段而越其则嘉祥是天台弟子用义仍未深奥禀其法者乃天台之孙如何不顺祖考之令又曰随朝有遵法师以方便下二十七品俱为正说凡有益处皆名正经今谓有益为正一往似通具如诸品之末纵无闻品益人亦有行之获利虽然终失佛自被机而为正经告令宣弘而为转利又失灭后正像之益不顺佛所付嘱之言不顺菩萨发誓之意又曰说一乘处以为正经非一乘处非为正宗此则不如遵师益处为正如陀罗尼及以劝发不说一乘而亦获益今谓初闻遵释欲嫌奢慢及闻八品之外不明一乘却不及以遵师通势若等是唯八品为说一乘则余者皆无何独此二劝发之中总揽一部以为四法撮要授柄而云非经一何谬耶陀罗尼闻护经力大乃至有能护持其名福不可量故总信一乘功深利广是故获益若总闻非一护总无功总闻总护若非别闻别记何益此二既尔余例可知。

　　问更有余意只如向耶。

　　答曰亦可方便至持品明一乘境安乐踊出明一乘行寿量下五明一乘果何者三周说境令知权实劝应舍权而取于实声闻闻此遂便得记说行令知因之是非劝令学是除非由斯踊出说果令知身之真化证之果因劝识于化求证于真渐获因果二位胜德菩萨知此遂便道证具显因果所成胜德须征因果权实真化今问若八品为正正唯说境何以进趣令至持品若言安乐是行若从所行行即属法若从能行行即有人若无人者何以经言菩萨摩诃萨于后恶世云何能说是经若言无境何以文云观一切法空如实相若言无果成外道因戒取所摄经何故云能令众生至一切智地乃至梦中行诣道场若说果非果现证是果寿量说往余品说当当果若非往果宁是从颠倒生故说说岂非教寿量下五判属果者寿量可尔余四如何分别功德报思供养及以授记记果在当何名为果若当果为果义同向说何独此五随喜下四准此可知若言相从生者即名为果一切皆从方便品生远从鹿苑最初成道故亦不定。

　　问曰愿闻经文释文疑妨。

　　答曰序准论文有七成就七义具足余经所无今问余经所无华严深密何以无耶若言无者何以同时若有者与向为妨若言华严深密之外名余与前不同为妨。

　　问曰如是二字何义理耶。

　　答曰初明说由如阿难所问五事今谓此乃缘起事相一意耳又曰若约所以如肇公云信则所言之理顺顺则师资之道成今谓但是师弟有付受之意耳又曰应以十义释此信字一信极果之初因二信证谛之归渐三信通妙真之证净四信荷至德之嘉威五信圣七财之元胎六信善本因之俶路七信启机门之胜手八湛心水之清珠九信达名道之良资十信颖衷诚之佳傅今谓文才甚妙义理宽疏准此流例其类盖广本迹未显权实不彰又曰若依地论复有四释一依譬喻如说富贵定无有异二依教诲如云当如是读诵三依问答答言如是四依许可如云我当为汝如是思作今谓若消他经可依此四若释今经未知譬喻譬喻何等乃至许可许可何等宁知此经与诸教异若如是等不殊诸教是则一部谁辨不同所无之言便为徒设又曰真谛云结集升座众有三疑今谓三俱除疑余理未显又曰宝法师云此经离五谤谓一有二无三亦有无四非有无五非非有非非无今谓此乃无小乘经之所离何假今经又曰光宅云如是者一部也今虽𨷂余文大理斯在又曰梁武云如斯之义是佛说也今谓犹劣光宅光宅指一部则不失当部武帝云佛说则太成通漫又曰三藏云一就佛三世同然二就法古今不异三就僧阿难传闻不异故也今谓此通一代未显法华何废通消事须辨别唯通无别则失当部之旨归唯别无通乃遗佛化之大体故知向来一十五释咸末甄衡将法华之别文寄通如是之下故末可也他释如是还有二三纸皆咸未详。

　　问曰我闻如何。

　　答传法菩萨自指己身今谓虽即明指自身须判所闻法体又曰非谓我者定属一人谓诸阴界假者是也今谓一人何妨假我假我还指一人者必在人假辨非实又曰大论三我(云云)。

　　问何不称名而但云我。

　　答有三义故一不乖俗二自在等今谓用世流布未为自在世人未必共有自在如集法传三阿难三者亲义世人共言我闻亲也若言阿难或非亲闻今谓我还非亲世共用故况我非阿难未堪承信又曰我总耳别今谓总别实尔而阙辨所闻教别又曰大乘云根识心所对境和合方闻然根有五义胜于识等故根名闻若但闻声可唯耳识既缘名义便在意中故瑜伽云闻谓比量耳者亲闻于声与意为门意方闻故以二为门熏习在总因闻所成总名为闻废别耳意总名我闻此界以声而为佛事声为所依名等有故菩提要因闻熏成故由斯经中不说见觉今谓此释胜于独指行蕴则失和合熏习成闻但不辨法华而为所闻未成准的。

　　又曰佛本愿力如来识上文义相生此文义相是利他善根所起名为佛说闻者识上虽不亲得然似彼相分明显现故名我闻今问如来闻者二识何别若别不应二俱名识不应三无差别若同不分凡圣之位若名同体别何不从智若如来识还从利他善根因缘而生闻者亦从熏习因起俱从因缘并无常耶何以故利他善根非本有故还成似现无异闻者若佛本有生亦本有生若由佛所熏佛亦由生所习经云一切众生即涅槃故涅槃初分佛亦无常又问佛识为遍为不遍耶不遍同凡若其遍者遍凡识耶若遍凡识者与凡相似同处现耶异处现耶(云云)若云末尼天鼓无思而作此释当理须辨作相而有五时同异之相以前释而无破立者良由不知教法共别故也。

　　问一时云何。

　　答有二义故一说听事讫二说听相会今谓说听始终而为一时相会在初事讫在后但云始终即摄初后然净名经中前中后以为一时涅槃晨朝至于中夜以为一时此经八年而为一时余经例说可以意得然须明此始终等时及辨化仪并辨法体是故须云感应道交此经唯为一大事故而论一时又曰五阴和合念念生灭假立于时今谓此时不对于法但是柯逻罗等时何关此经又曰准唯识论说听二徒心识变作今谓生佛二变如释我闻又曰不定其时或长或短今谓应对诸经方云长短直云不定此亦不然又于一经如五十小劫谓如食顷此约一经之内不定则不得判经初一时。

　　问佛义如何。

　　答自觉觉他觉满等广如诸教不出自觉觉他及以觉满自觉只是二智断于二障尽耳今谓诸经明此三觉不同若俱舍婆沙等及诸部阿含皆悉明于三十四心自他及满大品三乘共行十地至第十地菩提树下一念相应断余残习自觉觉满亦以此觉而以觉他次诸经论或云华王界或云色究竟受佛职位破无明尽成大菩提名自觉满亦以此觉而觉于他若华严中及以此经寿量本论判三身菩提一时具满此是经论正文而人多不探讨同异如前四义各有其因各自成果不知何以然耶若云二智断障为更许别途为唯许此耶若不许别途大品三智四智所断各各不同又曰问三身之中何身摄耶答准处准机若应声闻即应化身准文准理教诸菩萨即合报身如此土众见异见烧即是应身若见不烧即报身也推功有本即法身也今谓声闻何以无文理菩萨何以去处机如灵山处一处即多处以所被一机具多机昔闻声闻之教理至此乃成法华之四法小菩萨之机处成圆常之三德又曰劬师罗长者睹三尺而发心五百婆罗门见灰身而起信无边身菩萨穷上界而有余住小圣之凡夫睹丈六而无尽今谓上界之余未名真体此经所睹令见何身不判此文徒谈境异。

　　问住王舍城者其义若何。

　　答古人因此解梵天圣佛等住住名虽同义意全别语䆳义幽之处曾不属心名同理别之文虚张援据今谓不寻异论失在于兹此是龙树菩萨释大品佛住之文龙树意以四住相望不差于佛见古人引便谓古释望风斥圣其过不轻乍观文笔之幽䆳未若铃场之下流名同理别之文请思向释如是等义亦复如是又曰茅城古先君王所都多出吉祥茅草崇山四周以为外墎西通狭径北阐山门东西长南北狭周一百五十里子城周三十余里北门有窣睹波是调达放象害如来处次此东北有塔是身子见马胜得初果处广在西域记频婆娑罗王所都编户之家频遭火灾居民怨嗟王曰以我无德民庶遭患修何德业可以攘之群臣曰大王德化黎庶不谨请制严刑以惩后犯若有犯者迁之寒林王遂其言乃先后宫失火王曰我其迁矣命太子摄国事自迁寒林吠舍黎王闻住于野集军来伐边候奏闻王自建城故称王舍城后以此施婆罗门今纯婆罗门居之置千王于其地谬矣今谓若捡大藏及诸记传皆无方可彰言又曰城乃摩羯国之中人王所都表一乘乃三乘之中法王所住之境城出余城故经胜余经今谓此亦与前判教为妨一乘三乘之后何曾在中中山最高表过二乘意亦如是又曰城无物而不出表无嘉德而不具难亦如是若但过二乘不出三祇但为婆沙俱舍所摄又曰处有三谓净秽空说但二谓灵山及空空处讫至经末今谓与诸同异亦未能论又云标创会故云灵山今谓亦与诸文为妨未论。

　　又曰地论云列菩萨众者辅翼圆满天龙众者眷属圆满今谓若释圆满实如论文但所说圆满未及此经若同此经他种何不授二乘记。

　　问众之来意其意有几。

　　答曰来意有五一证信二显德三启请四当机五引摄今谓曾闻古德立四种众大德欲假窃彼义改彼名仍𨷂结缘证信显德兼于影响启请义当发起当机名同引摄亦在发起众中若依古大无复欺诳所用嘉祥何惜少许言及疏主。

　　问此众之中为几权实。

　　答依佛地论一约处化佛秽土声闻为实菩萨为权报佛净土菩萨为实声闻为权今此化报双有随应两权二实初列灵山化佛菩萨为权后列寿量报身净土声闻等众一切俱权况多宝分身悉为化现今谓不应寿量已前万二千人一切俱实满慈为是万二千外为是内耶为在会内为非会耶若在会在数复应问言后方权耶初即权耶何故尔前内秘于大外现小耶身子既为法说之首岂定实耶四大声闻一切实耶菩萨八万为尽权耶是八万人至寿量耶若至后品变为实耶至后品时无声闻名那云权耶两权二实为二俱有耶依向所问何相违耶至寿量时论具三身法身为复摄何众耶论云报身即引经云无量无边岂指今耶论云化身即指经文伽耶所成即报身耶寿量之中声闻菩萨见法报耶诸菩萨等见多宝时变为权耶诸声闻等皆成实耶故不可依何须待问。

　　问束一切众为成几类。

　　答众有十五僧二高名无名尼二尊重内属次圣德难思众帝释众三光四王众自在众色众龙紧干修迦人后众有六谓多宝分身龙宫地涌妙音普贤今谓僧中立无名众何不为高名隐德众若云无名亦似无德尼中可尔但旧亦立内属故若云尊重似非内属菩萨不应单云圣德难思僧尼二众皆有大权隐在小中圣而叵测直云声闻菩萨从迹于理何爽而云圣德使滥余圣况帝释至人无不有权而引于实若一概从迹不应独著难思之言以隐余众却难思故后六直列理合如然。

　　问若望他经为同异耶。

　　答六门分别一约三乘则无独觉仁王则有下文亦云求三乘者二约三界无无色界照不及故仁王则有三约五趣则无地狱狱苦逼故陀罗尼则有本为息苦威力所致此经进善无暇故不来四约四众无二俗下威仪中则有五约八部无夜叉摩睺下文具有六约二王无轮王下文具有今谓将初列文以对众何故不辨有无所以缘觉之人滥佛灭后故列众则无下文有者唯闻十二因缘故若直云有无莫知所以或是集经者略不列之无色不来言照不及既非如来悲智短阙应求不照不来所以及对仁王有无之由曾闻古释甚有所以何不思之地狱不来乃以进善息苦释之非无此理法华终穷乃是进善息恶之极复言威力者陀罗尼力本佛所置佛岂别假陀罗尼耶必若别假何不经经说陀罗尼合其来耶若有来不来应有所以准望古德约乘戒等岂不然耶俗二众者何待威仪中耶阇王所将即其相也八部二王或是略无或别有意既别序具有必是略耳。

　　问一切诸经列众先后必如此耶。

　　答曰准华严经罗摩伽经炬楼王经和休经大五浊经并先列菩萨次列声闻论大小故今谓或可尔未必全然。

　　问叹罗汉德愿闻其理。

　　答大义有六谓数位离德名识今谓理即如是何无表彰及辨同异可一切皆亦大耶。

　　问诸漏乃至心得自在其义何耶。

　　答曰准大般若及旧论中有十六句今依彼经以对论文今谓此甚疏遗论中诸句但是释于经中五句何得取于大般若中十六句文苦和会耶雨大法雨等八句亦然若依般若消十六句可几纸数答近六七纸今谓系而不要请不须说。

　　问此中所列二十一人从何次第。

　　答或出家次第如报恩经初度五人次度耶舍门人五十次度优楼频螺门人五百次度伽耶门人三百次度那提门人二百次度鹙子门人一百次度目连门人一百合举大数成一千二百五十十二游经佛成道后二年度五人三年度迦叶兄弟三人五年度目连今谓此是部别见异何足会耶况报恩但言次第度十二由则言其年数已下次第未必全依出家前后。

　　问优楼等三名有何义。

　　答曰优楼频螺此云木瓜胸前瘿起状如木瓜又云池中有龙名木瓜也伽耶者象头山亦云城城近伽耶名伽耶城那提河名因果经说三人皆在河边修道。

　　问余名如何。

　　答舍利弗此云鹙即百舌鸟亦云春莺自古共云鹙鹄鸟诗云在梁似鹤小鸟也目连此云大采菽氏上古有仙采豆为食迦旃延大般若云迦多演那此云大剪剃婆罗门姓上古有仙多年头发长无人剪仙有子兄弟二人俱来觐父小者为诸仙剃头因此为称孙陀罗难陀身长一丈五尺二寸也佛到城二日度尼中摩诃波阇佛有三母此为最小大母生佛七日命终耶输陀罗此云持誉天人赞咏故也相传云乾达婆女彼生男为乐神生女为玉女若玉女不应有子今谓释名虽尔应问此中叹声闻及诸名与维摩思益般若等经为同为异若其同者自初得道遍历诸会具闻大小德亦增进岂一向如初若一向如初岂诸利智声闻之人被诸菩萨弹诃为如来加说来至法华大机将动宛然如旧博地凡夫一席经耳尚有所得如何大圣始终无缘若其异者德随解转转相何似请释其途。

　　问菩萨众者其义如何。

　　答曰此诸菩萨有二门一者自行大智为首二者化他大悲为首今谓菩萨悲智谁不知之但大小乘殊偏圆各别四阶成道三乘共地璎珞诸伏华严普贤文殊善财及入法界诸知识等为一概耶有阶降耶大论大集大智有三谓一切智道种智一切种智慈悲有三谓众生缘法缘无缘既无分别实暗所闻。

　　问此诸菩萨是何地位。

　　答曰皆八地已上为简小故名摩诃萨今谓若简小乘初心即异简小菩萨未审菩萨从何以分大小别耶若从诸教如四阶成道三祗满百劫种相之初亦未逮于璎珞初信更有诸别且此未论若也从位十地望于等觉尚小何须八地方受大名。

　　问诸菩萨德诸句如何。

　　答曰初不退转者不退有四一信不退谓十信第六名不退心故次位不退即十住位第七名不退住三证不退即初地得无退失故四行不退即八地已上有为无为皆能修故今谓若释不退信位之名即指第六第七方有不退名证行二位无不退名何名不退若从义立何须指处若指处者六七已前为退不退若不退者十俱不退何须分限证行二种何以证前而行居后信住俱有不退之名向行何事独无不退若证未极更须修行岂证真如行有退耶未审退相其相如何不知行退至何处止初地已上亦名为位证位已上行位若退安知信及以位二种不退又曰乐说辩才者四辩七辩七辩者一建辩以无謇故二迅辩如悬河故三应辩不差机故四不谬辩契当理故五无所断辩如连珠故六义味辩多义理故七最上辩如雷震故今谓应辨所说宽狭不同判诸菩萨所演各别信知三祇共位不关普贤文殊。

　　问诸菩萨等因缘德业名义如何。

　　答曰文殊在北方常喜世界作佛名欢喜藏摩尼宝积佛闻名能灭四重又曰过去作佛名龙种上尊王又曰肇云此诸菩萨皆无生忍无生忍者无处不生今谓肇意竖通少分可依。

　　问说大乘经至佛所护念其义如何。

　　答曰论云欲说法时成就今谓论云如来欲说法时至成就为诸菩萨说大乘经名无量义乃至法门故既云欲说即指法华名为正说说无量义犹名为欲。

　　问何以先说无量义。

　　答曰有三义一者依人先为菩萨说无量义次为声闻说一乘二者依利先以一乘利他教理化根熟菩萨次以一乘自利行果方化退大声闻三者依法先谈无量义法体次说法华法用今谓三义各有大妨若为菩萨说无量义不知无量义为是何乘若言先为菩萨何故彼经列众具列声闻及菩萨众其数乃与此经无别故十功德品广说不可思议十种大功德力已一切菩萨得无量义三昧或得百千陀罗尼门或得菩萨诸地诸忍或得支佛罗汉四果又说法品三万二千菩萨得无量义三昧三万四千菩萨得无量陀罗尼门四众八部王及仕女百千众俱闻佛所说或得燸法乃至世第一法须陀洹乃至罗汉支佛及无生忍诸陀罗尼此等岂非益声闻耶菩萨举数声闻云诸验知诸言表多安得云独为菩萨耶若言此经为声闻者菩萨闻是法等分别功德菩萨得益又下诸品闻品得益过于彼经二依利者自他之言不应别对若在能化俱有自他二德具足若在所化先须自利声闻得记发誓弘经若得记已还令自利而此行果何殊小宗况复一乘须具自他岂可分之以为两段况复教理唯被菩萨行果唯为声闻只为声闻昔迷大教而失大理而今还以迷教理之行果与彼声闻何不只依法华之前具四法之小教况与释名四法相背又若无量义已说一乘何须更说此法华耶言体用者今谓二俱一乘并有体用用即利物物益须体岂有以无用之体化彼菩萨阙体之用教此声闻无用有体之一乘有情咸具无体有用之一乘外道神通当知彼化三乘名之为用此经实相妙体灼然是则彼经从体开用之一乘故三乘禀益此经是收用入体之一乘故令三归一故无量义云无量义者从一法生此经云种种因缘皆成种智况复体是法本无益于人何得三番分张异释。

　　问大是何义。

　　答十二门论六种释大一出二乘二佛果最大此乘能至三佛所乘四能灭大苦而与大乐五观音等大人所乘六尽诸法源底今谓过二乘独在佛息大苦尽法底诸经共有然须简出岂无量义耶又曰摄大乘对法有七大一境大缘百千教法故二行大具二利故三智大了二无我故四进大三僧祇故五方便大具悲智离二边过故六证得大成就十力无畏故七业大穷生死边际建佛事故今谓须简意亦同前又曰胜鬘一乘一乘即大乘大乘即佛性佛性即涅槃今谓胜鬘是权一乘今经是实一乘何得以权来释于实权实既殊涅槃岂等(云云)。

　　问诸经如净名等并有异名此无量义有异名乎。

　　答曰论中具列一十七名初名无量义乃至第十六名妙法莲华第十七名最上法门今问对前三异则名异义异本不相关若其相关名异义同此经亦应名无量义耶如其亦得名无量义乃是此经与彼同体同法同人异名而已若异名而已已闻无量义竟何须三请更说法华若也不同与论妨不况论但云是法华异名不云无量义也又曰无量义云无量义者从一法生其一法者即是无相如是无相无相不相无相不相名为实相菩萨安住如是实相发大悲心故知如是安住能开实相发菩提心则与今经能会之实其相永别又曰无量义云善男子菩萨若能修一法门无量义者必得疾成无上菩提善男子如一种子生百百生千千生万万中一一复生百千万数乃至无量此经亦尔从一法生乃至无量故名无量义彼释曰此经不唯取所出教理无量义体即真智境体今谓彼经正明从一出多为宗何以弃所出之无量取能出之正体体虽极要经意不然若然者从一出多何异此经会多归一同异属目而无解分辨异则以三义取体尔乃同为一类此事可见何以固违。

　　问既知无量义名同异若是余名不能尽理追逐第十六名名法华者前虽略释因兹更问其义何耶。

　　答曰一出水义以所诠理名华二华开义以能诠教名华今问经诠因果及以权实以故莲华譬彼二双何以但语教理弃莲存华开与出水华实无缺安得二时辄分能所况复与前四法义违然亦与向行果文背。

　　又曰无量义者又有三义故一名无量义体用胜故二教菩萨法化根熟故三佛所护念依佛有故今问何故前对法华但有体而无用今独释无量义乃云体用胜故又胜何经名之为胜若胜小乘未足为胜若胜大乘法华亦在大乘之根若当体名胜小乘亦然何独此耶。

　　问曰曾闻他问法华亦与无量义同名何故此三昧起方说此经。

　　答有五解一者莲华二时得名彼如未出水时性能出故故未化二乘令趣一乘此经如出水正化二乘二彼正化菩萨傍化二乘此正化二乘傍化菩萨故彼正名无量义傍名法华此正名法华傍名无量义时异体同然将教理以对行果三彼据智体名无量义此约智用名为法华会二归一故四彼以理教名无量义菩萨已修一乘因趣一乘果故不为说行果一乘名莲华由但不知应病与药之教理但说教理名为莲华此声闻未能应病与药故不为说教理莲华但说行果莲华令趣入故故下经云乘此宝乘直至道场因行莲华也唯以佛之知见示悟众生果莲华也论云开者无上义示者同义悟者不知义入者令至不退转地义释曰前三是果后一是因五者彼以教理二种无量义此经对彼二乘教理行果并名莲华前之三义彼此体同后之二义此宽彼狭又曰实理经文上下亦通教理行果今谓五义释异自觉不当乃伏云理实上下具于四法当知上来二二异释其义自坏何须更难且如第一义立彼如未出水时若以声闻未回心时名未出水则尔前诸教一切皆然何独无量义耶二傍正者彼经亦应少许声闻于彼得记若全无者何名为傍只应有无相对何名傍正相对若言此经正化二乘即应声闻得益多于菩萨何以菩萨得益倍于余经若言彼经正化菩萨菩萨得益应多于此如何少耶若云但是名傍正者论中直列一十七名名既并施傍正何在正即俱正傍亦并傍三体用者已如前难四教理等其义已坏但开示等四准论文中不云因果然论释开只云如来能证令众生知次释示云法身平等示众生知释悟中云唯佛一乘令众生悟并无果名准不退地其地却成直至道场道场是果何名为因其第五义亦随前破言菩萨不知应病与药之教理何异声闻只缘声闻之人未知正应授与故知声闻自行义强唯稀化物菩萨化他久著唯应进行至果若果不须至分别功德何须进位诸义既废何论宽狭。

　　问从佛说此经已至不动者其义如何。

　　答曰表智处得理方可说法今谓此为入于何等三昧得何等理若入无量义三昧还得无量义理只应正为菩萨而说教理若入法华三昧经文但云入于无量义处三昧况复得理应记二乘又曰若不入者则有分别动摇说不自在今入三昧身心不动离于分别动摇于法自在又离一切障谓入三昧离诸定障若无定者于障及说不自在故今问何以将婆沙之义用释法华三身吾今此身即是法身不谋而应无运而作佛不入定何障何缚而不自在但为示化仪现入定相亦令见者得四悉益得种等益得显密益。

　　问曾有人问佛常在定何须云入。

　　答曰有十义故一者随缘动静利物故二者为放光若不入定则非佛瑞三凡欲说法须先审机四显法殊妙今谓此四既然余六请止与前释佛气类欲同若言随缘动静如须菩提亦不违物情若言放光不入则非佛瑞如般若中支节放光及涅槃中面门放光乃至诸经凡有放光岂必入定若言审机与婆沙中日夜三时审机何别若显法妙华严般若及以大集涅槃直尔说之岂不妙耶故知此四并附小乘非法华意。

　　问天雨四华其义如何。

　　答曰华名柔软表见者离于刚强粗矿三业今谓华表显实之征预呈开权之兆但除粗矿三业欲定亦可治之。

　　问华既如是四者表何。

　　答曰表度四生兴四念住修四生勤获四神足行四法迹证四谛截四流断四系去四轭得四妙智悟四涅槃证四德今谓华本表因不应指果若也指果天应雨实况但以多四连烦为对不知四内大小相违应知四生唯在界内若度界内兴何四住证何四谛乃至流轭罗汉已袪故未是得四智等人等是烦列何不更列四大方海等耶。

　　问云何此界地动地界不动放光则及他土。

　　答曰光明宽狭或唯此界如阿含经下生入胎乃至转法轮等皆有六动十八动等又胜思梵天经七因缘故动一怖魔二摄散三调放逸四念法相五令观说处六令熟者脱七令随顺正义今谓大小乘经虽皆地动当其部会必不徒然大小不同各有所以况须云广狭所以故知后代弘教应求旨实若法华中只同小教大小法相亦应无殊信知古释可依近代未为准的。

　　问放光瑞其义云何。

　　答曰前雨华动地未是殊绝之能是故今更放神光希奇今谓若华地非殊应表余教若也与光共表今经如何其瑞有绝不绝又曰放光七义一令信佛最胜二破痴暗三引出世四表内发智光五息众苦六召众至七令猒色境今谓此全不是法华经瑞四含何曾不云佛胜所破之暗暗体如何若欲界痴外道初禅已能断之外道尚除下八地痴小乘出宅已名出世证得初果乃至三十四心亦名智发三界之惑小智先无此中放光非为召众不净观者色境已倾若表他经必无是过傥在般若犹召胜机大集华严还招物议。

　　问其光何故偏照东方但万八千。

　　答曰西方以东为上表法华唯被佛性大乘不被余性今谓自释别序已来至此言涉今典若然唯被佛性佛性无偏定声闻人天流转此中岂无佛性者耶又曰万表涅槃宝渚万德八千表菩提白牛八正今谓万德可尔千数如何但以八表八而复不云一乘八正无简小乘义尚通途未足以为法华之表又曰振地唯在此界偏惊有缘放光照万八千显明权实今问若唯此界不涉他方何故妙音往来十方地踊普贤神力此等亦何。

　　问六趣名相于此要耶。

　　答曰光中既见理须消释此应六门分别一者释名趣谓所趣假者起业所归趣处地持云所受自然俱舍云光洁自在名天涅槃云多思杂心云意静名人杂心云从他求又云饥虚多畏名饿鬼俱舍云傍行傍生名畜畜养之义人之资具故也捺落迦此云苦器其处不定非唯地下阿素落云非天此之翻名一切大同无显今教二出体者皆以第八异熟识而为趣体无覆无记性摄故唯识云此第八识是界趣生施设本故是为趣生之体无劳别执实有命根今谓凡诸释义须分大小若小乘经未明第八欲释趣体亦第八耶若小乘能造如正法念六道皆由心之所造即第六识若言所造能趣所趣不越命根若从大乘第八为定大乘须分遍圆不同若从圆教从无住本世间常住常住世间水波波水终无别号三开合者总一生死二谓善恶分段变易今谓若约小乘无变易名法华依大则有变易复应消释六趣之中几闻不闻开不开等今经只云受报好丑复何得以变易加之若言变易在六趣中则须分分段六趣变易六趣实六权六本六迹六若大乘中通云生死方可二种相对论之又若变易在六趣中释六趣时即云变易者诸佛常体遍一切处若释六趣亦可为三一分段二变易三佛身。

　　又曰三即三界四即四生及以四有生有本有死有中有今谓夫离合者开一为多合多为一余数亦然故生死与六六一相对此则可尔若对四生四有未必全然四生与趣相摄不同生能摄趣趣不摄生况人傍生全摄四生狱天中有宽狭永乖生等四有一一摄六以四对六开合不成又曰方便因缘有后无后今谓摄大乘所立四种宽狭永别虽俱名生死高下不同六趣但合在于分段四俱不摄若顺变易在六趣中进退有妨已如向问又曰或五除素落今谓若以此五开合亦殊应知变易隔在五外何名开合方便等四都不相关又曰或七五趣并业及以中有今谓以业中阴而对五者乃成三重列于六趣等是重列何以四中但加于中除生本死若有去取不成开合又曰或九谓九有情居今谓但对六趣此则可尔由前复对变易生死及以四有故亦不成二十五有不成亦尔又曰余三门在第二经中亦如后破。

　　问见诸菩萨及种种修行等义何耶。

　　答曰不出三宝僧开三乘今问种种之言多耶一耶顿耶渐耶大耶小耶既云光之所照本显权实俱同种种之言权耶实耶与此经会同耶别耶若同何以三乘未会若异何能显经若实不应种种若权与此永乖大小渐顿准例可知。

　　问涅槃何义。

　　答曰六门解释今谓施教之来意在修行何弃行而全略至涅槃而广张涅槃为行之所期应对行以分判初出体中具列四种谓自性清净有余无余及以无住处今问华台始满初成正觉有余无余其相何似又曰二释名者出所知障名为法身胜鬘云在缠名藏出缠名法身今谓引胜鬘此说甚有典据然应须辨与涅槃等诸大乘经同耶异耶藏名含藏在缠之时全藏为缠如何复云能藏若云含法则藏是能含法是所含此之能所与惑别耶与惑同耶又复含者为唯含染亦含净耶为唯含因亦含果耶为唯含凡亦含圣耶若一法不含不名一切若俱含者巨有所妨不含法身不名为藏涅槃经云秘密之藏三德具足若胜缠藏三德不具非如来藏是众生藏又问佛性与法身同耶异耶所言佛者从何立名果耶因耶若从因者因无佛名若从果者凡即是佛何名为性故知胜鬘是未了之说是以因藏对惑言之又曰三乘俱坐解脱床亦非大涅槃今问三乘俱坐既俱非大验知菩萨有大非大若也非大理须法华更会何得辄云会唯二有若非大不会现违经文菩萨闻已疑除善行若依此义自语相违又曰由择灭故体如伊字今谓圆经无择灭称何得以三十四心之择灭用释五十二位之涅槃。

　　问文殊师利何故独名法王子耶。

　　答曰未绍法王之位独得王子之名今谓余者不称王子一切皆应上慢龙种尊王古佛不合更称王子逸多现居储君何无王子之号方等列众十一菩萨皆名王子应当皆悉位居等觉方受王子之名但知诸经或略或存如净名经叹菩萨云近无等等佛自在慧皆等觉也故所列菩萨亦略王子又曰文殊菩萨是第四依已供八恒并前三依供二十六恒今谓四依供五至八如人步涉所至近远劣者始行五百次者六百次七次八岂令次者行于十一次行十八后者行于二十六耶故知只是一一加之名六七八如声闻人出化城时岂归凡地行初由旬只于三百即前进也此见小乘修熏禅者有五阶差五各三品以后后人三三增之便谓四依供佛亦尔若其五人各行三百道理最后一千五百故知此中不须别释。

　　问曰何故以恒河而为喻耶。

　　答曰有五义故一由沙多二世人计为福水入中灭罪没死生天三劫劫名存四佛多近住五众人共悉乃取池口初出方四十里沙为喻今谓夫兼俗之言事须去取若全用者五义之中岂缘第二没者生天佛取为喻故应须简第二存四为信之首。

　　问七宝名体其事如何。

　　答曰一金说文云五色黄者为长久埋之不生百练不轻二银亦曰白金三珊瑚佛地论赤色石脂树形四真珠即赤珠佛地论赤虫所出或珠体赤五末尼如意神珠无琉璃故开二珠六车璖青白间色七马脑此言杵藏或胎取坚实今谓经意释施以辨度相用辨今经判五时别直释名体有何不可然文正意事在辨异以显于同若不显同何繁说耶。

　　问车等如何。

　　答曰车者夏后代奚仲造之古音居行居人也今曰车车者舍也行如舍故乘者驾也周礼云载也辇挽车也人前引之古卿大夫皆亦乘之自汉已后天子乘之故今天子皇后所乘者曰辇舆者说文云车舆也又云无轮车也作舆非体栏钩栏也门遮也楯槛也纵曰楯横曰栏华盖者酉方暑月持之遮熟释名虽尔须会此经意亦如前又曰唯识云具足摄受方成度相颂曰安住与依止意乐及事业巧便向清净度成由此七于此中但举回向一今谓虽有清净之言为有相耶为无相耶非相非无相耶与华严般若施为法界及摄大乘与大品中度度摄六为同异耶又曰施有五种谓志心信心随时自手如法行舍此五即摄七中事业今谓既摄入七问意同前都无般若无住相故亦无楞严互相摄故。

　　问此中经文六度之相杂乱次第二种何所表彰。

　　答曰杂在地前次在登地今谓教纯行杂一切皆然纯杂相望乃杂进而纯怠何者正行施时未修余故若云初地成就檀波罗蜜余非不修但随力随分不审初地菩萨为破何戒违何则瞋不行何行何惑所乱有何愚痴世人但知信权教而回转不穷实以归宗今文因光所见乃见地上地前及以七地尚乃不知地前为何所表不判所表徒设余辞况所释行相全同人天戒善而已。

　　问从或有菩萨至无上道文相如何。

　　答曰初之一行是后得智今问后得智体独在于佛亦通菩萨若根本智在佛独有如何后得属菩萨耶故知深是不要此解。

　　问尔时文殊至大士何义理耶。

　　答曰此答成就也今谓大文虽即在答成就今此初文是经家序出答人非答成就文也论中但云文殊师利以宿命智能答弥勒不云此文为答成就分文既误何足可怪。

　　问从如我惟忖去文是何义耶。

　　答曰论分此文云成就十种事初是大义因成就经但五句论有八句应作四对今谓论以八句释于四句何须以增句添经文耶广如疏记。

　　问十号名义何。

　　答瑜伽云无上丈夫调御士薄伽梵为第十即世尊也故知如来是下九号之总序也今谓此亦译人意别何足和会什公善晓音辞计无忝于新学所译经论皆如此经何得后译独为前后故笈多添品一句不改后代岂可过笈多耶。

　　问颇罗堕唐名何等。

　　答曰此婆罗门十八姓中之一可尔。

　　问八王子名为何表诠。

　　答曰应为四对一大智大悲二了有了空三进善破恶四违伪知真今谓直闻所对对甚分明及至属名未为的当如何有善名为悲智无量及宝为了有空唯进善破恶稍欲相似响虽虚假不可全伪法通真俗未必无假。

　　问弥勒当知至汝身是也此是何文耶。

　　答古今相即也今谓自古章疏皆云结会古今而忽改为古今相即何足为奇人虽相即事处天隔。

　　问琉璃是何义。

　　答曰应云吠琉璃无吠略也颇黎应云颇胝迦即水精也亦云水玉或白珠智论云出山石窟中俗云过千年冰而化为之若西方地熟无冰何物化之但应石类今谓此释甚佳。

　　○释方便品

　　初来意中云一依八品为正莲华有出水开敷之二德妙法具果秀行竦之两能今经唯为一乘故破二会二归于一乘为法华宗主今谓始欲设问方便之由子既自云不无疑失三周既无缘觉之人何得但云破会二耶菩萨须破非止一文至下诸文子当自挍又曰亦可十九品为正初十二品明一乘境安乐行明一乘行寿量品明一乘果今谓前何故云八品明于一乘之境至此那忽加四品耶境无余三已如前难安乐唯行寿量唯果及不轻等合入果耶不便如前又曰十二品中初八品正明权实三根得记法师下三劝募持行下之一品禀命舍权持行实法今谓何故适云十二品明境今即忽尔属行境乃是理行是能趣又声闻之人闻三周时权已被会岂至持品方劝舍耶又舍不名会于一佛乘分别说三则知三是一家之三如于一拳分别说指今还合指以成于拳故知舍指何异舍拳若其舍权无实可趣若三周未舍领解空谈若言自行持实化他持权是故须劝持于权者自三周来声闻何处尚自执权而言劝舍。

　　问论文从此方便品去谓何文耶。

　　答曰论曰自此已下示现所说因果相故释曰此下明经宗旨所说因果体相相状此有三释一者所说诸佛智慧为果能诠智慧教门为因今谓能诠所说悉皆是教况教因智果未见明文诸佛乃以教为行因行为果弃行存教有言无实端拱待理终无此事若佛智是果何独云境诸佛有果而具境众生有境而无果境通果别通别混和况复此果滥于寿量二者三请已明一乘之事开示悟入前三为果后一名因今问向以教为因今以入为因二因参杂两果纵横因一果三违论如向三者初智及门门因智果开示悟入三果入因教理行果俱法华故令识昔者教行方便说三今谈乘体理果果慧唯一听三乘之教解一乘之理行三乘之因证一乘之果法华意也今谓教行理果俱法华故别对义坏已如前难若四俱法华则昔亦有四声闻在昔岂无昔四若今昔并四何以乃云识昔教行谈今理果又何以前对无量义即云行果今对昔小即云理果岂以所对不同即令能对互失又岂有闻三解一证一由三若听行三乘之教因解证一乘之理果昔教既具昔应已证何待今耶况听小悟大都非主对又云声闻听三为听三中之一为总听三消释纠乱不可整理。

　　问何名方便品。

　　答曰先明字训便字应房连反今谓此是北人唤字不正反音又误依北应云傍连反依南应须去声呼之他释云佛智有二一真实智二方便智真实智有二一实法二实智实法亦二一体实谓有为无为二真实谓真如妙理实智亦尔一如体实智即观体实无漏真智对凡妄智不知名实根本后得二智俱是二证真实智唯正体智此有五对一对妄名实智二对事名实智三对相名实智四对知诠名实智此之四种实智皆是唯观第四真智余四所对如次皆是四世俗智五对权智名实智谓一乘理智对二权智此依证智以第四真智对后三俗智若依趣入智以第三真智对第三俗智方便智有三或四一进趣方便智谓见道前七方便也有则曰方随宜曰便二施为方便谓善巧波罗蜜多后智妙行二利莅真入俗曰方自他俱利曰便三习成方便同体诸法巧相习成且真如中具恒沙佛法以智为门以识为门皆摄一切包总有则曰方以少含多曰便四权巧方便实无此事应物权现以三业权化利物有则曰方随时而济曰便又有三方便一接下方便下文云无二亦无三除佛方便说即权巧方便此乃有三谓身语意二显上方便如净名云无方便慧缚有方便慧解及下文我设是方便等三通障方便下文云何故世尊殷勤称叹方便等乃至瑜伽十二种方便等今谓此五对真智三四方便不知真实智外别有方便为真实内即方便耶不见融通直尔分释若望今方便品但有方便而无真实非法华方便立进趣方便不知更令世尊修七方便为复世尊用七方便令人修习若令修习与小乘何别入俗不知复入何俗三乘共地七地已上亦能入俗习成乃是菩萨因行不知复行何波罗蜜为婆沙中前四后二为华严摄大乘楞严中诸度等耶若无简择佛何故于诸经之中所说不同所被不等唯第四权巧可为方便与诸经共未可全用次接下者云无二三乃是破下何名接下况复不是今经之意言显上者乃引净名无方便等此亦不然彼经四句二二相对方便与慧更互相须具乃名解阙即名缚乃是上下更互相显不名显上言通障者不知以何而为障体若以二乘为障与接下何别若云佛身中障与进趣习成等有何别耶故释法华方便品者先须与诸大乘经中简择同异方可出其正慧之体若不尔者如何得出诸教之上空叹芭蕉具如前难。

　　问此方便品即以方便而为其体为别有体。

　　答曰以后得智为性唯识云说后五波罗蜜皆后得智今从根本智今谓消今法华之文不应引于唯识论释唯识自通诸部方等以彼方等弹呵二乘挫言败种论顺经旨权云种无后弘经人不晓斯意以申败种之论用通再活之经先不生者今皆生之安得今已生竟引论灭之故知论中破小破外今经正意会小会外破会天隔通义不成况方便之名不在根本况根本后得并有方便真实二种若根本无方便云何经言如来方便波罗蜜皆已具足若后得无实何故经云今为汝说实既是俱具何可依论但论无圆因非今经意故不可用论云阿陀那识甚深细一切种子如暴流我于凡夫不开演恐彼分别执为我此与世间相常住同耶异耶与为众生开佛知见与汝等所行是菩萨道等为同异耶不同之事非此可申。

　　问品初云从三昧安详而起为从何等三昧起耶。

　　答曰虽是无量义三昧多是第四禅今谓经文但云入于无量义处三昧何以专趣贬佛之定而云多是第四禅耶若言诸佛成道说法入灭等皆在第四禅者即附傍方便小教作此说耳如何经文自云欲说法华先入无量义定改云入第四禅如华严中佛欲说法亦先入第四禅耶。

　　问何以独告舍利弗。

　　答曰随深智慧与如来相应故今问身子为未闻法华先相应耶为得闻竟方相应耶今既未闻若已相应何须更申三请之慕岂身子谄附知而强请耶等取相应应告文殊文殊既曾释弥勒疑复惬众望故声闻智与佛永乖又曰一闻即解此乍可尔但未闻未解何名相应又曰根相应非智相似名为相应今谓此乃自坏向义复违论文又言根相应此则须云机感相应则端美矣中下二周时未至故故知相应甚不应理。

　　问何不告菩萨。

　　答曰有五义故今谓不须余说但直述其旨答曰告不定性兼持所余所余者即定性人令不愚法今谓兼即是被不愚即解何名此经不被定性前后相违无可承准。

　　问经云其智慧门等其义何耶。

　　答曰有二智慧及门论云一证甚深即智慧理二阿含言教甚深又曰一切种智者谓有为无为有漏无漏若教若理此即是境一切智智者一切智即根本智重云智者即后得智今以理穷智慧有五摄一切法一智性谓真如今谓真如是境境性非智智性照境寂智照故应别也二智相谓根本后得二智为体今问何以释相而云体耶应当戒体是戒相耶真如之体亦即相耶亦可四相名四体耶三智伴谓尘沙万德有为功德今谓智属了因有为功德乃属缘因福慧二严准此理异四智因者谓能诠教今谓今智在果非教可办行解相资方乃至果彼弘教者机感相称时熟果满方受智名五智境谓有为无为空有真俗今谓此智既唯真如为性复以有为无为为境境与真如为同为异性即真如则不名智若名为智应照真如若但以真如为性不照真如若以真俗有为无为等为境何异二乘不照真如即只但照三界真俗有为有漏即彼伴耶又曰今依实胜慧唯取性相为体故火宅牛车即是智相牛车言行各与一故今谓不知如何赐子真如及以二智今为说教何以不云赐其智因复云声闻但入初信唯得教故若言行声闻之人行未办故故不可以果中二智与诸子等又曰宝所旧有即是智性今谓若云旧有乃是众生本有觉藏还赐众生理本之藏何名果地根本等耶。

　　问无量知见其智既以真如二智为其性相何谓无量。

　　答曰性相伴境如其次第体遍用宽德备法广如空无限德数无穷终必无尽故曰无量今谓五中何以但取性相为体何释无量总举四耶此是智慧之无量无量若四智慧亦四岂至无量而加二耶。

　　问其智慧门为何义耶。

　　答曰论云其智慧门难见难觉难知难解难入释曰凡夫现量智不知名难见凡夫比量智不知名难觉圣人根本后得智不知名难知初无漏智不知名难解后无漏智不知名难入入者证也今谓经对二乘钝根菩萨名为难解及以难入难非不入即应入故又对前称难今非难故何以云佛二智不知耶佛若不知为以何法而教他耶若以小乘无漏智初后不知为难解难入此似可尔于今正入后非不入论以前三释于后二难见故难解难觉知故难入如何以小二无漏智与佛二智同一释耶。

　　问二乘之人为唯不得此五种智余亦得耶。

　　答曰所得解脱三乘同证般若法身相性智慧彼所未得今谓若未得此二余亦未得既许三德无前无后不纵不横如何一德许二乘有得一则三种俱成无二则信三咸阙而见经中云佛说一解脱义我等亦得此法到于涅槃即将以为三德之一此深未晓声闻自序一解脱者序初述时脱非脱故述情谓同而今知别方求异趣自斥昔非若昔是真涅槃应极涅槃若极不应更求故知不可独有一德是故须晓大小理殊。

　　问无量无碍去其义云何。

　　答曰论中牒经增十八不共五根五力及菩提分今谓准此论文亦是增句解释经也故不得与经中并列为对而释如八句五难即其例也如叹声闻德一向不应用十六句又曰于此释四无量五门分别列名释名辨行出体差别一释名者一切有情感梵天福成如来故今谓若梵天福成如来者一切梵天并已成佛复更何用无缘等耶梵福有漏佛所不许次辨行相乃为三类一无乐者与乐名慈不瞋为体二有苦者掖苦名悲不害为体三有乐者助喜名喜不嫉善根为体又于无苦无乐起于离想令离诸恶名舍今谓既其不语小中大千不知所缘广狭分齐借使大千只云不瞋不害为体当知只是婆沙有漏无量次出体者四种即体今谓应以所缘为体为依根本为依无漏为依真如体既不同行相自别直尔指四但依世间尚无限齐况能在佛耶次差别者有三一有情作有情想二法缘不见有情唯作法想三无缘离分别心作真如想或法无量缘诸教法今谓应以此三而分行相分行相已乃同有漏又复不判属于有情法缘无缘皆以法心及真如心缘于有情如何但云法想真如想耶又亦不判诸经今经各于三慈得何等慈及三四同异时耶此经三四何殊余耶。

　　又曰若释四辩三门分别列名辨相出体法谓能诠名句文声今谓无简别于大小宗异义谓所诠真俗今谓不辨二谛大小之殊辞谓诸方音辞今谓不辨方所广狭不同辩谓七辩今谓七辩亦须明其辩异然是须识修相所依以婆沙中亦释四故故出体中但指无漏即婆沙文也乃至无畏无碍解等若立义章是须对于诸经辨别显法华胜徒列章门不明同异若辨同异自废章门。

　　问无量等既尔禅定等云何。

　　答曰禅谓四静虑定谓四空定也今谓禅名既通权实大小今应唯实若有禅名必四禅者大论亦云无记化化亦四禅耶若一切定必四空者首楞严定亦四空耶大经云能观心性名为上定地持九禅等岂此经中开小入实所明禅定更指小教有漏等耶。

　　问言辞柔软悦可众心其义何耶。

　　答曰大论云五种音声从佛口出一甚深如雷二清彻远闻闻者悦乐三入心敬爱四谛了易解五听者无厌今谓其事实然须辨所说及所被多少为同大论但释共教及不共耶。

　　问云何名唯佛与佛至诸法实相。

　　答论云无量成就说不可尽实相谓如来藏法身之体不改变故佛智具知此实相体今谓前明禅定是佛所得。

　　若依论释理穷教极岂依向释能见法身论文既以藏及法身并列故不同于胜鬘别对故知胜鬘尚是方便不可用释真实之教岂更用于根本禅定释佛智耶故知下释如是相等须依藏身以论相等。

　　问既云论以身藏而释实相其十如相为何似耶。

　　答曰若许论释今亦依论论有四释初释云何等法云何法何似法何相法何体法初可等法者谓三乘法云何法者起种种事说何似法者依三种门得清净故何相法者三种之义一相法故何体法者唯一佛乘无异体故今谓准论释十如文各通三乘故次句者事谓三乘差别不同次句者三乘教门不同故也次者唯一大义无他义故次句者唯一理体故次番释者论云何等法者有为无为法以初句对声闻及六道有为故论云云何法者因缘非因缘故他云转释有为无为今谓以初句中缘觉法对六道计非因缘故论云何似法者谓常无常法他云转释因缘今谓以初句中菩萨乘对八法界八界皆悉计常及观无常俱无常故论云何相法者生等三相及不生等三相法他云转释常无常今谓总以三乘对六界说论云何体法者谓五阴体非五阴体他云转释三相非三相今谓十界皆五阴皆非五阴第三番释但作三句何似法者无常有为因缘法何相法者谓可见相等法何体法者谓五阴能取可取是苦集体故又五阴者是道谛体今谓初句唯约六道释次五阴者下只指六道五阴为能观耳第四番释论云复有依说何等法者谓名句字身故云何法者依如来说法故今谓并能诠十界教故论云何似法者能教化可化众生故今谓说前三番以化佛故何相法者依音声取彼法故今谓可化众生寻诠得益者故何体法者假名体相故今谓判能诠所诠皆假说故论中自以四番释者信知此义非容易故一卷论文唯只此文及开示悟入重重释之验知两文是经文宗骨如向是也故知古师释方称论文。

　　问何名除诸菩萨众信力坚固者。

　　答曰初地上得四证净今谓四证净义乃是婆沙俱舍之文若取此文则使法华不殊小典焉使一切四十余年不得闻耶又云除初地外余无信者一句与记为何人耶二乘得记为信未信若也未信不应与记若其已信先入初地耶如何回心始入初信若也所余是不信者地前向乃不信此经此经为复教何人耶此经若其不教下凡当知不应此界中说。

　　问不退不知未审不退为在何位。

　　答曰七地已前不能知也今谓向者适言初地被除即当信者信故即知如何此中七地方知应当此经被八地去为令众生其言虚设岂唯八地是所为耶。

　　问尔时舍利弗至难信难解之法其义何耶。

　　答曰准论云何事疑义释云如来说声闻解脱与我解脱同同坐解脱床是故生疑今谓解脱若同岂更生疑已前难又曰大涅槃有其三事摩诃般若解脱法身解脱虽同般若法身即是佛智慧性相果体余二未得四众不解所以生疑今谓亦如前难。

　　问偈文初云慧日大圣尊久乃说是法为何谓耶。

　　答曰成道多年不曾显说今谓不曾显说应曾密授密乃众人不知显后云未曾说尔前诸经为说何法自释经来未曾云此与诸经异。

　　问经云皆当惊疑何等惊耶。

　　答曰准论文中具列五种惊悕释云总有六人五即五悕一人不摄也定性声闻为损惊悕不定性声闻即悔惊怖未得谓得凡夫诳惊怖具烦恼凡夫颠倒惊怖退位菩萨即多事惊怖不退菩萨即五不摄舍权就实忻趣佛位今谓不退不知何为不怖若言八地已上为不退者八地已前一切皆怖璎珞云初地菩萨念念入法流心心趣解脱得如来一身无量身今闻法华而不免怖为何谓耶如华严中初住菩萨亦得法身遍应一切为亦怖耶。

　　又曰佛为不退说此一乘不逗余器又曰如来为二种人谓多事及悔者今谓既七地已去不能及云唯为不退者说何故更取此二种人并天龙八部及闻一句耶又严王龙女适来是畜及在邪见为是退人为不退耶又曰多事即不说有惊怖余四有惊怖者故论总云惊怖今谓论一一别说何以言总故知论出五怖无所去取应皆得入何所简耶。

　　问众中糟糠至故去譬义如何。

　　答曰折摧枝叶扇拂糠秕风惊秕落霜殒贞存今谓言辞甚善与经未合。

　　问诸佛唯以一大事因缘其义何耶。

　　答曰如是说听佛者总包十方三世大事者事物体事事义道理随应皆得今谓不说事相但云事物等有益在何今大事者指法华经则他经非大故应思择。

　　问开等四句其义何耶。

　　答曰论释开云除一切智智更无余事释曰重言智者谓根本后得又曰一切智是佛根本智重云智智者是后得此二智是用故有空如来藏不空如来藏又大经云未得菩提时一切善不善皆名佛性净名七识贪欲瞋痴十不善等为如来种如是等非一因缘今谓既引此文如何初地方名信力七地菩萨犹退不知又曰有四种藏一能含藏谓赖耶识如库藏等二能生德藏谓报身种子如谷种等三能覆藏谓烦恼等如土覆物四能显德藏谓法佛性如金性等今问此四藏体同耶别耶若言别者金性是譬还指烦恼覆处有性报身种子何处成立若无始大不名种子若有始立则必有终若有始终而为种子还感始终而为果报是则此报因果无常又此种子在烦恼中耶烦恼外耶法身既以烦恼为能覆法身是烦恼家之所覆则法身烦恼天然二物若在烦恼时不能除惑谁有智慧来治此惑显此身耶若也昔能与惑共住后时何能常离于惑赖耶乃是报识之上假立二名假名为藏以为能藏信知所藏皆无实法又此所藏与烦恼等为同为异耶异则非惑岂以报识假名之藏能含非惑出世法耶若其同者只是烦恼在报之时假立其相又曰所知障断证佛报身菩提圆满烦恼障断证佛法身涅槃圆满诸佛出世欲令众生断所知障及所发业并所得果圆证菩提开佛知见今谓二障若断二身亦亡只缘二乘自断惑故斥名断法身对惑报身种子已如向问次引论释示云三乘法身平等明佛性法身无差别故今谓论云三乘平等何以简于没定性耶论云悟者令悟真实处故今谓亦令三乘悟真实处何以苦云永不能发此三何曾云是果耶论云入者入初地故今问前云七地不知何以初地能入。

　　又曰论中委解此方便品余但总解大意而已故知若解此品已解一部今谓若尔何以因果不同境行差别权实立异有无乖角乃以八品明境安乐行去行前文在因寿量去果药草存权尔前取实一乘在前安乐去无若其解境即解因等何须下文更说余耶若也须明下文行等当知解此未解于彼故知解此即解于彼言甚分明但是不晓方便义足。

　　又曰大经云大事者所谓佛性今谓应当为佛性故出现于世何以却简灭定性耶。

　　又曰大经云佛性者名为一乘即是开贫女之宝藏证示悟入等及秘密藏亦复如是今谓佛性一乘众生本有若简定性应非有情情有必有无情乃无徒引圆经用证偏谬。

　　又曰如圆伊三点开等亦同今谓若解脱已在于声闻一点离张而属小灭二障以趣果何以烦恼前袪除无知以在当何以法身后证若烦恼障断不证法身何须别对又烦恼障若障法身二乘断尽应当已证如是进退违妨难量故知准向所引诸文开等岂分因果藏等安立假名。

　　又云西方伊字如倒品字今谓天目应当二目在上若准梵书短声呼伊为于冀反则一点在下若长声呼则为于夷反则一点在上计近三藏谙梵体不知何事云如倒品又自释云短声一点在下长声一点在上自古读经无有此字短声呼者何须乃云如倒品耶故古有释皆如草下则天目义同。

　　又云得法身则二障灭二死尽今谓二死不出界内二障不异婆沙如何得常住法身又复应云二死尽法身满岂可先得法身死障后破。

　　又曰择灭即是解脱今谓大乘圆常用智融妙故华严般若宗极之谈必无择灭断惑之说。

　　又云杂集中择灭谛有三能灭所灭灭性即是三大般若在上为能证道如额上目法身解脱如下两目即是所证今问般若无所至果应常至果不名能证如何能在于上名为般若余二在下仍立别名上下前后既乖因果能所永别大品云菩萨常观涅槃行道故知般若能照涅槃所观涅槃具三能观亦尔能所一合彼彼互融如是方为法华妙境境妙须智以智为门入门见理须行行即知见波罗蜜也入位证果起用益他能所一切具足如是方名方便品耳故解方便即解后品。

　　问尝闻人问无学果位亦居分段应在门中如小菩萨应非出宅。

　　答曰果位二乘从因名出诸小菩萨惑未断故故不名出今谓会二归此不出菩萨为何益耶。

　　又曰问何以二子趣于羊鹿故称出宅大子牛车未名出宅答二二乘惑尽故出宅菩萨初劫烦恼犹行如未出宅今谓婆沙菩萨三祇百劫惑尚犹行岂况初祇具同凡品会二归此何足为奇故知全迷璎珞华严菩萨位行。

　　又曰七地分段尽此一生亦名出宅二乘同故已前即非犹多生故如有学类故出宅已方乃上车今谓七地同于二乘乃是大品三乘共位何得先引三祇后援共地两无分判故二并非若以得有余果名为上车有余未出分段何以出宅索车菩萨三十四心尔前犹来未上菩提树下已号极尊佛更索车都无是理。

　　问一乘之义正是经宗云何分别。

　　答五门分别一出体性二释名三明说意四彰差别五问答料简初体性者略为三一总含体谓无漏若种若现有为无为若因若果根本方便能成佛德皆名一乘一乘者即大乘也亦名无上乘今谓若别论宗体理合甄分通而言之应兼能所自他因果岂以能成独立乘耶况因果等不判深浅又通种现大成混和以种现共论其理天隔若其别说种属凡愚若凡亦名乘事应未可。

　　又曰中边分别论云无上乘有三品一正行体谓十度二所缘谓十二缘三修证今谓若准此论不取种也虽不取种未了所缘既修十度以为行相故所缘如何取异缘觉故依古释别有差分二随胜体有六一摄事归理如胜鬘等多以法身真理法性为一乘二揽余归智体亦以真智为一乘如上文云方便知见不退不知等三隐劣随胜体下文云诸佛唯以大事故出现于世四二运广用体唯以因智名为一乘如火宅中与诸菩萨及声闻众乘此宝乘直至道场五胜出分段体通取因果出分段死所有理性名一乘体六引摄殊胜体以诠旨一乘教门名一乘体今谓随六种胜体义不成如人名位事业功用可多可异若论其体不可分张然六中初理依希可尔言依希者事理之名通涉大小直尔言之不成一乘若揽余归智智不名体理智既别故简是非从胜乃是佛出世意不名乘体广用二运亦非车体自运容可从因运他理须在果况自利利物皆须因果不独用故故至道场道场是果也胜出分段者应云二死不独分段况因果非出教体永乖故知虽云有体而实无体并是庄挍但可以当体为名耳三真实体者根本大乘理教行果及能入大乘方便四法皆名一乘咸能运载故品初云其智慧门等本论云阿含言教今谓真实之中理教行果与随事中理等何别第一是理岂可不摄事耶第二是智智即是行第三即是四法因缘第四是因因亦属行第五亦行行通因果又属此果第六在教徒分四异粟柄禾茎况复四法共释一乘与前法华对无量义自相违也。

　　又云此真实体五门不同一诠旨谓理教今谓若以能诠为教所诠为理故不应以二共为体二因果三福智四觉寂五二利今谓因果二利亦与前同福智在因觉寂有果何须更以四法而为真实变化五门之名望前都无别义又曰三六如所引之法身即是乘体佛性含三乘语通无足以显一乘之体今谓皆是乘果及具度耳。

　　又曰释名者乘运载今谓运至何处所载者何从何处来有何资具互为大小车主是谁驾者几人经历几处(云云)。

　　问曾闻人问因行名乘果运既息何得名乘。

　　答曰五义名乘一者因通二运果广运他今谓此正答所问二者能体通二运能体并名乘果中体有能非无亦乘摄今谓此不答所问何须列之本问因果不应更以有无足之三者二乘唯自运小尚得名乘况佛广运他何理非乘摄今谓此亦不答所闻本问因果所得之名徒将大小以相对又下二句其言不成应云况佛广利他岂得非乘摄四者因中理智能双运二用胜故得名乘果中理智因修成因乘种类亦乘摄今谓种类之名非正收故知不如从初答五者因中二运常增进作用胜故得名乘果中自运穷未来令他增进得乘摄。

　　又云初四随他不正答后一随自正义答今谓初一乃可正义答后四相从因起答。

　　问何名为一。

　　答曰有三义名一一者简别故名一二者破别故名一三者会别故名一言简别者昔三今一一实二权至佛极界方名为一非简别三论云无二乘者无二涅槃体又云我设是方便令得入佛慧。

　　又云如火宅之许以三车出宅门已但与牛车。

　　又云二十年中常令除粪今谓自昔至今二乘难破逐难为语如向所引若以此文即定法华一部文者何不引序中诸求三乘人若有疑悔者佛当为除断令尽无有余菩萨闻是法疑网皆已除未闻未解不名善行菩萨之道愿赐我等三种宝车许三索三佛以方便力示以三乘教三皆方便皆权皆索故知白牛非三中一。

　　又曰一理简教二果简因今谓若以一理简于三教简二归于何处菩萨四阶位耶共地位耶五十位耶故佛度五人名六罗汉三乘同坐所证无殊简因因本不殊至果果无别简教教本不同但理无异趣故证法皆同。

　　又云三乘疑佛为除断者身子除疑耳经文三乘并除释义但归身子违经背义当奈之何虽引论文但云无二但不见论释开等中三乘同得若但为二不应云三净名菩萨尚自被弹于法华中岂得不会弹本在会教旨可知若不会者婆沙四阶大品共地璎珞贤圣华严初住而此四者所证法身同耶别耶。

　　又曰勘梵本云无第二第三此自与前难会义同岂能合于愿赐我等三种宝车亦云愿赐我等第二第三耶次破二者准望可知。

　　又释会云有四义故一者会教如无垢称一音说法今谓彼经若有一音即是彼经已会何须更至法华方会若彼已会何故彼经仍云种败二者会理宝性论云三兽度河河性无差得水浅深今谓释法华理应引今教今教无文方求外部况部有会方乃求之求于本无何名求耶若诸经无文何论独有论无经有理乃可然论有经无终无此理得水名同应无三兽兽三仍别会义不成若以宝性释法华则二乘至于法华犹住声闻缘觉。

　　又云下文高原得水今谓此与宝性同耶别耶宝性尚住二乘此经同记作佛况高原对水以昔异今不得引证会教文也三会行者鹙子云为是究竟法为是所行道今谓幸有汝等所行之文如何引昔回遑之教以证今经会行语。

　　又曰我设是方便令得入佛慧今谓亦不应引佛施权智用证二乘会行之文四会乘者下经文云为求牛车出于火宅今谓若二乘至此应求行果何以证乘况出宅之牛车非入大之宝乘若出宅车是等赐车已乘出宅何须更求则昔教已会何须至今。

　　又云虽依诸教而法华中显会教理密会行果今谓若显密二文同在今教今教之中何处是显何文是密声闻于此专求行果应行果是显闻教得记二显不虚夫云密者唯自己知而众不知或众皆知而己不知于此何人不知得记而以四法分显密耶若准前以无量义经而望法华则云法华正明行果则应行果名之为显何以教理却为显耶若是密者法华仍是覆相明一教仍在权何名入实若以微密为密教者此经教理非粗非权故皆不可。

　　问若真实方便相对今经此二何者是耶。

　　答曰此经正以一乘因果以为真体教为方便今问若以实教对实理等而为此二则应教为行因行为证因若弃行唯教有言无行何可师之若以方便教而真实之方便弥不可也况因果二法不名一体具如前问。

　　又云今此小义虽未动于智海如愚所知颇亦绝于今古博识深智当自详之今谓自媒自炫士女恶闻然此法华一乘为主攒一代教总括诸乘大事因缘于兹适遂降为小义宁免自伤如以祖考为后生以大王为小吏有耳识者莫不寒心唯佛与佛乃能究尽岂有愚见能绝古今衡岳台崖双弘禅慧灵山亲禀妙悟斯宗尚云佛法不思议唯教相难解二乘及菩萨尚所不能测何况诸凡夫而欲判此事譬如生盲人分别日轮相欲判虚空界一切诸色像而言了达者毕竟无是事。

　　问说此一乘为有义意。

　　答曰凡有十意一为不定性二乘今问何不辨于此土他土我于余国作佛等文彼土所说非法华耶若非法华何以经云得闻是经二任持所余不定种性谓六住菩萨退依二乘涅槃故云菩萨闻是法疑网皆已除今谓向不定性二乘即此六住等退者耶况退大已依小涅槃即名二乘何以复引证菩萨耶若此属退大尚应名决定况退大者不必皆从六住退也经称六者据其退位耳三者法等故行乘虽异真如无差今问若理性真如名无差者三途四趣皆悉无差岂三乘耶若已得真如名无差者地前菩萨尚自未得何关二乘又无差者差定性不若差定性则非无差又定性差为待性定方乃差之为未定前即便差耶若未定差者法界众生几许应当入定性耶故不可也四无我等我既无实故说一乘今问为语众生身中之我本无说一乘耶为初果去见我已无说一乘耶若众生身中我本无为说一乘者应当一切俱得何以乃有余不闻者何故乃云八地方堪若初果人应当昔教已入一乘何须至今若言真我不应无实若理性我难亦同前五解脱同故三乘同得脱烦恼障今谓解脱已如前难脱烦恼障昔教已脱何以不入若被八地须脱二障全未脱者可不闻耶弹指等善无烦恼耶六性不同故不定种性有差别故声闻身中具有声闻及佛种性今问一切众生并有佛性皆是所为何独声闻若独声闻龙天八部四众五道非声闻者应非所为七佛于有情得同体意乐今问昔教何曾不说同体仍弃定性何名同耶若依此意何须立前差别意耶同体亦齐法等何别八二乘于佛得自体意乐今问一切有情谁不于佛得自体耶是盲者过日用不知与前同体法等何殊若指此经岂独二乘耶九为化故诸教所明多文云佛从定起得授记别今问法华已前何教中明身子得记八部四众别得记同寿量何曾因定起耶十究竟由过此外无别胜乘依理究竟最为殊胜依论但与二乘人也今问若无胜者何以独为声闻而不为菩萨诸经多为菩萨此教唯为声闻声闻不胜菩萨则此教劣于他教若唯为二人何故开等三乘通为及至正释于性相体等四番之中咸为三乘岂执一文而生别见又曰法华论中无此十义今谓但是章疏假构之言何须自树以为形斥乃出天亲智不如己若观论文无有一言而过分者。

　　问此法华经与诸经何别。

　　答曰此之一乘与胜鬘涅槃何殊此通理智彼唯佛性今问理与佛性有何差别又涅槃云亦名般若等五又慧圣行岂非智耶若以所通而为通者此经亦是理为所通亦由不知名异体同若准前意则法华唯为行果果为所通复云法华具足四法四法中理即是所通又云此唯摄入彼通出生今问此唯摄入何以药草喻品通出生耶彼通出生何以涅槃一切众生悉一佛乘故金沙大河直入西海得道女人必无谄等耶若胜鬘经与涅槃经同出生者何以后引胜鬘四乘用同此经药草喻品况胜鬘斥小何曾出生一代教中唯无量义明于出生而不引之乃引他经经意各异又云此唯有性彼通无性今谓此经亦通无性诸经败种至此咸生涅槃唯有一切众生皆有性故故涅槃中八六四二后能发心故知不许存于无性世人信言而不思理故使失处非一途也又曰此经唯不定性彼通定性今谓唯言亦与彼国为妨若言彼经通定性者涅槃经中十仙外道虽取小果悉知常住但见小果之言谓通无性不见镇常之说咸趣一乘又云此多说教理彼多说行果今谓四法相违数不可知若对无量义即云此经正说唯为行果今对涅槃即云此经多说理教前文又云密说行果而今此中多说理教问此多说何如无量义中亦多说耶又云无量义中已说一乘今问何不记小。

　　问经从舍利弗至法亦如是其义何耶。

　　答曰释迦依一切佛先权后实今问若一切佛皆先权后实者自法华前应一切权若一切权净名般若华严如何若云一切香积如来及无量寿等皆先权耶身子本愿故说三乘岂必先权寂灭道场初成即说亦先权耶又于一佛乘分别说三以方便力示三乘教三皆方便岂可亦谓梵本错耶又云十方世界法式皆同如华严中十方说者皆四菩萨大般若中十方说者请者皆同说楞严时十方世界俱说楞严如是等经在法华前皆悉十方并先权耶又云于论指前文云如向说种种因缘者谓三乘法彼三乘法唯有名字章句言说非有实义然彼实义不可说故今问准论岂非三皆方便未显真实真实于三不可说故故知天亲了了明见后弘教者徒自疲劳。

　　问论文以此经唯譬莲华更有余譬不。

　　答曰论云依牛有乳乃至醍醐醍醐为第一小乘如乳大乘如醍醐今经如醍醐今谓论文既云乃至故知中间越于三味验知应须具依涅槃用五味譬方了今经当第五时具如古德所用者是何故苦依深密而云此经当第三时而不肯依论用五味若以深密为最后教判一切教但三时者深密为是法华涅槃前耶后耶华严自云初成时说故知乃是最初成道先说之教判与法华深密同时验知不了深密与法华涅槃时味前后凡云时者为判前后深密若在法华之后最后正可判于前经故胜义生未知深密之后应说般若法华且随所见判为第三故第三时正与古德判教意同故一家判教或时亦以鹿苑之前除华严教方等亦成第三时故亦以法华当于第五醍醐教也其义明矣顺论顺经与古人合因何乃云凡夫如牛声闻如乳支佛如酪小菩萨如生酥大菩萨如熟酥佛如醍醐论云小乘如乳何须改之云凡夫耶若大小乘譬于教者五味应须初从牛出如何檀改以乳譬牛若准论文顺古人释若以五味譬渐教者须言人天为乳。

　　乳教未入五时之限还以小乘方对初教即解深密正当第三不违子见复依论文岂不善耶。

　　问一切种智是何乘。

　　答曰一切种智即一佛乘今问判种智许是佛乘论释种种因缘既云三乘当知闻法改观方为佛乘若菩萨先是佛乘岂有佛乘更为佛乘若言菩萨是佛因者论何故云非有实义。

　　问经云从舍利弗至何况有三为何义耶。

　　答曰此遮也尚无第二缘觉第三声闻由此经云羊车鹿车为求牛车出于火宅故但破二不云破牛今谓文列三乘各有所为各自出宅文未曾云羊鹿求牛索辞只云愿赐我等三种宝车得三车后方云长者见子得出火宅自惟财富无量方乃等与大车当知三车出宅并未得宝车若前文中已是二乘求于牛车则是二乘重求出宅出宅即是已得大车何须长者更等赐耶故出宅大车非等赐车以出宅车本为治浊况三祇共地地及小信等如是菩萨浊犹未除三十四心除五浊耳故经云初以三车诱引诸子何以不云但二车。

　　问五浊何义。

　　答曰以五门分别第一释名者浊以滓浊为义五种渐增渐恶故佛出世若五渐好佛不出世次出体者甚广不能具述三明相者尼干经中立十二浊皆云示现谓劫时众生烦恼命三乘差别不净国土难化众生种种烦恼外道邪乱魔及魔业皆是诸佛为利众生非要故略。

　　问有他人有云减劫时佛出增劫时轮王出何故儴佉与弥勒同世又佛不出家亦为轮王日月灯明八子皆王四天下耶。

　　答曰儴佉增劫佛寿长故故得值佛佛不出家堪为轮王非是定作八子亦尔。

　　又曰金轮定增劫余三则不定故无忧王佛灭度后百年即出事义可知。

　　问经云于一佛乘分别说三者何耶。

　　答于一大乘分别说三今问何不云分别说二亦经略耶应但第三耶况第三非小独在菩萨。

　　问经云舍利弗至辟支佛其义何耶。

　　答曰此释疑也疑曰如来不为上慢者说云何知彼是增上慢二乘趣寂若遇佛者多不愚法彼不定性可回心者不问近远必能闻知化菩萨事若不知者非真二圣今问定性趣寂不愚回心何须广立前来诸教自立自坏。

　　问经从舍利弗至皆是增上慢人者何耶。

　　答曰显增上慢相今谓此是抑挫之辞不应判为增上慢相。

　　问经从所以者何至无有是处为何谓耶。

　　答曰真圣趣寂者是不愚法人不定性者理信修学今问何故复立趣寂为不定性趣寂即定何以复立为二人耶。

　　问经云若遇余佛便得决了谓余佛者为是谁耶。

　　答曰如瑜伽云若已建立阿赖耶识依无色界亦入灭定信有藏识不断绝故今谓何故自立定性之人灭第八识今何更引不断之文若定性不断第八识者而言永不发菩提心终无是处自立自坏义亦同前。

　　问古人译经名十二部新译何故名十二分。

　　答曰部滥部帙由斯道士立三十六部今谓立十二分何能免于三十六分岂由道士展转改耶外道专滥常乐我净何更不改立别名耶云滥部帙犹稍可通后人虽复种种解释终不能出达磨多罗。

　　何者是玫㺾。

　　答曰赤色说文云火齐珠也一曰石之美好曰玫圆好曰㻁今谓事释具尔。

　　问经云若于旷野中积土成佛庙等皆成佛道是义何耶。

　　答曰论云谓发菩提心行菩萨行者所作善根能证菩提非谓凡夫及决定性声闻未发心之所能得如是乃至小低头等亦复如是今谓经中自结菩萨及二乘人天当知发心指今五乘在昔须发故知乃是行菩萨行者之所能得仍恐译论者情见而已至如八识九识梵本岂可混和译者乖张后学分[乳-孚+((人*人)/木)]不知童子沙戏何处曾为大行若云无始曾发中间微善被熏此或应尔今谓此是过去佛章乃是久远曾作小善已后发大能使久远小善成菩提因若不尔者能得之言不在童稚所作之言指前能证之语在后。

　　问音乐供养其事如何。

　　答曰音乐女色不以施人乱众生故出发菩提心经今谓施者必其心志岂可断彼善根音等事通女男仍须问彼施者但恐观者心乱不应断他善心具如阿含有伎人问佛常作音乐得生天不佛种种呵竟云必堕恶道今时托佛自纵无明称为供养应未可也如来不见女男之相约谁辨失。

　　问诸佛两足尊至导师方便说其理如何。

　　答曰具三性义佛能证知遍计所执生法二我体性是无佛证无我亦知此无是凡妄执今谓若法无我非破遍计何以言之次佛种从缘起即依他性无漏依他报佛种子因缘所生从缘所起因修作故由证真理断能执心染分依他知所执见从净分依他因缘修佛种者为一乘故重显常法即圆成实法住法位者真如住在诸法之中体性常名有为法住法有染净离染得净分位显之故名法位相者体性也世间本体即是常住真如实性一乘体也于金刚座道场之中知此诸法本性已导师方便以名相说今问三性亦可俱耶必前后耶若必前后一切菩萨唯渐无顿若一时者知等如何又若相即体性如何经云如是相性体三只应是一若是一者佛岂一法作三名说若此三法是一法者自余七句皆只一法何须论中何等等言四番解释故不应尔又云尘劳之俦为如来种岂遍计中无余二耶烦恼生死即是菩提涅槃故可一时俱观三性又曰一切法中略有二种一空二有空无别体总立一性名为遍计有法差别分之为二常与无常常名圆成无常名为依他又分为二漏与无漏漏是依他无漏圆成今依前门无常名为依他依他有漏皆悉除断就中但有无漏净分依他究竟满位成菩提故故言佛种从缘起也意显能证常住法性真如二无我理乃能了知二我为无依于善友修习智慧从缘起法菩提觉满为证一乘真如妙理妙理即是法住法位世间常住相大般涅槃今谓遍计若空岂以依他圆成二体同名为有圆成不变依他随缘若不变随缘二俱名有遍计岂得独名为空若遍计之性本无名空依他本有而无本空若定非空便同外计真如随缘何但独随唯有缘耶真如自体不当空有而空而有故随他之言他不定有若言真如定有方随他有亦可真如定空方随他空若言圆成唯在果者何名一切皆有三性若通因果亦随遍计通名为有空亦复然遍计是情情体是惑惑即般若前文自立惑种即是法身种故又染净二种依他不同同名为有二有何殊二有若殊体性应别若染唯有不能不有岂可令净亦唯在有二有同名为染何名为净如是等过无量无边。

　　问经云知第一寂灭至其实为一乘其理何耶。

　　答曰此初开权后还显实今谓应指开权教时处所若指初转为诸比丘名为开权初唯小故故得权名净名方等诸部般若悉皆有人初得小乘彼亦权耶若名开权部应非大若非开权果应非小如般若心经观自在菩萨行深般若而告舍利弗。

　　问云何名为一称南无佛。

　　答曰有本云称南谟诸佛南谟此云敬礼若言伴谈或云伴题此云礼拜旧云和南讹也今谓此释事当又曰萨缚赖他悉陀唐言一切义成旧云悉达讹既出家已净饭王乃命当家三人舅氏二人侍于太子五人云道安乐耶苦证耶三人曰苦为道二人曰乐为道乃至太子苦行复受乳糜等五人舍去等又此五人迦叶佛时九人学道四人利根已成道竟五人根顿乃至今日又经云过去六人供佛五人取稻华一人待熟故五人先成后即须䟦五夜叉食慈力王肉缘陈如初证四人至夏初方得西域记云至安居后得。

　　问何名三轮转轮何义。

　　答曰速疾义故见道似彼论云如圣王轮舍后取前见道似彼舍苦集故明见谛理不俱时故尊者妙音说正见思惟勤念似辐正业命似毂正定似辋故名法轮宁知法轮唯是见道见道生时说为已转天亲破有宗云三转行相非唯见道如何可说唯依见道立法轮名是故应唯转十二行诸论诸宗异释甚多今谓此但述昔而已何须广述异宗。

　　问诸大乘经亦有法轮名耶。

　　答曰大乘总贯一切诸文于中为五一法轮自体谓择法觉正见正智等三转通于见修无学亦如妙音二法轮因谓生圣道教谓闻思修等及行相方便三法轮眷属谓诸圣道助伴五阴瑜伽戒信助道观也四法轮境谓四谛十二缘三性等五法轮果谓大菩提今谓云何大乘法轮自体但用择法及正智等三转复通见修无学复同小乘妙音师耶乃至境为因缘四谛及以三性而果得大菩提耶如大品大集法华华严涅槃等经皆是法轮亦同小乘妙音师耶华严法界亦必须以四谛因缘耶四谛因缘分大小耶故大小乘轮体相用因位通塞伴助等相其义各别永不相关如何大小参杂一概判耶。

　　同经云千二百罗汉悉亦当作佛者其相云何。

　　答曰如大经云须陀洹人八万劫到乃至辟支佛十千劫到到十信初信今谓千二百人现在得记如何乃指大经五人五人灭后方始发心经文各各经若干劫故况十信未断声闻惑恶岂可小乘已断之位来入大乘未断位耶纵入未断为是烦恼更生为复十信已断又曰此等初修极为迟钝不如初修始行菩萨今问为复不如何等初修婆沙论中三僧祗耶为大品中干慧等即为大乘璎珞欢喜等耶为涅槃中初发心住是由不了多种菩萨及由不了断不断之位趣入不同亦由不知大经五人元是败种至大乘中方说经生亦由不晓入大之位又云此据不定非诸二乘皆定作佛故大经三十四云我于一时说一乘一道及一行相能为众生作大寂静永断一切结转因成果我诸弟子不解我意于大众中唱如是言佛说初果至阿罗汉皆得作佛今谓此是大经二十三双诤论之文何不更引我言声闻永入涅槃我诸弟子不解我意则谓声闻永无成义二俱不解今为处中令二俱解挫言不成理须俱成或引实挫权或存权接物恐执实遮权故遮实恐执权遮实故遮权诸余诤论大意皆然当知示由不了诤论却引诤论偏证一边此乃生诤非息诤也若定不发何故前引大经凡有心者皆当作佛况复诤论并指昔经涅槃法华咸不诤摄故大经云师子吼者名决定说故决定言岂同昔诤故知不应引昔诤教证师子吼故知息诤岂合更引诤文引诤意者必在无诤故知涅槃法华是无诤教令得佛意故立诤言通诸诤。

　　问经云诸佛兴出世悬远值遇难者难相如何。

　　答曰贤劫第九减中四佛已出后第十减中弥勒次出至第十五减九百九十四佛次第出兴此劫坏已鹘卢支佛独王一劫更经十二劫后始有庄严劫千佛出兴初净光称王佛后更三百劫空过无佛如迦叶佛住世七日不说此经如今释迦四十余年方说此经今谓悬远似当不知经意正云出世说难听难。

　　问子释第一卷经为有几纸章疏。

　　答曰近三百纸仍恐疏略今谓曾见古德章疏消一部经三百余纸甚得经旨今已太繁却云疏略当知少文而摄多义方为善也故古人章疏第一卷经一百纸余消法华经兼通大小开合十方三世教法远指过去久久本因益未来际永永无已况实相之理不得混和诸大乘经依理起行涉位获果义势难融况消经文无有一句非法华意观向所释何以多违纵名同而义乖或似而意𤘆故余所观不如先古虽然仍欲问后余文旨趣得失如何为可否耶答曰可也。

　　五百问论卷上
卍新纂续藏经第 56 册 No. 0939 法华五百问论


　　五百问论卷中(一百三十五问)

　　毗陵沙门　湛然　述

　　○譬喻品

　　问譬喻品何故身子居初。

　　答曰身子上根是先悟者故在品初今谓初周悟兼余众岂独身子如八部四众又曰中根待况即四人也今谓领解虽四人岂可一向全无他众上根尚有中下非无。

　　问论文七喻所对如何。

　　答曰论将譬为七种对治治于七种增上慢人及为三种无烦恼人三昧解脱见等染慢即为治此说三平等又于余残修多罗中明十无上显二十六品然此七譬各在一品至文当点三平等者有九品谓譬喻授记五百学无学法师劝持调达不轻宝塔初之八品名乘平等宝塔说涅槃平等及身平等十无上有二十一品初九无上有七品谓譬喻化城五百弟子见宝塔安乐行踊出寿量中间五品各一无上初后二品各二无上余残修多罗是第十无上谓余十四品于中有二力一法力二修行力法力三品谓分别功德随喜法师功德修行力有七品合十品于修行力有七一持力有三品谓法师安乐劝持也二说力谓神力品三苦行力谓药王四教化众生苦行力谓妙音五护众生力谓普门陀罗尼六功德胜力谓严王七护法力谓劝发及后品故第十无上是九无上残今谓十中前九在正残属流通如何违论乃以寿量而为流通故知三周已后皆成菩萨故论乃云十皆无上又论云七譬为具足烦恼治七种增上慢又为三种无烦恼人三昧解脱见等染慢何知为七一求势人说火宅治二求声闻解脱人说穷子譬三为大乘人说雨譬四为有定人说化城譬五为无定人说系珠譬六为集功德人说解髻珠譬七为不集功德人说医师譬今谓论文先暂约别别为对治须晓其旨不可迷旨何者本为三乘说火宅譬穷子本领火宅之旨药草本述五乘不虚化城还为声闻下根系珠只是下根领解唯解髻一在迹流通若为一正仍在于正唯医子譬别属本门若依他释亦在流通岂可七譬各为一人所治不同与经违妨应知此乃随其文势若附文势则父如国王求见父故名求势人声闻自领名求声闻其雨一味名求大乘专为求小异名有定人即以化城权赴其计先大后小故云无定若其作差别消者亦不论文一雨之意至城必进名为定人故知论文不遮定性系后不知还能发故名无定始行之辈求弘经益名集功德不肯服药见父不觐名不集功德故知不可生于别见。

　　问三乘之差为由佛说为由生异。

　　答曰诸乘皆不能了一切法故实非种智故说羊鹿今谓不了故种智说三若不说三诸文何故皆云佛说及趣波罗奈于一佛乘佛以方便力等。

　　问踊跃何义。

　　答曰依俗释云踊者跣也跃者跳也跣足跳者喜之极也今谓斯言太甚字训虽尔岂舍利弗大阿罗汉复闻深法理水润心而生喜踊跣足跳耶经文只云踊跃欢喜方从座起合掌白佛何得未起先跣足跳纵重释云闻真道已即能超权故云踊跃即显闻法超权跣跳今问在般若时为闻不闻。

　　若不闻者加说义坏。

　　尚云我等虽为诸佛子等说菩萨法而于是法永无愿乐岂自不闻能为他说。

　　须菩提云我从昔来所得惠眼未曾得闻如是之经。

　　何故乃云而今从佛闻所未闻今日乃知真是佛子等故知古人所释妙得其旨若云得记为未曾者此中乃是未得记时。

　　问喜有何义。

　　答曰三义故喜一闻法心安知佛非魔所以欢喜今问昔小乘教已知世尊不同天魔及诸外道岂至法华方始知非岂得见于将非之言谓闻法华方知魔别二者得闻一实解昔三权而为一因所以欢喜今问何不云二而言三权三为一因菩萨非实信三须会何待固辞三闻佛说千二百罗汉悉亦当作佛所以欢喜今谓准此三周全无会于支佛之文将何以为会二文耶故准子说只会其声闻归婆沙菩萨况复此文正当领解之辞而生欢喜文中未有领千二百何须加之文领三世及以五时何不论之而却别取千二百耶。

　　问从所以者何我昔下是何义耶。

　　答曰释欢喜所以文为四初失大法以兴嗟今谓何处失大此中述耶二世尊下处小阶而起叹今问见頞鞞后何处起叹三世尊我从下喜今闻而恼尽今谓恼之言事在极果既云恼尽何得但至十信初耶既云恼尽何须更令供佛修行四今日下知佛子而道成今问何等道成而引论云为令决定声闻之人知当作佛又曰同入佛法体类之中今问体是法身即是已入法身之位若不了复与道成之语相违况复恼尽不得法身何异小乘三界惑尽。

　　问待说所因为何义耶。

　　答曰承望希须生渴仰也今谓译者何以大屈曲耶只云待说所因成菩提者佛必以大而度脱之故不应云渴仰所因故知不及古人作待对停待释也。

　　问必以大乘而得度脱者大乘位在何许耶。

　　答曰七地四菩萨行四菩萨行者一菩提分二波罗蜜三诸神通四熟有情今问今日回心始入初信岂昔渴仰即齐七地若也大乘只是四菩萨行者何须初释方便名释真实中及释一大事中太烦杂耶又必以之言应指与此开权同类若直只指四菩萨智昔日诸经何处不明又此四智何必七地初地初住悉皆得之乃至行向岂不得耶况但云分及神通等三祇亦得有何奇耶又云有三种一厌有为二求菩提三深念众生此三乃是四阶三祗亦能得之何关法华况厌有为非菩萨道不舍生死而入涅槃不断五欲而净诸根安得但见菩萨之言便一概判甚不可也。

　　问曾闻人问疑生分别入见即除悔多忧俱离欲已舍如何身子今二方除。

　　答曰烦恼之疑预流即尽烦恼伴悔离欲已除今法执之疑如阿罗汉不识黑盐之辈今问若身子等至今法华已除法执异熟之疑与佛何别若言但有因果之别则应亦是等觉已下如回心人只在初信况复法执岂识黑盐以为其类。

　　问云何名为真佛子耶。

　　答曰瑜伽八十四有六句谓是大师子佛腹所生佛口所生佛法所生佛法所化得法等分论自释云初一句总后五句别释云腹生简异卑劣子故得圣者者是佛腹生异生即是所养之子一切众生佛不亲生非腹生故今问穷子曾为异生来不若也曾为何故今日长者自言我之所生若言得法为腹生者得法乃是示昔腹生因迷背父后遇见之若一切众生皆非腹生当知尔后假指他子故知论意在折挫时又云如二乘等非是妇生乃是妾生今谓正是大母真遗体生岂以中逃降为妾子不然一切众生皆妾生也又曰下文云若如我子今问何以引彼除粪之时挫言如子何不引至法华之文会亲族云我之所生岂故会诸王认此妾子为己子耶次云说法为口生福慧为化生无漏法财为法分也今问若必腹生方是子者化生何关亲腹生耶口生腹生复应别耶行为法生复不同腹无漏乃是二乘旧得何须今日云得分耶若言今得大乘无漏何以复云但是决定未得道证故知不晓六句是一子而已又曰论自释云诸句显示增上生圆满及父相似法故故五句中前三句显生圆满后二句显父相似法今谓若尔只是共成一佛子义何得暂闻腹生之言优降异生言非腹生故论自释于理不违况论自云后之二句袭父遗体遗体云袭乃是本有非为造化况诸经论佛子之言随事各别小乘经中声闻为真子菩萨为似子大乘经中菩萨为真子声闻为似子故知究竟实说无非佛子即今经文云一切众生皆是吾子爱无偏傥然论取结缘之后方立子名故与今经亲疏少别何得以权而证实说亦可论中腹生通指一切口生法生方从成就故论云生圆满故又曰摄论云非如二乘无智犹如妾子今谓论文亦是折挫之语。

　　问经云金色三十二去颂其意如何。

　　答曰失大法兴嗟今问婆沙论亦释三十二相十力等义何大之有。

　　问身子得记差别如何。

　　答曰有二种初是因记当得果记初因记者未入信心尚二万劫况起心后时应远故此第一先经多劫方遇诸佛今问前云惑尽道成证真无我此中何以所得未深。

　　问受记得名其名不同何以然耶。

　　答曰理非一准如释迦弥勒因观先佛以立名故身子外餐秘法已内发智光故名华光今谓经无正文义须从别方是名因内发智光中下皆尔如何独是华光别名乍可云闻法内照先入真因故曰华光又云如大论诸天子见佛土庄严而发心得记名庄严王佛又云舌相品十万亿人见十方菩萨来以华供养而发心得记名为觉华今谓此等并是别因因华因严名华名严故知身子与中下根同餐秘法必非因此得华光名经文既其略无名因须苦立。

　　问释授记义差别如何。

　　答曰六门分别一记由二能记三所记四差别五释妨六声闻类异初言由者论云一生声闻决定心故非成法性亦非已证今谓此诸声闻至此闻法虽入无生未知如来决定许不故佛记之令生定解言未证者只是未证究竟佛果非谓不证初住无生故非法性意亦如是若不尔者何故名为不求自得二为显佛法身平等故今谓若身子不得法身将何显同言显同者同有八相故知身子已得一分平等法身故佛记之显其已得若其未得何所显耶若许未得一切众生皆悉同等何独身子耶三为除菩萨疑心故谓久疑声闻不得作佛今谓此是四阶三祇及以三乘共位菩萨久谓二乘与己同观同位同证而二乘人于法华前自谓灭种不求于大是故久疑必非华严大集大品等中诸大菩萨而有是疑岂文殊普贤疑诸声闻不得作佛须佛记已方除疑耶四忻佛者见记自忻今谓此则可尔五说一乘十义所以今谓十义已如前问次明能记有三谓所依记体记用记初所依者论云六处示现五佛一菩萨五佛中别记如身子等同记如五百后记如学无学四无怨记如提婆等通行记如龙女等示女人可成佛故五具因记是菩萨记如不轻示诸众生皆有佛性故今谓前五可然第六如何不轻示有佛性后代判于一分永无不轻不及后代见耶若不尔者一切众生岂皆不作决定性耶次记体者为他受用化身五阴随宜为体今谓体谓主宰应指所证依得记者以之为体记用可知三所记者有二一所依二体性所依即六处体性谓因体即无漏善根通现及种因所得果体通五阴多是化身及他受用显慈悲故显德高故今谓此是何位化身更经若干劫数供养若干诸佛即得究竟三种身者亦不应尔地踊菩萨经中自指本时所化仍于此中更获增道损生之益岂声闻人只经尔所劫数诸佛即证妙觉三身果耶又观诸土并是化身非他受用身受用身处华王界或色究竟寂灭道场又无漏之名亦滥于小四差别中如楞严四记宝云经同瑜伽六记一已发心二未发心三现在前四不现在前此四同楞严五定时限六不定时限又如大经八六四二今谓前文可尔若引涅槃八六四二此则不然虽似授记其意则别以诸经中无有文明二乘发心此中既因法华记已故明定性发心时限显灭种义权故非授记又云经尔所劫方入信心以于佛道迂回故不如初心即修菩萨行由此故言过无量无边劫今问若尔一切声闻应皆过于无量无边何故乃至增减不同若云不如初发大者理必如之降入初信此则未尔又曰有三决定一种性定遇缘便能证得正觉二发心定发大心已更不退转三不虚行定得自在已于利有情终不空过今依初意今谓虽即独记声闻准三周中三周得益不唯在小记通菩萨何妨第二第三人耶若指迹门虽妨可下文菩萨得道数倍故不可云在遇缘遇缘乃在璎珞经中无数菩萨从于无垢入妙觉位正当其人五释妨者问云诸声闻人为成佛故记为不成佛若成佛者诸菩萨等何故于无量劫修习功德若不尔者此记成虚答曰论云令彼声闻得决定心非成就法性释云此意说令声闻得决定心进修行非已证会二空法性真如之理今谓论云非成就者非究竟法身了此自是一途未为通难与菩萨为妨只如经中所供佛时未足显远位未极更修何疑但未证二空为在何位若二乘未证则菩萨皆得若唯在佛菩萨无分何以前云除二障得二空恼尽道成证真无我又曰声闻身尽云何与记经三僧祇方得菩提答显扬论说依变化身非业报身成唯识云即是变化生死别名释曰未发心前现身有限由受记后誓求菩提度有情类便入边际无漏胜定资昔所作显今报身令其长时与果不绝此所资业由无漏资展转微妙旧粗异熟渐渐微细广大殊胜异于本故犹如变化名为变易生死数数资长乃至成佛由是义故分段生死虽皆永尽说过三百由旬化作一城变易未尽说更行二百方至宝渚趣寂声闻便无此事今谓经不曾云得记声闻必经三祗何须此问答中初引显扬之文依变化身非业报身此乃论文分明诚证业报之身则不得久舍报身已入变化者方可经于长时至果何以强释云留报身无漏资令长时耶又成唯识此是变化生死别名正言长时只变化生死别名何故引论文而复改苦强异解耶如舍利弗等闻受记已何处修边际定耶得闻会三一乘常住此法自是常住边定故殃掘云得不坏常住与生死边际等即是边际定别耳岂可弃此别修无边际定此定若异会三之一此乃还用小乘四禅乃是不受显一之言若本先有无漏胜定只依本有何求闻于一乘妙理若以此定则令此身与果不绝故知不假一乘法也又舍利弗等何以灭度若灭度者长时何在若尔此界则应多有过去胜定资身之人曾无一人云是长时变易寿者若分段死复云永尽则无渐渐胜妙之理况复化城通有余无余若此生前进于有余身即改观故若无余者已舍分段入变易者岂存报身以进二百至成佛耶故知乃是通教权设之言定计乃成事同魔说况诸经论并皆说有变化之土何须安着分段中耶若言但是同质别见则一切佛土并在此中然须辨别方明同见又曰胜鬘云无明住地为缘无漏业为因谓二乘大力菩萨三种意生身广如瑜伽佛地唯识今谓且胜鬘文正明界外变化土中别禀因缘不同分段三界因缘亦不云分段之身渐成佛果不舍分段终无是理以无教文三种意生在分段故。

　　问论四声闻其二与记二不与记根未熟故应当此二后时熟耶。

　　答曰未者不也永不与故今谓论文但云根未熟故如来未记此唯现在未记名不论又云菩萨与记菩萨方便令发心故故知不得云永不发故知论文真得经旨故以灭想彼土得闻如何曲释以未为永若尔应当种未熟时名为不熟怀任未生名为不生如人未死名不死耶。

　　问理必然耶更有别途。

　　答曰准理应云趣寂之人不愚于法信根未熟佛不与记菩萨乃与谙含通记有理佛性方便令发信大乘心上慢亦尔今合为一人言根未熟者非趣寂者当可成立今谓论云定性未熟乃云不熟自思不稳却更释云趣寂之人不愚于法复辄合之以为一人却云未熟非趣寂之者翻覆难定实无可依故依古德决定此土则云未熟若于彼发熟在于彼故此云未不须纷纭强为多释。

　　问为依所判定若是耶更有诚教。

　　答曰如庄严论云余人善根涅槃时尽菩萨不尽今谓此亦不闲折挫之文故使所引前后互违重引还违向所立义云趣寂者不愚于法亦违论文未熟之语故不应将折挫之教用证法华真实之说故法华前一切菩萨对二乘人须云灭种。

　　问更有教耶。

　　答曰亦如涅槃八六四二今谓此亦正当趣寂能发何事节节前后回惑若云八六四二亦云不解我意诤论之事已如前问又曰故知趣寂定不作佛今谓定说正当诤论之文此乃不知佛意两遮遮于双诤若得佛意乃名双是趣寂不发施权故是若言能发显实故是若引诤论之文还成诤论之事如此岂成体佛意耶故一家判一切实等四句不同成前逗后弥复可依知论弘权方了教旨。

　　问论中云应化声闻于此经中其谁是耶。

　　答曰有人云身子及四大弟子为上根五百为中根学无学为下根今解不然华严经初说身子是化入法界品云将六千弟子从自房出文殊为说十种之法发菩提心即此经中授记者是故非应化今问华严是佛初成道说身子于彼已能发心何故初见頞鞞方除邪见净名诃斥宴坐非真至般若中被加方说法华之始疑悔欲除闻方便会三乃称叹领解若彼文是化岂此说却非亦由不了华严长远复由不见聋哑之文聋哑望法界品文当部乃自相翻晓相违之大旨不会法亦自通未达八教之宗同亦久成永别。

　　问应化声闻为唯化作退大声闻亦能化作入灭者耶。

　　答曰摄论楞伽等文并云声闻多劫入于涅槃饮三昧酒后从彼起发心向大者并是诸佛菩萨化作诱彼余类今谓此乃决定性人之诚教也暗者不知化者既其久住三昧然后发心诱彼余类信知余者则非应化同共入灭故名为类故知教文甚自分明释者异见致有诸说。

　　问经云有八交道其相如何。

　　答曰修八斋戒行八圣道今谓若彼圆极无作八正乃感难思虚空寂光寂光诸土一多多一而现诸土岂独八交化土而已。

　　又云东西四南北四或一方各八或八方名八今谓此释罔像而知。

　　问七宝行树所表如何。

　　答曰修七圣财今谓亦不全尔应随教别。

　　问云何名为若欲行时宝华承足。

　　答曰以七净华今谓若不云观及以所表不可专辄作此释也若作所表须依土体以立行相。

　　问云何名为正像等耶。

　　答曰正法时教行证三皆悉具有像法无证末法无行唯有教在今谓约此三法以判正像唯此秽土其理必然唯今华光及诸声闻并是净土何以无行但有教耶未审净土至末法时即生悭贪破戒等耶若有此等不名净土。

　　问初周既讫譬周如何。

　　答曰从此已去譬喻说周文分为四初佛喻化二中周领三药草述四佛记今问前后依论此中何不依论以立对治平等等名仍不分判不依之意故知论判本在于同。

　　问经从是诸千二百至疑惑者其义何耶。

　　答曰已得决定复闻佛说舍权就实今谓舍权就实与前教何殊而经但云一切皆成佛道及以一切皆为佛乘何以将于取舍之言用释即权而实之教。

　　问何名国邑聚落。

　　答曰化佛但化三千国土国如大千邑如中千聚如小千广雅云聚落者居也聚也人所聚居落亦庭院太窄长者既大大于垢衣大既三千为所居土垢衣所居为宽狭耶此与信解门内长者为同异耶。

　　问长者之义有差别不。

　　答曰长者有三一可承长者喻慈普慧圆妙决疑网二者耆敬长者喻佛道群圣神通莫测三可亲辅长者喻佛智满今谓虽有慧圆智满之言若满若圆何教无之决疑等言仍须教判曾见古德以十德消帖经文甚为周悉于十德中仍为三释谓世出世及以观心。

　　又云以异熟识为宅佛处其中故宅中火起今问为佛居众生异熟识中为佛自居佛异熟识为是种子变为三界佛入众生所变识中为是谁宅大火起耶若属众生何故云今此三界皆是我有。

　　问门有几耶。

　　答曰有五唯有一门火宅门狭小门在门外佛教门今问唯一只是火宅之门狭小还指火并喻教教即是法何须云五岂以分五处即出五门耶。

　　问其火宅门其数只然更有别途。

　　答曰又有二门一者大门即一乘教二小侧门即二乘教今问出宅只有一门而已何以辄立大小两门初以三车出火宅竟诸子方乃从父来索车索三既无父唯赐大故知大车于宅外得如何大小俱是宅门若尔宅门即长者之门若即是者出宅之时应当已得大乘教法何故得小四十余年方受大化。

　　问曾闻人问经云安稳得出出在子前何故下文云若不时出必为所焚。

　　答曰下文譬云闻已惊入合譬中云为度众生而生三界大经云譬如长者其家失火从舍而出为诸子故还旋赴救不顾其难佛菩萨亦尔今谓若消却入其理则尔忽不时出佛岂焚耶。

　　问经从舍利弗至从舍出之等其义何耶。

　　答曰分为四段此初从此至出之为大乘果化今谓此始思惟辞用于大如何即云用果化耶况判下文方属果段二复更思惟至而复狭小为大乘因化今谓此是思惟欲息大化何名因化三从诸子至为火所烧为大乘行化今谓此乃诸子无有大机故云幼稚未有所识如何名为大乘行化又行只是因如何因行以分两化四从我当为说至所烧害为无悕取大乘之化今谓此是长者为说五浊怖畏之文不名无悕取文也作此消文不顺经语故不用之况对四比与前违反。

　　问经从父知诸子至情必乐着为何义耶。

　　答曰正明为说三乘喻此初知机也三乘种性各别故今谓既受大化何以为说三乘故知此三俱非大也若不尔者何故不云为说二耶而次子乃云三车也玩者弄也亦戏也亦玩习也好也当知不受于一唯玩方便之三。

　　问曾闻人问何故与城之中不云先好与车乃言好。

　　答曰车是遍趣行机学可言好城但是息苦非生不名好车是修生城是修显故车说好城不说之今问车苦应不息城应无趣行车既至宅外岂可不息苦城始劝令入何得不论行故知说城时有好故能入闻说三车时息苦故方好岂可无好言即云无好义见车有好字却置息苦理况复三乘俱为息苦故俱玩好故息苦乘非究竟乘而告之言去知即见是昔日赐三车也三既在昔故非今日等赐一大故婆沙中四阶成道同在小部人不思之故令意误。

　　问曾有人问何故方便品权实理智因果双彰下之二周理智因果各互偏说。

　　答曰初周根利双尽玄宗中根一闻微知权实取舍虽辨未识取因故说三车令识一乘之行隐果中之觉寂说因内之智车秘因位之理乘遣修生于种智理微解故智未闲故下根虽闻权实及与智果果理犹迷更彰理有假真说本令其取舍隐果中之智品藏因位之双严应机不同三周少异今谓文辞至美于理未彰譬中初叙三车权也后与一大实也三车叙昔一大在今岂非譬中俱说三一各赐诸子诸子各乘游于四方因也直至道场果也其车高广理也有大白牛智也长者为说教也各得游戏行也具游四方位也果即觉寂何隐之有车从理立安秘之耶中根具闻此之四法下根三听四法弥精岂以言之广略便以增减判之事似稍殊于理不异不尔则不名三周若前后增减乃成一周何谓为三周谓周币即三币说入于人理等况复三周俱说于教不可巳于教下所诠故知四文一不可广故请后学开眼思之。

　　问曾闻有人于此立五问云何为五。

　　答一问云智中有虚实三种并名车理中有假真城名遍三种何故大涅槃不名为城名宝所二问二乘学智果智果分羊鹿二乘学灭果灭果城应二三问何故城险而车在门外四问何故车则云游戏而城云安稳五问何故化城劝前进今车云速出彼亦具有答答还不尽理是故不能述今谓凡设问者必须使答能破大疑方可置问若不尔者虚增费辞且如初问智中虚实为从何处得虚实名耶良由不分菩萨殊四阶不名为实理中有假真真名无简判声闻证真实一切教皆然如何说无真而独称为假城名遍三种三种并在昔是故大涅槃须别名宝渚不分大小殊故有如斯问智果从人分灭果从理一道理必须然何劳设此问从人以论理理亦随人异智果从义同智果亦无二城未出二死二死未安稳车从分段出是故须云外城从分段说城亦三百外车无二死说车亦名在险不了相望殊徒劳设此问车能运诸子出苦名游戏城从息劳苦故得名安稳城既息苦已城中亦游戏车已出流转车亦名安稳守名迷于义是故生此问城从已入边故劝更前进车从未上义是故劝速出速出望离苦前进投宝所所望永不同何须作此问。

　　问经从尔时诸子至争出火宅何等义耶。

　　答曰子免难也称悦三乘所忻心故今谓此亦三乘在昔之文免难三乘与赐一乘若是一者出宅之时即是得大何须更云愿赐我等三种宝车既云各各各各即是三乘俱出俱索俱无故须等赐故知昔三俱非一乘所以节节点出文者执者重故迷除远故故子消于长者欢喜之文亦云父遂心安离灾度难名曰安稳出宅三乘并观四谛故云四衢故知并观即皆在昔所以小衍两乘谛别观别行别位别惑别果别如何俱出俱观俱得安稳并从索车即云但是会二归一言大不须会必无是理又云大乘之人已入初地得无生忍住大涅槃伏诸烦恼离分段死名露地坐无随碍也今问俱出俱坐何得大乘独入初地准于璎珞华严仁王并离二死破障真如微细无明方入初地如何伏诸烦恼但离分段得入初地若三乘共位初干慧地伏尚未极何能断耶若也俱坐之处与二乘同菩萨独得初地名者二乘回心即应入地何以乃云始入信心。

　　问经从时诸子等至愿时赐与此为何义。

　　答曰此分为四初诸子索三二但与一三释成父志四越子本心今谓此亦三在昔文乘三方便出被斥俱失三是故俱诣父索昔所许三昔三既俱虚故俱父不与故知于昔大小外方乃等赐一妙乘又云二乘出宅求证诸法名索羊鹿菩萨之人依于本论初地已上虽离分段未证解脱不名入城不疲倦故不入无余是故不说菩萨入城今谓若言初地已入平等法界海何以而言未入城若未入城犹在分段岂可伏惑能离分段纵以法执为惑亦不应言伏能入地若尔与小不同亦不俱坐又曰无住涅槃亦息分段纵名入城不乖道理若也无住是大涅槃岂同二乘入于化城则大颠倒焉不乖理况复取菩萨不入化城为正义者为入城已更入生死名为不入为由有惑故不入耶若由有惑还同凡夫尚在宅内何关无住大涅槃耶却入生死亦不得名不入化城。

　　问曾有人问三乘俱出分段苦二乘独称入化城大子亦应俱出苦亦应相与入化城。

　　答曰大子无倦不厌苦亦离生死故出宅今谓三十四心前为惑润生故未离生死信知道树前未曾出火宅若也大菩萨应不住二死亦不住无明如何未断惑名为不厌生。

　　问曾有人问若大不入城何故亦上车二子若入城何故不上车。

　　答曰厌苦求息故入城大不厌苦故不入见息止处故说二是故明大不入城今谓问中自乖理如何令他答三乘俱出宅出宅即入城俱出俱索车云何上不上二子不上车应当仍在宅菩萨不断惑何曾云上车二乘已断惑却云不上车大小既颠倒于理难消通答中云大不厌苦不入城若不入城车岂上又问门外设三车车中许有三中路设化城何因但设二答曰车本对大因门外三车设权城对实果中路化城施今谓徒立此问答义亦不相应小车对大因车应但有二权二对实一化城应有三况复文中城导师云化一亦更有人置多问答殊无别旨诳制文言只见烦辞不申经意又曰索车不索城等今问车对赐大初是故得有索城中始初入云何即云索车据初说时车亦无索语城唯说化事非实亦须索依义不依语何为当守株。

　　问大车以何为体。

　　答曰果车以后得智为体因车以妙观察智平等性智中种智为体今谓智有四别何义取三而弃于一况果因体别虽从因成不至于果若不至于果体应殊况复智是白牛全非车体若是白牛尚不应替经云游于四方直至道场岂乘因牛不至于果中路回换因果二耶况复因体亦不应别别非体故如何二智而为车体纵云二智各取种智又亦应问二智既不同其中种智云何不别二智种智如其各别别相如何故知种智所照虽殊能照不别故所引经究竟皆得一切种智故知皆得只是一种不应分于两种智也。

　　又云今取后得智为车体根智为白牛今谓车体本不动牛动故车动根本智不动后得方有动如何以不动却能引于动是则只成两牛相牵未有车体车体在理理无去来由智证体智有浅深故知白牛从始至末车体本来未曾去住又云同涅槃及以胜鬘唯取真如而为车体今谓涅槃胜鬘一乘若异容可车体彼此不同若一乘同前义自坏今亦问云真如体唯一如何云各赐真如无去来如何至道场真如无迟疾何故疾如风若由牛所引引即通初后如何后得智及以根本智从初至后耶又问真如与二智为一为异耶若同无能所若别非境智如是妨甚多请为通斯旨。

　　问若得车时位在何处。

　　答曰顿悟大乘从初发心虽亦是车今取八地已去不退因行七地已前犹分段故今问今赐一乘岂唯不退初闻一句亦与授记况七地分段尚是共乘共乘六地同罗汉故华严初住已得法身若得法身即除二死复过行向得入七地如何六地仍在分段何故引论大乘入地证无生忍无生忍位岂更有退言七地退此应不然若言顿悟须取八地与初地伏惑能离分段复大相违至八方悟何名为顿又引下文不退菩萨今谓此由前文不知之人亦有不退故今不退亦合悉入若此法华唯为不退诸菩萨者只合在于法性土说不应住此娑婆界中令诸众生开示悟入若独入地及不退者则随喜功德法师功德提婆达多并是凡夫为经所弃佛已取之何以弃之。

　　问其车高广齐至何处。

　　答曰佛种智体高于三界今谓若佛种智只高三界此与罗汉种智出宅二乘何别故知止是四阶之果会二归此斯言不虚。

　　问曾闻古释丹枕者是涅槃也有人非之。

　　何者既在车上明非涅槃乃取灭定而为丹枕今问既在大乘车内何有小乘定耶灭定不动安随车运。

　　问云何名为其疾如风。

　　答曰初地已上能速进修观空观有不稽留故今谓得车之时已入八地乘车疾进却初地耶况观空有全未见于平等中理第一义谛菩萨偏有二乘偏空二俱不名平等大运若也双观即是璎珞十回向位前何故云七地犹退退则不名其疾如风如风乃是进中之极理既不立何可依耶。

　　问经从所以者何至诸子其义何耶。

　　答曰此释赐所以匮者乏尽也以此一乘假设遍授一佛国土五道众生有性无性及以定性尚不匮乏何况唯与有大乘性者及不定性佛之真子恐不足耶今谓若以五道无性定性同为一类若定性不记即名为匮若不记三类五道何罪若不记五道又亦无分人若无分经为化谁身子记后天龙八部及四众等为是何耶故知不匮正与经会若定性不与何须况耶况经文中只云一国即以无性定性加之故知经云一性一种不须专辄改换加足。

　　问经从是时诸子至非本所望其义何耶。

　　答曰既云各乘明知各得不同化城众共同入今谓化城从人亦是各得大车从法岂不同耶故知城语虽同亦是各得城若共入即名为同三乘同入亦名为同菩萨乃与二乘同证菩萨何故独不会耶故知才见各各之言即作各各之释若各各者其车无量无量何故云赐一车会一之言便为无用由迷各各言而亡等一之语故知化城息处说二大车咸证一乘岂可以各共之言而分大小。

　　问经从舍利弗至非虚妄其义何耶。

　　答曰凡夫离欲伏诸烦恼名免火难离三恶苦名全躯命未免人天名为火宅今谓此是以小况大长者问云先三后一非虚妄耶何得乃以人天不虚为答只云乃至不与最小一车犹不虚妄不云不与人天犹不虚妄若尔何得下释从世尊已下文云况得大乘而成虚妄。

　　问经从大慈大悲去其义如何。

　　答曰合年迈衰老老人之相愍念逾深今谓慈悲入恶同事利生乃示稚小之形安得现于老相。

　　问八苦等相其义如何。

　　答曰委在婆沙俱舍正法念大涅槃等今谓示广实尔然须说意此中点示今昔始末何暇妄论八苦等相。

　　问经从舍利弗至虽复身手有力乃至珍宝大车其义何耶。

　　答曰但以言说方便劝勉济度诸子火宅已后方乃与一大乘今谓既云后与一大验知昔三非一故释今经不分今昔三一同异何能免误。

　　问经从而作是言至无所依求为何义耶。

　　答分四初劝厌三界二劝取三乘三引己为证四叹乘胜德今谓厌于三界劝取三乘故知三乘并治三界大乘与小并厌并忻同时劝取即是四阶成道菩萨亦可取于共乘菩萨岂大菩萨与二同厌又引三皆同证已为是谁何处同证何经何位若华严经毗卢遮那岂与二乘同厌同取况复并云如来以是方便诱进众生是则劝三乘俱是诱进所叹三乘与二乘一何曾异于菩萨别耶故下三人皆言出宅他不见此奈何奈何。

　　又曰言保任者保当也信也任亦保也安也可也持也今谓保任之言通三乘不若其通者安有别途若有别途安可信也。

　　问经云缘觉乘中云自然智其相云何。

　　答曰不求与佛同时出世非见佛已方得果故有经云释迦出世五百独觉从山中出来至佛所仁王经中有独觉众先成道已后遇世尊非如声闻佛处得道瑜伽论云或观待缘而证圣果名为缘觉即观十二因缘而超证果华严云菩萨在兜率天将下生时有十相现第三相云右手出光明名严净世界于大千中若独觉人遇光即便入灭若不入者光力移之此异缘觉也若声闻解脱分作独觉者可得百劫入四善根作独觉者乃成部行小故也。

　　问经云于一佛乘分别说三何以于一而说三耶。

　　答由上所说得道因缘于一乘体分别说有三教不同于一极果说有三因实无三体三乘极也今问若唯二权但只应云无二体极何故皆云无三极耶何不经云于一佛乘分别说二。

　　问经云其宅久故三界无常安得久故。

　　答曰犹如幻事名为久故今问幻事鲦忽岂得久故既云无常安得如幻。

　　问何名顿弊。

　　答曰非渐渐灭名为顿弊今谓三界成坏是渐非顿况此之顿是顿乏顿非渐顿顿如何乃作顿渐释耶故公羊传云行顿者进退出顿以实下此意云行时膝胫下虚不实名为顿乏。

　　问经云墙壁等文字义如何。

　　答曰圮普美反坼裂也阤池尔反说文云夺衣作褫切韵山崩曰堕玉篇析薪随木理曰掟或为䝞不知所从今应作阤今谓释此字义但依应法师经音自有数训。

　　问闻有人言有人是谁。

　　答曰闻有二义一自他影彰故不自见众生没苦亦闻三世佛所传说亲疏相显。

　　问先因游戏等其义何耶。

　　答曰背理乖真义名来入非先出故今始名入斯释得理仍阙事释今谓大通佛所发菩提心义之言出退大流转义之如入对彼理解事理具足二解之中宁可存事岂可唯理而失于事。

　　问经云吾为汝等造作此车车为何造。

　　答涅槃宝所无为本有不云我作车是菩提有为之体所以言作牛车种智从教行生羊鹿二车名教施设故并云作虽并是作牛车作体羊鹿作名今问经文直云此三皆作谁分名体强为别之三车俱作非本有真如大车无边不匮咸知诸子本有故开众生本有理佛知见闻名乃能进行从证并契真如涅槃无别。

　　问诸子闻说至离诸苦难为何义耶。

　　答曰互相劝勉驰走而出今问自尔已前二乘曾无劝诸菩萨令出三界而云互相但三俱到空地坐耳俱到既同与不断惑菩萨为妨但知三乘须会而不知与菩萨为妨自法华经前一切菩萨无有过于声闻位耶若有过者云何俱出亦无菩萨始初发心未能出耶。

　　问何名到于空地。

　　答曰随其所应离于三障处二空地即二无学及初地也今问二无学位与地同耶初地为即具二空耶七地有退为住何空仍齐二乘空安得别其位既齐二空应等菩萨百劫未曾断惑如何初地即证二空况四阶之初乃至百劫三十四心都不曾闻十地之号如何专辄将十地位释四阶耶若其无别释于婆沙俱舍等文得将十地向行住名用消释不若不得者如何不别。

　　问诸子至四面俱起其义何耶。

　　答曰善根难起名为生育甚难今谓为指何处为初生育但着生育之言而不明其大小若以结缘而为生育久已曾生不名难起若以理性而为诸子本来自生谁论其起生论生子育在善根生已入火良由不畏不畏乃由阙于善根因育根生故云生育。

　　问经从尔时诸子至三种宝车其为何理耶。

　　答曰颂诸子索三今谓诸表非一故三俱索二乘之人被斥无实是故即索先所许车菩萨既实何须亦索索即非实验三俱权故下文云以是方便为说三乘何故不云以是方便为说第二若第三耶。

　　问经云见有读诵书持经者等为有几人。

　　答曰此成四人于此四人起于四恶谓轻贱憎嫉今问与余经何别而独此经不得轻贱等耶。

　　问此所堕苦为几趣摄。

　　答曰此中前文明五趣义六门分别已说三门三门在此更为分别今谓前之三门已四五纸今更三门复应不少只是处所果报寿量等耳故请止之妨论要旨。

　　问经从若狗野干去分为几法。

　　答曰应为十果始从𩑔瘦至死被瓦石于野干身自四恶果一疥癞二无一目三打掷四致死蟒身五果一身大二聋三騃騃者痴也四无足五小虫食应作𠯗字子合反若作唼者鸟食。

　　问经若得为人至无所依怙如何分节。

　　答曰此中十颂得恶人果有二初七行有恶报后三行无善果初中四初三颂恶形次一颂无依次二颂薄祐次一颂横罗其殃初文有十七果一钝二痤三丑四𤼣𤼣手拘也五躄躄足拘也六盲七聋八伛伛脊曲也九人皆不信十口气臭十一鬼着十二贫穷十三下贱十四他使十五多病十六痟瘦十七无怙或开瘦成十八虽亲附人下二果若修医道下二果抄掠者强取物也窃秘取也次从如斯罪人下颂无善果有三一颂不见佛一颂不闻法一颂常根缺无数劫至诸根不具颂八难也初颂有一佛前佛后难第二六难地狱畜生饿鬼北洲长寿天为生难处世智辩聪难为狂聋心乱永不闻法今谓世智辩聪不必狂聋心乱亦非永不闻法但闻而不受第三一颂诸根不具合八难也今谓一往似具亦未全当但只依经自成恶果何须苦将对八难耶若得为人下四颂恶人果有四一颂恶严一颂恶服半颂恶状一颂半恶行哑字非说文大笑声耳若有利根下一颂半分为六德一利根二智慧三明了四多闻五强识六为说法华今谓此不须开以为六德开亦无失若人曾见下十颂六度初一行半颂曾施者今谓诸善德本岂独施耶一颂进可然一颂半定习者离愚兼慧又三颂戒者亦未全然以初一颂通论亲近善友非专戒也若见佛子下一颂半恐是戒耳若人无嗔下一颂半忍者此稍可尔次复有佛子下二颂慧者亦或可尔若有比丘至可为说者善戒经云内学大乘若未究竟不得学余乘余明若内学究竟于日日中二分一分学内一分学余况此中不许学余经一偈今谓但依梵网不许舍大而学于小乃至今经须依安乐行也。

　　○释信解品

　　初明来意有二一鹙子闻上根而喜领四人中品承喻晓而开悟若准七譬应依论文今谓论文自是一途已前说。

　　问何名信解。

　　答一除疑名信破迷名解四人昔疑自不作佛今谓夫疑缘两境或作不作迦叶头陀精进第一昔于何处生此疑耶若引在座身体疲懈为在何座而生疲懈言疲懈者䇿而不进懈故生疲名为疲懈昔于何教䇿令发心而称疲懈不肯修于菩萨行耶二信除不信解破不解昔即解三而不信一或复信三而不解一今亦解一而亦信三解三而亦信一心净复知故名信解能入之心曰信解乃所达之理明解深信浅初后并说今问二乘之人只应当教自云昔日论信论解云何言三若言三人学解名为昔日解三信三何故复以三一对说若三皆昔解三信三二乘于昔何处教中解三而不信一信三而不解一等耶鹿苑则自知已教净名之中虽闻一如聋如盲般若之中虽复信一而无悕取何尝将于三乘与一对为信解互有阙耶况若解三岂能知一解一方乃知三况复不知三是一外之三为复一内之三一复为是三外之一为是即三之一若三外一昔亦曾闻而无互信互解之理若三内一与今法华其相何别若言法华即是三内之一何故令其舍权取实若权即实舍权即是舍实故也即一之三准例以说故知信解具足即是一三不二若二即是信解未周。

　　又曰信显由他解明自悟今谓从他若唯信无解自悟若唯解无信故信解二俱不成故但由他令我信解又曰以四句料简根钝正见信而不解利根邪见解而不信利根正见亦信亦解钝根邪见不信不解今问见体如何信相深浅若邪在外道不应对今互论有无故外道见鹿苑久亡佛法之信昔日先具如何用之以释今品又曰凡夫信而未解十地证而已信地前趣入由信而解一阐提辈不信不解今谓阐提亦是解而不信若以第二句为今品名二乘回心始在初信尚未入住况复乃至初地九地当知即属信而无解何能释成今品目耶。

　　问经从但念空无相者其义如何。

　　答曰是说般若时今问般若之中空等三昧如何取异小乘中三若还只是小乘中三昔日已闻何不只云鹿苑之三而告云般若若异者何殊法华安乐行中观一切法空如实相若不异者昔于般若先已闻之何须三请更欲闻也又云我从昔来所得慧眼未曾得闻如是之经故所领法异岂同法华若同法华则已会权应已授记何故昔闻而不与记又若闻今经无别胜法但与授记异诸经者何故今经更说三周以被三根但须直与其记而已故今复问会与不会其相何别既将十六行对三三昧故知正是小乘三空若是小乘者般若经中斥小如萤何得更有小三空也若言引于小十六行出异解者仍不见有别出大相除此异解唯取般若即有前过故又指云此十六行是小乘观若大菩提分法四念乃至八正道等亦大今还问言大小四念乃至八正道别相如何不见分别而令后学迷宗本也。

　　问云何名为游戏神通净佛国土其相如何。

　　答曰华严经十种神通于八相中加第五苦行第七降魔今谓净土行之神通非八相之神通净土神通是菩萨行八相乃是果上感应今谓应须具如净名净土因果。

　　问出入息利乃遍他国他国者何。

　　答曰生死国也今谓出入言何别息利之相如何故知生死之名既通二死变易又分方便与报尽是菩萨利他之所若只分段诸小菩萨皆悉能作。

　　问经从年既长大至遇到本国何名本国。

　　答曰未退大前更重见佛今谓若未退大则不应离本发心师未曾相离何名更见又若未退大岂住他国未离生死复非向本复不应云加复穷困求出苦道为求衣食何故后以此文为子长大还本长谓善根智慧增进若其增进则无穷困复于此中开为六位而分此文云一根渐长为习种性二未修福慧为加复穷困今谓既退大已何以不修三轮转四生为驰骋四方今问若驰四生入恶道不若入恶道何名未退复不应云轮转四生四规出苦道以求衣食今谓规出苦道以求衣食即是退大何名未退五成闻思慧由种性逼日日生善为渐游行今问闻思二慧为大为小若小闻思何名未退若大闻思已是本国何名遇向岂于小乘求出苦道而能生于大乘闻思况闻思长即应入修六幸逢佛法遇向本国今谓非意而逢曰遇本未退大何得名遇。

　　问云何名为其父先来求子不得至中止一城。

　　答曰父者化身今问若未退大则未离父子不曾迷何谓为离而令父求云不得若是化身其家不应财宝无量僮仆众多。

　　问经从时贫穷子至所止之城何耶。

　　答曰内道三乘名为聚落已游三乘名游聚落今问若游三乘乃是大小悉皆具足何须父念又曰所有说法神通之事名为国邑又云或听法之浅深或神通之胜劣今问未见父前从谁闻法仍睹神通之胜劣兼辨胜劣又曰识众圣以否臧还至佛法大乘教内名到父城今问若言值小名到父城父城乃是大乘家业若云值小又云未退又云即是中途还逢大乘今谓若云未退何谓还逢又复与前驰骋为妨。

　　问经从未曾向人说如此事其义何耶。

　　答曰我自昔来未曾对众说我曾教发大乘心今者常念望欲与之今问为退大后为退大前若退大前本未退大何以乃云未曾对众说曾教大若退大后为过为现若言过去诸声闻人自尔已前亦未禀小或居外道或在凡夫为不向谁说未曾教若言今世故须应辨诸经差别何得华严深密等经并第三时。

　　问经从自念老朽至每忆其子其相何耶。

　　答曰佛道先圆为老朽未化声闻为无子今问尔前何处未化声闻尔前复云但教大乘如华严中身子见文殊而获益说方等时第二第三授声闻记说楞伽时密记声闻说般若时六十比丘闻法发心及须菩提涕泪悲泣若谓鹿苑已前云未化者此乃未化小乘何处曾谈老朽若言佛道先圆为老朽者对此小乘机尚未发何须自念先所证耶况于生死相遇以大化之何以乃言未化声闻名为无子既未退大乃是犹有菩萨之子何须但念无小子耶乃由不知顿大在初对声闻人不受大化故使释义阙此一途则成回惑何可复论。

　　问经从尔时至住立门侧何义理耶。

　　答曰见父惊走身心精进以求出苦为佣赁故非是本心名为遇到今问鹿苑已前尚在外道尔前何曾身心精进而求出苦若未退大复不于小而求出苦若退大后在外道中复无小乘出苦之义又曰以大乘种子近生远熟子幸初逢于中更值了义大乘名到父舍教诠理果故名为门分听小修名为门侧今谓亦与退不等二义相违又曰小机未会于大名为门侧今问向云于大小修名为门侧此何以云小乘未会名为门侧大小相违。

　　问经从尔时至遥见其父何等义耶。

　　答曰去不退位及真理遥名为遥见今谓此亦与前教诠理违仍未退大何遥之有门侧与遥相去几何四禅为床何佛所坐无何贪嗔之几为承何佛之足何等刹利围绕何王。

　　问穷子见父至悔来至此为何义耶。

　　答曰此明却走见者比知非眼见也非智证见闻思比知今谓何以闻思之人见化佛走耶又或以眼见佛大神通名为见势非己能修能证故怀恐怖今亦问之何以闻思菩萨而不能修化身正当地前所见何足怖耶况复眼见即是证得尚非修慧何怖之耶又云此见化佛净土之相由劝作佛不能行之故云悔来前文既云驰骋四方复云生死何以此中即云净土净土多种何净土耶若末退大本求作佛何须更劝却云不能。

　　问经云王王等者何耶。

　　答曰法身为王报身为等适云化身那即云法及以报耶尔前何曾于此化身上生法报疑况未说真化何明法报耶。

　　问经云父遥见之至莫复与语者何也。

　　答曰化二乘教发心也今谓经云莫复与语乃是舍教何谓教权况中止净土那得此化未述退大之时何以忽施小化。

　　问何故名为冷水洒面。

　　答曰勿强将来用二乘权归戒之教以被其心如冷水洒且令制伏十缠之惑暂息八难之苦得生人天小微厌苦复本所忻名为醒悟今谓人天非伏惑息苦之药正当十缠八难之时况复人天亦非厌苦况复微厌苦未复所忻所忻之时非关厌苦何更不受大乘之化便即用于小乘之权况复人天俱非小乘权之与实小乘自以照无常等名之为权照真无漏名之为实若不受大即须用小何须但用人天教耶人天复堕无性之限何得更以无性化之或可尔前恐有此化终非冷水洒面之时。

　　问云何名为所以者何至云是我子。

　　答曰令声闻性远生近熟名意下劣自德甚大为子所难今问化身正当声闻所见岂得甚大为小所难。

　　问经从穷子欢喜至以求衣食何耶。

　　答曰彼兴小意适本机宜初发小心故云得未曾有于生死中发菩提心名从地起今问放舍乃是大小俱失何名发小从地起已趣于贫里何名发大况上句发小下句即大小在何土大在何时即小即大未习其理此诸声闻鹿苑已前于何方土遇大小化何以大小二初并设况与贫里放舍相背。

　　问经从尔时长者至无威德者何耶。

　　答曰实无二体设有二教故言密遣方便之教教二乘人故云二人今谓不闻舍净土之胜质忽现起秽邪之劣形复无息大教之明文即施小教于兹国。

　　问经从其父见子愍而怪之何耶。

　　答曰愍无相好福德怪无求大之心今问小尚未生安怪无大若怪无大二使徒施欲设小乘之仪何须愍无相福种相为佛道之因福德是人天所习小果成就尚无种于相因小志未成何责相福之业。

　　问经从又以他日至污秽不净为何义耶。

　　答曰此下身近也即有二义一见子二身同此初见子也除粪已上是远世解脱满位已下是近世创以小教入四善根位异前解脱分名为他日今问尔前所居净土应无小化何以令种解脱分耶况净土见于化身岂合生于畏避若净土见畏此土岂安况复种于解脱分善何有除粪之言及以共作之语何得遣二使于他土自身同于此邦何以弃舍那之寂场空指远世净土况未明宿世岂辄领前况昔既入于外凡今何全同外道。

　　问经云过是已后心相体信入出无难者何耶。

　　答曰金刚道后成无学已得亲近佛识达生空同得见佛今谓二十年中常令除粪者前云寻与除粪为除粪之始至此文中但指前说何得以寻与之文权属种解脱分此腾始末方判正除故知判文太成疏远也。

　　问经从世尊尔时至体此意其义如何。

　　答曰此是示大不悕喻有二初示大后不悕初文云疾者十二年后众生惑增佛亦有疾此法华会前知涅槃时近所应度者皆得度讫名知死不久今谓十二年后惑应渐薄何名惑增现疾是涅槃唱灭之始不应以十二年后释之故知既以如来涅槃为终必不得以众生惑增为疾亦不得云示同苦集此乃通方现生之由耳故十二年后法华已前凡说几许大乘经典此等皆是惑薄缘但从若佛久住于世方是现疾之势耳。

　　问经从其中多少所应取与汝悉知之者何耶。

　　答曰大乘许多二乘许少如来许多菩萨许少无为许多有为许少自利为取利他为与今谓此四不判教时处所便即判云多少取与声闻之人昔于何处能知大小有为无为自他取与多少等耶若声闻人于昔已知菩萨及佛自他多少何须至此更请三周而不分判同异得失徒现多释以惑他人。

　　问经从复经少时至自鄙先心者何耶。

　　答曰般若之后至法华中少长进故故名渐已已解二空其意弘远名为通泰通谓开达泰谓安泰今问既云般若已后至法华中今法华中与般若中未曾得闻如是之经奚尝自鄙之言亦通初后与净名等中乘等于此大乘已如根败有何别耶既言至法华中已解二空何故乃云始临初信何故复云实未证得但为决定诸声闻人令知当得当得已解二言相违若言但解未能证得此与般若中闻解何别。

　　问经从临欲终时其义何也。

　　答曰法华之后去涅槃时才有五年名命终时命昔退大声闻之子今谓何经说于法华之后去涅槃时但五年耶若准初命其子即应合在法华经初若法华后五年之内为说何法于法华前般若融通诸法互入何不于彼会族示子。

　　问伶俜者字义何耶。

　　答上郎丁反下匹丁反俾仓云犹联翩也亦孤独貌切韵行不正作竛𥩵郎丁反普丁反亦作跉䟓即令柽音。

　　问经从忽于是间至是子所知者为何义耶。

　　答曰此告也如佛地论云法华会上不定种性根机成熟应舍分段受变易身回心向大故言忽于此间会遇得之今谓此论正言舍此至彼若能依之何患议斥既有诚教何须固违云不舍分段渐渐微细以至佛果虚繁纸墨浪费言辞正义若行令后有轨况复论明法华会上正语此会得益之人论云不定性然复应知若定性者于是此定于彼不定八六四二即其人也况八六等教仍是权一切众生皆当作佛岂法华会一分成故知论舍分段之言涅槃一切之说真有依也是有凭也。

　　问经从往来者众其义如何。

　　答曰四众八部往来者众今谓诸阿罗汉亦为四众八部所归依何足以显大富长者故知群臣豪族不但四众八部而已故知若四若八以名通难辨从德从位乃可甄分。

　　问经从尔时长者至注配券疏其义何耶。

　　答曰计算者诸圣作论分别计度诸圣财故今谓净土何须菩萨作论注记等者诸师作疏修撰文记广雅云注记也今谓净土何有诸师作疏。

　　问眇目者何。

　　答曰一目少也视不正也又目匡陷急曰眇眇亦少也今谓何不合譬。

　　问经云荐席厚𤏙为何义耶。

　　答曰无垢称经四禅为床座净命为裍褥今问何以将金粟之床蓐为作人之荐席若以释长者师子座之茵蓐此则可然况净名只云四禅床座从净命生何曾净命为茵蓐耶。

　　○药草喻品

　　问此品来意如何。

　　答曰佛法虽同机修有异故说此品今谓此品述成信解信解领譬始终不殊何以将异而述于同只缘昔异令同反更别同令异非但领述差𤘆亦乃开废乖张论中上慢言无二者恐人一向拨无所会所会即是能会之本于一佛乘分别说三三外无一一外无三今会三归一三一不二若拨无三还成拨一如众药为丸丸即是药若不信药岂信于丸存实舍权过亦如是。

　　问更有何途。

　　答曰譬喻品说乘三体一四人领解实一假三今此会门门即阿含教同机异名会其门如说四谛三根俱闻依阴处界缘起三性观修有异名曰三乘故曰教同而机异也今问教为能诠体为所诠若教体一昔教三异已论一乘何须法华若破若会况论体教能所不成故乘三体一之言在昔三乘共行或在三祇百劫教理对言之若彼两三对于圆极大小永隔能所天殊如大经云我与弥勒共论世谛五百声闻谓说真谛故知二乘但知其名而不知义萤光之智无照大千共学之乘预圆妙今既会教而不会机又机异之言为唯药草亦在法譬及宿世耶若唯药草述领不成述既不成三周天隔况教本被物空教何为是则佛自说同众生常异用会教为若言同闻四谛三根不同以为例者不同之教非摩诃衍如殃掘云云何名四所谓四谛此声闻宗非摩诃衍岂得将于会教而不会机将不会机证于会教何况本论但云雨譬不云草木草木表异一雨显同况同是即异而同故使治谤无别经论泯合释强令乖又论云不离我身是无上义故知不离草木即是一地由是乃名无上故也。

　　问何名药草。

　　答曰治疾神功名药受润之形名草有药是草有药非草有草非药非草非药所喻亦尔理教行果俱名为药今取行药禀教修生不取余名不能生长世出世种能生长者俱名为草但取五乘不取生死恶道种草今谓大小各有理教行果若以大治小则四俱非药转小为大则四俱生长若行独长而三不长应当小行转成大行而人仍住小理小果若本已得大理大果则教行二种亦不须长况言行长而禀于教还禀小教行亦无长故知教转成大其行方长况言长者小转成大迷转成悟既存差别当其自位何须增长况复本立经唯为小安得更存人天差别应当亦是为人天耶况复今经云为二乘令其转小岂直令其但得小耶故知此经唯独佛乘不须余释。

　　问曾闻人问准论此经以雨为譬何故题云药草喻耶。

　　答曰论取能润经取能喻之体以破彼疑今谓能润是佛之大教所譬是物昔机殊何不云机殊是一教所雨所譬本在于润同若殊机禀同仍恒各别则未受大化非此中取岂以不受之差用为此品题目若也此品既其差别方便对昔昔教仍存三车一车犹在穷子父子客作不移授记声闻元来败种故知穷子所领佛述徒施。

　　问曾闻人问此品亦有二木何不标草木品耶。

　　答据理实尔今问纵以二木为药成草木品此之草木为是能治为成所治若所治顺差别性若成能治则顺一雨既存差别此经应更新得小果及人天耶如其无者差别不成若只重叙差别不同何经无之更须此教又云草宽木狭草小木大显通三乘不唯于大显润生长不唯成就今谓等作差别草乃人天二乘大草仍为菩萨二木虽后后摄于前能摄则宽所摄则狭应云三草名宽体狭二木名狭体宽又三草名宽位短二木名狭位长草通大小人天不应唯小木通大小菩萨名则唯大故此所润不能显于差别若言不显成就此亦不能增长本为成熟岂有长而不成是故文云华草敷实皆一地所生故知皆以地为成熟若地非成记亦非熟。

　　又云古人有释云药者是雨法药能滋草者是机所滋生性药法成机二既双彰便无难矣文虽不然理亦何爽今谓此释会理唯小草木得雨转为药王与地冥符同为一揆文体正尔于理复齐故此释已差别义堕尔若许理然文必顺理。

　　又云前譬有所厌火宅所忻三车合譬但可总言此以所润机殊破彼执一之病故唯以药为喻今谓若许古释何须复违譬中以宅对车车宅悉皆叙昔故云三车出于火宅今此药草以对地雨草木叙昔地雨显今会昔从今功归地雨义当譬中三一相对今一昔三会昔从今咸皆等赐故知但不可以火宅忻厌例此施开故古人言正当其理得名能所具如向云。

　　问经从尔时世尊至说不能尽其理如何。

　　答曰品文分三初赞印迦叶当知下陈述三品末二颂结成说实今问若其赞印会实及以陈述废权品后偈文结成说实何以品内专辨不同科文与义其相既殊故知判释未能称理所以不可以差而述于会又曰显彼所言尚未穷德故更自叹佛同长者汝同穷子今谓若以穷子长者显同理须彼此会实故彼会穷子此存出生水火既殊安可异述。

　　问经从于一切法至一切智地何义耶无。

　　答今谓何不各从草木而以至于智地故经云于诸法乃至一切智慧又云佛知根缘初与三乘后示佛智众生不尔何理能知下喻及合皆有此势今谓遍捡部内无有众生不尔之文亦无众生不知之说何以不达论旨判为不会之文正示令其咸知地雨反以不知倒判经文请后学者分明勿谬余虽不慜所承有由。

　　问山川何义。

　　玉篇云山者产也生万物故川者穿故今谓若释字义何往不然法相如何。

　　问经从诸树大小至各有所受其相云何。

　　答此竖长也论说大木不离我身是种子无上大草之中分大小树不退位前名为小树不退位后名为大树此文二义一七地已前名为小树八地已上名为大树具四不退故准下颂文但为二木分上中下故合二木以分三品谓五地已前名下六七八为中九十为上此不摄地前故又取地前纯有漏修故名为下初七名中有漏无漏二杂修故八地已上纯无漏修故又云地前为小地上为大证不退故又云二树各立三品住行向为小树中三信入初住初住成八相大树三者初二三地下四五六中七八九十上名超二乘又于三草各分三位今谓所释甚多理无二是佛意何必令多释耶然论云大树不离我身是种子无上者此有深旨于草木中大树居末仍云种子是生长义言不离我身者即知此位明于常住若云七地已前为小树者与二乘何别若七地已前与二乘同八地已上但同大草是则二木无安置处若云颂文二木各三者对前成九既云各三须各增长如何前约地位判耶何故复云不摄地前既知不摄何须苦立纵兼地前及以登地亦同前破七地同二乘等以言八地已上纯无漏故况复二木更各有三过分太杂故知草木始从种子终至果实各各生长华果不同故得以上草之中分于二木。

　　问经云一云所雨至华果敷实者何耶。

　　答曰禀润差异今谓破意同前经云所受各异者述法华前如法说三乘譬说三车信解穷子岂由指昔即令法华成差别耶。

　　问经云破有法王其义如何。

　　答曰或破一有三界一业之所有故或破二有谓本有中有三四五九具如前说今谓推此增数意义不殊作尺此破此有与四阿含破有何别故知今经是二十五王三昧破二十五有见二十五有我性岂可与阿含同年哉。

　　问颂中慧云含润其义如何。

　　答曰云有七德一慧云含润喻佛慈云内含万德待生机而降迹应器熟而宣扬今问一代教旨无不通然何以明于法华幽致应云隐实本而含润开权迹以遍洒二电光晃曜喻佛化导今谓此亦通滥一代佛智应云开显光而并曜令权迹以瞑息三雷声远震惊觉有情喻佛出世诸魔恐怖今问怖魔始感已当斯号况又复不知与涅槃八魔华严十魔云何同异若直尔言破只是道场破天子耳乃是四阶现成之相都非法华振惊之仪况魔怖在昔云润于今四令众悦预预喜逸也众喜云兴悦当荫覆喻佛舟航五趣也今谓若只舟航五趣运载通于二乘尚乃兼于人天何能出诸不退应云荫一乘之慈云令七善而悦豫五日光掩蔽喻除烦恼华严云掩邪见光小乘有部已破邪见既大乘圆常须除偏小六地上清凉喻令有情居生死地得涅槃故此亦化城二地何关开会一乘应云令于二死之地得实相之清凉七叆叇垂布如可承揽喻佛降灵慈悲兴盛今谓应迹与降灵大同一代始终并属斯意然须分别初后不同佛慈畅遂降灵意周广雅云云盛貌也如上略述为对他辞古人消申意不全尔云本荫于草木今皆禀于一润一润理显七义可从佛慧斯亡分张何益。

　　问经从山川至百谷并茂其义何耶。

　　答谷者续也杨泉物理论云梁者黍稷之总名稻者粇糯之通号菽者众豆之总称三谷各二十合有六十蔬果之实是助谷亦各二十凡为百谷诗云播厥百谷周易曰百谷洒于地蒲桃应作萄张骞西域使还得石榴胡桃蒲桃广志曰蒲桃有白黑黄小草无种性得譬人天今谓前释品题即以人天为生长若是无性如何更生论云六道之中唯有人天最胜发菩提心岂以新发心者即判为无性旧在人天者即为有性彼发心者后生人天还应无性决定无性后生余国必须有性故法华已前诸声闻人无非无性何经简彼发心之余名为定性不信法华真实之说而执权论方便之文论自弘法华前经或探取于法华对昔而用定判声闻不发故不可也执实谤权尚招重谴执权谤实意在何之。

　　问其云所出至皆得鲜泽其义何耶。

　　答曰上中下根既并在树故二木并三故知并有根等四义总喻因果今谓当知昔教木草既殊因果复别何以通用一种因果而释二木等耶。

　　问经如其大小至各得滋茂其义何耶。

　　答曰三乘差别今问何不知所润是一若尔徒云取实无实可论。

　　问经从以一妙音至而作因缘者何耶。

　　答曰为大乘也设说二权皆为种智今谓种种之言本在于昔若更存三何会之有。

　　问经从一切众生至住于诸地其义何耶。

　　答曰诸者三乘十地谓干慧乃至佛地今谓诸言不一何为独列干慧等名况复干慧之名不关欢喜等位故知三乘共地不与五十二位相关况诸地之言岂必云地意语随所依者皆名为地若不尔者何须置于随力之言。

　　问经从又诸佛子至名为大树者何耶。

　　答曰此即大草分为此二今谓只闻从大出小不闻从草生树况复地前而为小树小树之前无位可论若尔小草既分为二木则小草之位全无以别摄总但有二草二木而已或但三草而无二木又辨不知中七地犹属不知之人非今经摄何以此中小草人天悉皆受润若云各不自知十地亦非今经所摄若唯佛能知等觉亦在不知之限况知与不知佛咸为说说与不说如来能知应当此经佛自显实故恐不稳又以地前而为大草七地已下而为小木八地已上而为大木多释意拟收罗不意反成回惑。

　　又曰或初发心而成正觉此经八生至一生得或云三祇方得诸师于此众义不同然本论说劫有昼夜月时年诸能超者虽超前劫不超后劫今问弥勒超九劫为超何劫几夜几时几月等耶故此说者不达论旨论中因释经中日月灯明无量劫寿即列昼等五劫名意显总非指前四故论云彼无量无边劫故故不可以年等四劫消通妨难言不超者但论语小教当教不可超于当教应指别劫以为超义若大超于小顿超于渐岂有言超但超月时等五耶况引诸文不能会通同异之意三祇自在婆沙小教或在大乘僧祇后别初心成佛自在华严圆教初住八生乃至一生具历诸地损生不同何须比望教教辨异。

　　○授记品

　　问授记品来意如何。

　　答曰论云为三种无烦恼人染慢说三平等初说乘平等故授记故知上来佛说乘体有异便有人执乘体定异为此说记莂显乘平等故有此品今谓不许执于乘体定异若不执者方堪授记岂可前文更说差别令生别解至此方云显乘平等若论说平等佛说仍差别乃是菩萨很[彳*戾]于佛若于前品定须异者声闻之人于前品后及今品前何处执异而今品破之故知此品但是记前得解之人得解即是解前所说差即无差至今会已无差即差。

　　问此品之名有何差别。

　　答曰有云在小无胜劣在大则有之如五百弟子同是无学成佛转次而得授记二在小有胜劣在大无胜劣如学无学同时成佛三小劣大胜如阿难学地成佛在罗云之前四小胜大劣反上今此四人不依根性同于初句同是无学前后作佛如迦叶觐三百万亿佛须菩提觐三百万亿那由他迦旃延初觐八千亿后值二万亿大目连初觐八千亿后觐二百万亿今谓此明觐佛多少岂此即辨成佛前后故值佛多成佛应速如四依位供佛多少多者速成故八恒位高初恒位下又若例四依供佛多少则四位不同今此四人为同为异又云供佛少者是退心之人非乐久行今谓若退即供少而得速成只须退行即得速成何须更立精进超劫况复若将四依供佛多少望于四人四人成佛只如瞬顷何者二万亿数未有半稔许砂岂可声闻不须供多菩萨即供佛多耶又若供多应在后者义亦有妨如身子得记过无量无边不可思议劫供养若干千万亿佛应在最后何以最前满愿不云供佛多少但云过去诸佛所说法人中最为第一应最前记何以最后阿难罗云并不云供佛但云于当来世应前反后以人不知涅槃存权此文约实及以供佛是净土行与物结缘。

　　问何以迦叶名为光明。

　　答曰此说自体睹毫光而生明慧听法义而莹金光况久修因金光自饰故名光明今谓此乃通因非关别号又久修者从别得名故云过去以金饰迦叶佛自尔已来身常金色映蔽余光故名光明堆者聚土也阜者陵也玉篇云高平曰陵大陵曰阜阜土也肥也长也。

　　问经从如从饥国来至乃敢食者何耶。

　　答曰小乘匮乏大乘之法名为饥国佛之一乘名大王馔今者得闻名为忽遇疑己无分不敢修行名未敢食与授佛记名得王教授后领纳大乘修行忻当作佛名乃敢食今谓此中得记由闻譬周次自领解三由印述四人俱闻俱领俱述四中迦叶已与记讫余三未蒙故引譬乞索表已忻慕乃遇记缘如忽遇王馔如四客俱至一已亲闻余三晓知大王通设故重请命方乃进餐故佛与其名号时节名为王教领受所记名乃敢食若以乏大乘法食名饥乃是全未闻于法譬若以修行待于王教汝等所行是菩萨道道行已具何须更修若以当修供佛为行既闻大法即已发心发心即须修菩萨行岂待记耶故知乏大乃在三请之初不关今记。

　　问经从我等亦如是至快乐者何耶。

　　答曰此合喻也义理同前此即请也闻佛音声说一乘理总言我当作佛如见王食未蒙别记领受修行忻当佛果名未敢食蒙别授记如蒙王教即望修行忻当作佛名之为食今谓大旨同前一乘之理二处已餐法说之初咸蒙教食谓善思念之譬说之初云诸有智者以譬喻得解岂可闻法未餐待记故知请记非请当行若前未有行何故乃云始于今日得其果报。

　　问须菩提中记名云何。

　　答曰解体相空但有假名故名名相今谓此诸声闻谁不体空若言偏解应云无相何名名相色空相即空胜色劣只应从胜何得从劣又若以假名显空只可光明显慧下去准此或云名之与相二义俱空故名名相今谓名之与相二义俱空应名相空何名名相又云假名相以授法一切俱然。

　　问记旃延名义如何。

　　答曰过去扫僧地身常金色又目睹毫光等故名阎浮金光今谓前文可尔次文犹通又曰瞻部提树名在此洲无热池岸侧有经云在此洲北岸近树有紫金光映蔽日月。

　　问目连名义如何。

　　答曰多摩罗䟦旃檀香者多是性义阿摩罗是无垢义梵声含故遂略去阿跋陀罗是贤义檀香是唐音由大目连烦恼轻微名性无垢仁德如香可重如贤今谓已证无学后方闻一乘一切罗汉谁不尔也不审目连断何烦恼何烦恼轻又亦应云未得果前金光贤香俱由供塔于理未损。

　　○化城喻品

　　问化城品来意如何。

　　答曰论解七对治中第四有定人实无定而有增上慢以有世间三昧三摩䟦提实无涅槃而生涅槃想治此想故说化城喻释曰有学凡夫为说往事令忆念故此所起慢或在欲界分别或是上界烦恼三昧城者谓有学凡夫专心所求在无学身尽无生智后世间禅定所变解脱离能变无总名三昧此定有漏名为世间此中意说佛说三事名大涅槃三乘同得择灭解脱即是无学道中所证生空理由此后时惑苦不生名为解脱佛说此脱名为化城生空智证名为暂入以息众苦名为方便入涅槃城引至宝所方至大涅槃城二乘之人加行智求变作此想至于无学解脱道中正证解脱都无分别出此解脱复入世间定心重缘所得以心粗故不知所证但见加行所求涅槃解脱相状便谓涅槃实灭岂非假解是世间定故云以有世间三昧实无而起涅槃想凡夫有学闻此假名不识知故谓实有涅槃起坚执心作意忻趣故今破之彼所证者犹如化城此之有漏及世间定皆是法执出彼心后方起执故今谓法执若只执于定小涅槃涅槃若破法执应尽又一切教大小圣人莫不皆知己所得法安得必须入世定耶故法说周为利根人但云若但赞佛乘众生没在苦等即趣波罗奈等广得五佛章门闻已即领中根少迟须明有于三车之由所谓火宅三车劣弱所趣非遥车体不广阙庄严具牛非肥壮仆从不多故出宅已更与一大下根更钝说理不逮须示远远初结大缘所经长时义如五百所斯未达而于中道生疲极想接以化城令生安稳想导师知息䇿进本期说城非实实在前途感应道通对于法说仙苑为便对于火宅可助三车叙于远缘宜须立化然应须知若身子若四人若五百皆是昔日结缘之众并于于今住声闻地是则车譬城譬理一义三灭想咸同趣寂无二何须至此方云谓实论对置化故着实言城既实无故二乘所得全成世法何须曲释解脱等耶况论不云凡夫学人不应辄异增加其曲又引论十无上中为修行无上说大通本事释曰修行难成非如二乘易修疾得故说大通道场十劫及佛自说彼为王子今方始成及以声闻于彼发心今方乃熟故大因行非卒修成名行无上不说大通佛之行也虽说今品号往因亦在乎其中今谓行无上者论意不以难成而为无上但云结缘之始即在乎真乘种子无过感今大化故云无上今此声闻还依无上之因方获无上之果故云无上又云十无上中第三示现增长力无上故说商主喻前说化城已知非灭商主能引至于宝所故今说之今谓论中但云增长何须必以佛果而为宝所宝所义通意在圆极故此一品论以商主为名若无宝所城未说化知宝所者良由商主故从极说商主为名雨譬亦然可以意得。

　　问经从我以如来知见力故至犹若今日者其义如何。

　　答曰此显已能见以宿智知以慧眼见故今谓经文现云如来知见见即是眼知是智佛眼及一切种智何须苦以宿命智力及慧眼耶若尔佛眼智唯知见于中道实理往事应以宿命智知以宿命慧眼等名名滥于小佛之眼智名局于大大能兼小小不通大故须从大依经勿改。

　　问曾有人问释迦修行不越三祇经此多劫彼时犹为王子。

　　彼答云意趣有四一平等意趣谓佛言我于尔时曾名胜观以法身平等故二别时意趣谓愿生极乐皆得往生暂念无垢光佛名定得不退菩提三别义意趣谓说一切法皆无自性无生灭等本来涅槃四众生意乐意趣谓一善根或赞或毁令增进故今此依于平等意趣说余佛事即是我身身平等故若不尔者云何乃言尔所劫数今谓说他为我即名平等未必说我必是他人良由不知三祇数权迹中近事若尔但是说远即属他身致令说远无可承信故于此中即成二过一于迹门不识教过二于此经违本门过致使问答并无所从故诸大乘经一切菩萨皆悉依于无量僧祇何只三耶而王子时遥使指他事寿量之说何足简他故陶师之因不应无实大乘实行岂必三祇特由佛寿久成大通在迹故不可以而为实因复与三祇而为比况胜观迹佛迹中近事己他之事未足校量若必王子而为他身何得指为修行无上又云善心相续劫满三祇诸心通论何妨尔许劫今谓亦由不了本迹近远徒更此释增足悬尤且约实论初二僧祇尚自有退何得初劫即云无退故大论等文至第三祇方离恶道是其一焉第三始得不生恶道岂于三祇善心即令相续不断又云依昼等劫何妨尔许时仍三祗内假令一日以为一尘积日为月为年为劫三千尘点亦在三祇之外不可数劫况复曲判未为顺文况四意趣未为了教若言了者则一切经往生之文便为无用成佛久近全是虚谈一切诸法皆有自性本非涅槃众生意乐理数应尔故知通论前三莫非随于众生意乐何但第四。

　　问经中何佛应有子耶而言佛子有十六王子。

　　答曰他受用身有父母等如法鼓音声王经阿弥陀佛亦有父母父名月上母名殊胜妙颜有子有魔等释曰若化七地已前分段生死须有父母等若化八地已上变易生死理无此事不生死故他受用身与轮王俱出故此佛祖转轮圣王今谓他受用义虽通报化语他受用应指报身对报辨异须云化身故彼弥陀化分九品上品上生既是无生即当初地已上位也故登地已上即见报身即他受用地前所见即是化身化中仍须分别于优劣随见异故不可雷同是知下之三生须闻劣教以初生彼在小果故故知此等始从华出须见父母生身故也岂上三品见父母身故应须知化佛化土有净有秽秽即娑婆净即安养净中有秽复应多品以由乘戒不等故也且如妙喜阿閦以对安养即净不同娑婆对余下类秽土即秽不同只此方尚诸菩萨唯见今佛乘栴檀阁入于母胎岂实母胎乘阁入耶故即父母而非父母彼亦准知况七地等言未成通鉴璎珞初地已得法身仁王经中初住已入毗卢遮那华严亦尔岂至七地仍见佛身反在分段凡父母身须现父母行向入变易生身岂须见于化父母若言变易不生死者亦如是变易犹久生死故地持涅槃并以初地离五怖畏破二十五有见于佛性岂见佛性而生分段唯见化身父母生身又曰泣者无声出泪也众生常苦恼苦谛也盲冥无导师集谛也不识苦尽道道谛不知求解脱灭谛也蔽人目令不见故名为瞑。

　　问经从大通智胜佛嘿然受请者其义如何。

　　答曰涅槃嘿然不受今此嘿然许之以观佛颜有舒敛故乃令请者知佛说许否又云以佛身光表知许否又受食法理须咒愿故嘿然者知佛不许今谓经云佛及弟子常行二事若说若嘿皆具四义谓受不受各四故也。

　　问勉出诸群生为何义耶。

　　答曰有作勉勖也励也有作挽同国语云父勉其子兄勉其弟犹勉强也。

　　问云何名为转四谛法轮。

　　答曰应为五门分别一出体二释名三废立四释妨五诸门初出体中如对法云真如圣道烦恼不生名之为灭此说灭谛依于能灭正智所证真如境上有漏法灭假实合论是灭谛相无漏五阴为道谛依道自性及道眷属以显道谛由此四谛摄诸法尽又涅槃云所未说者如林中叶乃至四谛有无量相非诸声闻缘觉所知等又喻伽云四谛之外说非安立谛且依种类总说四谛若依法体有粗有细能知之智有上有下胜鬘依义说有八谛谓有作无作各四故也今谓若以烦恼不生名为灭者一切众生即涅槃相名为何等无漏五阴为道谛者与初果人所得何别若言四谛摄诸法尽一切众生一切烦恼理性真如菩提涅槃乃至诸行从因至果若正若助可非诸法如何但指无漏五阴及以烦恼而云摄尽具如涅槃有四四谛摄在何许况经中四谛是彼佛叙昔非大乘中遍摄四谛徒劳高尚药不治病释名可见次明废立中立四废余无第五故如医治病知病病因病除除法即足故也今问凡废立者并是有法不应指无应言立大则小废立小则废大大小本无第五谛法何名废立故为实施权则实废引权归实则废权即法华经意若废小立大则华严意废大立小即鹿苑意大小并明净名般若意明知废立须了根原。

　　问经从我于余国作佛至得闻是经者何耶。

　　答云于余国作佛者菩萨处胎经云从此灭度于十方面各三十二亿垓诸佛国土而复成佛教化众生下医喻中具显此义今谓医师辨过现处胎明当来此中明利小医师显本迹处胎通设化此文逼小根并不相关何得引用况今余国别指二乘灭度之处非关诸方。

　　问何故名为虽生灭想入于涅槃。

　　答曰于我有缘我以神力接之于彼遇我得闻是经今谓准此一切生灭想者无不值佛得发大心何须自立灭想不发又云或是凡夫若是有学求于有余无余涅槃将此谓为生实灭想求入证此二种涅槃修二乘行种性所排慈悲所引生彼遇我求佛智慧或我从此余国作佛是人于我生灭度想谓我入于无余涅槃我引至彼令求佛慧若无此缘亦蒙他佛菩萨教化闻是经典当得作佛亦说潜化今是显化今谓是人之言必指无学有余之人此土已于自身及佛皆生灭想如何至彼更于变易法性佛身而生灭想经文既云我于余国何须更云他佛菩萨凡夫有妨与无学违涅槃八六四二等人亦于彼土得闻是经故知佛教大旨难了又云平等意趣遇于余佛亦说是我今谓经文但云余佛何须苦云余佛是我皆是曲会未显真文当知论文且据现化故云退大若于彼闻即得授记。

　　问经从云唯以佛乘而得度脱至方便说法者何耶。

　　答曰灭是涅槃如德王品有涅槃有大涅槃云何大涅槃如声闻经八六四二等之所住者名为涅槃法王所得名大涅槃古人解此住无余后起回向心如楞伽云佛所化作亦经尔所时后起回向心今谓不然彼于先时未回心前已得有余名为涅槃非二乘者诸有学位已经八六四二故已入涅槃亦非无学入无余依身智并无入无余已更起身智经二万等修行大行今问初二三果在于何处发心之后更经尔所劫数行道经文只云经尔所劫至发心处或得菩提若未发心安能行行何教相中言未发心前而行大行又云阿罗汉身在何处不入无余而住于世二万劫等行菩萨行又曰如信解品我等长夜持佛净戒乃至住最后身有余涅槃则为已得报佛之恩今谓此是迦叶等于此回心于此入涅槃若何得将证八六四二况复信解已成菩萨如何以证无余无学若引庄严论云二乘人若入涅槃善根尽者云何经于八万劫等更修大行始入信心后经三祇方得菩提然三祇百劫俱未断惑云何断惑无余罗汉更至信心复入不断惑三僧祇位又云本识既无无识持种本识既尽将何修行谁得菩提今问识法为可灭为不可灭若可灭者即应可生若可生者即同俗计阴阳气合众生始生阴阳气谢心识还灭虽不语阴阳乃同有生灭又曰善根若在非但违教亦违正理身智既在何名无余不同如来无漏智在有漏依尽名无余依今谓此亦引折挫之教证常住之文如父责子无心识人非即如木云无眼之人非即是盲云不堪教非即永息非是我子岂即他生如迦叶于净名中自称败种于法华会中根获记论申权经机权宜折如何以申权折之论用释圆妙之经又若心可尽一切诸佛皆有始终若有始终生灭如上。

　　又曰如胜鬘云得涅槃者是佛方便成唯识云不得无住名为方便或住有余回心不得无余名为方便今谓方便之言对非究竟如何以对入无余耶引成唯识则可通行又曰古释八六四二等从本为名故名须陀洹等前之三人凡身得果圣身涅槃后之二人凡身得果凡身涅槃经生多者则钝经生少者则利又菩提流支云仍以非想劫寿为一日夜积此成岁为劫彼寿无量大劫过此发心验此释之未为典据经释初果者七生断结得入涅槃其经八万始发大心至十信初谁言八万劫住于涅槃此阿罗汉名须陀洹经八万劫始得发心大成可笑今谓七生断结经八万劫可笑更甚可知且如初果七反人天人必三洲天通指欲且与生天常居第六人定北洲七人只成七千岁耳七天只成七个一万六千岁耳纵以人间五十年为一昼夜亦只五十倍增之尚未当一增减之劫如何得成八万劫耶若不尔者经七生后复亦仍名须陀洹耶若也亦名须陀洹者何以笑他须陀洹之阿罗汉耶今亦笑其须陀洹人七生之后无住处也乃至罗汉不入无余为住何处经二万劫如释迦灭后人寿可知此劫唯有十一减在劫坏空时罗汉报身何处活耶缘觉一万亦复如是边际定力不当如前又言佛有漏尽得无漏智此智与小有何差别无漏若同智不应别无余若等徒分二文若大乘中过于无漏真如圆满方可佛智异于罗汉故小乘中度五人竟乃云世间有六罗汉故小乘中佛与罗汉惑断处同故大乘中惑并未尽并未尽故身智不灭以不灭故亦非无余非无余故仍有变易故小乘中无变易名大小既乖不应漫判以此而言真为可笑如前所释只谓谙含又更重云如八万劫须陀洹者实是彼果非阿罗汉以彼名说亦非罗汉有经生者故彼经意总说罗汉实是学人发心向大复经几时由是应以涅槃等经同瑜伽等最为善说今经罗汉即云有学大经说小犹有生处乃引权判违佛云无故不可引权宜之论以判涅槃真实之说。

　　问经云了达空法者何耶。

　　答曰具足二空今问法空为空何法消经欲尽永不曾见判其浅深虽有依他圆成之言永无分别能所功用。

　　问经从诸比丘至深入禅定者何耶。

　　答曰上说宿因令念退大以就小下显今果令知舍权以取实文分为二先明今实次显先权所由初知机熟后说一乘机熟有五一涅槃时到二众又清净三信解坚固四了达空法五深入禅定谓四禅九定今谓涅槃时到乃是应终余四即是机发故也又于四中若已清净乃至深入此名受益竟何谓为机况上三义混于事禅岂可以此为法华机又云声闻具五方可会权今谓此五既小十二年前应已入实若此五在大乃成已会何须处会。

　　问经从便集诸菩萨至得灭度耳者何。

　　答曰此说一乘乘既说四而为了义说一而为方便如解深密云相生胜义无自性如是我皆已显示若不知佛此密意失坏正道不能往故于其中立一乘非有情性无差别又胜鬘云摄受正法善男子等堪任荷负四种重任喻如大地谓无闻慧非法众生以人天善根而成就之即是此说三草中小草二乘合是中草求大乘者即是大草如来随彼意方便说唯有一乘无有余乘故知据理说一为权说四为实解深密云非有情性无差别故今此经中为化退已还发大心故说一实而二是权待根机熟五缘具足方说无二唯一佛乘涅槃中说诸声闻人皆得作俯不得作佛佛皆悉云不解我意故能如是了知经意亦能善顺佛菩萨心然今此会多皆退性故说一实而二为权会权实之名通于人法若从法为语定须以一为实二三为权若从人言之则大小不定宜者即实不宜权今谓岂可以人不宜之言判法颠倒昔教机别故四实一权今教机同故须四权一实故解深密及以胜鬘在法华前一乘机生故一权四实如何释熟而引于生不令一人独得灭度皆以如来灭度而灭度之若一人独度我则堕悭贪此事为不可如何引悭贪之教判大施主之经故知胜鬘解深密小机未熟故彼部中得于小果者故须以四赴彼众机各各皆实故云四实至法华会一切皆实故一实四权故此经中更无有人得小果者妙庄严品名同义异不可判之以为小果若言必定一乘为权应当深密胜鬘在诸教之上如法华中药王所愿若言此经唯为退大法师品初分别功德为记声闻为记菩萨为声闻多为菩萨多以多为正少为正耶为从正判为从谤判涅槃诤论二俱非者亦破昔经逗物之教众生不解故成诤论此中定判入灭不成正当诤论引诤证诤于理何益已如前说况所引教不晓今昔。

　　问经从五百至珍宝处其义何也。

　　答曰正法华云五道为险难五怖畏为怖畏处释曰正法华中出险道体非释五百数言五百者分段生死惑业苦为三百变易生死无明苦为二百今问若五道是体体皆险恶险恶过已即珍宝处应过五道即是宝所何妨正法华五即是百乃至自释亦五无百若先知变易在分段外有无明苦以为二百何以前诸释义并只但云离生死耶又分段生死何故三变易生死何故二分段之惑亦无明无明对苦亦为二分段之惑开于业变易故知不但二变易无明对于苦分段无明应亦然故知他释不晓开合。

　　问经从导师多诸方便至一城者此义云何。

　　答曰摄大乘云如末尼天鼓无思成自事释曰虽无勉励思亦有任运思实无思假称思今谓等是无思何故苦以有思释之复云实无等耶思非任运任运非思乃以凡心测于圣境故使此论便成小教岂法华中三佛慧耶又曰一切诸佛昼三夜三观众生机今谓此正当于婆沙中义尚不可以释余大乘况法华耶又曰过三百者或云过五趣为五百此但过分段三百而已或令出三恶为三百实论初已断于分段虽亦出于人天变易犹人天摄不名无出若依实说过分段为三百由旬涅槃在于无学位故今谓无学在三百由旬外即成四百立化城也是则违经经意只出分段入变易出变易入佛地佛地即是宝所果也若也变易却在人天佛果即却在于生死生死亦应却在三恶。

　　问经云是时疲极之众至安稳想者何耶。

　　答曰正起生空智证法空理后烦恼不生名为入城当此之时无此二想后世俗定起却观前位即生此想涅槃假灭二乘已证故云前入化城二车种智本来无故二子出宅车仍未上车是不系出宅而索城于路施故云前入今谓诸妨已如前问。

　　问经从若众生至于一佛乘分别说三为何义耶。

　　答曰胜鬘明二乘有余生法不尽故有生有余梵行不成因不纯事不究竟故当有所作道圣谛智也今谓何不云于一说二之所以耶若但二乘未极未竟何以不云于一佛乘分别说二而云三耶。

　　卷中
卍新纂续藏经第 56 册 No. 0939 法华五百问论


　　五百问论卷下(一百二十五问)

　　毗陵沙门　湛然　述

　　○五百弟子受记品

　　问五百弟子受记品其义如何。

　　答论七喻治七增上慢中第五无定人于下劣心生虚妄解增上慢为说系宝珠喻释曰谓彼散乱心实无有定者宿有大善不自觉知不求于大于下劣心生虚妄解为第一乘对治此故说系珠喻今谓论意指前入城以为其人然不得以余意消文以如前说故论文云第五人者显示过去善根令忆念故教入三昧故他释云此是凡夫有学未得定心执二乘道以为究竟不知过去大乘善根今令入三昧忆念彼时如醉卧系珠今问二乘之人既以小定能知宿种得小果已即应自知若不尔者今入何定若有大乘定可入者乃是已入大门已应证大理小乘法中无此定故况今只是为应得记者说于往缘即是令其忆念何须加足入定之言若云佛加令入令见方有是理论文不云凡夫及以学人入定何用加之论第四无上云令解无上说系珠喻谓说往缘令生觉解今谓义同佛加则能领解言令入三昧者令知彼时也。

　　又曰十无上及七喻中但云系珠不云五百授记者根熟即记后方说喻从初为名故名授记今谓不然但由文狭入此品中岂可未记而不领耶领谓领法非专领记若此中领记但领法者即应有过故知不要如是通难若领记者何以上中领前记后当知此意不须更通。

　　又曰下根满慈前已领解五百已下记讫更陈重明本意解悟分明今谓满慈内怀大行外现小迹故今世尊为发实本非领解也。

　　又曰此品满慈千二百皆记何得唯云记五百耶答曰有四解一在会不在会二佛与传与三别与转次总与无转次四有领解无领解满慈一人少故不记今谓不假初义。

　　问从尔时至神通之力者何耶。

　　答曰此满慈心念领解今谓非领如前丘者玉篇云大阜也又丘陵冢也涧水名广深四尺曰沟壑者谷也深也坑也虚也窟室也。

　　问经云法食等者何耶。

　　答曰摄论四食一不清净二清净三净不净四示现依止住食余诸经论四食者谓触思识段增一阿含九种食四是世间五是出世间世间谓前四出世谓一禅食二愿食三念食四解脱食五喜食常共当除世食得出世五世食资出世食破裂有漏于有漏不名为食又佛地经二食谓广大味喜乐所持可然。

　　问经从五百至名普明者何人耶。

　　答曰有云即千二百中五百二云别也前解正也。

　　又云亲友家者真善友故友者同志亲也礼记云僚友称其悌执友称其仁郑玄云僚友同官执友同志可尔。

　　问经云官事等其义何耶。

　　答曰余处行化名官事当行亦如泛驶舟而东迈瞩凝沼而西流其实不行自背真化自谓佛去今谓文辞好属对佳。

　　问云何名无价宝珠。

　　答曰宝珠有三一水精二如意三吐金吐金有三一下品吐一得千二中品吐一得万三上品吐一得无量喻于一佛乘分别说三从小至大如次配之今谓能吐所吐既殊于一出三复定本乘不动不与三同又问此珠吐已更能收不收入一时能入所入同耶别耶。

　　又曰彼以末那相应名为醉卧今以第六不共无明名为醉卧之体今谓若以不共无明名为醉者若共无明应是醉醒若取通途迷真起妄而为醉者以异生位一切无明皆为醉体又醉与内衣其相何别既以意识为衣正是醉时意识与彼不共无明何别若其不别应当系醉何名系衣若醉即是衣醉醒应脱若醉非衣不共之时如何取别。

　　问经云我昔欲令汝得安乐五欲五欲者何耶。

　　答曰即五安乐一自性安乐二因安乐三断受安乐四苦对安乐五无恼安乐或云佛果五法清净法界及以四智今谓不尔若等以五欲合五应云色清净故般若清净余四亦然五法清净即五解脱解脱即涅槃涅槃即是安乐五种解脱悕向慕乐义当于欲五义及欲复是安乐三义俱成故知五种安乐非圆极义不得作于法华因果。

　　○授学无学人记品

　　问来意云何。

　　答下根之徒略有二类名高之辈前品与记名非高辈此品与记今谓不然亦高亦名或在前高而不名多在此中名而不高非记所摄何况前耶然诸圣本岂有高卑迹示前后安将判记。

　　问经从尔时至三菩提者其义何耶。

　　答曰初说始因也俱舍云于三无数劫逆次逢胜观燃灯宝髻佛初释迦牟尼今说中途随一所逢非最初也今谓若释俱舍得作此说今释法华应如寿量寿量之外应皆云迹既其迷空王之远乍可指宝藏之近今一代教中行有多种如舍那因即释迦因也迷权之说与理相乖佛化尚自存权弟子如何执实。

　　问经从阿难常乐多闻至斯记文相如何。

　　答此陈后行也华严云譬如贫穷人等故不唯多闻而能超越要行助故彼经又云若欲求除灭无量诸过患应当一切时发勇猛精进即能得菩提要假闻为导又云多闻能引乐多闻摄众善多闻舍无义多闻得涅槃故知此文且据一相又云亦同众生意乐意趣今谓若以阿难为非而引证者只应引初譬如贫穷人譬如聋聩人等何事须引赞多闻偈及闻行相假文耶夫引文证义先定义宗次定所引大小偏圆同异况佛引意亦非全毁只云难与多闻成之前后阿难虽后持我法藏故次授记。

　　○法师品

　　问来意云何。

　　答初一品序述因由次八品是正宗如前信解品云今此经中唯说一乘此品又云开方便门显真实相即以一乘正为经宗逗不定性并与授记后十九品名为流通非正逗二乘退大心者更开权显实正说一乘之处虽此品及持微有一乘八部四众授记其因言总记略非更说一乘逗令修学而与授记故皆流通今谓若不正逗即应傍逗傍正则应俱是正宗若是流通但通于正何论一乘有之与无若言八品唯为退大药草何故却更施三而为真实反以法华而为权耶故知此品正开三乘之方便以显一乘之真实又是双开三一之方便显非三一之真实故五佛章及以譬说宿世因缘只是别明逗彼三根今此总明重显别妙若总非显实别亦安是。

　　况一代教中未曾显远父母之寿不可不知始于此中方显远本若以权望实实正权傍若以迹望本迹权本实如何以一经之正轨反为流通前八品内已有正宗至安乐行为流通分岂必说远寿方令迹门正说为流通耶但恐才当一国不识父母之年所失虽小所辱至大若不知父母之远复迷父统之邦徒谓才能全非人子况因果疑妨非发迹不裁。

　　况二乘得记其数可知菩萨损生界尘为量夫说教者本拟利人如何以益多为流通益少为正说若言分别功德品中所得益者亦是前三周中人重更得益为流通者初周已益下二亦是重益何不以为流通况三周中得益能几三周外者为是何人。

　　若流通者只应直尔流通正经何故逸多因地踊而䖍请世尊因有请而频诫诫请多于前经所说昔未曾有若也此非正说金刚藏所请岂得是正一切经中不见流通更有诫请不见斯旨徒劳释经故法师已下直尔赞说受持之功此则正属流通明矣。

　　未审以开三而糅一实抑本正而杂流通如是抑糅福利何在。

　　故古人尚分以为二段前十四品为言方便言真实后十四品为身方便身真实约说约身俱有开显如何后段判无一乘故古德所分为今昔本迹况微有一乘即是正宗未审全无闻何得道故品品中皆有总说一品若阙流通不成若言流通但指前正则应品品皆须指之指则不无何谓无也故知但有法华之名则显一部具足所以法师功德即以五师为总随喜功德以说听为总不轻一句为总药王供养为总妙音观音三轮为总嘱累付授为总神力劝发各以四法枢要为总故神力举枢要以付之劝发揽枢要以重示况复从法师去品品三轨轨法也法妙也他不见之何须破立。

　　又曰于十九品中又分为三初之四品赞重流通赞法赞人可尊可重令生喜仰次安乐行下七品学行流通学弘此经正行助行令无伤损后之八品付授流通示相付嘱禀命令行今谓初后可尔中间不然初后即是本迹二流通也中间除寿量分别已余亦流通言学行者指安乐及法师功德已下文者可然岂可本地久行及显久远之寿及以闻寿之益而判为学行耶安乐行品明迹中行只可自利迹中之人与彼本属深浅永别。

　　问曾闻他问余经流通何少此经何多。

　　答曰下文云我所说诸经乃至千万亿其中此经最难信解诸佛秘要常自护之从昔已来未曾显说义旨深远生信者难故流通文多又化大机易化回心难故多流通种种劝励今谓义旨与前诸大乘经相貌何别而此经独云从昔已来未曾显说不判所以但云深耶又化二乘回心之人所化既难能化之法与昔何别若言会实实义不成已如前说药草更为三实实义不成亦如前问十方三世无不已说何曾秘之言秘复要其义何耶等引文证何不更引已说当说今说而于其中此经第一深固幽远无人能到未闻未解不名善行于诸经中最在其上逆罪得记龙女果成肉身净根现闻获益极至一生灭后一句咸皆与记如是等例诸经所无小既闻法与记何须多置流通况复流通不专在小弘经者不许独深毁呰者安非高上。

　　问法师之名其义何耶。

　　答曰可轨可持为法可习可范为师此教可轨此理可持双名为法此法可习名为法师今问此理何以不得轨名此教何以不得持称故知今品正语五种法师受持读诵法华之教故轨与持不可离判。

　　问经从何况尽能至广演此经其义何耶。

　　答曰大论云不退菩萨深爱乐故问深爱乐者其相如何乃名不退答闻则深心身毛皆竖念佛慈悲恻怆流泪若闻深法则大欢喜如军败怖惧倒地閟绝死者亲族见之欲知活者以杖鞭之则起隐轸不尔则死菩萨亦尔闻说佛功德妙理欢喜毛竖色异悲泣当知是辈必得菩提异此无分引文甚切然于所闻不能辨异四阶菩萨岂不然耶何处教中以倒地等辨菩萨异耶。

　　问经云是如来使如来所遣行如来事者何耶。

　　答曰三业顺佛故成使等使意业也遣语业也事身业也又云传佛教故名使用佛语故名遣同佛行故名事今谓义未必尔佛以三轮加弟子以三业受佛三轮者现身为身轮口遣为口轮意加为意轮故佛三轮为能遣弟子三业为所遣即意业恭顺身业奉命口业宣传即使义成不传他事唯传佛事佛以因果而为事也佛虽具三业正以语业为能遣弟子虽具三业正以语业宣传。

　　问经从药王至其罪深重者何耶。

　　答曰毁持经者罪多于佛者恶世损多故大集云毁呰犯戒比丘过出万亿佛身血今谓大集通方此中从别若以为况而云何况毁呰持法华者其义则同又胜天王会云杀大千尘数佛其罪尚轻毁谤此经罪多于彼永入地狱无有出期毁呰读诵者亦复如是今谓亦应更云何况毁谤持法华者若无此言虽知经有独显之言未了经有出过之旨。

　　又云毁佛不损二利故毁人反此。

　　又云佛无憎爱。

　　又云毁佛难。

　　又云佛在世时众生根胜等今谓并有此理然并未有法华之意。

　　又大集云毁呰发菩提心者罪过五无间五无间逆不毁一切佛法故也毁发菩提心者毁坏一切佛法今谓应引如来藏经。

　　问经从所以者何至三菩提者其理何耶。

　　答曰由此法华最深密故不付阿难唯付药王等极秘密故今问只是教化数千声闻令入一乘一乘之文处处有之何以独此不付阿难耶华严涅槃亦皆不付何独此经阿难过去护持法藏亦护将来诸佛法藏何以此生此经不付为过未法劣此法耶。

　　又曰用毒为药大医所堪小师不能今问谁为大医何者名为以毒为药若以此经一乘名毒诸经亦有一乘之法。

　　问经从尔时世尊至供养持经者乃至尽偈其义何耶。

　　答曰此明法华功高一切今谓准此等文前后非一皆云法华出诸教上弘者何事却引俱舍婆沙等文而释妙经。

　　问经偈后长行初云尔时佛复告至难信难解者何耶。

　　答曰直云三世经中此经难信解令舍权就实无生而有生道理幽玄迂𢌞而方证故难信解今谓若言令舍权就实如净名中亦五百声闻皆被弹者皆令舍权又华严中法界品初如聋如哑后见文殊逝多林出悉皆就实般若中云若有声闻能发心者我亦随喜岂非舍权就实文耶大集云第二第三授声闻记岂非就实涅槃十仙皆悉入实言迂回者此亦非奇经云行大直道无留难故何故乃以迂回释直。

　　问经云药王至手摩其头其义何耶。

　　答曰此明由法其人成师胜德有七一佛衣覆柔和忍辱衣具惭愧故为佛慈之所覆故二佛护念由此根熟佛善护念诸菩萨故三有大信四有大志愿五有善根六佛共宿同住慈悲室空慧胜义舍故七佛手摩其头佛教被心佛摄受故今谓经文但云佛灭度后书持读诵供养及说则为衣覆乃至手摩应须全指书持读诵而为衣等之所覆也如何乃云柔和等耶若言佛衣是柔和等者书持如何名佛衣等佛灭度后此等皆是退大回心人耶又前段长行初求二乘者求菩萨者闻皆得记亦回心耶天龙八部亦是退大回心者耶。

　　问经从药王至尊重赞叹其义何耶。

　　答曰明是法身舍利应可供养初列若说等五处次所以者何下释也初显是全身舍利明理智皆满即具足法报二身由此反照开示悟入佛之知见通取菩提涅槃事理双尽矣今谓智即是行理即是教满即是果何以四法去二存二次释又复四法具足又与无量义辨同异等乖耶又此四法与诸大乘四法何别又云佛教造像书写法身舍利安于像中云诸法从因生如来说是因彼法从缘灭大沙门所说是为法身舍利今谓此是身子闻頞鞞述佛所说乃是小乘四谛中三言法身者乃是小乘五分法身之舍利引证法华常住法身之舍利真为可笑况安泥素之中使此泥素义同五分与此经文全不相关大小兼独别故权实开施异故。

　　又问若以书偈例于经卷所住义如入塔者若说若读亦入塔耶此中文意但有五处即须起塔塔中义当已有法身全身舍利若引异名坚固舍利此则可然若引金光明如如如如智名法身者此是法身非法身舍利此中只云法华之教是法身舍利故说等处即舍利处谁云在人所证法身在人即在释迦身中何须乃云法华经耶。

　　问经从药王至菩萨道者何耶。

　　答曰是正因故已入劫数名为善行今问若入婆沙初阿僧祇此与法华永不相关此之菩萨正当未闻未解之流闻竟还只入于初祗尚未及于共菩萨地后心之位故非法华闻思菩萨若言未闻未解此法华经为未善行则闻解思惟净名般若楞伽思益皆非善行。

　　问经从其有众生至三菩提者其义如何。

　　答曰见闻此经得近初地正觉闻是闻慧信解是思慧受持是修慧今问此段上来总有三节唯于中节但有说等前后并有书持之言为此并是修慧等耶岂以受持即名修慧书持岂可全无慧耶前多处文皆云七地在于分段生死与二乘齐等此中何故即近正觉岂地前伏惑初地即得成正觉耶又复初地为欢喜耶为干慧耶华严初住已得法身何故此中入地方乃近于正觉。

　　问经药王譬如至知水必近者何也。

　　答曰论云喻佛性水成菩提故即教所诠理性初地菩提须规求也广平曰原喻佛正法覆四生森罗万像出过诸道以难陟为高原以外道教为平川平川之中有高原以妙慧为先达三业为作具简择推寻求菩提故二乘昔教无大觉相名为水远施功不已者二利不息故般若空教为湿土有菩提势故闻此经为知水必近即显二乘教以为远大乘教以为近空教为疏中教为亲今问正法为平原外教为平川平川有平原应当外教有佛法二乘昔于何处以慧简择而求菩提法华已前复指何处为昔日耶若有二乘已有二利何须更用回心求大二乘于昔其心已死何处能施功不已般若中空与小何别般若中空何以无中中教复指何者是耶若今教是中应当见水而但云亲耶般若自湿有菩提势何关二乘耶又言势者为已发心为未发心若已发心何假法华。

　　问经从所以者何至而为开示何耶。

　　答曰大菩提法有因有果有近正因有远傍因教理行果及智相性五种智慧并属此经由经得故此经摄故开方便门者即摄远傍昔说二乘教理行果故显真实相即摄近正今说一乘教理行果一切皆尽故并摄此经今问应当开门未显真实若开即示者远傍即是近正今此经中何文先开而未示耶何处经文方是示耶若指方便品三世佛说三车一车化城宝所等而为开示如何对无量义四法分张此中即云四法具足。

　　问经云深固幽远为何义耶。

　　答曰深谓妙而难测固谓不可破坏大劫修因妙智证故非佛不克故无人能到穷真边际今化菩萨故为开示今谓前何故云唯化退大回心者耶若唯化小何故方便品中云但化诸菩萨皆为化菩萨故故不唯化于声闻回心者也故知但见一途而已若唯佛能到等觉无分故知此经只是佛为佛说何关下地何以正宗唯为二乘及令众生开佛知见。

　　问入如来室至法空座为何义耶。

　　答曰教示仪轨如十住毗婆沙云说法之人处师子座有于四法一应先恭敬礼拜大众二众有女人应观不净三威仪瞻礼有大人相颜色和悦不说外道经书心无所畏四于恶言问难当行忍辱复有四法一不轻自身二不轻听者三不轻所说四不为利养今谓此事甚善然亦所引不当此经此经寂忍衣大悲室法空座乃引二四都不释经。

　　○见宝塔品

　　问初来意云何。

　　答如论云三平等除三染慢三染慢者一信种种乘异二信生死涅槃异三信彼此身异三平等者一乘平等如前已说今谓既云如前即指前品非独法师若前已破信种种乘何得药草更立差别次为除信生死涅槃异故说现宝塔如来涅槃已后现身故三为破彼此身异显多宝佛摄一切佛身论云略者多宝如来一法身体示现摄取一切佛身由平等身但说一身摄一切身又二佛同坐塔显二身无差释迦分身集身无异故彼佛身即是我身又论十无上中第五示现清净国土无上示现多宝如来塔踊分身佛集佛放一光见于东方五百万亿那由他恒河沙国土颇利为地八方各四百万亿那由他国清净等显佛法胜不唯秽土亦于净土佛土元净故有此品来今谓准论释之无法不通。

　　问曾闻此品有妨难云问何不依清净土为二乘说说已证法方有净土。

　　答曰欲显二乘趣于大故初秽后净今谓若尔二乘回已不复更退应当其土永净不秽故知二乘得授记时各各皆得净土之记则了化土净秽为生不待此净方为所表暂净还秽即表入实于净名中亦见如来足指按地净已复秽仍证初果故知今经土净为坐分身说法所表乃居空土正表二乘得授记已入无生忍分证法身分入空土故以表之乃至般若中放光所见诸土所表准知况复此明塔踊证经经力已令所被入寂故居常寂而以表之不须余释。

　　问佛何故现无量身耶。

　　答论云示现彼此所作事业无差别故初权后实所作同故今谓若前序中因光所见及以文殊引古佛答已表一切先权后实此中分身本为开塔塔表只是证于开显如其不开徒云先权及以后实何益于此开妙意耶故知所表不得雷同。

　　问有人问云何故塔踊升空而不变土分身佛集始变土耶。

　　答曰多宝示顺二乘现居秽土之相分身为顺菩萨所以始变净土今谓多宝处空土何用净分身在地故土须严严于化处表诸佛所居元皆净土空表法体以时众新证悉等于空若言多宝为顺二乘即令始秽终秽分身为顺菩萨令始净终净当土净时多宝亦在当土秽时菩萨亦在同秽同净何以分张况复塔踊在空不曾居秽何以居秽而为并难况云法华专为二乘只令始终一切俱秽况与前秽后净义复相违又多宝为听法华经故经既通益菩萨声闻何但顺声闻而违菩萨土净不专菩萨故知顺义不成。

　　又曰多宝为顺二乘之初位故居秽土分身为顺二乘之后位故居净土今谓分身顺后义已如前多宝顺前何不顺后空不涉秽已如前说故前后二释义旨相违又声闻法华前后若别菩萨本在何位而令后净耶既云七地已前同于分段闻经增道方乃后净亦同二乘何须别说又若二乘人因闻故净三周之后即应已净何为至此因集分身故知谬矣。

　　问又有人问主变有三时客坐但二位。

　　答曰显分身数多今谓此亦非答客多何妨三位。

　　又曰显次第至三方极显此一乘三乘极故今问若净至三表三极者应当三极一不极耶。

　　又云方便对药草三一二俱极前后互相破三一俱不极故知净所表何关于所闻。

　　又曰本秽显凡位初变表声闻次变表缘觉三变表菩萨出二至一位满足故不多今问何以秽前属声闻此秽属凡夫所表既无定良由所释非若言客主及客多亦未成正答是故多少答非答于二三故知三坐亦不妨多又若三变用表三一何得对坐二三为问又一变至三净无差别三乘深浅所断义异故知不可用表三乘况复今经既本会三何须更用三别为表。

　　问又有问言客佛何以再坐。

　　答欲令三变至于道故今谓此亦不答问以不答故故更设问何不三坐答再证法华文义深故今谓文义至三文义应浅以答不了又更自云并多宝坐亦是三也今谓本问三变坐那将变前答若据此问词元来不须问何须苦建立述答又不明今谓客佛再坐表应胜劣三净无异表圆三智圆破三惑诸佛所依咸依三谛能坐诸佛三智无亏多宝先已处于实空欲见多宝须证三净故知非具三智无以见非破三惑无以开。

　　问经从唯留此会至他土者如何。

　　答曰堪闻有缘者留不堪闻无缘者去今谓三千之外八方各移四百万亿此等是今释迦化外本来不论有缘无缘何以移之以论可否又八部何以在会人天何以被移应有所以不见判之。

　　问又有人问诸佛侍者何以各一。

　　答但证开塔不假侍者传信轨仪一人足办今谓传信轨仪一人足办理实如然将对开塔理非稳便开塔理须集于分身分身理应有于侍者亲疏似别非全不假是则一侍者表眷属无杂主伴并为开塔之缘。

　　又曰侍者何处坐答何须坐今谓共教声闻迹近于佛是故令坐菩萨形仪疏远故立若大乘中菩萨则坐声闻乃立此中侍者传信与欲理合未回经无却回之文共成开塔之事是则同坐空座同表寂光坐处高深何谓不坐。

　　又曰净名待客座假灯王释迦延宾侍者无座答彼俗此佛是故不同今谓净名挫小故空室而待今表已空寂故借座于灯王为挫小愚折而还与若言彼俗应办座以侍宾何以知客应来而除去所有日时欲至而中馔落然不办供须而反责于客怪无床座推过在他故知不应俗情为并。

　　又曰变土有五一变土量二变恶生三变净相四变恶土五变土严今谓量相如经其事可尔生移非变严乃新来。

　　又曰下文云令诸菩萨于灵山散华以不变会处故也上文唯留此会众此理不然上文云唯留据堪闻法者岂待变净留秽示客事亦不然据实而言山处皆变于山散华说旧名耳今谓此解甚善但带世情纵留灵山少秽用表旧化之境以对分身诸佛有何耻客之惭仍旧无失移山未放。

　　又曰以净覆秽名之曰移未发心见秽已发心见净隐秽彰净名之曰移移相移心故但云移诸天人不云移处今谓处本不移何须并难覆不名变何用曲消凡言覆者下秽仍在后若复秽羯却新来有去有取乃名为覆又言覆者净从他得复秽将去故名为覆若不尔者徒劳虚立况心之与相但可云变不应云移又若天人但移心相此亦违经经现云移即是移身何名移相故但顺教理自宛然留山移众二相灼然何关辨心移净彰隐。

　　又曰如文殊欲至华现山中何处有山山已移讫若作不移宛然仍在今谓既置若作之言岂非从来无决当知本自犹豫何须难必移山钥者玉篇云户键也关东谓之键关西谓之𨷲钥古字耳。

　　问经从释迦至结跏趺坐者何耶。

　　答曰论云示现化佛非化佛法佛报佛等皆为成大事故也即一大事因缘也又曰表三乘同坐一乘座今谓人是能依座是所依若约事责二乘之人出家与菩萨同坐一床有何可怪若从理责解脱为从所耶能耶所脱是惑得空既异所脱岂同若言七地已前齐于二乘名同坐者此乃大品三乘共位未足释此同坐之仪若至法华无三乘号亦不得立同坐之言。

　　问经从身出妙香令法久住者何耶。

　　答曰显身出香利生说法或释迦自出或分身佛出乍长读文似分身佛出长行但有释迦烧香以待客非客出香以待主今谓等近世情如世设食主客更宜复有何失故全近世情非释圣理。

　　问经从诸余经典至是则为难者何耶。

　　答曰总有六难皆有对比初五行说难次二行书难次二行读难次二行说难次三行听难次五行持难今谓分文甚善何以不见述难所由为诸经并然独此法华耶若其并然经非奇异独此有以何不云耶。

　　问经云若有能持即持佛身者何耶。

　　答曰此结持胜今问何不释持名持佛身之所以耶若持余经持佛身不。

　　问经从若佛灭后至应供养者何耶。

　　答曰如华严经偈云若以三千大千世界顶戴一劫中不动彼之所作未为难信是法者是为难大千尘数众生类一切供养诸乐具彼之功德未为难信是法者为殊胜若以掌持十方刹于虚空中住一劫彼之所作未为难信是法者为甚难十佛刹尘众生类一切供养诸乐具彼之功德未为难信是法者为殊胜今谓此之殊胜以赞彼经彼经为即此经以不此经若异何以引来若即此经如何辨异况彼华严但以福比不同此经以法比之故云乃至不受余经一偈人不思之徒引何益。

　　○提婆达多品

　　问品意云何。

　　答论云六记之中即无怨记也今谓无怨者明怨本无非为无怨而方与记。

　　又曰为显持人可尊重故又显此经成道疾故即龙女是今谓何不云为显师承为妙果因为显闻品得大利益为开调达非定恶人为显佛迹所禀不同。

　　问品名何义。

　　答曰佛之堂弟斛饭之子从天乞得故名天授今谓若直作此释与下文违若准此世从天乞得则不应为释迦之师故应须云天授迹也证天然理应授万物本也故知此经不可卒尔而消释之。

　　问有人问云此品有龙女成佛何以独云调达品耶。

　　答曰引天授之良缘乃释迦之师傅余虽显胜非佛往因故不题品今谓经题品名随事不定或离或合并可通行忽余文多亦可别目。

　　问有人问龙女何不别题品耶。

　　答曰文殊顺缘之善友诸经或同天授不然显经可重故以违缘而为品目故不以顺缘而为品名今谓亦不全尔此品意说释迦之师显释迦之尊法故引调达昔事智积请还如来留之知文殊应至显所持法胜畜尚须臾而成佛验以早契而辨教功而苦以违顺二缘挍题品目若也顺缘不合题品妙音观音法师药王岂并逆耶况复诸教造逆之缘不关本时弘经之事同在迹中所显仍别故知受经之日还是顺缘造逆之时不云弘法逆顺迹异本非异缘故劝持经非专顺逆何以将末而谈本耶阿私此云无比蓏力果反作菰音读今谓乡音谓之为鄙经语不可辄移国土所讥随宜亦善玉篇云果谓桃李之属蓏谓菰蓏之属又云有核曰果无核曰蓏又木实曰果草实曰蓏又云木上曰果地上曰蓏。

　　问有人问云智积何故白多宝佛而释迦留。

　　答曰待者请还故白多宝宾主之道释迦留之今谓虽附世情不无端鄙欲还应白本佛理合如之留住属在利缘非直专存宾主知事弟子方可从师深达外仪应物设则知证前已白去晓起后以白还故佛留之令待妙德。

　　又有人问经首及。

　　答并在会中何故此中始龙宫出答利物多端去住咸益佛创说一乘便即隐而不现今为证验方出龙宫今谓此中小违自昔共质乃缘经无去语是以众共置疑只云创说而隐何成释疑但名为法王事迹难测故海会之质岂待此回不可二身并设故潜此彰彼非隐而隐此须无形不来而来言从海出傥宜并现如集分身忽俱不宜如佛告灭问又有人问分身既在不独两尊何故文殊独礼二圣答逐近偏归未必须普故知东方圣人偏礼二尊西方开士宝但分二分身尚在亦复何𠎝今谓分身若在理虽无爽今既已去问答不成故不可以施宝为例若以施宝而为例者以后例前诚为非理验施宝分二必分身已还今分身未还故文殊不尔所以文殊来时其塔未闭故云敬礼二世尊足东来西圣二义永殊妙音来时请释迦为示观音施宝与塔非人故于二缘𨳲而尚住分身诸佛由此而还若引以为俦失之甚矣。

　　问经从智积菩萨至其数几何其文何耶。

　　答曰此有二益一成道速二转恶身去畜生之貌转女人之质皆是经之所致也今谓身子得记八部犹同何以此女独成正觉况四众人类悉无所阶人畜相形为何所以又此龙女先得经力应先已成何故会中献珠表速乃成献珠速达何关经力令成以此诸途希闻与决为余经亦尔为唯独法华若唯独法华释迦昔日曾为王子未云成佛尚覆讲经而于于今始八方作佛若余经亦然何足可叹因智积问别求速得文殊别引以证速成见佛献珠五碍疑尽忽然变化径往南方释迦何迟经兹尘劫岂王子弘法劣畜女耶请答。

　　问经云仁往仁者何耶。

　　答曰周礼云仁者有六德一曰仁郑玄云爱人及物曰仁上下相亲曰仁贵贤亲亲曰仁杀身成人曰仁仁者忍也好生恶杀善恶含忍曰仁此俗人之仁非文殊之德以文殊胜德合之有何不可。

　　问文殊师利至能得何耶。

　　答曰文殊答中有十六德一龙二女三小四慧利五知根六得陀罗尼即闻持也七得定八了法九不退十辩才十一慈念十二具德十三迅辩十四所说深远十五仁慈谦让十六和雅今谓此十六德无以显速但经列之应有深旨除第一第二余须辨异初二虽除应云何以居龙而小有余十四令速成耶若唯由经经谁不得罗汉得记经劫供佛而此畜女如何速成请答。

　　问经从舍利弗至是事难信为何义耶。

　　答身子申疑次所以者何至速得成佛者释曰一身秽不得二时少不得三障重不得又如超日明三昧经云上度比丘语慧施曰不可女身得成佛有三事隔五事碍故也三事隔者谓在家由父母出嫁由夫主夫死从子亦同俗书三从之义五事同今但彼云梵王须净行四等今文意者女人欲重故帝释须勇猛少欲女人多态故魔王须具十善尊三宝事父母师长女人轻慢教故轮王须十善崇德女人无净行故今问既引经广述知不得作竟有何因缘龙女得作若指法华其行似何请答。

　　问经从时龙王女至速于此者何耶。

　　答曰龙女成佛有二初献珠喻后示成佛初又分四一献珠二反问三直答四结喻今问献珠何能断二圣疑若二圣难当则龙女事非若龙女事真则二圣难谬难谬则引经无据问当乃龙女嘿屈不释所以直云献珠耶请答。

　　问经从当时众会至妙法其义何耶。

　　答曰示现成道又二一见因二见果今谓言示现者为久先成为今始现若今始遂何因果耶不释智积所疑而但直云因果请答。

　　问经从无量至得受记者何耶。

　　答曰但彼此得益今谓闻说何法速得益耶若说余法岂引法华行因以证法华行速若说法华此等益众从何处来为皆悉是退大回心耶请答。

　　○持品

　　问品目如何。

　　答论云持力有三谓法师安乐行劝持释曰法师通能所安乐唯所持此品唯能持今谓论文但云持力有三故一持字通于能所故知三品皆通能所如法师是人师从故法安乐是行藉能行人劝持灼然义兼能所法师无法非法师故安乐是果行是能趣望果行因有人方达劝持是人所劝是法如何偏判各云能所。

　　问能所既尔请更释名。

　　答曰持任持令不坏故书写乃至修行皆名为持今问既云书等书等即所何谓为能亦单云持义亦如是若劝持双标即前是佛劝而今持之或云此品是佛顾菩萨劝持理虽未爽经多单题今谓等欲依论何不顺论复云经多单题非单亦是宁可双是焉可从单。

　　问经从于恶世至远离解脱者何耶。

　　答曰明恶有六一土二生三根生四多烦恼五贪名利六不欲解脱今谓六恶虽尔应云缘别化物在机。

　　问经从复有至不实者何耶。

　　答曰此土有八恶一处恶二人弊三慢恶四德恶五瞋恶六浊恶近外道故七謟恶起谕謟故八不实今谓同是此土何以前六此即八耶。

　　○安乐行品

　　问此品下文何义理耶。

　　答三流通中上四品赞重流通此下七品学行流通今问学行属能如何属所又曰虽复前已赞重若不说学能行弘经之行末代多难频生伤毁不能弘通准此释岂判属所又曰于七品中安乐一品是所学弘经之行诵出等六能持经之人人由法以成德法藉人以弘宣若无所学之行其人何由建德故安乐为所学之行若无能行之人其法何由广布今谓若此品为弘经之行此则可然如前所释云身子文殊弥勒为三处请主此则不尔何者凡有请者皆是请正此中自判以为流通文殊但云于后恶世菩萨摩诃萨云何能说是经故知不得为经缘起缘起在于初中流通居后故不例也故知安乐行是迹门始行弘于迹经云何释言云是涌出菩萨之行安令本地久成反学迹中始行若实学于迹中始行如何弥勒不识一人乃问受持谁经集何佛法从谁发心因如来答说医师喻父少子老乃至住入出于百千三昧如何得云伽耶佛化集此佛法始离恶缘不说他人好恶长短等方始梦见当入诸位故寿量品唯说如来本地久成久远眷属岂应反学迹中始行如八十老人为教玄孙令读孝经如何令子反读此典又分别功德但论闻于长寿获益经文何曾令学四种之行纵八界尘是初发心亦是闻远非闻安乐行而发心也随喜功德彼自挍量第五十人以浅况深浅法以为法师品本不轻自明往弘一句得净六根亦非专修四安乐行若通方云引于法华此乃可尔又学无学已前诸品既是一实唯为声闻岂令地踊久行菩萨反学声闻入实行耶究竟不知何为六品所学行耶。

　　又曰论云为七慢人中第六集功德人谓有功德人说大乘法而取非大乘增上慢为此人说髻中明珠释云求三乘果者名集功德人昔日总相说于大乘彼心未定退取二乘取非大乘得功勋小但赐余物今谓论中直云非大乘不云小者非大之言义兼大中渐次等也兼取安乐弘经之行是非大乘之对治也应取此行退取于小即非大乘也又论但云说大乘法以此法门同十地满诸佛如来密与授记乃释云令二乘同十地行佛密授记今谓论说初心四安乐行同十地满即是发心毕竟二不别也义同赐珠如十地满初心一句尚堪记故况弘经者而不记耶此经二乘显露得记是微密之密非秘密也。

　　问四安乐中为有几行。

　　答曰四行之中具有二行但在初行中说之耳。

　　又云有二行一妄二真应无所行舍诸妄想今谓初行观于实相实相不当空有真妄四行既其总名安乐安乐即是四行之果一一行中具足四句不当四句以实相果非四故也。

　　问经从菩萨至变现之戏者何耶。

　　答曰此中有三一损害缘二恶见缘三坏乱缘菩萨虽为普化之缘始行之人应为简择今谓此中既云始行之人何以分品云踊出修学又云律中入王宫者有十种过失吴主同辇一代为荣秦王让妻千龄受耻今谓吴主同辇永代光荣秦王让妻千龄莫测何不自诫讥斥先贤尼乾子离系外道既云是后六品之行岂地踊众须此诫耶言文笔者谓诗歌之类为文碑志之属为笔言路伽耶陀者先言恶答对人正言路迦也底迦云顺世外道逆路伽耶陀者恶征问人正云缚摩路迦夜底迦云左顺世外道执与前乖者名左顺世也者言贯上二处那罗者文画其身变现献者作幻术等阿含云智常怀忧如似狱囚愚常喜悦犹如光音天今谓此不许观何论作耶叉刃佳反以拳加人经文云不亲近至律仪者旃陀罗此云杀者不律仪也正云旃荼罗此云严饰恶事自严行持以为标帜摇铃持竹为自标故此中举六杂心十二谓杀羊养鸡养猪捕鱼捕鸟猎师作贼魁脍守狱咒龙屠牛犬伺猎涅槃十六牛羊猪鸡为利故买肥已转卖为利故买已屠杀即为八九钓鱼十猎师十一劫夺十二魁脍十三捕鸟十四两舌十五狱卒十六咒龙对法第八有十四屠羊养猪捕鸟捕鱼猎鹿罝兔劫盗魁脍害牛缚象立檀咒龙守狱谗构好为损等正言意思广重损害寔深𩵾亦捕也亦可作渔。

　　问经从又亲近至无所希求者何耶。

　　答曰如大经云菩萨怖畏二乘如惜命人如寂调音天子所问经云佛告文殊譬如有饥渴羸瘦宁忍饥渴不食杂毒之食菩萨亦尔宁悭嫉破戒恶口懒墯妄念无智终不悕求二乘果地佛告天子如贫人食是轮王毒故二乘者持戒精进即是菩萨破戒懒墯故不亲近来者说法不愿亲狭利养恭敬今谓彼经讥刺弹斥不同此经不共住止亦不舍离故于是人不赞其美不说其恶故知与彼一向不同于此二乘皆当作佛故不与彼灭种经同人不知之徒引何益。

　　问经从文殊师利至以为亲厚者何耶。

　　答曰有二一长染缘二非器缘十诵云譬如熟食人所爱食一切女人亦复如是令人爱着不能舍故智论云清风无形犹可捉毒蛇含毒犹可触女人之心难可近捉剑向歒犹可胜女贼害人难可禁四分律数往俗家有五过一数见女人二数相亲三转相亲狭四便生欲想五或时致死次死苦恼今谓大小乃殊所防可尔然须分别二教意殊小为自行此为弘经彼为成小此为弃小彼唯制无开此亡犯兴利。

　　问从不独入他家至不乐与同师者何耶。

　　答曰此有三一讥呵缘二非轨缘三散乱缘瑜伽论云应离十四垢业藏隐六方远四恶友摄四善友言十四者长含云身语恶业有四谓淫杀盗妄恶因有四谓贪瞋痴慢离六损财法一耽酒二博戏三放荡四迷着伎乐五恶友相损六渐随彼说今谓此乃常诫于安乐行其事太粗岂安乐行者有酒博耶藏隐六方者如长含云罗阅城中有长者子名善生积世相传清旦礼六方令六神常护父死后忽然值佛问有法义不佛言有与汝不同父母为东方师长为南方妻子为西方亲友为北方仆使为下方沙门高德为上方。

　　今此始行弘经但不许亲近何得以俗中邪计遇佛正法化耶乃至四恶友四善友却非安乐行人之所离也。

　　又曰脍割也细切为脍炫者行卖也亦自媒也里者五家为邻五邻为里二十五家为里居也方居一里之中也乞食法有十三种一住正戒二住正威仪三住正命四住正见五依法六依时七依处八依次九离贪十离取着十一离瞋恼十二离粗犷十三离憍心初四正住乞次四住轨则次五舍烦恼又有二种一自利二利物缨络二十种宝云经乞食得已分为四分一分奉同梵行者一分拟与贫下乞儿一分拟施水陆众生一分自食然以一食供诸佛等今谓十三之中前八可尔后五小法今不用之安乐行人自有离着深妙观行非离而离而行乞食乞食具于三德之法具如古疏释迦叶中。

　　问经从衣服卧具至安乐供养者何耶。

　　答曰如大论四法师偈偈后又云得入旃檀林而取于臭叶既入七宝山而但取水精有人入佛法不取涅槃乐反求利供养是皆为自欺亦欺他人今谓此乃诫于贪名利者亦非诫于安乐行人今此自有安乐大利但为护于弘经行者恐有退缘。

　　问何名轮王威耶。

　　答曰瑜伽有四轮王金轮望风自伏银轮遣使方降铜轮振威乃伏铁轮奋戈始降如次以配法身自受用他受用化身今是化身化二乘人故是铁轮今问论文何以具列三身此经既其只化二乘论文具列论则有失又用化身化二乘人何以乃云破变易魔况释行相与涌出行相永乖耶。

　　○踊出品

　　问来意如何。

　　答文中有三此品正明具安乐行流通之人寿量及以分别功德因释此疑展转生起随喜及以法师功德明于助正依安乐行流通之人所得功德常不轻明佛自身往居因位以安乐行及忍辱等流通此经劝物修学故此品来今谓寿量及分别功德释疑故来应以踊出而为正也若尔方便品等亦证弥勒疑故来何者文殊答竟恐因起岂证弘经不虚须明佛寿长远故召下之意本在发疑疑为正由此之谓也。

　　问论何所云。

　　答论云七者教化众生无上故地踊出无量菩萨摩诃萨今谓论释甚当正明如来住昔所化所化既久眷属数多禀法非小受者功大召昔远以示近令弘经以益当化无过此故云无上何须苦云行安乐人及以因起等耶若尔应当踊出无安乐行答曰从通则有据别乃无安乐果通其行亦遍今乃从始始则从别果通因别行始果终岂令极人更行始行故知此是缘理修习弘经之行理即三德故称涅槃即与法师三法持品被铠等同故自法师来皆缘理立行以弘大法故彼菩萨一一皆是唱导之首居极三德而弘三轨之妙教也。

　　问此踊出品踊字亦跣足耶。

　　答曰若作此踊亦跣足义此如水漫应从水作今谓亦不必尔所言踊者只是腾跃身子心喜如上腾也何必须以跣足义耶乍可稍如水踊故也。

　　问曾有人云何不云从傍而来乃言踊出。

　　答曰明依四行以持经踊出生死之地今问此诸菩萨一一皆是唱导之首各将六万身皆金色三十二相位居补处既出生死之地不应修于始行若出生死之地何以住于下方事问理答于义未通为何时中修此四行今方出于生死之地。

　　问尔时佛告至广说此经者何耶。

　　答曰显佛化功止他不许纵令他护亦有何𠎝今谓作此说者不无其妨一者不知寿量以踊出为序兼令地踊弘经二者不知化境从缘所弘处别。

　　问经从诸菩萨至谓如半日者何耶。

　　答曰此经所说劫者或昼夜月时年此以昼夜合数不废二十五夜成五十小劫或五十日五十月及以时年赞德逾深时长可悉受赞神力亦等赞时神力变其本心圣通延促光景众生受法以是忘疲况圣冥加辄生劳厌故诸四众谓如食顷法食资持神通制御故经多劫年命不亏今谓只云五十昼夜或时年等谓如食顷有何不可何须云劫以乱大劫劳子巧解迂回曲通为佛智力神通竭耶不能令其五十小劫如食顷耶又何不直云经五十劫而云小耶是则应云小夜时月年等若尔何者以为大昼大夜时年月耶小本对大大即八十小一增减若只夜等而以为劫何须复着变心圣加延促等语论虽通明时等意举通以取别又日若名劫净名中只应云七劫以为一劫一劫以为七劫而以七日对于一劫为延促耶为诸经论但是延促皆日时等而以为劫只此中耶故此中解不可信也。

　　问经从我于此众至决众疑者何耶。

　　答曰此不识也今问何以释迦补处不识行四安乐行者耶应云阿氏多阿逸者讹也。

　　问经从娑婆至悉当得成佛者何耶。

　　答曰显住处智深于此伽耶化处乃知昔化非今伽耶故云常在灵鹫山等今问既非今化何时行此四安乐行况处别智深故此四行非教此众况劫坏后伽耶应改纵使劫劫皆名伽耶乃是名同其体必别如何得云我常在此又问常在之伽耶与成坏之伽耶同耶别耶不成不坏名伽耶不不成不坏名华藏不处名华藏是报身不。

　　又曰佛生伽耶道成摩竭相去非遥故云不远。

　　问经从从是已来四十余年者何耶。

　　答曰如本起因缘经云十九出家思惟无相三昧经云三十成道智论佛临涅槃告须跋陀罗我十九出家出家已后过五十年不说成道之时是则佛年八十矣有云十九出家后五年事仙六年苦行三十成道故告须䟦过五十年故今云四十余年即七十余矣亦有诸部大乘经中二十九出家三十五成道等又增一中含杂含出曜和须蜜论并二十九出家悲华经善见论并三十五成道本起经云出家时指耶输腹却后六年汝当生男遂怀罗云佛六年苦行成道之夜始生罗云但云六年在胎不说十一年在胎故知二十九出家三十五成道六年之内苦行事仙菩提流支引经偈云八年作婴孩七年作童子四年学五明十年受五欲六年行苦行三十五成道四十五年中教化诸众生真谛及西域记并说二十九出家三十五成道金光明云佛寿八十今言四十余年即七十有五并初成道年合四十一年名过四十今谓佛生时节涅槃住处身相说法诸部不同乃由见别不须定判故古德消经渐中更加不定秘密良由于此若不尔者岂可决判本起等经而为非耶亦不应以多说之文而证为定若多说为定上座部应非况诸不同皆是佛说同听异解斯之谓也。

　　问经从譬如至难信者何耶。

　　答曰举喻难信色美喻佛相好庄严发黑表佛设年八十而无老相于一切时好巡旧处故大般若说八十种好中云有常少不老今问是诸菩萨亦有三十二相必有八十种好何以即老上云修安乐行安乐乃名涅槃涅槃无老故第七经云能持是经不老不死是则合譬譬法不成二老相违两少乖互。

　　又曰年二五表佛出生死不居二十五有今谓是诸菩萨从地出已即诣虚空亦表不居二十五有何以譬于百岁人耶。

　　又曰已上表佛成道近设年八十但如二十五今谓此诸菩萨可即如老人耶况复但云出二十五有义理未成。

　　问经指百岁人者何耶。

　　答曰表所化菩萨高高位远百福庄严云我生育令其道长是事难信今谓佛亦百福庄严之身亦应百岁德高位远可过于佛若菩萨位高何以令行始行安乐。

　　问经从佛亦如是至甚为难有者何耶。

　　答曰初牒佛成道时促后明菩萨七德七德者一修时长二勤精进三定自在四得神通五久修行六能习法七巧问答今问既具七德如何诫之令勿酒博远畜养等及远不男魁脍等耶。

　　问经从譬如少壮人至举世所不信其义何耶。

　　答曰此与长行互相影显父言色美发黑具相巡旧之征子称发白面皱久修犹缺之相发白有圣道久修之征面皱带相好未圆之兆今谓未圆即少那云子老巡旧即老那云父少故知佛垂化身而设化表以色美发黑之年菩萨住法身而禀法表以面皱期颐之兆是则化望于报相乃未圆不断惑因修时行缺是诸菩萨七德已圆望彼四阶故父翻少久修为子事正相当。

　　○寿量品

　　问来意如何。

　　答此中大众因见菩萨位高众大生疑今辨法身本无起灭化佛近成报身久证化于此众何所疑哉故次前品来也今谓此品化谁故来增道损生尽皆退大以不故知非可直云是今报身法身应云久远所证法身故论列报身即引经中寿量为证故知不得云今日也若独云法报何经无之华严云毗卢遮那净名云佛身者即法身也又云金刚之身经云佛真法身犹如虚空实相般若等诸例甚众何不先以地踊立疑令识真化闻法之众何不皆如分别功德何以苦蔽久远之功但云此品释疑故来应信久远之谈一代所覆来至此品方发近成释中虽有久证之言而不识于说远之意释分别功德品文亦云闻佛寿命长远之益而对面不觉说远功深何不只云闻佛法身空寂之益而云闻于长远益耶又云若十九品为正宗者下之五品明一乘果又分为二初之二品明已满果后之三品明未满果初已满中又二初正明满后辨时众因此获证不同今谓流通与正二义元乖何得两度分文二义相反况三周说法得记果圆方便品初广明果智十方三世满果义同长者耆年正譬于果信解失子之日其果已成药草印述之时果智久满化城导师之号信是果人示五百之衣珠明非因友开轮王之顶髻果义已张故立寿量之言为发昔果之近令知昔果所化不多久远先成眷属难测徒自多说不晓旨南问论云治第七无功德人于第一乘不集善根说第一乘不取为第一为第七增上慢为对治此说医师喻论又云第七人者根未熟故为令熟故示现涅槃量释云现在未集善根者名根未熟令集善根悕取一乘示现涅槃分限名量令集善根后方调熟今谓准此论文既阙释疑之言又无果疑之语久成本果复不指今若但指今今果曾说何须踊出以释果疑若只辨果以对于因诸经常谈何足出辙而增道损生数倍余经验一代所无信人情咸暗论文既云未熟信知本迹义殊岂有方便开权复闻药草开出入流通分仍曰机生故知迹熟本生须闻长远所以虽晓迹中开显不达久远一乘故示本地益人令知久成先熟功德具足成就数多数数唱生涅槃非一非一故表灭非灭涅槃故表生非生故实成已来生灭为物伽耶始现知生非生一代教中咸云始满久说诚为不易今古诵迷津故论云八者示现成大菩提无上故示现三种佛菩提有此品来故知论意欲总明自受用报为报佛菩提智所契法以为法佛菩提对今应化及以中间唱生唱灭咸属化佛菩提故自受用一向在远此中应化一向在近他受用身近远无定又若今世实满则自受用无俟远谈若实久成事须实说是则自受用报不并长时岂并如释迦咸喻兹尘界而论文简要但直语三身久远之言具指经本论释此本远近共论三身具足人不见之但云从果果若实近三并非遥果若实遥三并非近今对近示远本具三遥故知迹经咸示三近若不发近何能识遥故一代不知事不徒尔今方显示诚非易知然近远约事理无本今应尚不当于本今法报岂专于远近故知论云成道无上者成中显极故云无上故论三佛义兼本今论又云九者示现涅槃无上故说医师喻释云除七慢中说医师喻者化根未熟示现入灭令其根熟佛入涅槃化灭非灭非如二乘故名无上今谓此是中间灭非灭耳今既未灭而说灭喻实成后化灭非真故一代教中未说尔前有曾成处何灭之有诸经所无故云无上故知论意深契经宗但时代释人违背教旨又前释经缘起中云此品为酬弥勒之请夫酬请者皆是正经流通但云发誓弘法若以酬于身子之请而为例者此则可然本迹义殊何须别说。

　　问品名如来其义何耶。

　　答如来者法报应化之通名寿者所受之命量谓齐限故此品明三种佛身命体齐限住法性理显应群机即受用自体今谓若依三身释品契论符经何惜竖论诠量本迹况释寿上声量字平声谓贬量校量三佛寿量褒贬计校三佛之寿今谓贬者退也减也损也褒谓取也起也亦称叹也故三佛之寿长劫称美未得一毫一念贬量其过莫大咒复不云有量无量长短同异但云褒贬得失便生应化有终法报岂尔法报无量应化不然故知品文竖论久远三佛之寿对迹三佛同异诠量具如古德所释品目。

　　问有人问何不以医师为品号而以寿量为名耶乃。

　　答云因寿量举医譬去末从本今谓寿量是法医师是喻举法摄喻非本末也。

　　问又有问云初科文云先陈寿量除根未熟等何故非是法华正宗乃名流通分摄耶。

　　乃答云当机一乘正逗声闻以示灭后化初根未熟故故非正宗虽说寿量不记声闻虽说医师亦无记小以此智积前者请归不尔中途请还何速由斯此品但是流通说为正宗便有此妨今谓不集功德已如前述理须属正岂待固论故知此师惧义不稳假生此问以塞他疑徒施从来理竟无准若云不记声闻便不属正今亦反难未显本寿应非正收良由不晓本迹二门致令判文进退是则本门一向永异诸教迹门由可有异有同故迹门中以今望昔则今正昔傍本门望迹则本正迹傍二门傍正俱名为正二正之外方在流通故一经之中以本为主未发迹时而以伽耶为实成者机未熟故故以三周且生根败令成菩萨方说久成故增道损生益至补处示灭在乎双树医师指于涅槃涅槃本示灭即是生故举中间以指本灭智积发起文殊化事唱去密意以待留缘岂有古佛侍人不知文殊应至不知本经未讫唱去留仍住耶若以请还之缘判属流通受留闻经故须属正何法师一品宝塔半章判属流通令经破碎故古德所判本迹各三本迹理彰三义弥显故知流通属正为失乃轻正属流通失当机益。

　　问经云尔时佛告至诚谛之语其义何耶。

　　答此品有三一释迦三敕次弥勒四请后如来正告此初文也三身妙体位在果穷上智犹不能思下愚何由可解恐彼心疑口谤因法而致毁伤三敕丁宁方申正说亦恐耳不专于法教意不仰于玄宗又众生性钝闻不能解令法入心再三告示表示三身今谓若属流通只通前法前法只是一乘权实何须至此三告勤勤前声闻求向判属正此在菩萨宁属流通况前请但三此中至四靳固于初却属流通又未审三身与前一乘为同为异同则已闻竟如何上智不测得记作佛仍自不知不测三身为是何等若言异者何故前令入无三身之一乘耶无三之一与小何别若言果法下不测上唯佛与佛下岂测耶前既已成何须至今方云在果故知未达仍在下愚犹谤犹疑尚伤尚毁不名一乘徒云得记况耳不听意失玄宗性钝无闻真法未入全属凡散得记成虚故三身之言意在久远人不晓此浪置咨章故知尔前已说三身禀者固应不待三告谁不知佛伽耶始成岂有补处上智三周下愚至此品闻三身方具故知三周得记二生当圆尚恐生疑闻品伤毁经为谁说令谁益耶况疑谤之惑伤毁之𠎝初果已无方等先尽岂流通分方乃诚耶又若必属流通何故乃云方陈正说待请正说信非流通故玄宗之言不唯于此是知近释无可为凭三告四请以敕诚谛一代特出其言有由。

　　问经云是时诸菩萨至佛语者其义何耶。

　　答此四请文也佛既慈悲三告大众何得虚然故加四请表悕法心重故三告示以说三身各祈四德悕四智济四生今谓酬佛慈悲三告大众不可虚然状似人事相酬祇对四海而已所以至此告多加请者如人求物求频必物贵如与人物嘱重必物珍若但表四智三身与前何别况但济四生则不通无色变易永乖损生无分。

　　问经从尔时至之力其义何耶。

　　答此如来正告也言秘密者法报二身神通者化身佛所藏护名秘义深难解名密今谓前说实相一乘诸佛权实二智若未关三身秘密三周所领者何若不领悟三身仍同小乘五分五分先得何待三周尔前秘之信未曾说至今仍护岂非邪解故方便品初诸法实相即法身也佛所成就即报身也方便等言即应化也故知尔前已闻伽耶之应身应必有法未辨久远之法报垂今应身告请重重良有以也彼师又引对法论中有四秘密于方广中佛之所秘皆应决了所言四者一者令入秘密谓为声闻说色有为令无怖畏渐入圣教非一切有今谓此是有为权教覆实为秘二相秘密谓依三自性说一切法皆无自性无生无灭等破所执有相说之为无今谓既是破执之无犹是以权覆实故知实理三性同时无生无灭不当有无三者对治秘密佛为除诸障故说种种教且为除八障一为除轻佛障二除轻法障故说我曾名胜观法身同故三除懈怠如说愿生极乐皆得往生等四除少善喜足于一善根或赞或毁五除贪行障称赞净土富乐庄严六除慢行称赞诸佛或有增胜七除恶悔修善障说于佛等虽轻毁我然彼有情亦生天趣八除不定性障令舍声闻下劣意乐记当作佛又说一乘更无第二今谓八中前之七治犹种种故未会一实故权覆实而名为秘故以声闻作佛最后说之前不堪故故名为秘以此准知声闻根败尚得作佛况余善根自余七中皆权对治故不可以平等之言以证今说以今经文皆实说故四转变秘密如说觉不坚为坚善住于颠倒极烦恼所恼得最上菩提今谓后时方得其实体是密说后时故名为秘论云如是等秘密名言解之令异此中秘密即是第三由轻佛德及贪慢行者说他佛身以为自身称赞于佛如下文云于是中间我说燃灯佛等今谓声闻者属前三周余文尚非前三周意何况此中若引证此前已说竟何须殷勤三告四请恐不信耶故知毕定法华已前释迦牟尼已曾成佛是故不可一切皆作平等意趣以说此久成属事故也若指佛身为平等者亦未成等应云心佛众生三无差别方名平等故知彼论所说报身非久远报余经尚阙况彼论耶。

　　问经云一切世间至三菩提者何耶。

　　答正说寿量今谓何不云流通之初况此中准论但为二段初明菩提无上次从诸善男子至所成寿命重显报化二身差别之相涅槃无上于初文中论分三段示三佛菩提一者应化佛菩提随所见者而为示现如经皆谓如来出释氏宫去伽耶城不远坐于道场得三菩提二者报佛菩提十地行满常乐涅槃如经善男子我实成佛已来无量无边百千万亿那由他劫三者法佛菩提谓如来藏性净涅槃常恒清净不变故如经如来如实知见三界之相乃至不如三界见于三界故所以者何已下文是今谓论文分明指久人不见者但云三身故三身义通指久意别故引经云无量无边等故不指久但语三身则昔教之三身也以迷久故判属流通诸经未论宁知永异论文甚妙释者自迷所以涅槃无上须指三德寂灭后在久本圆常诸教所无故云无上彼师复引经论所明多少不同以证三佛或唯一佛宝或二佛如佛地论谓生法又如般若论真非真或三佛如此论或四佛如楞伽一化佛二功德佛三智慧佛四如如佛金光明亦四佛一化非应二应非化三亦应亦化四非应非化地论亦四一受用非变化即自受用二变化非受用谓地前三亦变化亦受用即他受用谓登地所见四非受用非变化即法身验此判地自与前违若华严中有十身佛一无著佛安住世间故二者愿佛愿出生故三者业报佛信成就故四者住持佛随顺世间不断故五者涅槃佛示灭度故六者法界佛于一切处无不现故七者心佛善安住故八者三昧佛成就无量功德故九者性佛善决定故十者如意佛以普覆故乃判云前五世俗佛后五胜义佛今谓徒劳广引诸数不同未足以证久成之说况华严十佛二五离张故华严经文意在融即令知世俗不离胜义若更分张深违经旨世不达者问云天台何以立于四佛今问何故此中立二谛佛故所引教更无一文有久远说信法华特立识者应知况不可引近而证于远又云以承文便故略明之今谓远近叵同既于文不便何须明之以惑时听又云今以类通莫过二种一真二化今谓若知离合何必定二定二为正余应是邪故知若置久远一言自蔽诸说徒劳立异经旨弥遥。

　　问经云诸善男子至那由他劫为何义耶。

　　答此下正明三乘不知于中分三初标成道来久次解成来时节后结成前说初从我成佛来甚大久远即初文也论释但云报佛成道修生觉满名成法身今问三乘不知何但此中方便品中身子支佛发心不退皆不能知何待至此故知不晓本迹二门不知远近义别故使尔耳真身与一乘异同已如前辨况复此品全无二乘何须更着三乘不知若得记已尚名声闻应声闻时已得受记若声闻时已得授记自兹已往何文记耶现待法华明知义别本迹时异乘义永乖况复本迹二文菩萨不知义别若云不别弥勒已从文殊释妨何故到此疑请更多故前解后迷二文义异况复弥勒位居等觉等觉不了唯佛自知若不尔者何故说寿量得益盖广得益者谁犹有地前地前仍在不知之限岂补处上人不知真应况二乘得记不知三身何得记于非真之佛不异小乘三周徒施。

　　问经云譬如五百至数不知者其理如何。

　　答解成佛来时节于中有二初明说报佛菩提成道来久为物说近今问准经既云报佛成久所说成久亦顺经文何事苦掩正说久成但作流通三佛之解只阙此一所失甚深又云从复次善男子如来所演经典下密说法身由证此故成佛实久应物权现初是证智后是证理今谓论文彰灼已对三身何须此中复更论密理即法身岂非显说。

　　问经云自从是来至导利众生者何耶。

　　答恒所住处自受用身实遍法界相状难见仍约随情以释自体举用显之故云自在今谓他受用身尚非情见况自受用随情能知法身义显何须云密又云有起用处法身即在故亦如虚空广边无碍今谓此中意明本迹大用用即属事虚空属理不当本迹何得引理而证于事若先达事方可论理理无本迹不思议同。

　　问经云诸善男子至方便分别者何耶。

　　答此中为三谓标释结此初标也他众疑云成道既久常此教化中间所有燃灯佛等说法度生复是谁耶故今释云于是中间我说燃灯佛等成道入灭皆是方便善巧分别说于他佛非离我身无别彼佛今谓释迦且叙一身谁论不许他异他异自在迹化安用本果消之若言所指皆是他身岂得三千五百尘点一切皆以他为我身若尔序中横见万八千土及以竖见二万灯明方便品中十方三世神力品中十方诸佛何曾皆说是释迦耶若许有他身不得须此判故如不假如斯曲申。

　　问经云诸善男子至钝根其义何耶。

　　答为二初明所由次随所应度至欢喜心显差别也此初文者愿见佛者名为来至所观五根利钝差别为利根者说久成为钝根者说现成今谓若以本迹二门言之自尔已前一切皆钝故知此品独赞久成对昔近成以辨利钝何故独以三身言之仍云释疑因便等故故知迹会望今犹钝从品初来未别集众何处即得如许利根若是旧人还是钝摄何须分于钝利根耶是故不应正说中利至此流通悉皆成钝只闻正已发誓弘经名为流通不闻流通故钝成利当知释倒非经倒也又云为利说成为钝说灭今谓应当鹿苑一切俱利至于鹄树一切俱钝中间生灭亦利亦钝闻说久成三界皆如非利非钝何得独判成利灭钝耶况闻三身不灭应一切俱利见宝塔唱灭应一切俱钝为是义故斯判不明。

　　问次随所应下明差别者其义何耶。

　　答由诸来者根性异故世尊自说名字不同成道已来久近年记大小身量不同成道已来说一二乘三四乘法方便不同故也今谓应须先指久本余在中间何须以久近相望例诸大小生灭等耶经文自云中间大小若指本者殊不相应只为尔前迷于久成故使弥勒不识本众为欲令知示不识人因问说之方知成久乃示中间大小不等如是不等皆非久成何得更以久近相对而云大小逗利钝耶又云只如澄空璧彩洞晓无崖任水旋光晖华有极水清而月影便现水浊而月影便沈全破器现不同明暗犹来有别此乃报化之差别此有二释一者不废释迦实成道久化现新成二者何废释四意趣中平等意趣四秘密中对治秘密除轻佛法障并破慢行说他为自今谓二释相违是非相覆若许久成则意趣义坏若许意趣则久成义非何得双存以惑后辈故知论中意趣未涉法华诸经尚无论何所述是故不可用论权说隐蔽真经声闻尚自不轻佛法既已得记一切慢除四意趣中通折染慢及论对治除法报上近成之憍若不区分混和难辨不了本迹良由于兹。

　　问经云诸善男子至作如是说为何义耶。

　　答此结前也善少故德薄罪多故垢重应小器而近登正觉对大根而实成来久今谓此中以何而对大小华严经首始成正觉法华寿量方说久成乃成彼小此为大也况一代诸说未说远成应当一切皆属小耶鹿苑可然寂场非类况今经内尔前未明应当前后而分大小况罪福之语义在轮回岂对今经而分大小岂法华外本门之前一切诸机咸皆德薄三周之后尚垢重耶既不许以寿量长远而为正宗安得对之以分大小故一切教无三乘外更分大小请细思之何须固执。

　　问经云诸善男子至不虚者其义何耶。

　　答身谓内体事即事业己身谓说我曾为萨埵尸毗王等他身谓说弥勒往为一切智光仙人阿弥陀佛作法藏比丘等示己身者现为释迦身自出世胜鬘请佛佛现空中等示他身者现为毗婆尸佛等现出世间如开塔见多宝佛等己事者现为释迦降魔等事他事者谓示作大通智胜佛等动地放光今谓先说久成久成之后中间所现并是释迦现作己他他身何必须指大通况大通近事所现不多未足全显中间之迹若其己他身只如此何不续前直尔说之何须先以眷属发疑靳固前却方述本事故己他事若身若说不出三身则佛佛皆然于理易显何为单指应身己他亦如婴儿未知尊劣乃谓父母与己同年凡有言说论己所见父母恐招四海讥议为说八十年事及子未生之时后时其子转说父言还揽未生之前以为生后之说岂不识者所𠷣乡邻切论若佛自无远寿容可随宜指他如何一代极谈反作逗机之说。

　　问经云所以者何至无错谬何耶。

　　答曰证法身故然真理本无此事也今谓如此等文须附先德改头换后何益者耶但依论文堪为准的论云三界相者说众生界即涅槃界不离众生界有如来藏第二句论云无有生死若退若出谓常恒清净不变故也第三句者论云亦无在世及灭度者者谓如来藏真如之体不即众生界不离众生界非实非虚非如非异者论云谓离四种相故四种相者是常住故不如三界见于三界者论云如来能证能见真如常住法身凡夫不能见故如来明见无有错谬但依此解其理自深若信余谈法华非妙仍须简云此是本地实成如来所证所知故也且如近代释初句云如方便品世间相常住此则可然释第二句云退谓轮回出谓出离生死谓生死法有退出故今谓此释如来始出分段生死全同二乘何足可叹释第四句云生相实有灭相是无住相为如变相为异法身无四故四皆非今谓法身非四道理实然但所非非深能非焉远若令四相通至变易方令法身称于常住。

　　问经云诸善男子至复倍上数其义何耶。

　　答本立誓愿度众生尽方入无余生无尽期故寿不尽复倍上数今谓论释三身具足如何唯说化身经意唯论过去何得辄指未来况中间示生凡经几度示入无余只缘众生尚多所以数唱生灭岂独应身不灭与生俱穷今现告终应当生尽若然又复言其入于涅槃则是众生已尽不耶论文但云我本行菩萨道今犹未满者以本愿故生界未尽愿非究竟言未满者非谓菩提是故论云所成寿命今未尽者示现如来常住寿命不云应身住世不尽。

　　问经云今非灭度至化众生者何耶。

　　答报身不灭化相灭度今谓报本不灭何俟更论经文正言即此化身非灭唱灭故云今非实灭今指伽耶何曾云报而便于此以报加之。

　　问经云所以者何至网中者其文如何。

　　答此二初明本性恶后明更生恶此初恶有六一者薄德离胜人法二不种善根无因感果三贫无财法志意下劣四者下贱自轻劣故五者着欲烦恼昏醉六入忆想见网邪诈聪明错行乱学今谓若云性者应一切皆然岂一切人并具斯六故与后六不须别分次若见如来至恭敬之心即更生恶复有五也一憍恣放逸二怀厌不乐亲近三怀懈怠不能自察四不生难遭想见佛不生悕遇之心五不生恭敬心不生渴慕心今谓此段由不唱灭于前六上更生此五若唱灭已前六存耶经文并是唱灭之由何须分擗性生二种以后望前后五亦性性憍恣故性不敬故。

　　问经云又善男子至不虚者为属何文。

　　答报身法尔愿度一切化身随顺众生爱憎忻厌示有生死故涅槃经云假使鸟与鸱同共一处栖犹如亲兄弟尔乃永涅槃等总有四偈今谓此中经意明唱灭有益故不应引不灭之文彼经正唱不灭有益故引证谬也。

　　问医师譬文总为几段。

　　答离十二句今谓言辞似妙而不明本迹及本迹意何由可消十二句文经云我净土不毁而众见烧尽论释云此报佛如来真实净土第一义谛所摄论云第九示现涅槃无上说医师喻第十示现胜妙力无上说余残修多罗今谓自此已下方名余残者即正说余名余残也故知以寿量中涅槃无上判为流通双违经论。

　　○分别品

　　问品初来意其相云何。

　　答初意者一者二品傍释踊出疑今谓踊出乃是开寿量端当知为寿量故踊出踊出故生疑不应却以踊出为正亦由不了长远特出故使分文詺章前却若尔亦应身子怀疑为正三周与记为傍涅槃经初二十六问为正佛答迦叶为傍净名长者献盖为正佛答净土因果为傍。

　　问此中正因地踊出疑佛为释疑岂得为正。

　　答此中前说权实两佛理智二身今谓应当涅槃纯陀论议因兹发问承此佛答亦不名正净名合盖亦复如是分别功德因闻长寿辨得益异故亦属正故知他判傍正翻倒故论云一者证如经我说如来寿命长远时等前为发起后辨得益故并为正寿量定非流通故也彼师又云总万德之鸿基绾三明之极体闻之者悟契融之者道证今谓万德鸿基三明极体岂过十方三世化等故方便品已广明之譬及因缘至再至三药草喻品佛已述竟此但明远非专鸿基虽云本行菩萨等岂过方便波罗蜜等如何至此方赞鸿基得益之位倍倍于前人不见之徒自疲苦又论云此品已去法力有五门一证二信三供养四闻法五读诵持说证谓菩萨闻于寿量有十一位证圣不同信谓八界尘数发心信解供养谓天雨华等上之三门在此品中后二长行偈颂并随喜品闻法欢喜读诵持说谓法师功德品论自解云初四门弥勒品示现皆告弥勒故后一门常精进品示现唯告常精进故今谓由证信之功大故献供之事广然三周中唯法说末八部四众散衣奏乐诸天雨华其事犹微此中所供养横至八方竖极梵世故知本门事重报德不轻判为流通全不可也又论云次修行力摄十一品一法师二持三安乐行四神力五药王六妙音七观音八陀罗尼九严王十普贤十一嘱累皆属第十胜力无上而胜妙力无上中乃兼本正故论不立流通之言等用论文何不尽依故知论文胜妙之言兼于二段是故无上胜妙等言并是叹于经部故也故别简三品余名修行故不应以寿量之文而为流通故修行言属在利他弘经之相。

　　问何名功德。

　　答功谓功劳闻法力用德谓道德分别可知今谓虽作此释不辨与前功劳共别将何以简与三周异。

　　问有人问云云何声闻闻实权而领悟乃为授记菩萨闻真化而解知不为授记有人。

　　答云菩萨之记佛已数彰但说证因不说当果今谓何以不明所闻之法与迹不同而但辨能闻得益差别况辨差别但论因果何故不云法记应记二相不同不辨浅深与平等异又亦不明生数所以况辨能闻岂专因果前声闻中供佛为因安得独果后菩萨中当得是果岂但专因况声闻领悟俱成菩萨此更获益其位弥深况寿量中亦明中间处处权实前三周中佛乘即是真化故也亦由不了本迹之旨故二处领悟俱属正宗咸名授记亦不应判记不记别故知若不了于本门深远则真化何谢于实权小悟何劣于大解若解本妙与迹永殊则真化之言有归权实之语有据又若云声闻与菩萨得记但言有劫国无劫国等异者此则可然以声闻人尔前未曾与其授记故以劫定之。

　　问有人问云何因说乘权实菩萨记证双无说身真化声闻记证双阙。

　　乃答云菩萨无取舍声闻未证故今谓若以佛果为证菩萨亦无若以小果为证则声闻已得若以期佛而为取舍菩萨反有若以见取为取二乘先无若以证位为证菩萨先有若以佛果为证菩萨亦无是故问答俱非徒费言论然教内之事何以存而不言说身真化声闻已为菩萨菩萨得益何殊声闻益耶说乘权实菩萨非无记证故法师品首云皆与记与记必证不得云无故知三周虽语声闻义沾菩萨所以至法师品重述向因以少况多令多可识声闻根钝须委言之菩萨先闻未假劫国若云两双互阙乃是迷旨惑名故知菩萨先知权实闻身何妨更证声闻未闻本化闻已理合道增若菩萨取舍先无闻身何得生损何以不问经首但列八万人俱至此闻法益中而数倍千万。

　　问有人问何故说权实以记声闻乃为正宗说真化以记菩萨乃属流通。

　　乃答云法华开秀正对权实陈宗不说真应岂说身为宗旨今谓大事因缘出现于世岂非真应三祇菩萨被会权开岂非华秀故知别说则迹华本莲总论乃二文咸具双题二字岂可分张深鉴之流于兹取信故知本迹双美华实敷荣显一代都无总斯经咸妙。

　　问经云尔时至法轮者何耶。

　　答初明证得后明信发论云无生忍者谓初地八生至一生者诸凡夫决定能证初地随力随分八生乃至一生证初地故者前六门依位证后五门依生证而云无生者是境无所执生故法者是教诠无生教地前昔闻未能智证今始智证名无生法忍忍者证义今谓若准智论及大品云于声闻名果于菩萨名忍故忍者是因让佛从果声闻果促处处有之若立证名与果何别故生是所无法是所证证无生之法位犹在因故名为忍又曰即三无生名无生忍遍计所执名相无生依他起生名自然无生圆成实性惑苦无生今谓若相无生未除惑苦何曰无生依他未证圆成则无自然之称若以净法缘起为自然者灼然须证圆理方号自然今谓应云无遍计者是见修无生无依他者是无知无生证圆成者是无明无生次与不次随义准知初地初住分得全得例余可知又有人引地论云闻持三地或五地乐说五地或九地旋陀罗尼七地或十地不退法轮八地清净法轮十地仍云不必次第今谓一论一经各有深浅如何引论令失方隅未敢自专仍着或字。

　　问经从阿逸多至一切种智等文相如何。

　　答分此长行乃为七段初行者功德无边能生种智二从阿逸多至深信为见佛报身净土三从又复如来至顶戴如来为即顶戴如来四阿逸多至供养众僧为行者即为起佛塔僧坊供养五况复有人至一切种智为行者兼行六度自利疾得菩提六若人读诵至道场树下为兼行六度为利他故趣于道场七阿逸多至如佛之塔为在处起塔供养今谓若不以四信五品分文但逐文强詺非不一途故应问言何以现在与灭后通为七文意趣难明乃成繁芿。

　　○随喜功德品

　　问来意如何。

　　答此之七品学行流通于中此品是傍修行法师功德常不轻正依行功德今谓此经始自散心终乎补处莫非正行悉成佛道岂有闻经劝听判之为傍不轻专弘为正故法师不轻良由随喜功德随喜劝听并净六根况随喜品是校量前经劣行以为六根远因获净六根且为随喜近果位虽深浅不等不可傍正分之况随喜中与陀罗尼共生一处百千万世终不暗哑乃至人相皆悉具足如何以此而为傍耶若此为傍下二非正又应问言判傍正者为约能弘之人为约所弘之法若能弘师此品是佛次品常人后品菩萨何得以佛为傍余者为正况复初品初依之初后之二品初依之末岂以初末分傍正耶若从所益判傍正者此品总持共生一处六根功德胜化四百万亿四生令得五位与六根净虽劣少多与不轻谤其事乃隔若所弘法则一概法华若但流通又非优劣。

　　问有人问此品自行兼人何故不名劝人他。

　　答云从本为名今谓举劣兼胜以况校量从劣为言不须余说言疮胗者胗音棋忍反唇上疮也若作紧者是紧慢字。

　　○法师功德品

　　问品名如何。

　　答依法修行可为轨范故名法师非所行法名为法师今谓有所行法人方可轨除所行法可轨义亏行法师功故名法师功德。

　　问经云是人当得至皆令得清净者何耶。

　　答古有二解一云十善互资有百自行教人赞法赞行四行三品故千二百三根胜故三品具足千二百三根劣故但有下中故但八百故今难云若十善为首诸经皆然何独法华故华严十种六根此经不应增减有人云六根具百福一一皆十善故成一千但有二三增减不等亦有人引庄严论正法华各一千有人难云理安在耶有人云百福各十善十善之因所感之果今谓以因足数未见所由本论之中唯有三根各千二百三根各八百不得以庄严论等例同此经今问正妙虽殊梵文无别承前依论至此何乖梵本虽同译者双立既无深致徒生去留乃为四释一者此经修十法行一书写二供养三施他四听闻五持读六受持七开演八讽诵九思惟十修习一一相资故成百也对自他赞等言为四百各各三品成一千二百二者十行对十善余文同上今谓论文云于一根中悉有闻等五用如此释者善得经旨论文又云在地前位中此释甚符古德妙旨故知既云父母所生岂有一生以至回向信前六十劫信中万劫是义难消况复三贤无一生办故须依于华严圆释以地为住信即六根具如古人消通甚便又云此义有二一互用在十地位但引唯识证互非关地前故知但依本论一切并通终无反求灭种之论以释佛乘生败之经有人又不知华严六根一一互用与此法华浅深位别二云唯在十地若加行力分得六根亦许地前故本论云凡夫者此言至妙鼻根中准华严经亦闻无色诸定之香(云云)。

　　○常不轻品

　　问此中来意其义如何。

　　答未得满果故次此品来今谓下去诸品何者果满又云前说六根清净未知得者是谁今说我身往行彼行得之复将此得劝励时众故此品来今谓六根清净圆位之始入位之法多门不同或广或略有相无相相与无相二双并资广如法师功德品中五种不同略如此品一句利物有相如五种法师无相如初安乐行故知法师功德不必须礼四众不轻虽礼终须读说圆经故不轻菩萨临终之日具闻此经二十千万亿偈悉能受持故使前品读诵即六根清净之行何待此礼四众不轻通记以望闻经但是事中同异而已是故只可以大同小异而为来意何须专以能行之人而与前品为次第耶又云欲显安乐行威势无比我为不轻行安乐行众生于时损害于我初虽受苦还由我力并得道成何况亲自行而不能作佛今说此事以逗时众故此品来故知安乐行中安处法座随问为说此中远见故往礼拜又彼有所难问方乃为答此瓦石打掷犹强为宣又彼常好坐禅在空闲处此不专读诵入众宣通又彼深爱法者不为多说此被虚妄谤犹强称扬又彼初问云读诵此经此但流通作佛一句又彼唯是如来所说此独是菩萨申弘又彼初修一十八空此但怀一句之解又彼闻化佛所说诠虚空身此闻虚空身所说以表化事又彼以梦表远果此乃口宣当得又彼约解髻喻开二乘之权此约结缘表显一乘之实又彼以顺化故存于轨仪此以逆化故忘于恒迹又彼举行法以取人此立行人以通法如是十异略举事端理同事殊不可具举如何以此为安乐行人若言逆化而显经力及所诠理为一乘境以益于他冥熏下类者是义可然泥洹真法入门不同利生之仪宁拘定格下去诸品化仪不同即其事也。

　　问经云最初威音王去文相如何。

　　答可分为八一恶人益势二善士增勤三语加能忍四身害能受五善名既起六胜果遂生七恶人从化八善士增道问若尔初义如何答言菩萨比丘者显是菩萨而非比丘及是比丘而非菩萨皆非此行今问简是比丘而非菩萨此理可然简是菩萨而非比丘义不全尔文中虽云菩萨比丘何即简是菩萨而非比丘故俗菩萨远礼四众正曰不轻今此比丘是菩萨故俗众尚礼况道众耶故偏名不轻良由此也若出家常仪礼分位次大小两众一切悉然今忘其事检冀通彼至理但缘起在于缁位绍行何甄于素流所以俗众安乐行人于声闻道流尚不同止故往礼拜乃为宣通故在家菩萨能集斯行亦越恒仪是以得受不轻之称况出家菩萨行说此者非不轻乎故不必简非比丘也。

　　问经云汝等皆行菩萨道当得作佛其义何耶。

　　答有种性者若起习性发心修行必得作佛今谓但见必礼皆云作佛若应简于无种性人凡经错礼几许无性误授几灭证之人下文得道礼者皆然经自不云除无种性故杖木打掷之辈当时正当无性之徒况四众中有声闻人故虚妄授记之说亦当无种之人后时教化皆成不退故无性之语折挫于其时当得之言终穷之极说如亲兄弟言真是奴岂光益于二亲讵荣显于三世故俗教尚不独子于其子岂释典同亲而败贬之乃令子不亲其亲离张骨肉是则非但疑弟无识亦表长兄愚痴准斯喻之合喻可识又云唱不轻者为生众生诸善根故今问乃是灭彼正因之善徒生小善何益化仪还未能令为见佛因故知正是圆了因毒而强逼之亦不由其现生受。

　　问有人问比丘云何礼俗。

　　答云菩萨不作是礼即是有犯礼即不犯今谓此义前已明竟今更为通故更问云梵网何条制令礼俗安乐舍恶但在空闲何不制令常礼俗众而不故往问讯等耶又云菩萨于性罪必持于遮罪有越今问菩萨礼俗为制为遮若言遮礼何名有犯若言制礼何名遮罪进退有过[仁-二+罔]像非真况礼俗非性何以必持故知大小两乘比丘定遮礼俗忘犯利物方顺所开又云礼四众而不犯礼一众而有亏今谓此深不晓教门况亦未知经旨经云凡有所见意在无简异同以众摄诸岂专待众期心礼四亦结愚痴若众若独唯礼所尊于不轻未成立行故不轻之号从俗从卑故大漫判亏盈徒论持犯尚非大小常则何关不轻之仪又云敬佛性非礼身今问何不先简无性无性则身性俱弃有性则礼性除身况存性除身则非佛性况道俗在服复不名身故知服身名色色外名心无始色心未尝相离一切诸法但色与名名色诸阴无非佛性故此菩萨若谓身非佛性礼此亦无根净之期故此经云世间常住位相咸如生死涅槃烦恼般若故应问此非身之性内耶外耶俱内外耶离内外耶若言在内遍不遍耶若言遍者即耶离耶若言离者等不等耶若不等者如豆等耶故除身礼性众过尤多又云既不专读诵亦不专礼拜即是读诵又礼是故云也今谓此语现背经文但云不专读诵何以辄添既字致使后句令礼不专经云但行礼拜但是专之异名以兼释但情所未可显佛性之语因果义通显佛性故出经之正体通因果故辨经正宗记四众故出经之大用体宗用足功由一言读诵之仪自在前品徒加于此贬挫行功又云新学比丘礼维摩诘足未有知故非旧学故今谓若全无知亦不知犯何以知犯而不识罪惧佛威大请决同徒圆顿机成感斯妙应持律之上莫测病源白衣沙门善除患本故波离以小术求悔居士以大理忘𠎝除患既超于小仪设礼亦泯其少事准他不见斯妙悟但谓二德无知若其不然非但显二德之少识亦乃增波离之无知若尔何不责净名超分辄议出家律仪若也责二比丘无知何不怪身子之礼座况诸弟子皆被弹诃应并旧人咸是新学又引地论云不行读诵但为礼拜即反难云亦应言不读诵经何用专字故知不专亦是不但今谓何以忧不专即兼读诵何不虑不但以妨于但不专以对他专但行表行无杂乍可对曾读诵名曰不专今专礼名但义从不杂彼此无妨顺经从但。

　　○如来神力品

　　问此经文为属何等。

　　答曰自下八品方属流通今谓依第二科文正宗甚远已如前破前文又云取初科为定至此何以惑耶。

　　问何名如来神力耶。

　　答分身能寂俱号如来妙用无方曰神威势能摧为力今谓此力诸经咸有何足以题今文故付嘱余经未足为难嘱此法华诸经未有(云云)。

　　问有人问云踊出曾禀佛化何假现通信生乃。

　　答云踊出久信不假现通劝发初机须现神力今谓流通此典岂独初心况十方通同所表法门非近弹指謦咳亦尔宣通不轻故知不须此问是故答亦徒张何者踊出初但发誓弘经亦自欲得真净大法次从尔时下方为文殊等旧住诸众现大神力现神力竟因告踊出明弘经功深成前发誓乃重举四法之要何得云神力令踊出生信又云信有浅深付有轻重若不现通直付恐谓所付犹轻若不更令深信恐彼生信尚微悕法易行故现神力今谓踊出位在何许而云浅耶况前判云过于四恒此中云何乃言无信。

　　问有人问云此经现通付嘱余经何故不然。

　　答此经秘密会二归宗余经不然故无神力今谓华严不会法界虚融但会二乘何足可怪二乘被会尚须现通忽会菩萨更现何相。

　　问经云出广长舌至无量光明为何义耶。

　　答云自古相传现七神力一出舌二放光三謦咳四弹指五地动六合盖七变土今加为八谓示现令他方遥见今谓不如古德现十神力。

　　问八相何表。

　　答出舌相者论云令忆念故如施佛䊩水缘吐舌覆面今谓吐舌虽同缘宜各别彼记断外道之傍今相显圆常之典引而简之其事可尔取而混之于理不尔论云謦咳者说偈令闻是故闻已如说而行今谓此令流通教法为本教行方乃可修此文既然上下皆尔。

　　○嘱累品

　　问何故有此嘱累品来。

　　答此有二意一依今时次第神力品令信付嘱此品摩顶付嘱二依本论云在普贤品后今谓若论为正初释义非若向释有信依论未可理无双是俱立互违。

　　问何名嘱累。

　　答嘱谓付托累谓重叠再三付托令其护持今问何不述于再三之意令异诸教。

　　问经云如来至勿生悭吝者为何义耶。

　　答成实论中悭有五种一住处悭二家悭三施悭四称赞悭五法悭初住处悭又五一未来勿来二已来者不喜三令早去四藏僧施物五于僧施生我所心次家悭亦五一忧白衣事二与白衣同喜三喜白衣有富贵四令白衣勿施五生其家为厕虫施悭亦五一常乏资生二令施者不得为福三令受者不得财利四毁呰善人五心常忧恼当生地狱设生人中常处贫穷次称赞悭亦五一闻赞他人心常忧动二毁呰善人三自高卑他四常被恶名五于未来世常无净心法悭者于正法生悭欲我独知不欲他胜及自秘而不说此过有七一所生常盲二常愚痴三多怨中生四退失圣胎五诸佛怨贼六善人远离七无恶不造今谓如此之悭兄者比是如何以释法华经中最后大舍耶又问如来至此云无诸悭吝未审尔前为有是悭无是悭耶有乃二经何别无亦请说其途。

　　○药王品

　　问此去何耶。

　　答下去流通准本论文分之为五初药王自行苦行力以流通妙音教化众生苦行力以流通观音陀罗尼护众生诸难力以流通严王功德胜力以流通普贤及嘱累护法力以流通今问若前科为与此经合故亦付嘱相次而来若云护法状似稍乖劝发即护相分明嘱累则都无护相但有佛述因行三付三摩重举无悭令敩先习菩萨所以三受三度发言次佛告分身令各还本土故知护义唯在普贤言后品者如余所述。

　　问何故有若干千塔。

　　答准僧祇律有舍利者名为塔婆无舍利名曰支提准瑜伽等有舍利者名窣都婆无舍利者但名制多塔婆讹也。

　　问经云后五百岁其义如何。

　　答依大集云佛灭度后初五百解脱坚固二五百禅定三五百多闻四五百福德五五百斗诤今谓不应辨此。

　　○妙音品

　　问经云尔时至劣想何耶。

　　答如思益经思惟梵天菩萨欲来娑婆日月光佛告曰汝应以十法游于彼土一于毁誉心无增减二闻善恶心无分别三于愚智等以悲心四于上下众生意常生平等五于供养毁呰心无有二六于他阙失不见其过七见种种乘皆是一乘八闻三恶道亦勿惊惧九于诸菩萨生世尊想十佛出五浊生希有想无垢称经香台佛诫文势大同。

　　○观音品

　　问经云无尽意至功德之利者文相何耶。

　　答此有二解一云经是论错应以菩萨而为校量何得以佛比量菩萨以论云受持观世音菩萨名者及受持六十二亿恒河沙佛名彼诸福平等者有二种义一者信力故二者毕竟知力故信力复二一者求我身如观音毕竟信故二者生恭敬心如彼功德我亦毕竟得故二毕竟知者决定法界故法界者名为法性彼法性初地能证一切佛菩萨平等身故平等身者谓真如法身是故佛名与观音无差今谓论文消经经云六十二亿菩萨尽形供养与一时供养观音福等论举况释尚与佛等况菩萨耶言佛等者论自释云法身等故若以因果相夺而论只可云与初地八相六十二亿佛等若与而言虽观音分明与究竟同亦可与其究竟果佛法身同等发心毕竟二不别故又若依经言菩萨者此则优劣相望以偏比圆若论文错此则不厌等云论错何不云普贤品末无复后品前一一品皆悉列名至此嘱累何惜两字但云后耶又引十轮中以地藏比弥勒乃至文殊观音亦不比诸佛若不尔者应佛功德劣于菩萨今谓若准论意假使更过六十二亿至遍法界法身亦等何但六十二亿即云劣耶又云依论亦无爽观音已久成佛而不舍于菩萨之行示为菩萨何得不比于佛只如观音成佛国土胜于无量寿佛佛身岂可劣于观音耶故知但是劝信之语虽经校量以菩萨比佛亦无过咎今谓论文云我身如观音者意明念者供者即是凡夫尚令其信已同观音何妨观音身与佛等故知经以法身理等不须更将化佛国土及观音久成以比同异及以劝信之语释之此则降于观音之德德实不与六十二亿菩萨尽形供福同等若云劝信之言此甚迷教若云久成可得比佛者此亦经显菩萨为大以多菩萨校之若佛佛相校菩萨菩萨相校并不应立多少之语若菩萨不得引佛为校量者华严何故初住菩萨过牟尼尊他又解云论释成中有二释一者信力二者毕竟知力信力有二一求我身如观音毕竟信故谓求六十二亿恒河沙佛与观音信心无别今谓论但云释不云释成故知求我之言义当心佛及以众生三无差别以是观力念于观音故与佛等故但依论不须别求他人又云十轮第一云假使弥勒妙吉祥观自在普贤类而是上首殑伽沙诸大菩萨百劫中至心归依称念礼拜供养以求诸所愿不如有人于一念顷至心归依称名供养地藏菩萨求所愿一切悉皆速得满足彼乃释云有缘所宜今谓经释观音最胜反引地藏形之不达二经相违不能融通教旨如此引者未成释经随宜之言何经不有末足以释优劣之妨。

　　问何名长者。

　　答心平性直语实行敦齿迈财盈名为长者今谓不如十德又曰守道自怡寡欲蕴德名为居士处位莅人名为宰官大庄严论云若能展手施此手名严胜受者能缩手严胜复过彼若言我施与是语价难量受者言我足难量更过彼今谓论言甚善然用释观音亦令缩手只恐经意不然使无尽意展臂终成未称教旨无尽意施宝乃称法施观世音受财而云愍生何得以两凡之破悭贪用释二圣之利彼我又引天请问经云施者名得利受者名失利故菩萨不受愍物而受今谓菩萨所为无不利物今经意者纵是利物应分偏圆何以直云利他而已。

　　问颂文如何分擗。

　　答于中分二初一颂问次二十五颂佛答答中分四初三行总标许说次十二行答名因次三行答行化后七行颂叹德劝归初文又三初一行叙答总标应诸方所名行双说次一行谈往因行发愿逢缘长劫修行后一行许陈名行次答名因中分为九段一除火难二除水难三除山难四除刀难五除拘系难六除诅詈难咒嘱也以善恶之辞相嘱也使人行事阻限于言有作咀嚼者非此义如巧医师初动其病后令痊愈故初着本人后令发胜意今谓此释未为全当具如阿含文也七一行除恶人难八二行除恶兽难九一行除天灾难云雷鼓者西域呼为云声掣电者此方云阴阳气击辉释名云掣者引也雷殄也谓乍现即殄雹者郑玄注礼记云阳为雨阴气胁之凝而为雹后七行中分之为六一标五种观一明大慈即能灭灾难一明法施能除烦恼大悲诫如似雷震言警敕也方言云诫备也无畏施也一明施财二劝念礼第三段地持赞宝云经菩萨有十法名为持地三昧一者如地广大无量无边菩萨亦尔二者如地为众生依止所欲称意菩萨亦尔三者如地无好无恶不忻不恨菩萨亦尔四者如地受天雨菩萨亦尔而受诸佛法雨五者生草木为众生所依菩萨亦尔一切众生修行皆悉依之六者一切种子依之而生菩萨亦尔生一切法七者能生众宝菩萨亦尔能生众德八者出生众药菩萨亦尔能出法药九者大风不动众生无亏菩萨亦尔诸缘不能动十者师子等吼而不能惊菩萨亦尔诸外道等而不能惊非不一途而阙约教。

　　○严王品

　　问善知识者其义何耶。

　　答如涅槃云佛及三乘俱名知识乃至十善不自杀不教他杀等名真知识今谓于法华经名知识魔。

　　○劝发品

　　他云准普贤观经行此有五一三七日见二七七日见三一生见四二生见五三生见又说六法一严道场二洗身三六时礼四启请六师五昼夜读诵大乘六思惟甚深空法作是观时即见普贤能灭百千万亿阿僧祇劫生死重罪今谓虽引观经不知此经结于法华亦不知令修观法与法华观有何别耶亦不知欲修法华观投心何所终日徒说竟无所归贫人数宝未足为喻一朝冥目色心何依况始自经初终极末轴不见一言依经立观寄言后辈勤学不如择师余亦不愍但依古释悲其误耳余亦不是闲其宗途因一观之见其错失仍录之以为自镜非欲兴毁而自他故。

　　五百问论下(毕)

　　No. 939-B

　　开成四年六月于大唐台州国清寺日本新堂书写此本会昌三年三月三日付僧仁好等送上日本国延历寺徒众大德三纲宿德耳。

　　圆载记上

　　大唐开成四年于台州天台国清寺日本新院书写此本于本学天台人令知大师教迹胜过别宗学者知之。

　　文永八年索秋之比自延历寺宗澄法印之灌顶借寄此书同九年中夏之候托当寺睿舜显兴房令书写之毕同晚夏之初托宗成少辅公令一校毕。

　　同六月七日(于时)于东大寺尊胜院护摩堂南西新学问所手自书直谬字毕为兴隆佛法劝学传灯也。

　　权僧正　宗性(年龄七十一夏﨟五十九)

　　No. 939-C 䟦

　　古人曰一代藏经唯一心字注脚况法华终穷极说自非观心则本迹玄关可由何而入乎故今家立四释也仍言前三望观属事若慈恩玄赞岂不洪博而渊奥乎而毗陵造论问难之凡五百条虽义理繁衍其要亦在责义观不备也故曰不见一言依经立观制论之由其可见矣焉尔此论旧刻疑误甚多读者病焉惜夫希代至宝遂弃在尘箧也先师笃翁和尚殚力仇订至其艰深者则略笺释以便初学亦惟昆冈片玉桂林一枝虽未为尽善而其美亦不可掩焉不肖(昌宗)叨绍其志与本论合刻广于世学者倘依此研求则益知观心之为先务而庶乎免说食之诮矣区区所以报先师之恩耳云尔。

　　宽政七年乙卯二月佛泥洹日　法孙释(昌宗)谨识
