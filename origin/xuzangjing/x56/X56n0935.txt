卍新纂续藏经第 56 册 No. 0935 金刚錍显性录


　　No. 935

　　金刚錍显性录卷第一

　　孤山沙门释　智圆　集

　　金刚錍者荆溪大师宗圆顿教所著论也发挥佛旨拟议圆宗融万法于一心息异论于千古抑又开后昆之智眼喻金錍以立名叙前代之权疑寄野客而兴问其道甚大嘉言孔彰俾佛性昭昭无为昏情所隐者其此论矣圆耽味沉玩有年数焉于是采摭群言敷畅厥旨所期自照敢贻他人既录本宗要文显此佛性妙义因命为显性录也时皇宋景德三年岁次丙午秋望日序。

　　此论正由世人执涅槃权文谓瓦石无性故荆溪运乎慈心愍斯倒惑乃依止观不思议境所明刹那心中具三千法染净依正因果自他摄无不尽刹那既遍佛性遂周则了瓦石唯我心性斯论兴致其意如此今泛例诸经仰则吾祖辄陈五义聊释首题初总示五义次别示五义。

　　总示为五一标名二生起三通别四引证五释疑标名者一譬喻为名二佛性为体三观行为宗四破迷为用五醍醐为教二生起者将谈至理必也正名故彰大教之功乃立金錍之号故先释名闻名识体得鱼忘筌不滞譬喻之名要达佛性之理故次释体虽明佛性之体备显圆融不论妙行之宗无由契会故次明宗自行曰宗化他曰用自行既着外用乃彰故次明用以四义指南复须教相区别不然则淄渑之水莫分虎豹之鞟孰辨欲偏圆不滥时部甄分故后明教相三通别者天竺诸祖震旦人师各申佛经俱造诸论若解题目五章则通又宗释不同大小有异若解题目五章则别四引证者文云圆伊金錍以决四眼无明之瞙故用譬喻为名文云今立众生正因体遍经文亦以虚空譬之故用佛性为体文云是而思之依而观之又云摩诃止观所承法也故用观行为宗文云若思一问众滞自消又云二者示性令其改迷故用破迷为用文云搜求现未建立圆融(现法华未涅槃)又云指的妙境出自法华故用醍醐为教相也五释疑者或曰论本通经经立五义论无闻焉今谓不尔论有二种一者宗论二者释论若释论名与经同义无别趣则五义措诸宗论名与经别义有别趣则五章用矣此金刚錍即宗论也。

　　二别示五义初释名者复分为二初合释二离释初合释者夫诸论立名各有所以今论即依涅槃金錍喻以立名也故如如来性品云譬如百盲人为治目故造诣良医是时良医即以金錍决其眼瞙以一指示之问言见否盲人答言我犹未见复以二指三指示之乃言少见一指示之答言不见者譬入真谛不见佛性二指不见者譬空假二谛亦不见佛性三指示之答言少见者此譬一谛三谛即空假中方见佛性若准经文良医即以金錍决其眼瞙一指示等即金錍之喻犹通偏教是故论主复取二十三卷中金刚三昧所拟无不碎坏之文乃于金錍之间义加刚字金刚为錍决瞙最利有异常金以喻圆融方为尽善今附文依义以能对所各成三意以能决金刚錍喻圆顿教行理以所治之眼瞙喻偏浅教行理故文云圆伊金錍以决四眼无明之瞙令一切处悉见遮那佛性之指也或曰教诠三德故曰圆伊能破权疑故喻金錍决瞙令见佛性故云三指岂非金錍但喻于教何故复喻行理邪答三德之教能破偏执尚喻金錍圆观除惑圆理虚通决瞙之义亦何伤乎况闻教破疑必因解理解理必修观行故用三义释金刚錍又圆融教中开偏教成圆教故法华云皆为一佛乘故即教有决瞙义开偏行成圆行如云汝等所行是菩萨道即行有决瞙义开偏理成圆理如云开方便门示真实相即理有决瞙义问见三指本喻三德之理今既以金錍喻理三指复云何答了无明即佛性即金錍决瞙义而此佛性即一而三即见三指义必以义会文无以文害义也初喻教者且如此方孔老二教唯谈人及畜等禀气而生传体相续西方俗教异说(云云)洎佛法肇兴为最下机说于人天教明乎三界依正皆由业力所感由善恶业异故感六道依正差别不同此等尚未谈于诸法无常况佛性周遍耶皆是肉天二眼所见犹如眼瞙全在尚未以一指示之固不见于三指也若藏通二教唯谈心生六道依正藏见六实通见即空核其大旨唯诠真谛如始决其瞙以一指示之禀教修行止得慧眼不见佛性如答言不见别教乃谈心生十界依正之法先灭有入无次灭无入有虽谈本有佛性不知本具三千虽谈中道妙理乃云至果显发核其教道唯诠二谛如以二指示之禀教修行止得慧法二眼不见一念三千正因佛性如答言不见总前诸教虽深浅有殊据彼未谈佛性未得佛眼俱如眼瞙耳圆教所谈一念三千心外无境即空即中三一相即如彼真伊此教若兴权说俱废偏执咸遣众滞自消故今圆教独得金錍之名能决诸教四眼无明之瞙也学大乘者虽有肉眼名为佛眼达空假中如见三指故下文示未禀权教者唯心具足乃决肉天二眼无明之瞙若示已禀权教者随位体具乃决慧法二眼无明之瞙故文云圆伊金錍以决四眼无明之瞙也次喻行者禀俗教修五常等行禀人天教修五戒十善等行禀藏通教修折空体空观行禀别教修次第三观行总前诸行但得四眼全是无明譬如眼瞙若修圆行三观一心即偏浅行成圆顿行即四眼是佛眼但观无明即是佛性故今独以圆行喻金刚錍能决诸行四眼无明之瞙也三喻理者俗教及人天教所诠世间之理藏通诠出世真空之理别教诠次第三谛之理总前诸理即四眼所见全是无明障于佛眼譬如眼瞙不见三德佛性之理如不见三指若见圆理即达无明当体不变三千三谛遍一切处大经云见佛性故诸结烦恼所不能系故以圆理喻金刚錍能决偏浅诸理无明之瞙能见三谛佛性之指离释者谓离三字对教行理也金喻圆理刚喻圆行錍喻圆教何者佛性之理随缘不变如金体无改若解此理称理而观三观一心能所不二无惑不破如金有坚刚之用所拟皆碎也修一心三观观与境冥能以所证说示于他令他破惑解三谛理如金刚为錍为他决瞙见于三指故文云曾于静夜久而思之不觉寱云无情有性故以錍字喻圆教也前合释约自行故先教次行次理谓禀教修观观成契理次离释约化他故先理次行次教谓依理修观观契于理能以己心所证说示于他又前合释顺义故先教后离释顺题故先理于此离合释中即具体宗用三义合释中理金刚錍即佛性体行金刚錍即观行宗教金刚錍即破迷用离释中金字喻理即体刚字喻行即宗錍字喻教即用释名总论三法良在此矣问此论兴致正破弘大乘者执无情无性何故作以圆顿破偏浅释邪答纵弘圆顿教典傥不了性具三千遍一切处者则全属偏解然此犹是全与若全夺者尚不如小乘及以外道如文中(云云)问何故但以三字为题而不安论字邪答若问答研核涅槃金錍喻者则金錍是所评之义可安论字而今文三因佛性正是所评若题为佛性论斯则可矣但为简异古佛性论仍显今论能评之文有破迷用故取金刚錍为题是则三字全是论字义不须复安论字也问若尔他论既亦破迷可云金刚錍否答他论既不显示无情有性岂堪当此题邪又前后著述各自立名区以别矣岂宜混一乎。

　　二佛性为体体者主质为义三德佛性为论主质而此佛性即五阴是五阴不出色心色从心造全体是心此之能造具足诸法所以唯指刹那妄心即是佛性妙理遍摄一切不隔无情即今论正体也欲令显了三义明之一种性二体量三体德种性者三障即三德障即德种如波为水种水即波性故名种性体量者谓此心性非内外遍虚空同诸佛等法界如指一波之水体遍百川故名体量体德者谓此遍性具诸佛之身一身一切身如诸佛之感土一土一切土身土相即能所互融有彼性故故名佛性如指水性本具众波此体德也世人唯立众生本有净性不了具足三千则阙体德具斯三义方称圆理当知体者即名之所诠行之所诣用之所依教之所辨若江汉之宗海如日月之丽天故以佛性为论正体也。

　　三观行为宗宗者要义十法成观为发真趣极之要也夫十法对根则殊研其所以但是用不思议三观观不思议三谛耳若无十法名坏驴车正南而游若具十法名白牛车直至道场故用观行为宗也。

　　四破迷为用用谓力用灭恶故言力生善故言用决无明瞙力也见佛性指用也自行化他俱论力用自行者始从名字信教仰理决无明瞙见佛性指终乎究竟发真归源决无明瞙见佛性指一一位中俱有力用化他者名字位人既信教仰理即能博教余人令他决瞙是力见指是用乃至究竟起教化他力用亦尔囊括始终用义虽然而今论正约名字观行位人化他破迷之用教以破迷为用也。

　　五醍醐为教相教者圣人被下之言相者分别同异今论虽伸涅槃瓦石之妨所宗之义通依一切大乘如文云华严依正不二大集染净融通等核其文旨正在二经一宗法华显实二宗涅槃谈常故文云今搜求现未建立圆融也又虽正在二经然其要的唯宗法华故文云指的妙境出自法华也是故虽用华严三无差别涅槃虚空佛性皆为成于法华诸法实相耳当知约时则正宗第五时约教则唯宗圆极教故以醍醐为教相也二注文示意二初正释二初明题目指归二初依经立圆伊者圆融三德如彼真伊故曰圆伊大经云秘密之藏犹如伊字三点若并则不成伊纵亦不成如摩醯首罗面上三目乃得成伊我亦如是解脱之法亦非涅槃如来之身亦非涅槃摩诃般若亦非涅槃三法各异亦非涅槃此乃三德即一而三名大涅槃也金錍者此三德教能破权疑故喻金錍也以决至之瞙者明教有灭恶用决破也瞙者字统云目不明也四眼全是无明不见佛性如眼有瞙今闻妙教达无明即佛性虽有四眼名为佛眼故曰以决四眼无明之瞙令一至之指者明教有生善用因闻妙教即了唯心若了唯心即见一切何者依正皆由心造全体是心此能造心性具诸法生佛互遍理事相融皆空假中如见三指如斯解者名识正因故曰悉见遮那佛性之指委解如释题中偏权下二以义加经文但云金錍决瞙本无刚字论主准师子吼品金刚三昧义以加刚字也故经云譬如金刚所拟之处无不碎坏而是金刚无有损折金刚三昧亦尔所拟无不碎坏而是三昧无有损折故以金刚所拟皆碎堪喻圆教能破偏权又文字即解脱即无有损折也依文淮义故加刚字非谓无文可据为义加也故南山制钞诸部无文淮文立义乃名义补耳有本权字作摧字而云偏摧疑碎或通此义即可以偏摧约偏教破疑碎约偏执亡也又有本权字不改但以疑字作拟字谓偏权拟碎于喻似便若据下文攻惑攻疑之文须作疑字既豕亥斯讹应以义定刚者文选甘泉赋云搅道德之精刚刚金石中之坚也假梦下二示本文兴致夫欲示唯心以辨惑申妙义以闭邪故假设睡梦寄寅野客宾主立矣问答兴焉观者下二谦己依经立题假梦发起欲申圆旨以救迷徒觊观览斯文者容我此志也故曰恕之恕尸预反苍颉篇云恕如也声类以心度物曰恕三能作人号天台即所居之山沙门出家之通称梵云沙门那此翻勤息谓勤劳息断烦恼故或翻乏道故大经云沙门名乏那者名道断一切乏断一切道以是义故名八正道为沙门那从是道中获得果故名沙门果是故沙门之名通乎因果今论主即圆中观行沙门因人明矣又经云如世下人能作上人是名沙门今召沙门为上人者无乃有凭乎又应言释方为尽善何者有是沙门非释者如西方外道有是释非沙门者如西方释种非释非沙门如二土之俗是释是沙门如二土之僧是故须云沙门释也然此方外道绝沙门之号俗士无释迦之种单言沙门或单言释亦已简滥故今论主但称沙门耳次名讳即别称也且西方以称名为尊故子名有兼于父母者而后世称之中夏以避名为尊父母既亡闻名则心瞿(音句惊悲也)故人与讳之然庙中不讳临文不讳湛然者即论主之名也华严云清净妙法身湛然应一切法身即佛性之殊称依佛性理而立名矣事迹如皇朝高僧传述者真谛云佛说经曰撰菩萨造论直申佛经曰述亦如仲尼述而不作也。

　　二释本文泛例诸经以为三分明旷从文初至下凡之一念为序分曾于下为正宗分于是野客下讫文为流通分今谓曾于下正序缘起犹属序文故从文初至逼前平立为序分谓余下为正宗分流通同古。

　　序中分二初通序纲要分二初序佛性为教行所依二初述己所宗自从也诗云自西自东滥泛滥于水不深也抱朴子云寸鲔泛滥于迹水之中则谓无四海之广今谓教海渊深不能尽究但浮泛沾染而已盖谦耳通指一代佛经名为释与尔雅典经也积有岁年者夏曰岁取岁星行一次商曰祀取四时一终周曰年取禾一熟唐虞曰载取物终更始谓从泛染佛经已来至于今日年岁积叠故云积有岁年未尝至经怀者正述所宗尝曾也经巡也谓权实大小之经虽皆遍览而未曾不以一家所立不思议境一念三千正因佛性之义巡历怀抱良由佛性是立教之本意修行之大旨故论主临终頋谓学徒云夫一念无相谓之空无法不备谓之假不一不异谓之中在凡为三因在圣为三德爇炷则初后同相涉海则浅深异流善利利人在此而已尔其志之佛性义经怀弥为可信是故临终只以此义晓示于他故辅行云若不示人境观不任依止又此义正是一家所传之的旨故辅行云南岳唯授天台圆顿之理也然此二句既冠一文必有所拟且作四依义释之夫不依人语唯依教法故曰滥沾释典即依法不依人而复不滞言诠深求义理故曰佛性义经怀即依义不依语又滥沾释典者释典名通通于大小佛性之义非大不诠即依了义教不依不了义教又佛性义经怀者佛性之义非智不鉴即依智不依识问何故尔邪答人无常故不可依以法常故故可依法有小大大法了义是故须依语若生着故不须依了语下义义体无著是故须依识着智解是故依智故涅槃经云法即法性义即如来常住不变智知一切众生悉有佛性了义了达大乘经典故此论文从始至末以了义教为指南以常住法为归趣按实义以印定用圆解以分别四依无失妙理斯通。

　　恐不下二明所宗之意所以但以佛性经怀者有二意故一者依之修行免邪倒故二者大圣立教正为此理故傥不了之二义俱失于中先明佛性为行本次明佛性为教本有人于了之字下妄加者字若有者字则属为他今据佛性义经怀及思之观之等言且在自行不觉寱云已去方属为他徒为苦行者大经云有四法为涅槃近因一亲近善友二听闻正法三思惟其义四如说修行若言勤修苦行是大涅槃近因缘者无有是处故知因闻解理依理起行修性不二正助合行理观稍明苦行可矣故萨埵饲虎药王烧身并由内有理观之功外无邪僻之诮是故依理起行方免徒为又涅槃之诫正为初心药王等行俱在圣位故初心者且修理观苦行未迟设内观一无而投崖赴火者此乃虽欲效颦于圣人盖不知颦之所以美也大教下为教本者兹此也谓建立圆融大教正为显示此三千正因之性也非由能诠之教方有所诠之理以有所故令能有功还由于能令所可识故云功在于兹下文云若不立唯心一切大教全为无用即此意也万派下二引喻释成二初喻说文云水别流曰派途道也王彪之水赋云委输而作四海决道而流百川今以万派虽别同出于源众流虽殊同归于海故以万派喻教众流喻行佛性之理如源如海依理立教如源出于派修行诣理如流归于海次合者然此合文语约意广今先对喻次重释文诸法合万派大旨合通途造行合众流所期合归趣次更委释言诸法之大旨者此显佛性为众教所依诸法即众教也偏小诸教皆依此性故至法华无偏不圆众粗成妙故知佛性是诸教之大旨也此约跨节而论若当分说者藏通二教唯示偏真别教虽谈无情尚隔故知佛性唯在圆教是则大经始终三德法华开显十方三世同说三轨三轨妙故故云妙法华严法界净名解脱不共般若与此一家所立三千三谛一体无殊若识此意今文可了十方佛法在一刹那诸法大旨于斯见矣言造行之所期者造七倒反说文云造就也广雅造诣也此显佛性为诸行所依造修起行必须依乎佛性也然造行之言泛通遍小的在圆融何者偏小诸行顺彼迷情虽各自谓实从佛本意但与作圆顿佛性之方便耳故至法华就位开显弹指合掌皆成佛因汝等所行是菩萨道是知偏小造行亦以佛性为所期也若的论者即圆人修三种止观之行故曰造行三行虽殊俱为佛性故曰所期故止观云天台传南岳三种止观谓渐次不定圆顿同是大乘俱名止观俱缘实相实相即佛性也是故渐次解顿行渐不定解顿行或顿渐圆顿则解行俱顿三行虽殊以解顿故初心俱知佛性近期分真开发远期妙觉究竟故曰造行之所期也。

　　问何故作二义释教行耶答依下流通分中对已禀权教者随其行位点示体具故须初义释教行对未禀权教者直示圆融故作次义释教行。

　　若是下二序教行能显佛性二初明教行有能显之功信教仰理闻而能思故曰是而思之如理而观思而能修故曰依而观之义例云先了万法唯心方可观心即斯意也又思之即如止观前之六章依教开解修之即正修依解立行此即论主自叙若依一家所明依教开解依解而观者则三无差别之旨于兹可了无情有性之说无在致疑故下文云摩诃止观所承法也。

　　则凡下二约无差示解行所显之理则者承上之辞由依教而解依解而观了于己心具三千法彼彼生佛心地各具三千以我三千遍彼三千三无差别斯之谓矣文有六句初二句总明次四句别示初总明即用净名及大品经语净名云一如无二如大品云一色一香无非中道于中初句明正报次句明依报凡圣之名义通多释凡谓六凡圣谓四圣又凡谓九界圣谓佛界圆人名字已上亦佛界收又凡圣者圆中五即通名为凡故五凡夫论等觉菩萨名圣慧凡夫普贤名贤其意亦尔则九界五即皆名众生法也唯取究竟果佛名圣即佛法也前二全非今意后义虽的亦非今意今文意者欲令易解且以理即名凡目彼彼众生究竟名圣目彼彼果佛此言生佛正报也色香即所对之尘略举色香意该余四谓众生所对之六尘果佛所对之六尘此言生佛之依报尘由心造全尘是心即心具法即摄一切是以生佛无量一一三千具足各各依正唯心然境法虽差今观我心三千摄无不遍了彼外境依正全成自心三千即空即中故云一如及泯净等生心佛心互融互摄其意亦尔当知今文正序称理而解称理而观三无差别内外不二之旨也内谓己心三千外谓彼彼生佛心地三千故观音玄义云他者谓众生佛自者即心而具不二门云外谓托彼依正色心余文或以自己色等为外者盖一往附法而言非的示观境也问止观阴境既去尺就寸唯观识心义例又云先观内心岂非自己色身依报俱属外耶答此但偶得止观拣境之文殊不了其旨今试论之所以止观唯拣识心者只由诸法皆由心变故故大意云色由心造全体是心义例云当知一切由心分别诸法何曾自谓同异是故止观的拣识心义例仍示此旨故云先观内心既了此心具三千法则见自己依正居乎一心是故诸文咸指三千一心名为内境彼彼生佛依正乃名外境当知内心三千唯是自己依正是故了三千一心者须知理体三无差别方名凡圣一如内外不二故辅行云又复学者从知内心具三千法不知我心遍彼三千彼彼三千互遍亦尔苟顺凡情生内外见应照理体本无四性心佛众生三无差别能知此者依俙识心比见有人以内心理具三千为内自己色质自己依报及生佛依正俱名为外者得非失旨乖文乎又若专据止观拣境之文不求其旨者何必依报色阴是外则三阴之心亦应属外诸有智者一为思之他人又据辅行理事二造及义例净心遍历等文乃谓约教开解虽一切唯心若修观时唯观内心理造三千未关事造外境若修内观恐心外向若修外观恐心内向如修内观者须待内心理显方以理显净心遍历外事若相似显乃以相似净心遍历若分真显亦然如修内观须待外色理显方以一尘净色遍历内心及余尘等今问若心具三千不关事造者则事造夐居心外理境但在身中正同外道器果之计也若然者伐树得根灸病得穴之喻甚为无用何者既内心惑灭理显不关外色须以内净心遍历方泯合者此乃伐一根已死枝条全生更须遍斩千枝千枝方死灸一穴病差六分病全在更须遍烧六分百病方差既千枝全活何名伐得其根既百病全存何名灸得其穴岂唯止观喻意虚设仍显今论全是徒施以今论文依不思议境介尔三千示草木有性故故云依而观之下文又云今立众生正因体遍又云良由自昔不善遍揽因界自他依正观于己心等又云许唯心具复疑有无乃疑己心有无又云达唯心了体具者焉有异同乃至四十六问皆约观心具足三千而示无情有性又野客问云何能摄依正因果乃答云一家所立不思议境于一念中具三千等据此等文既观心具三千便了无情有性何曾理具不关事造邪况无情草木正是事造又论文始终只谈一念三千便收事造不离一念曾无一处言观成理显方历事造也问若观理造即融事造者何故义例云修观次第必先内心内心若净以此净心遍历诸法即任运泯合既以内净心遍历诸法方云泯合岂非观理造时未融事造邪答先观内心者盖依正之色皆由心造全体是心所以但观内心本具三千摄无不遍即空即中故云内心若净既了心具三千已然后随对事境若自己依正若他生佛依正皆了不出我心三千三谛三无差别故云遍历及泯合也故占察云依一实境界修二种观一者唯心识观谓于外诸境界知唯是心二者真如实观谓观心性无生无灭真如观理唯识历事理事相即二观互收一实境界即一心三千三谛也真如观即内心若净也唯识观即遍历诸法也故真如观成得心寂三昧唯识观成得色寂三昧应知二观投足虽异所照心性一体无殊观事既须即理观理岂不收事他人见内心若净之言便谓是入相似分真后方能遍历事造者甚为乖谬辅行云所言历者谓巡捡也岂分真位人巡捡观察外境方泯合邪谅其所失尤多略说有六谓枉凡诬圣背悟顺迷乖文失旨初心所观一念三千该收无外故能随对事境咸了唯心今谓初心不观事境则事在心外枉凡也三千分显得其事用如鉴现像任运周遍岂待将分显之心遍历方泯合邪此诬圣也迷谓内外悟唯一心若谓内外悬殊顺迷也不许一心遍摄背悟也诸文不说理显方始遍历今论仍谈内具全摄事境若谓内具不关外事理显方乃遍历乖文也但见理事二造之文先内次外之语不能一贯便谓条然失旨也所失既大不觉文烦理事二造下文当释。

　　次别示中初二句别示彼彼果佛心具三千的指究竟故云极圣文从简约举重略轻于十界中别举地狱无间烧煮依正尚全在果佛心中况余九界依正邪岂非一心具足十界既具十界百界可知以界界互具不出十故又百界之法不出依正即三世间依即国土世间正即假实二种世间一一依正各有因果因果之法不出十如是知文虽略举果佛心中具地狱依正其实三千具足义意宛然。

　　毗卢下次二句别示彼彼众生心具三千今以众生之法别指理即理即一位所摄宽多别教初心既未晓三千一心亦是理即人也今于理即人中别指地狱界心耳毗卢谓佛界之身寂光即佛界之土依正不二身即土故故云毗卢身土土即身故亦可云寂光身土四土三身体虽不二今从胜从体故指法身寂光也逾越也地狱居六凡之下故曰下凡文亦从略以胜况劣佛界依正最胜尚不越地狱一念之心况余界依正邪三千一心准前可见是故今文明众生法约位则别指理即义通诸位明佛法约位则别指究竟今了己心所具三千遍彼生佛心中所具三千是以言我三千摄无不尽故向文云依而观之则凡圣一如等又果佛心具地狱依正由不断性恶故地狱心具佛果身土由不断性善故当知心佛众生三无差别是一家观道之纲格诸文圆解之指归名虽有三义不出二何者以己望他他名生佛己从的示故名为心他生望己己还名生佛对余二只是生佛又复应知各具三千者须言己心众生心佛心各具三千也何者自己依正及生佛依正皆由心造故皆由心具故文云极圣自心下凡一念又云一一有情心遍又云彼彼刹那不二门云三千同在心地与佛心地三千不殊皆须指心方裨观道他人不解皆本于心虽云不但心造三千生佛亦造三千不知皆指生佛心也又云国土自具三千不知国土全是心故此乃正同下文迷者谓草木瓦砾各一因果也若了有情心遍性遍则无情佛性无情成佛炳然易见请袪情滞细读斯文。

　　曾于下二别序缘起将欲显示圆宗折冲异论故设睡梦以发言立野客以兴问皆托事明理寓言表法尔于中分二初明发问之由静夜者无明如夜三观圆观达无明即佛性故曰静夜依圆顿解修三观行达此一心具三千法研习已久故曰久而思之前文云未尝不以佛性义经怀也念念圆观无有间断故曰思之未已问前释是而思之既约开解此文久而思之何故作修观释邪答既久解此理岂不修观邪故以久思表观行也下文斥野客云良由自昔不善遍揽因果等观于己心既斥他不观自观明矣又前文云依而观之又若初修妙观则犹是名字位人若观道已成则当观行人也进退二途未敢的取恍焉如睡者焉然也如而也谓至理寂灭本无言说亦非自他为彼迷徒强兴问答假立宾主犹如心本无梦眠法法心乃成于梦心如自悟眠喻彼迷又如似也醒以表悟睡以表迷迷故分情无情悟唯一性而已今言无情者语似于迷既云有性非实迷也犹如恍惚似睡非实睡也故曰恍焉如睡也虽通两释前义为正不觉寱云者寱牛世反通俗文梦语谓之寱说文眠言也声类不觉妄言也或作艺字非今所用无说而说故曰不觉说而无说故曰寱云无情有性者若一向就悟则但云有佛性理不论情与无情此如圆宗所说若一向就迷则但分依正之别不论有佛性理此如偏教所谈今言无情复云有性者有二意故一者示迷元从性变故曰无情二者示性令其改迷故曰有性乃是令了所执无情全是我之心性也故此一句为论文之大体作发问之元由也。

　　乃于下二明能问之者二初叙名字虽一性周遍而彼昧者日用不知故曰忽见一人迷实执权心游理外故称野客容仪下二述外仪容仪即容止谓威仪也孝经云容止可观进退可度诗云淑人君子其仪不忒今进退失次威仪差忒故曰粗犷犷古猛及强也说文犷犬不可附也又作穬谷芒也穬非字体进退下示粗犷相易云进退无恒非离群也今但借其语不用彼义此句总为下文外仪之张本也今文逼前平立即进也下文恭退昃跪即退也执权难实故曰逼前恃解轻他故曰平立。

　　谓余下二正宗分二初往复征难正示佛性遍义四初正述无情佛性六初总问定前所说述字下应作邪字有作也字者误。

　　余曰下二略答示适非虚然者谓向实言无情有性也方言云夸吁然也郭璞注云皆应声也夸呼瓜反吁音干。

　　客曰下三执大经权文难忝辱也根源谓所诠之理即佛性也忝寻薄究皆谦词斯宗谓佛性盛谈佛性莫越涅槃双林者即娑罗林此云坚固在俱尸竭城四方各双故曰双林佛垂涅槃以二月十五日晨朝于此林中声光召众开演常宗广谈圆极故曰最后极唱是了义教故曰究竟之谈而云至无情者而彼经云为非佛性说名佛性非佛性者谓墙壁瓦砾如此圣言依凭有在仁今独谓无情有性顿尔违经固难信顺故曰仁何独言等。

　　余曰下四以大小甄分答二初引古纵难古人者古之法师不欲指斥其名但云古人耳下文云世人等皆然一阐提者大经约七义释初云一阐名信提名不具不具信故名一阐提次约善方便进念定慧无常善等解阐提名广如初句是则阐提一名具含众恶古来诸德未见的翻唯河西道朗翻为极欲谓极恶欲之边故或云信不具则失余义既含众恶不可偏翻况复经云最极恶者名一阐提一阐提是有情古人尚云无性子执经文云墙壁无性不足可嫌然古人俱见经文多明阐提不得作佛及云无有善根等乃云无性且介尔有心三千具足正因之性其孰无之况复经文自云一切众生及一阐提悉有佛性或云佛性阐提人无者盖无修善耳故经云改恶修善乃可得道也然以下二示大小甄分说大小教对权实机以机宜不同故所谈大异小教说心外有草木无情之境则不论佛性也如正法念及阿含等经大教说有情性遍心外无境不摄纤尘如华严及大集等经故小教绝佛性之名大宗泯无情之称然此为成野客次难故且一往判其部类大小以定有无至下领解文中请谈四教方乃委用四教甄其情无故知今云大教的在于圆小教之言兼乎通别。

　　客曰下五引大教滥小难问云小教不谈佛性大教不说无情者涅槃一经乃是大教只合纯谈佛性何故亦说无情既二义双陈则甄分何在故曰云何并列。

　　余曰下六引经文示义广答三初总斥叙意闲者尔雅云习也佛性谓三因也经文于实教中唯谈正因故曰进不明缘了故曰否教部权实者明实正因遍于一切说权缘了隔乎瓦石是故涅槃部虽是大而部内之教有权有实故所谈实教三因有进有否若闲习此旨终不以部内并为疑也。

　　今且下叙立义之意今委引经文区别同异者意令后代好别墙壁瓦石之说证无情无性之人善得大经权实进否之旨既得此旨知瓦石之说为权虚空之喻为实则不昧实教正因理性遍一切也乃知我所立义符顺经宗宗本也主也部虽带权而以实教正因为主为本故今明正因体遍善顺经宗也。

　　今立下二标立义宗符合经旨今立等者谓依止观第五阴境之初所立一念三千不思议境也当知彼文是一家所传之的旨论主发解修观既依彼文故今树立圆顿义宗显示无情有性的依彼文也众生者拣异木石谓介尔有心三千具足三千无外依正齐收故曰正因体遍虽性具缘了以无始来未曾发心加行故同名正因也涅槃经文正谈此性体量周遍故以虚空喻之当知一家所立有情心具三千该收依正者深穷佛旨也学斯教者既昧厥旨但见唯色唯香及色外无法等言不了色心体一便谓草木国土自具三千殊不求文始末之意且如今文初标义宗乃云众生正因体遍及下野客领解仍云只是有情心遍性遍是故中间诸文凡有泛论皆可意得况复明言色即心故又云一尘一心即一切生佛之心性等岂非皆谈有情心遍具三千邪是故止观发心明拣草木精要及以肉团唯取虑知之心至乎正观妙境仍指识心记文又云以生显具若国土自具三千者草木瓦石应有心生此则正同大经所破凡夫众生谓佛性离阴而有也况一代大乘唯谈心性故云凡有心者皆当作佛又云三界无别法唯是一心作又云虽说无量诸法以为佛性然不离阴界入也是以圣记罔沾于瓦石不轻唯礼于众生一家圆修唯观识阴乃至九境皆名为心如云烦恼心病心业心等伐树得根之喻良可信哉瞩斯圣言而犹迷者深可悲也问若不许草木等自具三千者何故止观第七约识阴用十乘讫乃例余阴入历缘对境皆修十乘若色若香俱云具法邪答彼文阴境之初先示识心能造诸法而能造者由此妄心即三谛理理具诸法方能遍造故于次文即示心性本具三千既全色是心则知识心三千摄法已遍十乘文末例余界入者但为欲融诸法示观境遍耳况复余阴余入若色若香只是阴境文初所明识心所造之法既全色是心何妨色香一一具法当知色具即心具也故义例明圆融所谈三处具法(三处谓内心内色外色)故云既知具法诸法遍摄岂隔色邪色摄入心心即是色当知圆人既知心具三千岂隔外色唯心唯色旨在于兹问若不许独头草木自具三千须了色即是心方能具法者是则色法但为能趣则非所趣经云一切法趣色若为消通答色既即心色即所趣能趣所趣心性何殊波水相收无非水湿问辅行引四念处云非但唯识亦即唯色又下界着色制令观心上界着心制令观色岂非依报等色自具三千邪答既言着色着心者只是妄情计着色心之异故有取舍不了内色外色全是自心傥宜观色亦只了色即心色具三千即心具也况辅行引念处正示止观历缘对境皆是妙理大意既云色由心造全体是心当晓缘之与境皆所造也皆即心也况辅行文即自结云心即菩提诸佛解脱心行中求等色即心故何以固迷问辅行既云非但唯识亦即唯色今若谓全色是心方云具法何殊他宗但云唯识邪答今家既明心性具足诸法诸法遍摄不隔于色故得圆转而谈乃云唯色唯香等只由色香全是心性本具故也他言唯识但得心生之义故无唯色等言义例云他人虽云一切唯识不了身土居于一念问涅槃谈佛性乃云非内非外止观示三千乃云非因非缘今专立内因心具法岂非反经违教邪答涅槃云非内非外正指一切无非有情心性故不可唯内专外缘而解止观正示心具三千遍该一切不可偏谓内因外缘是则约心性体遍遣滞忘情故耳何者为彼迷徒则示云诸法由心造全诸法是心既了一切唯心实无待对唯心尚泯内外岂存故文云若云有性不合云无情又云达唯心了体具者焉有异同不可谬解涅槃等文便谓瓦石各各自能具法由心之义其言孔彰涅槃云众生佛性犹如虚空岂非有情性遍邪止观云介尔有心三千具足既拣草木无心岂非有情性遍邪况念处所明上界观色者只是令有情修观体达外色即是自心不然者则草木各一佛性各一因果也於戏胶手易着寐梦难醒既昧一心终成两派问若不许草木自具三千者且如止观既许观心不悟仍观于色若色即是心更何所观答借使有此机缘宜观色者即是体色即心岂见宜乐不同便谓心色永异例如修观不悟即令修止修止不悟即令修观岂止体离观观体体止邪又如于无生门不入者令依生门岂二门体不相即邪当知心色虽则同时而色由心造全体是心故观能造即见诸法以诸法全是心故所以止观阴境十乘前之四法唯约识心不为少通塞已去具约五阴不为多以唯约能造识心即摄所造诸法故如辅行云欲融诸法示观境遍是故下文例余界入若论境体观心即足通塞已去虽具约五阴以全所造之法是能造故如辅行云阴不离心心不出阴阴从能覆心从能造造亲覆疏并心为境是以观心观色虽宜乐不同并了诸法唯心耳所以若观一心即摄一切当知不了有情心遍性遍而谓草木自具三千依此所解而欲证道者其犹探鹫巢而求凤入坎井以捕鲸虽加至勤非其所也。

　　故三下三引经示义二初明佛性进否教部权实二先明佛性进否次明教部权实进否约法权实约教然进否文中非不明权实之教权实文中非不明三因之法何者非权实无以定其进否非进否无以显其权实故也初明佛性进否三初正引经文委示义趣二初引经示正因义二初明众生正因二初引经文三十三者误文在三十一卷中然此经世有南北二本初昙无谶于北凉玄始三年译成四十卷凡十三品传于北方故号北本至宋文帝来慧严慧观谢灵运更共治定成二十五品制三十六卷行于江南故号南本今之南本藏外别行一家疏记扰引经文指斥卷次皆以南本为定有不知者但捡北本见卷次不同往往谓疏记所指乖误今之所引虚空喻文即南本第三十一卷迦叶品文也佛顺迦叶难云一切众生虽复无常而是佛性常住无变是故我于此经中说众生佛性非内非外犹如虚空非内非外如其虚空有内外者虚空不名为一为常亦不得言一切处有虚空虽复非内非外而诸众生悉皆有之众生佛性亦复如是经称虚空非内非外者谓虚空遍一切处非唯在众生身内亦非唯在众生身外一言虚空依正摄尽众生皆悉有之者谓一切众生身中有于空大也众生既有余处岂无余处若无则不名虚空合法者佛性非六根故非内非六尘故非外虽非内外体遍内外而诸众生定有此性故云悉皆有之是知佛性该摄岂拣情无虚空周遍何专内外岂隔墙壁瓦砾邪请观下二释经义既云虚空一切处有则知心性遍收安隔瓦砾故云何所不收故知等者不许执佛性唯在内六入中亦不许执佛性专在外六入中故云非内外意显佛性体遍内外故云遍一切处有也文中云非内外等者等取一切处有句故三十二经亦云我为众生得开解故说言佛性非内非外何以故凡夫众生或言佛性住五阴中如器中有果或言离阴而有犹如虚空是故如来说于中道众生佛性非内六入非外六入内外合故名为中道是故宣说佛性即中道经称佛性为中道者岂有无真俗之中名为佛性邪是故佛性中道佛性咸遍故一经多处论遍既言双非复应双是故经中又云亦内亦外若无双是云何言遍故斥凡夫或言佛性如器中果及如虚空世言佛性唯在有情者如器果耳尚未能计如虚空安能晓了非内非外况经文自释根尘合故乃名中道根尘合者岂非体一岂非相即岂非性遍岂同器果今问佛性为是尘邪为是根邪为二合邪为双非邪若双非者亦非五阴何但墙壁及云如空者既云佛性犹如虚空空既遍收不专内外既云下二结示在因既云众生在迷明矣是知非内非外亦内亦外之性只是有情心性遍耳不可滞言而不求。

　　次迦下二明佛果正因二初引经文二初牒因义问迦叶问云等者此文在第三十三因前第三十一卷中如来以虚空喻正因佛性故迦叶至三十三卷中方问此义也故经云迦叶菩萨言世尊如佛所说众生佛性犹如虚空云何名为如虚空邪。

　　佛乃下二佛以果义答果地无碍等者然佛答迦叶经有三段俱约果义先明佛性同虚空非三世摄故经云善男子虚空无故非三世摄佛性常故非三世摄善男子如来已得三菩提所有佛性一切佛法常无变易以是义故无有三世犹如虚空次明同虚空非内非外经云善男子虚空无故非内非外佛性常故非内非外故说佛性犹如虚空三明同虚空无挂碍经云善男子如世间中无𦊱碍处名为虚空如来得三菩提已于一切佛法无有挂碍故言佛性犹如虚空以是因缘我说佛性犹如虚空今文中但云果地无碍者正引后段意兼前二以三段经文皆约果地为答故也。

　　岂非下二结不二良由因果互融三无差别故迦叶问众生正因佛以果义而答意显因果不二故也。

　　由佛下二引经示权缘了难正因义二初明迦叶难二初叙难意由佛果答者因佛以实教果地无碍答其空喻也权智断果者谓权教修得了因成智果修得缘因成断果即智果有了性断果有缘性故云果上缘了此之二果皆有证有见故云悉皆是有法喻不齐者法即缘了是有喻即虚空是无有无大异即不齐也此乃以别教缘了之法难圆教正因之喻即迦叶正为末代根缘宜闻权教故此难也。

　　故迦叶下二引经文如来即智果涅槃即断果智果是了性断果是缘性故云佛性当知佛性之言更无别体所以佛性居中义兼上下虽有三名只是缘了乃权教修二也。

　　佛先下二佛答二初双标二意迦叶执有既为末代权机故顺问而答仍为实机广明理遍故复前宗明虚空喻不同邪计也先顺下二历示经文二初顺问明有答二初引经文为对烦恼非寂灭说有涅槃寂灭之理故云为非等余二例尔。

　　今问下二示经义二初牒计反质文有二句初句牒计次句反难难意者若执瓦石永非佛性者则令二乘阐提永无成佛之分有为烦恼永无寂灭之期以经文三皆云非故若许烦恼体即涅槃二乘性即如来者何得专执瓦石永非佛性邪须知经文皆权说耳。

　　故知下二判释经意二初明带权明实意二初正判带权寄方便教者涅槃正谈圆实正因今对机宜暂说权教缘了故云寄也说三对治者即折挫烦恼云非涅槃折挫二乘云非如来折挫瓦石云无佛性即对治也皆敦逼有情耳暂说三有者释上寄方便教句对机暂尔明权结文即明实义故云暂说断烦恼尽有涅槃果离二乘外有如来人佛性唯在有情此皆权谈故云三有以斥三非释上说三对治也且据经有三文故云三耳其实唯有缘了二性义已如向说又别教非但缘了佛性隔于瓦石正因亦然但迦叶正以权果缘了难实正因耳故此下二引结文明实二初引经文无非等者非犹不也谓世间无有一物不是虚空所摄所以虚空绝于待对故云无非虚空对于虚空也此乃还喻实教心性三千正因之理遍一切处问既顺权机说权缘了何故仍用实教正因喻结邪答如来将护末代权机不宜闻于生死即涅槃二乘是如来瓦砾是佛性故寄方便教说缘了性忽有实机不可不说故以实教正因喻结之佛意下二释经意瓦石等三以为所对者谓瓦石二乘烦恼是所对佛性如来涅槃是能对前对权机则谓所对非能对今对实机则全所是能故知瓦石即佛性二乘即如来烦恼即涅槃则佛性等三之外更无瓦石等殊犹如虚空无有待对故云一切世间无非虚空等又复应知佛性等三即三而一一三融即不出自心三千即假是缘因性即涅槃也三千即空是了因性即如来也三千即中是正因性即佛性也况此三千三谛依正染净摄无不周岂有瓦石等三唯在心外虚空之喻岂不然乎故云一切无非如来等三问前消经文虚空之喻但约正因因果不二今消结文何以具含三法答前从合说合元具开今约开论开不离合问果上岂唯正因性邪答且指究竟所显三千为果上正因耳其实缘了与性一合分证尚尔况究竟邪。

　　迦叶下二难空成有二初迦叶据喻难三初标示复以四大为并者因佛上答结云无非虚空对于虚空即设并云如来向云虚空无对即是无者四大无对亦应是无四大无对而是有者虚空无对亦应是有故云令空是有故迦叶下二引经文世间亦无非四大等者谓此四大之性遍一切处无有一处不是四大而与四大作待对者此约四大性遍故得为难非约四大相也是则四大性遍既得名有虚空体遍何不名有迦叶下三示经意有之大者四大无对既得名有虚空无对亦得名有此有无过故云有之大也佛于下二佛舍喻答三初牒经以例三种俱权舍喻从法者迦叶虽复以四大作并佛竟不答故云舍喻但牒虚空以对涅槃故云从法问何故不答答亦有深意迦叶本云四大无对是故名有虚空亦应无对是有今明四大虽无外计非四大来对于四大而四大中自有相待如地水等各自相对而虚空中更无有物自相对者所以是无此并虚出故佛不答广明涅槃不同虚空者涅槃有十五义不同虚空如经言善男子若言涅槃三世摄虚空亦尔者是义不然何以故涅槃(一)是有(二)可见(三)可证(四)是色(五)足迹(六)章向(七)是有(八)是相(九)是缘(十)是归依处(十一)寂静(十二)光明(十三)安隐(十四)彼岸(十五)是故得名非三世摄虚空之性无如是法是故名无若有离如是等法更有法者应三世摄虚空若同是有法者不得非是三世所摄(已上经文)是则涅槃有十五句所以有虚空无十五句所以无故云广明涅槃不同虚空也若涅槃不同等者经既广谈涅槃与虚空不同例知佛性与如来亦与虚空不同涅槃十五句中意含余二乃成三法俱有与虚空之喻永异岂非寄方便教说邪故知下并向结文是正因实义此中经文既云涅槃等与虚空不同者则权教智断之性与实教正因义殊也验向结文既云一切世间无非虚空对于虚空则知如来等三与虚空之喻泯齐乃是就实教正因而结也。

　　一切世间等者世间之言岂过五阴假名国土等邪况阴界入色大小两乘不唯正报是知经文经云一切世间无非虚空对于空虚者国土等三无非佛性二乘烦恼其旨可知既云一切岂不摄于烦恼二乘乎则知烦恼即涅槃二乘即如来矣虚空等者虚空该广不可弃于墙壁瓦石则知瓦石即佛性矣然一切世间无非虚空对于虚空本是一义但显虚空体遍如向所说今以一切摄二乘虚空收瓦石者绮互其言文体然尔问以虚空结喻则显瓦石等三即佛性等三岂非实教三因俱遍此中何以但云正因结难邪答为对权教缘了且就合云正因尔况合必具开则三因俱遍故大经第十三云虚空无为是故为常虚空者即是佛性佛性即是如来如来即无为无为即常经称佛性即正因如来即了因无为是涅槃异名即缘因此乃即一而三三性俱遍之诚证也佛后下三更示实教正因异权缘了佛后复云等者即是广明涅槃不同虚空文此文在正因结难文后故云后复云也经文如向引然文中所引经文止撮其梗概兼加义释故与经文稍异今引经对释令文旨可见空与涅槃虽俱非世摄者经云涅槃是有下列十五句讫乃云是故得名非三世摄又云虚空若同是有法者不得非是三世所摄今文但云空与涅槃俱非世摄也涅槃如来有证有见者即经中明涅槃十五句中云是有可见可证也今更义加如来以由涅槃是断果如来是智果断必具智故义加如来也虚空常故者经云虚空之性无如是法是故名无今云常者常即无义故章安云空只是无无即是常是故不然者虚空无证无见也即经云无如是法岂非等者涅槃如来有证有见即权教缘了虚空常故无证无见即实教正因故云不同是知一段经文所谈三因权实对论以权修对实性则合权修为二故云缘了以实性对修则合实性为一故云正因若权实各论权修自三故前文云如来佛性涅槃是有实性亦三故前文云一切世间无非虚空对于虚空然据经意正对一分根缘合权修为二此二不遍容隔无情合实性为一此一乃遍宁弃瓦石况复实教虽合合乃具开即正因性具缘了性在性则全修成性起修则全性成修故性三既遍修三亦然性遍故三千在理故云无情佛性修遍故三千果成即是无情成佛因果不二依正何殊请晓三千方知体一不应信于无情有性而疑于无情成佛也。

　　金刚錍显性录卷第一
卍新纂续藏经第 56 册 No. 0935 金刚錍显性录


　　金刚錍显性录卷第二

　　孤山沙门释　智圆　集

　　次佛下复宗明空三初明来意复宗者佛本以虚空喻实正因由迦叶执权缘了而难并空令有故佛称末代权顺彼难问说于三有以斥三非广谈涅槃不同虚空其义既毕还复前宗显示虚空非有为法故云显空非有复虑世人以外道世情眼所见空作佛性喻故更十番委示遮防谬解应言一十复次言十一者文误下去例然。

　　初云下二引经二初正破邪计十初破空是心数三初引经世人至不可见牒所执佛言下破此即心所者经云若无色无对不可见者即心数法虚空若同心数法者不得不是三世所摄若三世摄即是四阴今文引用但撮大纲或改换言句贵令易解下九段例尔。

　　语似下二释经语似心所者非谓世人即计心所为空但为谈虚空无色无对之言与心所相滥以心所亦无色无对不可见故恐人以佛性能喻之空作此邪解故佛破之。

　　三世言下结同斥非佛以虚空常住喻佛性理遍一切处而世人言佛性不遍瓦石但在有情身中者全同外计心所为空也以心所但在身内故是无常故今山家学人不得意者谓观理具三千不收事境亦同此见。

　　二破空是光明二初引经于中先牒执次佛言下破既言空是光明者即计虚空为色法也但此外道不解空义云空是色乃是空中容于光色何得乃言空是色邪又数家亦谓二十一色空属明色是知空若是色即属无常亦非佛性喻也。

　　二结同斥非若谓佛性有情则有无情则无者何殊光色明处即有暗处即无。

　　三破空是住处二初引经经云复有人言夫虚空者即是住处章安释云言住处者谓虚空有处所如东西二室一满一空当知有处此中引经但引牒执阙破辞经中具有经云若有住处即是色法而一切处皆是无常三世所摄虚空亦常非三世摄若说处者知无虚空二结同斥非世人执佛性但在有情身内不遍无情者此乃局佛性之空而有住处何殊二室一满一空乎。

　　四破空是次第二初引经经云复有说言虚空即是次第章安释云言次第者如箫管中及门向内数人云窗内见于外间之空先于第一牕棂中见复于第二第三中见此是次第此中亦不引破辞经云若是次第即是数法若是可数即三世摄若三世摄云何言常二文皆不引破辞者住处是色法次第是数法皆是无常三世摄故非佛性喻准光明中可见故不烦文二结同斥非世人执佛性但在有情身内此性既在身内必须随身逐时迁变如是别何异计空为次第邪。

　　五破空在三处二初引经于中先牒次破初牒者彼计虚空有三一云空道在空处有中无空二云空在有处无处无空三云在有无处如湿烂物无烂未烂即名有空文云实者实即有也。

　　佛言下破经文一一句皆云当知虚空是无常法初句经云若言空是当知虚空是无常法何以故实处无故文二句例示今文存略又改是字为者字实字为有字者令文易解故有处无故者既言空在空处则知有处无空空处无故者既言空在有处则知空处无空二处无故者既言空在亦有亦无处则知空处并有处无空犹如烂物物体坏已势不久停故亦无未是灭尽故亦有既执烂物处有空则坚固物处及无物处无空也空既不遍即皆无常非佛性喻之空也。

　　二结同斥非世人执佛性在有情身内者于计空在三处中但是执空在有处耳是故犹阙空在空处及空在有无处也尚劣外计佛性如何。

　　六破空是可作二初引经亦但引牒不引破于牒中其语稍略如经云有说虚空是可作法如说去树去舍而作虚空平作虚空覆于虚空上于虚空尽虚空色如大海水是故虚空是可作法今云去舍等者等取去树乃至𦘕虚空色谓此外人计空非自然因造作得如伐树拆舍此处乃空则知虚空因作为得故云空是作法经中云平覆等可解𦘕空等者只是外人证虚空可作尔谓图𦘕虚空色其状渺漫如海水相虚空之色既可图𦘕验是作法也经中佛自破云一切作法皆是无常犹如瓦鉼虚空若尔应是无常二结同斥非身没等者谓若依身灭方与涅槃真理相应若然者何异去舍方空邪故数论等各计穿地斫树等悉皆得空并是作空俱同邪计据此乃是斥小乘师所执同邪非关大乘佛性之执也或恐别有所属其意未详。

　　七破空是无碍处二初引经于中先牒次破先牒者谓虚空无碍为性如窍隙等即名虚空经云世间人说一切法中无𦊱碍名虚空佛言下破此中引文隐约经中先二句定次难先定经云此无碍处于一切所为具足有为分有邪即今文云有分有具也佛先定意者只问无碍处为空者此空为具足容十方空为不具足容十方空邪次难经云若具足有当知余处则无虚空若分有者则是彼此可数之法若是可数异知无常今文云余处无故者略举一边耳又文似欠句合于有具字下云若具有者余处无故文义方足佛难意者若具十方虚空者当知十方则无虚空若不并着亦是此有彼无。

　　二结同斥非世人执虚空佛性有情身内则有无情则无者全同外计窍隙中具十方空反令十方则无虚空故云余处则无。

　　八破空与有并二初引经先牒经云若有人说虚空无碍兴有并合者。

　　佛言下次破经中先作三章门次方解释三章门者经云若言并合则有三种一异业合如飞鸟集树二共业合如两羊相触三已合共合如二双指合在一处章安解云一异业合如飞鸟集树者唯鸟来栖树树不来栖鸟亦如物来合空空不来合物二共叶合如两羊相触者空亦合物物亦合空三已合共合如二双指合者物用与物已合物只是体用是物家动用此二事体用已合空用与空已合空即是体用即是空所容受以此体用已合复更以物合空如两指先已合后更两两共合经中次释三章释初章经文自作三难谓无常难常难亦常亦无常难无常难者经云若言异业共合异则有二一是物业二虚空业若空业合物空则无常若物业合空物则不遍如其不遍是亦无常章安释云一是物业即是动业二虚空业即是空业言空业合物空则无常者物既无常而空与其合岂不无常若物业合空物则不遍者此既合彼应随空亦遍复应物随空是常物既不遍云何合空物是无常者空亦无常邪经中更作常难及亦常亦无常难(云云)释第二章者经云若共业合者是义不然何以故虚空名遍若与业合业亦应遍若是遍是应一切遍若一切遍应一切合不应说有合与不合章安释云若空与业合业亦应遍者谓空体与用合用亦应遍若空用遍则应遍与物合不得更有离物之空不应说有合与不合释第三章者经云若言已合共合如二双指合是义不然何以故先无有合后方合故先无后有是无常法是故不得说言虚空已合共合如世间法先无后有是物无常虚空若尔亦应无常章安释云言先无后有者谓空之与物先时不合后时方合则是本无今有应是无常然此唯破后合不破前合所以然者前空体与空业用物体与物业用不有则已有则俱时岂可得言先时无合后时方合而浅识者谓空是体有若来时方有空用物亦如是体移动时方有动用只此前合亦是本无今有破则应云无常只此先无今有破者即具破于前后二合正破后双合傍破前单合二结同斥非如二指合者应云如二双指合文略双字世人执佛性在有情身内者与此邪计空同何者佛性即空体佛性容受即空业用此二指已合有情身即物体堪任动移即物用此亦即二指已合若谓有情有佛性者岂非空已合体用与物已合体用复更相合邪即如二指先已相合后更两两共合也悉是先无今有皆属无常非常住佛性也前之二合于今破执其义乃疏故但云如二指合耳。

　　九破空在物中二初引经但引牒不引破经文具有先牒者经云若言虚空在物如器中果次破云是义不然何以故如是虚空先无器时在何处住若有住处虚空则多如其多者云何言常言一言遍若使虚空离空有住处者物亦应离虚空住是故当知无有虚空章安释云难文有二初作理责次若使下作并难初又为三初正责云若言有器空在器中者本无器时空在何处若有住处下第二难应有多空未有器时已有一空后有器时复有一空宁非多空如其多者下第三结过凡有三过一不得言常谓先是无器之空今是有器之空宁得是常二者不得言一可解三者不得言遍有器时空非无器时空空宁得遍若使下并难者若谓无器时空离有器时空而有住处者物亦离空而有住处二结同斥非世人执虚空佛性在有情身内者何殊器果然十破之中此破最显以法合喻亦应三番责难初正责者若言佛性在阴身内者本无身时性在何处二者应有多性未有身时若有一性后有身时复有一性宁非多性三结三过者一不得言常者谓先是无阴身之佛性今是有阴身之佛性宁得是常二不得言一者如第二难亦可难云若谓阴身有性一切众生各各阴身应有多性三不得言遍者有阴身之佛性非无阴身之佛性又有情则有无情则无宁得遍邪故二十三经云凡夫众生或言佛性如器中有果者良有以也。

　　十重破空是住处二初引经先牒经云若有说言指住之处名为虚空次破云当知虚空是无常法何以故指有四方若有四方当知虚空亦有四方一切常法都无方所以有方故虚空无常若是无常不离五阴要离五阴是无所有章安释云所言指住处者若言即指一切住处为虚空住处既有四方四方若异者空应四方随空住处二结同斥非世人谓佛性在有情身中者岂非执虚空有方面邪既有方面安称常住佛性乎。

　　佛总下二结非显是从因缘等者经文稍广今先引经次释今文经云有法若从因缘生者当知是法名为无常譬如一切众生树木因地而住地无常故因地之物次第无常如地因水水无常故地亦无常如水因风风无常故水亦无常风依虚空虚空无常若无常者云何说言虚空是常遍一切处虚空无故非是过去未来现在亦如兔角是无物故非是过去未来现在是故我说佛性常故非三世摄虚空无故非三世摄故今文云从因缘生皆是无常也从因缘生至三世摄故是结非虚空下显是经既结云有法若从因缘生者名为无常是十番邪计谓虚空是心数乃至是住处等尽是因缘生法皆属无常此等虚空不可为佛性喻也是无常故等者为三世所摄故属无常虚空异彼等者太虚空异彼邪计空者以由太虚空遍一切处故是常住故非三世摄故故经云若无常者云何说言虚空是常遍一切处又前文云无非虚空对于虚空也然今论文消释大经与章安疏小异如前佛答迦叶云何犹如虚空经文章安科为佛性同虚空义今文以为实教果地无碍答迦叶问佛性涅槃是有下一段经章安科为佛性异虚空义今文以为迦叶执权难佛顺问答章安但云破外道今以为复宗明空故知章安消经不分权实但云佛性与虚空有同有异故将总结文中佛性常故非三世虚空无故非三世为结同异谓同无三世异者性常空无则知法喻有齐不齐正申迦叶之难若论主意则谓虚空正喻实教正因体遍法喻泯齐但迦叶执权为疑故佛顺问而答暂说三有以斥三非此乃摧教缘了与虚空喻不齐也后还复宗明实教义是知章安论主消释经文各有深致后人览之无见惑也然若遣无情之妨明权实之义则论主消经为尽美矣问论主消经虚空喻与实正因性同兴权缘了异者经中结云佛性常故虚空无故此岂非实教法喻自不同邪答佛性常故无三世虚空无三世故常文似殊途义归一揆故经云虚空是常遍一切处又三十一经云虚空无为即常此为良证若依章安则空与性异问章安论主解义孰愈答佛意多含故二师所解随机释义各尽其源故龙权解经义皆至十此违下三结显此违等者指前破外至于总结一段经文符顺空喻谈实教正因法喻泯齐则违于迦叶不齐之难也。

　　世人下总斥同邪不晓经旨二初斥所计同邪世之讲者既云瓦石无性则显背虚空喻遍之教故云弃佛正教若佛性唯在有情何殊心所等计则是朋党邪空也云何下二斥不晓经旨经言墙壁非佛性者乃是权教智果断果有缘了性言犹如虚空者乃实教正因佛性权缘了则墙壁容非实正因则无情罔隔虽俱云佛性而有实有权岂得执墙壁之权文而难虚空之实义也如来下二委示经文二初对义经云说为如来者即权教智德之果经云说为涅槃者即权教断德之果故大经第二十三佛自释云诸佛如来烦恼不起是名涅槃所有智慧于法无碍是为如来故知如来涅槃即智断二德也经云说为佛性者即智断果上有缘了性故云佛性如前记文所以下二牒经智断二果皆有证有见故云是有。

　　世人下三结示所引之意以斥野客世人多引涅槃墙壁之文难无情有性之义故今广引经文示其权实以杜塞他人执墙壁无性之余论也子应不见等者正斥野客文初立难引涅槃云而云佛性非谓无情仁何独言无情有性故今责云子前作此难者应不见涅槃之文有权有实徒学世人引瓦石无性之文妨害实义也以权难实若水火硕乖故云殊不相应不知等者经文前后虽俱名佛性而权实体别明实故特谈正因体遍故云犹如虚空带权故不说缘了体遍故云墙壁非性若了进否不同则不应以同名而难别体也。

　　况复下二示教部权实二初正释三初牒经标示经中但说正因体遍不说缘了遍者正由部中带权明实对一分机耳。

　　如迦下二正判权实二初判属权说如迦叶所引如来佛性涅槃是有难佛空喻者此乃部中带偏权教门而说也部意正明圆实旁说偏权故云带也佛顺迦叶者即先顺问答也三皆是有者谓为非如来说为如来等三也若顿下二显示实义如下文云一代已多显顿如华严依正不二等皆明修性各三因遍之义即顿教实说也本有三种者谓无始本迷三道流转此三道事即三德理道即德种如波为水种故云本有三种而此三理非因了达体元周遍故云三理元遍此即理性三因也达性成修者谓体达本具之性成智行二修智行各三体咸周遍故云修三亦遍智三谓如理而解即名字位行三谓如理而观即观行相似位是则智行各三俱名达性成修也此就开说若就合说即合性为一合修为二合理性三为一正因法身德也合智三为一了因般若德也合行三为一缘因解脱德也故开虽具九九只是三三九虽殊其理常一一尚无一岂有九三就顿自论开合常尔今文为对涅槃对权缘了合性为一所以顿教且约开论又一家修性正义即约玄文前三妙也境即性三智即智三行即行三行之所阶即有诸位若至初住名随分果则分证三法也止观修性其意亦然序中闻圆法即性三谓闻理性本具之三也起圆信即智三立圆行即行三入圆位即初住分证三法转前二修成智断果修性一合无复分张是知修性唯约住前以初住是所到凉池故是近期之地故若以初住已上名真修者非今所议是故诸文虽或以初住为了因或以究竟为智三皆随义进否未是的为初心示修性也傥不了位次进否文义旁正则徒谈修性谩说开合如何消释修性一门一门既乖十门俱失欲委知修性位次者请寻行妙及感应妙初释签文又一家离合位次非止一途下文当辨。

　　故示下三明带权意文中先示部中谈实意次故赴下示部中带权意言故示故赴者二处故字并误应作欲字谓欲示众生理具正因佛性所以正因约实教而说也欲赴末代机缘所以缘了约权而说也且云正遍者于三因中从要而示故欲成迦叶执权之疑故以顺迦叶者谓末代一种机缘宜闻带权之说是故如来赴彼乐欲乃顺迦叶不齐之难谈瓦石无性等岂非等者佛既顺问而答足显迦叶知机而问也知机谓知末代带权之机设疑谓设法喻不齐之疑覆实谓隐覆三因俱遍之旨述权谓谈述瓦石无情之义。

　　此子下二结斥盖不知经中瓦石无性是权教缘了虚空喻遍是实教正因故执瓦石无性之文以难无情有性之说。

　　故涅下二明佛性名通反质野客三初总标不唯一种者随机所说进否不同责其偏执一文也。

　　如迦下二正释三初引佛性在果令有情亦无二初引果不通因反破所执力无畏等即果上报应二身故十住婆沙云念法门身即报身谓四十不共法即力无畏等名法门也念相好身即应身令众生亦无者众生在因既无力无畏等是则有情亦无佛性何独无情无性邪。

　　若言下二纵计转破二初第一重二初牒计此是果德者即指力无畏等此计由前难而生前难云佛性既是力无畏等则众生亦无岂唯瓦石彼则救云经虽不谈众生有性既示果德是佛性是知众生虽无此德而有此性故有情有性瓦石无此果性故无情无性果性下二破由立因有果性乃生两难初据正理破果德既依正不二众生有此果性亦应不二何故谓瓦石无佛性邪故云何不沾等又若下引彼义破又若许众生有果德性者则众生理具三身与诸佛果德三身理同世人何故但云诸佛三身同不云众生与佛同邪言同一法身等者即成论师立义也彼云众生各有佛性但成佛时权智齐等同一法身力无畏亦尔此则但云诸佛道同不了生佛理等以不知理具故也故曰而不云等也若了理等即使一尘报色一念凡心皆是三身三德尘心是果性之种故云性种若然者则三千一念依正全收三无差别炳然可见终不谓无情无性也。

　　第二重二初牒执此执亦因前难而生谓众生但有正因性与法身等不与报化等故不得云生佛亦同也何故下二破若谓不等报化者大经何故云佛性者谓十力乃至相好力等岂非报身相好岂非化身前既通此经文云是果德众生有果性况经文正论报化今何得言但有法身性邪应知众生一心一尘三身具足周遍一切不隔无情。

　　又复下二引四句有无令所执无归四句辨性者大经三十二云或有佛性阐提人有善根人无或有佛性善根人有阐提人无或有佛性二人俱有或有佛性二人俱无章安释云阐提有修恶善根人无阐提无修善善根人有二人俱有性德二人俱无不退性未入似位故也为何众生者汝但言众生今问为善根众生为阐提众生有何等性者汝但言有佛性今问为有修善性为有修恶性为性德性为不退性若言瓦石无四句故无佛性者且如二人俱有性德三因三千三谛遍一切处经文以虚空为喻四句何会不摄瓦石又何故云因有果性果既依正不二因具此性岂得二邪故知瓦石不出四句。

　　又第下三引佛性差降道品名通斥彼专执第六云凡夫如乳须陀洹如酪斯陀含如生苏阿那含如熟酥阿罗汉支佛佛如醍醐此约三藏第九云众生如牛新生血乳未别声闻如乳缘觉如酪菩萨如生熟酥佛如醍醐此约别教第三十二云众生如杂血乳须陀洹斯陀含如净乳阿那含如酪罗汉如生酥支佛菩萨如熟酥佛如醍醐此约通教此等经文皆于无差别中作差别说佛性虽通约教约人其义则别他不知此故以难之何故下难人并有情性何不等此三处经文对教显位如止观偏圆中委说次明道品名通二十七经云雪山有草名为忍辱牛若食者即成醍醐草喻正道若修正道即见佛性此即圆教八正也娑沙此云广说亦云五百说俱舍此云藏皆明三藏有门八正诸经道品随其时部有大有小道品之名既大小不同佛性之说亦偏圆有别不可以名惑体必也以体定名令大小甄分偏圆无紊以他人不得此意故今问云为修何八正等然上所引佛性种种不同者皆为世人不晓权实因果进否之谈遂专执墙壁无性权文害虚空遍有实说故委引佛性不同之文令识部中权实进否也。

　　故子下三结斥若晓佛性之说有进有否者终不执墙壁无佛性也。

　　客曰下二述权教二因不遍亦是重明进否也文为二初问由前释经墙壁无性云是权教缘了佛性故不遍无情故今问其所以余曰下二答二初正答三初正明所以二初示经文带权明实别教则三因俱局圆教则三因俱遍今涅槃带别教缘了说圆教正因故有遍不遍计我我所者辅行云五阴即我所能计即我横计阴者名之为我众生无始常计阴身故涅槃中且示所计阴身有性瓦石则无随彼便宜未应说遍盖权教之旨三因俱局也涅槃对一分机但以虚空喻正因体遍说实也未以虚空譬缘了带权也故至三十三卷中迦叶执权而问如来顺问而答云瓦石无性等盖对权机且从所计而示耳。

　　若教下二示别教教道三因不遍以教权故虽谈正因佛性仍隔无情故云亦局藏性理性皆佛性异名也一切俱然者谓佛性之名复有种种如中道法界第一义等别教虽有诸说局在有情所以下示别教不遍所以能造即心所造即依报依迷示迷等者依正当体虽即唯心而执重惑深者未宜闻此故别教且示心性能造依报国土但云能造之心即是佛性故阴身有佛性之名所造国土则非佛性故有无情之说如此说者犹是顺彼迷情且从所计阴身而示故云阴身是佛性国土非佛性所以然者良由别教但示心生诸法不说心具三千随缘不变之义虽有佛性之名盖附权而谈耳。

　　又复下二引诸部明实华严至法华皆谈心具三千依正因果互摄互融此理若显即有不思议用等此等经文即三因皆遍之义也。

　　涅槃下三结示涅槃带权意唯防像末者谓如来灭后像法末法之世人根既钝不了即权是实遂乃执实谤权欲令权实相融知佛方便故以权实分其三因明实教正因示权教缘了庶免执实谤权之过方隅者譬权实二教也四方曰方四维曰隅隅如权方如实涅槃明正因义则在实如指方明缘了义则在权如指隅也。

　　若执下二况斥执实尚失况执权邪执实谓执实教为是谤权教为非不知权是即实而权名迷权不了即权是实翻令实体不遍名失实问既迷于权何不名失答虽迷即实而权知权是方便故虽迷而得实虽究竟执之成失执权者执权教为是谤实教为非如执瓦石文难虚空俞也不知实教是佛本怀名迷实权实俱亡者既执于权非但失实亦失于权何者不知权是方便谬执为实名失权实是究竟反斥为非名失实是故执实则但失于实以知权是方便故执权则权实双失以不知权是方便故亡亦失也尚昧小乘由心者今言佛性唯在有情心中者尚未晓小乘之旨况大教乎何者如阿含云佛告比丘一法摄一切法所谓心是正法念云心造于依正此皆小乘经也又通别二教皆云心生心造唯不言具耳故暗等者谓不了圆教一心三千遍一切也当知此论前后诸文凡言大教唯指于圆。

　　客曰下三述涅槃兼偏带半亦是广明教部权实也二初问岂唯等者意问部中为有单权单实之说否余曰下二答二初通示权实二初约部示通云等者论其部意意在重施故云一切兼带也部中下二约教示即部中横辨也权实并明者只是一答而有权实故云并明初顺问答明权也次复宗明空明实也又顺问答中结云无非虚空亦是明实七种众生者一者常没如大鱼身重处深喻极重阐提二者暂出还没如大鱼身重处浅喻凡夫众生有少善根三者出已则住如坻弥(音迷)鱼身处浅水乐见光明喻四念处并得燸法人四者出已遍观四方如䱜(音错)鱼喻顶位人及须陀洹五者如䱜鱼观四方已为食故行喻斯陀含六如䱜鱼行已复住喻阿那含七到彼岸者喻阿罗汉辟支佛并佛犹如神龟水陆俱行如第三十二三十三卷迦叶品所明故经云七人皆不能修身戒心慧此乃以别破通故七人皆不能修身戒心慧即以通教涅槃为河故云一向权也三点者外国有新旧两伊新伊字如此方草书下字细𦘕相连是新伊相譬圆教三德法身即照亦即自在名一为三三无别体故是不横非前非后故是非纵一即三如大点三即一如细𦘕余如释注文中此三点义如第二卷哀叹品所明二鸟者经云鸟有二种一名迦邻提二名鸳鸯游止共俱不相舍离古师多解章安释云生死具常无常涅槃亦尔在下在高双飞双息即事而理即理而事二谛即中中即二谛是则双游义成雌雄义亦成事理双游其义既成名字观行乃至究竟双游皆成横竖具足无有缺减如第七卷鸟喻品所明三慈者谓众生缘慈法缘慈无缘慈经云善男子慈若有无非有非无如是之慈非声闻辟支佛等所能思议慈若不可思议佛性如来亦不可思议有即俗无即真双非即中此乃三谛不纵不横如梵行品所明十德者即德王品所明十功德也初功德具五事第二功德具六通乃至第十修三十七道品此十德始终皆明三谛或可以十德对十地或可一一地各具十德部中一向明实其文甚多故云等也。

　　如云下二别示实义二初引涅槃显实文斥偏执如云色常者经云舍无常色获得常色又纯陀施食获得五果常命色力等如此等文皆以非色为色吾今此身即是法身当知色常之言遍一切处依正收尽故涅槃疏云阴界入色大小两乘不唯正报是知言色常者色即内外之色常即佛性既言色常即依正皆是佛性譬以虚空良由此也而言佛性唯在有情者岂非抑制虚空令有局限邪此由不了墙壁无性之说是权虚空等文是实耳。

　　如二下二正明实义二初明二经显实义同二初明法华显实以况凡夫先正立况次悔来下引文证立况者二乘位居小圣于方等般若备闻圆顿而耻躬不逮尚至法华闻开权已方悟己性本具三千况复凡夫岂易可了故至涅槃重谈此性悔来等者此引信解品文证成也小机于华严时不受大化但有退大之意故云悔来至此至般若时虽说大法转教菩萨自谓我无其分故云财非己有即经云都无悕取一餐之意等也据此经文岂非法华之前于方等般若会中虽闻圆顿未悟己心所具三千与佛所证三千不别故云子不知父性闻开权等者即至法华定父子会天性方了己心与佛无别即子知父性也故身子云今日乃知真是佛子从佛口生从法化生得佛法分今文从略但云口生等口生即禀教而生化生即意解其法由此则于佛法有分分即初住分真位也如此妙理二乘解之尚难况博地乎。

　　故涅下二明涅槃显实之意法华虽已开显此性犹恐末代一分钝根不信己心三千具足及谓阐提不成佛等故于涅槃重更显说令知己心与佛无异及了阐提不断性善若改恶修善有成佛期据经元意岂得云无圆顿也。

　　今搜下明一家宗旨二初正明今意二初明依经建立二初正明建立现谓法华显实明过现常未谓涅槃显实明未来常然法华非不明未来涅槃非不明过现但法华正为现在涅槃正为未来故也今明一家止观行法所立心性妙境搜此二经深旨故云建立圆融故义例云文体正意唯归二经一依法华本迹显实二依涅槃扶律显常不弊性无者弊恶也介尔有心三千具足本自有之故不恶其无性也但因理壅者困病之甚也谓不恶众生无三千之性但病迷者日用不知理本虚通迷情壅塞谓无性无性也故梁肃云迷者自隔理不隔也失者自失性不失也所以止观之设意在示其迷救其失令了性顺理耳故云不弊等也故于阴入境中点示一念心性具足三千故知心体即常寂光寂光诸土无二无别遮那之身与土相称法与报应一体无殊故云点示体遍傍遮者立乎一念三千正为示其心体周遍傍为遮防他人立理也偏指清净真如者如下文云世人云众生唯有清净性等所以他宗若解若观皆偏指于真今家所立离真无妄离妄无真指无明心即三谛理故止观观乎阴心烦恼心病心等皆成不思议也故辅行云今用阴等十法为境不同常途别立清净真如无生无漏如是观者如离此虚空别更求空须知一家所立心性即妄而真若解若观其理咸尔偏真尚失偏妄可知故下文问云佛性常无常邪常应不变无常非性是以无常即常妄即真故二法一揆方离偏指之失亲见学斯宗者不了此旨乃云今家偏指妄心为境未得言真遂偏立妄心为解行事理之要不知即妄而真方为要也当知偏指于真似偏指于水偏指于妄如偏指于波即波是水方为要的寄言学者研详得失在理或当何必求人尚失小真者三藏初心亦不偏指真空为境何者因观苦集而得会真是故亦以真妄共为观境但不能体妄即真耳通别二教故非所拟他人既偏指真如为境尚失小教之真况无常即常具足三千之佛性乎故云安在问他宗亦云烦恼即菩提等岂唯偏指于真断惑方契邪答他言即者有言无旨何者既但立净性不云理具三千则无性恶之义理既不具恶性虽云体即终成断烦恼耳其犹虽了波即是水既不了冰具波性终成断波归水若知性本具恶则恶何所断其犹了达水元具波则波何所断须论体具即义方成修恶虽除性恶不断普现色身从此而立他未晓此但云众生本有清净之性为烦恼覆等所以漫指真如以为观境有言无指其斯谓欤。

　　他不下二斥失二初总行不晓今宗性之有无者谓无情无性有情有性也立义大旨者即止观不思议境立一念三千之旨也故义例总别例中明十乘意有五释第五与他所立永异释中于十乘各具四意妙境四者一于无情境立佛乘故二众生性德具三因故三者依正二报在一念故四佛本不断性恶故一三正当今意是以若了此旨则依正居乎一心一心不分能所岂有情与无情之别故义例云次明所立异于诸家及今学者读文昧旨不知所立唯顺圆融若不了之修习无分据此应须具了此观十章钩锁相成十境现观待发十乘随时进否方名晓了一家立义大旨矣今文唯示妙境而云立义大旨者以余乘诸境不离三千故也。

　　故达下二别示得失二初举解者明得焉有异同者若达一心体具三千者唯见一性周遍不见情与无情故义例云于无情境立佛乘故若无佛乘佛法身体为遍不遍亦不应云佛法身体同于无情及以不同是故应云法名不觉佛名为觉佛即是法法即是众岂可条然故今文云焉有异同也。

　　若不下二明迷者之失三初不立唯心失失体量也一切大教等者如前所引华严大集等诸大乘经所谈圆顿正诠此唯心义故今若不立唯心则大教无用前文云大教斯立功在于兹。

　　若不下二不许心具失失体德也圆谓圆融圆满顿谓顿极顿足若非心具三千安称圆满顿足是则理不本具岂能变造诸法邪故往代人师但立净理随缘不许谈其性具者则使大乘经论所诠极理皆成空设他宗明理失在兹焉问大意云不变随缘名心是知心即所造之事何故今云心具即是圆顿之理邪答妄心遍计灼然属事此事即理常具三千故约心性能造诸法须知心法通能通所如过去造现即现在色心俱为所造若现造于现及现造于当则现在之心复为能造迷心既尔悟心亦然故法华玄义云一心成观转教余心大师口决云实缘次第生实实迭相注斯皆研一刹那既成观已即以此观复观后心心心成观所复成能后后相续即事造也故知迷悟之心俱能俱所世世念念委作可知然心性非迷非悟迷悟由缘故知心性终成能造色等诸法既皆由心变终成所造虽分能所不出唯心故观所造唯见心具信唯下三心具有无失虽信心具三千复谓有情有性无情无性者则是自疑己心耳何者既知心具依正复云无情无性者则成国土一千在于心外岂非疑己心邪今有学山家教门者知一念具足三千而言无情无成佛义正当此失故义例斥云及今学者读文昧旨不知所立唯顺圆融也。

　　故知下二明心体用遍即一切生佛心性者以自他三千互相遍故以共下释出互遍所以尘由心造全尘是心心性能造诸法者以心性本具诸法故是则全所造法是能造心是故若尘若心无非心性我心既尔生佛亦然自他心性互融互摄所以一尘报色一念凡心即一切生佛心性也故云共造辅行云若论有情何独众生一切唯心是则一尘具足一切众生佛性亦具十方诸佛佛性若谓无情无性则是谓一切生佛无性故上句云何独自心之有无邪也共变者变亦造之异名即同不云门变名为造也然辅行释造不出二意故彼文云一者约理造即是具(即能造心性本具三千名造)二者约事不出三世(所造之事三世摄尽)三世又三(嫌人不晓更细陈之)一者过造于现过现造当(并指心之所造经云一切唯心造论云唯是一心作)如无始来及以现在乃至尽未来际一切诸业不出十界百界千如三千世间(从无始至成佛所造诸业所感依正不出善恶大小此之四类三世迭造不出三千所以一家示能造心具三千性正由此也)二者现造于现即是现在同业所感逐境心变名之为造(且如同业所感人界依正复由现在妄心分别偏计不同只此偏计名为造现)以心有故一切皆有以心空故一切皆空(释成逐境心变也义例云当知一切由心分别诸法何曾自谓同异占察云心生法生心灭法灭六道谓有二乘谓空菩萨可见)如世一宫所见不同是畏是爱是亲是冤(一官喻心性一官不同喻妄计差别是畏如三途苦是爱如人天乐是亲如菩萨入生死是冤如二乘出三界圆人了达心性无差取舍都泯如了畏爱等别只是一官)三者圣人变化所造(即已证心性称物施为现土现身示生示灭)亦合众生变心所见(变心即向逐境心变也以妄想故逐于圣人融通依正而生殊见)并由理具方有事用(此总示生佛无差不出一家唯观心性之意众生由心性具三千故能遍造遍计圣人由心性具三千故能现土现身如清浊二水并由湿体无差具波性故方能为波)今欲修观但观理具(既事境全由理变是故但观理具三千则全事是理如波浪全由水成是故但观水具波性则全波是水一家点示唯观心性意在此矣)俱破俱立俱是法界(破即空立即假法界即中)任运摄得权实所观(权谓圣人变化所造实谓现造于现等今但观能造心性本具三千三无差别任运摄其事造以全所造事是能造心性故如观能造之水任连摄得所造之波以全所造波是能造水湿故所以今论唯示刹那能造心中本具三千则所造瓦石有佛理矣)除注外皆辅行文因他谬解故此注之辅行释造既具二义释变例亦应然谓理变事变也理即不变之理以理常变造未始迁移故事即随缘之事以事境随缘而有起灭故是故瓦石墙壁皆事变事造即过造于现及现造于现也若不变随缘则依正差别理造即事造也若随缘不变则心性同归事造即理造也波水相即比之易知瓦石有性焕然可见物机无量不出三千故云同化境能应虽多不出十果故云同化事是故一言自己三千即摄一切生佛之三千也总上三文亦可互论得失何者不立唯心名失立唯心名得虽立唯心名得不许心具名失虽知心具名得复疑有无名失应达一念本具三千心外无境者乃可名得故文云达唯心了体具者焉有异同当知他宗明圆得在唯心失于心具近人不晓乃谓华严起信宗师所谈圆极但是今家别教者谬之甚矣诬彼深矣问向既自言他宗明即不论性恶终成断烦恼者岂非是别教义邪答但以不明性恶即义无归岂以理事无碍之谈顿同历别之说乎请观今文展转得失优劣易明问既知一念具足依正岂有经谓瓦石无性邪答若晓本具则唯一心但学者得言迷旨而谓一念三千自是有情心具乃谓草木是无情耳不知草木全是己心又近人解无情有性翻谓草木自具三千失之逾甚。

　　故世下二明失之所以所以有三失者良由不知佛性之名唯从实教无情之称局在权文遂执无情而疑有性已如前说者前文云若云无情即不应云有性等。

　　余患下二明立论所以二初正明所以欲以一家所立一念三千之义示彼迷徒故云恒思点示何谓下明点示意释出无情有性四字之旨一者示迷元从性变者此释无情二字以由迷者谓墙壁无情在于心外故云无情无佛性也今示彼令知方执墙壁无情之物皆从心性所变如水为波此即示不变随缘义故立无情之语二者示性令其改迷者此释有性二字既知无情元从性变如水之波须达无情即是佛性如波之水此即示随缘不变义故云示性随缘即事造三千不变即理造三千也若了随缘不变则但见佛性不见无情故云改迷不二门云唯内体三千即空假中即此义也对迷示理有此二意是故且云无情有性若随意论之既云有性即不合云无情也。

　　若分下二约教分判二初正判大教唯圆子欲下二并斥小道大逵者尔雅一达谓之道路九达谓之逵螳螂者郭璞云有斧虫也谓前长脚似斧而性怒而勇为物忤必拒前两足庄子云螳螂怒臂以当车宁免碎于辙间井蛙者水黾之属孙子云坎井之蛙不知江海庄子云坎井之黾谓东海之鳖曰吾跳梁乎井[車*夸]上休乎缺甃之岸坎井之乐亦至矣夫子奚不来入观乎今以小乘所谈偏局如一达之道故曰小道大乘所说圆融如九达之达故曰大逵今执小乘木石无情之文拒抗大教依正唯心之义者只如螳螂拒辙井蛙轻海耳。

　　故子下二结示劝信二初约法劝信二初明事理明即显失万法谓十界依正之事也真如谓一念三千之理也理即事故而有依正差别即不变随缘事即理故不出一念三千三谛即随缘不变应知今言真如随缘等者永异他说以他但云清净真如不知真如具三千法言随缘者有二义随无明之染缘即造九界依正随教行之净缘即造佛界依正若非本具云何能造由内具故他境能薰是知真如常薰内具他未晓此熏义徒施子信下显失真如即佛性异名耳故万下二明事理周遍劝信彼谓生佛我谓己心众生理具诸佛已成成之与理莫不性等以心及生佛各具三千互相摄故佛既不二生岂异乎下文云果地依正融通并依众生理本是则下二约喻劝信二初共喻事理二初正释二初喻水波喻事造三千以波是假缘而有故水湿喻理造三千以水湿常具波性故理造即体事造即用事理由来是一波湿未曾暂分文有四句初二句明事理同时次二句示理同事异初二句者初句明举理即事无有无事之理如水湿处即有波次句明举事即理未有无理之事如波处即有水湿事理同时弥为可信事理波湿虽无前后然必须云波从湿生事因理变不二而二二而不二思之可知次二句者初句示理同次句示事异讵渠据反未也何也又渠吕反岂也间去声隔也混胡本反秽浊也在湿喻理造为波喻事造混浊喻九界依正澄清喻佛界依正随缘不变三千岂离于一念故曰讵间混澄不变随缘事造自分于净秽故云自分清浊。

　　虽有下二合三初提喻贴合先提喻一性即湿性清浊虽别湿性无殊。

　　次贴合纵造正等者造即事造谓随染净缘造十界依正也此即合有清有浊依理等者理即理造谓事造十界依正虽殊当体不变同依一理心性如千车共辙此即合一性无殊故不二门云迷悟缘起不离刹那刹那性常缘起理一若许下二举法并斥无情有无者文误应云情无有无情谓有情无谓无情今于有情略其有字无情略其情字故曰情无尔有无者即谓有情有性无情无性也既许随缘不变则依正无非佛性而云有情有性无情无性者则有情有不变义无情无不变义一等不变随缘为依为正一等随缘不变何故只在有情是则无情但有随缘而无不变故云自语相违世人共许随缘不变义故故此难也故知下三明因果理同劝信果地等者已证遮那一体不二良由无始一念三千是故若非理性本具三千安能果成依正不二故云并依等。

　　此乃下结示湿性喻理造清浊喻事造。

　　若唯下二各喻事理三初喻二初单喻理水本无波者波是假缘而有故不得云波中无水者全波是水故水如佛性波如依正只可云一佛性理本无依正之殊不可云十界依正而无佛性之理如迷下重以喻显东如佛性西如依正若唯下二单喻事但见依正差别宁论佛性混融此如权小所谈当知权小全在于迷故不二门云背性成迷也情性下二略合情谓有情无情即依正也性谓佛性合譬者谓以情性具合单理单事二喻也寻喻可见故云思之可知无情下三例斥无情有无者谓无情有性无性也例之可见者若例单约理者即但可云佛性无依正之名不可云无情无佛性之理若例单约迷者则但存依正差别俱无佛性之名亦不应云有情有佛性也是故世人执有情有性无情无性者以前对论事理及后单理单事三义勘之得失可见又此之三义若对教者前之二义唯大唯圆单约迷者唯权唯小故云有性即不合云无情等。

　　显性录卷第二
卍新纂续藏经第 56 册 No. 0935 金刚錍显性录


　　金刚錍显性录卷第三

　　孤山沙门释　智圆　集

　　于是下四述智论名不互通再征佛性二初问先叙外仪次领解后咨疑外仪者前则逼前今乃恭退前则平立今乃昃跪前则抗难今乃咨询晓权实之文省波水之喻不敢执权如恭退知所解偏局如昃跪释名恭拱也自持拱也跪危也体危倪也昃者倾也旁也不正也尔雅咨谟也谓谟议耳波水下领解夫以事喻法皆是分喻若喻事理相即波水最亲故曰实然。

　　[怡-台+(噗-口)]曾下咨疑曾闻等者此实彼宗章疏所说论主护时人意不斥其名故下但云谬引章疏之言也。

　　仁何故下正问释论既乃佛性之名局在有情仁何故立无情有佛性耶。

　　余曰下二答四初指世谬传泛为下二泛通其义纵有此说盖有义焉由不知义乃迷其名法名下正示名下之义法名不觉者约理约性佛名为觉者约智约修故辅行云佛为能觉法为所觉以佛陀翻觉者故云佛名为觉凡厥有情即具三千三谛之理故云本有不觉之理但凡夫迷倒日用不知未有能觉之智故云未有觉不觉知今欲令彼了知故且分能觉之智属于有情故名佛性所觉之理统于无情故名法性良以众生唯心具足欲敢逼令知故云令觉不觉即是以修照性也岂觉不觉等者若觉了本具三千之理依正唯心者则是全性成修依正无非佛性也岂更存无情在心外邪故云不觉犹不觉耶有本耶字作邪字者非反谓等者全能觉之心是所觉之理故故大经云佛性者即是如来如来即无为无为即常常者即法法即僧等三宝既其一体法性佛性安可条然。

　　客曰下三牒义再征尔犹如此也若云已觉不觉无非佛性者则知依正之法至佛果证得方乃会合唯心之理约凡说言有情有性无情无性者何所乖背邪。

　　余曰下四酬难广释二初斥非若也觉凡可客事异既云觉佛须了体同故辅行云迷谓内外悟唯一心制心从理无非心性他谓观内心理造三千不收内外之色者岂不自贻觉凡之责乎。

　　理本下二正释二初略酬来难三初示迷悟理同二初正示其义三千之理与佛无殊凡夫妄执依正差别不了差即无差无差即差故示众生有能觉性草木有不觉性意令众生觉彼不觉无非自心三无差别即空即中故云自会一如故知下二结示立名觉无不觉者由本具三千可觉知故故名佛性如睡梦可觉故名睡觉不觉下二明二义相须不觉等者由修照性故觉无等者由性发修故问若佛性属修法性属性者何故云一切众生悉有佛性耶答佛名觉者一切众生虽皆在迷有可觉之性全修成性故名佛性但欲令彼众生觉自心故故且云真如在有情名佛性耳此乃敦逼令修之旨也傥或觉之一念三千依正收尽岂有无情非佛性也大经云一切觉者名为佛性斯之谓矣大论设有此说意乃如此况复无文况复真如及佛性法性名虽不同其实一贯。

　　是则下三分判大小无佛性之法性者如身子云我等同入法性此法性即小乘真谛非大乘佛性也即法性之佛性者如华严云法性本空寂等此之法性即佛性异名也。

　　故今下二广释义趣三初举异名反难二初双定实相下应云真性有作真如者误分为两派者以他人云真如在有情名佛性在无情名法性故若同下二双难二初难同真如谓法界等若同真如分两派者何故诸大乘经论中不见明有情法界无情法界等邪若在下二难同法性二初牒所计若在无情等者即翻前之难谓诸教无无情法界等名者只由法界等是真如异名则知法界等若在无情同真如名法性若在有情同真如名佛性是故佛性即真如法界等在有情一边之称是故无情但有法性不名佛性故牒云非佛性者也何故下二引文显非卢舍那此云净满即能觉之智名报身佛也岂非等者经文既云了知一切法则见舍那者岂非诸法本有觉性岂得云佛性唯有情邪本空寂者即中道第一义空以一切境界从本已来体性自灭但由妄心不了法界一相乃见种种差别而一一取着也若了法性本空无取无见即名为觉故云性空即是佛当知法性即佛性也岂于无性等者岂于无佛性之法性又不修习能见牟尼邪是知言法性唯无情中者非也无相者无生死相无涅槃相方名佛体既真等者当知一切法即佛性也已上四段经文所谈皆明有情心性体遍即佛性名法性其义甚着故云请子思之进否者大圣以圆理随四悉机应立佛性之名令其获益故名进应立法性真如等名令其获益乃隐佛性之号故名否故大论云般若是一法佛说种种名随诸众生类为之立异字当知佛性亦复如是。

　　故真下二正显名异体同二初明名异体同二初明真如与佛性体同二初正释问今云佛之一字即法佛者何异他人云众生但有法身性邪答真如是理法身就理名便故且会之究论其体具三身性法身遍融岂隔报化当知今家所谈真如体具诸法不同偏指清净真如法身理该报化不同但有法身之性故法身与真如俱目三千三谛故云体一名异故佛下二引证人法二空者谓十法界假名实法也是故一家大小权实咸明二空者良由假实通于十界故今言二空即圆人体达一心十界假实皆即空中是则二空即能显之观智真如即所显之理性也。

　　华严下二明法性等与真如体同二初引经明法性与真如体同二初引经示义岂非等者众生即正报非众生即依报故云情与无情良以不变随缘故分依正故云二俱随缘随缘不变依正无非心性故云俱非有所以下二结例余名一切者谓种种诠理之名也皆有随缘不变二义故云皆然故知下二结斥然虽下二明体同义异二初通明义异立名不同三初约三义立名小别者即义异也性名多在凡等者谓亦通果等但诸经论多分在因所以然者凡夫理有佛等性故假缘可显如木有火性非己有火也文中略列五名体含三千通摄三德故名藏无有迁变故言性余名可解又涅槃疏云理惑合论名藏全不论惑称理不可改变称性次通因果及唯在果诸名读者当以一心三千三谛精详不烦笔墨所以下二别示从因立名之意烦恼生死者谓烦恼之心生死之色即五阴也是佛等性者众生虽未成佛乃至开藏而烦恼生死体即三谛有成佛之种性乃至有开藏之种性如铜有明性木有火性修之乃证故名佛性及藏性等问若言烦恼即四阴心者止观何故阴境现观烦恼待发邪答因修妙观发宿习者名烦恼境若寻常所起烦恼即现行四阴所收。

　　而诸下三约立名兴废诸名不互立者盖四悉随机一名立则余名废如法华一乘实相名立则法界佛性之名废诸经准知。

　　涅槃下二的示涅槃佛性体偏二初明偏示佛性所以二初正明经意世人下二斥迷经旨而不从果者如下文云但有清净之性加修万行至果乃有大用及前文云凡离何乖等此盖不知佛性之义何者佛果既依正不二今云众生有佛果之性性亦不二既不知此名失体遍。

　　又云下二明真妄体遍二初正明体遍烦恼心性等者心谓介尔之心性谓三千之性即事而理故此一念具足三千性体常周执之成局是故云佛性遍者由心性遍耳。

　　故知下二斥失二初不了妄心体遍失良由等者若了即佛性之无明遍造诸法者方识即无明之佛性依正该收也是故妄心则万法永殊真心则一理无外是故唯心之言即妄而真方为尽善故真心即遍妄心亦遍以真妄相即如波水故所以离妄指真如弃波求水耳。

　　子尚下二不了妄色体遍失二初举易况难内外之色俱名生死色何下二正示色遍三初标定色何以遍者此问起之词如义例问云外无情色不与心俱如何复能具足三德即今问云色何以遍也色即心故者即答词如义例答云何但外色不与心俱内身亦如草木若论具德不独内心由心变故谓内心外色心非内外故色无内外等大意云色由心造全体是心皆此意也是故凡夫依正之色全是过去妄心所造即是理性随染缘也复由现在妄心所执故此依正全是无明故占察云一切法皆不自有但依妄心分别故有又云一切诸法皆从妄想生依妄心为本今若体达全妄是真以妄心本无自性故由理本具方有事用故是故即心之言该真妄也当知诸文凡言唯色唯香等其意皆尔只由色香皆由心造故心性本具色香故所以色香即心心外无法故言唯色香等他昧由心之旨便谓草木自具悲哉伤哉。

　　何者下二征释依报即外色大地山河一切众生共依止故由共造也正报即内色幽明异质巨细殊形由别造也然唯识论明共别造凡有四句一共中共谓大地皆是有情八识共变二共中不共谓虽是人畜共变然受用不同如水鱼见舍宅天见琉璃人见清冷鬼见猛焰又如田宅各有其主是不共也(此二句即共造依报也)三不共中共如男女身根种子各变名不共而受用涩滑无殊即共也四不共中不共如男女五根各种所变利钝明暗一一不同(此二句即别造正报也)岂信等者今责世人岂可但信唯识共造依报彼彼共居其体周遍而不信别造正报中佛性亦遍邪须知约事虽共别不同约理则体咸周遍能造下正示依正俱遍义也能造即心性所造谓依正依正既由心造则知依正即心如水波既由水成则知水波即水故云既是唯心也心体即心性心性无差摄无不遍故占察云众生心体犹如虚空平等普遍无所不至须知唯识即佛性异名依正既皆唯识所变不可谓佛性唯在有情身内故云不可局方所故所以下三结示以土由心造故心性本具故己心三千遍彼生佛三千故不二门云果虽未辨一切莫非遮那妙境故云皆有理性心种也性既周遍故涅槃以虚空喻之一十复次者即前所引十段破邪空显佛性文也。

　　故知下三结示过失二初总示过失三初正示过失名体同异者大小经论凡所立名或名同体异如法性解脱中道等名大小俱有岂以名同令法一概必以理简而使甄分或体同名异如真如法界佛性藏性等名皆目三千三谛之理岂以名异令法差殊须了体同而使一贯傥不知此则迷名失旨修行无分学之大患岂虚言哉。

　　故身下二引证迷名同人法性等者即身子于方等般若会中迷于名同体异也所以法华之前不得入实诚由此矣子初下三明闻论开解闻之惊骇者骇俟揩反惊也即文初闻无情有性等言也。

　　故知下二别示过失二初牒计唯阴质内者谓世人但云有情有佛性者岂非局遮那周遍之理在阴身内邪问若尔今家谈行唯观阴心何异世人邪答既观内心具三千性则知外色全是内心何者由心变故谓内心外色心非内外故色无内外而内而外随其心净则佛土净随佛土净则智慧净色心净故诸法净诸法净故色心净故止观破法遍中以识剂色第七卷末若心若色无非大车当知一家若教若观皆云无情有性者只是指示诸法无非自心非谓一一草木自具三千也所以一家教观永异世人是故云依报正报各具三千者深迷宗旨自树迷情耳直云者但云无情而已不云有性也。

　　则有下二示失二初比决示失二初约凡夫见计及理教俱权可为比决三初不如外道失二种者一者计我大色小及我遍虚空二者众尘所成既云我大色小色在我中则知神我该收依正我遍虚空者大经引外云色非我乃至识非我我者遍一切处犹如虚空此乃以遍一切处为我不取色等为我也既遍一切岂隔无情众尘所成者即顺世外道计微尘生粗果也微尘既能成身即知依报非真无情也二不如析法失三不如体法失皆云造者一往有事造义故则知六道依正皆由心生也若次下二约教权理实不可比决问别教既不示一念三千无情无性明矣何故言非所拟邪答且约别教所明十界依正皆由心生故云非所拟耳以折体比决意亦如之只由世人但云无情无性不云无情是心所造故望藏通山毫相绝藏通造六尚自悬殊别教造十安可比拟子闻下二总结。

　　客曰下正宗第二述解立疑复疏佛性遍义问何故此段科为复疏邪答前第一段虽有心变性变及造依正心具等语且为通诸违妨显佛性圆融故一家所立心具三千之目未暇指陈故至此段征前所谈问出其义故答中约四十六问为指归示一念三千为标准方知无情有性之旨全依止观不思议境也是故若了三千则识一切圆融教中异名别说若事若理如指于掌矣复疏之意其若是乎就文分二初问二初述解已开瓦石无性是权虚空周遍是实故云仁善分别重疑者重字通二音若作平声谓所疑重沓如野客番番疑问论主一一解释也若作上声谓所疑重大谓昔坚执瓦石无性等今破此执故曰实坏重疑信一切法等者谓了依正不出唯心也而云下二立疑闻向所说虽信瓦石无非自心而因闻起疑复有四种一疑正中复有缘了二疑修遍三疑果遍四疑一尘即彼彼生佛心性何者正因属性缘了属修何故向云本有三种三理元遍岂可性中预有修种二者性乃是理理遍可然修既属事事云何遍何故向云达性成修修三亦遍邪三者果成之时必断惑证理说法现通若依正不二者依报国土云何能断惑等邪既无此义何故向云果地依正融通并依众生理本邪四者依正皆是己心已自难信云何一心一尘亦即彼彼生佛之心性邪闻斯四说疑滞未通故云情由未决然此四意若解前文其旨可见故记中一一以一念三千之义消文今为钝者发四十六问的示一家所立一念三千不思议境反知祖承有在故立疑耳。

　　余曰下二答二初举教观斥失总前四疑以成二失初斥不观心具失为下约观心六问张本遍揽等者谓从无始尽未来际所造不出百界三千世间而能造者由理本具今观心性本具三千遍融彼彼生佛俱归一念名为遍揽因果等他人自昔既不善此旨故疑三因种遍及一心一尘即一切生佛心性等说也因果即十如性相至因缘属因果报属果百界千如即百界因果也己心三千名自依正生佛三千名他依正若能观己心具百界三千法者则知生佛亦具三千己心三千遍彼三千是故但观己心理具三千则彼彼依正事理因果摄无不尽若能如是遍揽观于己心者则见一心一尘即一切生佛之心性矣请观此文不应谓观内心理造时不收事造也亦须知一家谈解明行皆内外事理该收若不尔者岂得约观说无情有性邪亦由下二斥不了教意失为下约教义四十问张本亦由等者若了诸圆顿教所谈心性周遍三因离合说果现融之旨者终不疑于三因种遍及心尘即生佛心性等佛说果德之意者佛说果上依正融通周遍法界者良由无始一念三千不见此意乃疑果遍不知诸法全是自心佛现互融者谓转依为正转正为依也故大经云菩萨修行大涅槃者乃至观实众生为非众生观非众生为实众生随意成就无有虚妄疏解云非众生者即草木若众生本来虚妄无所有者当知众生有非众生若言诸法有安乐性即非众生亦是众生情与无情性与无性准此可见论主于彼疏中私释云私问若众生与非众生实更互转情作无情无情作情者是义难修若不实转圣力徒施总而言之只是诸佛菩萨自既依正不二而二二而不二能令众生亦复如是此则永转若暂转者不无斯义亦令转者不自觉知况复慈即如来如来即慈慈即佛性佛性即诸法敬请后德思之思之(以上涅槃疏文)当知佛现依正互融只由三千理显故不二门云若非三千空假中安能成兹自在用是故若达此旨则不疑果遍也。

　　余欲下二立问喻疑七初明立问意以一一问皆约一念三千该收生佛依正是故若晓一问则前之四疑皆荡故云众滞自消以我心三千三谛摄尽众生法界依正及佛界依正佛界心地三千三谛亦摄彼彼众生依正及我依正众生摄二亦复如是故云法界融通释然者解散也春秋序云涣然冰释今众滞自消若长川冰释大观者观明也易有观卦大明之象今法界融通无幽不鉴如杲日当空也法界众生佛依正者谓彼彼果佛法界依正彼彼众生法界依正以我一念三千摄无不尽故云一念具足尘谓色香等色香即心由心所造故一色一香之处无非生佛之心性心性遍摄故云一尘不亏。

　　问佛下二正立问总立四十六问凡为九意初五问约佛性二五问约无情三五问约唯心四五问约众生五五问约佛土六五问约果成七五问约真如八五问约譬喻九六问约观心又前四十问约依教开解为问对前不了教旨失后六问约依解立行为问对前不观心具失又前四十五问是别问后一问是总问故下文野客但答最后一问当知举总兼别也是故诸问寻下答意大旨可知今更随文略消令义无壅然须了一一问下皆破无情无性皆显事造即理不暇委记读者详之又前四十问约依教开解者由世人不了大教所诠三千之理周遍一切全昧佛性名乃至立譬喻意致疑无情即一切生佛性等故今问以辨之。

　　初问佛性于中并先定次难从因等者以佛性二字佛字在果性字属因应知一切众生虽无果佛三千互融之事而心具三千互融之性即因人有果人之性故名佛性所以从因从果二义并乖故下文云我及众生皆有此性故名佛性大经云佛性未来以当见故故言众生悉有佛性无常非性等者无常以迁变为义性以不变为义若是无常安称佛性若云是常者五阴何故败坏迁变邪是知佛性之理非常非无常而常而无常约理则常住无变约事则生死迁移今示无常即常事即理故故名佛性故大经云一切众生虽复无常而是佛性常住无变即妄而真斯可信矣偏真偏妄俱为所遮别不名性者若一切众生各有佛性一一不同者不同即迁变性乃不变即云佛性不应各别共不可分者谓一切众生同一佛性若如是者即混然不可分别若尔何故此众生成佛彼不成邪应知佛性不同而同同而不同故下文云一一有情心遍性遍心具性具犹如虚空彼彼无碍彼彼各遍又云一佛成道法界无非此佛之依正一佛既尔诸佛咸然也喻如一室千灯光光涉入皆遍室中而灯灯不杂同不同意准此可见对体辨异等者应知佛性之名通于别圆二教圆教实说心具三千周遍一切别教权说心生依正乃隔无情。

　　二问无情有权实邪者别教虽是大教理实教权以教权故故有无情之名涅槃虽是大部以带权故亦有无情之说诸经部教可以例知无情为色等者问意为色是无情故无性为非色是无情故无性为色非色俱是无情故无性若色是无情者阴身亦色何故有性若非色是无情者众生惑心云何有性又无情若是非色者草木是色则非无情何妨有性邪二俱可知佛见尔邪等者应知众生从迷情故分于依正诸佛从理智故依即是正今既学佛何存无情下文云因中若实慧实眼冥符亦全生是佛。

　　无情败坏等者若谓草木有生有灭尘砾随劫有无故无性者阴身亦尔故净名云是身无知知草木瓦石既云阴身有性阴身既败坏佛性亦败坏也。

　　无情是色者即世人定执无情是色故无佛性唯取心有佛性也法界处色者即十八界中法界十二处中法处皆少分属色故云法界处色问何名少分属色答以法处中有四类法谓无表色心所法不相应行三无为法是则无表是色心所是心不相应行非色非心无为法者非三聚摄以无表一类是色是故少分属色此依婆沙俱舍所说若依经部大乘法相等同时意识缘现五尘及落谢五尘法处所收少分属色少分属心今难意者若谓无情是色故无性者法界法处色为亦无佛性为复有佛性若言无者即一切有心皆无佛性岂唯草木若言有者草木亦是色法何云无性故云为亦无邪为复有邪。

　　三问唯心唯只是心者以只是二字解唯字义以一切法只是心故故云唯心也唯识云唯遮外境识表自心语与今同但他宗解义不了性具乃与今异异不名唯者若言无情无性则成心外有法安称唯心也若圣若凡者圣即真心凡即妄心若唯真心则离妄有真如避空求空是故不可偏指清净真如也若唯妄心者妄心遍计诸法永殊何名唯心邪故云二俱有过是知近人偏指妄心其过非少应知烦恼心性本具三千即妄而真体常周遍故前文云以由烦恼心性体遍说佛性遍也。

　　无心即依报二俱有过者例前可见应知心非依正而能造依造正是故依正即非依正依正之处当体是心以本具三千故也故立国土一千生阴二千在一心中者正由此也是故能造即非真非妄本具真妄之一心也故所造色心及以依正通于真妄若不唯色者牒所报也世人谬解唯心之义彼谓既言唯心即独在于心何关色邪故今难云色非心邪良以色由心造全体是心故可唯色四念处云非但唯识亦乃唯色唯香味等是则六境无非心故大论云三界无别法唯是一心作占察云一切诸法依心为本当知一切诸法悉名为心色既是心岂草木无性邪能所异同者此有二重能所一者心是能造十界依正是所造二者正报是能住依报是所住今问此二重能所为同为异若同何以甄别若异不名唯心应知即同而异依正自分即异而同唯一心性故不二门云依正既居一心一心岂分能所虽非能所依正宛然。

　　四问众生众生量异者谓巨细殊形善恶异类不尔非内者若谓佛性不随量异者何名有情身内有佛性邪既云性在身内此性须随形量大小也尔不名性者若谓佛性实随形量者此乃迁改不名佛性也众生惑心等者此一问自含两难一难无明惑心之性为遍为不遍二难无明惑心与外计色大我小等四句为同为异若言惑心之性遍于依正者何谓无情无佛性邪若谓惑心不遍依报者且四句中我大色小色在我中此之惑心是小乘初果所断尚遍依报岂大乘所谈之惑唯在有情又见惑但障偏空尚遍依报无明障于妙理岂局有情故前文云以由烦恼心性体遍云佛性遍众生有性等者佛有三身世云众生有佛性者为有何身性邪故问云唯应等若言有法身性者法身许遍何隔无情若言但有报应性者况三身相即无暂离时既许法身遍一切处报应未尝离于法身况法身处二身常在故知三身遍于诸法何独法身法身若遍尚具三身何独法身是故言有佛性者应具三身不可偏一本迷者谓无始无明也当知无明即是法性但凡夫不觉故谓之迷诸佛觉之故谓之悟是故诸佛觉己依正融通者良由无始理具也梁肃云一理而已迷而为凡悟而为圣迷佛下双难若谓生迷不迷佛悟则迷应永迷若谓佛悟不悟生迷则理应始有当知迷情如冰与水今虽在凡既云学佛必信教顺理不可独云有情有性也故辅行云从迷情故分于依正从理智故依即是正如常寂光即法身土身土相称岂隔无情众生一身几佛性者应知我心具诸佛之果德一佛身中几生性者应知佛果具自他之因性当知众生三千理具不断性善故具诸佛果德佛果三千理满不断性恶故具自他因性是故生既具于果德果上既依正不二生岂不然不可云无情无性也此中且以生佛对间互摄若生摄彼彼生佛摄彼彼果者既三千理同其意可见在下自辨故此未论。

　　五问佛土佛国土身者即华严十身中有国土身也十身者谓智身众生身国土身业报身声闻身缘觉身菩萨身如来身虚空身法身彼彼正等通名为身故云十身卢舍那也若以三身通收彼十者应开为四则以化身摄于业报智即报身虚空属法余皆化摄当知三身即是三谛三谛不出三千华严明如来十身互用者由心三千理显故也今文唯问国土身者为世人执国土无情无佛性故故独问之为始本邪者意问此国土身为因中本具为果成始有若果成始有此乃本无今有相无常法又成果不从因应知须云本具若也本具国土之身则众生有依正不二之理何得云无情无性邪始本同异者应知因果理同隐显事异国土身即国土一千也。

　　为一异邪者既十俱名身则依正不二不可云依正异也一无能所者能即身所即土若言身土不二则无能所若言身土有异则全同凡夫何名佛邪今言佛性者乃凡夫有果人之性故知此性依正不二不隔无情生亦下自含三问一问为是只一佛土众生居佛土中邪为各下二问生佛为各有土邪佛无下三问为佛寄在众生土中佛自无土邪应知只一佛土生自计异下文云一佛成道法界无非此佛之依正一佛既尔诸佛咸然众生自于佛依正中而生殊见苦乐升沉一一皆计为己身土净秽宛然成坏斯在或云土唯在生等如别说非此中意远近者同居名近寂光名远方便实报望前为远望后为近问意者佛土之言为止论同居亦摄寂光故云为远近邪何土体与生等此问佛于四土中何土与众生一异共别邪应知佛土之言具收四种寂光即一三土即异一即异故生见三土差别异即一故寂光一体无殊共别例尔故净名疏四土相望十种差别以消天器饭色不同一同居自异乃至第十云诸土非垢寂光非净前九明诸土不同非今问意第十明诸土之体土虽差别不异寂光寂光虽寂不异诸土即正当今问即一而异即异而一义也既乃即异而一不应云无情无性也问佛佛等者前以生佛相对问同异今以佛佛相对问同异土体即寂光娑婆下别举同居自异问之娑婆秽土为与诸佛共为别在释迦应知同居即寂光佛佛互遍即共义寂光即同居净秽自异别即别义也。

　　六问果成成广狭者应知尘国即寂光体广普周于法界寂光即尘国事狭随机而不同前远近约四土竖论今广狭约十方横论不成有过者略有二过一违文二违义华严云以国土身成正觉若云土不成者即违文世云唯心当知万法无非是心此心若成则依正俱成若云土不成者即违义见性举生见处同异者佛见性本同生见处计异理即事故国土处殊事即理故如来性等事理相即其犹冰水离冰无水离水无冰故云离二不可此中且与分证究竟对理即明同异故云见性见处等若因中与实慧冥符信教仰理者与佛见性全同彼彼不成者即未成佛之众生也意问果佛已成之依正与一切众生未成之依正为同为异应知已成之三千遍彼未成之三千即同也彼彼三千即异也千灯一室可以比知又迷悟不同亦是异义自他境者自境即佛果己心三千他境即彼彼三千初后之语通于自他自境初后者以无始凡心为初究竟成佛为后他境以彼彼生为初以彼彼果为后如何者问出其相应知成于佛眼则五眼具足成于中智则三智圆融见己心三千自他具足初后不二如清浊水湿性无殊彼彼亦尔具如自他不二门。

　　七问真如二俱如何者问出其相应知真如随缘造依造正随缘不变咸即真如故举正则全依是正正外无法举依则全正是依依外无法依正既皆是真如故更互相摄当知真如即自心理具三千三谛而此三谛三无差别他人但云清净真如全乖佛意故辅行问云世人云观真如如何观于身内等生等佛之真如邪良为他人不了本具无差等义故也。

　　为永无邪等者若言无情中无真如性何故佛果当成依正融通邪既乃依正融通岂非无情有真如性故云何当有邪随已与真为同异邪者应知真如随缘即同而异依正差别随缘不变同一真如若言永随此大不可真如本有为本无邪等者应知三千三谛真如佛性本自有之非适今也但众生迷倒不自觉知与惑共住等者此问在缠真如也应知虽无始本迷而本迷之性即是佛性染净不二门云浊虽本有而全体是清既全体是清则无情有性明矣。

　　八问譬喻波水同异等者应知水湿元同为波则异水为波也即同而异波即水也即异而同无有无波之水未有不湿之波波之与水同时而有实无前后若从悟从理则水本无波名名得从迷从事波无水名名失真妄同异者以水喻真以波喻妄同异存没法譬如何者应知空本无华由眼病故见遍空华于华名存于空名没眼病若除华处本是于空实无华可灭于空名存于华名没空即是同华即是异于同见异由眼有病于异见同由眼病除是则同异各有存没眼病喻妄情空喻佛性华喻依正迷真起妄见依正异则妄存真没了妄即真见佛性同则真存妄没镜像明体者体观以铜为体也镜喻一心像喻应明喻报体喻法通体是明遍明是像不并不别即一即三不离一镜以喻三身体性相即不出一心虽昏明有异而体性常同以尘昏时常具生像之性故前昏存则明没以喻在迷全法性为无明法性无生处则明没也后明存则昏没以喻在悟全无明为法性无迷无作处即昏没也昏明虽异铜性无殊迷悟虽荖心性常一法譬当尔故问如何只由世人皆谓众生但有法身性须修万行至果方有大用故今以喻示法令知生佛体同佛果有用由生性本具明能现像由昏性本具又可以镜喻心性明喻理造像喻事造虽像现有去有住而明性常具众像虽事造有生有灭而理性常造三千像现全在镜明事造不离心性事理不二明像常同前后存没准说可解帝网者谓帝释宫中众宝珠网一目一珠一一珠内现一帝释宫殿庄严如是数珠互相映入众珠咸现一珠之内一一珠内皆具众珠音缓依正彼彼不离展转无穷虽复无穷随举一珠收之皆尽于一珠外更无余珠不现其中今家正喻一念三千彼彼相摄因果皆尔果无因邪者若言帝网唯譬果上依正融通者果则无因故云果无因邪应知果上事用融通并由无始理具故不二门云三千在理同名无明三千果成咸称常乐既乃理具何隔无情如意珠身者谓果上随所应度现十界形譬如意珠玉随意雨宝故名如意珠身既现十界之身必各有所居之土不可有身无土故云身有土邪又若谓如意珠身唯在分证果及究竟果者此果岂得无因若也通因请陈其旨故云通因如何应知只由本具百界三千在乎一念故初住分显即能随类现形是故珠王身土一念具足不应云无情无佛性也已上四十问佛性乃至譬喻等名皆出诸大乘经论故一一问之令知诸教大旨晓了一心一尘无非生佛心性耳故此四十同是约教而问也。

　　九问观心由世人虽亦观心不善遍摄诸法观于己心具足三千三无差别致疑一心一尘即一切生佛心性等故次教义后约观心问之夫一家所谈三观观心准义例所明唯有三种一者从行唯于万境观于一心万境虽殊妙观理等此如止观观阴等十境即其意二者约法相如法华玄约四谛五行之文入一念心为圆观三托事相如王舍耆山名从事立故借事为观以导执情亦如止观方等普贤其例可识故凡欲造修须依止观约行观心诸文托事附法既未示三千为境未明十乘观法故初心人未可依之修习若已依止观观乎三千三谛者则能以此三千三谛正观之心依诸文所明摄诸事法观此事法不出三千名修事法观也当知事法观心不出二意一为未依止观修习者无封文滞事之𠎝知依解起行之旨数二为已依止观修习者令摄事摄法入心成观不忘本习故所以诸文并未云一念三千具足也尚未指示妙境初心修习可乎故辅行云止观正明观法并以三千而为指南乃是终穷究竟极说故序中云说己心中所行法门良有以也今所问观心义者正示止观约行观心于一念中具三千法生佛互遍不隔无情耳言观心者观谓不思议观心谓不思议境境为所观观为能观所观者何谓阴界入阴界入不出色心色从心造全体是心此之能造具足诸法所以但观六识妄心即三谛妙性假故三千宛尔空故当体泯然中故心性不动而此一心三无差别如是观者名观心性随缘不变名为性不变随缘名为心故涅槃云能观心性名为上定上定者名第一义第一义者名为佛性佛性者名毗卢遮那此遮那性具三佛性遮那遍故三佛亦遍故知三佛唯一刹那三佛遍故刹那则遍如是观者名观烦恼名观法身是观刹那是观藏海是观真如是观实相是观众生是观己身是观虚空是观中道故此妙境为诸法本故此妙观是诸行源若尔观心即足何故止观于不思议境明观心竟至第四破法遍文末更例观于余阴界入答欲融诸法示观境遍是故下文例余界入若示境体观心即足以遍心故摄余法故故义例云先了万法唯心方可观心能了诸法则见诸法唯色唯心当知一切由心分别诸法何曾自谓同异停是故唯观识心即了无情有性者其意如是能所得名同异等者意问为即心以为能观为心外别有能观若心外别有能观则所观境摄法不尽若只识心以为能观如何以心而能观心故云同异云何应知无始妄心本是理性妙境妙智而随妄转不觉不知今既闻名知心即是即此阴心而能成观是故以心为境心亦能照能所俱心心体俱遍心心相照于理甚明故止观云不可思议境即是观故虽即心是观而境观宛然是故若了此问则方解因中境观不二之谈果上法报相冥之旨也一多心境同异者应知我之三千遍彼三千彼彼三千互遍亦尔差而无差一多相即思之可见为唯观心等者一言观心即观身土百界依正不离一心故成道时称此本理一身一念遍于法界如是观者讵隔无情同邪异邪者意问他人观三道即三德之理而此三道与三德为同体为异体若言同者既不论性本具恶云何得同若言异者何故亦谈理事融即说随缘不变邪只由他人不知性恶虽云融即义且无归故此问耳应知一家所明三道即三德者乃约理而谈的相翻对以身对身以脱对缚等义便故尔实论三体更无前后且论无始苦轮无际与业烦恼不并不别况复观心约于一念十界百界以论三道约此三道以论三德是故三道及以三德并无前后即异而同性德三因无时不具为本净始净者浊虽本有全体是清故知刹那染体悉净具如染净不二门心佛众生者华严第十八如来林菩萨说偈云心如工画师造种种五阴一切世间中无法而不造如心佛亦尔如佛众生然心佛及众生是三无差别若人欲求知三世一切佛应当如是观心造诸如来今约此经为问者况一家圆观须观三无差别彼彼互融无非心性岂存瓦石非佛性邪心即己心佛即彼彼佛生即彼彼生心定在因佛定在果众生一往通论诸因果二往则局不通于佛及唯在因故此三法得名各别何者如众生身中佛法心法犹通因果况众生名通通凡通圣若佛身中众生心法亦定在果心法之中佛法众生法此二在因而此三法各有身土今所问意若此差别经何故云三无差别应知理体无差差约事用今观无差之理所以三法更相融摄是故一切咸同故云法相融摄等相字平声问既三法无差何故唯令行者观自心邪答生佛属他于我何为是故须观自己心性具足佛法及众生法虽后具足心性冥妙不一不多故释签云以心性观则似可见若以众生及佛而为观者似如不逮是故三法虽融若不自观己心安知自他因果心妙唯观己心意在此也例如色心俱云具法意在了色即心又如示真妄体性相翻意在了达即妄而真耳当晓指归无惑岐道问一家所明观能造心具三千法与占察二观同异云何答即是真如观也故彼经云复次修学如上信解者又有二种一者利根二者钝根其利根者先已能知一切诸外境界唯心所作如是等人即应修习真如实观其钝根者先未能知一切外诸境界悉唯是心虚诳不实故染着情厚盖障数起心难调伏应当先学唯心识观此亦一往分对二人究竟而论二观互显故辅行云修三昧者于此二途一不可废也况占察一经正为末代谈其观道而与一家观净宛尔相符故论主于义例辅行二文皆示彼经二种观相他人不晓往往谬谈。

　　如是下三指广结略尔许者且至四十六也。

　　客曰下四明立问之数二初问余曰下二答三初明问意该摄攻治也论语云攻其恶无攻人之恶惑深疑浅惑即见思无明入相似分真所破也疑即学人执彼权经于圆顿教而起犹豫如执瓦石无性难虚空喻等即名字观行所破行即修偏权观行理即偏权教下之理皆为今问所治教即圆顿教义即佛性义自即己心他即生佛一问亦足者以一一问意皆示一念三千是故趣举一问足以攻偏权通圆实也问下文云必欲修习教法未周何故一问便能攻恶答必也了问旨已依止观而修方能破惑然修观破惑始因此问开解故云政惑耳为对下二正示问数二初约钝根及对下二约圆位所以对六即者亦如牟子三十七段以表佛经三十七品也故知今文法于牟子四十六者非谓以问次第对位但以问数表位数耳是故问问之意既皆约三千应于一一问下以六即捡之无令叨滥故表对六即也应知下三明互融亦皆能收余四十五者若思一问众滞自消故向云一问亦足既以问表位此则已当一位自具四十六问也余一一位中还以一问为能收四十五问为所收故皆具四十六乃至立无量问能所亦然则成一一位各具无量问也所以然者以一一问意不出三千故能相收相摄。

　　客曰下五野客领解二初正述领解四初领今仆初下二述昔初闻谓闻寱云无情有性之说也尘砾随劫有无者成住坏劫则有空劫则无恭请学者细读此文不应言独头依报自具三千性也余曰下三重责何因等者因由也若云有性不合云无情故客曰下四答领今意重述昔迷且云无情耳其实已知唯一心性也有情心遍等者请观此文既云一一有情心遍性遍云何辄谓国土自具三千邪云何谓观心时恐心外向观色时恐心内向邪心遍性遍标体量心具性具标体德心性之言即种性也种性谓指妄心即理量谓心性周遍德谓性具三千止观大意云不变随缘名心即刹那妄心也随缘不变名性即三千妙性也今了刹那性常妄即真故故佛性遍即刹那遍佛性具即刹那具也大意云是观刹那是观真如等故云心遍性遍心具性具犹如下释出体量体德犹如虚空者总举喻虚空周遍喻体量虚空含万像喻体德彼彼下合法文有四句初二句合体量一一有情心性融通故云彼彼无碍一一有情心性互遍三无差别故云彼彼各遍身土下次二句合体德身即生阴二千土即依报一千因果即十界百界因果何者如云起一界心即具十界十如十如只是因果法耳无所增减者谓一一有情各具三千三千互遍性佛无殊故无增减问凡夫心中具有诸佛菩萨等性容具三千中心后心界如渐减乃至成佛唯一佛界如何后心亦具三千而云无所增减邪答一家圆义言法界者须云十界即空假中初后不二方异诸教若见观音玄文意者则事理凡圣自他始终修性等意一切可见彼文料简缘了中云如来不断性恶阐提不断性善点此一意众滞自消以不断性善故缘因本有彼文云了是显了智慧庄严缘是资助福德庄严由二为因佛具二果元此因果本是性德性德缘了本自有之今三千即空性了因也三千即假性缘因也三千即中性正因也是故他解唯知阐提不断正因不知不断性德缘了故知善恶不出三千彼又问云既有性德善亦有性德恶否答具有问阐提与佛断何等善恶答阐提断修善但有性善在如来断修恶但有性恶在问性德善恶何以不断答性德但是善恶法门故不可断一切世间无能毁者如魔烧经卷岂能令性法门尽纵烧恶谱亦不能令恶法门尽问阐提不断性善故后时还起善如来不断性恶故应当后时还起恶答阐提不达性恶故后时还起于修恶不了于性善故后时还为修善所染是故修善还得起即以修善治修恶则令修恶不得起佛虽不断于性恶而能了达于性恶而于恶法得自在不为修恶之所染是故修恶不得起故佛永无于修恶自在用于恶法门阐提若能达修恶则与如来无差别故知于善于恶善达修性于修照性以性了修能知此者方可与论性德三因生死涅槃十二因缘即是三德如是无量理无不通无所增减于兹可识故法华下引证以常住故故无增减一言世间不出三种界界咸然故云摄尽。

　　余曰下二令答前问以验所解六初略印所解令答前问客曰下二追引前义以申答意曰余下三令陈答辞客曰下四约解为答向诸问意等者意字下多答字传写讹耳余曰下五再征答辞理数大统虽尔非言无以表彰故云未晓子情客曰下六陈辞正答二初谦己请证。

　　岂非下二正答前问四初正明佛性互融以领大旨但答最后问者前四十问专在于教次五问专在于观最后一问符教立观则兼于教观何者华严三无差偈即教也依教而观令与经合即观也又前诸问中或生佛对问或但问于生或但问于佛或但问于心最后一问兼问心佛众生三无差别是故但答此问即得兼前诸问意也问若后能兼前前不兼后者何故文云若思一问众滞自消邪答教本诠观观乃顺教若了教中一问之下三千意者何患不知观心具三千邪故云为对钝根故四十六然但据文相显著教观兼明三种俱问者唯最后问耳故今答之先正答三无差别次我及去结名佛性刹那者时之极促即介尔心也谓我心及众生心无始时来无间相续未曾断绝故云一一刹那无不与彼等者果成三法皆常乐我净故称果德身心即佛界色心依即佛界国土正即佛界假实此言果佛心地三千也自他互论若与我生望果佛则果佛为他若与果佛望我生别我生为他谓我及众生才一刹那三千具足即空即中而此三千遍佛心之三千佛心三千亦遍我心及众生心之三千故云自他互融互入虽诸佛果成众生理具成之与理其性常等故云齐等以互融互入故也故大意云诸法诸尘诸刹身其体寂然无自性无他性本来随物变所以相八事恒分故我身心刹尘遍诸佛众生亦复然也次结名佛性者我及众生以在迷故虽无果佛三千互融之用而有此三千互融之性如木中火虽无遍烧之用而有遍烧之性故名佛性也其性遍造遍变者由性具三千故能变造百界依正故所变依正无非心性是知能变之性即理造所变依正即事造也遍摄者以己心三千摄尽彼彼生佛依正也不二门云了外色心一念无念唯内体三千即空假中即斯意也大教之体者体即教下所诠唯心之理也。

　　了性下二约因果迷悟释成了性遍己者谓了心性三千遍造遍摄等具自他因性者自即如来过去曾为九界众生他即彼彼九界众生由不断性恶故具自他因性也前文云何鼻依正全处极圣之自心我心具诸佛果德者前文云毗卢身土不逾下凡之一念况我心乎又复应知佛果非但具自他因性亦具彼彼果德我心非但具诸佛果德亦具自他未来之果德亦具自他之因性初后百界三无差别故也今文正为示凡夫有佛性故故且影略但以生佛对论果上者即究竟果亦通分证果以分得佛眼佛智故唯佛无生者佛见皆空假中故佛藏云佛见一切众生心中皆有如来结跏趺坐净名云众生如弥勒如一如无二如故云唯佛无生究竟如佛藏分证如净名实慧实眼冥符者即观行相似人未能分得故云冥符符合也实慧实眼即佛慧佛眼绮文互异故立二名故生外无佛者内体三千摄一切故众生下谓理即人也不知自心即真三德体遍法界唯随妄我虑知之执取着三界依正之相故云无佛唯生不二门云但由迷因各自谓实初心能信教等者即名字人以闻名识体故也亡之下想示三谛亡之无生等者达百界即空中故照之因果照然者空中即假百界宛然众生在因诸佛居果当以此亡照文贯上果上以佛眼已下文令究竟乃至理即名字皆成三谛故知此文虽略而具六即三谛之义是以四十六问皆须六即捡之。

　　应知下三约事理释成众生但有非因非果迷中之理诸佛得于因果化他感应等事又众生但有即理之事诸佛证于即事之理迷中事理如浊水浊波悟中事理如清水清波事理体一者以三千无改无明即明彼彼互摄三无差故理事二造一体无殊譬如清浊波水湿体常一故不二门云迷悟缘起不离刹那刹那性常缘起现一也。

　　故一下四结示体同计异由其体一生佛常同故一佛果成三千理显融人彼彼生佛法界是故遍一切处尽是此佛身土也彼彼果成周遍皆尔故云诸佛咸然生殊见者由众生迷故乃于诸佛依正不二清净境界中唯见三界六道差别之相故不二门云众生非局而局也苦谓三恶乐谓三善乐升苦沉一一皆计等者地狱众生自计为地狱身土乃至人天亦然净如安养秽如娑婆又六道互论净秽依正悉有成坏若了唯一心性互融互入咸空假中三无差者即不见净秽等相以不了故故云宛然斯在也此且约六道消释若二乘及遍菩萨亦于佛依正中生殊见等苦乐乃至成坏例说可知岂不略尔者前文云若思一问众滞自消法界融通释然大观者其在此矣。

　　余曰下六论主述成傥设百千万问只为显示心性互融今之一答既明此旨则已答百千万问也。

　　金刚錍显性录卷第三
卍新纂续藏经第 56 册 No. 0935 金刚錍显性录


　　金刚錍显性录卷第四

　　孤山沙门释　智圆　集

　　客曰下七野客咨审三初咨审行门二初咨审四初正咨审几近也巨机反又居祈反又祈冀反皆通然用去声为雅必依此见等者谓定依向者所答而修获得分果及究竟果否。

　　余曰下二泛示行门二初明行门未备一家宗途者修行之门教法周备委穷始末者唯止观耳教行至心法总有六双教谓大小诸教行谓偏圆诸行事理即诸教真俗又体相是理体相所摄是事惑谓三惑智谓权实诸智凡圣各有因果因果各有依正心谓能生心法谓所生法辅行云心谓能计假名之心法谓所计五阴实法若未善解止观十章始末安能周遍搜括六双之义摄入己心观于心性三千融摄自在以为初心行人修观之端首乎又辅行云故须善晓前诸大章钩锁冠带收摄文旨揽入一心仍须十法和合成乘一一调停境境研核借使未悟可为妙因是知未善止观安可修心益见诸文托附观心未堪修习观法旁正深可思量故义例云凡欲释义先思部类知法华玄虽诸义之下皆立观心然文本意明五重玄义出诸教相则教正观旁托事兴观义立观心托事观心既是义立岂可便堪修证况义例喻疑示三种观相明示托事未可修习故云十二部观寄事立名虽有三观之名十境十乘不列一部名下唯施一句岂此一句能申观门(古人非但别立顿顿兼谓事观可修一句者如十二部观云观心空假中名长行直说等)若此一句足得修行十境十乘便成烦芿今人谓事法观心便可修习不假止观者岂不全同往代邪师谓十二部观便可修行邪况复论主于释签及文句记中指示观心须依止观非不分明仍于今论明其所以寄言学者当取信于宗师无取信于未习然子下二与夺结示似虚其情者谓据前答问所领之义但是圆解空其执情耳解犹未备故曰似也观道犹为罔像者以未闻止观行门故罔像亦可云仿像未审貌此即与其解夺其行也客曰下三征行门祖承文有三问一总问何名观道二问此观道从谁传授三问此观道在何教法所明余曰下四答行门祖承二初答祖承向问仁师谁邪今答天台智者是我之师观道从彼传授也灵山亲承等具如别传是余师也者智者灭后章安集成此止观法门传于缙云威缙云传东阳小威东阳传左溪朗左溪传论主智者望于论主即第六代祖师耳非父师也。

　　摩诃下二答行门二初示行法向问法依何邪今答摩诃止观即诠观道之教法也指此教法为所传故云所承法也问若尔乃是传言教何言传心观乎答心观在乎内证岂得相传夫言传授者但传其言令学者体言见心其犹斫输之艺其艺可传其妙不可传也故有始闻即悟又有久习无成若心观可传不应有久习无成者也有智思之故山家六代相承唯传十卷之文为行法耳问智者已前止观之法未形文墨可云传心否答既云北齐慧文依论立观口授南岳口授岂非言教邪以二十五下宗示止观行法之意于十章中且置前五以全属依教开解故方便虽犹属解以二十五法稍堪为行始故故今示之是则一部之意正以二十五法而为前导十乘十境以为正修境观相融令有所到故义例云止观纵用诸教意在十法以成妙观又云修行俱须二十五法以为方便十乘十境以为正修若无十境乘则无体若无十法名坏驴车故今所答唯示正修兼论方便耳十法成乘者一观不思议境二起慈悲心三巧安止观四破法遍五识通塞六修道品七对治助开八知次位九能安忍十无法爱此之十法即能观观一念三千三谛即所观境为对三根故观有十上根只观不思议境即入初住或内外凡中根更假发心乃至对治下根复须善知位次乃至若入似位法爱不生圆真方显然次位下三只是乘之所涉若无所涉运义不成是故十法通名乘也故云成乘经云乘是实乘游于四方直至道场斯之谓矣十境者一阴入二烦恼三病患四业相五摩事六禅定七诸见八增上慢九二乘十菩萨此十境通能覆障阴居初者二义一现前二依经大品云声闻人依四念处行道菩萨初观色等故不违经又行人受身谁不阴入现前是故依经准行初观阴境下之九境随发而观一一皆用十乘观法观彼十境不离一心三千三谛也故云观于十境十境互发者阴境现观则不论发阴解有发义如观烦恼境时于烦恼上圆解不生而却通达五阴发于圆解名发境解此名互发共观阴境发阴解者则不名互发若观阴境发烦恼等境或发烦恼解等并名互发余境例尔是则阴境不论发阴解得论发余九境境解俱论发若读止观九双七只互发文须知此意观时进否者余之九境发时则观不发者则不观故云进否是故博地初心唯观阴境而已尝试思之止观以阴境现观九境待发者此约博地初心大分而说若已禀权教修行或在伏位或在断位忽闻圆法起圆信心若欲造修应先观二乘菩萨余境待发方观也又一种凡夫此世已曾得四禅者应先观禅定若四大由来违反者应先观病患若四分已自增多者应先观烦恼故辅行释修发中云况复随人作意欲修有发不发故下九境通名修发然四分由来增多等既不因修观而发则但是阴境所收今言烦恼等境者必须因观而发宿习方乃别受境名大略者略不具也则止观之文为初心修观者略举纲格而统明大理耳。

　　诸问下二对显今文诸问即前四十六问此四十六问于止观十境中且示阴境于十乘中且示观不思议境也故云且令识十乘初妙观而已余乘即阴境中起慈悲心等九乘诸境即烦恼等九境请观今文四十六问已示不思议境尚云必欲修习观法未周况诸文托事附法曾未略示三千应知未可修习他又救云讲授诸文之次岂遏观行之机故须悬取止观之境来消事法观文所堪或曰槃特唯诵一偈尚获圣果事法观心岂令彼机缘依而修习若然者乃是以止观随机面授深违大师遗嘱也遗嘱云止观不须面授私记时为人说辅行释云嘱意正言随机面授非后代可不任修证乎又百录训知事中备明往人依事法修观得入也今试通之且槃特是佛世机缘今论末代根性又槃特所证是小今之所取是圆如诸声闻位登极果方等弹斥般若被加来至法华三请四止犹须广略法譬因缘殷勤郑重仍有未了来至涅槃岂有末代钝根唯依一二句事法观心便能证理邪况止观十章备明行相取于妙理尚恐难当故辅行云借使未悟可为妙因又百录所明自论宿习今之所议乃约现修况诸文观心直列一二句而已十乘未辨造趣无方十观未明异相安别阙十乘则焉称妙运迷十境则岂免随邪自贻驴车之讥公违慈父之嘱若了诸文观心止存二意自晓浮沉信夫大小两乘未有不修十乘而证道果者也安知槃特而不用乎愿舍异端审思大义。

　　客曰下二受旨。

　　客曰下二咨审迷者之由二初问为一别见者他谓今宗无情有性之谈非通方尽理之论故云别见此乃当时弘大乘师未信斯教故设此问问其元由何故不信故云何邪。

　　余曰下二答二初正答三初正释二初正立所因曾睹至之语者只由不知随缘不变之说出自大教木石无情之语生于小宗是故虽谈佛性复说无情大小不分因兹谬执。

　　亡其下二示迷倒二初失圆意谬敩下二执权文谬敩者谓不敩所弘是大而谬敩小宗说无情也部时出没者法华涅槃虽俱是第五时教而二部出没不同法华立实废权故云没涅槃为末代机仍带权说故云出由二经对机不同故权教出没有异又涅槃部中自有出没或出实没权如三点二鸟等或出权没实如恒河中七众生及瓦石无性等又瓦石无性之文只据迦叶重难如来重答一段经文即是出权没实若望初段以果地无碍答迦叶文及结无非虚空对虚空文此前后文既是实义以望中间瓦石之说乃成带权明实也他不见此专执瓦石无性之权文以拒一切唯心之实义故云不测也。

　　如福下二举喻如福德子等者涅槃第二云譬如巨富长者生子相师占之有短寿相父母闻已知其不任绍继家嗣不复爱重视之如草弱丧徒归者少失覆荫萍然异国谓之弱丧虽归乡党既迷本族名空归也㽵子云弱丧而不知归如受贵位等者梁史云候景既篡位国号汉年称太始王候请立七庙景问何为七庙伟曰古者天子祭七代祖考故置七庙并请七代讳太常具祭祀之礼景曰前代吾不复忆唯记阿爷名史抵具在朔州伊那得来此啖之众闻咸笑此即不识祖宗也死人缨络者月灯三昧经云譬如死人着金缨络多闻破戒亦复如是今以福德归乡贵位缨络喻所弘大教以无寿命迷本族不识祖宗死人喻弘大教者不知心性周遍之义用是下略结初后两喻中间例者应云用归乡为用贵位为今弘大教者既不达依正唯心用大心为皆言为者平声呼犹语助即问人待答之意论语云何以伐为汉书外戚传昭仪曰陛下自知是不食为。

　　法相下三结斥法相者即所弘大教中法相也如三无差别虚空佛性等既不达依正唯心则所弘经论中圆融法相皆成空设故云徒施依正唯心之理是大教之根本今既不了故曰全迷其本如此弘通大乘何殊死人而着缨络。

　　忽遇下二教用对治如上诸意即四十六问也尚失小乘者小乘尚云造遍三界故。

　　客曰下咨审四教四初领向所说愿闻四教斯失者众即领向所说也。

　　余曰下二示文旨浩博难陈关涉等者郑玄注礼记云关境上门也月令章句云关在境所以察出御入涉谓津涉诗云济有深涉郭璞注尔雅谓济渡之处四教横在五时如关如涉言得其要也捞笼者捞取也非今所用应作牢韵集云养牛马栏也喻意可知八教即化法化仪各四也化仪四顿渐秘密不定也华严时即顿教鹿苑方等般若即渐教不定秘密更无别体但于顿渐教中约化法四教而论是故藏等四名能牢笼于八教也三藏即小乘法通别圆即大乘法诸佛施教不出此四故云咸摄其中。

　　客曰下三再请略判四义无情有无等者请判四教中何教无情有性何教无情无性几教论造几教论变何教心具诸法何教不具等。

　　余曰下四许可答释二初许可何者下二答释二初答无情有无义二初约四味泛论俱未禀性者未受圆顿教故未了一念三千佛性之理也惮徒案反方言云惮怒也又云惮恶也二乘以恶惮圆顿教故不受佛性唯心之旨也如迦叶自叙云我等长夜于佛智慧无复志愿于所得法谓是究竟故云惮教也菩萨不行者藏通菩萨虽闻圆顿无恶惮心而不依之修行是故不通宝所所以两教三乘俱未禀性别教初心不知性具由教权也证道同圆由理实也所禀未周者但了心生不了心具故云未周始谓名字末谓究竟三千理同故云不二依正唯心故云心外无境。

　　法华下二约开显结责二初明开显开前三教咸成圆极九界即佛界故云一切不隔草木等者草谓三草木谓二木总喻七善下草人天中草二乘上草六度菩萨小树通菩萨大树别菩萨草木俱依一地色香味触与地无殊七善同会一如常乐我净与如不别皆趣宝渚者尔雅水中可居曰洲小洲曰渚今取陆极水际曰渚也然宝渚喻本出大经与法华宝所喻意泯同故诸文中多名宝所为宝渚也既开显已知城是化乃了始于举足期往宝所况已行三百乎弹指等即缘因类种开已即成缘因故云咸成佛因与一许三者此就语便若就义便应云许三与一许三即宅中所许羊鹿牛三车也与一即诸子于宅外露地坐时从父索所许三车乃各赐与诸子等一大白牛车也无乖先志者释其与一也如来出世本欲示与一佛乘但为机宜未堪恐其谤法堕苦故于鹿苑始说三乘后于法华会三归一方畅出世本怀故云无乖先志岂至下二结责法华开显偏小皆圆教被此方谁不受畅云何今讲大乘者固执小教无情之言邪。

　　言心造下二答造变具义二初标示大宗的指圆教小乘兼于通别有言无理者三教虽有心造心变六界十界之言而不谈理变理造三千之义也。

　　然诸下二正释初泛明三义通局二初正论展转通局诸乘谓偏小诸经论也其名等者谓造名虽同造义则别也有共去正示别义共造别造等者谓三毒击意发动身口造一切业故受三界苦乐等处此即同业所感故云共造依报受五道苦乐等身即别业所感故云各造正报以同业故同感人身故云共造正报以别业故所感贫富差殊窟宅优劣故云各造依报诸趣例尔是知诸乘所说造义不出此之共别也众生去示外道所计造义自然造者此土如蒙庄所计西方外道亦多计自然梵天等造者大经云所谓梵天自在天八臂天性时微尘法及非法是造化主也疏释云梵即初禅主自在二禅主八臂护世主性谓冥初性时谓计时生万物尘谓计微尘生粗果法及非法谓计善恶行生苦乐受各计所执为万物因故云是造化主今云梵天等者谓等取自在天乃至法及非法也造已去总结偏小诸乘及与外道其间所见多执依正之别故云或谓情与无情造名犹通者华严圆顿教中虽云心造诸如来一切唯心造等造名既滥偏小及与邪外是故应以变名简之心变复通者楞伽虽云不思议变变名复滥别教心生十界亦名变故是故须以心具简之方显圆理如大集云一念具十二内缘楞严云若烧一尘具足众气大论云一念具足六度及一切法起信云如来藏具足无量性功德皆谈圆顿之理也所以一家独以心具之名用简偏小以无下二以遍义释具以无始心性本具三千遍彼生佛之三千故也是故言具方显性遍由生性遍者以果地融通并由众生理本也宽广遍者即指性体三千遍一切处即狭遍者只指一色一香亦遍一切何者色香元从性变故色香由妄心分别不同故色香既即心性心性既遍一切色香亦遍一切也上文云一心一尘即一切生佛之心性又云生死色遍色何以遍色即心故皆即狭遍义是知宽广约理即狭约事事即理故即狭能遍。

　　所以下二结示三义通局二初示三义对教变下等字恐误应作义字即是唯圆者是字恐误应云即具唯圆以此文正拣造变具三义故如上文云心变复通应云体具文句记亦云唯圆即观一念三千三谛具足是故须云即具唯圆也及别后位者以登地同圆故故文句记云别教初心亦且破阴后心能见帝网之土也。

　　故藏下二释成三初约四教明造义以造名通于四教故约所造多少更区别之别圆造十者须知所造十界虽同而别教但有事造义圆教有理事二造义然由理具方有事用观事即理彼彼互融故圆教论造即是具义广如前说此六及十等者谓心造六界依正如藏通所谈心造十界依正如别圆所谈括结也大小乘法不出四教故云罄尽由观去释出四教所以先标示观解者谓依教开解依解起观四种不同故云异也各分二别者界内虽同以六道为境而即不即有殊界外虽同以十界为境而一心异心有异故云各分也藏见去释出二别相状藏见六实者谓六道依正皆是实有折灭方空通见无生者谓体六道当体即空如幻如化本自不生今则无灭别见前后生灭者但了心为迷解之本灭九方见正因也事理一念具足者事境无边三千收尽事由理变全事即理三千一念故云具足二造相融此文可信。

　　论生下二对简别圆由此二教俱以十界为境既易相滥故须简之论生者谓别圆俱明心生十界故云似等既具不具异非齐等也辅行云大小乘俱云心生以教权故不云心具当知心生即事变事造异名而言论生不云论变造者略其文耳明具别教不诠者心造十界虽通于别心具十界唯在圆融是以别教心生但是事变事造圆教心具三千方名理变理造变造之名既滥故须以具简之种具等义者种具谓种性等即等取体量体德二义故云等义委在一家教文故云非此可述又下文当辨此未暇言故云非此可述灭九方见者别教初心亦了迷悟事理始末自他同依一法界但谓真如在迷能生九界以覆理无明为九界因故自行化他皆须断九九尽方名缘了具足足故方乃正因究显所以然者由别教中无性德九故自他皆断别修缘了而严本有常住法身故云灭九方见心生十界良在此矣即达九界等者以圆教中具性德九故故达九界三道即佛界三德三德性融具足一切故云体遍。

　　客曰下三再征具义三初正问具义二初问问意者前段诸文及以诸问虽言心体具摄依正因果三无差别次云诸问且令识妙境而已至此又云即具唯圆并未点示具之所以故今问之。

　　余曰下二答答意者正由一念妄心即三谛理具足三千所以能摄自他依正因果之法文复为三初示三千该广一家所立等者即指止观阴境之初观不思议境文也理具三千者止观问云一念具十界为作念具为任运具答云法性自尔非作所成如一微尘具十方分又行人必先了心生十界方信心具三千心能生者良由体具体若不具云何能生其犹水具波性方能生波是故先了水能生波方信水具波性止观以思议显不思议即此意也故辅行云思议乃作从心生说不思议作一心具说以生显具也古师既昧此旨遂弃思议之文如辅行委破故曰去正申彼问由念具三千故是故前云具有因果等也是知一家学者若不精解止观不思议境若性若修若结若譬七科文旨者云何谈无情有性云何示一切唯心云何了三无差别云何明诸法实相既犹昧此若释玄义文句任运失趣若晓斯旨诸文有归良由止观正显所传所以委的明其心体诸文正明教义曾未点示故须揽此妙旨往通诸文乃至止观虽广开十章论其旨趣全归妙境七科之义鹿几后德一以贯之因果只是界界十如六界为凡四界为圣于四圣中二乘法界为小菩萨佛界为大依即国土一千正即假实二千己心三千名自生佛三千名他既我三千遍彼三千所以一念具于自他依正等法不二门云他生他佛尚与心同即此意也所变处无非三千者一性本具是能变即理造也十界依正是所变即事造也不变随缘理即事故十界依正炳然差别随缘不变事即理故界界三千未始改移故云所变处无非三千也当知言心性能造诸法者岂可如匠造物有能有所邪是则全所是能能所俱泯故终日随缘终日不变变处无非三千意在此也若晓斯旨始可与言心性已矣。

　　而此下二示三千即三谛三千不离心性故是中理辅行云心性不动假立中名也心若定有不可令无心若定空不可令有故云不当有无以不定空故三千宛然以不定有故当体亡泯故云有无自尔自尔即自然也请观今文全指事造即是心性故云所变处无非三千等如此了知方识无情有性故观音玄云若观心空从心所起一切皆空假中亦尔所起即今文所变也良由所变全是心性所以观心空假中即诸法空假中也言观理造时未收事造者几许误哉几许误哉何以去释成三谛相实相谓心性虽空虽假不离心性三一本融故云俱实相故释成中谛也既三千即心性故知心性即是三千故云法尔具足诸法释成俗谛也而此三千当体亡泯故云法尔性本无生释成真谛也三谛一心怡然理顺法尔亦自然也。

　　故虽下三结体性融即有而不有者三千即空中故辅行云空中二体二无二也心性不动假立中名亡泯三千假立空称是故今言不有即空中也共而不杂者虽三法互遍而彼我宛然大意云一一身土体常同何妨心佛众生异离亦不分者如我一念具三千法彼彼亦然所谓地狱众生无量一一三千乃至诸佛无量一一三千以我三千摄无不遍故大意云故我身心刹尘遍诸佛众生亦复然亦无所在者虽各各互遍而遍无遍相故无所在大意云诸法诸尘诸刹身其体寂然无自性也。

　　客曰下二问所依部教二初问于中先领解其理者即指心具三千三谛之理也决定如是故云必然此为凭教者谓信仰此说以作永劫依凭之教法也下文云自尔永劫唯奉持之为通等者正问所依部教也如上所谈三千之法为通依诸部大乘立义为专在一经立义邪。

　　余曰下二答二初明所依旁正于中先叹所问言甚善者谓能问三千之理所依经教则令后代知一家所立三千之义出自妙经非师己见既与经合则使闻此理者信心弥笃久久流通诚由此问故叹云甚善虽则去正明旁正通依一切大部者谓华严依正不二大集染净融通乃至涅槃佛性周遍等文立此一念三千之义也然诸部虽俱有此义文旨显著其唯法华良由开显故也故今所立正依法华故云指的。

　　故方下二正引法华二初引经文如是相等者等取余九如是谓如是性体乃至本末。

　　当知下二释经意即是转释诸法实相者既云诸法故实相即十既云实相故十即实相故指十如名为转释此即天台大师依义读文凡为三转初以如为句即空也次以相性等为句相性不同即假也次以是为句如于中道实相之是即中也以一一界具三谛故今文从便小不次第实相无相等者只中道无二边相名为空耳当知空中体一名异问圆融三谛其体即一何但空中体一邪答实尔今且就即假独是建立空中俱是亡泯故云空中体一也。

　　客曰下三问三千二初问谓所依部教十如之义虽闻命矣三千之法今犹暗然故问云何三千。

　　余曰下二答二初正答二初正示三千三初正示三千义二初依法华明界如实相必诸法者法华既云诸法实相当知实相必具诸法如举摩尼必具众宝诸法必十如者一言诸法不出十如因果法也以南岳读文皆以如为句末故云十如也十如必十界者若非十界约谁论于相性体力等既有十界必有阴身及所居土诸法实相其意若是三千之说则可知矣。

　　又依下二依大经大论立三世间十界虽必有身土而法华无文故准大经大论立三世间故大论释百八三昧中至释能照一切世间三昧云得是三昧故能照三种世间谓众生世间住处世间五阴世间至释一切住处三昧云得是三昧者乐住世间不乐住非世间以世间有无常过故世间有三种亦如前列非世间者无一切法大可畏处且指有漏名为世间二乘所依名非世间故云可畏大经十六梵行品释十号中至释世间解中云有六种世间一者世间名五阴(五阴世间)又世间者十方阿僧祇世界(国土世间)又世间者一切凡夫(六界众生)又世间者名莲华(二乘)又世间者谓诸菩萨(亦摄二乘)又世间者名为五欲(更立因法世间)故知六种虽加因法亦不出三以十如中含因法故今家依义开十法界各三世间文云世界者间即界义故有三千者夫一念心具十法界一法界又具十法界即百法界一法界具三十种世间以三世间皆具相性等故百法界即具三千种世间若非三千摄则不遍若非圆心不摄三千故三千总别空假中具如止观及广记中者即指阴入境初观不思议文并此段辅行记文也今文略指三千出于经论广引文义如辅行中故云广记。

　　故知下二结三千理遍因谓九界果谓佛界又因谓五即果谓究竟凡谓六凡圣谓四圣恒具三千者止观云三千在一念心若无心而已介尔有心即具三千亦不言一心在前一切法在后亦不言一切法在前一心在后故云恒具而此三千彼彼互遍。

　　是故下三引经结叹显三千圆极唯佛即释迦与佛即十方三世三千究显故故云究尽二乘谓两教二乘菩萨谓三教菩萨六度菩萨义同人天通教不退断界内惑不知别理别教地前亦有证位不退行不退良以前三教人未闻开显并不能知此一念中具足三千三谛之理也。

　　是故下二结示三千二初结示三千理性为大教之本二初正明法华当以是故二字贯下诸句谓七轴之文若机若慈若法若喻本证迹施莫不皆以三千三谛而为宗本是知身子三请由未解一念三千理故如来略广开权明出世意正为显示此三千理故诸佛既尔释迦亦然故云仰同等复为中根举高广大车为喻以广喻其三千以高喻其三谛下根未晓乃次宿世因缘示之谓昔大通佛时覆讲法华正谈此理又以宝所而晓喻之唯证于此者明三千为本久本者也谓复得长远寿由证此三千理故根败等者次明为机缘获益之本根败适复者适近也始也此乃法华之前谓二乘为根败洎至法华开显云汝等所行是菩萨道根始还生故云适复受八相记故云获记皆由二乘本具三千理故故能适复及受记等此即明三千为迹门得益之本也菩萨疑除等者若除权疑则菩萨获益通于迹门今文正约除近疑耳故下句即云损生增道谓闻佛寿长远损变易生增圆妙道入真因位则分显三千初发心即初住讫补处即等觉如经云一生当得菩提等如分别功德品疏文所明岂有余途者谓除三千外更无别途故云并托于此即明三千为本门得益之本若正宗可识岂迷流通一句一偈之言弥可信也三德三轨之说皎若目前若得此意广演于八年不出乎一念经五十小劫讵动于刹那例知一代逗机居于心性十方佛事宛然瞩目法界根性览而易通随宜所说咸归藏理由前下二简前四味谓四味非不谈圆顿三千之理鹿菀虽复但小约秘密论有闻圆之者但由兼等未畅本怀故云部非究竟法华既其开显故独推功所以向云指的妙境出自法华也涅槃虽是醍醐为末代故兼权而说前文备明。

　　当知下二结示一家行法得大教之源谓一念三千既是大教之本故知一家所立十乘观法得其宗源言一乘十观者开显圆乘具此十法是故大车唯喻此十故曰一乘十观三昧正体只是三千三谛之理是知观法非十对根有殊虽复根殊但是一不思议观观不思议境乃至离爱不离境故况复不思议境智即境是观是故十法是其正体普现色身之所依者由于十观观于三千三谛故成道时称此本理一身一念遍于法界由之果用者因用十观观一念三千正因之理故至果上显发有其大用缘了行性由之能显者此即修德缘了以十法成乘具兼修性性种正行为了助开为缘十法能成缘了故云由之能显性德缘了所开发也者性德虽本具缘了由未加行但名正因若十观圆观即本具缘了自然开发以其理具转成修具一一修具咸即理具故也真伊所喻正喻所观三千三谛之理也大车所至者所至即极果究竟三千之理是知大车通该六即理性车体具度资成白牛观照如此三轨在一念心即理性也闻名起观名为等赐诸子乘乘入位不同故有观行相似等别乃至四方直至道场故指道场以为所至当知文中七句虽显十观而能所不同正体所依所开发所喻所至皆约十观所观三千之理由之果用及由之能显即全约能观十观能所交映其旨可知诸大乘意准例可知者一家所立十乘观法非但得法华涅槃之宗极亦得华严大集诸圆顿经之宗极也故云可知。

　　子得下二结劝可谓久种者沉运居像末闻此圆乘自非宿植善根诚为难遇我等心游理外即野客也得闻此论由久种也再思良导永佩大恩中心藏之何日忘之勤而习之者劝如说而观令其成熟未来相遇必定得脱。

　　于是下三流通分五初愿传此法欲报大恩悲喜交集者悲昔不悟喜今得闻悲他不闻喜已得悟故云交集投身莫报者谓纵如雪山童子投身酬罗刹偈者亦莫能报今日奖导之恩粉骨宁酬者纵如波仑为见昙无竭出髓卖身者亦不能酬今日教授之德也故涅槃后分须跋自叙云蒙如来因得入正法窃自惟忖累劫碎躯未能报须臾之恩唯以此义等者既投身粉骨不能酬报唯应以此一念三千之义随其方处转为他说以报德耳故经云若不传法化众生除此无能报恩者质其可否故云如何。

　　余曰下二为示流通方轨二初引圣教为证二初引教明圣位鉴机泛证方轨然未下二引教明凡位未鉴正证方轨亦可者不定之意谓末代凡师既未知机应从容设化令彼获益又有二意一者乐法难问者即依安乐行二者不乐欲与结缘即依常不轻等但以大答者经云有所难问不以小乘法答但以大乘而为解说故疏释云若见无大机而说小得方便益若不见无大而说小妨其大缘等是不见但说大无咎不轻喜根而强毒之者法华云乃至远见四众亦复故往礼拜赞叹而作是言我不敢轻于汝等汝等皆当作佛四众之中有生瞋恚心不净者恶口骂詈乃至云彼时四众以瞋恚轻贱我故二百亿劫常不值佛不闻法不见僧千劫于阿鼻狱受大苦恼毕是罪已复遇常不轻菩萨教化阿耨多罗三藐三菩提大论云过去师子音王佛灭后有二比丘一名喜根二名胜意喜根容仪质直不舍世法亦不分别善法恶法喜根弟子聪明乐闻深义其师不赞少欲持戒头陀等但说诸法实相语弟子言淫欲痴相即是实相无所𦊱碍以是方便于众人中无瞋无悔得无生忍于意法中不动如山胜意持戒头陀四禅弟子钝根多求分别乃至胜意语诸比丘当知喜根诳惑诸人入邪见中其言淫欲是无碍法是时喜根作是念言是人大瞋恶业所覆当堕大罪我今当为说甚深法作后世因即集众僧一时说偈云淫欲即是道恚痴亦复然等七十余行偈三万天子得无生忍八千声闻皆得解脱胜意即时身陷地狱受千万亿岁苦出生人中七十四万世常被诽谤无量劫中不闻佛名是罪渐薄得闻佛法出家为道而复舍戒如是六万二千世常舍于戒无量世中虽作沙门虽不舍戒诸根暗钝喜根今于东方作佛土号宝严佛号光逾日月尔时胜意即我身是当知不轻喜根皆是疆为宣说圆顿之法彼实不乐与作远因初虽谤法堕苦后终得脱犹如置毒食中心性正因譬之于食闻了因法犹如置毒后时毒发必死无疑故而云而强毒之首楞严者即首楞严三昧经罗什翻者今引此经证不轻喜根强毒之事谤法堕狱如因地倒又因果种未来得脱如因地起。

　　应运下二正示流通方轨二初劝诫应运大悲等者谓起大悲愍伤未悟顺彼所习点示心具若为胜他以圆诃偏名恼他说何者既未知机傥本无大机疆以圆诃乖心成恼偏既被诃圆复未解前疑后悔偏圆俱失岂非恼他若在圣位善鉴机缘知因折伏而得益者方可弹诃观时进否者彼若信心顺教即为点示心具彼若惮教成诤应用不轻之法故云进否顺彼所习名护彼意故安乐行云不乐说人及经典过况安乐行中正示末代流通之式示彼心具名顺本怀以佛出世本意在此。

　　若有下二正示方轨二初对顺教求益者用安乐行所示方法四初对未禀权教者直示大法二初直示佛性妙理二初显示三义三初示种性全是理性三因者烦恼即了因性结业即缘因性苦道即正因性此从当体敌对相翻即事理因果迷悟缚脱等始终理一波水之义准望可知又复应知百界三道皆即三因三一相融不离一念然百界即属体德今且示种性令其知有耳申未等者发心谓闻名识体即起圆信也加行谓加修正助即立圆行也由未曾发心故无修德了因由未曾加行故无修德缘因上句省曾下句省由文之体也由未或作由来者误同名正因者众生无始性虽具三以在迷故从理立名故理中三皆为迷摄故合性为一同名正因种类之三亦为所合所以涅槃亦从合说故云正性问发心加行为在何位答即名字位中依圆顿解立十乘行也若尔何故前云智三是名字位合而为一是了因邪答名字位既发心加行则实具缘了若望观行成就入五品中则名字但受了名五品十信别得缘称与夺虽尔其实缘了位位有之且如五品六根俱用十乘即此十乘兼乎修性性种正行为了助开为缘故缘了所照即是正因斯则理性之三转成修境智行各三良由于此但从强受名并束三从一二修一性约位如前是故诸文约修以说缘了各三或但论理性始终具三如云三道三德三佛性等又一家缘了之位深浅与夺非止一途若法华寿量疏文则住前通是缘因初住真证显了乃是了因以约声闻闻经得记即入初住故若药草疏文至于究竟名为智三中间四即悉为行三所摄以顺经文究竟至于一切智地故若玄文行妙之初以理即为性三名字为智三观行相似为行三以三法妙显在初住故故以缘了并在住前故不二门云境本具三依理生解故名智等是故一家所谈不出诸意若的示初心修性须依玄文而与今文其意正等又修性之名通于别教别教虽有修性之语三皆在性而不互融故成别义若三皆在修前后而得道理成纵当知圆教若性若修三皆圆妙此修性是一家喉衿之义后学多惑故此勤勤问止观十法成乘安忍唯约五品离爱但在六根向何故云名字等位修十乘邪答有通有别通则位位俱修十法即如法华玄义一实位中始自名字修行十乘得入初品乃至分真皆须用十止观为对三根故作别说以通贯别彼此互明。

　　既信下二示体量先示种性如指一波即水次示体量如示水遍百川内谓六根外谓六尘以心性体遍外内不唯专内外故非内外遍虚空者虚空虽广心性亦遍与诸佛体同故云同诸佛与众生性等故云等法界故不二门云十方诸佛法界有情一切无殊性体咸遍也。

　　既信下三示体德二初正示体德常具三千既了性德须知本遍之性常具三千依正融通与佛无二如了水遍百川须知一波水处本具百川众波之性也是知谈法界指真如者意不及此具诸佛等者诸佛已成众生但具诸佛得互融之用众生具互融之理故举果成以示性具尘身与法身量同故一身即一切身尘国与寂光无异故一土即一切土此即三身不二四土体一身土相即者上之二句犹是依正各自论融复须晓了依正不二四土即三身三身即四土三四互融不离心性故身说时即名土说讲者但云刹说众生说而不思刹及众生皆为能说所被者谁良由不思众生刹性若得此意彼此互明大小一多者即八自在中二也大经二十一云一者一多示一身以为多身身数大小如微尘充满十方如来身实非尘以自在故现微尘身二者小大示一尘身满大千界三者轻重以满大千之身轻举飞空实无轻重四者色心如来一心安住不动所可示化无量形类五者根六根互用六者得得一切法如来之心亦无得想七者说演一偈经无量劫义亦不尽八者身如来遍满一切处如虚空不可得见文中略举前二意该后六众生虽无八种自在之用而具自在之性例如具身土故云亦复如是诸佛得斯大用正由三千理显众生理具三千与佛既等故云有性。

　　若世下二兼斥他宗唯立净性三初第一重三初叙唯有清净性者但谓真如自性清净随缘能为染净不了真如净性本具三千染净依正等法其犹但谓水湿能为清浊波水不了水湿本具清浊波水之性也加彼万行者彼字恐误应作修字为功用体者如他云真如之法体性空净被无明烦恼垢染故须持戒定慧种种薰修至果方有净用此即因中万行为果上功用之体也此乃当途宗教所谈学者共知。

　　此乃下二破佛果既只是本来净性有用则反成佛有生性果上大用既是修成则众生在迷但有净性净性既不具大用何名众生有佛性邪况涅槃极唱正示生有佛性云何立义特违彼经是知若了今家生佛三千始终一贯既诸佛得互融之事故众生有互融之理则众生有佛性之说坦然明白既了生具佛性亦知佛具生性以生具佛性故遇缘善发成佛界人以佛具生性故为机所击起九界应他人明阐提断善尽为阿黎邪识所薰更能起善黎邪即是无记无明善恶依持为一切种子阐提不断无记无明故还生善佛断无记无明尽无所可薰故恶不复还生若欲以恶化物但作神通变现度众生耳此乃作意方能起恶非任运化全是思议之事何异外道邪通无谋而化之言翻成妄矣如镜现像之喻无所用焉谅此未闻性恶之名抑亦全昧性善之理须知佛果有性恶故名不断无修恶故名不常若修性俱尽则全是断不得为不断不常也是则阐提性善不断还生善根如来性恶不断还能起恶虽起于恶而是解心是故如来达而不染阐提染而不达此为异也一家学者请以修性善恶之义不常不断之言一一甄分勤勤简别则因理果用思过半矣不断而断旨在其中三无下三劝华严既示心造诸法乃结会生佛皆然岂非理性各造三千彼此互遍方名无差乃顺涅槃有性之义若谓众生但有净性佛果修成大用者则差别宛然各造安在征证也验也今云生佛俱具三千乃有无差之文为其证验寄言于讲说之者勿负背此经而云但立净性也问华严既云心造种种岂非本有净性能随缘造作邪何须坚立性中具诸法乎答性若不具云何能造当知能造全由性具譬如水能造波只由水具波性是以一家所立永异诸宗灵鹫亲闻良在此矣故知他宗所谈虽至融即既不论具融义未明若望今宗非圆非别复非藏通比斥虽然与而论之得一分圆义也。

　　若言下二第二重二初叙此由前难而生纵彼转计故云若言前有净性至果有用既乖众生有性之说复背三无差别之文故转计云凡言众生有佛性者乃是众生本有正因净性与果佛法身理等故云众生有性正因与法身既等三无差别其义亦成但不等报化二身故云加修万行至果方有大用也大用即报化。

　　还成下二破犹是众生者言果者正由有报化大用故孤然法身何殊众生纵正因等此法身者虽免佛有生性之𠎝仍成生有生性之过未是众生有佛性义也。

　　又若下三第三重二初叙谓所等法身非是孤然乃是等于有报化大用之法身故成众生有佛性义其如下二破既许法身有报化用是知法身非离报化报化之处全是法身故普贤观云释迦牟尼名毗卢遮那以是言之众生之性悉具果佛三身是故不可云但有净性不具三千也须了性具三千故至果时乃有大用以三千即假是应身性三千即空是报身性三千即中是法身性众生心具三千即三身性故云众生有佛性耳。

　　今此下二结示三名向云无始唯有烦恼业苦故云示有即此全是理性三因故云是示种性此即三道是三性之种故名种性有生性故故名为种生时此种纯变为修修性一如无复别体始终理一故名为性波是水种水是波性岂不信哉又种义复有二别一者相对论种如向文中二者就类论种类谓类例亦修得也众生无始恒居三道于中谁无一毫种类是故一切低头举手即解脱种一切世智三乘解心即般若种夫有心者皆当作佛即法身种问若尔般若解脱有于种类及以对论法身种类与对论种为同为异答理一义异言理一者只缘理一是故性修相对离合言义异者对生死边名为相对理池本净名为种类又闻能观智名为了种闻所缘理名为正种即是理净与事净为类若约教者别教唯有种类之种而无相对于中法身种类仍别始终常净唯不从覆故得种名藏通两教全无此义但约当教其名非无因时三学为五分种达分即为二解脱种念处即为般若种也隐显并别具如止观第二记示遍者即向云非内外遍虚空等此即示种性之体其量广大乃是无量而言量耳故云体量示具者即向云故此遍性具诸佛之身等此即示种性之体非但周遍而有具法之德故云体德此盖论主依止观不思议境立此三义以为示他心性之式一义有阙心性未明三义俱陈妙境方显若望他宗唯立净性者大用既假修成显无体德前之二义一往或通以彼有理事无碍之谈体用相即之说故也所以一家明义须论体德简显方明故论主于此义中方斥他说当知种等三名唯出今论足可拣余宗未了之说足可显一家尽理之谈后学牢知诚堪愍矣幸希同见常用照怀。

　　既示下二劝依理起行一体三宝者即向所示种性三因了因即佛正因即法缘因即僧即一即三不离心性故云一体又此三宝有隐有显我及众生名隐唯佛名显今若缘之须了隐显不二三无差别如此三宝即是三谛融妙无缚无脱一法界耳而众生于此无缚法中而思想作缚谓有凡圣真俗有情无情等于无脱法中而求解脱谓舍生死取涅槃离二边观中道等所以起慈悲兴誓愿谓众生无边誓愿度生死即涅槃故烦恼无数誓愿断烦恼即菩提故法门无尽誓愿知即惑成智故佛道无上誓愿成即生成灭故故云发四弘誓此四弘誓即依无作四谛而发四谛三谛同体异名既发誓已必须修行填愿进受大乘律仪修习十乘观法皆缘三性事理齐融即名修行填誓借使此生未证能令乘种不断若闻而不行但得为其远种如净名记所明具足十乘方名乘种(云云)由持戒故获人天身由乘种故值佛闻法即乘戒俱急也相似分真俱名得脱问此云发誓与十乘中发心何异答闻圆顿已必先发心方乃进行故止观五略发大心在修大行之前也若十乘中发心者乃由观境未悟重为成观故须缘理益他。

　　若有已下二对已禀权教者随位开显二初正示已禀方便教者者已禀前三教修观入位成三乘人若散心信教者如次文所明若闻若行者约藏通是外凡人若伏约藏通是内凡约别教者闻行伏俱在十信以十信位能伏见思故若断者藏通即圣人约别即初住已去断见思故证道同圆理非所化随其所得等者若在凡位即点示凡心具足三千三谛令了权实不离唯心圣位例然既知权实唯心则了即权是实若依之修者两教二乘应观二乘境三教菩萨应观菩萨境若凡若圣随位斟量经云闻已谛思惟得近无上道其斯谓乎故知不可一例观五取阴也止观正为末代凡夫故云现观阴境耳又若据通义乃至无漏亦名五阴则三乘凡圣依圆修行亦观阴境然依别义方可甄分故经下二引证五章谓法华方便品中五佛章也是法即指偏小之法是则虽施偏小元为佛乘权既即实而权实乃即权而实当知此二段经但明开显不事弹诃故今引之故教他者但可示权即实不应以实诃权若以实诃名恼他说若示即实名护彼意。

　　散心下三对讲授者示本习即是散心者谓未能修观入位也随宜设化者若讲方便大乘即为示大乘之教不离心性以三千中本具菩萨法界故若竖立清净真如当如向文善为开示令了心性本具诸法讲小乘者为示小乘之教不离心性以三千中本具二乘法界故。

　　一种下四对禅观者示心具诸法暗证禅人虽复观心不了心具故令示彼心具三千故云从心示之此亦随宜也示彼禀权讲授禅观者应须具以种性等三义示之委如前段于中种性乃属类种以随彼所习而示故。

　　若有惮下二对执偏毁圆者用常不轻所用方轨二初正明方法虽不弹诃于彼而彼权执既深怒惮圆教如胜意破喜根若生诤竞应起大悲当效不轻与作远种故大下二引文结劝判教末云者即净名玄义判教相后大师说偈也凡十六句初二句标难解次十句示非凡所知后四句结劝于十句中初四句举圣况凡次六句正譬凡夫大师示居五品即外凡人灵岳亲承道场契悟故云亲证喻晓也大师判释时教妙尽佛心尚于判教文末露谦损之语晓喻后学故令流通圆理以教于他他若成诤但可撝谦用不轻语恣彼讪谤亦为远种故大经三十师子吼言是大众中有八万五千亿人于是经中不生信心是故是经名不思议佛言如是之人于未来亦当信是经典见于佛性得三菩提又善住天子经闻法生谤虽堕地狱从地狱出还得闻法是故今虽未信亦为未来熟脱之种。

　　余今下三结劝流通一家宗途等者即论主自叙尚之所谈一念三千互融互摄及示修习须依止观等者盖依准天台宗途奘劝导引于予作此说耳依凭有在故云非师已见当顺我所说以教于他使圆理之水从今注当故云顺教如是流行。

　　野客下四野客辞还圆信成就解三谛理是故欢喜即名字欢喜也信心如顶信心领义即顶受也自从尔此也谓从此日去当永永奉传此法故云唯奉持之所在者三苍云所处也谓在处宣弘顺所嘱𠼱故云不违尊命敛容等者叙外仪也敛容亦可云检容谓收敛捡束容仪皆恭敬之貌再拜安庠示敛容相庠谓庠序安庠即徐缓次第之貌如经云安庠而起安庠而坐故安庠字不应从言从言者乃审详覆察也覆察属心非身仪也初刖容仪粗犷总表于迷今则敛容总表于悟初则平立表持权轻实次则昃跪表知权解偏局今则再拜表发生权实不二之解冥伏实相唯心之地初云逼前表执权难实次云恭退表权执渐薄今云安庠而出表权执尽除又恭及安庠皆翻前粗犷也问前以野客表心游理外今既开悟何故犹存野客之号邪答且从本受名耳。

　　忽然下五明一性融泯至理一如本无言说及以自他以他迷故故强兴言说如眠法法心遂成于梦今他迷既悟如眠法已除故云忽然梦觉觉居效反问者答者是人所问所答是法又问者所问是他他所问之法故答者所答是自自所答之法故今他既悟同了三千即空即中彼我互融语默咸一三无差别唯一妙性妙性尚泯况复自他故云都无所得。

　　金刚錍显性录卷第四(终)
