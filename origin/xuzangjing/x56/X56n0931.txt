卍新纂续藏经第 56 册 No. 0931 十不二门指要钞详解


　　No. 931-A 重刻十不二门指要钞详解引

　　十不二门指要钞者妙显荆溪之意善示修证之要而无极大师所著详解消释详悉意旨精密大有功于学者焉第其分会有未尽善者加之国本脱误尤多则蒙学之士往往病焉(余)曩访获善本对挍一通及窃正分会之未善者犹虑其未详不丞刻梓客秋因本寺讲钞复细为挍订质诸老师宿衲而剞劂流通读者诚由文辞之易晓以开发妙解则庶几此举之务立行造修之一助乎。

　　旹
元禄癸未秋八月朔旦

　　天台山沙门(亮润)叙于德王之圆觉室中

　　重刻十不二门指要钞详解凡例(九条)一国本有脱误者今依明本悉仇正之其明本有疑误者于格上书某字疑某字。一释签及钞尝有诸本与此所合不同者亦书某字一本作某字。一会本每卷之首列撰人直斥二祖之讳非所以尊祖也今并删之惟存某尊者之称。一会本所标之释题之科既非钞科亦非解文盖分会之际欲对释文之科私添入耳今欲不滥钞科尽删去之。一会本不标指要述人而反标释签述人大非钞解之意今据钞解标否得当。一会本标钞科每科删某下数字及往往改削字句者今据原文悉补之无复一字之损伤。一会本数处私补结门之科理虽当有亦不可谩添今别标诸格上以便见前后应对。一会本分会差谬者凡三处今并改会之。一此番重刻务在删补会刻之增损完全各书之原文然惟释签指要有别行之可考而详解则别行亡久故今多所可疑而不得而挍证读者详焉而可也。

　　No. 931-B 合刻十不二门指要钞详解序

　　指要钞者开十不二门之妙钥也其语深其义䆳非利根上智曷能通之有宋可度无极大师深明一家教观为之详解诚如执柯折薪游刃破竹矣然其本𨤲而未合也学者病之天台云石师乃无尽大师之高足其兄以玄师亦法门之伟人每念及之时复扼腕乃留意参会成帙未梓行而寂云公悯兄赍志毅然继志而梓之以公同学不亦善哉噫此解流通台宗朗如日星矣合帙而观用志不分法华开会之大旨则又思过且半矣得非大有功于后学欤是不可一日少缓也丞募檀资以付剞劂氏梓成问序于余余愧无文而直述其会刻之颠末昆仲之苦心如此云。

　　崇祯辛未端阳后二日武林天台后学沙门海眼槃谭书于报国院

　　No. 931-C 十不二门指要钞详解总序

　　夫具妙心者人悟妙心者佛阐妙心者教释妙教者祖祖言既玄必因门而入妙门虽辟须得要而登既指要之可凭必详言而始解妙法莲华经者阐妙心之至教了佛意之玄诠如来说之于八年结集堆之以八里梵册传来犹太仓之粒粟童寿翻译如沧海之一沤然而缩一劫为一日妙在神通藏刹海于一尘玄由至理是则虽粒粟可以为太仓之种一沤可以收沧海之深七佛绎经之师六万传心之旨斯言不谬厥义可征若夫尝一粟而众味具存见一沤而瀛渤俱在则惟在吾天台智者大师之具足五舌五眼乃能得之也盖大师灵山夙闻大苏妙悟纵无碍辩称性宣扬依迹本二门开待绝二妙如来大事因缘众生佛之知见至是殆无余蕴矣第迹门非远十妙难通至理虽彰妙心难悟由是荆溪开以十不二门四明指以一念心要噫若如来之与智者可谓破一微尘而出大千经卷荆溪之与四明可谓合大千经卷而归一微尘则法华玄义迹门十妙十不二门指要钞者真直指人心见性成佛之要门无离文字而说解脱之秘典也惟约为博源略为详本不有钱塘可度大师孰传四明法智精义发为详解十数万言譬王家椒室相宅朱门非主壶者而莫识其浅深非司阍者而莫启其阶降良遗泽于后昆流芳于末运者也惜其未入大藏散于僧寮徒仰嘉名不获寓目有四明延庆寺僧传慧字朗初者诗酒僧也偶于山寺得获此书虽知井中具宝不解燃炬而观以之进余用当清供余得之如热渴之满饮甘露饥馁之饱饫醍醐冀登梨枣以公同志复以钞解各行艰于寻绎命弟子正谧会合其文藏之笥中三十年矣兹弟子正识坚诚募梓因缘辐辏大法当行垂老睹兹颇为称快然而归功有自慧僧不无缘因即此可以忏生平绮语截舌之𠎝释积劫麹檗灰河之罪因斯冥益重得为僧以实语赞性具之宗慧业裂迷痴之网并将功德普惠四生若自若他俱臻十妙是可酬山僧流通之志与两弟子锡类之心尔。

　　时
皇明天启五年岁次乙丑仲冬天台山幽溪沙门传灯著于四明延庆寺之罗云堂

　　No. 931-D 十不二门指要钞科钞科分(二)初释题(二)初正释题(十)二述人号(荆)二释文(三)初总叙立意(四)初序前文立述作之意(二)初叙前(二)初叙教广(二)初十妙意(燃)二众释意(凡)二叙观略(观)二立意(二)初重示大部意(所)二正明今述意(二)初为成妙解(故)二为成妙行(故)二例后义彰法理无殊(二)初例本妙(若)二例四章(况)三别示妙体令解行俱成(三)初指妙归心(若)二示成由行(则)三功成识体(则)四结示立名使诠旨斯显(四)初立门所由(故)二出门名义(何)三各自高深(一)四直彰宗趣(本)二列门解释○三结摄重示○○二列门解释(二)初列门对妙(二)初列门(一)二对妙(是)二释门旨趣(十)初色心不二门(三)初标(一)二释(二)初约诸境明总别(二)初双标(且)二双示(二)初别(何)二总(既)二就理事明谛境(二)初约理事明三谛(二)初明理事(当)二结成三谛(是)二会生佛居一念(故)三结(故)二内外不二门(三)初标(二)二释(二)初明内外境观(二)初标示(凡)二释相(二)初明外境观相(外)二明内境观相(所)二明内外融泯(二)初互融(是)二俱泯(谁)三结(此)三修性不二门(三)初标(三)二释(二)初修性双立(三)初修性对论(二)初直明性德(性)二以修对辨(二)初明相成(性)二明互具(在)二明逆顺相反(二)初明对逆故二性并存(修)二明因顺故二心俱泯(可)三明离合本同(二)初约法明离合相异(又)二约喻明修性体同(二)二修性俱立正示不二(应)三结(此)四因果不二门○五染净不二门○六依正不二门○七自他不二门○八三业不二门○九权实不二门○十受润不二门○○四因果不二门(三)初标(四)二释(三)初就圆理明因果暂存(三)初明始终理一(众)二明悟迷事异(二)初问二答三明事极理亡(祇)二依圆解明修证无得(二)初约法明惑智之体本虚(秪)二约喻明修证之功不立(二)初明修证功亡(故)二明德障体异(空)三约圆乘明始终不二(二)初翻覆对扬明体一(是)二高广无减明不二(所)三结(此)○五染净不二门(三)初标(五)二释(二)初明所显净法(二)初染净体用理无增减(三)初法(二)初明染净体(若)二明染净用(法)二喻(浊)三合(清)二界如缘起性本圆常(二)初约性德直示(故)二约修成反显(故)二明能显妙观(故)三结(此)○六依正不二门(三)初标(六)二释(二)初明果用由因本具(三)初示依正不二(二)初明不二之由(巳)二示不二之相(以)二明因理本融(二)初明三位本妙(是)二示一切皆融(但)三明始终无改(二)初明情智局遍(然)二明体用常融(二)初略示(始)二广示(故)二明理显以观为功(二)初克彰观行之功(若)二结示生佛一致(如)三结(此)○七自他不二门(三)初标(七)二释(二)初示感应之体本同(二)初约法示(三)初约一性明自他(随)二约三千明感应(如)三约俱具明道交(众)二约喻示(二)初顺喻(不)二反喻(若)二明观行之功方显(二)初带喻彰用匪功成(若)二就法明发由观合(应)三结(此)○八三业不二门(三)初标(八)二释(二)初明所显果用(二)初约对机显逗会无差(二)初示三轮不同(于)二明真应复殊(在)二约称理明卷舒自在(二)初融身说(二)二曾三轮(身)二明能显观体(三)初结指心因(岂)二观成用显(百)三染体本妙(故)三结(此)○九权实不二门(三)初标(九)二释(三)初明等鉴由理融(平)二遍逗由心证(至)三结示归理一(对)三结(此)○十受润不二门(三)初标(十)二释(三)初明权实本圆薰修如幻(二)初由具可薰(物)二因薰可发(若)二明生佛一际欣赴不偏(然)三明地雨无殊利益平等(故)三结(此)○三结文示意(三)初明十门通贯理体无殊(二)初约十门明理一(是)二约十妙明理一(如)二明一念包容观行可识(三)初明一念观境之功(既)二明心法摄成之要(若)三明重述观行易明(故)三明得意符文总别无异(首)

　　十不二门指要钞科(终)

　　十不二门

　　<PIC>X56040701.gif</PIC>

　　本迹二十重妙

　　<PIC>X56040702.gif</PIC>

　　No. 931

　　十不二门指要钞序详解

　　宋慈云忏主　遵式　序

　　宋武林沙门　可度　详解

　　明天台后学　正谧　分会

　　指要钞序

　　【解】此题上三字是所序之正文序字是能序之通目以别冠通故云指要钞序指要二字本序自释钞者钞录为义西资钞序云夫疏之有记钞盖后学之曹记录要义抄写格言以辅翼其疏防乎传受之谬误讨寻之忽忘耳(文)序者所以序作者之意尔雅云东西墙谓之序注云所以序别内外也(文)谓见墙别宅舍之浅深观序知述作之难易又序绪也谓茧之绪也凡茧之抽丝先抽其绪绪尽方见其[糸*系]今序在初如[糸*系]之绪也(光记)。

　　【序】东山沙门遵式述

　　【解】东山即台之东掖山能仁寺忏主云东掖山者盖予幼岁受经之所时年传法之地也忏主族姓叶氏台之宁海人其母乞灵于观音大士梦一美女授以明珠咽之生师七月能从母称观音名十八祝发二十纳戒初住宝云终于天竺与法智同禀学于宝通云师指要既成乃为述序发明述作之功沙门如常释述者礼云述者之谓明作者之谓圣今云述者盖谦词耳语云述而不作。

　　【序】大教隆夷存乎其人诸祖既往玄化几息时不可久替必有间世者出焉。

　　【解】通叙教法兴衰在人通指佛法以为大教妙玄总序云大法东渐签云通指佛教以为大法(文)此对西土外道此方儒教约内外而分大小隆盛也夷平也文选云道有隆夷(文)即兴衰之义易曰神而明之存乎其人(文)存在也谓教法兴衰在人得人则兴失人则亡礼云文武之道布在方策其人存则其政举其人亡则其政息(文)诸祖者通指荆溪已前诸祖在世教法盛行诸祖既往则幽玄之化几近于息灭矣文选云仲氏既往玄化几息系辞曰易不可见乾坤或几乎息矣(文)替废也间世即名德间生于世孟子曰五百年必有王者兴其间必有名世者(文)以时节不可久废不远而复必有间生者出兴于世荷负斯道四明塔铭云天欲久其道世必生有人(文)间世者谁故出其人。

　　【序】四明传教导师礼公实教门之伟人也。

　　【解】别叙传弘之德四明乃庆元府南面山名有峰最高四穴在上每澄霁望之如户牖相传谓之石窗谓四畔通日月星辰之光故曰四明人尊其道故以处名人传转也以己之道转以授人导师者法华云有一导师聪慧明达(文)尊者上字讳知下字讳礼二名不偏讳故称下字公者尊之称也伟大也谓奇伟卓绝一家教观赖师中兴故称伟人此且总叹。

　　【序】童子受经便能思义天机特发不曰生知之上性者乎。

　　【解】童子即太和未散之时幼稚之称尔雅云人未冠曰童礼云人生十年曰幼学二十曰弱冠(文)弱冠已前皆名童子尊者七岁属母丧为报鞠育急于出家从里中大平兴国寺洪选为弟子即童时也受经思义虽不见所出尊者之母既梦梵僧遗童子曰此佛子罗睺罗从而有孕初出家时从师受经必能思义忏主与师同门必知其事天机特发者天然之机挺特而发庄子云其嗜欲深其天机浅(文)不曰即岂非之谓语云生而知之者上也今借用以拟本有性德宿习开发义似生知止观统例云生而知之者盖性德也学而知之者天机深也。

　　【序】及进具禀学于宝云通师初预法席厥父梦其跪于师前师执瓶水注于口中其引若泉其受若谷于是乎天台大教圆顿之旨一受即了不俟再闻师谓之曰子于吾言无所不达非助我也逮师始灭公复梦贯师之首擐于左臂而行。

　　【解】叙师资授受自行化他事匪偶然故有奇相形于梦寐预表彰焉进具谓进受具戒禀学者按实录曰十五受具戒专探律部二十从宝云学天台教(文)通师本高丽君族壮游中国当晋天福年间见螺溪寂法师了天台宗旨会漕使顾公舍宅为寺以为传道之所即宝云寺也初预者预厕也入也初入宝云师轮下其父之梦盖受学之先谶也父金性讳经梦尊者跪于通师之前通持瓶水注于口中其引若泉来之而不竭其受若谷注之而不盈孟子曰源泉混混不舍昼夜谷者说文云泉出通川曰谷尔雅云水注川曰溪注溪曰谷谓师之乐说无穷如泉之不竭尊者之容纳如谷之不盈谷音欲若作谷音者训空谷穷谷也于是犹自此也天台大教特言圆顿者别于藏等四教举其极者言之一家所谈功由即具尊者自此于宝云言下一遍受之即能解了不俟再闻师谓之言即印可之语凡师资授受难疑问答更相启发今一闻即了不假再询其于启发之道何有哉故曰非助我也语云回也非助我者也于吾言无所不悦(文)颜子于圣人言下默识心通无所疑问故曰非助我也尊者亦然通师深赞之言也逮及也通师示寂于端拱元年初入灭时尊者又得传持之谶贯穿也擐音患带也左传云擐甲执兵盖梦穿师之头带于左臂而行梦虽似异有所表故。

　　【序】嘻得非初表受习若阿难泻水分瓶之莫二也后表传持操师种智之首而行化也。

　　【解】此示梦不徒然必有所表嘻叹声初父之梦表尊者受习通师之道如水分瓶犹如来说法阿难传受如水分瓶更无二也大经云阿难自侍我来持我所说十二部经一经于耳曾不再闻如分瓶泻水置之一瓶(文)后表等者后梦即表持于种智之首行化于他法门身以种智为头即中道种智即三而一也光记三云一切智是万行首故以为头。

　　【序】淳化初郡之乾符寺请开讲席诸子悦随若众流会海繇是堂舍侧陋门徒渐繁未几遂迁于保恩院焉法华止观金光明诸部连环讲贯岁无虚日。

　　【解】叙游化处所说法年代淳化即宋朝太宗年号二年辛卯岁也尊者年三十二出世住持誓辞曰予居宝云既值鹤林始迁乾符西偏小院乾符改承天今为能仁西偏小院即今法华附庸院也悦随者所谓道不求扬而四方尽闻众不待召而千里自至易曰刚来而下柔动而悦随(文)梁学士云学者悦随如群流之会通川也(文)繇由也侧谓逼仄陋谓隘陋住处狭陋学徒加多遂迁居焉未几犹言居无几何实录曰淳化辛卯受请乾符寺绵历四祀遂迁于保恩院(文)即今之延庆法华该乎玄句诸部总包诸章疏也实录曰专务讲忏常坐不卧足无外涉修谒尽遣前后讲法华玄义七遍法华文句八遍摩诃止观八遍大般涅槃经疏一遍净名疏二遍金光明玄疏十遍观音别行玄疏七遍观无量寿佛经疏七遍金刚錍止观义例止观大意十不二门始终心要不计其数(文)连环者庄子云连环不可解也荀子曰始则终终则始若连环之无端(文)讲贯者讲说之道使义理贯通无碍国语云朝而受业暮而讲贯(文)尊者四十余年专务讲说连属循环未尝一日虚弃。

　　【序】尝勖其徒曰吾之或出或处或默或语未始不以教观权实之旨为服味焉为杖几焉汝无怠也大哉。

　　【解】尊者常以弘持教观为己任即以自行而为化他勉励来学勖诫也出处语默者系辞曰君子之道或出或处或默或语(文)今借用其语以示四仪常在教观故云未始等也教即能诠之教观即所修之行教行二途缺一不可权谓权谋实谓真实若权实不分则昧于化意所谓为实施权等服则被身味则充口行则倚杖坐则凭几皆日用不可须臾缺也其于教观权实未始暂忘亦犹是也解谤云予自滥讲四十余年凡释一文申一义未尝不以部味教观而为凭准(文)以己所行勉励其徒故云汝无怠也既自彰于言可得称赞曰大哉也。

　　【序】若夫被寂忍之衣据大慈之室循循善诱人不可得而称矣。

　　【解】言其三轨匠物人莫能知然涉世弘经必须柔和忍辱运大慈悲了诸法空方能取成大利若夫发语之端衣座室三缺一不可令成文体且言其二祭文则曰开慈悲之室踞法空之床其义是同循循者语云夫子循循然善诱人尊者训人循循有序亦如是也其化导之功莫大故云不可称矣。

　　【序】释签十不二门者今昔讲流以为一难文也或多注释各陈异端孰不自谓握灵蛇之珠挥弥天之笔岂思夫一家教观殊不知其启发之所。

　　【解】正明述钞由致释签者玄文有疑弟子签出荆溪释之师资合标门师序云因签以释思逸功倍(文)荆溪于本迹二门之间述此十门后人录出别行于世自昔至今讲解之流皆为难晓之文盖斯文乃本迹之文心三部之纲要教观旁正之意彼此相成之说事理二造一念三千修性离合即具随缘本法总别拣境立阴种种大义蕴在其中文约义丰诚不易晓由谓之难解释者众如清师示珠指昱师注文更有他师著述故云或多诸师消文曲随己见而不得一家正意故云各陈异端孝经序异端起而大义乖(文)虽所见暗短莫不自矜己能谓得佛祖之意故曰孰不等灵蛇珠者史记云楚臣隋候出行见牧童打伤蛇脑侯怜之用药涂治而去一夜偶见庭中有光烛之乃一蛇衔珠在地自言我本龙子变形游戏为牧童所伤赖君以救今携珠以谢侯得之进楚王王置殿上发光如昼(文)弥天笔者梁僧传云道安法师文理通经德望隆重时习凿齿锋辩天逸时往谒见既坐称言四海习凿齿师曰弥天释道安时人以为名对笔者盖取三分分经符合经论故云也文意谓诸师自言所述之文除后学之疑如灵蛇珠光耀破暗契佛祖之意若安公秉笔分经合论龙子变形故曰灵蛇文选云人人自谓握灵蛇之珠家家自谓抱荆山之玉(文)岂思等者钞中所破清师解今一念为真心昱师不立阴境唯观不思议境一家教观拣一念妄心为入理之门起观之处若唯观真及不思议则不知启发之所矣。

　　【序】公览之再叹岂但释文未允奈何委乱大纲山隤角崩良可悲痛。

　　【解】尊者披览诸师所述失旨咨嗟不已故云再叹允当也委坠乱紊非但释文未为允当抑且委坠紊乱大纲大纲者何即一念三千即空假中山外弃妄观真及不思议即坠乱大纲也未允者之字训往造谓体同改二十来字山颓者礼记檀弓曰泰山其颓乎梁木其坏乎哲人其萎乎角萠者书云百姓凛凛若崩厥角言民畏纣虐危惧不安若崩摧其角无所容头今取二事喻解行不正委乱教门纲纪如泰山之颓邪说暴行使学者无所趣向危惧不安若畏纣之虐。

　　【序】将欲正举舍我而谁遂而正析斯文旁援显据绰有余刃兼整大途教门权实今时同昧者于兹判矣别理随缘其类也观道所托连代共迷者于兹见矣指要所以其立也。

　　【解】正明述作将欲扶颠持危正举斯道舍我其谁哉孟子曰如欲平治天下当今之世舍我其谁哉(文)析剖也楞严云析出精明(文)正则剖析十门奥旨义理泠然旁则援引佛祖诚言显据免生疑谤绰宽裕也孟子曰岂不绰绰然有余裕哉(文)刃者庖丁解牛数千而刀若新发硎恢恢然其于游刃必有余地(文)言得其妙处也兼整大途谓消文合理之外复能整大途即教门权实观道所托权实者前之两教教证俱权圆教教证俱皆是实别教教权证实意稍难晓今时同昧即齐玄颖三师但见荆溪有圆教随缘之说尊者深究圆别教旨以别教真如既能生法安不随缘特立别教理随缘之义以圆别同诠中道而但不但殊别则教权故但理实故中以理实故亦说随缘以教权故显非即具他宗于终顿圆三教皆明随缘只云性起不云性具验非圆教故尊者格量他宗所谈但齐今家别教类谓流类钞中引妙记专缘理性是别教义等观道所托即介尔妄心一家入道不可远求即刹那心显三千法岂同山外弃妄观真始因慈光恩师兼讲华严以华严心造为真心自此奉先清师梵天昭师孤山圆师谬有承袭皆谓观真故义书云盖由上人师祖已降皆谓心独是理(文)若此之迷非始今日故云连代四明立宗则指介尔之心为事理解行之要以此正说格彼谬谈故曰于兹见矣等逸堂云教门权实观道所托所以四明得为中兴教观功在于兹。

　　【序】至若法华止观纲格之文隐括错综略无不在后之学者足以视近见远染指知味易不云乎通天下之志定天下之业断天下之疑实此一二万言得矣。

　　【解】言二卷之书而于三部纲格之文莫不该摄纲谓纲纪如网之外围格谓格正如物之大体隐括者荀子云拘木必将待隐括注云正曲木之具错综者如易三五以变错综其数所谓河图洛书今是洛书之错综也谓戴九履一左三右七二四为肩六八为足中则有五纵横交错皆十五也门师辅行序云岂唯错综所闻将以隐括所治所治即行三多之妙运遽阶所闻唯解一真之玄览斯㳷今法彼文谓玄句开解止观明行三部纲格之文所治所闻若解若行皆萃此书也视近见远谓阅指要之近可以见三部之远究指要之意趣如染指于鼎然后知三部之味染指者左传云楚人献鼋于郑灵公(穆公太子夷也)公子宋与子家将见(子公宋之字子家归生字也)子公之食指动以示子家曰他日我如此必尝异味及入宰夫将解鼋相视而笑公问之(问所笑)子家以告及食大夫鼋召子公而弗与也(欲使食指无验)子公怒染指于鼎尝而出(文)今取染指之微知全鼎之味如览二轴之文言达三部之义旨易不下复借易中三句通结指要述作之功可以通达今时同昧教门权实之志可以定连代共迷观真观妄之业引佛祖诚言证成其义断学者之疑。

　　【序】式霟同学也观者无谓吾之亦有党乎取长其理无取长其情文理明白谁能隐乎云也。

　　【解】叙作序之意因释他人之疑式者忏主自斥其讳古人亦尚单称如涅槃疏云顶滞于豫章释签序云普早岁在尘谓霟与四明同一师学为斯钞序理之当然毋谓言辞虚饰情党所及语云吾闻君子不党疏曰相助匿非曰党后人不必致疑特文理优长宗旨明白昭昭然若揭日月于青天使之沉没可乎故曰谁能等。

　　十不二门指要钞详解卷上本

　　唐　荆溪尊者　释签

　　宋　四明尊者　钞

　　宋武林沙门　可度　详解

　　明天台后学　正谧　分会

　　【序】十不二门指要钞卷上(并序)。

　　【解】上四字是所释下三字是能释上六字是别别在今题钞字是通通于诸钞上四字入文委释指要二字本序自明钞字如向卷者卷舒为义文凡二卷故以上下甄之并序者摭华钞云疏题兼目于序故云并也盖序后不再列题目故(文)。

　　【序】宋四明沙门知礼述。

　　【解】能述人号读者避之此非临文不讳之例。

　　【序】十不二门本出释签岂须钞解。

　　【解】先寄问辞征起以明述钞之由此文乃荆溪释迹门十妙之后搜括十妙大意而立十门释签已是能释何须作钞解之得非能所重烦乎文心解亦曰玄义申经记释玄义文已三矣讵假染笔以四其说(文)。

　　【序】但斯宗讲者或示或注著述云云而事理未明解行无托荆溪妙解翻隐于时天台圆宗罔益于物。

　　【解】答出山外著述之谬虽非山家正说亦禀学台教故云斯宗讲者或示奉先清师示珠指也或注天台昱师注不二门二师著作撰述皆有云云之言汲黯传云吾欲云云师古注曰犹言如此如此也史略其辞尔汉隽诸文横注云云二字辅行云未尽之貌云者言也说文云象云气在天回转之貌言之在口如云润物广雅云云者有也下文尚有如云之言(文)忠法师曰吾祖法智尊者始因钱塘奉先清师制示珠指解十不二门总在一念之文为真心别分色心为俗谛改造谓体用为造谓体同凡改二十来字天台昱师注不二门立唯观不思议境消一念三千唯色唯心之文为真谛法智愍而救之所以指要之所由作也故序曰或示或注著述云云(文)孤山正义乃祥符四年作在指要后事理等者一家所明事理有乎多义今为山外迷于三法事理也圆论三法各具事理两种三千若欲造修须拣生佛之高广唯观一念妄心此心当体圆具三千即理造此心能变造三千即事造如此解之名为妙解如此观之名为妙行山外诸师乃以三法抗分事理谓心法属理是能造生佛属事是所造心既属理夐指真心则初心依何开解立行故知山外三法事理未明则妙解妙行无所依托故忠法师曰清师又立心法三千为理造生佛三千为事造殊不知三法各具事理二造故指要破曰据他所释(至)无差之文永失矣故序云事理未明解行无托是皆破于清公也荆溪等者荆溪玄解十妙作此十门门门结归一念三千合修观者易入诸师异说夐指真心翻使荆溪妙解隐没于时矣吾祖依法华开显妙旨建立圆顿宗乘点示诸法圆具事理三千意令物机开解立行拣境修观即一念妄心达阴成不思议显三千法若唯观真但众生在事未曾悟理是杜初心入理之门起观之处则天台圆宗何益于物机乎。

　　【序】爰因讲次对彼释之命为指要钞焉盖指介尔之心为事理解行之要也。

　　【解】正明述作仍释命题之义爰于也讲次者因讲玄签之次对清昱二师而释之下文有人解今一念是破清师有人不许立阴等是破昱师命此能释之文为指要钞介尔者辅行云弱也谓细念也(文)介尔有心三千具足圆论诸法皆具三千若欲造修须从近要的指一念为事理解行之要此心圆具三千即理之要心能变造三千即事之要文云若事若理皆以一念为总解此一念具两种三千依解立行于一念心观此三千文云教行皆以观心为要特指心者万法之本众病之源心能具故心能造故荆溪门门结归一念天台的论境体唯在识阴盖以此也推而广之一大藏教无越此心故曰一期纵横不出一念故知指要其功莫大。

　　【序】聊备诸生温习敢期达士批详耶时大宋景德元年岁在甲辰正月九日序。

　　【解】谦己以记岁月聊备学徒温故诵习岂敢期望明达之士批览研详景德乃真宗年号。

　　【钞】钞曰此文题目多本不同或云法华本迹十妙不二门或无本迹二字有唯云玄文十不二门此或以所通之义所释之文而冠于首盖不忘其本也而尽是别录者私安取舍由情无劳苦诤。

　　【解】十门本出释签初无题目后人录出各随己见以立首题且示三家初是昱师次是清师第三莫知谁立虽所立异不出二义初二是所通之义第三是所释之文所通义者十门为能通十妙为所通所释文者签为能释玄为所释不忘本者要见十门出于大本故取舍等者示珠指立题云法华十妙不二门又云有本题妙法莲华经本迹十妙不二门或云法华本迹不二门或但称本迹者并后人增损今所不用(文)问答决疑中广破他人立题今钞主暗破之诸师立题尽是私安非荆溪意取彼舍此皆由人情何劳苦兴诤竞广破他人立题之不当耶尊者之意只云十不二门故云作者自立引下文释之孤山正义云义家抄录往往别行标立题目二三其说吾将适从今依行满法师涅槃记指为法华玄记十不二门况满是荆溪门人必也亲闻呼召故依彼记以立总题虽违众吾从古也(文)虽云有据恐非作者之意学者孰不知此文出自今经玄记耶。

　　【钞】若十不二门四字乃作者自立故文云为实施权则不二而二开权显实则二而不二法既教部咸开成妙故此十门不二为目须据此文释其题旨岂非四时三教所谈色心乃至受润无不隔异故皆名二今经开会实理既彰十异皆融互摄无外咸名不二。

　　【解】正释题目初释不二为实施权意在于实实本不二顺权机故分隔而说故云不二而二开权显实意在于权权既同体不动纤毫故云二而不二法既等者荆溪云若不约教则不知教妙若不约部则不知部妙(文)境等十法既约教约部判后开之则此十皆妙今此十门依十妙而立宜名不二也须据开显妙旨而释方异昔经之不二也岂非下正释不二约今昔对分二与不二约教则三教为二约部则昔圆兼带亦非不二以四时三教未证三千三谛无不差别隔异故此十法皆名二也今经开显三千实相妙理彰明十法隔异悉皆圆融举色则色摄于心色外无法举心亦然乃至受润亦尔故云互摄无外。

　　【钞】即以不二当体为门然亦可云十不二为能通十妙为所通问妙即不二不二即妙俱名俱体何分能通所通答今不以粗妙分能所亦不以名体分之盖以十妙法相该博学者难入此文撮要径显彼意乃以略显广以易通难义立能通所通。

　　【解】次释门字门有当体能通二义初句当体然亦下能通当体者不须更约能通所通即不二体便能通入孤山云不二即门亦此谓也法华开显三千妙理当处虚通法法趣入以为其门故曰当体经云开方便门示真实相此方便实相各有当体能通二门疏八(二十四)云实相不二当体虚通故名为门如净名不二门华严法界门等记八云无碍名虚无壅曰通故得全体成能通门(文)四明云门外无理能所泯亡(文)然亦等者十门虽皆当体然约义立亦有能通所通以门为能通妙为所通故生下问凡言能通必以能通之粗通于所通之妙今不二即妙妙即不二何分能所之殊名体言之名为能通体为所通今不二与妙俱得为名俱得为体那分能所答中不以粗妙答上初义不以名体答上次义粗妙分能所者妙玄第九就能所判粗妙为四句自有能通粗所通亦粗能通妙所通粗能通粗所通妙能通妙所通亦妙(文)又云门名能通理是所通即名体分能所也今之能所并非此二盖以玄文十妙所谈法相该罗广博学者难以造入此之十门撮其纲要径直显彼十妙之意乃以十门之略显彼十妙法相之广对上法相该博言之十门门门结归一念修观之易通彼十妙文文之下散漫观心之难对上学者难入言之以此难易广略之义立于能通所通尔。

　　【钞】数至十者盖从十妙而立虽立门对妙互有多少而不亏本数也此且总明待至释文更为点示若欲标述作人者即是荆溪尊者既是后人录出不可正斥其讳。

　　【解】释十字十是数方方者法也如华严中凡诸法门以十为数(辅行)从十妙立者从所通妙立能通门妙既有十门亦如之虽立门对妙或门多妙少或门少妙多门之与妙彼此皆十故云不亏此且总明者今且总明释题待至消释别文门门之下点示不二之旨如释色心门初云故今摄别入总特指心法明乎不二以此为门则解行易入内外门云复为显其妙义必须内外互融随观一境皆能遍摄此之不二悉得称门泛论虽尔一家观法皆用内心妙义为门下去诸门亦皆点示或指立门对妙科或指出门名义者皆非。

　　△释文为三初总叙立意二从一者去列门解释三是故十门讫文结摄重示此三即拟三分也。

　　【解】结摄重示者门门通入乃结十门而摄十妙重示一念三千三谛观行易明钞末云结文示意以十门十妙理一结文重示即示意也拟三分者三分本为分经但可比拟而已总叙立意拟序分以今正明十门先总叙玄文以立十门之意列门解释正明十门可拟正宗结摄重示既结十门重示观意可拟流通也荆溪科节止观亦拟三分。

　　△初又四初叙前文立述作之意又二初叙前又二初叙教广二初十妙意。

　　然此迹门谈其因果及以自他使一代教门融通入妙故。

　　【解】科十妙意者迹门所谈境等十法意开一代教门无不皆妙故也初三句十妙后二句明意然即领上之辞此即指法之语荆溪释迹门竟搜括大意而成此书故于文初领上十妙故云然此等也迹门者迹谓足迹玄七(八)云如人依处则有行迹寻迹得处文心解云望本为名皆从喻立也如人从本处则有行来之迹故因其迹以通其本(文)门者迹中化用通至实相故称门也十法虽广不出因果自他因收境智行位果收三法自收能应神通说法他收感及眷属利益也。

　　【钞】然者是也即领上之辞亦信解之语若不信者乃云不然此迹门等者指上玄文所谈十妙境智行位因也三法果也感应兼自他神通说法是能化者作属自也眷属利益是所化者事属他也故因等四收十妙尽一代教门所明法相岂过于此今于十义皆用待绝二妙而融会之令无壅碍故云融通入玄。

　　【解】境等为因三法属果者盖本玄六(初)云上来四妙名为圆因三法秘藏名为圆果(文)位妙通因果今总名因者签云位妙若立实通因果为对三法且从因说(文)因果自他四明孤山前五妙是同于后五妙四明兼自他孤山唯属他正义云自他者揽前五妙名自行因果对后五妙名化他能所妙玄云前五约自因果具足后五约他能所具足(文)既云约他则唯属他四明何云通自他耶(文)今谓玄文虽约自他对前后五妙既云后五约他能所具足能所即是自他下文云能化所化自他义蕴其中能化者作现通说法是果上作用所化者事所化之机天性相关则成眷属无不蒙润则成利益并所化边事也十义十妙也待谓相待彼此互形曰相以他望己曰待以法华之妙形四时为粗以四时之粗形法华为妙待者前四时为所待粗法华为能待妙故云相待绝待者绝前诸粗无复形待故名为绝相待论判出前三教四时之上绝待论开复能开前令皆圆妙签云圆中约时待绝俱妙(文)而融会之释融字谓法法皆融令无壅碍释通字谓法法通入。

　　△二凡诸下众释意。

　　凡诸义释皆约四教及以五味意在开教悉入醍醐。

　　【解】众释者境有七科智明二十乃至利益各明法相意者于此诸释皆用教味先判后开俱圆俱妙开教等者约教则开三教入圆约部则开四味入醍醐正义云开教不语入圆入醍醐不语开味影略互显巧妙若斯(文)。

　　【钞】如初理境具有七科一一皆用四教拣之意开藏等俱圆复以五味判之欲开兼等皆妙即使醍醐之外更无余味如此释之方称妙法智行乃至利益各明种种法相无不皆用四教五味判后开之皆成极味。

　　【解】理境者实相妙境为智所照从本具边故名理境柬判也。

　　△二观心下叙观略。

　　观心乃是教行枢机仍且略点寄在诸说或存或没非部正意故纵有施设托事附法或辨十观列名而已。

　　【解】观即能观妙观心即刹那妄心禀教修行莫不由观心显发故喻枢机枢机者要也发也易曰言行君子之枢机枢机之发荣辱之主也枢喻教行以观心为要机喻教行从观心而发如云教不观心如贫数宝行不观心非涅槃因仍且下明玄文观略之意观心虽是教行之要但玄文正明五重玄义出诸教上观且傍示止观则委明行相故于今文但略点示有存没者非部意故纵诸文末有明观心但是附法托事虽位妙中略列十乘之名既非专行亦不委明故云或辨等。

　　【钞】枢即门之要也机谓机关有可发之义盖一切教行以皆观心为要皆自观心而发观心空故一切法空即所修诸行所起诸教皆归空也假中亦然岂不以观心为枢机耶然今玄文未暇广明寄诸文末略点示尔又虽据义一一合有为避繁文故有存没如十二因缘境后则有四谛则略盖有止观对此明乎教观旁正如常所说托事则借彼事义立境立观如王舍耆山等附法则摄诸法相入心成观如四谛五行等既非专行故十乘不委此即义例约行等三种观相也。

　　【解】上二句就譬释枢谓门臼门若无枢则无开闭之功故云要也机谓弩牙弩若无牙则无启发之用故机有可发之义也盖一下就法释以观心为要合枢要义观心为教之要果上偏圆渐顿诸法皆我心具行者必须摄法归心修观故至果成称性设化四教义问四教从何而起答依三观起观为行要者所修六度万行皆因心本具故全性起修名无作行皆观心而发合上发义由观心故理显出观心故果成若非三千空假中安能成兹自在用故教行皆自观心而发观心空故等者一切诸法若教若行皆心本具若观心空则所修六度万行果上所起诸教皆归空寂空观既尔假中亦然说虽次第用在一心只于一心宛有三用此亦为下起教观之张本也然今下释仍且略点等未暇广明者观心虽为枢要以玄文正明开解未暇委明乘境寄者非部正意故因缘境后则有者玄二(十九)明观心者一念无明即是明乃至一念之心既具十二因缘观此因缘恒作常乐我净之观其心念念住秘藏中(文)四谛则略玄二(二十二)观心可知不复记也(文)以有释存以略释没非全无为没但观心语略其文隐没耳或云二句并释或存没则不释笺要云以略释存没固可知不复更出也教观傍正者枢要云此文兴致正为于观教观傍正须知二意一约三部所自之文二约一家传通之旨三部所自则傍正互有如义例云如法华玄虽诸义之下皆立观心然文本意明五重玄义出诸教上则教正观傍托事兴观义立观心若今止观纵用诸教意在十法以成妙观则观正教傍一家传通则唯观为正是故三部皆以观心而为正要乃至以从文故玄既观傍故于十妙观有存没今用旨故玄亦观正故撮十妙为此十门门门既乃即心妙妙无非是观若谈观文言望于止观此中极略若谈宗旨望于止观今文颇周以止观宗旨无出三千即在一念今以三千不二点示一心心全是妙妙不出十若晓十妙止观可知故云一期纵横等既非下释或辨十观谓玄文既非专明观行是故十乘不暇委明但列名耳然后总结指向所明托附二观显名所出即义例文中约行附法托事三种观相也三种观法初名义三种观法义蕴经疏天台依诸大乘经立四种三昧修十乘观法直就阴心显三千法即从行观义又依诸经于玄句约事相法相入心成观托事谓心为能托依正事为所托附法谓心为能附诸法门为所附即事法两观之义荆溪考核其义立三种名故义例云夫三观者义唯三种一者从行唯于万境观一心万境虽殊妙观理等二约法相如四谛五行之文入一念心以为圆观三托事相如王舍耆阇名从事立借事为观以导执情如方等普贤其例可识(文)次用与此三种观妙玄文句各有事法玄约四谛五行等即是附法托感应等事修观即托事也句释如是我闻等即附法王舍耆山即托事也以玄句消经而于事相法相文末令行者附托观心免数他宝故缺从行止观正明十法成乘如正修章专约一心修乎十观前六章广开妙解纵明事相观心亦只助成约行观尔若义例以三种敌对三部者乃引三部三观显文示其观相也三修不问事法二观可造修不修则乘境不备不修则立观何为答山外一宗谓事法观门不通修习所以玄句立观心者有二义焉一为已修止观者令其不忘本习故二为未修止观者忘于封滞令知起行必依止观故四明义书引妙玄观心即闻即行释签随闻一句摄事成理不待观境方名修观等文示之乃转计云不论立阴四明引正当观阴具如止观第五去文又诸观境不出五阴等文逐之又转计云我本自问于阴拣境诸文所无不问通立阴境四明又引妙乐拣境及心妙玄由一心成观等文为证既被四明前后穷逐义皆破坏不足评矣四明建立三种观法皆可造修义书五云三种观法皆为行立俱可造修若但论教义不观己心如贫数他宝(文)尊者之说悬合吾祖所立观心之意深符即闻即行立阴拣境之文然乘境不备若为修习据义书有乎四意一者咨禀口决如云岂非大师说诸玄疏多在圆顿止观之前所谈玄疏正开座下行人圆解盖兼有观行之机欲修观法故托于事相法相立乎观门令其即闻即修得益者何限岂待玉泉唱后寻之方修耶或于事法观道有壅则咨禀口决而通达之二以广决略文云大师灭后传持此教为师之者必须悬取止观之意而开决之荆溪数于记中指乎止观乃令讲授之人取彼广文决兹略观既得决通乃于事法观门便而修习岂须背今见讲自寻止观耶三从行度入文云若于师门先闻止观久曾研习今睹玄疏事法观门则用本习观法度入事法观门而修或因兹得悟乃名事法观门悟入非是约行观中得悟也四略论三观文云又一种根性只于事法观门修之得悟亦不待寻止观故法华三昧只约一念妄心略论三观乃有三品证相(文)已上四义并是十义书发明随闻事相法相摄归内心成乎理观不待寻彼止观专示观境方名修观若山外既谓事法不通修习释彼文云随闻一句事相法相摄归真理便是观心不待托阴修观此与四明说义优劣可见矣四兼独事法二观皆有兼含之义如光明玄观心三菩提云若知即空真谛菩提心度妄乱心数之众生若真即假俗谛菩提心度沉空心数之众生双忘二边即发中道第一义谛菩提心度二边心数之众生(文)菩提属法众生是事法中兼事故记作附法含托事释光句以四方佛表四谛智佛即是事四谛属法事中含法故句记作托事兼附法释云行者应知借四方佛表四谛智此乃托事含附法也(文)且行人心无并虑何得兼含而修当知但约兼含释义不约兼含修观若从行一种无兼含义旧谓净名疏释法无众生等诸句一一皆以生空观历心及余阴入诸法而观义书判云乃是用于约行观门修附法观以为附法含从行又据方等历幡坛道具是从行兼托事今谓法无众生之文四明谓以从行观修附法观观成即附法观成非法含从行若方等乃修三昧者傍历幡坛等事非从行兼事也五内外事理从行通观内外事法惟局内心如四三昧属从行观四行中修十乘观正观内心至例余阴入历缘对境则通观内外十六观经观佛亦从行外境附法乃附四谛五行法相入心成观托事则借事表托内心唯局内心不通外境通事理者上三三昧并诸经行法属理纵任三性是事理观观阴心本具三千事观观变造三千旧谓事法亦通事理今不取焉六料简问辅行标历结托义例引历例托其义云何答诸文凡约事相明观皆名托事文句借城山事表对五阴正论修观止观以正观心傍历事仪表对法门修观观门虽异表托义同故得诸文通称托事则标历结托引历例托二俱无妨请观音疏以大林精舍明托事观与城山同义书云大林精舍是依报色入以理智体之正同方等普贤历尊容道具用法门体达此则方是托事之观(文)大悲忏仪云二托事者观音一身有千手眼手有提㧞之力眼有照明之用即是一千神通智慧也又云三种观门相须而进(文)此与止观傍历义同皆可称托事也问四种三昧收诸行尽且四三昧自属从行何云收诸行尽答诸经所明行相不出四种故云收尽事法二种乃吾祖于玄句事相法相立此观心令行人揽彼事法入心成观不可为难。

　　△二所明下立意又二初重示大部意。

　　所明理境智行位法能化所化意在能诠诠中咸妙为辨诠内始末自他故具演十妙搜括一化出世大意罄无不尽。

　　【解】科重示大部意者向叙前文教广观略今欲正明述作意故重示之以为下妙解妙行之张本也意在能诠等者大部明此境等十妙是能诠名意在开显一代教中因果自他之法无不咸妙为辨等者示须十妙所以如来出世施设一化无出自行因果化他能所故演此十则一化大意该摄无遗文心解曰不谈十妙摄法不周不论一化示妙不遍(文)十妙释题是能诠名诠于题下别文故云诠中诠内也。

　　【钞】更举十妙方出其意能化即应并神通说法也所化即感及眷属利益也此十乃是一代教中能诠名字大部明此意在开显诸名咸妙故也须辨十者欲收始末自他尽故始谓境等即自行之因末谓三法即自行之果自他如前若辨此十一一咸妙则了如来出世意尽。

　　【解】释重示科初二句总标次释能化所化即后五妙前五妙文显不释此十下明大部明此意开诸名皆妙谓一代能诠无超此十妙玄释法华开显之意开前四时所谈十粗皆成十妙此十若妙则一代能诠诸名无不成妙也须辨下释为辨诠内等出须十妙意始末即因果也自他即后五妙故指如前。

　　△二故不下正明今述意二初为成妙解。

　　故不可不了十妙大纲。

　　【解】不可不了即诫劝之辞玄文十妙科目繁伙犹如网目举其大纲则网目可寻大纲即三千也若欲立行造修先须解了三千三谛之法体此之法体是如来当时一番修证自他因果之法今欲修证此从因至果之法先须解了依此妙解方可立行。

　　【钞】欲知此十皆妙须了开显大纲即三千世间俱空假中是今经之大体能开之绝妙境即此故事理俱融智发此故无缘行起此故无作位历此故相摄三法究尽此故果满生具此故一念能感佛得此故无谋而应神通用此故化化无穷说法据此故施开自在眷属全此故天性相关利益称此故无一不成佛今此十门正示于此若能知者名发妙解。

　　【解】释为成妙解初总明三千妙解境即下别示十妙所依今此下结显十门所示三千世间俱空假中者世是隔别十种五阴十种假名十种依报隔别不同故名世间是间差三千种世间差别不相谬乱故名为间以三千法皆因缘生是故一一即空假中今经大体者法华三周开显并以三千为体辅行云十妙是今经权实正体亦大车体亦宝所体(文)能开等者妙乐云若不先了能开之妙将何以为所开之粗(文)境即等者此字即指三千大纲七科谛境不出三千理本圆融事宁隔异理即性具事即变造具变不二故曰俱隔色心门从境妙立故荆溪名事理不二门也智发等者以智缘境智为能缘境为所缘以境发智境为能发智为所发三千妙智既全境而发境智一如缘即无缘行起等者进趣名行即修治造作全性德三千起修德妙行以性夺修修德无功故称无作位历等者位位皆具三千故一一位具摄诸位功德初阿字门具四十二字后茶亦尔故云相摄三法等者妙乘三轨真性遍周观照圆导资成助发唯佛究尽故称果满生具等者生虽在迷理体本具众生由理具三千故能感佛得等者诸佛由三千果满故能应所谓任运真化不须谋作如月不下降水不上升水月一际感应道交神通等者神名天心通名慧性与六法相应用此三千任运化物化复作化化化无穷说法等者五时说法凭据此三千施则称性被机分隔而说开则称理示妙无不圆融眷属等者前机受道即成眷属既全三千故得父子天性自然相关利益等者十种利益称三千故七方便人来至今经咸成佛道如三草二木皆一地所生一雨所润也今此十门正示此十妙大纲以十法皆即三千三谛故皆称妙能知此者名发妙解为此义故十门所由作也若能知者名发妙解是发明荆溪开发妙解故述此十门不离一念令修观者易入序云荆溪妙解盖谓此也。

　　△二故撮下为成妙行。

　　故撮十妙为观法大体。

　　【解】撮揽也揽此十妙三千之法为今止观之大体而修妙行述作意荆溪于迹本二门之间立此十门有何深意孤山正义云盖荆溪大师揽玄文教义入止观行心俾夫名字行人识法相之有归达造修之无滞也又云悟理之要必在十乘故荆溪恐后昆昧旨乃于释签更立十门结束十妙咸归止观一念三千不思议境方显教不虚设悟理有从荆溪述作意在斯焉又云以彼观门收此教义以此义教识彼观门若欲造修须依彼部勿谓此文便堪修行(文)既云摄教归行唯以玄观教理相对义归一边反显事法不通修习乃见十门虚设难可信从净觉文心解云述作之意不逾二焉一为摄教成观即前云故撮十门为观法大体二为示略知广即后文云使一部经旨皎在目前然其后意亦成前意(文)初云摄教成观无妨之说次云示略知广以十门为略经文为广况以后意成前致使二义皆未明述作之意法智科此文云为成妙解妙行且玄文十妙大师纵辨宣扬释经题旨岂非妙解文文之下立观心释岂非妙行又何假荆溪重述十门方成妙解行耶须知玄文十妙法相该博学者难以造入荆溪揽彼十妙摄作十门门门结归一念三千以此三千是十妙之大纲观法之大体乃以略显广以易通难正为成于妙解妙行如此明之深得荆溪述作之意矣观法摄属问荆溪述此十门以三种观法言之属何一种若云从行则部旨有妨盖妙玄唯明事法签解玄文岂是从行反显事法不通修习过同山外若云托事附法且十门不约四谛五行法相及王城耆山事相明观何名事法答须知的属事法二观所摄盖由妙玄广解十妙文文之下立观心释或于四谛五行文末附彼法相以明观心或托感应神通事相以明观心故今文云纵有施设托事附法然玄文正意生解义强观且傍示乘境不备难以造修若大师在日说玄疏时座下有观行之机咨禀口决而修习之得益者何限大师灭后为人师者必须三部通达谙练学者欲修事法之观悬取止观十乘十境而开决之荆溪悬鉴末代神根既钝何能谙练止观乘境之相故于迹本二门之间述此十门门门结归一念三千为观法之大体禀学之徒睹事法观心之文若欲造修不待远寻止观乘境即观一念具足三千三谛便能通入所谓以略显广以易通难即此义也故钞云玄文虽立观心而且托事附法盖非部意故多缺略若具论能成之功须指摩诃止观也又云此文乃行正解傍与止观同成观体以由十门门门皆显三千即是摩诃止观十乘观法之大体若论能成虽是止观从行须知正为成就玄文事法观门观成则事法观成非从行观成也是知十门即玄文总观心文耳能成既是从行不妨通于内外二境所成正是事法不与部旨相违或据揽彼无边法相摄作十门作附法观收摄须知玄文本通事法二观不可迷荆溪义例以三种敌对三部便谓玄文只属附法且十妙法相无边行人心无并虑安可俱时而修岂可见揽十妙法相遽作此判。

　　【钞】言观法者十乘也应知止观十乘是别论行相而一一乘不离三千即空假中故云观法大体义例云散引诸文该乎一代文体正意唯归二经一依法华本迹显实二依涅槃扶律显常以此二经同醍醐故是知用此十妙绝待之义为观体者方譬日光不与暗共又此三千法门遍于诸法若色若心依之与正众生诸佛刹刹尘尘无不具足故华严云如心佛亦尔如佛众生然心佛及众生是三无差别故今家释经题法字约此三法各具三千互具互融方名妙法然虽诸法彼彼各具若为观体必须的指心法三千故玄文云佛法太高众生法太广于初心为难心佛及众生是三无差别观心则易又义例云修观次第必先内心今家凡曰观心皆此意也故今文中撮乎十妙入一念心十门示者为成观体故也若不尔者何故节节唯约心说岂尘刹生佛而不具邪若不见此全失今文述作之意也。

　　【解】释为成妙行初明绝待三千为观体十乘观法是所修行相三千三谛即十乘之大体别行玄记云止观十乘是观别相三千空假中是观总体(文)别相虽有十乘论其大体只一三千如云观法非十对根有殊虽复根殊但以不思议观观不思议境(文)十妙既以三千为大纲故撮开显大纲为观法大体大纲大体法喻异耳此且正示次引文证本迹显实者迹门显圆成之实本门显久成之实文句分经云前十四品迹门开权显实后十四品本门开权显实义例云所以始末皆依法华此即法华三昧之妙行也次用涅槃者虽依法华咸归一实末代根钝若无扶助正行倾覆正助相添方能远运(文)设三种权扶一圆实名扶律显常金錍云指的妙境出自法华此因野客问妙境所凭故大部谈圆极处无非三千妙境所出独在法华今文通约一部言之前六章广开妙解通乎大小偏圆论其正意归于二经由本迹显实谈常显性是同同一味故结显云是知用十妙为观体等不与暗共者既指开显十妙三千而为观体方可喻如日光赫奕不与暗共在昔诸经大小并陈权实各立其犹灯炬星月与暗共住来至今经指权即实佛慧圆明法界洞朗其犹日轮当午无处不南妙玄云灯炬星月与暗共住譬诸经存二乘道果与小并立日能破暗故法华破化城除草庵故(文)又此下明三千周遍示唯心体具初明诸法圆具又者更端之辞遍于诸法此句总标色心是已色阴及四阴心依正者色心是正国土属依生佛即十界正报刹尘即生佛依报即心佛众生皆具三千引华严如来林菩萨说偈为证彼文先明心造一切次以心例佛以佛例生明三无差今家释心造有事有理则三法各具两种三千方无差别义书云以我一念之心及一切众生十方诸佛人人说于理具各各论于事造而皆互具互摄方名三无差别(文)今家等者妙玄三释法字约心佛众生三法一释众生法云一法界具九法界则有百法界千如是等(次约佛法心法释云云)今云三千广略异尔各具互具者随境示具曰各具体本同曰互然虽下明观体唯心诸法体同故彼彼圆具今欲修观须拣难从易的指自心故引二文为证佛法等者义书云是则诸佛亦有心众生亦有心若随净缘熏起作佛界之心则高远难观若随染缘熏起作九界心则广散难观故辄取一分染缘熏起只今刹那阴识之心依之显性也(文)义例云者心境释疑例问诸文皆云色心不二若欲观察如何立观答色心一体无前无后修观次第必先内心(文)今家诸部凡明观心皆拣难从易之意故今下的示今立意今之十门撮彼十妙入一念心束作十门而示者为成观法大体故也撮前五妙成今四门为十乘观体撮后五妙成今六门为起教观体并以心法三千为门不然何故十门节节云一念或心性刹那等耶岂可见多明心具不了拣难从易之意便谓尘等不具乎诸法圆具如向所陈孤山唯谈心具不许色具故寄此斥之今为成妙行故撮十妙大纲一念三千成乎观体不见此意全失荆溪述作之意也。

　　△二若解下例后义彰法理无殊二初例本妙。

　　若解迹妙本妙非遥应知但是离合异耳因果义一自他何殊故下文云本迹虽殊不思议一。

　　【解】科语谓以前迹妙例后本妙又以释名例下四章彰本迹十妙名等五章自他因果之法三千妙理无殊初例本妙迹本俱谈十妙但有离合之异自行因果既一化他能所岂殊故引玄文为证此二句本肇师九辙中语彼第六本迹无生辙云多宝为本释迦为迹本既不灭迹岂有生本迹虽殊不思议一(文)今家虽用其语义则永异以约久远成佛为本中间施化今日五时近成为迹本迹久近虽殊三千三谛不思议一也。

　　【钞】若本若迹各论十妙而不同者但是互有离合故也迹因具明境智行位四者离因故迹果惟明三法一妙者合果故本中不云境等唯明一本因妙者合因故本果之外更立本国土本涅槃本寿命者离果故故知唯云因妙必具境等唯云三法必具国土等若知因果不殊自他岂应有异以本初坐道场时亦遍赴物岂不现通说法岂无眷属获益邪应知久近虽异皆以三千俱空假中而为大纲故云不思议一。

　　【解】若本下释初三句若知下因果义一自他何殊应知下释后二句离合异者迹中因开而果合合习果报果为三法妙也习果既证三法必有寿命国土但合为一三法妙耳本中因合而果开开习果出报果明本国土妙也盖由涅槃寿命国土是称实感报故于习果开出涅槃寿命国土之报果亦是开正报出依报也又因果有傍正玄九云迹门破废方便开显真实佛之知见明弟子实因实果亦明师门权因权果为成弟子实因实果因正果傍本门废方便之近寿明长远之实果亦明弟子实因实果亦明师门权因权果要显师之实果果正因傍(文)良以迹中正为物机开显得入真因故因为正本中正开长远寿量故果为正正则离而详说傍则略而合明因果既有傍正所以文有广狭义有可否文广狭者唯佛与佛乃能究尽诸法实相境妙也唯我知是相十方佛亦然智妙也本从无数佛具足行诸道行妙也天雨四华位妙也此因文广也佛自住大乘果文狭也本门经曰我本行菩萨道时所成寿命今犹未尽因文狭也我成佛来久远若斯果妙也自从是来我常在此婆婆世界国土妙也然今非实灭度而便唱言当取灭度涅槃妙也处处自说年纪大小寿命妙也此果文广也义有可不者机土净不净化事成未成故于习报开不开也由本佛是净土净机故不说涅槃即于法华唱灭有涅槃妙既有涅槃必论寿命长短故有寿命有正必有依故有国土又往事已成开出涅槃等迹中无此但一果证三法而已由此诸义故本迹十妙互有离合也(妙玄本门文意)。

　　△二况体下例四章。

　　况体宗用秪是自他因果法故况复教相秪是分别前之四章使前四章与诸文永异。

　　【解】上以迹例本总是释名今以释名例下四章亦不外此故云秪是教相只是区别粗妙永异诸经也自他因果与因果自他不同前以因果自他收摄十妙今欲自他各论十妙机应皆能化物故钞云必合从因至果等故自他各有体等则自他在前也。

　　【钞】如上所明二十重妙皆是释名而含体等以释名是总三章是别总总别故且十妙中境即是体智行位法是宗应等三妙是用感及眷属既获利益必合从因至果还起利他之用亦具体等故云秪是自他因果法故又名等四章皆是被下之法即属教也而须以相别其粗妙今之四章出前三教四时之上复能开前今皆圆妙故永异之言含其待绝以唯今经能遍开故。

　　【解】初释例三章又名下释例教相初如上下示名含三章且十下释自因果感及去释他因果释名含体等者名谓名言一部言句皆能诠名体宗用三皆遍始终但题目是总经文是别揽别为总就题释名故释名章能总含三章之别如法华本迹十妙以名其名具含体等即今文云境即是体等境是理境因果所依故属体智行位三是因三法是果因果属宗应及神通说法是果上之用依体起宗宗成有用也签云境是体是法身智行是宗是用乃境智行三住前三法对体宗用即一性二修规矩今文以名例于体等名既不出十妙故以十妙分对体等也名等等者钞主释意前四章为教第五章为相常逾名是能诠体等是所诠今文体等例属于教者才涉言诠即属教也妙宗云上之四章皆是言教谓诠名诠体诠宗诠用之教妙乐云通论圣言被下俱名为教(文)并约能诠为言妙宗云五重玄义本是经中所诠观法(文)此约所诠为语此四皆是圣人被下之法故皆属教须以大小偏圆之相拣别粗妙今经四章相待论判则出前三教四时之上绝待论开则开前诸粗令皆圆妙以唯下释绝待永异相待则待粗论妙永异可见绝待则无非一妙何言永异故释云唯独今经遍开一切则前部所无岂非永异又凡言教相有教即是相有教家之相玄十云教即是相非谓无相(文)于前四章俱论简判名教即是相妙乐云教家之相故云教相(文)谓前四章为教第五章为相即前四章教家之相也。

　　△三若晓下别示妙体令解行俱成三初指妙归心。

　　若晓斯旨则教有所归一期纵横不出一心三千世间即空假中理境乃至利益咸尔。

　　【解】科别示等者上科叙前例后名等四章玄文该遍今乃离文别示三千妙体入一念心令妙解行俱得成就初指妙归心若晓三千三谛十妙大纲之旨则一代教法有归趣矣以一代教法不离三千三千不逾一念故云一期等签一云始自寂场终乎鹤树故云一期五味为纵四教为横如来五时化物四教逗机所说法门虽即无量不出一念三千三谛理境等者上虽摄法归心言犹通总故今历妙别示始自理境终至利益无出一念三千故云咸尔也。

　　【钞】三千妙体为教所归故一期之内五味传传相生故纵四教各各趣理故横而所诠法虽有显覆准今经意未尝暂离三千妙法又虽诸法皆具三千今为易成妙解妙观故的指一念即三法妙中特取心法也。

　　【解】释指妙归心今初正释三千妙体等者一代时教宗归法华法华开显三千实相是诸法之大旨众流之归趣也传音转驿递之义约部则五味次第相生从浅至深为纵约教则藏通趣真别圆趣中为横所诠即境等十法虽有昔日之覆法华之显若准今经开权显实正意则无非三千妙法以前四时十法之粗皆从三千妙理施出故也又虽等者上虽通以诸法各具三千为所归今之文意为成观故的指心法即拣难从易心佛众生三法中拣生佛之高广特取心法近而复要易成妙观故也。

　　【钞】应知心法就迷就事而辨故释签云众生法一往通因果二往唯局因佛法定在果心法定在因若约迷悟分之佛唯属悟二皆在迷复就迷中众生属他通一切故心法属己别指自心故四念处节节皆云观一念无明心止观初观阴入心九境亦约事中明心故云烦恼心病心乃至禅见心等及随自意中四运心等岂非就迷就事辨所观心。

　　【解】此句定心法属于迷事为下观真立阴破立之张本应知之言辞含诫斥应知此心乃约迷约事以辨非从悟从理以论即引三文为证初观阴心证心是迷下之九境四运心等证心是事玄二(初)云若广众生法一往通论诸因果及一切法若广佛法此则据果若广心法此则据因签二(二十)释云然众生义通故云通论义非究竟故云一往一往虽通二往则局不通于佛及唯在因(文)此文钞中三番引用初定心法在迷二斥山外违文三释因果二字虽三番引各有所主非繁重也玄签但约因果通局以论三法四明复约迷悟自他柬判者以因果名义然有收拣以六即言之九界属迷皆名理即名字已去并名佛界此收无不尽也下文云因从博地至等觉还果唯妙觉此拣无所遗也则因果分之九界为因佛界无果其如佛界言犹通漫名字以去并名佛界故须复约迷悟甄分佛唯属悟的取圆教妙觉为果等觉已还并属九界三道以无明未尽故也心生虽皆在迷心法乃别指自己刹那妄念以心对生九界皆名众生并属于他又复应知玄签约教且约因果今文明观更约自他下文云生虽在因复通一切唯取心因是今观体(文)故知四明约因果迷悟自他拣判方见三法体相不滥矣四念处等者彼文四(九)云此之观慧只观众生一念无明之心即是法性又云观无明心毕竟无所有而能出十界诸阴又云今观此无明心从何而生等(文)止观初观阴者正修章初观阴境用十乘观法下之九境亦是约事第四三昧随自意中观起心推四运亦是事也岂非下结指上所引文皆是迷事三法通局玄签之文如前所引今问玄文云一往通论诸因果诸者不一之辞似约界界各论因果四明那约迷悟九一分耶答诸字训于即语助也下文云一往通于因果是也旧谓界界各论因果者非问十界因果摄法周足何得又云及一切法答拾遗记云一切法者即是假人实法及以依报各有性相体力作因缘本末究竟等法也是知上云因果通言十界今云一切法即十界中各具十如是法界界互具乃成千如矣旧谓九界中善恶等法义恐不然问签云一往虽通二往则局不通于佛及唯在因(文)既云不通于佛又云及唯在因何繁重乎又及字对何处下答此二句释上二往局义以众生法二往言之正在于因不通佛界唯在九界故云不通于佛既不通于果佛及唯在九界之因故云及也问众生法须约一往通论有何所以答玄文广明千如妙旨正约众生法说之一往通论十界皆名众生则千如义备也。

　　【钞】有人解今一念云是真性恐未称文旨何者若论真性诸法皆是何独一念又诸文多云观于己心岂可真理有于己他更有人全不许立阴界入等为所观境唯云不思议境此之二师灼然违教。

　　【解】叙破清昱二师观真弃阴初云是真性是清师次不许立阴天台昱师也忠法师云如序中引示珠指解今一念以帝网珠喻乃至云我之一念亦复如是能如是观一切诸法唯心无性名真性空等(文)今且从容不迫略斥之日恐未称不二门之文旨何者下征释且摩下示止观前六章广开妙解明一切诸法无非真性何独一念今之一念为成妙观须就迷就事而辨若夐指真心初心如何造趣诸文观己心者如签云己心生佛别行玄云他者谓众生佛自者即心而具(文)若论真性生佛平等无间己他更有人者忠法师云昱师唯观不思议境消一念三千(文)若据注文本无此语但云介尔起心三千性相即非纵横并别之旨故云总在一念(文)既云三千性相非纵横并别岂非不思议境故四明约义引而破之此之下总斥二师灼然违背一家教文观真妄问一家圆观观一念心为真为妄若云观真止观拣境修观唯观识阴若云观妄止观何云系缘法界妙乐何云但观理是等耶答示珠指谓心唯是理如云一念即一性也一念灵知等又云心即生佛之心非离生佛外别有心为生佛之本(文)谓心是非迷非悟之真心究其弊源始因慈光恩师兼讲华严见清凉大疏以心法是理为能造生佛是事为所造既不深本教滥用他宗故定一念属真清昭诸师谬有承袭咸谓观真须知克论此心真妄同源众生无始在迷未尝离念约修门说必须达妄即真若夐指真心则杜初心入理之门起观之处凡论诸法皆是真性自是开解奈何山外境观不明将解为观慈云所谓不知启发之所四明定所观境的属妄心只由凡夫众生迷真逐妄见前一念全体是阴欲令返本还源故须从近从要令达妄以显真方是佛祖为人之意若夐指真心真心已是显悟何须修观耶然虽定境属妄毕竟圆顿行者正用观时观一切法为真为妄当知直观此一念妄心当体具足三千诸法皆不思议所谓造境即中无不真实止庵曰直观一念心体是三千譬如见冰不问融与不融直作水会先达云山外观真即同观妄四明观妄即同观真斯言得矣梵天昭师孤山圆师本承袭清师之说孤山见四明立义定境属妄遂转计云昔人观真今人观妄鹬蚌相扼我乘其弊达六识之妄心显三谛之妙理(文)昭师因被四明往复征诘巧作救义云观六识之妄心成三谛之真心(文)义书云予闻此救喜跃不胜盖予义论有益能转人心改迷从悟也上人因谁得解若谓奉先座下得闻且示珠全不约妄释心亦无观妄成真之说(文)是知观妄成真出自四明如云乃依此心观不思议显三千法又云以依阴心显妙理故孤山何得窃取以为己说却乃妄破直云观妄耶昭师纵能转计巧救为观妄显真但有其言全迷其义也立阴止观第五(初)正修章列所观十境阴乃居初文云此十境通能覆障阴在初者一现前二依经大品云声闻依四念处行道菩萨初观色乃至一切种智章章皆尔故不违经又行人受身虽不阴入重担现前是故初观辅行云今家用此十法为境不同常途别立清净真如无生无漏(文)据此则圆顿行者阴境现前恒得为观何须言立盖由山外不立阴等为境直观不思议境今对彼不立故云立耳问圆顿行人必须观阴释签何云阴等十境唯在三教答若论阴体所属在前三教如止观五(二)云此十种境始自凡夫正报终至圣人方便阴入一境常自现前(方便即别教道)则别教教道已还三教九界背性成迷无非三障四魔皆属阴境所摄圆人了知无非性具法门荆溪据阴体而判故云惟在三教圆人既了此阴无非法界即此便是圆人所观之境故连文云今是圆人所观境界(文)盖前辈有读文不尽之过但以阴境在三教为难殊不知今是圆人所观境也。

　　【钞】且摩诃止观先于六章广示妙解岂不论诸法本真皆不思议然欲立行造修须拣入理之门起观之处故于三科拣却界入复于五阴又除前四的取识阴辅行又拣能招报心及以发得属于下境此是去丈就尺去尺就寸如灸得穴也乃依此心观不思议显三千法乃至贪嗔等心及诸根尘皆云观阴入界及下九境文中拣判毫末不差岂是直云真性及不思议。

　　【解】引止观依解立行拣境修观皆观阴妄结斥观真不立阴境之非初明前六章开解然欲下明第七正修至观阴入界总是初境及下去明下之九境岂是下结斥前六章开解者止观五(初)云前六重依修多罗以开妙解今依妙解以立妙行(文)辅行问五略中有行有解有因有果何故但云六重是解答言大意者冠于行解自他因果意既难显还作行解因果等释非谓已有行果等也若论文意但属于解于属解中恐解不周故须委明名体及摄法等方便望五稍似行始若望正观全未论行亦历二十五法约事生解方乃堪为正修方便是故前六并属于解(文)然欲等者既能解了法法本真皆不思议若欲起行造修入此真理须得其门欲观此不思议境须知起观之处所以吾祖于正修章中广明十境十乘行相三科拣却界入者止观云依毗婆沙明三科开合若迷心开心为四阴色为一阴若迷色开色为十入及一入少分心为意入及法入少分若俱迷者开为十八界也十界少分属色七界少分属心以此法界中亦有四类法故言二少分者以法入中有四类法谓无表色心所法不相应行三无为则无表色属色心所法属心不相应行非色非心三无为非三聚摄(文)次克示境体云若欲观察须伐其根如灸病得穴今当去丈就尺去尺就寸但观识阴识阴者心是也(文)辅行云从广之狭正示境体阴入界三并可为境宽漫难示故促的指略二就阴如去丈就尺略四从识如去尺就寸以由界入所摄宽多阴唯有为有为之中义兼心色故置色存心心名复含心及心所今且观王置于心所故初观识余下例之(文)辅行又拣等者彼云于第六中取能招报者仍须发得属烦恼境余之分别方是今境(文)彼云取取去也今文云拣其义是同能招报心有二一见行二发得并须拣去故四明用及以二字代彼仍须文义易晓发得能招报属下烦恼境中见行能招报乃受想行三心虽五阴中拣去界入中未分王数故须此拣在后文例余阴入中观乃依等者正指所拣克示境体总无明心也贪嗔等心即历余一心如破遍文后云历余一心三观者若总无明心未必是宜更历余心或欲心嗔心慢心此等心起即空即假即中还如总中所说(文)辅行云今此但观欲等心王(文)及根尘者破法遍文末例余阴入及十乘文后历缘对境故云皆也止观云前来所说但观识阴作如此说余四阴亦如是十二入十八界亦如是辅行云此文应在第七卷末十乘文后何故于此即例余耶答以义便故从初至此单约识心从此已去乃至离爱具约五阴方成行相故须于此例余阴入辅行云欲融诸法示观境遍(文)历缘对境者止观云端坐观阴入如上说历缘对境观阴界者缘谓六作境谓六尘(文)更有净心历法以示妙境在第五卷不思议境说教大体科后及下九境谓烦恼病患业相魔事禅定诸见现文六境也兼上慢二乘菩萨三境托缘不说前开章明于十境今亦通言文中拣别分判如云烦恼心病心等皆属迷妄之事毫𨤲无有差忒也拣境止观正修章先示三科色心为境次克示境体拣去界入及前四阴唯观识阴文云若欲观察须伐其根等并辅行释并如前引但南屏已来谓识中有善恶无记三性为通观三性别观无记若别观无记止观不拣善恶总观识阴若通观三性辅行何云在无记故竹庵草录释出此义云摩诃止观所立观境通阴界入初心通漫难可用观的拣见前无始日用能造诸法识阴心王为所观境若乃善恶无记三心属所起心相非能造识体非所拣境历缘对境随自意三昧方能观境荆溪云在无记故通约五阴色心属报阴法对下所发烦恼九境非善即恶以分三心本自分明初无难见(文)但辅行料拣自来谓文无生起止观拣境已自分明荆溪何故孤然立问况五识五意识乃是界入中法相大师既拣荆溪又却取来为问至答文中又云定是今境岂非师资相违止庵约二义断之曰界入无归识名通滥由止观拣去界入诸识唯取第六识心荆溪谓五识五意识既皆拣去在何处得为观境又五识五意识通名为识何等识心是今观境正对止观设问初不相违今但直消辅行料拣之文则拣境之义从而可了问五识五意识及第六识并能生于受等三心何等识心及所生三心是今观境初且定能生所生何等下征问此据上文引有宗所计以下界入二科对今五阴拣示境体识心而问上文既云今初且观诸识为境又云若以识界而为观初何往不得但识名多故阴在初故又名略故是故先用(文)其义已明恐人迷故复设此问意谓三科既但开合之异若略二就阴十八界眼等五识及五意识及界入中第六识心十二入中虽无识名意根即第六识以前念为根后念为识也此等识心及所生三心是今所观阴境否答五识五意识定是今境未属烦恼在无记故先答界中五识等也五意识者即第六识与眼等五识同时取境名五意识亦名同时意识约用中相背故分五种既是报阴无记未属所起烦恼心也判属今阴境所观在下当明于第六中取能招报者今文云辅行又拣能招报心彼文云取取去也此答第六识先答所生三心也能招报即受想行受想烦恼润于行业迁流造作即能招报此有二种一者见行二者发得属下烦恼境第八记云自此已下现文六境及略三境咸是发得此九境外所起烦恼乃至四弘但属受等三阴所摄是故寻常非无烦恼乃至发心亦并通观非不名境(文)虽在五阴中已拣三心由界入中未分王数故须此拣然此现起能招报心辅行既云非不名境亦并须观今既拣去就何处观须知例余阴入中观仍须发得属下烦恼境今文云及心发得属于下境现行能招报心如上已拣仍须更拣发得能招报心亦当拣去自属下烦恼境中所观然辅行的指烦恼一境今通云下境者以烦恼所起之心既是发得下诸境中所起之相亦不出此故也不答五识五意识中三心者以起惑造业皆第六识王数共造五识五意识但为助耳既拣第六余五可知余之分别方是今境谓第六中有乎三种除彼二种能招报者对境所有能分别者名之为余故云方是又此五识五意识虽是今境仍在下文历缘对境中明覆疏初答文止观第七十乘文末历六作缘对六尘境修观然语不顿疏说非行时前判定在今所观境乃是修观行者历经行等缘对色香等境以正观心揽彼缘境摄入一心总为观境妙观观之令成妙境故止观云若不于行中习观云何速与道理相应又云怀道之贤触处用观(文)行缘既尔余之缘境用观亦然(己丁并依桐洲注释)五识五意识第六识相状智涌云今且约于眼根见烟以示其义由胜义根引生眼识见于前尘分别是烟属现量境既见其烟比知有火即眼意识属比量境境谢缘念即存属第六识缘法尘中落谢色尘竹庵云刹那有初后境界有现比并能生三心之相鉴堂约亲疏说今谓只是空有二宗宗计不同荆溪挟有宗立难不必苦求相状也。

　　【钞】问常坐中云以法界对法界起法界安心中云但信法性不信其诸及节节云不思议境今何不许答此等诸文皆是能观观法复是所显法门岂不读辅行中分科之文先重明境即去尺就寸文也次明修观即观不思议境等十乘文也况辅行委示二境之相非不分明岂得直以一念名真理及不思议耶。

　　【解】料简法界法性不思议等第二卷常坐中但云一念法界系缘法界今是第一卷弘誓中文云佛法界对法界起法界辅行释云佛法界根也对法界尘也起法界识也仍本迷说故云根等得名法界更无差别(文)义例作弘誓文引二文俱有法界之言约义引之安心中者止观云惟取此心但是法性起是法性起灭是法性灭(文)今是发大心科六即显是中文义例亦云安心者二文皆云法性文意相似约义引也二文法界法性正符山外之见今何不许而观妄耶答中二句总判上诸文不出能观所显下文一一对释义例云体达若起若对不出法界止观云系缘法界是止一念法界是观(即法界是能观所显)止观云若未闻时处处驰求既得闻已攀缘心息名止但信法性不信其诸名之为观(即法性是能观所显)重明境者前于生起互发中具明十境已竟今复明之故云重明于此阴境委明三科色心正是定境未论修观次明修观即不思议境十乘观法义书亦云辅行于阴入境文分两段谓先重明境即指三科内唯取识心去尺就寸文也次明修观即十法成乘之文也(文)委示二境者拣示阴境及不思议境也岂得下结斥二师。

　　【钞】应知不思议境对观智边不分而分名所观境若对所破阴等诸境故不思议境之与观著名能观故止观云譬如贼有三重一人器械钝身力羸智谋少先破二重更整人物方破第三所以迟回日月有人身壮兵利权多一日之中即破三重辅行释云约用兵以譬能所今以身壮譬圆三谛兵利譬圆三止权多譬圆三观械等并依身力故也(上皆辅行文也)岂非谛观俱为能观耶今更自立一譬双明两重能所如器诸淳朴岂单用槌而无砧耶故知槌砧自分能所若望淳朴皆属能也智者以喻得解幸可详之皆为不辨两重所观故述斯旨。

　　【解】由山外不晓两重所观直将不思议境为所观境不知若对阴等诸境则不思议自属能观以对观智边忘能所故从境受名耳故此特以两重能所示之令知所观决然属妄如义书云故不思议境望下九乘名所观境望前识阴则妙境并下九乘同是能观之三观也大意云谛观名别体复同是故能所二非二(文)然此两重在于一心更无前后譬如等者止观约别圆对拣修证迟速之殊含于两重能所之义故引为证彼云别教初知中道前破两惑奢促有异何以故别除两惑历三十心动经劫数然后始破无明圆教不尔只于是身即破两惑即入中道一生可辨譬如贼有三重等(止观六二十六纸)贼有三重(三惑)一人(别教行人)器械钝(次第三止)械者兵器通名身力羸(次第三谛)智谋少(次第三观)先破二重(别教历三十心方破二惑)十住修空破见思十行修假破尘砂更整人物(十向修中)方破第三(无明)历劫修行故云迟回日月有人身壮(圆教行人)一日(一生)一生能入初住故曰一日之中即破三重兵智譬三止三观并是能观身譬三谛此语所观械等并依身力等者三止三观皆依三谛譬智械并依身力而有辅行云智械并依身力故也(文)兵器智谋是能依譬能观妙止妙观身力是所依譬所观不思议境此一重也贼譬所破阴妄之惑前之谛观若望所破皆属能破此一重也今更等者复加砧槌一喻的譬圆教两重能所两重用在一时故曰双明器诸淳朴者妙乐云本以古质为淳朴今以未治为淳朴令其成器故名为器淳朴不一故名为诸(文)两重能所旧云初重以一心三观为能观一境三谛为所观次重合上境观俱为能观一念妄心为所观问两重能所约何义而立答初重约圆诠开解而说次重约立行造修而说(文)读教记云定境用观一家要宗必先详于解行之文解行详则境观明矣止观一部其要在乎解之与行解则圆解诸法本真行则立行定境用观第五文云前六重依修多罗以开妙解今依妙解以立妙行此解行之分也余尝断曰开妙解于定境之前用妙观于定境之后故知定境用观尽在立行文中与开解文了不相涉荆溪义例十不二门大概同然皆先开解而后立行也立行有二先定境后用观定境者何立阴是也若不立阴妙观就何处用妙境于何处显故十义书云定境修观乃是止观一部纲格进道要宗辅行于阴入境文分两段谓先重明境即指三科内唯取识心去尺就寸文也次明修观即十法成乘文也山外之失可知矣近代有谓定境之后方用妙解盖不究此解行之文如其说则定境在前开解在后矣又谓先以不思议观观不思议境为初重能所却合不思议境观而观于阴为次重能所如其说则修观在前定境在后矣颠倒错乱不足评也(文)私谓开解立行定境用观如上所明可谓详矣须知圆顿行者正用观时的观现前一念妄心具三千法三千即一念一念即三千不纵不横不前不后观之不已则阴境转成不思议境矣不思议境境即是观两重能所历历分明以要言之但观心是不可思议境则两重能所妙在其中此义蕴之止观辅行四明因山外境观不明不许立阴入为境唯观不思议境因示之曰不思议境是能观观法所显法门复以两重能所示之(云云)遂引止观辅行明文为证复自立槌砧淳朴之譬详夫祖师文意说有次第用在一心称性而观绝待而照焉有初重次重之分又何得谓之初重约解次重约行又何得谓先以不思议观观不思议境为初重却合不思议境观而观于阴为次重解行倒置境观前后如上所评义学不可不精究之。

　　【钞】又若不立阴等为境妙观就何处用妙境于何处显故知若离三道即无三德如烦恼即菩提生死即涅槃玄文略列十乘皆约此立又止观大意以此二句为发心立行之体格岂有圆顿更过于此若如二师所立合云菩提即菩提涅槃即涅槃也。

　　【解】明圆人离阴无德若如山外直观真心不立阴妄为境反显观非即境而立故曰观无处用境非达阴而成故曰于何处显离三道别求三德如弃冰求水岂可得耶如烦恼即菩提等不言结业即解脱者乃顺四谛法相生死即涅槃(生死是苦涅槃是灭)烦恼即菩提(烦恼是集菩提是灭)意令行人翻苦为灭翻集为道以苦集二谛束为三道结业收在集谛钞云集既兼业以惑业俱属故因于兼之耳玄文略列十乘者玄八(末)辨体章入体之门四教皆列十乘至第九卷初明圆十乘一一乘皆依此二句而立不思议境云即生死之苦谛是无作之灭谛即烦恼之集谛是无作之道谛发心云一切生死即大涅槃一切烦恼即是菩提安心云体生死即涅槃名为定达烦恼即菩提名为慧破遍云若生死即涅槃者分段变易苦谛皆破若烦恼即菩提者四住五住集谛皆破通塞云知生死过患名为塞即涅槃为通知烦恼恼乱为塞即菩提为通道品云观生死即涅槃治报障观烦恼即菩提治业障烦恼障次位中云生死之法本即涅槃理涅槃也乃至尽生死底即究竟涅槃也观烦恼即菩提亦如是安忍中云若观生死即涅槃不为阴入等境所动若观烦恼即菩提不为见慢境所动离爱中云观生死即涅槃故诸禅三昧功德生观烦恼即菩提故诸陀罗尼等生(文)止观大意者荆溪所述文中发心文云众生无边誓愿度生死即涅槃故烦恼无数誓愿断烦恼即菩提故安心中云若知烦恼生死本性清净名之为寂此烦恼生死本性如空名之为照通塞中云虽知生死烦恼为塞菩提涅槃为通(文)。

　　【钞】又引常坐中起对俱法界者今问法界因何有起对邪须知约根尘识故方云起对法界故义例释此文云体达(修观)若起若对(阴入)不出法界(成不思议)彼有约理约观约果三义此文正约观行辨也又安心文云唯信法性者未审信何法为法性邪而不知此文正是于阴修乎止观故起信论云一切众生从本已来未曾离念又下文云浊成本有若不观三道即妙便同偏观清净真如荆溪还许不故辅行解安住世谛云以正观安故世谛方成不思议又云安即观也故谈玄妙不违现文方为正说今释一念乃是趣举根尘和合一刹那心若阴若惑若善若恶皆具三千皆即三谛乃十妙之大体故云咸尔斯之一念为成观故今文专约明乎不二不可不晓故兹委辨。

　　【解】前问答中直分判其能观所显今出其意故云因何有起对等耶约根等者辅行释云佛法界根也对法界尘也起法界识也(文)义例释者心境释疑例问第一卷弘誓境中云对法界起法界法界如何有起有对答一者约理心佛无殊虽起虽对奚尝非理二者夫念起依理体达若起若对不出法界三者称理理既法界起对称理无非法界(文)即约理等三义也虽有三释今欲显法界之言是所显故但引约观一义唯信法性者正是达妄成真真外无法故云唯信法性山外引此为观真心而不知乃于阴妄修乎止观二文并答上能观所显引起信并染净门并证一念属妄论云是故一切众生从本以来念念相续未曾离念故说无始无明(文)偏观等者辅行云今家用此十法为境不同常途别立清净真如无生无漏(文)金錍云傍遮偏指清净真如知荆溪不许也安住等者因止观五(二十八)引大经不生等四句于不生生中云安住世谛名不生生止观释云无明共法性能生一切隔历分别故名世谛安住者以止观安于世谛即是不可思议境辅行五下(二)释云以止观安故世谛方成不思议境安即观也(文)岂可直云不思议耶今释文中一念乃是意根为因法尘为缘因缘和合起一念心辅行云秪观根尘一念心起(文)此心的属于妄也阴是苦道惑是烦恼善恶是业此之三道皆具三千皆即三谛旧谓一念三道正当拣境今谓不然须知正释理境乃至利益咸尔意谓此之三道趣举一法皆具三千皆即三谛为今十妙大体故云咸尔若尔何故文云不出一念故继之曰斯之一念为成观故与上文诸法皆具为成妙观的指一念义同。

　　【钞】问相传云达磨门下三人得法而有浅深尼总持云断烦恼证菩提师云得吾皮道育云迷即烦恼悟即菩提师云得吾肉慧可云本无烦恼元是菩提师云得吾髓今烦恼即菩提等稍同皮肉之见那云圆顿无过。

　　【解】上因山外不立阴境直观真心遂引玄观以生死即涅槃烦恼即菩提为一家宗极之说又恐他人以禅宗名同义异之文惑乱正说故料简之相传云者不欲指其异说之人故须知此出圭峰后集裴相国问禅法宗徒源流浅深圭峰答释云达磨直出可师傍传道育及尼总持及示三人见解亲疏故有此语印本见行详四明意恐当时有人引此为难故今斥之如往复书云圭峰后集流衍来吴禅讲之徒多所宗尚咸云达磨印于二祖本无烦恼元是菩提方为得髓智者所说即同持育二人之解乃成得肉之言鄙僧霟嗣台宗得不伤痛遂于指要文中对扬厥旨(文)今烦下结成难势。

　　【钞】答当宗学者因此语故迷名失旨用彼格此陷坠本宗良由不穷即字之义故也。

　　【解】当宗学者不得今家正传因见迷即烦恼等说便同今家烦恼即菩提之语即迷名也但有即名而无即义虽云迷即烦恼悟即菩提乃背面相翻之义非今家当体全是之义故云失旨若用彼禅宗格量吾教则使抗折百家之说同彼得肉之言故云陷坠皆为不明即义故也。

　　【钞】应知今家明即永异诸师以非二物相合及非背面相翻直须当体全是方名为即何者烦恼生死既是修恶全体即是性恶法门故不须断除及翻转也诸家不明性恶遂须翻恶为善断恶证善故极顿者仍云本无恶元是善既不能全恶是恶故皆即义不成故第七记云忽都未闻性恶之名安能信有性德之行若尔何不云烦恼即烦恼等而云菩提涅槃邪答实非别指秪由性恶通融寂灭自受菩提涅槃之名盖从胜立也此则岂同皮肉之见乎又既烦恼等全是性恶岂可一向云本无邪。

　　【解】今家所明即义永异诸宗人师此通总言之下云诸家诸宗是同二物相合对总持断惑证理背面相翻对道育迷惑悟道当体全是正示今家即义辅行云即者广雅云合也若依此释仍似二物相合其理犹疏今以义求体不二故方名为即(文)虽不对可师本无元是今既云烦恼当体全是菩提岂可谓本无烦恼是知可师亦无即义往复书云智者立法华待绝二妙止观圆顿十乘以生死即涅槃烦恼即菩提二句文以为纲格诚非二物相合名即不可以断证明之亦非一法翻转名即故不可以迷悟分之烦恼非定本无菩提非定本有故用烦恼即菩提绝其言诠寂其思虑俾妙解圆明妙行顿显者也(文)何者下征释即义发明即具宗旨点示性恶法门修恶性恶对修善性善得名克论法体不出十界九一对分善恶别行玄记云九界望佛皆名为恶(文)烦恼生死是九界法故属修恶圆人解了九界修恶当体即性性名不改复是法门岂可断除翻转断对总持翻对道育别行玄云性之善恶但是善恶之法门性不可改历三世无谁能毁复不可断坏记云善恶是性性不可改安可断耶既不可改但是善恶之法门也法名可轨轨持自体不失不坏复能轨物而生于解门者能通可出可入等诸家下明诸宗失即义别行玄记云以性具善诸师亦知具恶缘了他皆莫测(文)言虽兼指意破禅宗三师翻破道育断证破总持极顿破可师可师既云本无元是不能全烦恼修恶当体即是性恶故三师皆即义不成第七记者妙乐七(二十二)因文句释经一相一味谓解脱相离相灭相即本有三道性恶法门记云若不尔者徒开浪会虚说漫行(止)对此终穷焉能昧实忽都未闻等谓忽若都未曾闻性德三道之名安能信有一乘性德之行光记一云须闻性恶者以知性恶故修恶本虚三观十乘无惑可破无理可显修德功寂是无作行故以性德召此行也(文)问摩诃止观无性恶之名应非性德之行竹庵曰荆溪出语各有所对自有对山家学者自有对他宗学者今文乃对他宗而言也止观性具三千与今谈性恶广略异耳若尔下征释即义由上云不能全恶是恶谓断除翻转本无皆不能全修是性今征云何不云烦恼即烦恼生死即生死耶答实非烦恼生死之外别指他法为菩提涅槃只由生死等虽是恶法以即性故法体通融故烦恼受菩提之名法体寂灭故生死受涅槃之号从胜立名名虽胜劣体无优降但约化他修门边说言烦恼生死则生厌离言菩提涅槃则生欣乐为此义故从胜立名名虽转而体不转也若名体俱不转谓生死即生死亦应无妨烦恼即菩提等体既不转岂同持育断除翻转得皮得肉之见又既修恶全是性恶岂同可师云本无耶名体转不转四句分别一名转体不转(三道即三德三道之名虽转为三德体实不转生死即涅槃即此句)二体转名不转(大论云转生死五阴为法性五阴而犹有五阴之名)三名体俱不转(如云十二因缘非佛天人修罗所作本自有之此名体俱不转今云全恶是恶亦尔)四名体俱转(止观云无明复为法性明即名体俱转)性恶问天台诸部不谈性恶独在别行言之何耶答玄约人法十双总释品题初人法至第八乃顺论自他九明缘了是却讨根本上之八双皆是缘了二因而为种子至料拣中问缘了既有性德善亦有性德恶不答具(文)以此义故在彼文明诸部不明者记云摩诃止观明具三千妙玄文句明示千法微乎修性其文既广具义难彰是故此中略断善恶明性本具名言既略学者易寻若知善恶皆性本具性无不融则十界百界一千三千以此所谈望止观文不多不少(文)据此则玄句止观非不明之但是广谈一千三千别行略说性具善恶也问修性善恶其相何如答性具佛界为性善性具九界为性恶修中佛界为修善修起九界为修恶四明云本具三千为性善性恶缘起三千为修善修恶(文)问缘起三千为修善恶则三千法体不可断破指要云烦恼生死既是修恶全体即是性恶法门故不须断除及翻转也若云不断别行玄又云阐提断修善尽佛断修恶尽北峰曰今言断者约即论断四明云障体即德无障可论斯为断义(文)今亦可疑既即是了有何可断曰以由即故而显于离以由离故全显于断离谓离情即谓即法以离情故即是于断以即法故故言不断应知但断能执之情病故云诸佛断修恶尽不破所执之法故云修善修恶即事造三千也问性恶断不答性具善恶实不断破故云性之善恶但是法门性不可改复不可断坏如云若断性恶普现色身从何而起若云拔性德苦即理毒害为所消伏此乃体是修恶以就圆论指修即性故受理性之称亦约即论断义也应知性恶有起有具具者性具九界也起者乃全性起恶此是修恶以圆诠故即性而起受理性称如云法界无染即理性之毒玄云破无明理恶别行云拔性恶苦皆此类也既指修即性以修为性也。

　　【钞】然汝所引达磨印于可师本无烦恼元是菩提等斯乃圭峰异说致令后人以此为极便弃三道唯观真心若据祖堂自云二祖礼三拜依位立岂可言烦恼菩提一无一有耶故不可以圭峰异说而格今家妙谈尔。

　　【解】此一节元本自云此乃又超得髓之说也可师之见意纵阶此语且未圆问今明圆教岂不论断惑证理及翻迷就悟耶若论者何异持育之解答只如可师岂不断惑翻迷岂亦同前二耶故知凡分渐顿盖论能断能翻之所以尔(文)时天童凝禅师有书于四明谓不可以道听涂说将为正解凡往复二十来番诤之不已太守直阁林公劝四明下和融之语辞不获已遂改数行云然汝等汝字正指前相传云者盖当时禅讲之徒咸谓台教宗旨只齐持育之见尊者救时之蔽故此辟之往复书云人据圭峰以难台教岂不依教而反破之(文)能断能翻之所以者其实渐顿二教咸皆断证迷悟盖约能断能翻之观智即不即次不次以分渐顿之别尔。

　　【钞】今既约即论断故无可灭约即论悟故无可翻烦恼生死乃九界法既十界互具方名圆佛岂坏九转九邪如是方名达于非道魔界即佛故圆家断证迷悟但约染净论之不约善恶净秽说也诸宗既不明性具十界则无圆断圆悟之义故但得即名而无即义也此乃一家教观大途能知此已或取或舍自在用之故止观亦云唯信法性不信其诸语似弃妄观真(元云岂异可师之说)而义例判云破昔计故约对治说故知的示圆观须指三道即是三德故于阴等观不思议也若不精拣何称圆修此义难得的当至因果不二门更为甄之。

　　【解】此下对前断证迷悟二义以明今家正意若得前来修恶即性之义则断与不断二皆无在今家约即论断不同尼总持约即论悟不同道育当知烦恼生死乃九界修恶之法既十界互具界界具十则九界当处即是佛界是名圆佛岂断坏九界而证佛界又岂转九界之迷为佛界之悟耶如是论之方名达九界非道即是佛道魔界如佛界如也四明云佛之与魔相去几何(文)圆论断证迷悟但约情理以说情着则十界俱染有惑可断为惑所迷理融则十界俱净不断而证了迷即悟但约此论不约三善三恶六秽四净法体而说以善恶净秽皆性本具不可断除翻转故也此乃等者指上即具之旨是教观大途教不明此非圆顿妙教行不明此非圆顿妙观苟能知此旨取舍自在无不圆极取舍即断否义光记云秪就即之一字明于二义障体即德无障可论斯为断义障既即德障何尝断斯不断义断与不断妙在其中(文)止观亦云者对前第三师说非特彼云本无元是而止观亦云唯信法性然义例云约对治文云以众生久劫但着诸法不信法性破昔计故约对治说令于诸法纯见法性若见法性则见诸法纯是法性(文)故知下通结上文所明即义一家极谈难于的当至下释三千并常更为甄别钞云体用之名等。

　　△二则止下示成由行。

　　则止观十乘成今自行因果起教一章成今化他能所。

　　【解】科示成由行者欲成显此十妙因果自他当修妙行止观凡十章大意释名体相摄法偏圆方便正观果报起教指归此十亦即因果自他于十章中唯举十乘起教者前六是十乘之解果报是三法之相旨归是息化之理今故不言但举正观成前五妙起教成后五妙。

　　【钞】已约心法显乎妙旨虽知十妙不离一念若非妙行何能成之故玄文虽立观心而且托事附法盖非部意故多阙略若具论能成之功须指摩诃止观也故境等五妙且论诸圣及佛世当机所观所发所行所历所究尽法而于我曹禀教行人如何成就故令修止观用十法成乘方能亲观妙境发智立行历位登果故彼十乘能令行人成就自行因果也。

　　【解】将欲正出今文之意先重指前科指妙归心乃约一念心法显示三千妙旨则了十妙法相不离一心虽能解知若欲成就须修妙行故玄下释出相成之意玄文纵有观心但是托事附法以其解正行傍非部正意故乘境不备若欲具足论于能成须指止观以止观正明观法行正解傍乘境悉备故须修十乘起教成就玄文十妙因果自他之法故境下释十乘成自行因果玄文所谈境等五妙乃佛世诸圣当机修证之法于我辈今日禀教修行之人何能成就故荆溪令学者依止观十乘修之方能成显也所观(境)所发(智)所行(行)所历(位)究尽(三法)。

　　【钞】言起教一章成今化他能所者彼文起教虽即弗宣而且不出裂网之意此裂网文泛论生起虽在果后化他细寻其意多明初心自行故文云种种经论开人眼目执此疑彼是一非诸今融通经论解结出笼岂非始行能裂他网又文云若人善用止观观心则心慧明了通达渐顿诸教如破微尘出大千经卷河沙佛法一心中晓岂非自行起教又云若欲外益众生逗机设教等此文方是果后化他也辅行二释谓化他裂网自行裂网但自行文略故读者多暗至于归大处文亦为初心修观而说故云胶手易着寱梦难醒封文齐意自谓为是乃至云为此意故须论指归故知五略十广虽该自他始终而尽是行者修法若了彼文方可销今相成之意故今十门从染净不二已去皆指果后设化之相悉在初心刹那一念而必须三观功成此用方显故文云故须初心而遮而照等故知能修起教之观则能成就应机现通说法之用也此意稍隐解者方知不作此解则止观裂网指归之文记中自行之释及今相成之语如何销之若云但修十乘果用自显者则合云十乘成今化他能所尔。

　　【解】桐洲私科分四初标起教章二示止观文意三示今门文意四结迷解得失次文分三初正示起教文意二初引止观文二初示意弗宣者天台说摩诃止观至第七正修才至见境时逼夏终法轮停转后三章不说起教不出五略中裂网之意起教本为除他疑网其意是同故辅行云虽缺余文行门非要略中已具足表其心(文)此裂等者若以止观文相生起次第言之则裂网在感果之后须至果后化他方能裂他疑网若委细推寻文中元意必自行修之后方化他则一部始终尽是行者修法故深求文意多明初心自行少论果后化他净觉谓自裂网则通初心裂他网须至果后但得泛论生起之义二引文凡三节北峰谓初文乃初心为他通经非修观也第三是果后化他亦非修观今起教观正是第二自行起教之文由善用止观观心发悟通达诸教名自行起教未是破无明果上起教又非初心为他说起教若初心为他说名初心裂网非正修起教观义也(文)初始行裂网文云种种等者第二卷五略生起中标裂网文云云何裂大网种种经论开人眼目执此疑彼是一非诸闻雪谓冷闻鹤谓动今融通经论解结出笼(文)大小乘教本是开明智眼逗物不同种种各说不晓如来悉檀被物之意于四门互相执着是一非诸今融通经论解结出笼既云融通经论即初心能裂他网也辅行释云虽本为开众生智眼实机未显如法华前众生于教权实空有事理互迷若为判已开权显实使权实不滥令识教本意破执教疑网达一理无外了法门大体知众教有归(文)今融通等者理本无说说必被机四悉四门诸观诸谛适时利物未及通方便各计一隅情执未破今为融会重疑飒然如系鸟在笼情无所适解执滞结开权教笼如游太虚纵旷无碍(文)此是始行裂他网之文初心便能解释经论教示来学净觉谓若自裂网则通初心裂他网须至果后者不究融通经论之言与释裂网中通除自他疑网之说又签云自行则从因至果化他则位位有之(文)净觉见据初心依理生解与果上起教不同者辅行自拣初心观化他境是内心观解与果上起教不同于今始行裂他网了无关涉又文云等者第二卷释裂网文云第四为通裂大网诸经论故说是止观者若人善用止观观心等(文)此正明修起教观故云用观观心通达诸教辅行明作自行释之言善用者用不思议观观于妙境则揽果上偏圆渐顿不出一心用观观之则河沙佛法一心中晓辅行云初文通除自他疑网故云通裂乃至须晓渐顿诸教出自一心若不善用不思议观观于一心不思议境何由可裂执教大疑(文)科云初约观心自除疑网岂非正明初心修起教观耶破尘出卷者华严如来性品譬如有一经卷如大千界所有一切无不记录时有异人具足天眼见此经卷在一尘内作是念言云何经卷在一尘内遂破尘出卷辅行引宝性论云有神通人见佛法灭以大千经卷藏一尘中后有人破尘出卷(文)三果后化他连文云若欲外益众生逗机设教者随人堪任称彼而说等(文)四明断为果后起教二明辅行释二释者通指上两文初作自行释故云须晓等次作化他释故曰为利他故裂他疑网自行文略者辅行自行释中文甚简略只由净觉引文不备专据若不善用不思议观等文谓但修十乘果上自显不许四明修起教观而不看上文云须晓渐顿诸教出自一心此正当修起教观之义净觉昧此故云读者多暗又谓自裂通初心裂他须果后不许初心裂他及修起教故四明备引三文一一结示使初心有裂他网义有修起教义有果后起教义初文有融通之言即始行裂他网也次文有善用止观之言即初心修起教也第三有逗机之言即果后施化也二例示指归文意云至于等旨归三德名为大处自他同归三德虽是息化之理亦为初心故止观二(二十二)云第五归大处诸法毕竟空故说是止观者夫胶手易着[日*藝]梦难醒封文齐意自谓为是竞执瓦砾为琉璃珠近事显语犹尚不知况远理密教宁当不惑为此意故须论旨归(文)辅行释云心性如手惑着如胶随文封滞迷于旨趣不达教相不晓旨归随文生着互相是非非但不至三德旨归为阴集魔而担将去寱梦等者梦甚故寱寱故难醒法性如眠无明如梦僻执如寱执重难除名为难醒封文等者封闭也塞也诸教诸门诸谛诸悉随一各执故云齐意(文)三通一部文意五略中发心修行即自行始感果即自行终裂网即化他始归处即自他同归亦自他终三示今门文意谓若了止观裂网文意通于初心方可消今之起教成化他能所后之五妙也故今十门前四门为十乘观体后六门为起教观体也从染净门去纯谈化他悉在初心修观由因中修观之功至果显化他之用故引染净门能显妙观文证空中名遮假观名照三观圆修净用方显故知因修起教能成就应机等用也感应妙中之应神通说法二妙皆是能化之用所化即感及眷属利益二妙也后六门中染净谓所显净法依正谓果用由因本具自他谓感应之体本同三业谓所显果用皆果后化他也若染净云能显妙观依正云理显以观为功自他云观行之功方显三业云能显观体皆因中修起教观之相也四结迷解得失若云等者结斥净觉偏见之失彼谓四明离十乘别修起教自立义云但修十乘果用自显今反质云如其说则荆溪合云十乘成化他尔起教观辅行二下(十八)云问大章名起教五略名裂网云何得同答对扬利物名为起教令他除疑名为裂网起教本为除他疑网是故同也(文)止观大意叙五略中云起八教是则裂网起教名异义同四明深得此意乃云彼文起教虽即弗宣而且不出裂网之意(文)以五略略于九广九广广上五略文心解云起教之言须起八教遍逗群机而反用自裂之文作自行起教不亦谬滥乎(文)彼迷于义同名异反显广略义不相关况复止观明指第九重当广说是知五略裂网即大章起教也今文云此裂网文泛论生起虽在果后化他细寻其意多明初心自行(文)尊者立义果后化他法门须在初心修观因若不修果何能显初心行人必须遍揽果上偏圆渐顿权实法门入一念心修之方能果后遍逗群机也止观明指第九重当广说摄法中亦略示(文)起教虽即弗宣摄法之文可考止观三云如来曾作渐顿观心偏圆具足依此心观为众生说教化弟子令学如来破尘出卷仰写空经(文)又释裂网文如前引并初心修起教观之明文也然初心修起教为离十乘外别修耶即十乘而修耶若别修者则显十乘观体一念三千摄法不尽况自行初心修不思议境又修起教应两重用观耶若即十乘而修不二门那云十乘成自行起教成化他耶答若以观体言之十乘起教只一三千三谛何法不具但修观行者须精识果上偏圆渐顿诸教出自一心揽此等法入一念心而修名起教观北峰曰法理已备修相未明是知说有次第修在一心善修止观者揽化他法融入一心焉有起教在十乘外荆溪云须晓渐顿诸教出自一心(至)执教大疑如此自他并由妙观契于妙境是故能有如是妙用(文)草庵云终日十乘终日起教但文义主对解行相当则妙玄十妙止观十章各具自行化他之法妙玄前五妙须修止观十乘自行之观成之后五妙须修止观起教之观成之此关节也若以旨趣言之十乘不离起教起教不离十乘草庵曰止观虽十乘不思议境观一也初心虽起教而不思议境观亦一也文心解引辅行云若不善用不思议观等文岂非但修十乘耶若谓十乘不该果用后之五妙更须别修则众宝之车成坏驴之运(文)此以旨趣而难关节抑亦四明何尝云别修耶若云起教不通初心修者签文云撮十妙为观法大体应云撮五妙为观体只合云重述四门令观行可识净觉不许初心修起教观如何消今相成之意耶文心解曰但以起教之义正明感应等事彼此相显故云成今(文)荆溪谓十乘成前五妙起教成后五妙故重述十门令观行可识是知十乘起教俱是观法若以彼此教观相显以释相成却见十门徒施观法无用矣问钞云互相显映与彼此相显何异答净觉但约彼观此教而言相显不知以行成解四明约教广观略行正解傍而论相显即解行相成也问初心修起教与化他境为同为异答起教观乃揽果后化他法门入初心修化他境明三千法离性执己无妨四说不可会同。

　　十不二门指要钞详解卷上本

　　十不二门指要钞详解卷上末

　　唐　荆溪尊者　释签

　　宋　四明尊者　钞

　　宋武林沙门　可度　详解

　　明天台后学　正谧　分会

　　△三则彼下功成识体。

　　则彼此昭著法华行成使功不唐捐所诠可识。

　　【解】科功成识体者十乘起教观行功成则识所诠三千妙体彼此者彼即止观此即十妙彼观此教解行相成昭明显著法华妙行于兹成就使功不虚弃教下所诠之体可识。

　　【钞】故知得此相成之意则不唐学问不谩修行教下所诠妙体可识。

　　【解】故知若得前科解行相成之意解成则不唐学问行成则不谩修行也。

　　△四故更下结示立名使诠旨斯显四初立门所由。

　　故更以十门收摄十妙。

　　【解】科结示立名使诠旨斯显以十门摄十妙结示立名直申一理使经旨泠然诠旨斯显也初立门所由十门从十妙立故云所由故更之言承上而来欲令解行俱成故更立十门收摄十妙。

　　【钞】如文。

　　△二何者下出门名义。

　　何者为实施权则不二而二开权显实则二而不二法既教部咸开成妙故此十门不二为目。

　　【解】十门何故皆名不二征释云为实等在昔四时三教分隔而说皆云二法今经显实开会而谈皆不二也。

　　【钞】理事三千本皆融即实机未熟权化宜施佛顺物情分隔而说故云不二而二半满诸法暂有差殊权化若成实理须显佛随自意开会而谈故云二而不二境等十法即是所通既约教部判后开之俱圆俱妙故能通门宜名不二。

　　【解】理事至而说释为实施权初二句明一实理次二句明施权意后二句正明施权诸佛慈悲不与世诤物情差别亦以差别之法逗之从一清净道施出二三四故云分隔而说此施权当分义也半满至而谈释开权显实意初二句明权法次二句明开显意后二句正明开权会二三四咸归于一故云开会而谈此开权跨节意也与妙玄二会异科明施开意同初明诸法本实云一切诸法无不皆妙众生情隔于妙耳(今云理事等)次大悲施权云大悲顺物不与世诤是故明诸权实不同(今云实机等)三今经开显云今开方便门示真实相(今云半满等)境等去释法既教部等门为能通境等即所通约教判三粗一妙约部判昔粗今妙约教开偏入圆约部开四味粗即醍醐妙俱圆则约教论开俱妙乃约部义也所通之法既俱圆妙门由妙立故能通门宜名不二也。

　　△三各自高深。

　　一一门下以六即检之。

　　【解】各自高深者该修德之极为高(究竟)彻性德之源为深(理即)门门皆用六即检校高下故云各自须六即检者以十妙不出三千三千不离一念既以十门收摄十妙则门门之下的指一念三千为今观体故须六位拣其高下也。

　　【钞】一家所判法门名义无间高下己他无不理性本具全性起修分显究尽故今十门一一如是皆为观体其义更明然事异故六理一故即此宗学者谁不言之而的当者无几应知圆家明理已具三千而皆性不可变约事乃论迷解真似因果有殊故下文云三千在理同名无明三千果成咸称常乐(约事明六)三千无改无明即明三千并常俱体俱用(约理明即)若见斯旨稍可持论。

　　【解】一家等者天台一家判诸经论一切法门能诠名字所诠义理无论高下己他皆用六即拣判止观云圆观诸法皆云六即故以圆意约一切法悉用六即判位(文)高下己他即心佛众生十界依正佛界为高九界为下心法为己生佛为他理性本具(理即)全性起修(名字观行相似)分显(初住至等觉)究尽(究竟)既诸法门皆用拣判故今十门亦以六即捡之故云一一如是十门既约六即乃显门门摄归一念三千皆可修证则十门皆为观体前四为十乘观体后六为起教观体其义至此犹更分明验知起教初心不可不修矣然事下北峰分四初标迷二正示三引证四结示初文即止观大意文此二句自荆溪发明之后凡禀山家学者皆能言之而得旨者少故云无几以由净觉以空中为理同俗假为事异(此义虽在杂编以在四明轮下已有此语故暗斥之)应知等者三千法门理性本具不可改变荆溪云万法是真如由不变故随缘即不变乃全事成理理同故即也约事乃论迷解等即变造三千全理成事遂分六位之差即事异故六也理即名迷名字观行属解真即分证似谓六根因即前五果即究竟引因果门四句释之钞下释曰三千在理为染作因纵具佛法以未显故同名无明(该前五即因中三千也)三千离障八倒不生一一法门皆成四德故咸常乐(究竟即果上三千也)此二句既将因果对分必该六位故注云约事明六三千实相皆不变性迷悟理同故曰无明即明(此明因果只一三千)三千世间一一常住理具三千俱名为体变造三千俱名为用故云俱体俱用(此明因果三千俱能起用因中三千起于染用果上三千起于净用)此二句示三千之性在迷在悟未始改易虽在于体体不离用全用是体也故注云约理明即原夫事理两种三千本圆融相即之义理即迷此名字解此乃至究竟显此今以理同事异对两种三千者不分而分以事异故六即理之事对事造三千理同故即即事之理对理造三千也若谓两种三千之外更有迷悟之事则两种三千摄法不尽何名妙法耶六即义蕴大经名出智者止观一引如来性品云譬如贫人家有宝藏而无知者知识示之即得知也耘除草秽渐渐得近近己藏开尽取用之(文)经文甚广大师撮略而引辅行委释义虽蕴经诸师莫知吾祖深悟圆宗发明此义故于止观发大心约六即显是观经疏约六即释佛字荆溪云此六即义起自一家深符圆旨(文)即之为义辅行云如前引体不二故名即指要云当体全是方名为即(文)吾祖立六即义有二一显圆诠诸法事理不二生佛体同免生退屈故明即字虽全体是迷悟因果其相有殊免生上慢故明六字止观云若智信具足闻一念即是信故不谤智故不惧初后皆是若无信高推圣境非己智分若无智起增上慢谓己均佛初后俱非为此事故须知六即(文)二革文字暗禅之蔽世间暗证禅人拨弃修行唯云即心是佛不辨阶位浅深多滥上圣为救斯蔽故明六位文字法师封文滞意唯守名相推功上人自谓绝分为此等故故明即字以示初后理同辅行云暗禅者多增上慢文字者推功上人并由不晓六而复即(文)此六即与两种三千如何会同杂编云理同者三千空中之理迷悟咸同也事与者三千即假之事因果有异也(文)霅川之说分割三谛已死之义置而勿论南屏云两种三千法体皆不思议名理同六位浅深情分高下名事异(北峰评曰不二门云名智浅深何尝云情)北峰因南屏之说又详究妙宗指要之文曰理同者事造三千法体与理同故即也事异者情智迷悟浅深所见事异故六也(改情分为情智也)盖圆诠生佛迷悟缘起变造诸法皆事三千并由理起全事即理事与理同故云理同故即也而事造上有迷有悟逆顺事殊悟仍浅深真似相别故云事异故六是则理同故即通事理两种三千事异故六别指事造三千分迷悟浅深事异也(文)今恐理事三千摄法周遍岂事造外更有情智浅深应属缘生虚假非圆家即理之事也鉴堂云应知理同故即是理造三千事异故六是事造三千以事造不出逆顺二修权实二造皆是即理之事全性起修虽迷解真似乍分当处无非理性本具故即不妨六六不妨即一一无异故事造三千始终不缺正由迷解法上当处点即也(文)今依此说更助显之理同事异非单理单事盖由全性起修故有六位迷悟高下之殊故曰事异其实皆当处即理也全修成性故六皆即理故曰理同是则理同故即即事之理对理造三千事异故六即理之事对事造三千若尔何名俱体俱用耶答俱用之言正彰理同故即能即体起用因中全三千之体起于染用果上全三千之体起于净用其实正意明理造三千也四明云第四句明圆最显体用之名本相即之义(文)问三千乃圆融法体今以六位迷悟高下会事造三千将非差别法而会圆融法乎答全性起修虽分六位其实当处即理故四明曰理则本具三千性善性恶也事则变造三千修善修恶也既以修善修恶为事造何妨以六位高下对之复次四明于妙宗发明蛣𧏙六即之义文云六即之义不专在佛一切假实三乘人天下至蛣𧏙地狱色心皆须六即辨其初后所谓理蛣𧏙乃至究竟蛣𧏙等(文)润师指瑕云理即在迷故则有蛣𧏙等名字在悟则五即皆佛如何却于此五而立蛣𧏙等名字乎净觉时在四明轮下作抉膜书委破润师后来背宗还同他见故杂编云六即之名本为拣滥虽一切法通于六位若名有叨滥故须甄之若名不滥者不必拣也且蛣𧏙蝮虿是畜趣之微物俱是迷逆之号固无叨滥之理何须用六位甄分良为他人见涅槃疏中蛣𧏙蝮虿具于四分例彼四分立此六即虫名虽同分之与即二义夐殊何者彼之四分既名为作盖约权造事用而言此之六位既名为即须从实证理体而说(文)北峰破云有三失初至不拣是一切不遍失止观云圆观诸法皆云六即何云蛣𧏙等不必拣耶二从且蛣𧏙至何须甄分是圆见同凡夫失圆见含灵皆毗卢体岂同凡夫三从良为至尽文是妄破例四分失四明不曾例涅槃四分乃成加诬草庵扶成云十方虚空生我心内空生大觉如海一沤觉体周涵无乎不在然佛名曰觉觉遍十方毗卢遮那即一切法者也夫如是圆顿初心莫不即是若唯即是上慢弥滋六位甄分革斯叨滥于是圆观诸法皆须六即也四明达此则曰不惟显佛九亦同彰下至蛣𧏙皆须六即盖佛以十界为通体蛣𧏙即佛界别相十皆究竟不舍蛣𧏙至果圆成名体不转以如来终日与蛣𧏙同而𧏙𧏙终日与如来异故曰三千在理至咸称常乐兹乃唯心观体无法不收六即相须深符圆旨(文)盖圆诠十界初后不二迷则俱迷悟则俱悟毗卢身土不逾凡心阿鼻依正全处极圣一佛成道法界无非此佛依正一成一切成故妙宗曰以论十界皆理性故无非法界一一不改故名字去不唯显佛九亦同彰乃至果成十皆究竟(文)解谤云蛣𧏙名相至究竟者此名理性具十界也(文)忠法师云广智传四明曰约一人唯心观体说也(文)。

　　△四直彰宗趣。

　　本门已广引诚证此下但直申一理使一部经旨皎在目前。

　　【钞】如文。

　　△二一者下第二列门解释二初列门对妙二初列门。

　　一者色心不二门二者内外不二门三者修性不二门四者因果不二门五者染净不二门六者依正不二门七者自他不二门八者三业不二门九者权实不二门十者受润不二门。

　　【钞】可见。

　　△二是中下对妙。

　　是中第一从境妙立名第二第三从智行立名第四从位法立名第五第六第七从感应神通立名第八第九从说法立名第十从眷属利益立名。

　　【解】十门从十妙立前云立门对妙互有多少即今文。

　　【钞】七科之境不出色心此二不二则诸境皆妙故云第一从境立名智行二法正论修相傥二境不融修性有异则不成妙故二三从智行立名位多在因三法唯果若了始终理一此二皆妙故第四从位法立名通应是事果后利他既是净用依正必融纵是他机亦同自体此之妙事在今染心能如是观妙用方显故五六七从感应神通立名三业是能说之人权实是所说之法此二若融说法方妙故八九从说法立名眷属是三草二木利益由法雨所滋若知本一地雨则权实益等故第十从眷属利益立名立此十门意成十妙解行故也。

　　【解】玄文明境具有七科今以色心二法收尽故云不出今经开权色心诸法咸成不二门显七科无非妙法依境发智以智导行是正论起修今明内外二境互融修全性起故使智行方称妙法钞中反显云不融有异也位妙实通因果为对三法极果故多在因若了始因终果一理无殊位法方妙故因果门从二妙立神通感应是果后利他之事果上全三千之体起于净用其用既净故依正不相妨他机同自体此之净用在今染心能以利他之法揽入一心妙观观之果用方显故此三门从通应二妙而立此初心修起教观之相也能说之人三轮设化所说之法权实不融今经开之咸名不二三草二木是能受法雨是能润今皆一地所生一雨所润即利益平等结意云荆溪立此十门为成妙解行也。

　　△二一色下释门旨趣十段初色心不二门三初标。

　　一色心不二门者。

　　【钞】一切诸法无非妙境本文七科亦且从要七科尚广妙旨难彰今以色心二法收尽故大论云一切世间中唯有名与色若欲如实说但当观名色此二不二诸法皆妙故今摄别入总特指心法明乎不二以此为门则解行易入也。

　　【解】释标文初释色心此二下释不二以此下释门初文从宽至狭示境之要法华开显三千诸法无非妙境天台从要总作七科次明法相该博故云尚广今以略显广故用色心收尽心法为门解行易入即以易通难也论云一切诸法中但有名与色更无有一法出于名色者若欲求真实但当观名色(文)笺要曰大论云名色者谓心但有名故若望假名此名即实(文)摄别入总者摄色心之别入一念之总故就心法以明不二解行易入者揽法归心无法不趣解易入也即心成观观无不通行易入也。

　　△二且十下释二初约诸境明总别二初双标。

　　且十如境乃至无谛一一皆有总别二意总在一念别分色心。

　　【解】总科云约诸境明总别谓约七科谛境明乎总别别则分色分心总乃的指一念今且通分总别下方别开事理诸师不得此意便就此分事理将理为总以事为别致与一家文义相违。

　　【钞】总在一念者若论诸法互摄随举一法皆得为总即三无差别也今为易成观故故指一念心法为总然此总别不可分对理事应知理具三千事用三千各有总别此两相即方成妙境。

　　【解】初句牒文若论下通论诸法皆总今为下正明一念为总然此下遮异说应知下显正义诸法互摄者三千诸法以即性故趣举一法摄一切法则法法皆得为总即心佛众生三无差别诸法虽多不出三法故用此结也然虽诸法皆得为总今意为成妙观故指一念玄文拣难从易之义也不可等者以山外以理为总事为别以理同故论理总事异故论事别俟下评破四明建立则理具三千一法为总诸法为别事用三千总别亦尔故云各有相即者理中总别即事总别事中总别即理总别方得称妙皆由理具方有事用故也事理总别文云总在一念别分色心以一家事理如何分对孤山以理总事别而释以理同故论总由事异故论别一念是总属能造故名理总生佛依正是事属所造名事别净觉亦云理总事别但以空中为理俗假为事旧破云以彼不晓性具诸法法法宛然故无理别不晓事相本来圆妙故无事总如毛吞巨海芥纳须弥岂非事相能总诸法耶破义未尽别出义章四明立义理具三千事用三千各有总别性具诸法总别相收缘起诸法总别亦尔等尊者之说符文得旨符文者不二门当知心之色心即心名变妙乐记四句立法金錍圆见事理一念具足皆蕴乎事理各论总别之义又深得一家圆顿解行之旨以圆论诸法事理不二趣举一法咸具事理理体具足名理总虽同趣一理而诸法宛然名理别此性具三千也缘起诸法以即性故随举一法诸法咸趣名事总虽同趣一法而诸法宛然名事别此变造三千也是则三千诸法法法即性法法起修法法终日不失自体法法终日同趣刹那虽各有总别其实事理互融圆解虽尔若欲修观必须拣难从易的指一念心法为总则妙观易成故四明云若事若理皆以事中一念为总则又得一家立行造修之旨然此既约两种三千会之则修性体用无住本法不变随缘皆一揆矣又知荆溪明乎总别之意欲显诸法互摄一一性遍故也以互摄故法法为总以性遍故别体宛然故四明云诸法不失自体为别即性遍也同趣刹那为总即互摄也。

　　△二何者下双示二初别。

　　何者初十如中相唯在色性唯在心体力作缘义兼色心因果唯心报唯约色十二因缘苦业两兼惑唯在心四谛则三兼色心灭唯在心二谛三谛皆俗具色心真中唯心一实及无准此可见。

　　【解】前双标中先总次别今双示中乘其义便先别次总又欲摄别入总故也十如中本末究竟文略不对钞中点出因缘束为三道。

　　【钞】十如中相可别故属色性据内故属心观音玄义指心为体而诸文中双取色心力作单不能运缘或指爱或指具度既存两说义必双兼若云业为因者则似兼色今从习边故因果皆心五阴皆报则须兼心今从受身约色义强本末究竟文虽不对既论三等同后三谛因缘中现未七支皆须双具识名虽独必含中阴故亦两兼行有是业不可偏属无明爱取唯心可知诸谛中苦同七支集既兼业道亦含戒皆具色心俗论诸法兼二可知灭及真中一实无谛体唯是理无相可表并心证故故不兼色然上所对不可永殊欲成别义故且从强。

　　【解】初消文然上下明意相性二法玄云相以据外揽而可别性以据内自分不改指心为体玄下云心觉苦乐故以当体(文)双取者玄云地狱界以摧折色心为体人天以安乐色心为体等力作者功用名力构造名作动作须是色心相应故云单不能运缘或指爱者止观云无明爱等能润于业即心为缘也玄云二乘以无明为缘六度菩萨以烦恼为缘或指具度妙玄云缘助也所谓诸恶我我所所有具度皆能助成习业(文)业因兼色者善恶之业皆以意为方便身口七支所造故兼色心今从习因而说故唯在心玄云如是因者恶习因也自种相生习续不断以习发故为恶易成故名如是因(文)果属心者玄云习果也如多欲人受地狱身见苦具谓为欲境便起染爱此习果也(文)五阴皆报既四阴属心一阴属色合兼色心今取受身为报故唯属色亦从强而说本末等者妙玄初相为本后报为末所归趣为究竟等(文)既论等者玄云若作如义初后皆空为等若作性相义初后相在为等若作中义初后皆实相为等(文)同后者真中唯心俗兼色心也七支皆名苦道须兼色心现五果中识本唯心今取含中阴色故亦两兼此识托胎乘于中阴阴义属色天眼能见身口属色意业属心故不偏属无明等惑唯在心也诸谛者四二三一无谛通总而示四谛中苦同前因缘理须双具集兼业者四谛法相合惑业二皆集谛收集是烦恼只唯在心既兼于业故通色心道即三学戒体属色故双具(此释三兼色心)二谛三谛俗该依正故兼色心四谛中灭二谛中真三之真中一实无谛体并属理无形相表故不兼色并内心证故唯在心示意者上将七科分配色心欲成别义一往从强若论诸法本来相摄又不可谓条然永殊。

　　△二既知下次总。

　　既知别已摄别入总一切诸法无非心性一性无性三千宛然。

　　【解】既解上科别分色心今当摄诸法差别归刹那之总一切诸法别也无非心性总也既云诸法无非心性岂非摄别入总心属事性属理今欲于事显理是故双举一性下正释摄别入总之所以良由一性圆融无决定坚住之性立理事三千故能摄别以归总也前云一念今云一性理事相显也。

　　【钞】前约诸法不失自体为别今明诸法同趣刹那为总终日不失终日同趣性具诸法总别相收缘起诸法总别亦尔非谓约事论别以理为总又复应知若事若理皆以事中一念为总以众生在事未悟理故以依阴心显妙理故。

　　【解】释摄别入总文相稍广初释前四句次释后二句初又二初正释二拣显初文有三节初对前明摄别入总二性具下示事理各有总别三又复下明并以事念为总前别分色心为显法法宛然不相混滥不失自体今明诸法元同一性故同趣刹那妄念别时常总总时常别总别同时故云终日亦为成观故云刹那据圆诠妙旨法法为总亦可云同趣一尘也此之总别若事若理皆有此义故云性具等本具三千一法为总诸法为别一摄一切故云相收缘起三千既全性起亦以一法为总诸法为别亦皆融摄故云亦尔非谓下如前叙破应知理事三千皆以心法为总就迷而辨故云事念众生全体在迷未尝悟理须指事念不可以心为真心以依阴心观显不思议理故曰事念岂可不立阴等直观不思议耶上云若事是事造缘起之事下云事念是迷妄之事现前一念云何能总事理诸法须知约此一念能具诸法名为理总所具诸法名为理别约此一念能造诸法名事总所造诸法名事别如此分之两重总别自然不滥钞云本具三千为别至咸趣一念也又序云介尔之心为事理解行之要即此谓也。

　　【钞】问他云一念即一性也一念灵知性体常寂又云性即一念谓心性灵寂性即法身灵即般若寂即解脱又云一念真如妙体又云并我一念清净灵知据此等文乃直指文中一念名真净灵知是约理解今云属事是阴入法与他所指赊切如何。

　　【解】二拣显中初问起他云者引示珠指文对今一念属事并难凡引四文初是释今总在一念云一性即一念也一念灵知性体常寂次释修性门界如一念云性即一念德即法身般若解脱皆常乐我净也今敌体示性德相谓心性灵寂性即法身灵即般若寂即解脱(文)第三文是未入文前悬叙不二唯心实相科云一一法界皆即一心真知妙体又云当知诸法不二唯心唯心无相具一切法故此十门门门之法皆名不二一一诸法当体通入名之曰门若一法入此一法外更无九门之法为异并我一念清净灵知(文)据此四文并约理解今云属事与他所见远近如何赊远切近。

　　【钞】答此师祇因将此一念约理释之致与一家文义相违且违文者一违玄文彼判心法定在因佛法定在果众生法一往通因果二往则局因他执心法是真性故乃自立云心非因果又碍定在因句复自立云约能造诸法故判为因佛定在果者乃由研修觉了究尽为果今问既将因果分判法相何得因果却不相对果若从觉因须指迷何得自立理能造事而为因邪既不相对何名分判又违华严心造之义彼经如来林菩萨说偈云心如工画师造种种五阴一切世间中无法而不造如心佛亦尔如佛众生然心佛及众生是三无差别辅行释云心造有二种一者约理造即是具二者约事即三世变造等心法既有二造经以心例于佛复以佛例于生故云如心佛亦尔如佛众生然是则三法各具二造方无差别故荆溪云不解今文如何销偈心造一切三无差别何忽独云心造诸法得名因邪据他所释心法是理喻论能具能造生佛是事唯有所具所造则心造之义尚亏无差之文永失矣又若约能造释因则三法皆定在因以皆有二造故此文是今家立义纲格若迷此者一家教旨皆翻倒也焉将此解定教文之欠剩耶二违大意及金刚錍他自引云随缘不变名性不变随缘名心引毕乃云今言心即真如不变性也今恐他不许荆溪立义何者既云不变随缘名心显是即理之事那得直作理释若云虽随缘边属事事即理故故指心为不变性者佛法生法岂不即耶若皆即理何独指心名不变性故金錍云真如是万法由随缘故万法是真如由不变故故知若约万法即理则生佛依正俱理皆不变故何独心是理耶若据众生在事则内外色心俱事皆随缘故何独心非事邪他云生佛是因果法心非因果验他直指心法名理非指事即理生佛二事会归心故方云即理亦非当处即具三千是知他师虽引唯色之言亦祇曲成唯真心尔。

　　【解】答中总斥他解违文背义别破初违文二违义初又二一违玄文二违大意金錍初引玄签三法因果之文如前示他执等者叙他谬见示珠指云心法定在因者心非因果约能造诸法判为因也华严云一切唯心造心造诸如来等岂非十法界皆由心造佛定在果者由觉自心研修究竟名佛故云定在果也(文)今问下征斥因果相对者对迷说觉既以研修究了名果则合判迷为因何云心法是理能造生佛之事故判为因耶又违等者前云心造诸法故判为因岂但违玄文又违华严心造一切三无差别之义须知心佛众生三皆能造故云无差岂可独云心能造耶故引彼经辅行委破辅行五中引经十八如来林菩萨说偈云心如工画师至是三无差别若人欲了知三世一切佛应当如是观心造诸如来不解今文如何消偈心造一切三无差别(文)如工画师者画师即无明心能造十界五阴故云种种一切世间即十法界假实国土等辅行释初偈云言心造者不出二意一者约理造即是具二者约事不出三世三世又三一者过造于现过现造当二者现造于现三者圣人变化所造亦令众生变心所造(彼文甚广)今云三世变造指前二义等即等于圣人权造也问华严只云心造荆溪得何文意便作事理而释答正得天台引造证具之义(如下辨)经以下四明例释次偈别行玄记上云经文先示心造一切便以此心而例于佛示佛权造同心实造次复以佛而例于生示生实造同佛权造权实虽异因果暂殊三皆能造一切世间故得结云三无差别(文)不解天台引造证具之文如何消释华严经偈心造一切(指初偈)三无差别(指次偈)辅行又云若无今家诸圆文意彼经偈旨理实难消(文)通指一家诸部圆文今此正指不思议境文也盖清凉华严大疏解释此文以心为理为能造生佛是事为所造故斥云不解今文等也荆溪释意三皆能造山外何独以心为能造耶据他等者然示珠指本无显文指心是理四明据他立义核而破之义书六引珠指云佛名真觉生名不觉心即生佛之心非离生佛外别有心为生佛之本经示本末因果不二故云三无差别耳(文止此)四明断云岂非谓心是非迷非悟之真心(注云心唯属理)今云心法是理能具能造义书云此心迷则为生悟则为佛(今云生佛是事所具所造)此则只得一人心法少分(注以唯知事造生佛不知理具生佛二造双明方［明］全分)今云心造尚亏殊不识法界有情十方诸佛生佛之全分因嗟珠指弃于大海而取一沤所得者如爪上土所失者如大地土(今云无差之文永失)故指要断云心造之义尚亏无差之文永失以我一念及一切众生十方诸佛各各论于事造人人说于理具而皆互具互摄方名三无差别(文)问心造义亏为理为事若云亏理他云心法是理若云亏事义书云唯知事造答义书明云唯知事造不知理具正当亏理他谓心是非迷非悟之真心此心迷则为生悟则为佛心能作生作佛岂非事造以约迷悟说故迷悟属事也他云心法是理者他谓非迷非悟之真心故云心唯属理非圆诠性具三千之理也问既云能具岂非理耶答他计真心遍一切处名之为具但有具名而无具义也又若等者若谓心能造法释心在因应须生佛亦定在因以三法皆具二造故也以三无差别之文是一家所立不思议境观心具造等义之纲格若以非迷非悟之理以释心法乃成缘理断九偏指真如则抑挫圆宗反同历别之行故云翻倒也欠剩者山外谓妙玄类通十种三法合有观心之文文无者略也光明玄十种三法圆谈法性若更立观心则是剩也义书十云妙玄但以三轨类通十法而已合有观心一科彼文无者略也今之玄文虽带十种法相并以一性贯之法性无外即我一心岂此之外而有法相不融更须附法作观乎(文)焉可将此等见解定教文中之欠剩耶只缘山外才见言心便作真理而释谓圆谈法性便是观心故此斥之二造问大师于止观不思议境引华严心造之文荆溪得何文意便作二造而释况造谓造作正属于事云何理中说造答荆溪得义符文盖圆宗大旨法理当然以一切法并由理具方有事用只一心造任运有事有理此得义也符文者止观初明阴境引此文证正示境相即心生十界事造义也不思议境又引此文证心具十界理造义也辅行科云重牒初引示境相文前云心造即是心具故引造文以证心具又云不解今文如何消偈心造一切三无差别(文)故知正得引造证具文意乃作二造而释也问指的妙境出自法华何故止观正明妙境却引华严文耶答三千妙境出法华心造拣境出华严从所拣境以示妙境故重牒华严文虽引彼义归法华以今经说因缘果报皆是实相因缘是能造果报是所造此之造义既在实相是故造义理本具足以此理造方有事造(别行玄文)问缘生事造其相易知理具三千其相如何答理无所在遍在于事即世间诸法是理造之相若尔以何为事造耶曰事造亦不出此若尔二造不分曰只一十界据心而分事理之殊以由此心有起有具约心体本具诸法即指诸法无非理造之相约起心变造十界即指十界诸法是事造之相诸法是一但约此心而分事理故曰只一非事非理之三千趣事趣理之不同辅行云一一修具无非理具鉴堂云理造之相不可别求只于事上觅也○二违大意金錍示珠指释色心门心之色心引止观大意云随缘不变名性不变随缘名心今言心即真如不变性也之色心即随缘也(文)虽不引金錍由二文并明不变随缘之义既违大意亦违金錍也随缘不变名性即事之理也不变随缘名心即理之事也他云心即不变之性直作理释即不许荆溪立义也若云下纵释以三法无差破之若言心法即理生佛亦然若知三法无差不可独指心名不变性也引金錍文以显事则俱事理则俱理既云万法是真如则心与生佛俱理不独指心为理既云真如是万法则心与生佛皆随缘事不可云生佛是事心非事也他云生佛是因果法者珠指云佛名真觉生名不觉心非因果如前引验他所解既谓非迷非悟之真心正是指心为理他谓会生佛归心方名事即于理须知一家圆说色心依正生佛刹尘一切诸法趣举一法当处具足三千所以大师圆四念处六尘皆唯唯者无外之称举色则诸法趣色色外无法香等亦然四明云唯色之言非权唯实山外不晓虽引唯色之言克论其义只是唯心以不明诸法当处圆具须摄色归心方具故也。

　　【钞】况复观心自具二种即唯识观及实相观因何才见言心便云是理又实相观虽观理具非清净理乃即事之理也以依阴等显故问若尔二观皆依事如何分耶答实相观者即于识心体其本寂三千宛然即空假中唯识观者照于起心变造十界即空假中故义例云夫观心法有理有事从理则唯达法性更无余途从事则专照起心四性叵得亦名本末相映事理不二又应知观于内心二观既尔观于外境二观亦然此皆止观及辅行文意非从臆说他云真心具三千法乃指真如名不思议境非指阴入也金錍云旁遮偏指清净真如那得特偏指耶又云夫唯心之言岂唯真如心耶须知烦恼心遍第一记云专缘理性而破九界是别教义那得句句唯于真心又此标一念乃作一性真如释之后文多就刹那明具三千亦作真如释耶。

　　【解】以事理二观破他指心为理初示观心具事理因将此心作真理释违背诸文况复一家所明观心具乎二种谓唯识历事实相观理因何才见言心便云是理次明观理即事而显今虽观理非同他见清净真如之理即迷事而显理也三简二观皆依事答释二观之相此二各具能观所观所显之义识心是境体是于观本寂三千所显也照是于观起心是境变造十界所显也云识云起即二观皆依事也虽皆依事今以具变而分故云本寂三千变造十界也引义例心境释疑例云问即此文中或云诸法即是法性或云四运四性推检何者为要答夫观心法等(文)直观本寂三千不推四运故云更无余途用自他共离四性推检四运起心毕竟不可得故云专照等四运局事观四性通事理然理观亦观起心但投足制纵不同今纵其所起属已未正等故云专照理观虽通四性但推本具理心且约所起对理自具而为研核四运是所观四性是能观本末相映者本即理观末谓事观能观皆是一心所缘莫非三谛故云相映不二者义书云须知事理不二之语得意之者随修一观必含二义如修理观者虽云但观理具须知全修在性则善修实相观也修事观者虽观能造十界之心须知全性成修则善修唯识观也岂令九旬常坐之徒皆须纵任善恶之念四运推检耶岂令公私匇遽之徒皆须静室观理然后方名事理不二耶(文)四示外境具二观孤山唯识观外真如观内直以内外二境分对事理四明立义内外皆修事理二观内心二观者上三三昧及诸经行法是理观纵任三性是事观外境二观者观色等诸法本具三千即理观观色等变造十界即事观先辈或约外色生灭例心四运或约大经琉璃光菩萨非青现青等文殊云此光即是智慧大师谓是有分别色或云推过在心今谓内心约四运推检者只缘此心但起虑想无色质可见故须推之若外境色法摐然在目何必推之但直观一色变造十界即空假中即外境事观也止观辅行文意者结上内外各具二观备见大师荆溪文中非任胸臆如随自意历六作六受即见色等岂非外境事观耶他云等者重复结斥真心具法之谬前云心法是理能具能造验他约真心摄于色具正指清净真如名不思议境具足三千非指现前妄念阴入之心也傍遮等者义书云荆溪立于无情有性正谓显圆妄染即佛性傍遮偏指清净真如珠指正当金錍所遮云何将所遮之义为能释之文如以毒刺损众生之佛眼殊非金錍抉四眼之惑瞙(文)唯心等者义书云此则遮于世人约于真心说唯心义故云唯心之言岂唯真心应知唯字正属唯心乃今约烦恼心说唯心不可约真如心说唯心岂非金錍本示无情有于佛性无情色与烦恼心二法俱约随缘义说于随缘中烦恼心为能造生死色为所造所造即理故既遍能造即理岂不遍耶(文)第一记者文句约教释阿若憍陈如阿若翻无生别观无生中云依于法界修菩提行记释云依境起行专缘理性等谓缘佛界清净真如而破九界自是别义今偏指真心正当此责今云总在一念以一性释后文云三千因果不离刹那亦是真耶事理二观义蕴经祖名出荆溪占察经云唯心识观者所谓一切时一切处随身口意有所作业悉当观察等真如实观者思惟心性无生无灭不住见闻觉知永离一切分别之相(文)义例引东阳大士诗云独自精其实离声名三观一心融万品荆棘丛林何处生(理观)独自作问我心中何所著推检四运并无生千端万累何能缚(事观)止观上三三昧及诸经行法是理观第四纵任三性是事观荆溪据兹文义而立显名义例如前引辅行二下云观有二种一者唯识谓一切唯心二者实相谓观真如唯识历事真如观理(文)约何义分事理孤山据经唯识观成得色寂三昧真如观成得心寂三昧以二观直对二境唯被一机谓先修内心观成以此净心历外诸法即名事观此说违文背义义书破云若以唯识为外观者唯色之观为在于何四念处约唯识唯色分于内外非不显然上人何得故违宗教坚令唯识为外观耶又义例显云事观专照起心四性叵得那对外境(文)又占察二观双被利钝二机若谓观成历于外境名事观者是则唯有理观之机事观无用也又不晓义例观成历法之文致兹谬说义例意云修内观成内心若净以此净心历外诸法任运泯合内观既然外观亦尔如义书三云自有初心便宜修外观等如后内外门引占察唯识观成得色寂三昧等者神智圆通记云须知占察知唯是心则于色界及诸外境不起分别所以经云色寂三昧非谓事观专观外色真如实观思惟心性不生不灭以能超过无色四空心及心所二俱寂灭是故经云心寂三昧非谓理观唯在内心(文)此说据经深可依用净觉亦以二观分对二境但约三谛分事理孤山义坏净觉例然四明云观于内心二观既尔观于外境二观亦然(如前消文)二观之相先达约二义分之制纵定投足具变分事理如上三三昧制心从理而修理观随自意中纵任三性名修事观初义也钞云实相观者体其本寂三千宛然即空假中唯识观者照于起心变造十界即空假中义书云事理二造既其不分事理二观因何而起(文)次义也逸堂约起心不起心推运不推运分之如指要观本寂三千为理观照起心变造十界名事观义例从理唯达法性从事专照起心是约起不起分之也上三三昧直观一念本具三千名理观随自意纵任三性用于四运推检起心变造十界名事观推运不推运也或云二观皆观起心以众生无始未尝离念止观修德境云心起必托缘(文)此心何尝不起今谓才言心起必有四运虽众生日用妄心常起若修理观直观当念本具三千既云唯达法性体其本寂则知理观非观起心若云心起必托缘辅行释云且约所起对理自具而为研核其实但推本具理心(文)问上三三昧既唯理观辅行何云或唯观理答此释第四三昧云是随自意中从末从事而修观法意谓自有诸经行法一科岂亦属事故释云如常坐等或唯观理此正点诸经行法而言也问既以四三昧分对事理辅行何云修三昧者于此二途一不可废答凡修三昧人有此二向于此二途须修一种不修理观则修事观故云也。

　　【钞】问永嘉集既用今家观法彼奢摩他云一念即灵知自性他立正合于彼何谓不然答彼文先于根尘体其本寂作功不已知灭对遗灵知一念方得现前故知彼之一念全由妙止所显不尔何故五念息已一念现前秪如五念何由得息那得将彼相应一念类今刹那念邪况奢摩他别用妙止安心毗钵舍那别用妙观安心优毕叉方乃总用止观故出观体中一念正是今之阴识一念也何者彼文序中先会定慧同宗法尔中乃云故即心为道可谓寻流得源矣故出观体云秪知一念即空不空非空非不空言祇知者乃即体(止也)了(观也)现今刹那是三谛理不须专亡根境显其灵知亦不须深推缘生求其空寂故云秪知此乃即心为道也若奢摩他观成显出自性一念何用更修三观问彼云若于相应一念起五阴者仍以二空破之那云不更修观答于真知起阴以观破之不起阴者何用观之彼二空观乃是观阴非观真知故知解一千从迷一万惑若欲广引教文验其相违不可令尽书倦且止。

　　【解】永嘉大师与左溪同时尝学天台教有集见行其间暗用天台三观故云用今家等恐山外谬据彼文灵知自性以释今文一念故兹料拣彼集有十大章第四奢摩他(妙止)第五毗钵舍那(妙观)第六优毕叉(止观)彼奢摩他云得此五念停息之时名为一念相应一念者灵知之自性也(文)答中释出彼文灵知一念乃是所显与今文一念属阴不同先于根尘等者彼云夫念非忘尘而不息尘非息念而不忘尘忘则息念而忘念息则忘尘而息忘尘而息息无能息息念而忘忘无所忘忘无所忘尘遗非对息无能息念灭非知知灭对遗一向冥寂阒尔无寄妙性天然(文)文中念即是根故云根尘息无能息忘无所忘故云体其本寂进修无间故云作功不已能知之念既灭所对之尘亦遗故云知灭对遗妙性天然即今灵知一念方得现前故彼灵知一念由修奢摩他妙止体其根尘本来寂灭五念停息方显也五念者文云复次初修心人入门之后须识五念一故起二串习三接续四别生五即静故起念者谓起心思惟世间五欲串习念者谓无心故忆忽尔思惟接续念者谓串习忽起知心驰散又不制心更复续前思惟不住别生念者谓觉知前念是散乱即生惭愧改悔之心即静念者谓初坐时更不思惟世间善恶及无记等事即此作功故云即静四念为病即静为药虽复药病有殊总束俱名为念得此五念停息之时名为一念相应一念者灵知之自性也(文)斥彼谬据并难之非故云那得等也别用妙止者以彼所明止观二法有于总别别则先止次观总则止观双修对优毕叉总用故云别也对散用止对昏用观总用止观是彼正意故前云况次云方乃也出观体中一念乃指摘彼文观体中之一念恰与今文阴识一念是同彼第六优毕叉中十门初则言其法尔次则出其观体定慧同宗者彼序云夫定乱分歧动静之源莫二愚慧乖路明暗之本非殊至暗动之本无差静明由兹合道愚乱之源非异定慧于是同宗(文)定即是止慧即是观同宗即总用止观也法尔者注云今古常然名为法尔谓真如之法法尔随缘万法俱兴法尔归性本自如斯故云法尔(文)即心为道者彼云一心深广难思何出要而非路是以即心为道者可谓寻流而得源矣(文)即心为道钞文自释以妙观体了一心是三谛理也立观体者即文云第二出其观体者只知一念即空不空非空非不空(文)立三观之体也祇知者今释即是用于止观体了见前一念是三谛理故云即空等体了即能观刹那是所观三谛是所显两重能所蕴乎其中不须等者异奢摩他亡根境也彼一念对尘即是根境尘念俱忘灵知斯显彼云忘缘之后寂寂灵知之性历历(文)深推等者亦不同毗钵舍那也彼云一切诸法悉假因缘因缘所生皆无自性一法既尔万法皆然境智相从于何不寂(文)此即推缘生求空寂也谓唯用止观体了一念是三谛理故云只知等即法尔中即心为道之义也然若奢摩他中尘念俱忘显出自性灵知相应一念则不须优毕叉中更修三观因兹并难彼奢摩他既云此五阴者举体即是一念此一念者举体全是五阴历历见此一念之中无有主宰即人空慧见如幻化即法空慧(文)是则仍修二空之观破其五阴何云不修观耶答于相应一念起阴用观破之不起则何须修观况彼二空正是观阴非是观真初亦无妨故知下总结斥由不知一念是妄才见言心便云是理故于诸文触途成碍矣。

　　【钞】二违义者问据上所引众教虽见相违且如立此十门欲通妙理亡于名相若一念属事岂但通事将不违作者意乎答立门近要则妙理可通若夐指真如初心如何造趣依何起观邪今立根尘一刹那心本具三千即空假中称此观之即能成就十种妙法岂但解知而已如此方称作者之意若也偏指清净真如偏唯真心则杜初心入路但滋名相之境故第一记云本虽久远圆顿虽实第一义虽理望观属事他谓圆谈法性便是观心为害非少今问一念真知为已显悟为现在迷若已显悟不须修观十乘观法将何用邪若现在迷全体是阴故金錍云诸佛悟理众生在事既其在事何名真净然谁不知全体是清其奈浊成本有应知观心大似澄水若水已清何须更澄若水未清须澄浊水故辅行释以识心为妙境云今文妙观观之令成妙境境方称理又解安于世谛云以正观安故世谛方成不思议境故知心虽本妙观未成时且名阴入为成妙故用观体之若拨弃阴心自观真性正当偏指清净真如之责复招缘理断九之讥且如今欲观心为今刹那便具三千为须真知体显方具三千若即刹那何不便名阴心为于妙境而须止真心邪又大师亲令观于阴等诸境及观一念无明之心何违教邪应是宗师立名诠法未的故自别立邪又若谓此中一念不同止观所观阴等诸心者此之十门因何重述观法大体观行可识斯言谩设也又中谛一实别判属心与总真心如何拣邪。

　　【解】假设问辞以理难事意在答出即事通理以显专理则违义问中先领上违文次设难难意立此十门意令学者从门入理不滞名言今释一念既属于事莫违述作元意乎初总答初二句明观妄之得正约一念近而复要即阴妄而通妙理也次三句明观真之失若远指佛界真如为所通初心何能造入抑亦观无所托矣次今立下别答至作者之意广上总中观妄之得今文正意乃是趣举根尘和合一刹那心当处具足三千三谛称性而观即能成就玄文因果自他十妙法相即以易通难之义若云十门通于妙理亡名离相但是开解荆溪述意为成妙行岂但解耶即妄显真方称述作之意若也至名相之境广上总中观真之失夐指真心而为所观正同偏指真如唯于真心则杜绝众生入理之门起观之处但滋名相耳故第下引证理观为要若以一念为真则不须修观如云揽玄文教义归止观行心俾乎行者识法相之有归达修造之无壅此但解知而已今立根尘一念为境妙观观之显此十妙故知观心为要文句四释消经前之三释望后观心并属事境妙乐释疏因缘约教本迹观心四释文意云本虽久远(本迹)圆顿虽实(约教)第一义虽理(因缘中世界为人对治并事第一义属理)望观属事(三释望观心并属事)他谓下举妄毁观心结斥盖有宋景德年间光明玄广略二本并行于世慈光恩师制记曰发挥专解略本废广本十法观心之文谓后人擅添清昭已下皆承其说谓十种三法是圆谈法性不须观心义书斥曰若刚废此文则杜众生入理之门趋果之路全迷一家解行之要故今云为害非少也今问下征问一念为迷为悟初二句定若已下核问金錍下引证众生在事既其在事则一念属妄何名真耶然谁下约譬显染净门云清浊虽即由缘而浊成本有浊喻迷中染心清喻果后净心从来未悟故浊在前以验此心是妄辅行下重引证观妄显真以识心为境如辅行五中初云前虽示体但直指心心为一切法之本故示体是心至是故今文妙观观之令成妙境境方称理(文)此以前简示境体一念识心为不思议境正是达阴成不思议也安住世谛如前释故知下示观妄意心虽本妙合全体是清观未成时全体是迷须名阴妄今为成就妙法故用妙观体之若拨下结斥成失既其弃妄观真正当今錍傍遮之责复招妙乐专缘理性而破九界之讥且如下以今文止观皆观阴入征斥只问今欲观心为现今刹那妄阴即具三千为须显悟真理方具若即妄示真正是以识心为妙何须别立真心又天台说止观亲令行人观现前阴入并所发下之九境及四念处节节皆云观一念无明心何得固违宗教别立真心恐是祖师立阴等名诠示行法未为的当而自立耶又若等者为防转计若谓今文一念不同止观阴等诸境犹更不可重述十门令观行可识观法大体行正解傍与止观同成观体等言皆成虚设矣又中等者以他立义反难于他彼谓理总事别今别分色心中谛一实谛体唯是理别属于心今问此别中真心与总真心如何拣异若云是异皆是真心若云是同则总别不分况别判属心正当理别何谓理中无别耶。

　　【钞】心性二字不异而异既言不变随缘名心即理之事也随缘不变名性即事之理也今欲于事显理故双举之例此合云不变随缘名佛随缘不变名性生性亦然应知三法俱事俱理不同他解心则约理为通生佛约事为别此乃他家解心佛众生之义不深本教滥用他宗妨害既多旨趣安在。

　　【解】释无非心性心性二字通迷通悟楞严云常住真心性净明体属悟也义书云专是凡夫一念阴识之性矣在迷也今云心性不异而异事理相即故不异性属不变之理心是随缘之事而异也大意云不变随缘名心乃即理之事随缘不变名性乃即事之理今文双举欲就事显理故也次以此心例彼生佛俱是即不变之随缘皆即理之事亦应不变随缘名佛名生故云亦然应知一家所论心佛众生事则俱事理则俱理不同等者结斥山外滥用他宗华严大疏以心性为理为能造生佛是事是所造此是他宗解心佛众生三无差别之义慈光不深台教兼讲华严滥用此义妨害今家三法各具事理二造之旨。

　　【钞】一性等者性虽是一而无定一之性故使三千色心相相宛尔此则从无住本立一切法应知若理若事皆有此义故第七记释此文云理则性德缘了事则修德三因迷则三道流转悟则果中胜用如此四重并由迷中实相而立今释曰迷中实相即无住本乃今文一性无性也上之四重即立一切法乃今文三千宛然也第一重既以性德缘了为一切法须以正因为无住本余之三重既将逆顺二修为一切法必以性德三因为无住本此即理事两重总别也问既以迷中实相为一性对三千为别正当以理为总何苦破他答以三千法同一性故随缘为万法时趣举一法总摄一切也众生无始全体在迷若唯论真性为总何能事事具摄诸法而专举一念者别从近要立观慧之境也若示一念总摄诸法则显诸法同一真性故释签云俗即百界千如真则同居一念须知同一性故方能同居一念故以同居一念用显同一真性非谓便将一念名为真谛岂同居一尘非真谛邪今文以一性为总前后文以一念为总盖理事相显也此之二句正出摄别入总之所以也由一性无性立理事三千故故两重三千同居一念也岂同他释直以一念名真性耶。

　　【解】释后二句初文性虽至宛然是正释一性即性体也无定性乃性计之性也以性有二真常不变随缘染习上云一性不变性也下云无性染习性也谓此性体虽是真常一理而其性融妙不决定亦是三德秘藏无坚住性也故此妙性具足三千次会同本法今文一性无性即无住本三千宛然即所立法应知理事三千各有本法故云皆有引第七记四句立法因疏释经一相一味云一相即无住本立一切法无住无相即无差别立一切法即有差别(文)记释云一相即无住本立一切法理则性德缘了事则修德三因等此之四句即是两重立法初云理则性德缘了(性德正因为本性德缘了为所立法)事则修德三因(顺修)迷则三道流转(逆修)悟则果上胜用(亦属顺修从因至果果必化他故云胜用次三重皆以性德三因为无住本)四句立法皆本经疏如下委辨今释等者会释今文彼云四重并由迷中实相而立即无住本且前三重可得由迷第四果用亦从迷立耶曰果由因克故亦由迷理以果地融通并由理本上之四重不出理事三千各有本法修有逆顺因必克果故有四重此即下会同事理总别者初以性中正因为本即理总性德缘了为所立法即理别次以性德三因为本即事总逆顺二修为所立法即事别今问次重既云性德何名为事既云三因安得目总答虽云性德全体在迷虽曰三因只一实相故云并由迷中实相而立若尔初重正因亦是迷中实相那云理总答正由若事若理皆以事念为总其义宛齐问答去料拣事理初约性本同理总问既将本法会释今文迷中实相乃今文一性无性则一性是总三千是别一性既是实相正当理总答谓诸法性同俱得为总今为成观从要指心以三千色心同一真常不变之性全不变性随缘变造诸法诸法既同一性故趣举一法总举一切众生从本已来未曾离念须就迷点示若以真理为总何能诸法互摄故今专指一念是于诸法中别就近而复要立乎观境既知一念总摄方显同一真性乃即妄而显真故引签文证今一念为总彼文因明七二谛境初约跨节意存略而示故云但点法性为真谛无明十二因缘为俗谛于义即足签释云唯一法性以对无明至只点一法二谛宛然俗即百界千如真则同居一念(文)帖今文意百界千如乃今文三千宛然也同居一念乃今文一性无性也功由诸法同一真性故得同居一念之总今以事显理达妄成真故以一念用显一真山外何得作真理释须知圆诠诸法互摄互具今为成观故的指心且云同居一念若同居一尘岂非真邪今文下结示初后点文意前云总在一念后云宁乖一念前后文也一性是理一念指事即事之理故云一性即理之事故云一念即相显也此一性无性三千宛然二句正明所以由于从总立法故得摄别入总也无住本诸大乘经出处非一文义最显莫若净名经中卷观众生品文殊问净名曰善不善孰为本答曰身为本(见一切住地)又问身孰为本答曰欲贪为本(欲爱住地)又问欲贪孰为本答曰虚妄分别为本(色爱住地)又问虚妄分别孰为本答曰颠倒想为本(无色爱住地)又问颠倒想孰为本答曰无住为本(无明住地)又问无住孰为本答曰无住则无本文殊师利从无住本立一切法(文)楞严第七佛语阿难本此无住建立世界及诸众生(文)大师不见法华药草喻品一相一味亦其义也天台引用一如妙玄约理事明本迹二如文句释经一相一味三如文句释方便品十双权实初约理事四如光明玄逆顺两番生起无住本义四明约无坚住义释舍遗记上云都由三德秘密法性无坚住性是故大圣以此法性无住为本(文)别行玄记下云以本觉性元离住着即无住本指要云性虽是一而无定一之性(文)净觉义编云有云无住本者谓性不定住也真如非寂非照而寂而照是性不定住无明体空立一切法亦是性不定住此释无据盖未看本疏也疏解无住则无本云无明依法性法性即无明无二无别岂得性还依性当知无明则无本又解无住义云即无始无明也以身见等惑皆有所依而起起则有始此无所依起亦无始故云无始无明即是无住以此明之无住是无依义何尝云性不定住耶(文)破四明无据自凭本疏是无依义今谓疏约无依义释经无住则无本何得错引以释无住本耶四明无坚住义深得荆溪文意妙乐云此无住本具如释签第七已释签云法性即无明法性无住处无明即法性无明无住处无明法性虽皆无住而与一切法作本(文)妙乐云无住即本名无住本(文)次辨四句立法妙乐因释疏一相即无住本立一切法云理则性德缘了事则修德三因迷则三道流转悟则果中胜用如此四重并由迷中实相而立(文)荆溪立此四句正得经疏元意理性本法即经云一相至寂灭相疏释云众生心性即是性德解脱远离寂灭三种之相修德三因即经云一味疏释云如来一音说此三法即是三味此三相则为境界缘生中道之行记云由佛说故此性可修重指性三以为修境三道流转即疏云性德只是本有三道解脱相者即是业道解脱德离相者即是烦恼道般若德寂灭相者即是苦道法身德果中胜用即经云究竟至于一切种智疏云终则得为一切智果经疏但云自行证果既有自证后必化他故云胜用又符圆诠教旨初重为彰性德本具故以正因为本缘了为所立法即理具三千次重为彰全性起修故以性三为本修三为所立法即全体起用变造三千也指要引此会释一性无性三千宛然者盖为他师指心为理生佛是事理唯是总事唯是别故特引修性各有本法以显事理皆有总别也又四明直作两重而用如云第一重既以性德缘了为所立法须以正因为无住本余之三重即将逆顺二修为所立法必以性德三因为无住本(文)初重约性中三法自分次重约修性相对净觉不许杂编云近人持论多任胸臆无住差乎一性立法谬于二修本末相纷源流一混又云初重可尔余三不然他意谓余之三重是离三法门既将修德三因为所立法必以性德三因各相主对为无住本斯乃不知修性离合之旨何者约性虽离对修须合由性中了因未曾发心缘因未曾加行同名正因修中正因即了因所照缘因所严只是无住本耳记云事则修德三因对本兼举也例如智者解无量义经从一法生四果荆溪云圆佛为一而生三权能所相对故云四佛今亦如是正因为本而生缘了修性相对故云三因又修性不二门云修虽见九九只是三例今修虽具三三只是一(文)净觉意谓无住只是一性立法但可二修若判余三重以性三为本即是以二修差杂一性(故云无性差乎一性)修三为所立法即以一性谬乱二修(故云立法谬于二修)以修差法故末纷于本以性谬修故本纷于末(故云本末相纷)今谓四重立法是荆溪本经疏元意既将三因三道为所立法必以性三为无住本若破四明即破荆溪也约性恒开对修方合是性种三道敌对三德对却类种合性三为一即修性相形义今文是修性各三法相修性相对义何得妄破四明不知修性离合耶又若谓修德三因是对本兼举者三道流转亦应尔邪净觉立义皆为不善圆实教中修性法体各具三法未尝闻性但正因修但缘了进不成圆退不成别也会光明玄十种三法逆顺两番生起初约施教逆推理显由事是逆生起次约立行造修反妄归真是顺生起初从法性无住本立一切教法二从无明无住本立一切行法以四句会之拾遗记云今之初番是彼第四果中胜用今之次番是彼第二修德三因(文)净觉谓十种三法中三因佛性即初二两句正因佛性本具二修即性德缘了缘了二修共发一性即修德三因逆顺两番生起即三四二句无明为本立十种三法即三道流转句法性为本立十种三法即果中胜用句如此会释本法颠乱何得于十种中特取三因分折对当初之二句其余九重何不对耶二从无明无住立一切行法乃立行造修是顺生起何云三道流转耶会两重总别指要云第一重性德缘了为所立法须以正因为本余三重以逆顺二修为所立法必以性三为本此即理事两重总别也(文)旧问两重之本并属于理两重之总并在于事又次重本法性三为本两重之总并是一念事理不同三一有异如何会同北峰云两重总别就法故并以事念为总两重本法推功故并以理性为本何者两重总别并由一性故能总在一念就法在迷在事以事为总推功归性亦得以理为总故四明云今文以一性为总事理相显也两重立法虽推功由理以理为本既以实相在于迷中当知就法亦得以事为本夫如是则从总别推功与本法齐从本法在事与总别等问净名疏云法性即无明无二无别当知无明无本签云法性即无明法性复以无明为本(文)净名即故无本签云即故为本何耶答净名疏释无住则无本签释无住本故法性无明相即互得为本问妙乐明四句立法之后云具如释签第七已释且签文无四句立法何虚指耶答正指释无住本义非指四句立法也。

　　△二当知下就理事明谛境二初约理事明三谛二初明理事。

　　当知心之色心即心名变变名为造造谓体用。

　　【解】大科就理事明谛境者前明总别未分事理今明事理俱有总别初约事理明三谛者理具事造咸空假中故先明理事次结三谛也初言心者能具刹那之心即理总也色心者所具三千即理别也即心者即上能具三千刹那之心事总也名变者即事造三千事别也变名为造者此变亦名为造随缘变造非构造也此即事理两重总别此之变造乃全体之用故云造谓体用。

　　【钞】心之色心者即事明理具也初言心者趣举刹那也之者语助也色心者性德三千也圆家明性既非但理乃具三千之性也此性圆融遍入同居刹那心中此心之色心乃秪心是三千色心如物之八相更无前后即同止观心具之义亦向心性之义三千色心一不可改故名为性此一句约理明总别本具三千为别刹那一念为总以三千同一性故故总在一念也。

　　【解】先正释次料简初又三初释初句理具总别心之至念也初句牒文即事明具总标也即事标心字理具标色心初言下释圆家下出意圆论性德非别教但中之理具法之性也圆融遍入者无一法偏谓之圆无一法异谓之融法法周遍法法互入只由诸法性体圆融互遍互入故同居刹那也此心下绝能所上明色心诸法同居一心谓有能具所具今绝此计故云只能具心即是所具三千色心如彼八相迁物不分前后相在物前物在相前则不被迁只物论相迁只迁相论物谓无前后是故云祗具如止观不思议境止观心具正指妙境文也止观云一念即三千三千即一念一念不在前三千不在后(文)八相者大小各四谓生住异灭辅行释云相为能迁物为所迁俱舍云此谓生生等于八一有能谓本四相及随四相名之为八大相为本小相为随以此八故令一切法成有为相言生生者谓小生生大生于八一有能者谓小相于一有能能生大相大相于八有能谓一大相起时必与三大相及小四相俱起并一本法故云八相余三大相亦复如是故此八相望于本法不前不后心具三千亦复如是三千如八相一心如本法(文)亦向心性指上无非心性此三千色心在因在果不可改变故名性德此一下结成总别此理总别亦事念为总。

　　【钞】即心名变等者即上具三千之心随权净缘不变而变非造而造能成修中三千事相变虽兼别造虽通四今即具心名变此变名造则性属圆不通三教此二句则事中总别变造三千为别刹那一念为总亦以三千同一性故故咸趣一念也。

　　【解】释即心名变名事总别即心名变者牒文即上下释即心也即上来具德刹那之心随染下释变造文谓真如不变之性能随染净二缘变造十界诸法不变等者全性变造故云不变非造变虽下释变造义金錍云变义唯二故云兼别造通于四藏通论业惑构造造变虽通具义则局以通从局即具名变变亦名造三义俱圆也此二下结成事中总别。

　　【钞】造谓体用者指上变造即全体起用故因前心具色心随缘变造修中色心乃以性中三千为体修起三千为用则全理体起于事用方是圆教随缘之义故辅行云心造有二种一者约理造即是具二者约事乃明三世凡圣变造即结云皆由理具方有事用此文还合彼不。

　　【解】释造谓体用初句牒文指上至起用者总标故因下释因前心具色心指上理具随缘变造修中色心指上事造乃以下二句释今体用则全下二句释出全体起用即不变随缘方成圆教随缘之义引文证同者一者约理同今心之色心二者约事同今即心名变等皆由理具方有事用同今造谓体用二文若合符节矣。

　　【钞】问变名本出楞伽彼云不思议熏不思议变故造名本出华严彼云造种种五阴故华严唯有二教楞伽合具四教何故金錍云变义唯二造通于四答部中具教多少虽尔今约字义通局不同何者大凡云变多约当体改转得名故变名则局若论造者乃有转变之造亦有构集之造故造名则通别圆皆有中实之性是故二教指变为造藏通既无中实之体但明业惑构造诸法不云变也大乘唯心小乘由心故云变则唯二造则通四。

　　【解】简变造所出用与所出谓二经用与如金錍正约部中具教多少以难不思议熏理具也如云真如内熏辅行云真如常熏内具亦云旧熏不思议变即事造楞伽部属方等故具四教金錍云变义唯二今云等者等上熏义答中谓不约部中具教多少以论乃约字义通局而说先释变义变谓转变由中道实性妙不决定故受熏变当体改转义也此义唯局别圆次出造义有二转变构集别圆同诠中道实性当体改转名造此释转变名造藏通灰断不谈常住故云无中实体但明见思烦恼润有漏业构六凡生死非转变造此释构集造也金錍云藏通造六业惑造也别圆造十转变造也唯心结上转变由心结上构集大乘所说诸法唯心故论转变小乘由业力造造遍三界故云构集。

　　【钞】问他云造谓体同及改此文二十来字而云收得旧本又云勘契多同今何违旧答旧本诸文全无错邪应是荆溪亲书本邪又多本同者止如杭州十藏中台教顷曾略读错字不少岂非初将一本写之一本或错十处皆讹又云日本传来别行十门题云国清止观和尚录出亦云体同等者未审止观和尚又是谁耶此人深谙一家教不始录之本全不错不岂以先死之人遵之为古所立之事皆可依耶如干淑所录䆳和尚止观中异义乃以三界为无漏总中之三可尽遵不况诸异义特违辅行自立己见故皆云记文易见和尚云云此师又称第七祖故知止观和尚多是此师若其是者则全不可依既暗荆溪深旨必有改易也又日本教乘脱误亦多唯有别行十不二门则全同他所定之本他既曾附示珠指往于彼国必是依之勘写尔设是旧本须将义勘莫可专文。

　　【解】简谬本改字违文示珠指云有别行本云造谓体用者近人谬故也或者意云造是体之用而不知此文正示色心全真如变色心不异本性故云体同及改二十来字者下文多一差字内外门除两假字改终自炳然为终日炳然修性门藉智起修为藉知曰修一期为其字因果门三千并常为三身并常染净门除二与字自他门形事不通为未通三业门若信因果除因果二字此皆示珠指据旧本改除也以旧本多同为问先答旧不可依次答多本同者错字亦多日本传来等者亦契勘多同中义故亦云体同也国清等者净觉杂录名义云唐贞观十一年有日本僧最澄乃天台道䆳门人䆳即荆溪弟子澄初传教归国以道䆳为始祖封山曰天台造等曰国清自是教法大行于彼今云止观和尚即䆳师也干淑僧名有文集抄录䆳师所释止观异义䆳师暗于止观之义多有异见与荆溪所释相违如释止观无漏总中三谓于三界有漏法上证于无漏止观一明渐次止观云先修归戒翻邪向正止火血刀达三善道次修禅定止欲散网达色无色定道次修无漏止三界狱达涅槃道次修慈悲止于自证达菩萨道后修实相止二边偏达常住道辅行云此中番数但有五重义则十三初番有六谓三善三恶第三番四谓两教二乘并前六义合为十也余三不开合为十三于十三中实相是所缘之境望顿是同不应数为不同之限(文)止观下文料拣三种止观腾疑者云教境名同相顿尔异释曰然同而不同渐次有六善恶各三无漏总中三凡十二不同从多而言故言不定辅行云两教二乘是无漏四而今乃云无漏总中三者何耶别而言之离为四人若总名无漏则合郤三人但存一位今举总合开一中兼三故名无漏总中三也若没本位离而为四并善恶各三及以禅定慈悲各一故成十二(文)和尚云云者干淑所录异义甚多今不烦引故此指之称第七祖者谓天台已下至䆳师当第七也设如所言收得旧本须以义勘岂可专文而害于义。

　　【钞】问文纵难定义复相违何者此文摄别入总合云变造体同若云从体起用还是开总出别既失不二之义便无开会之功也答若得前之总别意者则是不执旧讹文也岂理体唯总事用唯别如常坐中修实相观既云唯观理具文中广辨三千还有总别不若无者那云一心具三千邪随自意中修唯识观观于起心即约变造事用而说还有总别不若无那云一切法趣檀等那云观一念善恶心起十界邪岂随自意三昧非不二开会观耶应知立兹体用欲于理体及以事用皆明三谛事用若即空假中还成不二圆妙不既于理事两重总别皆显绝妙那将摄别入总而为难邪又夫开显乃示法法皆妙若知即具而变用岂不妙耶。

　　【解】拣谬释从讹暗义初依谬立难此文摄别入总者他不明事理各有总别乃指前别为历境显示别相从即知下为摄别入总正示归宗从当知下为结显不二故云此文摄别入总也只由他谓理总事别故摄别入总是摄事归理也合云变造之事与理体同若云从体起用还成开理总而出事别他谓体同等文正是结显不二故云则失结显不二之义他云今文变造体同唯约法华圆门开显以同示体令晓变造色心性常不二故云若作从体起用则无开会之功也二据正决答初总示正斥邪若得前文正释总别之意谓理具事用各有总别也岂理唯总事唯别耶如常下征事理总别文义正指下文不思议境以下十乘名通四行常坐居首故先言之唯观理具者荆溪云实相观理广辨三千正是不思议境一心是总三千是别理中总别也随自意乃五略修大行纵任三性推四运心即唯识观历诸善中不出六度一切法是别趣檀是总等谓余五度也止观云一切法趣檀成摩诃衍是菩萨四运又一念是总十界是别四种三三昧妙行皆依法华绝待妙义而为观体岂非不二开会观耶应知下彰事理总别皆妙应知今明理事总别欲于体用结成三谛故下文云非色非心等法法皆妙者正示事造诸法全具而变理具既妙事变亦然。

　　【钞】问他云之犹往也即全真心往趣色心则全理作事此义如何答非唯消文不婉抑亦立理全乖何者心不往时遂不具色心耶又与心变义同正招从心生法之过况直云心是真理者即乖金錍释心既云不变随缘名心何得直云真理又造谓体用方顺文势如何以同释造。

　　【解】简谬执训释乖理他云等者珠指云之往也非助语也谓全性往趣故云之色心尔雅云之者往也般若云一切法趣色是趣不过(文)答中初斥消文立理俱非若云真心往趣殊非性德本具次斥义同生法心之色心正明理具若云往趣却与即心名变义同全同别教从心生法则四性计中堕自性过次斥指心为理公违大意金錍不变随缘之义金錍云万法是真如由不变故故知诸法皆理何独指心为理如前已明今但云即乖彼文不变随缘名心乃即理而事何得直作理释又造下重破体同之谬以全体起用名造谓体用文方宛顺。

　　【钞】问若真心往作色心有从心生法之过者文云即心名变亦有此过邪答不明刹那具德唯执真心变作灼然须招斯过今先明心具色心方论随缘变造乃是全性起修作而无作何过之有。

　　【解】拣心变对谬显正问中牒前生法以难心变初至过者牒前真心往趣义同生法次文云至过耶并难即心名变亦应招过答中约心变异性具通难初顺问答谓若不明具单云心变岂免斯过今先下违问答今既先云心之色心即是理具次云心变是随缘变造全具而变全性起修何过之有。

　　【钞】问即心名变此心为理事邪若理者上约随缘名心若事者乃成事作于事那言全理起事答止观指阴入心能造一切而云全理成事者盖由此心本具三千方能变造既云心之色心已显此心本具三千今即此心变造乃是约具名变既非但理变造自异别教也。

　　【解】拣即心名变全理成事答中以止观例显今文盖由此心本具三千方能变造即并由理具方有事用也今既先明心之色心已显心具次云心变即全具而变既非等者以由变造义通别圆复须此拣既全具而变不同别教但中之理随染缘造九界也。

　　△二是则下结成三谛者。

　　是则非色非心而色而心唯色唯心良由于此。

　　【解】结成三谛结上事理总别无非妙三谛也。

　　【钞】上之事理三千皆以刹那心法为总心空故事理诸法皆空即非色非心也心假故事理诸法皆假即而色而心也心中故事理诸法皆中即唯色唯心也故辅行云并由理具方有事用今欲修观但观理具俱破俱立俱是法界任运摄得权实所现言良由于此者即由心之色心故(理也)即心名变故(事也)全体起用故(理事合也)方能一空一切空一假一切假一中一切中也他解此文分擘对当大义全失仍不许对三谛而云此中未论修观故设未修观立谛何妨况此色心本是谛境更有人互对三谛云得圆意盖不足言也。

　　【解】初正释上云心之色心即心名变心及即心岂非刹那为总色心即理具三千变造即事用三千非色非心破也而色而心立也唯色唯心法界绝待也引辅行文初二句证事理三千俱破等证结成三谛只观性具三千任运摄得事造三世变造是九界实造圣人变化是佛界权造权实皆事犹同示现俱破等者若云三千俱破是空俱立是假法界是中即名随德用若云三谛俱彰荡相故云俱破三谛俱彰立法故云俱立三谛皆显绝待故俱法界即体一互融一空一切空等可见他解下斥谬珠指云非色非心显上心性也(上云一切诸法无非心性)而色而心显上之色心唯色唯心显上体同唯心不二也(文)不许对谛彼云有人用对三观三谛非色非心对空真而色而心对俗假唯色唯心对中今谓此是圆法若随自意何法不通岂止三观谛耶此门本依诸谛境立既摄别入总以明色心唯显色心不二至内外门对境明智方辨观智(文)互对者昱师注文云净光大师点读云非色非心真谛也而色而心俗谛也唯色唯心中谛也予之书曰非色非心中谛也而色而心俗谛也唯色唯心真谛也一家妙旨三谛读经愚今注曰是相如色即真谛如是相色即俗谛相如是色即中谛一如三谛等乃至不纵不横不并不别如斯消释奇哉畅哉快乐哉何法华三昧之远乎旋陀罗尼之异耶(文)故斥云云得圆意盖不足言。

　　△二故知下会生佛居一念。

　　故知但识一念遍见己他生佛他生他佛尚与心同况己心生佛宁乖一念。

　　【解】理事三千全心本具即具而变全体之用故知但了见前刹那为诸法总则能遍见理事三千己他生佛者九界为生极果为佛心具十界名己生佛生佛各具十界名他生佛以他况己谓生佛三千之高广尚与心同况近在自心之所具宁乖一念。

　　【钞】己生佛者心法三千他生佛者佛法众生法并名为他各具三千三千不出生佛也以理摄事同趣我心盖心之具故即心变故全体用故故识一念即能遍见也。

　　【解】释云以理摄事谓理具摄得事造既全理成事理既举一全收故使事中同趣一念此释但识一念遍见己他生佛。

　　△三故彼下结不二。

　　故彼彼境法差差而不差。

　　【解】结上不二彼彼等者己他生佛之境迷悟高下之别既同一心故云差而不差也。

　　【钞】可见他云此本多一差字存略无妨不须苦诤。

　　【解】他云者珠指云有别行本多一差字亦近人添也(文)四明意谓存略无在。

　　十不二门指要钞详解卷上末
卍新纂续藏经第 56 册 No. 0931 十不二门指要钞详解


　　十不二门指要钞详解卷下本

　　唐　荆溪尊者　释签

　　宋　四明尊者　钞

　　宋武林沙门　可度　详解

　　明天台后学　正谧　分会

　　△二内外不二门三初标。

　　二内外不二门者(智行)。

　　【钞】正约三法立内外境也众生诸佛及以依报名为外境自己心法名为内境故观音玄义立所观境有二所谓自他他者谓众生佛自者即心而具乃引华严心如工𦘕师等为证有人立佛界为内九界为外乃引此经或说己事或说他事证之而不知彼明果后垂迹乃以佛界为己九界为他今论初心观所依境既未成佛安用佛为己耶据观音玄方为允惬问前引大部拣于佛法太高众生太广今何取之答辨其难易故且拣之若论机入不同故须双列复为显其妙义必须内外互融随观一境皆能遍摄故名不二此之不二悉得称门泛论虽尔一家观法多用内心妙义为门也。

　　【解】释初标分三初释内外二复为下释不二三此之下释门初又三初正释正约下一句标起众生下释出生佛该十界正报及依报兼自他依报亦属于外唯取自己一念心法为内引证如玄上云此境复为二所谓自他等(如今引)记云一家明观不出二境四念处心对色阴而分内外此文心对生佛而分自他十不二门以心对彼依正色心而分内外则依报生佛及己色阴皆名为外荆溪特会两处之文立外境也(文)观音玄明菩萨所观之境不出十界故约三法而分自他念处所观身受心法不出五阴故以色心而分内外此门以心为内依报生佛及自己色阴亦属于外特会二文者念处但以己色为外不言生佛观音玄但言生佛为外不及自色今文既云依正色心则生佛依正及自己色皆属于外故知荆溪特会二文立外境也内境则二文皆是内心故不俟言二有人下斥谬昱师注云九法界即外境也佛法界即内境也(文)三问下料拣机入不同者下界众生心粗散故多着外色宜观内心上界众生味禅定故多着内心宜观外色有此二机故双列二境复为等者即以略显广之意此门从智行二妙而立倘内外不融则不成妙内外融摄妙义方彰释门中先释今文泛论下的示今意义书云但不二门都为示于观法大体以今家观法正在内心傍托外境以舍傍取正所以特取内心为总(文)一家观法拣难从易多明观心也。

　　内外二境义书云只一非内非外之三千随乎观慧趣内趣外之不同一家境观近而复要虽多就内心盖机缘不同自有宜于外境修观者故须双列故不二门云凡所观境不出内外(云云)四念处四云众生有两种一者多着外色少着内识二者少着外色多着内识如上界多着内识下界着外色多内识少(文)别行玄上云此境复为二所谓自他等(如前)记上云一家明观至立外境(如前引)荆溪特会两处之文立外境(如上略示)若论二境被机者义书三云修内观时先用圆解揽于万法唯心然后观心若宜修外观先揽万法唯色而观于色(文)此得天台唯色唯心荆溪一念具足一尘不亏等诸圆文旨岂同孤山独头之色不具三千等又义书云且内外境略以四义论之自有推过在心故先于内心修观伏断五住则以伏断净心历彼色等诸法任运自见一一法具三千三谛则不论于外境修观此如义例必先内心内心若净以此净心遍历诸法任运泯合亦即止观识阴观成遍历界入依正一一皆结三谛也自有内外兼修如方等忏仪正修内观若对外境乃用内心正观之法傍历尊容道具皆成三昧也自有正约内心修观不入乃舍内境专修外观如破法遍文后例余阴界入修圆破遍既例破遍亦例十乘但文在破遍中示尔此则外色若净将此净色历一切法及以内心任运泯合也自有初心便宜修外观如先得色无色定若发心修圆顿止观此人已着内心重故须以外观破之于外色等观成理显还将净色历一切法及以内心任运泯合也此如四念处唯色唯识二种观法被二根机也(文)虽具四义不出内外二境也孤山净觉之说不暇评破。

　　△二凡所下依门释二初明内外境观二初标示者。

　　凡所观境不出内外。

　　【解】凡所下科标示者初句标次句示。

　　【钞】大小乘中所明观法二境收尽故云不出今非偏小也。

　　【解】释标示云大小等者四教之机能观观智随教诠示析体渐顿不同若所观境初无有异故云不出内外今明圆人所观拣非偏小。

　　△二外谓下释相二初明外境观相。

　　外谓托彼依正色心即空假中即空假中妙故色心体绝唯一实性无空假中色心宛然豁同真净无复众生七方便异不见国土净秽差品而帝网依正终自炳然。

　　【解】别明外境观相的论修观多在内心今被二机内外双列随标语便先明外境初句正立外境即空假中去是能观三观亡照色心宛然下明观成理显托者依也文从通总但云依正色心其实生佛色心及以依报与自己色阴皆名为外也彼字正指外境色心体绝是亡所观无空假中是泯能观境观双亡三千理显故云色心宛然等是则正报无非遮那法身岂有七方便众生之异依报无非寂光更无下三土净秽之殊而色心相入依正互融如帝网珠交相辉映故云炳然义书云依正若不互具互摄岂可如帝网耶(文)。

　　【钞】言托者依也彼者既以内心为自乃指依报及生佛色心为彼此乃正立外境即空假中去即是妙观及观成相于依等四随托一境皆以圆融三观观之此观既妙故令阴入染体泯净即前依正等全为妙体一实圆理故云体绝及一实等所观阴境既绝能观妙观亦寂则病去药亡能所双绝故云无空假中于双绝之处融妙三千一时显现豁然同皆真净法法皆实故真皆非染碍故净故云宛然等如是则一切众生皆毗卢体一切国土悉常寂光有何定法名三五七九及净秽耶故云无复至差品也而彼彼三千圆融互入犹因陀罗网终自炳然即是外观功成之相观行已上至于妙觉节节无非如此显发不尔安云发心毕竟二不别耶。

　　【解】释分二初正释言托至别耶初句释托字托有表托如王舍耆山辅行云历事观法结云托事见理今文不同前二乃依托之托彼者下释彼依正色心此乃下分节境观于依下释初二句此观下释即空假中妙故色心体绝即前下释唯一实性所观下释无空假中所观阴绝结前色心体绝能观亦寂正释无空假中病去譬阴绝药亡譬观寂能即观药所即阴病于双下释色心宛然豁然下释豁同真净钞文双结故云宛然等如是下释无复至差品众生国土是总三五七九及净秽等是别先以遮那寂光点示依正次方云有何定法等声闻缘觉菩萨为三加人天为五两教二乘三教菩萨为七或合二乘取人天为七九即九界同居等三土传作净秽而彼下释帝网依正炳然因陀罗者帝释有千名一名释迦因陀罗殿前有众宝珠网一目一珠一一珠内现帝释宫殿庄严如是众珠互相映入众珠咸现一珠之内一一珠内皆具众珠帝释依正彼彼不杂以譬三千理显圆融互入义书云况外观中全无摄外法归内心之言而自云帝网依正岂外色不具三千不具内心耶(文)即是下结外观成相观行下示正斥谬下文引他解外观成相文云同者似也乃似其分真破云岂外观功成止齐相似故今云观行已上节节显发但分四位明昧浅深耳因明正义暗斥邪说。

　　【钞】问他云旧本无两假字唯云即空即中空中妙故而云以空中亡彼依正之假此本何得妄加耶答虽欲依于旧本其如义理残缺必是往时读者不谙境观故妄有改削矣且文标所观境有内外岂以依正色心阴入之境而为假观耶遍寻荆溪之意必不阙此一观何者如止观破思假之中云因缘生法即空即中辅行云且以法性空中对幻假说其实幻假即不思议假既云且以知非尽理须即妙假故云其实文中不云即假尚欲据义加之岂自著述而特略之况彼云因缘生法方有幻假之义今直云依正等且未成幻假况妙假乎又第一记中释十二入各具千如中云境据假边空中尚无其数安在然必约假以立空中此虽将境为假然与今文不同何者彼约十二入各具千如为境即已成不思议假故非此例恐未解者以此为据故粗引之仍出其意又上若不立假观下何亡之而云无空假中耶又若更云空中兼上依正俱亡故云无空假中者文已自云色心体绝何繁重乎若以色心体绝亡所观阴境无空假中泯能观妙观则无是过也又准内体三千即空假中三千已是妙境犹尚更立三观今但云依正等未结成妙境那更略兹假观耶。

　　【解】对旧料拣除两假字初有三重问答次然且下斥旧释义乖违三引染净门义例三文征释初云旧本者珠指云依正三千是假以空中亡彼依正之假故云即空即中有别行本添即假二字谬也此正用空中以亡彼假岂又云即假乎(文)答中先斥不谙境观依等是境即空假中是观岂以所观阴妄便为能观妙假验他不谙定境修观之异也次遍寻文意须存假观初且通标云遍寻等次引辅行妙记当文示之初止观破思假文在第五卷(二十九纸)引大经六句明无生门破法遍经释云何生生不可说生生故生生生故不生故不可说大师解生生故不生者因缘生法即空即中辅行五下(五)释云生生故不生等者明不可说有漏之生即是空中空中不可言思所得故不可说但云空中者且以法性空中对幻假说其实须云幻假即是不思议假(文)今先引文次类今文不略假观次以因缘生法幻假之义并今依正色心尚未成幻假宁是妙假且幻假与赖缘缘生建立妙假等诸名言如何区别须知赖缘缘生义只是一谓赖缘而生随称不同幻假之体既是有漏之生亦缘生也但境随观转幻名虽殊通是缘生无体幻别名一理随缘幻圆名以性夺修幻今是圆无生门正当以性夺修名随德用空彰荡相中彰绝待假彰立法名建立假若约体一互融一假一切假名妙假也第一记者疏释经万二千人观心释中以十二入各具千如成万二千法门记文有六句初四句明三谛俱亡第一义中无有一法故云境据假边等下二句明三谛俱照故云约假以立空中此即空中还寄妙假而立正同辅行三谛无形俱不可见然即假法可寄事辨(文)虽云将境为假乃取千如妙假正是能观以十二入是所观故如云具即是假又上等者引当文泯能观观只由先明俱照故有次文俱亡上若不立下何亡之又若等者纵他转计他问此既云无空假中上有假字何妨答此是示观成唯一性体能所俱亡故须云无空假中(文)今牒他云兼上依正俱亡云无空假中其如文中已有色心体绝句是泯所观岂非繁重若以等者示文正义又准下复将内境具有三观显今外观须有假字三千妙境已是妙假尚明三观依正色心但名阴入尚非妙境安可略观。

　　【钞】问前门心之色心云是三千妙体今云依正色心何非妙境答上云心之色心即刹那念本具七科色心此非妙境更指何耶今但云依正等乃是直论外阴入界故不例上。

　　【解】次重料拣因答作并前释依正色心未结成妙境故以前门心之色心三千妙境为难答意者既指刹那本具正是妙境今直明外境阴入不可比例。

　　【钞】问既将佛法众生法为外境佛已离阴何得皆是阴入耶答修观行者外境未亡已来见有他佛故起信论云以依转识故说为境界则知过在于我何关佛耶。

　　【解】因上答文定彼依正色心是外阴入界故以佛已离阴何名阴入为难果佛亦有非漏非无漏阴今言离生死阴耳答中推过归己在佛非阴盖修观行者直至等觉皆有内外色心之别犹见他佛则属阴境唯至妙觉更无彼此色相迭相见唯一真如智独存方能离阴故义书云若修外观须观妄色成真色若众生诸佛为外境则观众生阴入色心成真净色心诸佛虽离阴入行人所观须将应身色心为境(文)故知才属所观虽是佛境亦属阴摄引起信证文云以依转识故说为境界而此证者无有境界唯真如智名为法身(文)。

　　【钞】然且置所定之文试论能定之义还合一家教宗不秪如他于谕迷显正决中指色心门为外境者岂可内境离色心门耶又解外观成相豁同真净文云同者似也乃似其分真即六根净也岂外观功能止剂相似又解内观先了外色心一念无念谓外境亡唯内体三千即空假中谓内体显既全不约解行分文先了之言乃是牒前外观内体已下方观于内是则六根净后方修内观则识阴十乘初心绝分又若谓外境亡时内体必显者则唯有外观不须观内又成内观初心后心皆不修也此等相违请当宗匠者观之还可将此见解定教文之是非乎或须云终日炳然有何损益而苦诤之境观乖失而全不知况依正本融迷情疆隔观成情遣且云不见尘去鉴净现像非磨故云终自炳然此则自胜于日他莫知之。

　　【解】次斥旧中初举他释义乖违次破妄改终自为终日初至宗否先总标置文用义且置假字有无之文试论所释内外观相之义还合一家妙教之宗不只如下引他所释一一别破一不合指色心门为外境谕迷显正清师文也初句引他释义岂可下钞主征诘色心门正明谛境内外兼收故知内境岂离于此二错解豁同真净文又解下引他释义岂外下破据兹释义外观功成只齐相似则后心不修外观何云发心毕竟不别耶节节显发如前所明三错解内境观相文初引他释外境亡与内体显是珠指释内境科语既全下斥解行不分下文正释先了之言是先开妙解内体已下正修内观故也先了下是他所释是则下以位分齐斥前外观成齐相似位次修内观是六根净后是则止观于内心阴境明十乘观法初心无分矣又若下牒他所见则唯下定唯有外观前破内观名字观行初心绝分今又见不须观内又成相似已上后心不修故云皆也此等下总结斥如上众释文义显然相违岂可将此见解定文中假字有无耶或须下破他改字珠指云终日互映交涉如珠珠常各炳然也有本云终自炳然字之误也既云终则知是终日字若言自则终字无力思之(文)今斥意者一字是非未害大义何必于此闲缓字义而苦诤之若定境用观立行之要却不谙练致成乖失况依下自出正义性具三千本来融摄迷情下二句约迷悟说妄情既遣故云不见等约离相说一往言之障体即德无障可论也尘去譬情亡鉴净譬体显三千妙用互入无妨发得本有修德无功故云现像非磨终自炳然所谓但复本时性也辞不迫切但云自胜于日不同他径廷言之。

　　【钞】问染净不二门云照故三千常具遮故法尔空中又云亡净秽故以空以中又义例云观此一运即具十界百界千如即空即中此文何须添假字耶答因征彼文验知旧本是往人改削何者若不解彼之文意须据彼文除今假字今人既然往人亦尔不足疑也呜呼不解境观以至于斯且如染净门云故须初心而遮而照照故三千常具遮故法尔空中盖三观相成也既云照故三千常具照是观不三千是妙假不既不可单修假观遂须空中成之故云遮故法尔空中因兹遮照妙用现前故云遍应无方既于妙假历于净秽复须空中亡之故云亡净秽故以空以中义例照此一运即具十界百界千如者即于内心唯识之境用不思议假观照之方显百界千如仍须遮之故云即空即中正是三观相成则与染净门中观相恰同也故彼三文有即是剩此文无即是欠何者今文标云凡所观境不出内外即云外谓托彼依正色心既无心具及百界等言未成妙境又无观照之义因何便云是假观耶党理之者见斯晓谕更何由执。

　　【解】引染净门并义例对今文料拣假字有无珠指据染净门文除今假字故也义例照此等者五心境释疑例第三问起已望前心相可识未起望后有后可望则名欲起何名未起答对于后境知心未起名为未起心相欲生即是欲起是故二心心相全别观此一运即具十界百界千如即空即中故知虽观十界四运亡界亡运唯观三千即空即中无三观名字能所泯合(文)答中初至于斯先斥今昔不解文意谬据三文除今假字且如下出三文义只作一意消通所谓三观相成初文以妙假照其法体故云恒具以空中遮其情执故云法尔空中即自然无相也如空中名遮一相不立假观名照三千宛然以妙假成空中以空中成妙假故曰相成若无空中亡泯绝待妙假未免建立若无妙假照性乃成偏空但中然空中二观俱名为遮那分二耶空以离性相计为遮中以绝待为遮一法之外更无余法故名绝待次文先以妙假历彼净秽法体复以空中遮其净秽分别之相故名为亡亦三观相成也义例亦与此门观相同也问事观合以事造三千为观体今照一运即具百界亦观具耶答照此一运即具界如正当假观具即是假次云空中正是三观相成非观理具也故彼下结判彼此文相有无欠剩。

　　△二所言下明内境观相者。

　　所言内者先了外色心一念无念唯内体三千即空假中。

　　【解】明内境观相初句标先了下先须开解唯内下正修内观行者先用妙解了达外境全我心造能造之心本无四性故钞云本无念性谓无造念之自性也唯内体三千是内境即空假中是妙观外境色心能造所造皆无自性唯有内体三千宛然妙观观之观成理显。

　　【钞】先了等者初心行人欲依内心修观先须妙解了达外法唯一念造此能造念本无念性能造既无所造安有外法既虚唯有内体三千实性如是解已方依内心修乎三观故内体二字亦事理双举内即内心随缘义故对外立也体即是性不变义故非内外也故义例云修观次第必先内心乃至云又亦先了诸法唯心方可观心又彼文云唯于万境观一心故知若无此解如何知心具足诸法若不知具但直观心何殊藏通藏通何曾不云观心纵知心体是中若不云具未异别教教道也故止观先开六科妙解然始正修观心之义如是如何释云先修外观至六根净方修内观耶又此内观含于唯识实相两观之义学者寻之。

　　【解】初正释内境观相初约解行申文从初至唯一念造释先了等外法谓生佛依正色心唯心所造此能下释一念无念本无念性谓无造念之自性也能造所造既皆虚寂唯见三千法体如是下正明修观初句结前开解方依下修观故内下点内体二字则内体三千该于事理既云并由理具方有事用若明理观任运摄得事造所谓善修实相观者知全修在性也故义下引证初文正内心修观次文证先解次行第三双证解行故义书于一念无念下(注先了万法唯心)即空假中下(注方可观心)故知下明须妙解止观所明四教皆观根尘一念故云藏通岂不观心即具唯圆故不谈具别教教道也辅行问既知心具但观于心何须观具答一家观门永异诸说该摄一切十方三世若凡若圣一切因果良由观具具即是假假即空中问若不观具为属何教答别教教道从初已来但从心生十界断亦次第乃至藏通此等皆不观具(文)故止下以祖意示正斥谬止观十章前六重依修多罗以开妙解第七正修方依妙解以立妙行山外何云外观功成止齐相似却见六根净后方修内观耶前已破斥又此下兼示文含事理山外内心理观外境事观四明谓今内观具含事理二观之义不可云单修理观钞云既内体三千事理双举内心随缘即变造三千唯识观也体性不变即理具三千实相观也意令寻文见义。

　　【钞】问外观何不先明解了而直修三观耶答据义合有但是文略何者若不先了唯色唯香如何观外依正等耶但为外观摄机须故为对内故显不二故故且并列今之文意正明内观以十门妙理唯指心法故诸部中皆云观心。

　　【解】以内例外征问外观何无先了之言答中先明文略义书三云然内观合有三观亡照及观成相外观合有妙解先了万法唯色之言盖绮文互映故互阙也(文)但为下明双列意摄机者或有得色无色定之机着内心重须令从易先观外色次对内立外故有外境三者十门皆显不二若不双列何能显其不二耶今之下正出今意泛论虽通内外一家观法从近从要多明观故内观文中先明妙解也十门妙理唯指心者钞云此文与止观同成观体专约心法说之所以节节云一念等特指心法妙为门也岂唯今文诸部皆以观心为正意也。

　　△二是则下明内外融泯二初互融。

　　是则外法全为心性心性无外摄无不周十方诸佛法界有情性体无殊一切咸遍。

　　【解】生佛依正色心等法全为心性诸法唯心故云无外心佛众生趣举一法融摄三千故科云互融先明心摄心摄既尔生佛亦然次十方下明生佛各摄所具三千性体初无二致只由性体无殊故能彼彼各遍。

　　【钞】三法体性各具三千本来相摄前虽解了心摄一切今观称性包摄灼然故是则下先明内心融于外法既云互摄生佛亦然故十方下次明若生若佛各自遍融又此性体非谓一性盖三千性也以佛具三千方摄心生生具三千方融心佛心具三千岂隔生佛若心无佛性岂能摄佛佛无生性何能摄生故性体无殊之语有谁不知一切咸遍之言须思深致他解唯论融外归内名不二者一何局哉一切咸遍如何销之况余九门皆归一边全伤大体。

　　【解】先总标互融意心佛众生同一法界圆融体性从本以来互具互摄前虽等者却指先了之言前明外法唯心但解而已今观之不已灼然称性融摄无妨故是下释初四句明心摄故十下释生佛各摄又此下释性体无殊等非谓定一之性盖具足三千圆融妙性也以佛下广上三法各具三千相摄义若心下反显故性下寄正义诫斥谬解先诫云有谁不知等他解下斥融外归内者清师云心性融摄摄彼三千即我三千孤山云摄色归心所见同也一切咸遍如辅行云纵知我心具三千法不知我心遍彼三千彼彼三千互遍亦尔(文)若云融外归内此文莫消况例余九皆归一边融色归心融修归性则伤害大体。

　　△二谁云下俱泯。

　　谁云内外色心己他。

　　【钞】既各融即不可定分故称理观谁云有二然内外等三双但泛举相对令皆融泯亦可云内色心为己外色心为他更用己他拣其内外。

　　【解】释俱泯泛举内外等三双皆约色心相对此等二法俱泯即不二也亦可下又作一义消之更用己他拣上内外故云内外色心己他且上文以心为内余皆名外今云内色心为己何相违耶须知亦不出上科文意前既云三法本来相摄各具三千今云内色心为己即心具三千外色心为他即生佛各具三千也亦同前门己心生佛他生他佛之义谓内心所具三千外境各具三千皆融泯也。

　　△此则下结门所从。

　　此即用向色心不二门成。

　　【解】用向门成者前门明所观境此门正明观法从境立观故也。

　　【钞】十门理一莫不相由今从依境修观内外二境皆色心故此二妙故内外不二也。

　　【解】门门皆显三千三谛故云十门理一由七科色心皆成妙境今依境立观故内外不二也。

　　【钞】十不二门指要钞卷上。

　　【钞】十不二门指要钞卷下　宋四明沙门知礼述。

　　△三修性不二门三初标。

　　三修性不二门者(智行)。

　　【钞】修谓修治造作即变造三千性谓本有不改即理具三千今示全性起修则诸行无作全修在性则一念圆成是则修外无性性外无修互泯互融故称不二而就心法妙为门。

　　【解】释标文初释修性今示下释不二而就下释门造行曰修不改曰性修性义也变造理具三千修性体也只一十界三千诸法在性在修得名虽殊其体是一妙乐云镜明性十界像生修十界(文)只一大圆镜体非背非面取镜明边喻性具十界取像生边喻起修十界故文云在性则全修成性起修则全性成修然一家事理修性体用三双名异体一故诸文凡释事理必以修性申之凡释修性必以事理明之凡释体用必兼事理修性如今修性以变造理具三千而释义书释二造云此之二造各论三千理则本具三千性善性恶也事则变造三千修善修恶也钞云理具三千俱名为体变造三千俱名为用签云理体无差差约事用钞云性体具九起修九用释不二中初互融以性融修修虽造作既全性起以性夺修修德无功作而无作次二句以修融性性虽不改既修德相貌在性德中则诸法纵然圆成互具也次是则下互泯初句以修泯性次句以性泯修互泯下结上融泯显不二义融谓虚融泯谓泯净谓无修性隔异曰融亦无修性名相曰泯门义者诸法皆可论于修性亦为成观从近要故心法为门。

　　△二性德下释二初修性双立三初修性对论二初直明性德。

　　性德祇是界如一念此内界如三法具足。

　　【解】科直明性德若不识性以何为修皆由理具方有事用故先明性德本具三千不可夐异故名性法法皆常乐我净名为德略举界如具摄三千诸法皆具三千今为成观故指一念此内心所具界如三千皆即三谛有轨持义故名三法。

　　【钞】言德者即本具三千皆常乐我净故界如一念即前内境具德刹那心也界如即即空假中任运成于三德三轨等即空是般若清净义故即假是解脱自在义故即中是法身究竟义故诸三例之然诸法皆可论于修性亦为成观唯指一念应知前二门直明依境立观此门及因果不二乃委示前二令成圆行始终也何者性德岂出色心不二修德莫非一心三观今示修性互成成妙智行以此智行从因至果则位位无作方名如梦勤加等即自行始终皆妙也。

　　【解】初消文然诸下示意应知下对辨初句释性德本具三千释性常等性德不变故常离二死苦故乐具八自在故我一切染法不相应故净界如下释界如一念即前者指前门内体一念界如下释此内界如三法具足界如三千既即三谛故成三德三轨等即等诸三法般若是智能破烦恼故云清净解缚得脱故云自在法法圆具故云究竟诸三者略则十种三法广则无量三法也示意中为成观体的取心法对于诸法故云唯指对上二门一念为总内体三千故云亦也对辨何故有此修性一门故对前后辨其来意以此四门成前五妙今委示之初总判依色心境立内外观色心即所依妙境内外即能观妙观修性因果委示色心内外令成圆行则全性起修全修在性行始为因行终为果也问染净门钞云色心门摄别入总专立识心为所观故今云依境立观何故总将色心为所依妙境耶答据征释中性德岂出色心不二即妙境也又文云心之色心乃至结成三谛等岂非妙境下文因明十门皆为观心而设故的指识心为境也征释中色心不二即初门一心三观即次门此门正论观法也故修性互成即今门从因至果指第四门二三两门从智行二妙而立故云成妙智行因果门从位妙立故云位位无作如梦勤加即因果门譬无作行如梦作为前四门正明自行因果故云始终皆妙问色心门约理事明三谛心之色心性德也即心名变修德也今何直云性德耶答乃约境观分于修性拾遗记上(云云)文自应知下总将五妙四门会通修性也。

　　△二性虽下以修对辨二初明相成者。

　　性虽本尔藉智起修由修照性由性发修。

　　【解】相成者由修照性故性德方显由性发修故方照性故云相成虽性德本然必须凭借妙智发起圆修之行此二句先明从性起修下二句正明相成上云藉智起修此修偏目于行下云由修照性该乎二修。

　　【钞】性虽具足全体在迷必藉妙智解了发起圆修故云性虽本尔藉智起修由此智行方能彻照性德而此智行复由性德全体而发若非性发不能照性若非彻照性无由显故云由修照性由性发修此二句正辨相成之相。

　　【解】初释上二句由此下释后二句文只云修性钞主便约智行释修者准知下文离谓修性各三文略义周必该二修各三九法论离合也有昧略文作六法论者请以今文证之。

　　△二在性下明互具者。

　　在性则全修成性起修则全性成修性无所移修常宛尔。

　　【解】前虽相成恐不了者谓修性尚异故明互具令知修外无性性外无修全性成修全修在性谓具无别具皆是缘生生无别理并由本具然虽互具修性宛然故虽全修在性修起三千终日随缘变造虽全性成修而理体三千未尝变异故云性无所移等以后二句释成上二句互具之义错综其文谓在性则全修成性修常宛尔起修则全性成修性无所移。

　　【钞】相成之义虽显恐谓修从显发方有性德稍异修成故今全指修成本来已具如止观广辨三千之相虽是逆顺二修全为显于性具则全修成性也又一一行业因果自佗虽假修成全是性德三千显现故云全性成修也又虽全性起修而未尝少亏性德以常不改故故云性无所移虽全修成性而未始暂阙修德以常变造故故云修常宛尔然若知修性各论三千则诸义皆显故荆溪云诸家不明修性盖不如此明也。

　　【解】释互具初正释次拣谬初相成下释上二句又虽下释下二句然若下示修性意初句指前虽显相成尚迷互具既云由性发修则显发方有既云由修照性则性稍异修恐有此谓故明互具然释全修成性全性成修皆以修显性良由理无所存遍在于事初句以修起显性具止观广辨三千先明思议境心生十界次明不思议境心具十界正是以生显具逆顺二修不出十界变造诸法九名逆修佛界名顺此全修成性也次句显修成由性发修谓修治造作故云行业等即变造十界虽是修成全性显现则全性成修也引文例显故云如也示意由上文来既修常宛尔性无所移乃知修性各论三千则事理总别二造二观本法不变随缘三无差别等皆显明故云诸义荆溪云者妙乐云比读此教者不知修性(文)下文云佗以真如一理为性随缘差别为修盖不如今家明修性相成互具各论三千之义。

　　【钞】问佗云旧本作藉知曰修而以本性灵知用释知字若云藉智起修者盖写者书曰逼知后人认作智字既不成句又见下句有起修之言遂辄加起字尔此复云何答既许写曰逼知遂成智之一字何妨往人写日远知误成知曰二字必是因脱起字复由二字相悬致使有本作藉知曰修也故知写字添脱远近难可定之鲁鱼之讹岂今独有须将义定方见是非何者佗既暗于三法妙义尚将一念因心阴识直作真知解之况今有此讹文知字可执岂不作灵知解耶且灵知之名圭峰专用既非即阴而示又无修发之相正是偏指清净真如唯于真心及缘理断九之义也佗云因真教缘示善恶知即是真知乃知诸法唯心故曰藉知曰修今问此之知字为解为行若随阙者则不名修若单立知字解行足者乃玄文智行二妙止观妙解正修便为徒设则天台但传禅诠都序也又言示善恶知即真知者还须先用妙解即之不次用妙行即之不若然者正是藉智起修若不然者智行二妙全无用也今云藉智起修直是由于智妙起于行妙耳故后结文云如境本来具三依理生解故名为智智解导行行解契理三法相符不异而异然智行俱修今偏在行者盖智从解了发起义强行就进趣修治义强故从强也又此一句全是释签行妙中文彼云藉智起行故佗又云智名未称全性成修若尔何名智妙应亦本是知妙后人改为智妙乎。

　　【解】拣谬中初问云旧本等者珠指云藉假藉也知了性也曰言也灵知即心也今文知者因真教缘示善恶知乃知诸法唯心故云藉知曰修有别行本云藉智起修者谬由不晓全知之修故兹妄改况知体直指唯心而照智名未称全性成修盖写者书曰逼知后人认作智字等答中先以写字添脱破次以义理定是非逼近也加添也佗云写曰逼知是近今云写日远知是远佗谓复加起字是添今云因脱起字是脱故添脱远近难定其义以文定义万无一得鱼鲁者抱朴子云三写鱼为鲁帝成虎(文)文字讹舛自古难定须以义定文万无一失也约义中先破知字之非今云下明智字为是初文以佗错解三法无差况出今文讹谬三法妙义盖山外一派昧于华严三法各具事理妙义谓心是理生佛是事致将一念在因之心阴妄之识作真理解况见今文旧本讹为知字岂不执之作灵知解耶圭峰专用者珠指引云知之一字众妙之源(文)既非等者不能即妄成真正同偏指清净真如既无修发之相验非全性起修正同缘理断九也佗云下举彼谬解委悉难破(佗云下举如前引)今问下以义征核初以智行缺具征知字初核定解行次难随缺非修何名藉知曰修若单下谓只一知字兼具解行则妨玄观解行诸文玄文智解行行止观六章妙解正修立行皆成徒施矣禅源诠都序是圭峰作彼云知之一字众妙之源故天台等者天台传南岳三种止观摩诃止观六章第七正修解行备足如膏明相赖若知字解行足者天台不须传止观但传禅源诠也又言下牒彼谬解征难即义今问若用解行即之正同今文用妙解即故名藉智用妙行即全同起修不用解行论即则二妙无用也正释今文智字为是初直就义合释以由释藉由智起行故云藉智起修故后下引下文离义证结文约十妙明理一钞释如下文虽引离文正取智解导行以证今意然智下修偏属行应疑云若对一性智行俱修今藉智起修偏指于行何耶盖智下释出乃从名义偏强说也又此下引文证同签四(十七)云智为行本则行藉智生行能成智则智藉行成今约义引佗又下引谬征斥。

　　△二修又下明逆顺相返二初明对逆故二性并存二明因顺故二心俱泯初文者。

　　修又二种顺修逆修顺谓了性为行逆谓背性成迷迷了二心心虽不二逆顺二性性事恒殊。

　　【解】欲明顺修逆修俱泯故先对逆以辨二性俱存初句标次句列顺谓下释逆顺义迷了下即随缘而不变约性故不二全不变以随缘约事则恒殊性谓性分随缘染习。

　　【钞】上之全性起修一往且论顺修修名既通有顺有逆今欲双亡先须对辨了性为行者即藉智起修也背性成迷者始从无间至别教道皆背性故逆称修者即修恶之类也心虽不二等者随缘迷了之处心性不变故云不二逆顺二性是全体随缘故即理之事常分故曰事殊是则以前称圆理修对今背性故成二也。

　　【解】初示意全性起修指上以修对辨文也修名下示今意今欲双忘者近指二心俱泯修通逆顺者佛界修善名顺九界修恶名逆二了性下正释初释初句指前藉智起修既全性起故名为顺谓解了本心具三千法全性起修名性德行背性下释次句九界众生不知性具违理而作故名背性始自阿鼻苦趣终至教道已还皆是背性何者四趣堕苦人天着乐二乘沈空菩萨着假咸未达性俱名逆修逆称下简逆名修以修恶例九界三道恶亦名修旧疑今之背性自别以还下文谓实终至等觉者各有所以背性以圆对偏圆教始终皆是顺性谓实则因果对论等觉已还无明未尽犹有谓实心也次释心虽不二云随缘染习性分之性此逆顺性乃全三千不变之体随缘变造事既恒分故有差殊是则下释对逆故二性并存以相成中全性起修之顺名称圆理对今背性成迷之逆为二性并存也。

　　△二明因顺故二心俱泯者。

　　可由事不移心则令迷修成了故须一期迷了照性成修见性修心二心俱泯。

　　【解】初二句责其不分迷悟不可因迷了二事不移心性如前迷了二心心虽不二也又须知逆顺性事常分不可执迷为了故须下正立理故须一往改迷为了照本性德成乎顺修自然二心俱泯也。

　　【钞】可不可也由因也不可因逆顺二事同一心性便令迷逆之事作了顺耶此乃责其不分迷悟也故正立理云故须一期迷了照性成修言一期者即与一往之语同类乃非终毕之义也盖言虽据寂理二修终泯且须一期改迷为了了心若发必照性成修若见性修心自然二心俱泯此义显然如指诸掌人何惑焉岂非逆修如病顺修如药虽知药病终须两亡一往且须服药治病药力若效其身必康身若安康药病俱泯法谕如此智者思之。

　　【解】释分二初释文二简谬初释初二句责不分迷悟出文意也次释次二句谓正立义理须改迷为了盖言下释一往义据本寂理二修终自泯亡且须一往改迷为了了心若发者谓妙解开发必照迷顺同一心性既能照了故曰见性全性成修故曰修心如云若不识性以何为修因顺故泯也此义等者山外不晓一期是一往义故此斥之岂非下约譬显药病两亡譬二修俱泯服药治病譬改迷为了药效譬了心发身康譬见性也。

　　【钞】问佗云旧本作此其字释意云岂可由不移生死涅槃常殊之性事便任此为了修乎是故下句便云故须一其迷了照性成修此复云何答佗虽执于旧本而违现文何者文云可由事不移心则令迷修成了文意唯责执迷为了何曾双责迷了为了耶岂非彰灼违文乎故知迷了双泯功由了修何者迷既背性故立了修翻之遂一期事殊也了既顺理理无违顺故二心自泯也是知用此期字者既不违文兼得顺理若用此其字相违稍多不能广破也。

　　【解】问答简谬他云等者珠指文(如钞引)今问此说可否答谓佗执旧违文文意责不分迷悟以迷为了如彼所说双责迷了也生死是迷涅槃为了故知下示正义二心双泯功由顺修迷既背性成迷故须顺修翻改迷修为了则二性并存一期事殊也了修既顺本寂之理则违顺叵存此则因顺故二心俱泯也是知下结示彼此释义邪正得失期字则不违现文兼顺义理其字则违文背义故云稍多。

　　△三又了下明离合本同二初约法明离合相异者。

　　又了顺修对性有离有合离谓修性各三合谓修二性一修二各三共发性三是则修虽具九九只是三为对性明修故合修为二。

　　【解】欲明修性体同先辨离合相异前科逆顺双明意令改迷为了今明修性离合复置逆以论顺故云又了等也初二句标列离谓下释离合义先离合对辨修二下就合各开离谓修性各三等者乃于修性法体上论此离合之名名下之义离处常合合处常离离合之体非离非合所以圆家修性须论离合者法体圆融妙不决定一而论三三而论一不同别教所诠三法隔别不融故也离合义者一必具三为离三即是一为合修性各三者语不顿舒且言各三才言修者必该智行既二修各三对于性三是九法论离也合谓修二性一者虽一必具三离三成九九只是三是三法论合也合既修二性一以合显离离中修三必该二修各三岂不见前文由修照性由性发修四明便作智行二修而释修二各三者前云修性各三未分二修但是文略恐人不了故就合中特于二修各开为三也智行二修共显性德三法故云共发性三修虽具九者性三咸为所发皆名修也九只是三者离三成九故云修九合九为三故九只是三为对等者释前合谓修二性一为对正因一性修中但明缘了二法也。

　　【钞】复置逆修但论顺修法相离合盖此修性在诸经论不易条流若得此离合意则不迷修性多少如金光明玄义十种三法乃是采取经论修性法相故具离合两说如三德三宝虽是修德之极义必该性三身三智文虽约悟理必通迷三识三道既指事即理必全性起修此六岂非修性各三三因既以一性对智行二修三菩提三大乘三涅槃并以一性对证理起用二修此四岂非修二性一若各三者唯属于圆以各相主对全性起修故修二性一则兼于别直以修二显于性一则教道所诠若知合九为三复是圆义此文多用各三如云性指三障是故具三修从性成成三法尔又云一念心因既具三轨此因成果名三涅槃若后结文三法相符虽是修二性一乃合九为三也。

　　【解】释离合对辨初示今辨离合置逆论顺前修性对论云全性起修且论顺修次科方逆顺对辨今明离合相异又复置逆论顺置舍也问今文约顺修以论离合何故光明玄三识三道逆修亦论离合耶答彼约十种三法体一名异俱通离合三识三道虽是逆修约即逆是顺亦论离合钞云指事即理全性起修盖此下示得意会文一家所明修性备在诸大乘经论难以疏条流畅若得今文离合之意往观经论法相洞然可了多即约离以说少则约合以论如金下正引文释义光玄十种三法乃是采摘经论法相该因彻果大师自约六离四合而释故今引而申之三德三宝修德之极以修显性故云义必玄中直作修极而说三德者法身般若解脱各具常乐我净名德文云法名可轨诸佛轨此而得成佛身者聚也一法具一切法觉了三谛名般若于诸法无染无住名解脱三宝者至理可尊名法觉理之智可尊名佛毗卢遮那遍一切处此和可尊名僧(文)乃果上一体三宝然此德宝虽是修极必全性三而起三身三智以悟显迷故云理必法报应为三身实相般若即一切种智观照般若即一切智文字般若即道种智然此身智虽约悟论必通迷性修性相对亦离义也三识三道虽是迷逆之事玄云识名了别是智慧之异名(文)三道修恶即是性恶皆结同三德故云指事即理必全性起修第九庵摩罗识第八阿梨耶识第七阿陀那识三道者苦道即法身烦恼道即般若业道即解脱皆指事即理也今据玄文释义判云此六岂非修性各三智行约因中自行证理起用约果上对机释三因了因云智与理相应缘因云功德善根资助觉智开显正性释三菩提云真性菩提以理为道实智菩提以智慧为道方便菩提以善巧逗会为道释三大乘云智随于境名为随乘得果得机名为得乘释三涅槃修因契理惑不生智不灭名圆净涅槃寂而常照机感即生此生非生缘谢即灭此灭非灭名方便净涅槃记释云此三涅槃约契理应机三种修义对于本净一性而说(文)故知四种是合义也若各下判所属圆别先判所属次引今文示离谓修性各三唯在于圆修二性一别教亦诠故云兼别各相主对者修三性三主对正是全性起修以性法身对修法身以性缘了对修缘了虽云修三性三主对修中必兼智行修二兼别者别教亦诠三法修性不融非纵即横别修缘了显本法身即以修显性圆人了知修二性一乃合九为三圆融互具此文下引文示多用离义初当门文次因果门文三结摄中文如境本来具三等此合九为三也今云似也。

　　【钞】修二各三等者就合各开如三般若等是了因之三如三菩提等是缘因之三共发三道等正因之三既发性三俱云修九者虽兼性三咸为所发故皆属修又凡论修者必须兼性九秪是三者如三般若秪是了因如三解脱秪是缘因如三道等秪是正因为对等者释前合意性既唯立正因为对性以成三故修但缘了也诸合三义例皆如是。

　　【解】释修二各三就合各开者前约离修性各三修必该于智行以合则修二性一验知修三须开智行今就合中修二各开为三也三般若等是了三等于三识三大乘般若是智故对了因菩提缘因等于三宝三涅槃也三道正因等于三身三德既发等者既以修三发性三何云修具九故云咸为所发故皆属修修必兼性故云修九也九只是三者合九为三也解脱与菩提义同前后互出为对下点为对性明修合修为二是释合谓修二性一之意性唯正因对性明修合为缘了诸合三例者菩提大乘等诸三法并是对一性以明二修。

　　【钞】问十种三法俱通修性各可对三德三因何故三般若等唯对了因三菩提等独对缘因答如此对之方为圆说单云了因不少以具三故了三自具三因三德等故缘正亦然应知一德不少三九不多至于不可说法门岂逾于一邪。

　　【解】问俱通修性者谓诸三法不出一性二修趣举一种可对三德三因何故唯将般若对了菩提对缘似非圆融遍通之义答谓正显圆融故作此对如以三般若对了因了是般若般若必具解脱法身则了三自具三因等诸三法缘正例知一德不少一必具三故三九不多九只是三三只是一纵至无量法门举一全收也修性离合离合之名起自一家离合之义蕴乎经论法华药草喻品一相一味所谓解脱相离相灭相涅槃三德互具地论空有不二等中论因缘所生法等离是具义合是即义三法互具故成离互即故成合一必具三名离三即是一名合如云离谓修性各三合谓修二性一光明记以具释离如云究论空假得为体者由具于中然体上之名有离有合草庵云离谓修性各三此离名也其义何尝定离乎方且合之可也合谓修二性一此合名也其义何尝定合乎方且离之可也盖以义推之即合而论离即离而论合至赜其体谁离谁合乎(文)一家所明修性法相须论离合者意彰圆融即具之旨光记云只为单说圆义不成作此融谈方彰妙体指要云一德不少三九不多至于不可说法门岂逾于一耶(上明名义体意)次明离合数者先达约二句收束诸文一修三性三修性对论三二修九性九修性对论九初修三性三如不二门云性指三障是故具三又一念心因等离谓修性各三等金錍云本有三种三理元遍答修性对论三者不二门对性明修合修为二即合谓修二性一也修九性九者不二门云修虽具九光句释金鼓圆空鸣三法即理境中二明于九法鼓圆是法身鼓空是般若鼓鸣是解脱于此三法一一具三遂成九法既约鼓体性德中论未涉起修乃性九也修性对论九者如涅槃玄体宗用三各有三法或约三一论如签云一谓涅槃三谓三德又约五法如妙宗云此是法身中三未明余二各三又约十八法如拾遗记云斯由性三互具成也致令修三亦成九义又约二十七法如光疏鼓体譬法身具圆空鸣三三义各三体具九法宗用亦然已上皆是随文生解非的分离合之数一家正意的约三九明之九法为离三法为合减之则法体不圆增之则徒加名相荆溪云离谓修性各三合谓修二性一四明云修中论九九只是三三九圆融未始差别或据修性各三之文约六法论谓不二门所论离合与经体离合不同经体约法门大体九法论离今文约圆人起修六法论离从性三起修三指要引十种三法六离并是修三性三相对又性指三障是故具三修从性成成三法尔岂非六法论离若下文云修虽具九九只是三四明谓就合各开不可为难今谓不二门且约修性相对故云修性各三才言修者必含智行语不顿舒且云各三又云各相主对全性起修一往似谓修三性三各相主对全性三起修三细寻其意须该二修若刚执修性各三是六法者今问此之修三为智为行若云智修则缺于行云行亦然况合文云修二性一以合显离必二修各三若离为六法应云合谓修一性一又只应云合六为三亦应问云今修性门依何妙立恐难酬答矣三明离合相者净觉谓离性中法身为修中法身离修中缘了为性中缘了合修法身归性法身合性缘了归修缘了川字分离合杂编经体章云三虽似九九只是三全修之二在性中全性之修在修内以互相摄故似九义(互摄成离)克论其体唯是法身宗唯般若用唯解脱(克论是合)文心解云性中智脱全成二修修中法身即是一性义虽具九体只是三(文)此乃修自即修性自即性修性体别何名不二乎孤山约修性与夺而说约迷性与而言之性中具三是离义约悟修夺而言之合为性一如正义云为对迷性说为悟修故为修中夺所照境以属于性则修唯有六而智三不出于了行三只是于缘故云合修为二亦应更云为对修明性故合性为一以性中了因未曾发心缘因未曾加行故夺缘了之名以属于修也(文)此是今家对类二种相形之义非全性起修圆融之旨也四明得一家圆融离合之旨约一必具三为离三即是一为合钞云如三般若是了因之三三菩提是缘因之三共发三道等正因之三又云如三般若只是了因三解脱只是缘因三道等只是正因(文)约具明离一中具三约即论合三即是一方见不纵不横全性起修之义也四明离合位今修性门正依玄文智行二妙而立释签明断云今言行者多在住前三法妙显在于初住又云境即理性三智即名字三行即观行相似三又妙乐明初住分果修性一合无复分张据此但是住前法相何故钞释离合直至于果如云三德三宝是修德之极又云以此智行从因至果位位无作等须知玄签之文有自行竖入义有当妙高深义若前五妙四因一果约自行竖入则境智行三多在住前三法之果显于初住若当妙高深则境智行三该因彻果不局初心故一一门下以六即检先达云智行既检六即修性须该始终况签显约六即以明三德一理而三理一行而三行乃至六即初后俱三三一不殊初后不二(文)又玄五云从理性之三法起名字之三法修观行之三法发相似之三法乃至究竟之三法(文)此等诸文皆通因果故光明记云若境智行对住前三即此乃从强约修别对若论法体真位无缺(文)孤山净觉局以住前法相而说但得自行竖入从强约修别对之义失于修性法体该因彻果当妙高深之旨矣五明离合文者今修性门本无十种三法之语何得引彼释今离合妙玄自有境智行论离合义却置而不用以致昔人谓有而不遵无而强用之难当知四明得荆溪之意妙乐十(五)云修性三因玄文止观俱有此意如云三识三道三佛性等具如修性不二门说九门共成方了此旨(文)荆溪既指故以十种三法释之问荆溪虽指寻文则无答文云此内界如三法具足明文在兹何惑之有问若果用十种三法释今离合玄文三法妙自有类通十种三法何故不用却远取光明玄十法而释岂非弃亲近而从疏远耶答妙玄虽有十种三法乃是初住类通而已一者释相不委不辨离合相状二者能类是三轨所类是十种三法以能类所类但在初住不显横广竖深该因彻果故不用也若光明玄十种三法两重生起横包竖摄彻果该因法相周备以此释之则离合遍通一切故云盖此修性至离合两说是则以十不二门离合之义消通一代经论离合之文以一代经论离合之文消通十不二门离合之相问十种三法俱通修性离则俱离合则俱合何故六种是离四种是合答六离四合之义出自玄文何关四明故指要云如金光明玄义采取经论法相故具离合两说此六岂非修性各三此四岂非修二性一皆指玄文指南云三因中正了可见缘因云功德善根资助觉智开显正性判云此是一性二修又以涅槃菩提大乘谓一性对起用二修者由三涅槃中方便净谓寂而常照机感即生三大乘中以得果得机为得乘三菩提中以善巧逗会为方便菩提此之三种由智契理乃能起用故云证理起用二修此乃从一性起修二合说耳余之六种是离故各三也以三识三道是迷之极本有位故三德三宝乃修之极当有位故由迷事即理修必有性故约离明以悟之曰智证之曰身若非本有证悟成别故三智三身亦约离说(文)草庵云六离无理性之名四合则有之名义偏强无佗说也(文)此但出六离四合名义而已未为尽善又须知六离四合据光明玄文义而说若十种皆通离合拾遗记约圆融释义故也六拣全性起修各相主对南屏论起修乃似川字如以性起修以修起修正是各相主对而起今钞亦云各相主对得不与彼同耶须知二说自异彼以性法身起修法身谓以性起性乃至以性解脱起修解脱谓以修起修今则不然性中虽有二修二修在性同名性三非属修也既云全性显非属修宗中虽有法身既全性起尽属宗三用三亦尔以此为别文云各相主对岂非以性法身对修法身乃至以性解脱对修解脱与南屏义同耶须知今云各相主对但是性三修三以三对三故云各相主对其实境三对智三名各相主对境三对行三亦名各相主对且今云全性起修为智为行北峰依境智行三法之文谓从境三起智三从智三起行三若今文且是从境三起智三须知凡论起修必兼智行若从境三起智三是全性起修若云从智起行则成以修起修何名全性起修须知今文且约修性相对而言其实修中必该智行智行二修皆全一性而起全性三起智三全性三起行三拾遗记云若全性三起契理修则成三智若全性三起契机修则成三脱(文)证理起用既尔智行亦然但语不顿舒直云全性起修尔若签云从境起智从智起行此乃住前三法生起次第非全性起修之义也。

　　△二二与下约喻明修性体同者。

　　二与一性如水为波二亦无二亦如波水。

　　【解】前明法相圆融故有离合之异今明修性二而不二故约波水以喻体同。

　　【钞】虽明修性及智行等别皆不二而二故约波水横竖喻之仍约合中三法而说开岂不然初明修二如波性一如水二而不二波水可知修性既然修中二法亦二而不二同乎波水问修二性一已同波水修尚即性岂修中二法更须约谕融之也答如身两臂虽与身连臂自未合为防此计故云亦如波水有本云亦无波水者既不成喻此定讹也。

　　【解】虽明修性及智行等别总指上修性双立并离合相异二而不二指今体同初约波水喻修性次以波水喻二修即智行前虽修性对论离合之相义虽殊别理无二致故约波水以喻体同修二如波性一如水竖也修性相望一往名竖次以波水自喻二修横也文中既以二修对一性说是约合明合既二而不二开亦例然初明下释上二句修性既然下释下二句修二性一既同波水异而不异岂修中二法条然别也故云亦也且取波水不二喻于二修不可同前修性求其法譬相当观音疏下云譬如一身有左右手定慧亦尔(文)故云如身两臂等也有本云者珠指亦作亦如波水释叙佗说云有本云亦无波水误也若云波水俱无即喻修性双泯非此中意又波水俱无不成譬喻也(文)今云不成喻亦此意也。

　　△二应知下修性俱亡正示不二。

　　应知性指三障是故具三修从性成成三法尔达无修性唯一妙乘无所分别法界洞朗。

　　【钞】性指三障等者既全理成事乃即障名理是故立性为三性既非三立三修从性成亦非三立三岂唯各定无三抑亦修性体即如是了达即不动而运游于四方直至道场名一妙乘也问性三本具那言对障名三答本具妙理若定是三不能作一及无量故故知立则一多宛然亡则修性寂矣今就亡说岂得将立以难之。

　　【解】释俱亡者上双立中修性对论逆顺相返离合本同并释修性今明俱亡是释不二故云正示不二也全理成事等者释性指三障是故具三性既下释修从性成成三法尔岂唯下释达无修性唯一妙乘全理成事谓全性恶成修恶即障名理谓修恶即性恶既全理性而成三障之事今即指此三障名理性三故性具三此同金錍无始烦恼业苦即是理性三因非三立三者性本无三故曰非三指三障而立三也各定无三者修三性三妙不决定皆非三立三耳修性体即如上波水之喻修之与性亦非二立二其体常即乘是运义圆人全性起修名不动而运从因至果游于四方四十位直至道场妙觉位也问答意者性指三障释云非三即是亡义若云性三本具自是立义妙理圆融性不定住能出生一及无量岂可定三一多宛然修性寂矣者立即是照亡即是寂此之二句亡照互显上下相映应知照则修性一多宛然亡则修性一多寂矣今就亡说者今科正明俱亡故云性本无三对障说三耳达无修性正明亡义若云性三本具是约立以难亡岂可得乎。

　　△三结门从前。

　　此由内外不二门成。

　　【钞】可解。

　　△四因果不二门三初标。

　　四因果不二门者(法位)。

　　【钞】因果名通今就开显唯约圆论因从博地至等觉还果唯妙觉虽通传立约极义强三千实相未显名因显则名果隐显虽殊始终常即故名不二门义如前。

　　【解】释标文初释因果三千下释不二门义同前三亦指心法四趣人天及四教各有因果故云名通今就法华开显唯约圆论因果也博广也六道凡夫未禀方便教者名博地乃至圆教等觉已还皆名为因妙觉为果传立者初住已上位位迭论真因分果文心解云因该五即果通分满(文)初句可尔次则不然故云约极义强大乘因果皆三千实相隐则在迷显则属悟然迷有厚薄悟有分极理与名字俱名为隐虽五品观行论显六根相似论显初住已去分证论显今对妙觉究竟显故等觉犹有一品微细无明尚名为隐前位可知虽果悟因迷隐显事异而三千实相初后无殊故云始终常即始因终果也。

　　△二众生下释三初就圆理明因果暂存三初明始终理一。

　　众生心因既具三轨此因成果名三涅槃因果无殊始终理一。

　　【解】大科因果暂存修证无得是名因果三始终不二方明不二初先明始终理一即不二义理虽不二其如迷悟事异因果乍殊故有次二科众生之名通于九界别就一念心法为因当处具足三千三谛可轨则故名为三轨三千即空观照轨三千即假资成轨三千即中真性轨虽具而迷故名为因三法究显方名为果果是归趣复名涅槃。

　　【钞】众生一往通于因果佛名无上众生故二往则局因对佛立生故生虽在因复通一切唯取心因是今观体体具三轨是果之性故名为因此性若显名三涅槃三法体常始终理一。

　　【解】初释众生心因引签文释众生二字签云一往通因果今释佛亦名众生故大论云众生无上者佛是签云二往则局因今释对佛界立众生唯局九界虽总引二句正取次句二往局义生虽下释心因二字众生虽因复通九界广散难示今从近要唯取一念心法之因而为观体言观体者指阴心也如云若无十境乘则无体(文)体具下释既具三轨一念心体具足三千即空假中可则名轨是果人之因性也此性下释此因成果等谓此因性若显成证果位名三涅槃三法下释因果无殊等因名三轨果名涅槃三法之体常无变异也。

　　△二若尔下悟迷事异二初问意者。

　　若尔因德已具何不住因。

　　【解】科迷悟事异者欲彰因果不二先辨迷悟事殊事殊乃不二而二理显则二而不二故约迷悟暂分因果若尔者领上心因本具发问意谓心因既具三轨是果人之性只合住因何须求果。

　　【钞】求证果位为成功德因德既具何须求果。

　　△二但由下答意者。

　　但由迷因各自谓实若了迷性实唯住因故久研此因因显名果。

　　【解】答中应先云若了迷性实唯住因今先示所迷之过故云但由迷因各自谓实言谓实者法本虚融众生情谓执之为实欲离谓实之情进修不已故云久研此因情亡德显果名斯立故云因显名果。

　　【钞】因德虽具但为在迷诸法本融执之为实始从无间终至金刚皆有此念若不谓实铁床非苦变易非迁此念若尽即名妙觉故云各自谓实若了所迷之性有何佛果别生还证因德故云住因而因德显处自受果名故约迷悟而分事殊。

　　【解】初释但由迷因各自谓实诸法本融等者三千诸法本皆虚融无明之心执之为实如云一色一香无非中道众生情隔于妙耳此谓实心始自阿鼻终至金刚后心虽惑有厚薄皆有此念若不谓实等者以无显有铁床对前无间变易对前金刚若无此念处阿鼻而非苦因移果易而非迁无非究尽离谓实心方名妙觉若了下释若了迷性等但了所迷三轨之性更无佛果别从他生古德云但复本时性更无一法新。

　　△三秪缘下明事极理亡。

　　秪缘因果理一用此一理为因理显无复果名岂可仍存因号因果既泯理性自亡。

　　【解】复疏上因果无殊始终理一既以一理为因亦以一理为果大乘因果皆是实相故也理显则因果俱亡理亦自泯故知因果乃取理之事得理则亡事一理乃能融之性故亦自亡。

　　【钞】理显等者对隐名因称显为果显已无对果名岂存果能称实名尚不存因既属权故宜双废又对因果事立理融之所对既泯能融自亡。

　　【解】对隐下释理显无复果名对隐名因称显名果如前三千实相未显名因显则名果隐显相对论因果也理性若显无隐可对果名不存果能下释岂存因号以果实不存况因权亦废又对下释后二句因果是事一性是理以理融事故因果俱亡所对既亡能融亦泯。

　　△二只由下依圆解明修证无得二初约法明惑智之体本虚。

　　秪由亡智亲疏致使迷成厚薄迷厚薄故强分三惑义开六即名智浅深。

　　【钞】言亡智者即上事理顿亡之智方能圆断故云秪由圆人始终用绝待智顿亡诸法理果尚亡惑何次第秪由此智功力微着故成疏亲由疏亲故惑落前后名迷厚薄智疏惑厚智亲惑薄传传明之此乃约智分惑也既有厚薄之义故强分三惑又义开六即名其亡智浅深若论亡智了于即理无一德可修无一惑可破强名厚薄浅深也。

　　【解】科惑智之体本虚者虽智有亲疏迷成厚薄了于即理体本虚融也钞初标示圆断二只由下约智分惑三若论下结归圆断即上事理顿亡之智指上科因果既泯亡事也理性自亡亡理也圆顿行者即境立观能所泯亡始自名字终至等觉位位如是故云始终用绝待智非唯因果泯净理性亦亡故云顿亡诸法理果尚亡者从胜而说置因而言果理果是所证之实体尚自泯亡惑障乃所破之妄情岂存次第若尔何故见思尘沙无明之惑有粗细厚薄故曰秪由等由此事理顿亡之智功力微故名疏着故名亲钞以微着释亲疏义智疏故厚惑前除智亲故薄惑后落传传明之者相似已还观疏力微故一体三惑粗者先落从强受见思尘沙之名分真已上观亲力着故一体三惑细者方断从强受无明之号亦可分真已上位位迭论亲疏厚薄之义由迷有厚薄故强分三惑乃不分而分也由智有浅深故义开六即不当开而开无浅深中而论浅深也若以圆融绝待妙观体了惑智本虚智即理故无德可修惑即理故无惑可破修德无功是无作行方名圆断也圆断义章如四教仪又净觉楞严说题云秪由观力微着不同是故粗者先落细者后破非作意然任运然也竹庵补注云此为圆教先断见思后断无明约观力说相传前辈曾问观力微则俱微着则俱着所破之惑何故不随三观之力同时分破作此问者甚有眉目今谓圆人一切圆融所破之惑乃偏情也偏情粗细故有先后从来学者以情难法圆诠诸法一切圆融为有偏情强分三惑耳。

　　△二故如下约喻明修证之功不立二初明修证功亡。

　　故如梦勤加空名惑绝幻因既满镜像果圆。

　　【解】欲明修证功亡故约梦空幻像四喻以譬智断因果皆成无作勤修智德由称性故如梦中事了不可得妄惑本无假名不实如彼虚空但有名字如幻通喻上智断之用故牒云既满镜中现像以譬果德斯圆。

　　【钞】他云梦空幻像四皆是喻以对智断因果释意虽即不显对法稍似相当又云空下须作此名其义甚便盖言惑体如空但有名字故大乘十喻第四云虚空者空但有名而无真实等作此冥字义说虽众终恐未亲今秪图显理岂敢党情如予意者旧文诸字若稍有理即便遵行必诸圣眼洞见我心傥智短言疏未能称理请诸匠硕示以弹诃然举此四喻者盖显圆人妙解众德元具万惑本空虽立证修一一无作故勤修慧行如梦作为都无所辨惑但有名如空无实知无即绝复约智断始终以明因果因无能感故如幻果非所克故如像解既称实四皆无作因果既尔何有二邪。

　　【解】初叙他见二然举下明今释初又二初举他对文改字之是二今秪下示今为法亡情之心他云等者珠指云此中四喻梦喻智空喻断幻喻因像喻果言如梦勤加者正喻能亡之智也如梦本无由眠心故有觉已求梦叵得而梦事宛然诸法本空无明故有因智若发达性本无唯观无性故云勤加空名惑绝者喻断德也无明本无实体而但有虚名幻因者通喻智断之因也镜像者镜中像也不取镜但取像喻果之不可得耳(文)空下须作此名者彼云有别本作此冥者后人谬改耳意谓冥契真空之理故云惑绝今谓不然岂唯法喻不分抑亦懵于断德(文)大乘十喻大品经通序赞菩萨功德云解了诸法如幻如𦦨如水中月如虚空如响如乾闼婆城如梦中如影如镜中像如化大论云虚空但有名而无真实(文)二明今释三初总示四意二故勤下别释四喻三解既下结归不二初句总标众德元具示如梦勤加意万惑本空示空名惑绝意万惑者无明重数甚多处处说破无明三昧又云河沙烦恼证修无作示幻因镜像意次别释中勤修下三句释梦喻慧行即智德也惑但下三句释空喻即断德也知无即绝者谓解知惑但有名而无真实即名为绝复约下四句释幻像喻智断之始为因智断之终为果能成即因所克即果皆以法喻参合而释结中圆解既称实理故使妙行证修无作显因果不二也。

　　△二空像下明德障体异。

　　空像虽即义同而空虚像实像实故称理本有空虚故迷转成性。

　　【解】初句牒示义同空但有名镜像无性故不实义同次句略标体异圆人指障即德何云体异今云异者体质之体也约迷悟论一往云异。

　　【钞】空惑像果不实之义虽同而空但有名知无永绝像虽无性色相宛然故云空虚像实也像实等者释成体异果德三千非今方得故论非果然称本而证不可泯亡故云称理本有迷即无明无明转故即变为明迷名永失转成性明故云迷转成性他云须作性成若云成性则令果成因也若尔后文云了今无明为法性岂亦果为因邪。

　　【解】初正释二引旧破初空惑下释初义同空喻惑像喻果惑即所破之障果即所显之德不实者上云惑但有名如空无实果非所克故如像也而空下释次句空虚像实略标体异知无永绝谓既知有名无体自然永绝无复有也像虽无性者镜中现像非自他共离而生虽无性计色相宛然果德下释第三句释成像实果德所显本自有之全性成修非适今有以性夺修故论非果如前果非所克也果德既称性而证性名不改岂可泯亡迷即下释第四句释成空虚迷时即法性为无明悟时转无明为性明名转体不转也迷名永失同前知无永绝他云等者珠指云有本云成性误也若然者则反令果成因也非性因成智果也(文)引下文斥非可见。

　　△三是则下约圆乘明始终不二二初翻覆对扬明体一。

　　是则不二而二立因果殊二而不二始终体一若谓因异果因亦非因晓果从因因方克果。

　　【解】是则之言由上文意既其德障体异空虚像实是则立因果殊也今明因果不二故复应知二而不二始终体一若谓下反显不二晓果从因等即顺也。

　　【钞】可解。

　　△二所以下高广无减明不二。

　　所以三千在理同名无明三千果成咸称常乐三千无改无明即明三千并常俱体俱用。

　　【钞】大乘因果皆是实相三千皆实相相宛然实相在理为染作因纵具佛法以未显故同名无明三千离障八倒不生一一法门皆成四德故咸常乐三千实相皆不变性迷悟理一如演若达多失头得头头未尝异故云无明即明三千世间一一常住理具三千俱名为体变造三千俱名为用故云俱体俱用此四句中初二明因果各具三千三明因果三千祇一三千以无改故四明因果三千之体俱能起用则因中三千起于染用果上三千起于净用。

　　【解】释三千在理等科高广无减者高即佛界之果广即众生之因高广虽殊体无增减故因果不二也先通释四句今经略开明诸法实相如是相等即三千故今约因果实相释三千也因果皆实相者普贤观云大乘因者诸法实相祖师以义加之大乘果者亦是实相三千皆实相相宛然谓性具十界皆是真实法法纵然不失自体故云宛然实相下释初句三千在于迷理能随染缘作九界法故云为染作因此三千中非无佛界未究显故同名无明常途谓初句属理即今据因从博地至等觉还又实相未显名因总该前五等觉无明未尽三千未究显故同名无明也三千下释次句八倒者外计邪常等为界内四倒二乘无常为界外四倒极果所证一一法门法法皆常乐我净名为四德但举常乐任运有于我净三千下释第三句以不变性释三千无改迷即因悟即果迷悟虽殊始终理一迷即无明悟即性明体不二故方名为即无明即明迷悟理一也失头喻迷得头喻悟楞严第四举演若多晨朝照镜爱镜中头眉目可见瞋责己头不见面目以为魑魅无状狂走忽然狂歇头非外得纵未歇狂亦何遗失(文)演若多翻祠受三千世间下释第四句初释三千并常即今经世间相常也理具下释俱体俱用问今云理具三千为体变造三千为用岂非理同故即对两种三千耶答正明圆家全体之用方名不二也此四下总判四句初二明因果各具是知初句因中三千该前五即。

　　【钞】此第四句明圆最显何者夫体用之名本相即之义故凡言诸法即理者全用即体方可言即辅行云即者广雅云合也若依此释仍似二物相合其理犹疏今以义求体不二故故名为即(上皆辅行文也)今谓全体之用方名不二佗宗明一理随缘作差别法差别是无明之相淳一是真如之相随缘时则有差别不随缘时则无差别故知一性与无明合方有差别正是合义非体不二以除无明无差别故今家明三千之体随缘起三千之用不随缘时三千宛尔故差别法与体不二以除无明有差别故验佗宗明即即义不成以彼佛果唯一真如须破九界差别归佛界一性故。

　　【解】别释第四句初约体用不二明即义既云俱体俱用正显体用不二具变双明相即之旨故云最显辅行文在一上(十六)荆溪不许二物相合论即直须当体全是方名为即如三道即三德生死涅槃之流皆体不二名为即也今谓下四明约全体之用佗宗下约佗对今家较得失又三初佗宗真妄成合一理随缘就佗宗说下云别理随缘约今家教义此段四明据贤首宗约义引文藏师起信论疏上之上(十六)一约体绝相义即真如门非染非净非生非灭平等一味理无差别(今云纯一是真如之相)二随缘起灭义即生灭门随缘转动成于染净染净虽成性恒不动(今云差别是无明之相)一理即真如清净是能随九界差别是所随又云直论真性乃无差别但随染法差别故说无漏法有差别耳今云差别是无明之相纯一是真如之相疏云不生不灭与生灭和合是随缘门今云随缘时有差别不随缘时无差别故知一性与无明合方有差别谓真如守于自性未论缘起诸法时则无差别也今以义断之既真妄和合方能随缘正是二物相合非体不二相即义也除无明无差别者真如一性是佛界法与无明合则有九界差别之相若断无明则灭九界唯有一性故无差别也二今家下今家体用是即体即理造三千不变性也用即事造三千即随缘也今家全三千理体随缘起三千事用方是圆教随缘义也全理成事只一三千在修在性为体为用不随缘时理具十界不少一法故云三千宛尔故随缘差别三千事用与体不二也除无明有差别者名达为除修恶即性事造三千法体不动纤毫故云有差三验佗下判佗宗即义不成佗明即者藏疏序云不变性而缘起染净恒殊不舍缘而即真圣凡一致华严疏云由不变故始终随缘由随缘故方能不变又云随缘即是不变不变故能随缘今格量佗宗既破九显一正是离义但有即名而无即义也。

　　【钞】今家以即离分于圆别不易研详应知不谈理具单说真如随缘仍是离义故第一记云以别教中无性德九故自佗俱断九也若三千世间是性德者九界无所破即佛法故即义方成圆理始显故金錍云变义唯二即是唯圆故知具变双明方名即是若随阙一皆非圆极荆溪云佗家不明修性若以真如一理名性随缘差别为修则荆溪出时甚有人说也故知佗宗极圆祇云性起不云性具深可思量又不谈性具百界但论变造诸法何名无作耶。

　　【解】约即离分圆别又三初标示九界即佛界圆教义离九界说佛界别教义佗破九界差别归佛界一性但得离义正同今家别教也应知下引文示义应知佗宗不明理具诸法不知全体起用单明一真随九界缘作差别法正是离义引证者妙乐一云以别教中无性德九故自佗断九别修缘了而发本有常住法身(文)性不具九故须断除岂非离义九界无所破者变造九界名为修恶性具九界名为性恶修既即性故九无所破性具九一虽有生佛色心等殊举一全收从胜即佛变等唯二者金錍云变义唯二今云等者楞伽云不思议薰不思议变熏亦通别故云等也具变双明者具是理体变是事用凡言即者须于诸法指事即理指修即性全用即体方是圆教体不二义三荆溪下以今验彼妙乐云比读此教者不知修性(文)修性各论三千属圆佗宗不明一理差别而论修性属别甚有人说只云性起者佗宗一乘圆教说四种法界谓性悔圆融(理)缘起无碍(事)相即相入(事理)主伴重重依正无尽(事事)此为至极之说但论变造何名无作者全具而变以性夺修方名无作。

　　【钞】世人见予立别教理有随缘义惑耳惊心盖由不能深究荆溪之意也且如记文释阿若文中云别教亦得云从无住本立一切法无明覆理能覆所覆俱名无住但即不即异而分教殊既许所覆无住真如安不随缘随缘仍未即者为非理具随缘故也又云真如在迷能生九界若不随缘何能生九又辅行释别教根尘一念为迷解本引楞伽云如来为善不善因自释云即理性如来也楞伽此句乃他宗随缘之所据也辅行为释此义引大论云如大池水象入则浊珠入则清当知水为清浊本珠象为清浊之缘据此诸文别理岂不随缘邪故知若不谈体具者随缘与不随缘皆属别教何者如云梨耶生一切法或云法性生一切法岂非别教有二义耶问净名疏释无明无住云说自住是别教意依佗住是圆教意且随缘义真妄和合方造诸法正是依佗那判属别答疏中语简意高须凭记释方彰的旨故释自住法性烦恼更互相望俱立自佗结云故二自佗并无圆义以其惑性定能为障破障方乃定能显理释依佗云更互相依更互相即以体同故依而复即结云故别圆教俱云自佗由体同异而判二教今释曰性体具九起修九用用还依体名同体依此依方即若不尔者非今依义故妙乐云别教无性德九故自佗俱须断九是知但理随缘作九全无明功既非无作定能为障故破此九方能显理若全性起修乃事即理岂定为障而定可破若执但理随缘作九为圆义者何故妙乐中真如在迷能生九界判为别邪故真妄合即义未成犹名自住彼疏次文料简开合别教亦云依法性住故须究理不可迷名此宗若非荆溪精简圆义永沈也。

　　【解】约别理明随缘义又三初斥世人不许二引文立义三据文结判世人者四明立别理随缘诸师不许有永嘉继齐师立随缘指滥嘉禾子玄师立随缘扑天台元颖师立随缘征决广破今言诸师闻予此说惑耳惊心盖由暗于荆溪深旨荆溪虽不显立其名备有其义连引三文示之释阿若文如妙乐第一因疏释阿若憍陈如陈如是姓阿若是名翻无知以无生智为名约四教释无生别观无生智云依于法界行菩提行记释云依境起行亦指但理为九界覆而为所依法界只是法性复是迷悟所依于中亦应云从无住本立一切法无明覆理能覆所覆俱名无住但即不即异而分教殊今背迷成悟专缘理性而破九界(文)别圆同诠真实之性性不定住皆能立法故云亦也佛界但理不即九界能覆真理虽皆无住即则是圆否则是别是知无住立法与真如随缘同出而异名既许所覆真理名无住本岂非别理随缘耶仍未即者非理具故盖由别教能随是真如但中佛性所随染缘作九界法九非性具但随缘起须破九显一故不相即圆则全性十界随染净缘变造事用修之与性体用恒同既全性起修故全修即性修九即性九下文明圆教随缘云体具明随自异权教今但理明随与实教异也真如生九亦是释阿若文真如不守自性随无明缘故曰在迷由随缘故能生九界反以生法显出随缘故曰若不随缘何能生九竹庵谓四明以生法为随缘厚诬之也须知真如在迷正语能随能生九界方论生法由随缘故生法引辅行者止观云只观根尘一念心起即是假名假名之心为迷解本辅行释云照知一心起无量心心无量故迷解无量迷则十界苦集解则四种道灭楞伽第五云如来藏为善不善因者即理性如来为善恶本应以十界互为善恶又引大论如今文别教根尘一念具理性佛界故引楞伽以理性如来证一念也以善证解不善证迷因即本也故根尘相对所起一念为迷解本即理性如来为善不善因随无明缘作九为迷随师教作佛为解即染净二种缘起也佗宗所据者藏师立随缘正凭此文起信疏(之一)云随缘起灭义即生灭门谓随熏转动成于染净(乃至引)楞伽云如来藏为善不善因(文)池水等者水喻一念珠喻净缘清喻佛界象喻染缘浊喻九界此喻通圆别今文喻别但云象入则浊下文喻圆则曰浊缘与水俱有也故知下兼明生法先简不谈体具标随不随复引梨耶生法证不随缘引法性生法以证随缘若单云妄出生九界直明生法耳若云法性出生九界随缘义也法性若不随无明缘安能生九一切即九界法单明一界不言一切故此亦悉檀被机说随不随若约理论单真不立独妄难成真妄和合方能生法别圆皆尔但以具不具分即不即拣如云梨耶等者妙玄云诸论明心出一切法不同或言阿梨耶是真常净识生一切法或言阿梨耶是无记无明生一切法等(文)应知今云不随与前不随缘时则无差别言同义异今云不随乃指梨耶直明生法不说随缘前云不随乃是真如守于自性未论缘起时也问答料简说自住等者此引净名疏八(十九)立问若据记释别圆各有自他疏中语简又从各说别自圆他或据此文便谓别既属自则随缘义不成岂知别教还有自佗之义故答中指出别教具有自佗今且准疏依佗属圆难答中约疏简凭记释为答法性烦恼俱立自他者记云说自住是别教意者是说烦恼法性体别则是烦恼法性自住但名为自亦可云离烦恼外别有法性法性为佗亦可法性为自离法性外别有烦恼烦恼为佗故二自佗并非圆义故今云更互相望以立自佗指前之自及后自佗故名为二释依佗云者记云依佗即圆者更互相依等由体同异者别教无明法性体异圆教无明法性体同今释下释记文义先释以体同故依而复即无明法性体同故全体起用用还依体用即体也性体具九对别无性九起修九用对别修说无明依法性起修九用谓全法性体所具九界起九界修恶之用此用还依性恶之体若法性依无明起修佛界净用亦全无明体所具佛界修善之用此用还依性善之体今文且就随九界缘边说性善性恶虽有九一之殊而皆融泯举一全收并名为体对别但论九耳若不下释别教惑定为障义别无性九显圆性体具九自佗断九显圆不断但中之理能随染缘作九界法全是无明之功即真如在迷能生九界亦是法性与无明力造诸染法既非体具明随非全性起不名无作故无明惑性定能为障故须破九显佛界但理也若全性起修等者复约圆义全体随缘全性起修指随缘事即不变性方名无作障既即德不须断除显于别教定须破显若执下酬答前难若谓但理随缘作圆义者其奈妙乐文何既许真妄和合方造诸法正是合义终成二法各自住也不同即义故云未成料简开合者净名疏八(一十七纸)云无住有住有开合否答若合无明即是法性法性无住无明无住故言无住(此是圆教相即之义此合是即也)若开法性出无明无明依法性亦得言有住有住者依法性住法性非烦恼即是无住(文)记释曰此中开合合义唯圆开义唯别圆亦论开非一向异与别永殊别但具开无合诸文明别亦真妄合此合还开今合乃是即之异名耳若开下正示别义法性是所覆无明是能覆能所两别故曰开出开离也合即也(文)圆中合义如云缘了与性一合合即也此宗等者钞上云若不精拣何称圆修此义难得的当因果门更甄之钞主至此拣判引荆溪文证定故有此语随缘名出佗宗义蕴经论起信论疏序云不变性而缘起染净恒殊不舍缘而即真圣凡一致疏释真如门立二义一真如不变义二随缘起灭义又云真既不变云何随于染净既有染净云何不变释云如海因风起于波浪浪虽起灭湿性不变不变之性不碍起浪浪虽万动不碍一湿是故动静无二法也(文)义蕴经论者法华经是法住法位世间相常住荆溪作不变随缘释知法常无性佛种从缘起大师释云中道无性即是佛种(不变义)迷此理者无明为缘九界起解此理者教行为缘正觉起(随缘义)药草喻品云一相一味大师引净名从无住本立一切法作事理本法释(理即不变事即随缘)妙乐释此文后结云随缘不变理在于斯(文)楞伽第五云如来藏为善不善因(佗宗所据)大论云如大池水象入则浊珠入则清等随缘者对不变说不变即中道理本有不改之义随缘乃全理成事转变造作之义良由真如不守自性故受熏变随于染净二缘故名随缘体相者别教不变以真如一性如来藏理为当体体无明差别为所依体随缘则以无明差别为当体体如来藏理为所依体圆教不变以理造三千为当体体随缘以事造三千为当体体并以一念妄心为所依体不变即性具三千相相宛然为相随缘则以真如无明互相熏习成染净二用为相起信云真如净法实无染相但以无明而熏习故则有染相(染熏净)无明染法实无净业但以真如而熏习故则有净用(净熏染)初是从真起妄次是反妄归真因兹真妄之缘故有染净二用之相指要云淳一是真如之相差别是无明之相随缘时则有差别不随缘时则无差别(文)则知不变乃一理无差随缘以无明差别为相也佗宗建立彼立五教草创于帝心因循于至相开判于贤首帝心即杜顺法师造法界观通华严于中有五教之义洎乎至相俨尊者方显名义如孔目章(云云)贤首藏法师起信论疏云教类有五一愚法小乘教但说我空纵少说法空亦不明显但依六识三毒建立染净根本未尽法源故多诤论二大乘始教亦名别教于中但说诸法皆空不尽大乘法理故名为始三大乘终教亦名实教说如来藏随缘成阿梨耶识缘起无性一切皆如定性二乘无性阐提悉当成佛方尽大乘至极之说故名为终四大乘顿教总不说法相唯辨真性亦无八识差别之相呵教劝离毁相泯心但一念不生即名为佛不依地位渐次故名为顿五一乘圆教所说唯是法界性海圆融(理)缘起无碍(事理)相即相入(事理无碍)帝网重重主伴无尽(事事无碍)故名圆教(文)彼判起信论如悬叙义门中云若于五中显此论之分齐正唯终教亦兼于顿(文)彼判随缘正在终教亦兼于顿如起信论疏若据清凉亦兼于圆以随缘义为究竟之说如华严出现品疏云不变随缘之义乃为诸佛之本性相无碍因果圆融为不思议过此更无究竟(文)故四明二十问中第四云藏疏五教既皆不立理具三千但就不变随缘立终顿圆三教(文)次今家引用一如止观大意云随缘不变故名性不变随缘故名心二如金錍云万法是真如由不变故真如是万法由随缘故三如妙乐云随缘不变理在于斯(文)三文皆圆教相即之义不同佗宗一理随缘但是合义今家圆教随缘如指要云今家明三千之体随缘起三千之用不随缘时三千宛尔故差别法与体不二(文)圆中实理体具诸法全体起用修性无殊事理不二之义也次别理随缘者荆溪引用并在圆教法智已前及同时人皆昧荆溪之意只知圆教随缘则抑今之圆同彼终教唯我法智深究荆溪之意酌量其义中兴教门特于别教显立随缘之说则显佗宗终顿圆三教所立不谈理具单说真如随缘仍是离义正同今家别教故于指要引文诚证楞伽云如来为善不善因是佗宗随缘所据辅行却引此文以证别教根尘一念为迷解本岂非别理有随缘义岂非佗立随缘只齐今家别教耶四明立义可谓深切着明奈何同时昧旨不许此说有永嘉继齐师立随缘指滥破之孤山有长书请嘉禾子玄师同破玄师立随缘扑扑灭其义故四明有别理随缘二十问问于齐公后天台元颖师立随缘征决以代齐公答二十问时净觉在四明轮下撮三师难意以十门折难辟之今原四明特立别理随缘义者柏庭云有二义故一以教理当然盖别与圆同诠真如变造但约即不即具不具以分别教若非随缘安能生法理之所在孰曰非邪二者判佗属别然而彼宗虽明不变即随缘等以不谈具则非全体而造虽曰相即还成离义以非即具之即故也故今判之但齐别教而已(文)逸堂曰四明立别理随缘乃中兴一家圆顿之教诚哉斯言近代竹庵亦乃不许乃云检尽诸文莫过生法净觉非是是非良可笑也竹庵不究荆溪文意只由真如不守自性随于染缘方能生九界法故四明云若不随缘何能生九况净觉虽是未背宗前作十门析难扶成四明辟齐玄颖三师之说其间亦有未尽之义如第一门叙齐师难曰随缘之名对乎不变不变之称对乎随缘反覆相成如波水矣(叙佗师不变随［缘］相即)而言别理有随缘不变义者果有也即边之中岂是别教果无也名不孤立安称随缘(明别教即无随缘义)析云藏疏云不变随缘者皆真如二义也彼立无明自有二义一无体即空义二有用成事义无明二义即别教二边也(至)且真如二义自论相即别理二义何尝不即那忽将事而难于理皆指事中随缘之性与不变之性自论相即以理望事终成相离须断九界归一性故(文)今谓净觉酬齐师之难以正理考核良恐未然盖净觉失究分门立义藏疏随缘虽在真如门立乃谓真如能随于缘当其随缘即生灭门须知今家别教能随所显只一真如所随所破只一九界四明说别理随缘只是真如能随染缘生九界法本无相即之说如指要云佗宗明一理随缘作差别法(至)正是合义非体不二验佗宗明即即义不成今家以即离分于圆别不易研详等据此则别圆皆有随缘之义但以即不即而分教殊别理随缘不谈理具非全体之用无相即之义也佗虽说不变即随缘随缘即不变既不谈具正是合义即义不成但有即名而无即义正同今家别教读教记说义亦本析难但精看指要文义是否自知复次别圆二教俱论生法亦以即离分二教殊并须真妄和合故论云唯真不立独妄难成真妄和合方有所为(文)楞伽云理性如来为善不善因(理性属妄如来属真)起信论云不生不灭(真)与生灭和合(生灭是妄)妙乐云真如在迷(真如是真在迷是妄)覆理无明(无明能覆真如所覆)诸文并约真妄合论生法也。

　　【钞】佗云旧本云三身并常今问如何说俱体俱用邪佗恐应身说体法身说用不便乃自立云举体全用纵兹巧释义终不允。

　　【解】破谬改字旧本云者珠指云三身并常俱体俱用者三身果满咸成四德举体全用也(文)破斥如文。

　　此以修性不二门成。

　　十不二门指要钞详解卷下本

　　十不二门指要钞详解卷下末

　　唐　荆溪尊者　释签

　　宋　四明尊者　钞

　　宋武林沙门　可度　详解

　　明天台后学　正谧　分会

　　△五染净不二门三初标。

　　五染净不二门者(感通)。

　　【钞】以在缠心变造诸法一多相碍念念住著名之为染以离障心应赴众缘一多自在念念舍离名之为净今开在缠一念染心本具三千俱体俱用与净不殊故名不二有人云染即是感净即是应不解文旨但对而已须知此门指果后净用凡夫染心已具乃令观此染心显于净用并后依正俱在能应自他不二方兼于感。

　　【解】释标文分三初释染净今开下释不二有人下斥谬中先叙旧解斥谬次示正释兼明门义在缠心者凡夫为烦恼缚着遍造九界诸法全属无明故名为染离障心者果后离三障故缘扣即应故名为净问在缠名染离障名净约六即位如何分对答前明因果因从博地至等觉还果唯妙觉钞释俱体俱用谓因中三千起于净用果上三千起于净用今明染净二用须约因果分之前明终至金刚皆有谓实即今云念念住着岂非等觉犹有一分在缠然义有进退若论相似位人六根遍照即相似离障况诸文以观行相似位坐道场为如佛则在缠且齐名字已还又虽论观行相似离障克论应取初住已上圣位离无明障方名离障但文云果后净用复须的指妙觉故云虽通传立约极义强今开在缠染心但开名字五品圆解已深能知如来秘藏则不论开五品既尔相似可知今文正意指妙觉果后遍应众缘之净用全在名字凡夫之染心观此染心显兹净用任运历六即位也有人云者昱师见五六七从感应神通立名殊不知今明净用并后依正互融皆是能应自他门中能应属自感即他机故云兼也。

　　△二若识下释二初明所显净法二初染净体用理无增减三初法二初明染净体者。

　　若识无始即法性为无明故可了今即无明为法性。

　　【解】科所显净法正在果后而无明染体用者显不二故即染之净也体用者法性无明是染净体变造诸法应赴众缘为染净用次文明用用必全体故先明之文中二句约迷悟相翻以示体一以明静曰法性暗动曰无明也无始无明与起信论一切众生从本已来未曾离念是同而大经有十地菩萨见终诸佛见始之言以至诸经有忽然不觉从真起妄之说又成有于始终唐复礼法师曾有偈问天下学子曰真法性本净妄念何由起许妄成真生此妄安可止无初则无末有终应有始无始而有终长怀懵兹理愿为开秘藏期之出生死(文)原夫法界平等非真非妄教门诠示有真有妄是知从理则真妄同源本无终始从事则迷悟夐隔终始条然荆溪则曰若从事说若见法性始则见无明终从见法性终名见无明始若从理者应知二法俱始并终况此二法自无二法俱无始终四明云甚深秘藏之源非真非妄若言忽然不觉而生无明此乃约修以说对性论起不如是则无以显进修之人复本还源之道矣以此义故凡诸经论多云从真起妄其实一切众生自无始来唯在迷不觉而已若得此意则礼师之问虽不答可也。

　　【钞】三千寂体即寂而照既无能照亦无所照名为法性以本愚故妄谓自他三千静明全体暗动即翻作无明本来不觉故名无始若识此者即照无明体本明净即翻为法性。

　　【解】初至无始释即法性为无明若识下释无明为法性初释法性三千寂体者性德三千是染净体此之三千本来寂灭名为寂体全体灵明故即寂而照寂即是静照即是明即此三千明静之体是于法性故约寂照释之体离能所即照而寂故无能照所照也以本下释无明愚迷也无始在迷名为本愚妄谓自他即分能照所照所谓元明照生所所立照性忘全明为暗全静为动故云翻作本来不觉释无始义次释无明为法性识亦了也谓无明暗动之体本来明静即昏为明即动为静也。

　　△二法性下明染净用者。

　　法性之与无明遍造诸法名之为染无明之与法性遍应众缘号之为净。

　　【钞】体既全转用亦歒翻法性既作无明全起无明之用用既缚著名之为染无明若为法性全起法性之用用既自在名之为净问他云无二与字及将二之训往迷即法性往趣无明悟即无明往趣法性其义云何答二与有无俱有其义二之训往释义稍迂且之字者乃是常用文字而多为语助虽尔雅训往用自有处安于此中文字不便如一理之内净秽之土岂皆训往耶若旧本无二与字则之字不须训往但为助辞其义自显何者但云即法性之无明其用即染即无明之法性其用则净其文既宛其义稍明问若有与字义复云何答此文既辨二用有则于义更明何者夫与者借与赐与也亦助也法性无明既互翻转成于两用互有借力助成之义而劣者借力助与疆者若法性内熏无力无明染用疆者则法性与无明力造诸染法若无明执情无力法性内熏有力则无明与法性力起诸净应以由无明虽有成事之用以体空故自不能变造须假法性借力助之方成染法法性虽具三千净用显发由修真修纵不藉无明缘修宁无欣厌故下文云必藉缘了为利他功无明与力助与法性方成净用荆溪既许随缘之义必许法性无明互为因缘但约体具明随自异权教。

　　【解】释染净用分二初正释体既全转用亦歒翻此且总示染净体用歒对翻转法性作无明无明为法性体全转也全起无明法性之用用歒翻也体既全转指上即法性为无明是真转为妄了无明为法性是妄转为真用亦敌翻点今二用起无明用缚著名染对翻为染用也起法性用自在名净对翻为净用也次料拣二初拣二字训释有无二初问他云等者珠指云言法性之无明者此染相也之往趣也同上文心之色心也谓全法性趣于无明唯无明起故云遍造无明之法性者净相也有别行本加两与字云法性之与无明复云无明之与法性若言之与之即语助与犹共也乃是法性共无明造恶亦是无明共法性起应(乃至)诚为可笑(文)答中三初总明纵夺纵其二与字去留无在夺其之字训往释义全非二且之下斥之字训往三若旧下无与字亦通之字为语助征起释出文顺义明二简存二与字于义可否初问二答又三初总标有与义明二何者下委释真妄借助三初释与字义二法性下释借助相既互翻转者即指上文体用全转敌翻之义劣者借力助强者此由劣弱自不能造法应缘但可以劣借助强者造作应用耳内熏者法性真如常熏内具造诸染法即九界依正三世变造俱名实造执情即谓实之心起诸净应即是圣人变化所造纵现九界之像普门示现亦名净应权造也三以由下释借助义初法性助无明成染以单真独妄不能成功须真妄和合方能变造以无明体空须法性助有成事之用论明无明有二义无体即空义及有用成事义次法性下释无明助法性成净法性虽本具由修方显亦藉无明为缘助也他释此文亦有异论净觉杂编元师辅赞已死之说不腾叙也今钞约起教观意释之法性理体虽本具三千净用若欲显发须假修成但修有真缘住前为缘修住上为真修真修既任运相应纵不藉无明助缘修则未发真前难逃作意须存欣厌即无明助法性力由兹修习故至果上显于净用故引文证彼云应知理虽自他具足即今文法性具三千净用彼云必藉缘了为利他功即今显发由修钞释云称性圆修方名缘了与性一合功成用显设化无方即果后净用称性圆修即初心修观也不作此解则果后五住究尽遍应众缘之净用何故犹有无明助耶旧味净用由修方显之意致果上有无明之疑故多异论三荆溪下略引随缘结显既许者不变随缘名出他宗既曾引用即许义也互为因缘者亲生为因疏助为缘若随染缘则无明为因法性为缘若随净缘则法性为因无明为缘也若尔别圆何拣故云体具明随自异权教谓性体具九起修九用即随染缘例此性体具佛起佛净用即随净缘别亦具佛而不具九故但理随缘作九非全体随缘也妙乐释无住本法云染净二类具在十门今明染净体用如何会同须知四明既约真妄相即释无明法性乃是一体不二言法性则全无明为法性言无明则全法性为无明妙乐既云迷中实相是真不离妄与今染净二体义同若以染净二用会彼四句今之二用与彼后三句同染用即三道流转净用即果中胜用亦兼修德三因但缺初句光明玄两番生起既皆顺修但是今文净用不可将染用对彼次番生起也。

　　△二浊水下喻。

　　浊水清水波湿无殊。

　　【钞】浊水喻迷中染心清水喻果后净心波喻三千俱用湿喻三千俱体须知染中其水虽浊亦全湿为波清时岂别有波湿故云无殊则波之与湿皆无殊也他谓波中之湿无殊者湿性既不变波性岂变耶问第四记云如清浊波湿性不异岂非波异湿同今何违彼答读彼文者不看前后但取一文成我局见今为粗引彼文仍聊释出令欲据彼证唯湿无殊者闻之自诫何者彼文本释世间相常但相本流动今欲说常须约位显全位为相位常相亦常故文数云相位无二仍自问云位可一如相云何等答曰位据理性决不可改相约随缘缘有染净缘虽染净同名缘起如清浊波湿性不异同以湿性为波故皆以如为相同以波为湿性故皆以如为位所以相与常住其名虽同染净既分如位须辨释曰彼问既云相云何等故知答文以位例相成乎等义乃先法次喻喻中以法参而合之法中先举位一故云决不可改次明相等故云同名缘起喻中亦先举湿性不异显上位一次明以湿为波以波为湿正当显上位相无二位等相等故知文中本答相等但相兼染净等义难彰故先以湿性喻位论等仍显全位为相全湿为波以位例相明其咸等因何但将湿性不异一句为证全不以湿而例于波及抛相等之问岂可得乎况若论异义岂独相异位无异义耶故当科即云染净既分如位须辨岂非染相必以在缠真如为位岂可净相不以出缠真如为位若论等者浊水清水既同一湿岂不得言同一波耶以水清后还是浊时动用故也。

　　【解】释喻文二句有二正释料拣初至变耶是正释又二初释文二他谓下破旧常途直将波水以喻修性体用今以清浊喻染净心以波喻二用湿喻二体清浊之水皆全湿为波则因之与果皆全体起用波喻三千俱用湿喻三千俱体者谓清水之湿譬法性体浊水之湿譬无明体染净体也虽有清浊其湿无殊以清波譬净用浊波譬染用虽有清浊其动无殊故云波与湿皆无殊也故下文云以水清后还是浊时动用则染净二用同一事造三千染净二体同一理造三千也他谓等者珠指云浊水之波清水之波二波虽殊而湿性无殊喻迷悟缘起虽二唯心不二(文)今破既许湿性无殊波性岂应变异次问答料拣二初引文正以波异湿同难答中先斥引文残缺弃前后文唯取中间二句成乎局见抛相等问是不看前不以湿例于波是不看后次今为下引文释出本释等者句四(二十九)世间相常住者出世正觉以如为位亦以如为相位相常住世间众生亦以如为位亦以如为相岂不常住(文)记释此文谓世相本是迁流动作今约位显以全理成事事即理故理常事亦常故云全位为相等位即真如之理相即随缘之事数云相位无二者记云众生正觉位相无二又云正觉众生相位常住又云是故相位其理须等问云位可一如者以真如为位故相云何等者相兼染净故正以位一而难相异答中钞文释出是以位例相成乎等义先法次喻者位据理性(至)同名缘起是单约法答喻中以法参而合之如清浊波湿性不异是总举喻法中初句先举位一相约下次明相等相虽兼于染净二缘以同名缘起故云等也法中先举位一故喻中亦先举湿性显上位一同以下法喻参合也以湿为波喻也以如为相合也以波为湿喻也以如为位合也正显位相无二无二故成等故知下出答文意本答相等以兼染净等义难见故先以湿性喻位仍以全湿为波方显全位为相以如为位亦以如为相即以位例相位如相亦如即咸等也因何下斥其但取一文不看前后之失记云相与常住名同者染净二相同名缘起二真如位同名常住开下异义故云名同况若下释染净既分如位须辨上论位相咸等故以位例相若论异义以相显位相异位亦异也染净既分是相异如位须辨是位异众生在缠真如正觉出缠真如即是如位亦异也若论等者上既辨异复结归同谓水之清浊虽异湿性一等波之清浊虽异动性一等如是结同为显今文正意波之与湿皆无殊也。

　　△三清浊下合者。

　　清浊虽即由缘而浊成本有浊虽本有而全体是清以二波理通举体是用。

　　【钞】水之波湿常无增减若其清浊必各由缘虽象入则浊珠入则清而其浊缘与水俱有从来未悟故浊在前如山抱玉如沙有金矿璞本有水虽本浊浊非水性故全体是清以清浊二波秪一动性故云理通而皆全湿为动故云举体是用既悟后不迷知清是水性通性可转称性则常故也。

　　【解】释合文初四句释清浊由缘常无增减正喻染净体用理无增减清浊由缘譬凡夫深心果后净心由染净二缘虽象下六句释浊成本有初二句喻染净由缘用大论文意水为清浊本珠象为清浊缘水譬一念象譬染缘珠譬净缘清浊譬二用与水俱有正释浊成本有染净由缘而众生全体是妄从来下正约法释本有起信论云从本已来未曾离念是也如山下复以二喻帖释浊成本有山沙喻一念抱玉有金譬法性净用矿璞譬全体在迷浊成本有也水虽下释全体是清浊非水性譬一念虽迷迷非本性全体是清譬全是净用以清下释二波理通通同也二波只一动性譬二用同名缘起而皆下释举体是用全湿为动譬体用也既悟下显浊非水性从来未悟故浊本有既悟后不迷知浊非水性违性可转合浊非水性称性则常合清是水性也同前迷转成性称理本有义也。

　　△二故三下界如缘起性本圆常二初约性德直示者。

　　故三千因果俱名缘起迷悟缘超不离刹那刹那性常缘起理一一理之内而分净秽别则六秽四净通则十通净秽。

　　【钞】迷悟缘起皆三千之体起于妙用体既不出刹那妙用岂应离体故使缘起咸趣刹那三千既其不变刹那之性本常以体收用缘起理一不分而分十界百界约十界则六秽四净约百界则十通净秽十中一一各六四故。

　　【解】释界如缘起性本圆常界如缘起即三千因果俱名缘起性本圆常即刹那性常缘起理一也初科云性德直示者缘起属修何名性德须知事用三千迷悟缘起皆全体起不离刹那是明性德本具次约修反显者今科直明性德本具三千能显妙观在后方明故今约修为显性德故文云性常理一十界百界等也从初至咸趣刹那释前四句迷悟缘起三千妙用皆全体而起因中三千迷缘起果上三千悟缘起虽分迷悟同名缘起刹那本具三千妙体用既即体故不离刹那三千下释刹那性常缘起理一以不变释性常体既不离刹那故三千不变刹那性常也以体收用故缘起理一理即是体缘起是用不分下释后四句一理内分即不分而分六秽四净且约别论百界则十通净秽互具为言十中一一即十界各具六秽四净也。

　　△二故知下约修成反显者。

　　故知刹那染体悉净三千未显验体仍迷故相似位成六根遍照照分十界各具灼然岂六根净人谓十定十分真垂迹十界亦然乃至果成等彼百界。

　　【解】约修反显科初二句重明性德如上所示则知刹那染心体具三千悉皆互融互泯三千下正约修显初二句释伏疑观行位人虽理观圆融事用未显故相似下以十信六根遍照百界一心即是相似显此三千也初住分显中道垂十界应迹分证三千故云亦然四十一位位位皆尔乃至妙觉果成究显三千实相等彼性具百界也。

　　【钞】问前云刹那百界有秽有净今何悉净答前论净秽法门皆理本具通于迷悟无有增减即性善性恶也今之染净约情理说情着则净秽俱染理性则净秽俱净故刹那染情体具十界互融自在故名悉净疑者云刹那既具三千我何不见答未显者验体仍迷非理不具此名字中疑也观行既亦未显遂以相似验之父母生身疑于相似五眼五耳乃至五意皆能遍照自身既现十界以验他身亦然故相似位人比知百界同在一心若至分真普现色身能现十界一一复起十界三业故云亦然果地究尽诸法实相等彼性中所具百界故知性具百界互融广遍染心自局浊体本清。

　　【解】初寄料简释初二句二释伏疑申后诸句初问意者据前直明性德十界法体难今染体悉净答意者前论六秽四净即理性三千性善性恶法门是于法体在迷不减在悟不增今云染净的约迷情理性而分迷情执着则十界俱名染碍理性虚融则十界俱净故上卷云圆家断证迷悟但约染净论之不约善恶净秽说也(文)故得刹那染念虽是迷情体具三千法法互融自在无碍故名悉净此则果后净用全在染心方名不二疑者下申后诸句初释三千未显验体仍迷观行下释相似位成(至)谓十定十钞意何故以相似验由观行位亦未显故如下文五品位人理观遍融事用未能自在三千未显故也五眼等谓六根各明肉天慧法佛五如法师功德品明父母生身获得六根清净自身现十验他亦然正释岂六根净人谓十定十也比者此位虽未证真相似解发以似比真故云比知等既知百界故非定十若至下释分真垂迹十界亦然普现色身名为垂迹既十界一一复十任运百界果地(至)所具百界释乃至果成等彼百界妙觉究竟三千实相即彼性中所具百界称性而证故云等也故知下总结修成之位既显三千故知性具百界法体融遍迷情自生局碍故云染心自局本来悉净故譬浊体本净也。

　　△二故须下明能显妙观。

　　故须初心而遮而照照故三千恒具遮故法尔空中终日双亡终日双照不动此念遍应无方随感而施净秽斯泯亡净秽故以空以中仍由空中转染为净由了染净空中自亡。

　　【钞】然今十门皆为观心而设故色心门摄别入总专立识心为所观故内外门正示观法虽泛论二境正在内心第三门全性起修辨观令妙第四门即因成果显证非新故此二门皆论一念已上四门摄自行法门同在刹那而为观体从此门去钝谈化他而化他法门虽即无量岂出三千亦摄归刹那同为观体此当其首故广示观门后既仿此但略点示不得此意徒释十门空谈一念故今文先明净用同在染心理具情迷显发由观遮照者空中名遮一相不立假观名照三千宛然复令三观俱亡三谛齐照乃亡前遮照照前遮照故各名双亡照同时故云终日此则同前即空假中无空假中也他见法尔空中欲例即空即中而不看上句照故三千常具彼门但举依正之境况不云三千及以百界尚未结成妙境何关假观耶若此中纵无上句照故三千常具但云空中于理亦成何者上已具示三千净用在刹那故彼秪云依正色心据何文义云是妙假思之思之不动此念者明观成相不移即今刹那文念而能尽未来际作三千化事此之刹那即法界故有何究尽第五记云刹那刹那皆尽过未施设三千皆妙假力亡净秽相须藉空中故云以空以中染中净秽更显明者复是空中之力故云转染为净染净各具三千空中了之三千既亡空中亦泯方名染净不二此则同前因果既泯理性自亡。

　　【解】释能显妙观先通明观体以后六门为起教观体成后五妙化他能所此门居初今明能显妙观故通叙十门皆为观体之义初二句总标记主述此十门皆为修观设也故色下先明前四门十乘观体色心门初标云总在一念次明总中云既知别已摄别入总总在一念摄别入总正立识心为所观也内外门正明观法泛论等者机入不同故须双列一家观法多就内心内境观相文云唯内体三千即空假中钞前文云应知前二门直明依境立观也第三门者色心门明所观是性内外门明能观是修今示修成全为性具名无作行故云辨观令妙第四门者果德三千由因本具称本而证故曰非新前文云此门及因果委示前二成圆行始终二门皆一念者前明辨观令妙显证非新示二门意今指出二门心境皆论一念修性门云性德只是界如一念钞释云亦为成观唯指一念因果门云众生心因既具三轨(文)钞释云唯取心因是今观体已上下总结四门自行法门者以前五妙明自行因果四门从前五妙而立故同为观体者并指心为十乘观体也从此下明后六门起教观体以后五妙明化他门是果上用物机无量不出三千此下六门依后五妙立并指果用在于染心为起教观体也广示观门者此门明能显观体广明遮照亡照及观成相等望下五门最为详委后略点示者依正门但云若非三千空假中安能成兹自在用自他门云必藉缘了为利他功三业门云百界三业俱空假中权实门云至果乃由契本一理受润门云故知三千同在心地不得下结劝若不得记主述作元意皆为观心则徒释十门不知前四后六十乘起教观体之妙空谈一念不知前四摄自行因果同归一念亦不知后六摄化他法门同归刹那也须知钞主于此十门科判并以观心为正意色心门以总别事理分科意在摄别入总内外门以内外境观及融泯分文意令修内观修性门明双立俱亡意在全性成修因果门意在修证无得染净门明所显净法意在能显妙观依正门云理显以观为功自他门云观行之功方显三业门云能显观体权实门云遍逗由心证受润门云权实本圆熏修如幻观此科语岂非十门皆为观心耶故今下正释今文复先叙意先明净用在染心者却指前文染体悉净理具等者生下须明修观理虽本具凡情尚迷欲显净用必由修观同前法性虽具三千净用显发由修也遮照下正消文初释三观亡照次释观成相初又二初正释空中遮假观照即三观相成空中虽同名遮其义则别空遮于有中遮二边遮谓遮其情执故云一相不立照谓照其法体故云三千宛然此释照故下二句复令下释终日亡照亡谓亡其修用故云三观俱亡照谓照其法体故云三谛齐照此释亡照乃亡下释双字既俱亡俱照何名为双乃指上遮照为双故云亡前遮照照前遮照若欲易晓只是亡前三观照前三谛亡前遮照谓空中二观之遮妙假一观之照照前遮照谓真中二谛之遮妙俗一谛之照也以同时释终日亡时常照照时常亡也以外境观相文义例同今文即空假中义同于照无空假中义同于亡他见下破旧清师于外境文中除两假字唯云即空即中空中妙故正中今文为例前已委破今临文亦略斥之今文上句有照故三千恒具照是观三千是假上句既明假观复须空中成之故下句云法尔空中彼但云依正色心非是假观不可为例三千净用在刹那者即三千因果迷悟缘起不离刹那次释观成相不移下释不动下二句何能不移此念遍应无方由此刹那全法界作法界之体亘彻无遗故不动刹那化用无尽妙乐记证刹那心尽未来际上文二因兹遮照妙用现前故二遍应无方随感而施以空以中四句亦是三观相成上二句假观钞上云妙假历于净秽即观成历法净秽斯泯是任运泯合下二句明空中二观亡妙假三千也染中下释仍由空中转染为净染中净秽即染体本具六秽四净三千法门由三观净心历兹净秽观慧增进故更显明仍藉空中遮其妙假亦是三谛齐照钞以复是释仍由也染净下释由了染净空中自亡各具三千者如前云因中三千起于染用果上三千起于净用只一三千在染在净之不同故云各具三千是假空中了之空中究了染净所具三千即是空中亡净秽相三千净秽法门既亡空中能亡之观亦泯。

　　此以因果不二门成。

　　△六依正不二门三初标。

　　六依正不二门者。

　　【解】此门依感应神通而立应物现通必该依正既是净用依正必融故名不二。

　　【钞】果后示现下三国土名为依报示现前三教主及九界身名为正报以寂光圆佛本无二故即是能开之妙法故也此净秽土及胜劣身同在初心刹那有何二耶。

　　【解】释标文二初释依正以寂下释不二果后示现者圣人变化权造也前三教主虽名为佛藏通二佛属二乘界别佛属菩萨界圆等觉还亦菩萨摄果后示现十界依正如妙玄六云若言神通度物非但变己身同其正报亦变已国土同其依报璎珞云起一切国土应起一切众生应也若应同正报者即是示为十法界像也若应同依报者即是同十界所依处也寂光圆佛无二者如云真如实性非身非土而说身土离身无土离土无身言身土者一法二义今云已证遮那一体不二下三土九界是所开之粗寂光圆佛是能开之妙开前身土即寂光圆佛故云不二净秽土者三土传作胜劣身即九界迭论同在初心兼明门义继云有何二耶复是不二义依正既居一心一心岂分能所也。

　　△二已证下释二初明果用由因本具三初示依正不二二初明不二之由。

　　已证遮那一体不二良由无始一念三千。

　　【解】总科依正不二者大科既云果用由因本具予科先明不二之由又云已证遮那钞释云举已证之位释标文云果后示现等今应云初示果用不二对下因理本融方的今云依正不二恐书者之误良由无始者果地依正融通并由众生理本毗卢身土不逾凡念。

　　【钞】已证者盖举已证之位也寂光遮那依正不二全由因德一念三千傥因本不融果何能一纵修治令合亦是无常终归分隔。

　　【解】初释已证举已证位即究竟妙觉寂光下释遮那一体不二签只云身钞则兼土方见不二全由下释良由等皆由理具方有事用傥因下反显果必由因因中若不互融果上何能不二别不谈具纵别修缘了庄严法身是修治令合既本无今有是无常法。

　　△二以三千下示不二之相。

　　以三千中生阴二千为正国土一千属依依正既居一心一心岂分能所虽无能所依正宛然。

　　【解】明不二相初二句以三千分属依正依正下正明不二能依身所依土也虽无下不分而分依正宛然者以法法不失自体故依正虽在一心而能依所依任运常分故云宛然。

　　【钞】在文可见。

　　△二是则下明因理本融二初明三位本妙。

　　是则理性名字观行已有不二依正之相故使自他因果相摄。

　　【钞】理等三位融相未显如五品人虽以理观遍融一切而于事用未能自在此位尚尔前位可知然迷情自异不二天真故云已有自即己心他是生佛佛唯在果余二在因果摄心生纵由修证心能摄二全由性融推功归理乃言故使。

　　【解】释三位本妙从初至已有释初二句自即下释故使等理等三位性虽本具但融相未显若至十信六根互用能以一妙音遍满三千界方于事用自在况至分真故知五品理观虽融事用仍隔解谤云若圆五品初随喜人能于一心须显三谛即广事而达深理即深理而达广事无一事用不具三千以达事用全理起故(文)彼正约理观遍融故得无一事用不具三千理观虽尔未能如真似化用身土无妨也然此三位融相未显者乃迷情自生隔异不二之相天真自然本来融摄同前染心自局浊体本清自他相摄者前文云三法体性本来相摄果摄于因纵谓修显心能摄二既未证得全由性体互融。

　　△二但众下示一切皆融。

　　但众生在理果虽未辨一切莫非遮那妙境。

　　【钞】不可任情必须顺理理智未显见法仍差须知本融无非妙境。

　　【解】释一切皆融初二句约情理分融隔前明融相未显盖任迷情今谓一切皆融须顺理体理智下二句释但众生在理果虽未辨言众生在迷但有理性事用未显名果未辨理智乃证理之智迷情既深理智未显见法仍差由果未辨故于事用未能自在此是任情须知本融无非妙境释一切莫非等即顺理观也。

　　△三然应下明始终无改二初明情智局遍。

　　然应复了诸佛法体非遍而遍众生理性非局而局。

　　【解】明情智局遍者生自局限属情佛能遍融属智非遍非局约体性说而遍而局约情智论。

　　【钞】于生局处佛能遍融于佛遍处生自局限。

　　【解】于生局处佛能遍融者果上佛眼佛智观之全生是佛于佛遍处生自局限者众生于佛依正中而生殊见也。

　　△二始终下明体用常融二初略示。

　　始终不改大小无妨因果理同依正何别。

　　【钞】有四句初三约因果竖辨理同二四约诸法横辨相入意显终既大小无妨始亦如是由不改故果既依正不二因亦复然由理同故。

　　【解】释略示云横竖者始因终果相望名竖依正大小相对名横意显者以终显始以果显因也。

　　△二故净下广示。

　　故净秽之土胜劣之身尘身与法身量同尘国与寂光无异是则一一尘刹一切刹一一尘身一切身广狭胜劣难思议净秽方所无穷尽。

　　【解】广示八句依正问出初二句先土次身次二句先身次土次二句又先土次身相由而来顺文义便亦由身土体一趣举无在尘身法身量同者如云一尘之身咸与理等广狭约土胜劣约身。

　　【钞】文有八句初二句双举依正同居等三土传作净秽地狱等十界身迭分胜劣次尘身下二句双示依正体性一微尘身一微尘国各具三千体遍法界彼彼身土亦复如是三是则下二句明遍摄一切刹趣一刹一切身趣一身文虽刹身各摄意必依正互收四广狭下二句结妙三千无碍出生无尽不可心思不可口议如是融相今古常然迷悟不改。

　　【解】释尘身二句示依正体性文云法身寂光故也文虽各摄可见意必互收即一切刹趣一身一切身趣一刹此明事用相摄。

　　△二若非下明理显以观为功二初克彰观行之功。

　　若非三千空假中安能成兹自在用。

　　【钞】性具三千若体若用本空假中常自相摄微尘本含法界芥子常纳须弥无始无明强生隔碍顺性修观即空假中则自在体用显现成就性本空假中性净解脱也修成空假中实慧解脱也起用空假中方便净解脱也虽是修二性一以皆空假中故则成合义。

　　【解】释观行之功先明性具体用众生心性圆具三千有体有用法身般若为体解脱为用性具三德本空假中故三千体用互相融摄性本常然因理本融不二天真之谓也尘含芥纳即大小无妨刹身遍摄不思议解脱妙用微尘芥子体量虽微法界须弥体量虽大事用三千同一体性相入无妨如是融相本来自尔故云本含常纳也理虽本然融相未显者由迷情强隔故云无始无明等若能全性起修此用方显故云顺性等顺性修观即空假中释初句自在体用显现成就释次句成兹者指前大小无妨依正何别刹身遍摄果用自在也性本下以离释合性具三千本空假中本含法界常纳须弥即性净解脱也顺性修观实慧解脱自在体用成兹方便净也以证理起用二修对一性说既皆空假中乃合九为三之义非教道所诠修二性一故云则成合义彰圆诠也文明自在用三解脱中即方便净方便必由实慧与真性合方能起用故约三脱明之。

　　△二如是下结示生佛一致。

　　如是方知生佛等彼此事理互相收。

　　【钞】既解修成全是本具即知迷悟体用不二波湿无殊之譬于兹更明我心为此生佛为彼缘起为事性具为理彼此三千理同不隔遂令缘起互入无妨依正不二斯之谓欤。

　　【解】释生佛一致既解修全性具指前果用修成因德本具即知迷悟体用不二释初句也须知果悟因迷体用无二染净门明因果染净二用皆全体起喻波湿皆无殊今云迷悟体用不二此譬愈彰明矣我心下释次句谓心佛众生三千理同本无隔异遂令事用十界缘起诸法互融互入皆无妨碍故云依正不二也。

　　此以染净不二门成。

　　△七自他不二门三初标。

　　七自他不二门者(感通)。

　　【钞】染净依正及以此门都为感应神通而立且即染之净依正必融即是神通及以能应既由己辨须名为自唯未论感感即他机虽分自他同在一念故上文云他生他佛尚与心同况己心生佛宁乖一念佛法众生法皆名为他而各具生佛若己生佛显则与他佛生佛同俱为能化唯他众生生佛而为所化既同一念自他岂殊故名不二依此观察能成二妙复名为门。

　　【解】释标文三初释自他虽分下释不二依此下释门释自他中初明依妙立门上云五六七从感应神通立名即染下以三门对通应即染之净谓果后净用染心已具既是净用依正必融故前二门即是通应名自今论所化之机名他上云自他不二方兼于感(文)起应现通从因至果必自修证故云已辨释不二中初二句略示次引上文证先引次佛法下释自心为己生佛为他各具三千故云生佛三千不出生佛故也已生佛显等者自心所具三千果用彰显则与诸佛所具三千并属能应即自也九界众生所具生佛为所化机即他也既同居一念故名不二能成感应神通二妙也。

　　△二随机下释二初示感应之体本同二初约法示三初约一性明自他。

　　随机利他事乃凭本本谓一性具足自他方至果位自即益他。

　　【钞】证果之后不动而应众机普益既非谋作皆由性同因果验之灼然不二。

　　【解】释一性明自他不动而应故曰无谋一身湛然安住无量身百界作佛全真起应故曰不动皆由自他同一性故一性具足自他因也至果益他果也故云因果验之。

　　△二如理下约三千明感应。

　　如理性三德三谛三千自行唯在空中利他三千赴物物机无量不出三千能应虽多不出十界界界转现不出一念土土互生不出寂光。

　　【钞】先以三谛例自他本同三千既即空假中乃三德三谛之三千也自行即净秽亡泯无不空中利他则帝网交罗三千皆假三谛既即三是一自他则分而不分然今所辨自他俱在妙假以能化所化皆三千故欲约三谛论不二故且对空中辨之妙假尚不离空中一假岂应隔异问前修外观既当自行但列空中与今符合何苦责之答往时不解境观之徒据此等文妄有除削何者此约三千以明空中已具不思议假况复利他之观初心岂可不修不修则何名摩诃萨秪为假观始行须修方得感应同居一念自他不二据兹而立如何却云自行无假又若自行唯修空中内观岂非自行何故言即空假中耶物机等者正明自他各具三千细辨故三千总论故十界转现互生即无记化化化复作化也依正皆尔应必对感机岂不然一念从事寂光约理二必相即故互举尔。

　　【解】释三千明感应先以三谛例自他本同中三节初约三谛分自他例不二然今下就一假明自他显不二问前下对谬说明自行修假观三德三谛三千者桐洲云三谛是所依体故云天然之性德也三德是所显常乐我净故云果德欲显三千因果理同故云理性三德三谛三千也一师云以三千即空假中故乃约三德三谛以明之何者三德之三千法法皆常乐我净故三谛之三千法法皆圆融自在故德显修成谛约性具故荆溪云德若无谛德无所依谛若无德谛不能显故以修成之德显于理性之谛(文)愚谓此句正释理性三德三谛三千以此三千一一即空假中故名三德三谛三千也三千自即三谛何名三德三谛耶盖圆诠三谛体是三德不纵不横一一互具三千即空三皆能破三千即假三皆建立三千即中三皆绝待不同别人不知三谛体是三德故三谛隔历非纵即横故云三千既即空假中乃三德三谛之三千也别行玄记上云以三千法皆因缘生是故一一即空假中三谛互具非纵非横故荆溪云三德三谛三千下卷云若观心空理事三千无不空也观心假中理事三千无不假中观三千空空即三观三皆能破故总言空观三千假假即三观以皆立故故总言假观三千中中即三观皆绝待故故总言中此乃三德三千故也但以别人不知三谛体是三德不纵不横一一互具(文)理性者就迷说也自行空中利他假观同染净门能显妙观照故三千恒具遮故法尔空中此自行利他对下自他并属于自即初心所修妙假名利他行且属于自此二句分释三谛次三谛下以三谛明自他上句明三谛下句例自他圆融三谛体一互融故云即三是一虽分自他只一三谛故分而不分岂非自他本同然今下取次文意能应不出十界物机不出三千即能化为自所化为他于三谛中俱属妙假以能所皆三千释上自他俱在假义欲约下明今以三谛例自他意欲约三谛以论不二故暂对空中明之三谛既即例显自他本同故云自行唯空中也妙假下二句初句明三谛尚即三是一次句明自他既同一假岂应分二然妙假一假其体是一但上句约三谛故对空中而言妙假下句约自他同一妙假故云一假也料拣中以自行唯在空中合前外观即空即中作难答中明旧人昧旨妄自除削何者下释出自行有假三千明空中即文云利他三千赴物故云已具况复下明初心须修假观意摩诃翻大萨埵名心不修利他之行何名大道心耶由是而知初心修起教观何所疑哉秪为下明修假观功能正由始行须修至果乃感应同居一念自他俱在妙假故云据兹而立又若下以内观例显正明等者今文所辨正明自他同一三千以明不二先以三谛例显未是正意故云且对今明自他各具三千故曰正明虽云各具只一三千也依正皆尔者界界是正土土是依无记化化禅是果上所证属能应也所化之机虽未彰显全体本具故云机岂不然果地融通并由理具故也尘说刹说即依报也事理相即是故互举亦可云界界转现不出遮那土土互生不出伽耶。

　　△三众生下约俱具明道交。

　　众生由理具三千故能感诸佛由三千理满故能应应遍机遍欣赴不差。

　　【解】俱具明道交者生佛俱具三千妙道交感也众生在迷故云理具诸佛果成故云理满三千理同故感应相收机应咸遍机欣应赴毫发不差也。

　　【钞】既三无差别则感应相收众生感心中他佛诸佛应心中他生不然岂能一念皆令解脱邪。

　　△二不然下约喻示二初顺喻。

　　不然岂能如镜现像镜有现像之理形有生像之性。

　　【解】顺喻谓若不尔者何能如明镜当台无心现像形对像生形喻机扣像喻应赴理之与性即生佛各具三千也。

　　【钞】诸佛三千即现像之理众生三千即生像之性若不然者不能即感即应非任运化也。

　　△二若一下反喻。

　　若一形对不能现像则镜理有穷形事不通若与镜隔则容有是理无有形对而不像者。

　　【钞】以鉴净形对无不现之理而反显之意云若不现者可言鉴理有穷形事不通也诸佛悟理众生在事三千理满若一机扣之不应则可云三千互阙既无此理则前义善成仍释伏疑何故众生多不见佛故云若与鉴隔则容有是理即障重机生名与鉴隔机成名对若其对者终无不现然未通字必误合云不通纵移于下句语稍不便智者详之。

　　【解】释反喻初释出反喻意以鉴等者以由果满机扣无不应之理而反显之故云若一形对等诸佛悟理故云镜理众生在事故云形事三千下以法合喻三千理满合镜净机扣不应合形对不能现像三千互缺合有穷不通互缺者佛缺三千则不能应生缺三千则不能感既无此理者谓无果满机扣不应之理则前俱具道交之义善成签若与下释伏疑应疑云理满机扣无不应者何故众生多不见佛故约喻释云若与镜隔容有是理钞以法释镜隔众生三障厚重道机未熟如临镜背视名与镜隔则像不现有是理也无有形对不像此句显出正义镜明常存物来斯现临镜背视非镜咎也三千理满无有机扣而不应者矣未通必误者珠指云若形对不现像则镜理有穷形事未通与镜隔容有是理(文)。

　　△二若镜下明观行之功方显二初带喻彰用匪功成者。

　　若镜未现像由尘所遮去尘由人磨现像非关磨者以喻观法大旨可知。

　　【解】科带喻彰用匪功成者带前镜像之喻彰用全性具非由观行功成然总科云观行之功方显今云何匪功成耶须知总科虽尔今科意彰果由因具以性夺修故匪观行功成即文云现像非磨也。

　　【钞】故知心鉴本明三千之像本具对物未能现者盖三惑之尘所遮去尘虽缘了之功现像乃全由性具此中正明观心发用他云由机现像其义天隔观法大旨者非唯此中诸门皆尔但在此说为便耳。

　　【解】释喻文以法参合先明理具众生心体如大圆镜本来明净三千妙用具足无亏镜未现像因尘所遮譬机扣不能应由惑尘所障去尘由磨譬惑破由修缘了之功者了是正观缘是助道去三惑尘全由观行之功也现像非磨者果用若显普现色身全由性具非关修观若非性具何名无谋之应他云等者珠指云镜明实由磨力像现自因形生此辨修观故性明机感故应赴(文)钞主谓今科正明由观心故显发应用现十界像若云由机现像乃前科意故云天隔诸门皆尔者点签文意十门皆为观心而设岂独于此明之盖逐便尔文出此中义遍初后也。

　　△二应知下就法明发由观合。

　　应知理虽自他具足必藉缘了为利他功复由缘了与性一合方能称性施设万端则不起自性化无方所。

　　【解】科云就法明发由观合者上约喻彰修德无功故云非磨今就法明理显由观理虽具足指前科意谓能化之自所化之他理体本具故喻非磨然必凭借观行为利他功复由等者修既称性不同别修故云一合方能等者修观功成故果用自在也非二物相合须知此合是即义也妙宗云荆溪有时以合释即正引今文。

　　【钞】虽由缘了须拣前三称性圆修方名一合功成用显设化无方。

　　【解】须拣前三者别行玄记上云藏通义立全乖性种别教虽有初心别修唯有圆教修性不二虽云皆具须辨此殊(文)。

　　此由依正不二门成。

　　△八三业不二门三初标者。

　　八三业不二门者。

　　【解】诸门皆以二法而论不二此门以三业明不二者以色心束之虽三而二身口是色意业是心故文云心色一如岂非不二钞云示诸三业即开三教九界三业即圆佛三轮故云不二钞云诸身尚即三业岂分文中融身说是诸身尚即会三轮即三业岂分。

　　【钞】果后逗机示诸三业四时三教谓有差殊今经开之唯圆法体诸身尚即三业岂分故名不二亦就心法示也。

　　【解】释标文初释三业今经下释不二亦就下释门此门唯在能应故云果后逗机等亦是圣人变化权造故云示也十界三业是故云诸四时三教有差者法华以前各各身各各口各各说故今经开之即向身是圆常之身向法是圆法故云唯圆法体诸身尚即者法华以前三佛离明来至今经从劣辨胜即三而一诸身尚即一身示诸三业岂异。

　　△二于化下释二初明所显果用二初约对机显逗会无差二初示三轮不同于化他门事分三密随顺物理得名不同心轮鉴机二轮设化现身说法未曾毫差。

　　【解】于化等者总科云逗会无差谓果人三业随机逗会毫发无差虽曰无差未论不二故子科云不同与复殊也事分者果后化他故约事用分于三密理则不异物理者物机道理也。

　　【钞】三皆秘妙非下地知故名为密能转摧碾复名为轮转己示他摧他惑业称机示现毫发不差。

　　【解】初释密义次释轮义后二句总结逗会无差三皆秘妙者大术在于世尊等觉已还所不能测故云下地辅行释轮义云如轮王宝能坏能安(文)运载名安摧碾名坏今约能转摧碾二义转己所证以示众生是能转义如三转中云示转也摧碾众生烦惑结业是摧碾义。

　　△二在身下明真应复殊。

　　在身分于真应在法分于权实。

　　【钞】说三权法皆是应身若闻圆乘必见法佛别纵睹报犹是修成圆见应身皆唯本具仍约四味权实未会真应且分。

　　【解】释真应复殊先约遍圆相对约真应分三教是应圆乘是法法即真身也次约遍圆相对拣修性藏通现劣故但是应别睹胜身名为他报夺而言之只云胜应与而言之故云别纵睹报既不谈具犹是修成圆人了知三身本具全性而发故见应用指修即性亦名法身诸文以身对教则生应报法对藏通别圆此从增胜而说仍约下正释文意约未开说一往分于真应故云复殊也。

　　△二约称理明卷舒自在二初融身说。

　　二身若异何故乃云即是法身二说若乖何故乃云皆成佛道若唯法身应无垂世若唯佛道谁施三乘。

　　【解】科云融身说者应身即法身三乘皆佛道也即是法身者大经云吾今此身即是法身同今经微妙净法身具相三十二二经同味故得用之皆成佛道者方便品广开中数云皆已成佛道应无垂世(应字平声)谁施三乘者一开之后无所间然岂有应身垂世说三乘法之异耶似废权义。

　　【钞】问此中法身说佛道邪余文何故不许法身有说答盖华严宗独谓我经是遮那说余经皆是释迦所说故今家会之遮那乃是释迦异名纵胜劣有殊而说必是应法定无说若相即者法全是应无说即说应全是法说即无说今云法身者非离应之法故经云微妙净法身具相三十二等若论即者凡说圆教皆即法身何独华严但彼隔小故现胜身乃报身像而即法身今经开权故于应身即法身也问现住灵山岂不垂世答身既即法土非寂光耶故施开废会身土咸然。

　　【解】问意者今文法身说圆教佛道因何诸文不许法身有说答中先示不许法身说法之由盖新译华严谓是毗卢遮那所说弘彼宗者有此谓也妙乐破云近代翻译法报不分二三莫辨良由不分遮那属法能说教主是卢舍那乃他报身亦名胜应所以真应之二法报应之三皆莫能辨故今下以义定判遮那是异名者普贤观云释迦牟尼名毗卢遮那今家会意以五时教主只一释迦云遮那说华严即是释迦异名也若三身相对而论离义者说必是应法定无说若相即下约三身相即而说妙记云故存三身法定不说报通二义应化定说若其相即俱说俱不说若但从理非说非不说事理相对无说即说说即无说(文)报通二义者自报无说他报有说此三身俱存即前三身相对说必是应法定无说相即中云俱说等者法即报应故俱说报应即法故俱不说若但从理双非义者理非说默故也事理相对者谓相对论即正同今文相即义也法既即应全是应身故无说即说应既即法全是法身故说即无说今云即是法身乃应全是法故云非离应之法既说佛道乃说即无说也引妙经证应身即法若论下通示诸经中圆皆是应身即法斥他何独华严是法身说但彼下辨二处教主即法有异华严隔小于彼初分永无声闻既说别圆被别机故现起尊特亦名他报亦名胜应被圆机故乃即法身今经开权故指劣应即法身也故云一尘之身咸与理等况丈六之质非法身耶次问意者文云法身佛道无应身垂世施三乘法者经云常在灵鹫山岂非应身垂世耶答意者应既即法伽耶岂非常寂故施则身分胜劣土有净秽开则无非遮那寂光开已无权义当于废故云应无垂世谁施三乘会即开之异名身土咸然者岂开身而不开土耶。

　　△二身尚下会三轮。

　　身尚无身说必非说身口平等等彼意轮心色一如不谋而化常冥至极称物施为。

　　【钞】虽知权实相冥真应互即傥三业尚殊则色心不泯故会身说令知身口本融以二等意使色心不二方名即应见法不动而施灵山见闻无不尔也。

　　【解】释会三轮权实相冥真应互即指上已融身说三业尚殊色心不泯明今须会三轮故会身说令知身口本融释身尚非身说必非说以二等意使色心不二释身口平等等彼意轮身口是色意轮是心心色一如即三业不二不谋而化者鉴机名谋现通说法名化以性夺修故云不谋常冥至极者心常契于极理称物施为谓称彼物机现身说法或权或实若胜若劣也灵山见闻者法华开显见佛闻法无非遮那咸是佛乘故云无不尔也不动而施正示常冥至极称物施为义。

　　△二岂非下明能显观体三初结指心因。

　　岂非百界一心界界无非三业界尚一念三业岂殊果用无亏因必称果若信因果方知三密有本。

　　【钞】指上果人三业真应互融虽即难思岂过百界百界融泯全在我心因心若无果须造作若信因果相称方知三密有本他云信下无因果字有亦未多令义易显故须在之。

　　【解】结指心因指上下释初四句指上果人三轮不思议化真应互融权实相即不出百界三业全心本具因心下释果用无亏因必称果签则以果无亏验因本具钞则以因元具显果无作果地融通并由理具以果验因并由理具方有事用以因显果二文互映乃见因果相称也他云等者珠指云有别行本于若信下有因果二字盖后人昧此文意辄加耳今文自是指上文云若信上百界一念三业之因方知三密有本故文便举百界等以释成岂非正由因理本具也何得云信因果耶(文)。

　　△二百界下观成用显。

　　百界三业俱空假中故使称宜遍赴为果一一应色一一言音无不百界三业具足化复作化斯之谓欤。

　　【钞】百界一念本空假中须顺性三以成修德修性一合果用乃彰遂使色声传生百界岂无记化化禅不即阴发耶。

　　【解】释观成用显上既结指果上三密因心本具已有其本故云百界三业本空假中即性德三谛也须顺下正示文中俱空假中圆人全性起修故须顺性修观即全性德三谛成顺修三观修性一合即观成果用乃彰是用显故使称适机宜遍赴为果一一应色言音无不百界等即色声传生百界化复作化故云传生妙玄六云不别作意故云无记化复作化故云化化(文)果上所证全由阴妄心中显发。

　　△三故一下染体本妙。

　　故一念凡心已有理性三密相海一尘报色同在本理毗卢遮那方乃名为三无差别。

　　【钞】三密相海本理遮那心尘皆具例彼生佛名三无差既云一念凡心那作非因果释。

　　【解】释染体本妙三密相海是应本理遮那是真心尘染体皆具故云本妙以心例佛以佛例生事用难分迷悟之殊三千理体元无差别既云下因便斥谬心非因果又既云一尘遮那那云无情无性。

　　此以自他不二门成。

　　△九权实不二门三初标。

　　九权实不二门者(说)。

　　【钞】权是九界七方便实则佛法圆乘四等未会权实不融此经开之皆称秘妙故云不二。

　　【解】释标文初释权实此经下释不二九界七方便者辅行云人天二乘三教菩萨别取教道地前位也妙乐六云七望于九但除四趣离开菩萨以子义通故世间从九结缘义局故方便唯七第五云照九界机说七方便者九是所被教不出七说七被九渐令入实人法七九故立总言九界从自分立名方便从进趣为称又九界从物机立名方便从化主受称总举不同故云七九(文)佛法圆乘佛法指人圆乘指法以佛对九圆乘对方便此经下今开法用能通无非秘妙。

　　△二平等下释三初明等鉴由理融。

　　平等大慧常鉴法界亦由理性九权一实实复九界权亦复然权实相冥百界一念不可分别任运常然。

　　【钞】权实优劣不名平等实不融权复非于大故法法皆妙一一互收常如是知即名平等大慧此之大慧虽由果证凡心本然故但观心此慧自发。

　　【解】释明等鉴由理融初释平等大慧法法下释法界常如下释常鉴果证此理故能常鉴虽是果证全由理性权实本融亦由者从上门来非唯三密全在凡心果证大慧亦由理性故云凡心本然不可分别任运常然即权实理本不二既百界一念故但观心则大慧自发璎珞云诸佛菩萨以大方便平等大慧照诸法界(文)。

　　△二至果下遍逗由心证。

　　至果乃由契本一理非权非实而权而实此即如前心轮自在致令身口赴权实机三业一念无乖权实不动而施岂应隔异。

　　【解】至果遍逗群机乃由契本一理理体则权实双非赴机则权实双照如前者指三业门意轮鉴机二轮设化三业能说既居一念权实所说任运无乖无乖即不二也全双非体起双照用名不动而施权实即非权实岂应隔异方名权实不二也。

　　【钞】证果之后于体内不分之权实而被机分隔说之既理元不分故此经称理而会如是施会自在者由契本因因本若隔果那得融若欲契之但观一念。

　　【解】证果下释至果已下三句体内不分即双非体分隔说之即而权而实也称理而会故名不二即签云岂隔异也施会自在是至果逗机因契合本因一理故尔若因隔果融则本无今有圆顿行者晓果从因欲契果融须观阴识。

　　△三对说下结示归理一。

　　对说即以权实立称在身即以真应为名三业理同权实冥合。

　　【解】三业是能说权实是所说二必相由故前门云在法分于权实今云在身则以真应为名三业理同能说三业既理同所说权实必冥合故此权实以上门成。

　　【钞】如文。

　　此以三业不二门成。

　　△十受润不二门三初标者。

　　十受润不二门者(眷利)。

　　【钞】从喻立也能受者即三草二木七方便众生能润者即大云注雨即前四时三教今经开之唯一地所生一雨所润无复差降名为不二观己心地三千与佛心地三千不殊则念念受润常沾妙益依此为门则成二妙。

　　【解】释标文初释受润谓能受能润也法喻参合草木是譬方便是法云雨是譬时教是法如来大云注诸教雨今经下释不二今经开显皆一地所生一雨所润观已下取当门地雨无殊科文帖释门义三千圆理生佛无殊常沾合受妙益合润此门从眷属利益立名故以此为能通则成就二妙也。

　　△二物理下释三初明权实本圆熏修如幻二初由具可熏。

　　物理本来性具权实无始熏习或权或实权实由熏理常平等遇时成习行愿所资若无本因熏亦徒设。

　　【解】物理等有物机道理本具权实妙体即所熏也或为权机或为实机并由无始熏习有殊即能熏也权实由熏习者谓为权为实由能熏殊理常平等者所熏之理本无二相故云平等遇时等者值遇时节因缘成其所习加其行愿相资故有权实之机出由具可熏义性具权实即是本因熏亦徒设者谓内无种外缘无功即徒设也辅行五中云自行由观染因缘生化他则以净因缘生自他相对则以染净因缘和合而生又自行染有内有外内谓无明外谓他境以内具故他境能熏故观所熏唯见理具若观理具则识真如常熏内具(文)此文有能熏所熏及权实义无明是权真如是实内具是所化他是能。

　　【钞】如文。

　　△二因熏可发。

　　遇熏自异非由性殊性虽无殊必藉幻发幻机幻感幻应幻赴能应所化并非权实。

　　【钞】岂唯权实相冥抑亦感应体一性本圆具偏发由熏以性夺修故修如幻平等法界佛不度生不分而分暂立感应欣赴本虚故皆如幻然此尚非但理随缘之幻岂同缘生无体之幻邪今明各具本融暂分如幻能知此者方是圆乘。

　　【解】释因熏可发初二句约理体平等总贯下文谓不但所熏权实体本冥合即非由性殊亦乃机感应赴其体常一即感应皆幻也性本下释遇熏下二句权实性体本来圆具释非由性殊权实偏发良由熏习不同释遇熏自异签谓权实体性虽等必藉幻修显发钞释云以性夺修修德无功故名为幻平等下释机感应赴皆幻即感应体一佛是能应生是能感平等真法界佛不度众生即感应一致理不可分不分而分故云暂立机欣应赴本无实义故皆如幻然此下拣非幻名虽通幻义永异今明以性夺修尚非别教随缘之幻岂同通教体空幻耶今是感应各具权实本融暂分感应故名如幻能知以性夺修之幻方是圆妙一乘也签能应所化并非权实总结感应如幻。

　　△二然由下明生佛一际欣赴不偏。

　　然由生具非权非实成权实机佛亦果具非权非实为权实应物机应契身土无偏同常寂光无非法界。

　　【解】生具非权非实成权实机如前生具三千能感佛亦等者佛由三千理满能应。

　　【钞】若圆理无偏感应一致故一尘应色无非法身自他所依不逾秘藏方为色香中道起对法界也。

　　【解】生佛皆具故圆理无偏由俱具故成机为应岂非一致一尘下释身土无偏等一尘之身咸与理等故云无非法身身无偏也自他不逾秘藏土无偏也三德秘藏即常寂光依报色香无非中道同常寂光正报根尘若起若对无非法界四明自约色香中道起对法界帖释后二句为者是也。

　　△三故知下明地雨无殊利益平等。

　　故知三千同在心地与佛心地三千不殊四微体同权实益等。

　　【钞】四微约喻即一地所生权实约法即一雨所润凡地三千无隔随一念以俱圆佛地三千既融随一应而尽具况生感心中之佛佛应心中之生感应之体尚同权实之益何别故云但化菩萨不为二乘其有闻法者无一不成佛方名受润不二。

　　【解】利益平等中四微谓色香味触对四大得名四大为四微所造金錍云草木与地四微何殊彼明法华开显三草二木皆一地所生正同今文一雨所润正明益等一地实相也一雨佛乘也初四微下释四微体同权实益等凡地下释故知三千至三千不殊众生三千既在因迷约一念而圆具诸佛三千既已果满随一应以遍收况生下以感应体同况权实益等生佛同一三千感应一致人分凡圣其体尚同法唯圣说所益何别引证二文皆明益等但化等是能润其有下是能受故结云受润不二。

　　此以权实不二门成。

　　△三是故下结文示意三初明十门通理贯体无殊二初约十门明理一。

　　是故十门门门通入色心乃至受润咸然故使十妙始终理一。

　　【解】三结摄重示初明十门通贯理体无殊钞曰门门皆显三千即空假中即其义也初约十门明理一门为能通妙为所通能通之门既显三千三谛则所通之妙始终理一故次科约十妙释成理一也。

　　【钞】门门皆显三千即空假中十门既然十妙亦尔故云通入及理一也。

　　△二如境下约十妙释理一。

　　如境本来具三依理生解故名为智智解导行行解契理三法相符不异而异而假立浅深设位简滥三法秪是证彼三理下之五章三法起用。

　　【钞】性德三千即空假中名为境三境能发智照此三千即空假中故名智三智能导行契此三千即空假中名为行三此是修中论九九只是三一一具三开合无碍功成历位虽有浅深三九圆融未始差别三九究尽等彼三千即空假中名为三法由空假中方能起用他机因果亦复如然故十章始终皆得称妙。

　　【解】释十妙理一境是理境故签云本来具三钞约性德三千三谛而释签云依理生解即依于理境而起智解全由性起故云依理签但云智行钞以性例修作离义释即是从境三起智三从智三起行三也钞云境能发智照此等者即以妙智照于妙境此字指性德三千三谛也签智解导行行解契理即从智起行钞云智能导行契此性德名为行三正是住前三法生起次第义也前钞文云修二性一以修例性而言乃合九为三故今约修中论九而释虽兼性三咸为所发故云修九此是下指上境智行明三九离合之义圆融自在故云无碍签云三法等者境智行三修性符合圆融互具即三而一故不异即一而三故而异约位位理同故云假立设位拣滥免增上慢功成下释假立浅深三九离合遍通诸位故云未始差别三九下释三法只是证彼理三唯佛究尽究尽此也等彼之言与前等彼百界义同即称性而证也已明前五下之五章指后五妙由证三法方能起用故钞云由空假中由等彼三千即空假中也签文通总而言故云五章起用其实神通说法及以能应故前云应等三妙是用感及眷属既获利益必合从因至果还起利他之用故云他机亦然故十下结始自理境终至利益皆得称妙者只由皆全此三千三谛故也。

　　△二既是下明一念包融观行可识三初明一念境观之功。

　　既是一念三千即空假中成故有用。

　　【解】科云一念境观之功者初是一念性德三千三谛是境修德三千三谛为观成故有用是境观之功。

　　【钞】此上十门十妙摄法虽广同在凡夫刹那一念三千世间即空假中性三为境修三为观成则是果用则化他若不摄归心法焉能成办自他是故指要其功莫大。

　　【解】此上等者指前二科摄法虽广即自行因果化他能所同在一念者正明今意三千等者只一三千在性名境全性起修为观成是果成用即化他若不下反显以此门妙摄归一念方能成就自行因果化他能所是故下结示一念境观之功。

　　△二若了下明心法摄成之要。

　　若了一念十方三世诸佛之法本迹非遥。

　　【钞】言非遥者一念三千总摄故非遥一心三观易成故非遥。

　　【解】科心法摄成之要者念即心法即总摄易成非遥即要也久本近迹之别不出三千一念总摄故云非遥此约解释生佛高广初心难观从近而示就一心修三观易成故云非遥约行释也。

　　△三故重下明重述观行易明。

　　故重述十门令观行可识。

　　【钞】将彼十妙无边法相摄作十门不离一念令修观者可识作者再三显示何以迷之。

　　【解】释重述观行易明中无边法相摄作十门即以略显广不离一念即以易通难。

　　△三首题下明得意符文总别无异。

　　首题既尔览别为总符文可知。

　　【钞】此之十门虽在迹门之后仍例本门复将释名例余四章故知五义释题尽备故云既尔此既一部都名必览三分诸品别相而立既得总意令将此总符彼别文故云可知欲销一部文文句句皆须预知绝待之意无不入心成乎观行傥迷兹旨销彼别文何能显妙乎问他云释名是总三章是别名中具三即览别为总将此四章符教相文则可知也今以首题为总经文为别据何所出答名总三别少分可然以教相为符文全不允当况余四章前文已例不须更示今依记文云所以释题不可率尔题下别释理非容易岂非以题为总以文为别问观心既非此部正意何故十门皆约观释岂作者特违部意邪答文初既云观心乃是教行枢机信非闲缓之义但为妙义难解故部中判教生解义强观且旁示然部之妙旨乃摩诃止观之大体也何者若非三千空假中何能顿止三惑圆观三谛故义例云唯依本迹显实应知止观用此妙义为能止能观盖不思议境即观故三障四魔为所止所观也故千如妙旨玄文广约众生法示之文句广约佛法明之此十门欲与止观同成观体皆专约心法说之所以节节云一念或心性刹那等也故总结文云令观行可识前文云则彼此昭著法华行成又云故撮十妙为观法大体应知前四门为十乘观体后六门为起教观体也大部既教广观略此文乃行正解旁互相显映方进初心岂重述十门但销名相而已愿诸闻见如理思修云尔。

　　【解】释得意符文有正释料简又最后问答料简述作初释首题既尔此既下释览别为总符文可知欲消下示意一部别文文文之下通结妙名句句之间咸具体等皆须预知开显三千大纲绝待妙意此是妙解入心成观即此绝待之义为观体乃成妙行此是点示消经之法令显妙旨问他云等者引珠指谬说并今正意为难答中先出他义之非今依下示今义有据妙乐第一记文也别释别文次料拣述作问中云观心非正意者玄文教正观傍故今之十门皆约观云而明将非与部旨相违耶答意者此文末上既云观心是教行枢机信知十门正意观心为要然玄文教正观傍由妙义难解正明五重玄义出诸教上故生解义强傍论观法然须了知部中开显绝待妙旨是止观十乘观体前文云用此绝待之义为观体者方譬日光不与暗共何者下征释义例之文上卷亦引止观既依今经本迹开显妙旨即以三千为观体也三千三谛是不思议境用此为能观是即境立观三障四魔不出所观阴等十境两重能所蕴在其中故千下以三法歒对三部明此十门与止观观体是同千如妙旨者玄句从略但明千如止观明观广说三千玄约众生法者文释法字先约五差判权实谓四趣人天二乘菩萨佛前四属权后一属实次约四类释法相以菩萨佛菩提器同共为一类文句约佛法者玄文释佛法指云是事可知无劳广说至方便品更当明之故文句方便品约四义释初约十界释次约佛界释三约离合释四约诸位释记云明理遍摄约十界释明自证极约佛界释明佛化用约离合释明三德遍约诸位释问止观专明观法约心法说其义易明何故玄文约众生法文句约佛法耶答玄约众生有乎二义一者玄文一往通论因果十界并名众生佛名无上众生欲明千如义便故也二者五章释题顺约行次第必约众生起行义便故也文句释经别文经初命章谈诸法实相十如是法是法华权实正体既云唯佛究尽故顺经文就佛法义便故也所以四释中后之三释皆属于佛此十门为成就玄文十妙部中观既略示荆溪重述十门皆约心说盖欲与止观同成观体故也止观正明观法故于正修委明乘境玄文虽立观心未暇委明荆溪作此十门结归一念三千即空假中即十乘观法之大体意令修观行者随闻事相法相不须远寻止观即于十门便可修习述作大意岂过于此同成观体义稍难明切宜详究互相显映者以此文之行正显大部之观略以大部之教广显此文之解傍不二门云本文已广引文证此下但直申一理钞云重述十门岂但消名相而已此以教广显于解傍纵有施设托事附法或辨十观列名而已玄文观略也然今十门皆为观心而设故不可不了十妙大纲故撮十妙为观法大体总结文云令观行可识十门行正也愿诸下钞主总结劝修也。

　　【钞】十不二门指要钞卷下(终)

　　十不二门指要钞详解卷下末(终)

　　No. 931-E 合刻十不二门指要钞详解䟦

　　从法华出玄义从玄义出释签从释签出指要钞从钞出详解盖以言诠言凡五转关矣然非以水浇乳实添膏益明耳幽溪大师常珍重此本欲广其传以为入台教之指南姑苏刻者十不二门与钞解各行一使文义无断续之嫌二使学人有深思之得其意自善但中下之根难于强记每临讲席寻对为难往以玄师会合其文袭笥中二十年而今云石师复坚诚劝梓大师西逝后得贤弟子继先志以启后贤台宗中一大胜事也方今绝绪中兴圆乘盛演此册既行凡见闻随喜者皆当与种鼓毒之缘而会者刻者岂独下一金刚种子而已哉客寓莲居偶睹胜事为随喜书此。

　　崇顺辛未佛降生日灵江比丘广镐和南敬䟦
