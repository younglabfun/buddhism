卍新纂续藏经第 19 册 No. 0351 胜鬘经义记


　　No. 351

　　胜鬘经义记卷上

　　沙门释　慧远　撰

　　圣教万差。要唯有二。谓声闻藏。及菩萨藏。教声闻法。名声闻藏。教菩萨法。名菩萨藏。声闻藏中。所教有二。一声闻声闻。二缘觉声闻。声闻声闻者。是人本来求声闻道。常乐观察四真谛法。成声闻性。于最后身。值佛为说四真谛法。而得悟道。是人本来有声闻种性。今复闻声而得悟道。是故说为声闻声闻。如经中说。为求声闻者说四真谛法。提斯为言。缘觉声闻者。是人本来求缘觉道。常乐观察十二缘法。成觉性。于最后身。值佛为说十二缘法。而得悟道。是人本有缘觉种性。于最后身。闻声悟道。是故说为缘觉声闻。如经中说。为求辟支佛者。说十二缘法。就此为论。声闻声闻根性是钝。缘觉声闻根性稍利。利钝虽殊。同斯小果。藉教处等。是故对斯二人所说为声闻藏。此二之中。各复有二。一种性声闻。亦名决定。二退菩提心声闻。言种性者。是人本来专习小法。成就小性。如来出世。现欲小法。佛依根欲。为说小法。证得小果。从本立称。名种性声闻。是人现在决定住小。不能入大。是故亦名决定声闻。退菩提心声闻者。是人过去曾习大法。流转生死。忘失本心。志求小果。值佛出世。现欲小法。佛依根欲。为说小法。证得小果。是人过去有菩提心。今退住小。名退菩提心声闻。种性声闻。于佛一化。始终住小。不能入大。退菩提心声闻。始小终大。去住虽殊。以其当时受小处一。是故对斯二人所说为声闻藏也。菩萨藏中。所教亦二。一是渐悟。二是顿悟。言渐入者。即向退菩提心声闻。始时住小。终能入大。大从小乘。谓之为渐。故经说言。除先修习学小乘者。我今亦令入是法中。此是渐也。言顿悟者。有诸众生。久习大乘相应善根。今始见佛即能入大。大不由小。谓之为顿。故经说言。或有众生。世世以来。常受我化。始见我身。闻我所说。即皆信受。入如来慧。此是顿悟。渐入菩萨。藉浅阶远。顿悟菩萨。一越解大。顿渐虽殊。以其当时受大处一故。对斯二人而说。为菩萨藏。圣教虽众。要不出此。故龙树云。佛灭度后。迦叶阿难。于王舍城。结集三藏。为声闻藏。文殊阿难。于铁围山。集摩诃衍经。为菩萨藏。地持亦云。佛为声闻菩萨行出苦道。说修多罗。结集经者。集为二藏。说声闻行。为声闻藏。说菩萨行。为菩萨藏。地持复云。十二部经唯方广部是菩萨藏。余十一部是声闻藏。涅槃亦云。十二部经唯方广部菩萨所持。余十一部二乘所持。菩萨所持犹菩萨藏。二乘所持犹声闻藏。故知圣教无出此二。此二亦名大乘小乘半满教等。名虽变改。其义不殊。今此经者。二藏之中。菩萨藏收。为根熟人。顿教法轮。已知所在。

　　次释其名。胜鬘师子吼一乘大方便方广经者。盖乃标部别之名。众经所以首题其名。欲示所明之法。此经所明。章别十五。始从欲佛。终至胜鬘师子吼章。章虽十五。要分为二。前十四章是自利行。后一利佗。今言胜鬘师子吼者。是第十五利佗行也。一乘方便及以方广。是前十四自利行也。何故不次。前后一章标人显德。标人在初。题接中便。故先举之。言胜鬘者。外国名为尸利摩罗。尸利此翻名之为胜。亦名为首。亦名为德。摩罗名鬘。鬘是华鬘。华鬘中上。故号胜鬘。此人何故名曰胜鬘。据相以求。一切世人。多依世事。以名其子。胜鬘父母。借彼世间殊胜之鬘。以名其人。故号胜鬘。贤圣之名。虽依世事立。冥与德合。如彼纯陀父母所立名解妙义。亦如维摩父母立字名无垢称。如须菩提父母所立名曰空生。皆与德合。此亦如是。良以胜鬘肉备德慧而自庄饰。如世华鬘。故号为鬘。德慧为鬘。殊过世好。是以言胜。师子吼者。借喻名德。如世师子哮吼之时。有所摧伏。胜鬘外化能降恶人。是故就喻名师子吼。又复胜鬘。宜说此经决定不怯。如师子吼。是故就喻名师子吼矣。下一乘等相别如何。就前自行十四章中。初十三章是一乘体。真子一章明信顺益。此但举前十三章。后一不论。言一乘者。即是第五一乘章也。大方便者。是前四章。大方广者。是后八章。良以一乘是此经中所明之字。故先标之。乘是行用。行能运通。故名为乘。随化多乘。据实不殊。是以言一。经中说一。泛有四义。一简别名一。二破别立一。三会别名一。四无别名一。言简别者。如来于彼三藏教中。权说三乘。求声闻者为说四谛。求缘觉者为说因缘。求大乘者为说六度。宣说菩萨三阿僧祗修习有漏。云波罗蜜。于最后身。断结成佛。为简别三。是故言一。言破别者。佛为化人权说三乘。众生闻之。执为定实。佛为破之。是故言一。故经说言。唯此一实。余二非真。其犹化城。非真息处。言会别者。如下文说。于一乘中。开云诸集。会之归本。是以言一。言无别者。就实论实。由来无别。是故言一。今此所论。会别名一。以于实中因无异趣果无别德。故云一耳。大方便者。是乘因行之修善巧。故号方便。方便不同。泛有四种。一进趣方便。如见道前七方便等。二权巧方便。如二智中方便智等。实无三乘。权巧为之。三施造方便。凡所造作善巧施为。故号方便。如地持中所说十二巧方便等。四集成方便。诸法同体巧相集成。故曰方便。故地论云。此法善巧成名为方便。今此所论。是其第三施造方便。又前四章渐增向果。亦得说为进却方便。方便中极。是故云大。言方广者。是一乘理。理正名方。苞含曰广。此等所诠。经是能诠。外国正音名修多罗。此翻名綖。圣人言教。能贯诸法。如綖贯华。是故就喻名之为綖。何不名綖乃名经乎。綖能贯华。经能持理。其用相似。故号为经。名依俗训。经者常也。教之一法。经历古今。恒有日常。此经始终。文别有三。谓序正流通。初至叹佛实功德来。是其由序。二从如来妙色身下。是其正宗。三放胜光下。是其流通。化必有由。放光明序。由序既兴。宜显所明之法。故次正宗。圣者为化。兼益末代。故次第三明其流通。

　　就前序中。义要分二。一证信序。二发起序。辨此二序。略有五门。一释序名。并解立意。二明两序名之差别。并显得失。三明二序名之通局。四定二序文之前却。五随文解释。就初门中。先解序名。后解立意。言发起者。佛将说经。先记时处。神力集众。起发所说。名为发起。以此发起与说为由。名发起序。证信序者。阿难禀承如来所说。欲传末代。先对众生。云如是法我从佛闻。证成可信。名为证信。用此证信与经为由。名证信序。名义如是。次显立意。何故有二。以经二故。住唯是一。何曾有二。经体虽一。随时就人。故得分二。一如来所说。二阿难所传。如来所说。益在当时。阿难所传。传在末代。对斯二经。故立两序。对佛所说。立发起序。对阿难所传。立证信序。故有两序。

　　第二门中。先彰名证信序及发起序。二随人别。名如来序及阿难序。发起序者。名如来序。证信序者。名阿难序。三就时以分。明现在序及未来序。如来序者。名现在序。阿难序者。名未来序。四对经以别。名经前序及经后序。名佛所说以之为经。对此经故。彰别前后。如来序者是其经前。阿难序者说为经后。阿难序者更有一称。名遗教序。以佛遗言教置此序。故名遗教。名别如此。得失云何。此四对中。证信发起名义无失。第二对中。阿难序者。名义无过。如来序者。义有不定。如此经中。有佛教主王及夫人栴提胜鬘。共为起发。诸经发起。多不独佛。若言如来。则阙余人发起之义。以如来序名有所阙。废而不存。阿难序者不立。第三对中。现在无失。未来有过。是义云何。若佛现说名现序者。阿难传时。亦是现在。何不名现。若便对佛现在说经名阿难序。为未来者亦对阿难现传名如来序。以局过去为序之时。各是现在。不可偏名。一为未来。未来不立。对未之现。理亦宜废。随义且分。亦得无伤。第四对中。经前无过。经后有失。若言经前。可得为序。既言经后。云何称序。若如来序者是佛说前。阿难序者亦是阿难所传。经前经后之言。有过须废。经前之对。理亦不立。今以诸名斯皆有过。故存证信发起之称。

　　第三门中。言通局者。通则二序。俱名证信。齐号发起。立序之意。同为生信。是故二序。通名证信。同为起发。故二序通名发起。两义既齐。何故发起偏属如来。证信序者独在阿难。为别二序隐显别称等为别序。何不名彼阿难序者以为发起。如来序者为证信乎。释言阿难位卑难信。惧人轻谤。立序之意。专为生信。故今释者。望真本意。说阿难序以为证信。佛德尊高。人皆重信。不惧轻。立序之意。直为发起。故存义名为发起。

　　第四门中。先序异说。次辨过非。后显正义。说如何昔来相传经后序中有五句。一如是。二我闻。三一时。四住处。五同闻。有人以佛更为一句。通前说六。异说如此。次辨过非。先以理征。后以文证。如是我闻。此之二句。经后可尔。一时佛等。若在经后。经前无佛。谁之说经。无时无处。说何所记。经前无众。说何所被。赖藉此等。起发所说。云何经后。人复救言。事实经前。但是阿难后时引来证成可信。故训经后。若尔何独立句六句正说已前。本但有事。所有言说。以后引来。如涅槃经。亦已前当时但可有事。皆是阿难后时引来。然彼所现六种相等。难后引来得判经前。时处佛等。何为不尔。以此验求。五六之言。定判经后。实非道理。验事如此。言文证者。如法华论释法华经。佛住王舍耆阇。所以在此显法胜故。又地论言。此法胜故。在于初时及胜处说。又涅槃中。宣说如来二月涅槃及十五日。悉有所表。又彼宣说𤘽尸涅槃霍树涅槃。亦有所表。佛将说经。先托时处。显法发起。然后说经。何为经后。辨过如此。显正义。如是我闻。定属证信。一时已下。正说以前。义有两兼。若取当时起说之义。判属发起。阿难引来证成可信。判属证信。不得偏取。

　　第五门中。先解如是我闻之言。三句分别。一明如是我闻有之所由。二明立意。三解释其文。如是我闻之言有所由者。诸经之首。何缘悉有如是我闻。由佛教置。佛何因教。阿难请故。阿难何缘为此启请。阿尼楼䭾教其请故。阿尼楼䭾何因故教。由见阿难心忧恼故。阿难比丘何故忧恼。由见如来般涅槃故。如阿含说。佛将灭度。阿难悲恼。莫能自胜。阿尼楼驮开觉阿难。汝传法人。何不请佛未来世事。徒悲何益。阿难答曰。我今迷闷。知何所问。阿尼楼驮。遂教阿难请问四事。一问佛灭后诸比丘等以何为师。二问佛灭后诸比丘等依何而住。三问恶性比丘云何共居。四问一切经首当置何字。阿难被教。心少惺悟。授教请。誉之。何为师者。当依波罗提木叉为师。若我住世无异于此。木叉是戒。比丘所学。故说为师。依何住者。当依四念。何谓四念。谓观内身游身观精勤一心除世贪忧。如是观外身内外身受心法等亦如是。此是所依。故经说言。若依四念。名自境界。不为魔缚。若住五欲。名他境界。为魔所缚。恶性比丘云何共居者。梵檀治之。言梵檀者。嘿不共语。若心调伏。为说离有无经。一切经首置何字者。当置如是我闻一时佛在某方某藂林等。由佛教置。故有此言。第二门中。言立意者。虽知此言是佛教置。佛本何意教置此言。为生物信。云何生信。言如是者。阿难显已信顺以语。令他众生同己生信。言我闻者。阿难彰己从佛所闻。非自制造。以成可信之。是何义而为生乎。释言。信者入法初门。摄法上首。凡入佛法。要先起信。是故经中说信如手。如人有手。至珍宝所。随意采取。若当无手空所获。信有是义。故为生之。第三门中。先解如是。后释我闻。解如是中。先就人定。后正解释。定之云何。昔来相传就阿难解。阿难自言。己之所传。如佛所说。故名为如。简去相似行言是。究寻此言。乃是就佛。非就阿难。何故得知。准大智论。言如是者。信顺之辞。阿难彰己信佛语道佛所说。以为如是。又温室经初阿难自云。吾从佛闻于如是。故名佛说以为如是。但方言不同。依外国语。先举所闻。后举如是。故知名彼如来所说以为如是。定之亦尔。解释云何。言如是者。解有两义。一约法解。二约人解。言法者。阿难道佛所说之言。如于诸法。故名为如。说理如理。说事如事。说因如因。说果如果。如是一切如法之言。是当道理。故曰如是。良以。乖法名为非。故如法之言。得称为是。言约人者。阿难道今释迦所说如于过去一切佛说。故名为如。如诸佛说。是当道理。故名如是。乖佛所说。则名非故。如佛所说。得称为是。此之两释。共成一义。言我闻者。阿难对彼未来众生。陈己餐说。故言我闻。闻实是耳。何故称我。诸根之别。皆我用具。足故就主说言我闻。法中元无人。何处有主。而言就主宣说我闻。释言。法中虽无定主。非无假者。绾御之义。亦得称我。故涅槃云。譬如四兵合以为军。虽无定主。亦得称言我军勇健我军胜彼。此亦同然。阿难既是得理圣人。有何所以。同凡说我。释言。阿难虽复说我。不同凡夫。云何不同。说我有三。一者凡夫。见使未亡。见心说我。二诸学人。见使虽除。慢使犹在。慢心说我。三无学人。见慢已除。值世流布。宣说言我。今阿难结集法时。身居无学。见慢已除。随世流布。宣说我闻。故不同凡。无我是胜真谛所收。有我不如世谛所摄。何不从胜宣说无我。从劣说我。化我众生。法须如是。若不须说我。何由可得标别故。此令人识知。故须说我。乃至诸佛化我众生。例皆同尔。一时已下。义虽两兼。今且对前一向证信。

　　自下偏就发起以释。于中处二。人别有五。文别有三。言处二者。一异处赴化序。在舍卫玄起彼化。二当处赴化序。佛往逾阇欲为说经。诸经之中。多有此例。言人五者。谓佛化主。王及夫人。栴提胜鬘。五人影向。共为发起。文别三者。一明佛化主。二王与夫人。是生信时。释此一时。略有三句。一序异说。二辨其非。三显正义。异说如何。昔来相传。佛说时阿难闻时无先后。简去传闻之谬。成上我闻。故云一时。异说如此。次辨其非。先以事验。后以文证。如何如经中说。阿难是佛得道夜生。彼小乘中。佛成道已。过六七日。即便说经。若依大乘。过二七日。佛便说经。阿难尔时由在怀抱。身不预会。如来成道二十年后。方始出家。三十年后。方为侍者。自斯已前。所说诸经。多不亲闻。虽不亲闻。而所集经。并云一时。验之定非简传之辞。又小乘中。不得说言阿难是权。明知非是听说一时。云何得知阿难是佛得道夜生。为诠此义。须知阿难字立因缘。阿难陀者。是外国语。此名欢喜。喜有三义。一以本因。佛于往昔。见过去佛。号释迦文。侍者弟子。名曰阿难。国土眷属。与今无异。因即发愿。愿我当来成如今佛。以斯本愿。侍者弟子。今字阿难。二以现缘。阿难端正。见者同喜。改号欢喜。三父母立字。父母何缘以字欢喜。喜时生故。何者喜时。佛得道时。如来十九出家。三十成道。既出家已。五年习定。六年自饿。父王遣人。恒往瞻伺。知极羸惙。常恐不全。菩萨后时。知饿非常。受食乳糜。欲取正觉。魔作是念。若佛成道。空我境界。闻道未成。当败其志。造率官属十八亿万。来娆菩萨。菩萨尔时入慈意定。令魔眷属颠倒堕落。魔既被降。便作是念。菩萨力大。非我能胜。当恼其父。遂即往诣净梵宫上。唱如是言。悉达太子昨夜死矣。王闻是语。从床而堕。犹若鱼王热沙所烁。良久乃苏。念子在家当为轮王。何期出家。空无所获。未久之间。菩提树神。以佛道成。遂持天华。庆贺父王净饭宫上。唱如是言。地天太子昨夜成道。明星出时。降魔兵众。得成佛道。故以天华。用相庆贺。王闻生疑。向者有天。言我子死。今复有天。云子成道。何者可信。菩提树神曰。我言可信。向者是魔。故相恼其。王闻大喜。念子在家当为轮王。今日出家。为法轮王。彼此无失。前闻子死。念忽闻洛。一重大喜。复闻道成。两重大喜。未久之间。王弟斛饭。夜生阿难。晨抱诣王。弟于昨夜生一男。王即报言。我子成道。汝复生男。众庆集。与字欢喜。以此推验。阿难定是得道夜生。何由得言听说一时。事验如此。文证如何。依转法轮经。阿难比丘结集法时。在前结集转法轮经。口自称云。佛初说法时。尔时我不见。如是展转闻。佛游波罗捺。为五比丘众。转四谛法轮。据斯以验。阿难自言己之传闻。不云亲承。然彼经首亦言一时。明知一时非简传闻。辨过如此。正义云何。言一时者。化辰曰时。如来一代化时众多。为别余时。是故一言。何故得知此言属下。依华严经十地品初说言。尔时佛在他化。龙树别传。改尔为一。尔时之言。不可成上。改尔为一。宁不属下。故知一时定非成上。

　　所言佛者。标其化主。于王夫人是所信人。佛外国语。此翻名觉。觉有两义。一觉察名觉。二觉悟名觉。言觉察者。对烦恼鄣。烦恼侵害。事等如贼。唯圣觉知。不为其害。如人觉贼贼无能为。故名为觉。言觉悟者。对其智鄣。无明昏䨱。事等如睡。圣慧独悟。如睡得悟。故名为觉。所对无明。有其二种。一性结无明。迷䨱实性。对除彼过。觉法实性。故名为觉。二事中无知。于事不了。对除彼过。觉知一切善恶无记。故名为觉。故地持云。义饶益聚。非义饶益聚。非义非非义饶益聚。平等开觉。故名为佛。既自觉。复能觉他。觉行穷满。说之为佛。言其自觉简异凡夫。云言觉佗彰别二乘。觉行穷满显异菩萨。是故独此偏名为佛。

　　住舍卫下。明起化处。于王夫人生信处住。舍卫国。就宽通举。此云名闻。其识名为舍婆提。此从人称。自古昔有人。兄名舍婆。弟名婆提。兄弟二人。共造此城。是故名为舍婆婆提。祇树独苑。随处别指。此是寺名。祇者是其祇陀太子。给孤独者。是须达多长者。此人恒常给饥贫。因以呼之为给孤独。二人和合。共造此等。共造因缘。广如经说。佛初成道。在摩竭国。未来舍卫。须达长者。因行摩竭。到王舍城。寄止一家。其家明日欲请如来。极夜匆匆。须达问之。为当欲请摩伽陀主。为当欲作欢乐吉会。匆匆如此。主人对曰。我不请王。亦不余会。明欲请佛。是以匆匆。须达宿世值佛因缘。初闻佛名。身毛为竖。即问主人云何。主人以是佛德答之。须达渴仰求见心猛。夜睹天明。进诣佛所。佛为说法。道悟初果。请佛夏坐。佛知舍卫多善众生。须往摄化。即受其请。佛时告曰。出家好静。长者须知。须达欲为如来造寺。不闲造法。请将舍利往彼授。佛时听许。往不见寺地。都无好处。唯有城南一千步外道西之中。有王太子祇陀之苑。足八十顷。堪造佛寺。遂𠗦买之。祇闻不肯过聊不以。祇陀戏言。若能侧布金钱满地。当可相与。须达喜诺。天当取金。园地属我。祇陀对言。我苑不卖。须达告诤。告诤不请官决之。首陀会天。恐畏余人敬领太子随情曲判。即自化身。为断事者。依法正判。苑属须达。祇陀取金。𨒬既判已。须达辇金。布其地。布之欲满。唯五百牛在。须达支思不知当出何藏金足。祇陀谓思悔。遂告长者。若悔相听。何故思量。须达对曰。为佛造寺。何计金宝。但自思念。不知当出何藏金足。祇陀即念。所为之佛必有大道。致使斯人轻宝乃尔。表者宜止。已布之金。可为苑价。未布之地。我为殖树。须达敬从。是以此寺名祇树给孤独园。如来金时游化在此。是故言住。法身无方。示化有托。故言住耳。

　　时波斯匿王下。是第二段。明王夫人于佛得信。作书告女。于中先明王与夫人于佛得信。共相谓下。作书告女。前中波斯匿为舍卫主。此云月光。末利是其波斯夫人。本字黄头。从末利园得此人。因园立称。故号末利。得之因缘。如经广说。此人本是舍卫城中耶若达家守园之婢。于一日中。请食守园。路值如来入城乞食。黄头见佛相好具足。发信敬心。念言我今奉猷饭食。或见哀受。遂往求施。佛时许之。当施食时。即自要愿。愿脱婢使。为王夫人。其时值王出田游猎。天时暑热。遥见黄头所守之园。藂林郁茂。驰往奔之。王马骏快。在前而至。黄头见王迎接扶下。引至凉处。敷衣请坐。随王所须。巧称王心。王问你是谁家之女。黄头实答。王具问已。将从始至。王遣使人呼耶若达。达至。王问是卿何亲。达答是婢。王令索价。达时答王。直尔奉王。乞不取价。王言。我今娉为夫人。不得虚尔。达时遂索百千两金。王即与之。香汤洗沐。衣夫人服。王与同辇。载之还宫。王极宠厚。五百夫人中得为第一。故今举之。此能信人。言信法者。先事外道。今始归佛。信于佛法。故言信法。何缘得信。如经中说。末利夫人。因献佛食。得脱婢使。为王夫人。常自思念何缘得尔。岂不由昔施沙门食。得此福报。即问左右。颇曾见有如是人不。傍人对曰。此应是佛。今在祇园。末利闻已。辞王礼观。佛为说法。遂得深信。因信劝王。王心未回。后因十七群童子比丘入城乞食。食已出城。水中游戏。王与夫人。升楼遥见。语夫人。所事正尔。何足可尊。劝我令信。夫人有愧。当于是时。十七群中寂大之者。在先出水。观察向来諠戏太过。将不生于世人讥嫌。为此观时。见王岂弄。疾呼同友。汝等速出。向来諠戏。生世不善。各现自力。除王不信。诸人遂即出水着衣。端坐入定。发通飞行。游王殿上。夫人先见。告王令知。年少能尔。何况耆宿。王见信敬。遂往佛所。佛为说法。得正信解。名为信法。问曰是中为信大法。为信小法。释言之中。但云信法。不分大小。不可辄定。以今初信。望后作书。时中不遥。故云未久。自下作书告女之中。初先筹量。王及夫人与胜鬘下。正名作书。筹量中。有𤙹有别。共相谓言是其𤙹也。谓是告辞。以言相告。故曰相谓。

　　胜鬘下别。于此别中。先发言夫人后述言有四。一道胜鬘是我之女。彰己谙委。二聪慧下欲其根性明可开晓。三若见佛下彰见佛有宜。四宜时下明须告发。初中胜鬘树其所言。夫人者胜鬘。是其波斯之女。适配逾阇为友称夫人。夫人是其之美号。故从彼国说为夫人。是我女者。彰谙委明堪入法。是二句中。细分有六。一聪。二慧。三者利根。四通。五敏。六者易悟。前三直叹。后三重显。知事名聪。解义称慧。于此二中。易可开晓。名为利根。通显前聪。有人聪不觉无知。今明胜鬘博练五明聪而广通。敏显前慧。有人有慧不必明了。今彰胜鬘有慧不必明了。今彰胜鬘有慧能明。故名为敏。敏犹明也。言易悟者。显前利根。有人利根憘为专执。今明胜鬘情性箄尽逢胜必从。称曰易悟。第三句中。见佛必解。明能解也。心得无疑。明能信也。第四句中。宜时遣者。善时难遇。故宜及时遣信告也。因告见佛。生其善心。名发道意。此𤙹相言。不分大小。上来王语。夫人白下。末利述可。上来筹量。下正书告。句别有三。一作书叹佛。略赞如来无量功德者。一纸之书言为能穷德。故云略赞。言虽约略。摄德宽广。名赞如来无量功德。如是如理。乘如实道。来成正觉。故曰如来。功谓功能。诸行皆有润益之功。此功是其善行家德。故云功德。如清冷等是水之德。二即遣使持往。言内人者。是其阉人。又云石女。女人不产。名为石女。如来曾有因缘经中。波斯匿家。有五石女。听黠巧便。堪可驱使。当应是彼。何故遣此内人为使。宫阁之使。非内不通。是以遣之。名栴提罗。出其名讳。依外国语。四名相通。一栴提罗。此奄人。奄人犹是中曹人也。二扇提罗。此名石女。三栴陀罗。此云魁脍。四栴荼罗。此云名月。若此正名为栴提罗。即是奄人。若当正音。名扇提罗。翻译者谬名栴提罗。则名石女。三使人下使至奉书至阿喻阇国入其宫内。明使至也。逾阇梵音。此云无生。此国往昔大乘人住。多解无生。国从人称。故号无生。下奉其书。言敬授者。胜鬘即是栴提大家。跪而奉书。名为敬授。

　　胜鬘得下。是第三段。明其胜鬘得书知世有佛请佛说经。于中有四。一明胜鬘得书知佛。二向栴提下。说偈作请。三即生念下。如来赴就。四胜鬘及下。睹佛设敬。前中细分。乃有四句。一见书欢喜。女在他国。得父母信。岂不欢喜。二敬以顶受。外国之法。得尊长书。先以手受。次置顶上。显已受即然后寻读。胜鬘如是。故云顶受。三开书看文名读。闇咏称受。领纳曰受。愠守曰持。四生异想。此书论云改异常信。故明怖心。

　　第二段中。向栴提说。经家序列。栴提是其父母之使。量之说偈。如对父母。故对说偈。何故揭诵。释有两义。一偈言巧约。少字之中。能摄多义。胜鬘欲以略少之言。摄佛广德。故为偈颂。二偈言义妙。诸赞叹者。多用偈颂。胜鬘为以微妙之言述赞佛德。故须偈诵。下宣偈辞。于中。初偈审定书言。后偈默请。就初偈中。我闻佛声。领书所告。向来胜鬘用眼读书。不曾可听。何故言闻。释言。根叶有相助义。前王夫人。作书告女。以身表口。胜鬘读书。以目代耳。故曰闻矣。佛在舍卫。胜鬘未睹。何得已言我闻佛声。此闻书中道佛名声。非闻佛语名闻佛声。所未曾有。述书所赞。如书所叹。在世全无。故言未有。所言真实者。审定书言。前言胜鬘利根易悟。今此得书。何故疑惑。不即领受。释言。事有难信易信。世事易信。出世难信。今书所传。世在未有。故须审定。又复胜鬘是聪慧人。凡所得事。审而详信。不同愚人望直专信。应当修供养。量息许称量栴提传书之恩。明合供养。不道如来。故明本云是言若真实我当与汝衣。第二偈中。半偈测佛慈普明不简。已下之半偈。以理要请。下情恻上。名曰仰悟。佛具众德。为世钦重。故号世尊。书中叹佛言。佛慈等故言普为。道佛普为。明不简己。所为众生。在于时中。为为世间。非器世也。言亦应者。以前世间类己名亦。慈在如来。未敢自专。故言亦应。上心慈下。名垂哀愍。请心决施。故言必令我得见也。

　　第三段中。初之半偈。乘请赴就。下之半偈。放光令见。即生念时。牒前起后。谓前胜鬘仰惟时也。空中见者。有请宜赴。是故须现。如来示化。受丈夫形。宫阁之化。无宜辄在。故云中现。言普放者。释有两义。一普身放光。故名普放。二光普照。故云普放。净光明者。释有两义。一光体无暗。名之为净。二就所照能令众生杂欲怒痴。故名为净。显无比者。以所放光。显己身相。令彼见也。欲赴胜鬘愿求之心。故须显之。

　　第四段中胜鬘眷属。标其敬人。头面接下。显其敬相。头面接礼。是身敬也。头是己尊。足是彼卑。显敬殷至。胜鬘在地。如来在空。云何得接。此据内心。运想言耳。咸以净心。是以敬也。咸是皆义。净是信义。明前胜鬘及与眷属皆于所起净信意名清净心。叹佛实得。是口敬也。此言实者两义。一称书名实。二德依理成。名出情妄。故名为实也。

　　自下第二。是其正宗。正宗之中。章别十五。始从叹佛。终至胜鬘师子吼章。此十五中。前十四章。是其自利。后一利他。前十四中。初十三章。是一乘法。后一就人明信利益。前十三中。初有五章。是一乘行法。后之八章。是一乘理法。盖乃经论所说大同。如涅槃经。初说慈悲不杀等事。明其行德。四净四倒如来性等。彰其道理。如维摩经。初说慰喻调伏等事。是明其行。不二门品。复彰道理。如地持论。初自利利他。还明其行。后真实义品。复说道理。良以菩萨行依理成。故说行后。多皆明理。理者所谓非有无。如实法性云何依乎。菩萨是法非有非无。见非有故。不著有边。见非无故。不住无边。不著有边。即非垢行。不住无边。行非净行。故经说言。非垢行非净行是菩萨行。又复菩萨不著有故。不同凡夫。则非凡行。不住无故。不同二乘。则非圣行。故经说言。非凡夫行。非贤圣行。是菩萨行。此等皆由证理故尔。故辨行后。多皆说理。就前五章明行之中。初四是其一乘之因。后一是一乘之果。就前四中。初之一章。明菩提起行根本。后之三章。明菩提行。行中十受持戒虽过三愿摄受造行善法。善中三愿。是世间行。摄受出世。就一乘行德之中。有此五章。就初章中。四句释之。一释章名。此章名为叹如来真实第一义功德。如来功德。证理以成。是故名为第一义功德。德绝情妄。称曰真实。胜鬘于此以言叹美。故名叹德。二显来意。此章叹佛完显发心。云何显发。凡是世人情所憎恶。发言毁呰。内心愿求。与言美叹。今此胜鬘。内求佛德。是故赞叹。举叹为显内心愿也。何故明愿。愿是行本。故须明之。三解次第。何故先明叹佛功德。释有两义。一乘前便。故先明之。云何乘前。胜鬘前请如来赴就。因见即叹。故先明之。二生后之便。菩提之心。为诸行本。能生后行。是以先论四分文释。

　　此章有二。一叹佛德明所愿求。二哀愍下彰其发心。乘前所见。故先叹佛。文有五偈。初四别叹。后一结叹。如来广德非不彰故先别叹。非别能尽故后结之。前别叹中。初有两偈。叹其法身。次有一偈。叹其解脱。后之一偈。叹其波若。三事之义。如涅槃章。其广分别。此应论之。三中何故先叹法身。乘前所见。故先叹之。寻身有本。所谓解脱。解脱有本。所谓波若。如生死中在报依业。业依烦恼。前法身中。应先广释。三佛之义。广如别章。然后释文。文中初偈叹其应身。后偈叹真。乘前所见。故先叹应。寻应有本。故后叹真。前叹应中。偈有四句。初三正叹。后一结敬。前三句中。妙色正叹。泛解妙色。有其二种。一者精妙。来相好精胜过世。二者圆妙。法界色像。无不悉现。犹如净色摩尼宝珠众像悉现。故称为妙。今此所论。是精妙色。次有两句。寄对显胜。无等无比。过世色相。他不能齐。故曰无等。他不能似。故无比。言不思者。过世心想。世情弗测。故曰不思。言不议者。过世言相。言不能宣。称曰不议。问曰。应身与情相应。云何说言不思议乎。释言。粗应凡亦能见。精妙之应。十地乃睹。非世能知。是故说为不思议也。是故今敬礼。总以结敬。佛德如是。故今礼也。就叹真中。偈有四句。初三正叹。后一结敬。就正叹中。初有两句。叹佛报身。报中无出功德智慧。色无尽者。是其功德。无尽之言。泛释有二。一常无尽。真身常住。无有迁易。二广无尽。诸根相好。皆遍法界。问曰。若眼遍充法界。余根相何处安置。释言。真身是法门身。不得如彼世间色像差别求之。是义云何。若入眼门。眼遍法界。诸根相好。及佛国土。悉眼中现。若入耳门。耳遍法界。余根余相。及佛国土。皆耳中现。如是诸根诸相。及佛国土。一一皆尔。由如大海一相皆遍。亦如虚空无为不动无碍寂静一切皆遍。此亦如是。同体周遍故。不可穷极。故曰无尽。今此所论。是常无尽。与后文中常住义同。有人说言。真身无色。是不所不应。如经中说。菩萨广植相好之因。如何无果。复如地论宣说如来相好庄严为实报。何为不信。又复如彼大涅槃云。舍无常色。获得常色。受想行识。亦复如是。小泥洹言。妙色堪然常安稳。不随时节劫迁。大圣旷劫行慈悲。故得金刚不坏身。此文之中。说色无尽。当知皆是显真之谓。不得言真身无色人家。所以说真无色。惧色是碍。若尔何不惧心是缘说佛无心。佛无缘心。而有无缘不动之心。佛无缘不动之心。佛无碍色。何为不有无彰碍色。问曰。无碍云何名色。若尔佛心亦无攀缘。云何名心。彼虽无缘。而有所知。故得名心。佛虽无碍。而有法界。诸根相好。何为非色。智慧亦然。是智慧身。慧同前色常住无尽。故曰亦然。一切法常。是法性身。如来藏中。恒沙佛法。显成今德。名一切法。皆即真心。不离不断不脱不异。故曰常住。常住犹前无尽义也。此三句中。初云无尽。后言常住。盖绮互耳。齐类皆得。是故结敬。前言敬礼。此云皈依。文绮互耳。叹解脱中。偈有四句。前三正叹。后一结敬。就正叹中。降伏心过及与身四种。明其所离。谓离十恶。降伏心过。即是远离意三邪也。及与身者。离身三恶。偈文迮故。略不云三。及四种者。离口四过。亦以偈迮。略不说口。离前咏后。是以言及。问。解脱有过皆舍。何故此中偏言离业耶。答。分相慧除烦恼。解脱免业。法身离苦。故今解脱。偏云离业。已到难伏地。彰其所得无上涅槃。是难伏地。佛已到之。是故结敬。礼法王者。佛具诸法。于法自在。故曰法王。解脱王义。故此论之。叹波若中。偈有四句。前三正叹。后一结敬。前正叹中。叹三种智。一一切智。能知一切世谛诸法。二无碍智。于世谛法。知之自在。三清净智。证第一义。此三广释。如地持论。知一切尔炎。是一切智。尔炎相语。此云智母。又亦名为智境界矣。五明等法。能生智解故。名智所依。名有境界。如来悉智慧身自在。是无碍智。于诸法中。不假方便。任运能知。故云自在。摄持一切。是清净智。如实法性。是一切法。明证在心。故曰摄持。结敬可知。诸偈结敬。齐应相似。文绮互故异。上来别叹。别叹难穷。下结显多。偈中四句。前二结用。后二结体。就结用中。言过称者。出言分齐。后结体中。无边法者。证穷法界。难思议者。妙出情分。此乃诸佛灭观真德。缘心不及。名难思议。佛具此德。事合受仰。故并言礼。

　　上叹佛德。下明发心。文别有二。一略明发心。二我已作下。广明发心。略中初偈诸佛䨱护。后偈佛许。前中初句正请䨱护。言哀愍者。请佛哀怜。䨱护我者。谓佛摄化。䨱我增善。护我离过。故言䨱护。令法种增。出须䨱事。胜鬘上来叹佛之善及求佛心。能为未来法身种子。名为法种。愿佛䨱护。令得增长。下有两句。出须䨱时。此世现在。后生当世。于此二世。愿佛常摄。过去已往。不须䨱护。是以不请。下佛许。我久安汝前世开觉。过去摄也。化起福德。名为安立。导生智慧。称曰开觉。今复摄也。未来亦然。后世摄也。胜鬘向者但请现未。如来何故许其三世。此举过去。证其现在未来必然。非许过去。

　　第二广中。文别有二。一开胜鬘乞记方便。二佛于众中下。如来与记。前乞记中。初先口乞。后明身乞。前口乞中。我已作者。牒已过善。现牒现善。余牒后善。上来别牒。如是众善。总牒二世。唯愿见摄。正是乞辞。唯谓专也。胜鬘之意。专求摄受。故言唯愿。见摄受者。将有两义。一求望之辞。如似世人求他之时。语言仁者愿显将理。此亦似彼。如维摩经中。亦有此例。彼处维摩。取无动界。安置此土。彼国天人。白无动佛。谁取我去。愿见救护。此言似彼。二照瞩之义。愿佛宣说当来摄相。令我照见。名见摄受。上来口乞。胜鬘眷属头面礼佛。是身乞也。向前口乞。今复身礼。彰己内心专专之至至。问曰。胜鬘行因得佛。自是常理。何须乞记。释有两义。一者自为睹果行因。求心猛励。是故须乞。二者为佗因乞记。故下摄多人同生其国。是故须乞。为疑故须乞记。疑者叹佛从虚。终无得果。释疑可知。

　　下正与记。于中初明如来与记。诸有终下明记摄益。前与记中。有总有别。佛于众中。即为授记。是其总也。胜鬘行因记得当。名之为记。圣说授与。目之为授。汝叹已下。是其别也。汝叹如来真实功德。牒前善因。以此善下。礼其当果。于中有二。一记学子。二过二万下。记无学果。就学果中。当于无量阿僧祇劫。天人之中。为自在王。是初地上摄报果也。无量阿僧祇劫。举其时分。此无量者。依华严经。是其一百二十数中。一数之名。劫者犹是时之别称。天人已下。是其果体。胜鬘未来形遍六道。无所不。就胜言耳。生处见我当供余佛。是初地上调兼行果。此即彰己摄受之相。当复供下。约对余佛。明调兼行。无学果中。初明正报。后辨依果。前正报中。言过二万阿僧祇者。辨其时分。问曰。前说无量僧祇。今言二万阿僧祇劫。为一为异。释言。当应无量之外更过二万阿僧祇劫。方得作佛。问曰。菩萨种性已上。度三阿僧祇。便得作佛。今云何言。无量僧祇。为自在王。复过二万阿僧祇劫。方得作佛。释言。劫有大小故尔。如地持说。劫有三种。一日月岁数无量。名阿僧祇劫。二十劫无量。名阿僧祇劫。如贤劫等。此劫大小。如龙树辨说。四千里城满中芥子。一概令平。百年去一。其芥子尽。劫犹不尽。三大劫无量。名阿僧祇。何者大劫。若依杂心。如贤劫等。六十四劫。名一大劫。何故定数六十四乎。从初火劫。终极风劫。有六十四。是义云何故。坏劫火多。水次。风为最小。七火一水。过七水已。更过七火。方有一风。如是合有八七火劫一七水劫并一风劫。为六十四。亦可数彼贤劫等劫。至不可数。为一大劫。劫别如是。言种性上三僧祇者。是其大劫。今论中劫。彼此不违。当得作下。是其果体。先明作佛。号普光等。辨其名讳。佛名有二。一通。二别。论其别名。诸佛各异。或有从其种姓为名。如迦叶佛释迦佛等。或从光明。如定光等。或从声名。妙音等。或从寿名。如弥陀等。或从目名。如燃灯等。或从喻名。满月光琉璃光等。如是非一。语其通名。诸佛齐等。佛德无量。依德施名。名亦无边。住中据要。略论十种。所谓如来应供正遍知乃至佛世尊。十号之义。广如别章。此应具论。今此文中。号普光者。是其别名。由前见佛普身放光。起心愿求。故成佛时。名曰普光。下如来等。是其通名。如来即是如来之号。应者即是应供之号。正遍知即是遍知号。余略不论。下记依果。果谓净土。净土之义。广如别章。此应具论。然土有三。一法性土。一切国土本性清净。法界诸义。同体相成。犹如帝网。凡夫于彼清净土中。妄想覆心。自累成隔唯见鄣碍事别之土。后除妄想隔碍之心。本隐净土。显为我用。名法性土。二实报土。广修净因。得胜境界。微妙第一。诸相庄严。皆遍法界。如海十相。不同世人所见之土彼此隔碍。三圆应土。如净宝珠。青黄赤白无鄣碍现。今此所记。是其应土。应净土中。有三庄严。一五欲庄严。一切色香味触等。微妙精胜。二法庄严。具诸法。三人庄严。胜善众生。居住其中。今具有之。就此文中。粗分有二。一明所无。无恶因果。二明所有。有善因果。细分有四。一无恶果。二亦无下。明无恶因。三彼国下。明有善果。四彼诸下。明有善因。就初句中。彼佛国土无恶趣者。无三途苦。无老病衰。无人中苦。老病可知。中年交裘。名为衰恼。彼皆无之。无不适意。无天中苦。无之一字。贯此诸句。第二句中。言亦无者。前无苦果。兼无恶因。故言亦无。杀盗邪淫乃至邪见。是不善业。尚无恶名。焉有恶体。第三句中。彼国众生。谓人与天。翻离恶趣。色力寿命。翻前老等。色翻前老。老侵壮色。故翻之。力翻前病。病夺强力。故翻之。寿翻衰恼。衰夭长寿。故寿翻之。五欲众具。皆悉快乐。翻不适意。胜于他化。显快乐相。胜有二种。一者精胜。始他化天比人。五欲升降非并。净土五欲望他化天。优劣亦尔。二受用胜。秽土五欲受用生所。净土五欲受用生道。如香积饭。今此所论。是精胜也。第四句中。彼诸众生纯大乘者。彼妙净土。无杂学也。上来与记。下明摄益。诸有修习善根众生皆集彼者。起众心恐人间胜自绝不往。故诸有修善集彼。胜鬘夫人得授记下。诸人愿生。世尊记下。佛记皆生定其去心。

　　○自下第二。明十大受章。于中略以四句释之。一解章名。此章名为不思议大受。菩萨戒广释精深难测。名不思议。非余能加。目之为大。为心领纳。称之为受。二释来意。前章求佛。佛由戒成。故须明之解次第。前明严心。自下起行。行初难遇。是以次论四分文解释。

　　此章有二。一自受戒。二离佛下为他要瑞。自中有三。一受戒方便。二受十下正明受戒。三法主下请佛证知初方便中。闻受记牒前起后。恭敬而立。正是方便。何故立受。有人释言。𠰚将行相。若尔坐受岂尔不行。当知受戒坐之皆得。不应异释。今此正以佛在空中。胜鬘在地。仰对如来。立言是便。是以立受。非直此立。余章皆尔。若尔向前受记之时。何故不立。彼自不言听受佛语。伏听亦便。是以不起。下正受中。有总有别。受十大受。是其总也。下十戒法深广名大。为心领纳目之为受。胜鬘要期受彼大受。名受大受。世尊下别。别中广论戒法难穷。今据一门。且论十种。十中前九。受世教戒。第十一种。受正法戒。于世戒行。要期领纳。名受世戒。于证理行。要期领纳。名受正戒。就前九中。初一律仪。次四摄善。后四摄生。此三犹是地持论中三聚戒也。三聚之义。广如别章。此应具论。就律仪中。言尊者。启白所对。次使如来知己所受坚固持心。故须启白。我从今日乃至菩提。要期分齐。今日是期要期分齐。今日是其要期之始。乃至菩提要期之终。此即不同凡夫声闻形俱等戒。于所受戒是所受法。不起犯心是要期意。谓于所受律仪戒中。不起犯心。尚无犯心。为有事犯。摄善戒中。初句除慢。第二除嗔。第三除嫉。第四除悭。烦恼无量。以何义故。偏说此四。此四重故。故地持中。说此四种。为波罗夷。四中初一。对上除慢。明摄智慧。后之三句。于下能益。明摄功德。前摄慧中。于诸尊长。是摄法处。有法之人。是菩萨尊。不起慢心。是摄法行。下三句中。初句可知。第二句中。于他身色。正报也。及外众具。他依报也。胜鬘于此皆无嫉心。有嫉心者。不能胜益。是以不起。第三句中。言于内者。自己正报。言于外者。自己依报。前言他身及外众具。此云内外。文左右耳。胜鬘于此常有舍意。故无悭心。摄生戒中。前二是其摄取之行。后二是其救拔之行。摄取行中。初一与乐。后一授善。前与乐中。不舍恶人。略明不舍。二我得力下。广明不舍。三何以故下。释不舍意。略中捕养众恶律仪。是纯恶者。所谓捕鱼捕鸟。养者所谓养猪养羊养鸡养牛。捕养亦是律仪之余。分屠杀等。事别非一。不可别举。是故通言众恶律仪。恶法名律。无作之罪。合此律戒。故号律戒。故号律仪。律仪多少。经论不同。依涅槃说有十六。牛羊猪鸡为利故养。肥已转卖。即以为四。为利故买。买已屠杀。复以为通。通前为八。捕鱼为九。捕鸟为十。猎师十一。劫盗十二。魁脍十三。两舌。十五。咒龙十六。依杂心论。说有十二。屠羊为一。养猪为二。养鸡为三。捕鱼为四。捕鸟为五。猎师为六。作贼为七。魁脍为八。守狱为九。咒龙为十。此十与前涅槃经同。屠犬十一。伺猎十二。此二异前。及诸犯戒。是杂恶者。胜鬘于此终不暂舍。第二广。我得力时。求其化能。谓求天龙鬼神力等。前拔苦中。何故不尔。释言。拔苦理亦须力。但今为明拔苦与乐。人皆乐从。不假强力。降恶授善。违情难作。人多不从。故求强力。于彼彼处见此众生。㯹牒所化。恶者非一。故称彼彼。应折伏下。正明化益不舍义也。刚强应伏。伏令离恶。等濡应摄。摄令住善。第三释中。初问。次释。后总结之。何故问也。菩萨正应随顺物心。何故求力折伏众生。强摄取乎。释有二。一为法住。二为众生成就善利。以摄受故。令法久住。是第一句。折伏摄受。令行佛法。法流不断。故得久住者。天人充下。是第二句。天人充满。恶道减少。如来所转法轮。由法久住。依之常习。故得随转。见是利下。总以结之。见是法住成就世间出世利故。救摄不舍。名前折伏以为救㧞耳。

　　自下第二。受正戒中。初明胜鬘自誓要期。摄法不失。理是正法。证法在心。名为摄受。一证常然。名不忘失。下广释之。何故问也。不摄何过。摄有何利。不得忘失。下对释之。初先反明忘失之损。后顺明其不忘之益。损中先别。后总结之。别中六阶。从上向下。次第论失。忘失法者。则忘大乘。是第一阶。谓失佛果。诸佛果德。大人所乘。故云大乘。乘依理成。理是正法。忘正法故。不成彼乘。是以言忘。忘大乘者。则忘波罗蜜。是第二阶。失十地行。十地所行。名波罗蜜。忘失正法。自为己受畜财物。明不为己。凡受为贪。彰为他人。问曰。此与后四摄中布施何异。而须别论。释言。今此直与财乐。后四摄中布施摄者。诱令修善。故须别论。下授善中。不自为己。行四摄法。明不为己。四摄之义。广如别章。此应具论。为一切下。彰为他人。为一切生。内心平等。以不爱下。离于不等。众生有三。谓怨亲中。不爱染者。于亲人所。离偏亲过。无厌足者。于中人所。离懈怠过。无碍心者。于怨憎所。离鄣碍过。离此三过。尊摄众生。就后二种救拔行中。初一救苦。后一拔恶。前救苦中。初彰悲深。于苦不舍。后显悲益。要拔乃舍。前中孤独。无救苦也。无父名孤。无子称独。言幽系者。系闭苦也。重牢曰幽。枷璅名系。言疾病者。违损苦也。种种厄难困苦生者。谓余一切所有苦也。于此诸苦。终不暂舍。下显悲益。要拔乃舍。必欲安稳。以义乃饶益。离苦对治。安稳乐因。出世圣道。永绝危怖。故曰安稳。义益乐果。无上涅槃。义利众生。名义饶益。决意与之。故曰必欲。令脱众苦。正离苦体。令彼众生得乐满足离苦毕竟。然后乃舍。下拔恶中。句别有三。一者非直失彼佛果大乘。亦失十地波罗蜜行。波罗蜜义。后当释之。忘波罗蜜者则不欲大乘。是第三阶。失初地心。初地发心。求佛大乘。名欲大乘。忘正法者。非直失彼波罗蜜行。亦失初地欲大乘心。不决大乘则不能得摄正法欲。是第四阶。失解行心。不决大乘。犹前文中。不欲大乘。欲于大乘决定趣向。故名决定。解行发心。求初地上。摄受正法。名摄正法欲。忘正法者。非直失彼初地之中决定欲心。亦失解行摄正法欲。则不能得随乐入者。是第五阶。失种性心。前一不能。括通此句。乐入犹前摄正法欲。前正法欲。于初地上。摄受正法。愿乐趣入。故名乐入。种性所行。随彼乐入。名随乐入。忘正法者。非直失前解行地中摄正法欲。亦失种性随入行。永不堪任越凡夫地。是第六阶。失种性前喜趣任中。修习净信。能越凡地。忘正法者。非直失前种性随乐。亦失善趣。故不堪任越凡夫地。良以诸行。皆依理成。故忘理者。诸行皆失。此皆应得不得名失。上来是别。我见如是无量大过。总以结之。大过如前。上来反明忘失之损。又见已下。顺明菩萨不忘之益。胜鬘前观忘失之损。今此重观不失之得。故云又见。言未来者。据今受时。说后行时。以为未来。摄法菩萨。举证法人。堕位别分。地上之人。名为未来摄法菩萨。摄法之位。在地上故。就行通辨。始从善趣。终至法云。有证理者。通名未来摄法菩萨。何故如是前忘之损。体通上下。翻损彰益。理亦应然。菩萨胡音。此云道心众生。良以此人。内心怀道。又用道成。故名此人。为道众生。问曰。三乘贤圣。心皆有道。并用道成。故唯此独称菩萨。释言。为分贤圣故尔。等分贤圣。何故此人偏名菩萨。释有三义。一以愿心望果分别。唯此众生。求大菩提。余皆不求。是故独此名道众生。二以解心望理分别。凡夫著有。二乘住无。唯此菩萨。妙舍有无。契会中道。是故独此名道众生。三就行分别。佛法有三。一教。二义。三者是行。教浅。义次。行为最胜。声闻软根。从教为名。声者是教。餐生教解。故名声闻。缘觉次胜。从义立目。缘者是义。于缘得解。名为缘觉。菩萨最上既行为名。以修自利利他道故。名道众生。摩诃胡音。此云名大。大有三种。一者愿大。愿大菩提。二者行大。广修诸度。三利众生大。四摄等益无量福利。是其所益。翻上可知。始越凡他。终至佛果。名无量利。故受大受。结利归本。利由受成。是故受之。于此十中。此受最胜。故名大受。上来第二正明受戒。

　　自下第三。请佛证知。何故须请。为坚持心。云何坚持。由请佛证。固而不犯。法主世尊。启告证人。佛证诸法。为人显示处学出佛。是故名佛以为法主。主故须请。现为我证。正是请辞。释有两义。一就身说现。佛身现在。为我作证。故言现证。二就心说现。佛于诸法。现知见觉。证我所受。心定能行。故云现证。地持论言。诸佛大师。于一切生。一切诸法。现知见觉。知某菩萨。于我某前。三说受戒。同此后义。

　　上来自下受。自下第二为他要瑞。难佛现知。简所不知。辨知兼疑。是故云难。而众生下。就所为人。名之要瑞。于中有六。一明所为。安彼下。正为要瑞。三说是语下。如要相现。四彼见下。明其大众观相除疑。五而发愿。求同。六世尊记下。佛为记之。初中有二。一恐众生疑惑败善。故为要瑞。二彼或下。恐彼众生。举疑惑人。善根㣲薄。生疑所由。或起疑网。明疑惑心生疑不定。是故言惑。疑心难出。如鱼在网。故言疑心难出如鱼在网。故言疑网。疑谓胜鬘有言无行。以十大受极难度故。生疑所以。度之言到。十受深度难到穷处。胜鬘言到。是难可信。故生疑也。下失乐中。言彼或者。前疑不定受果亦然。故复言或。生死昏寝。说之为夜。轮转无际。是故言长。以疑惑故。受苦失乐。名非义益。不得安乐。显非益相。第二段中。为彼故说诚实誓。总有明要端。此十大下。别明要瑞。先要雨华。后诸妙声。何故要此。有人释言。华能感果。表己所行必能得果。声能诠表。彰己能行。故要此二。或可如此人此要瑞示于。耳目。雨天妙华有目皆睹。出天妙音。有耳同闻。是以要之。第三段中。雨众天华。赴前所要。出妙声者。赴后所请。此等谁现。或是佛力。或是法力。或是诸天善神之力。第四段中。彼见妙华。及闻音声。疑惑除者。信知胜鬘受如行也。喜无量者。前疑胜鬘受而不行。自绝觉心。今以胜鬘为我要瑞。除我疑心。我得同行。无上佛法。失而还得。是故欢喜。第五段中。常共俱会。愿同生也。同其所行。愿回行也。第六段中。世尊悉记一切大众如其愿者。显彼大众愿同心也。

　　○自下第三。明三愿章。四句释之。一解章名。此章名一切愿摄大愿章。盖乃顺于外国人语。若顺此方。应云大愿摄一切愿。于出世道怖求名愿。愿广名大。此三愿中。缘收法界恒沙等愿。名摄一切。二释来意。何故须辨。前者发心求大菩提。菩提之果。必由行成。行因愿起。是以论之。三解次第。何故次辨。前明十受持戒离过。次宜行善。行善世间出世间别。三愿世间。故次论之。问曰。世间善行非一。今此何故偏言愿乎。释言。愿是集善之首。今此胜鬘进善之初。故偏言愿。又复愿是众行之主。就主以论。故偏说愿。又此于彼出世间道。趣求心猛。故偏说愿。虽复说愿。诸行皆随四分文释之。

　　此章有二。一明胜鬘发三大愿。二如来述赞。前发三愿。即是大愿。后佛述赞。明此三中。广摄多愿。即是大愿。摄一切义。前中胜鬘复于佛前发三愿者。经家总举。言尔时者。举发愿时。言胜鬘者。举发愿人。复于佛前。举发愿处。前受十受。今更起愿。是以言复。发三愿者。正举愿心。泛解发义。有其四种。一先未生心。今忽起意。是故言发。二先已生心。今彰在口。是以言发。三先有愿心。今起行意。是故名发。四先修行心。今始得证。是以言发。今此发者。就而言耳。胜鬘现在创起要期。名发三。作是言下。寄言显心。别明三愿。即是第二发彰在口。名发三愿。三中前二是求因愿。后一摄果。前求因中。初求地上自利行德耳。而作是言。以此实愿。安慰无量无边生者。牒前起后。前受十中。为安众生。发诚实誓。要求瑞相。名为实颠安慰众生。今此牒之。以此善根。于一切生得正法智者。正是愿体。用前实愿安生善根。愿得地上一切生中摄正法智。彼生非一。名一切生。证如实慧。名正法智。是名下结。第二愿者。求初地上外化行德。我得智已。牒前起后。明化所依。以无厌心为众生说者。是化愿体。是名下结也。第三愿中。我于摄受。是舍得处。舍身命下。正是愿体。舍身命财者。求所离也。然此非是用身命财布施名舍。清净得法身。舍离无常身命财等。故名为舍。与涅槃中破坏一切诸结烦恼。及诸魔性。然后要于大般涅槃。放舍身命。其义相似。护持正法者。求所得也。然此非谓降伏恶人。兴通圣教。名为护法。盖乃证法在已不失。名为护矣。是名下结。下佛述中。初法。次喻。后合。下结。尔时世尊即记三愿。是法说也。记三是大。是故言记。如一切下。是喻说也。菩萨地前。趣向初地。修起法界微尘等愿。趣入初地。所起多愿。皆入此三。如一切色。喻多愿也。悉入空界。喻入三也。如是下合恒。沙诸愿。合一切色。悉入三愿合入。空界此三。真大结叹。也。

　　○自下第四。明摄受章。于中互以四句释之。一解章名。此为说不思议摄受正法。理是正法。证名摄受。摄受真德。妙出心言。名不思议。胜鬘于此寄言标显。名之为说。问曰。前来何不名说。至此偏论。释言应齐。但初章中叹即是说。故不言说。十受三愿。是其胜鬘自分行心。非是泛言。故不名说。今此摄受。是地上法。胜鬘地前玄谈彼法。是以言说。二释来意。何故须辨。前求佛果。非证不成。故须论之。三解次第。何故次辨。三愿世间行。世间行满。便论出世。故次论之。四分文释之。

　　此章有二略二广。从初乃至有大利益。是其略。余是广也。略中彰其诸愿同入摄受体圆。广中明其出生广大摄受德备。略中初先胜鬘正说。后佛述赞。胜鬘说中。初先胜鬘承力许说。次佛听许。后便正说。承力说中。尔时胜鬘。标别说人。言白佛言者。启圣求听。言当复者。前发三愿。今更宣说出世摄受。故名为复。复说在后。称曰当矣。承佛威神。起所依。下禀上力。名之为承。威神是其力之别称。问曰。前来皆不承力。今此偏承。释言。初章为佛光照。即是身加。故不承力。十受三愿自分行心量分而为。故不承力。此乃宣说出世间法。非己心分。是故承力。又出世法。体出名相。口名相说。其说至难。故须承力。问曰。前是自分行心。可须自说。出世行德。非己分齐。何故不令如来宣说。胜鬘承力。非分强说。释言。为增余人力故。云何为增。法是深法。若佛自说。余人皆言。此之深法。唯佛能知。非我所解。正由胜鬘承力说故。余人皆言。彼我同类。能知能说。我亦如是。何为不能。以有此宜。故胜鬘说。此与地经金刚藏说增菩萨力。其义相似。上来承力。说调伏愿。是许说也。证心柔软。离诸刚矿。故曰调伏。深广名大。光明善根。转增称愿。愿绝情妄。名为真实。离此之外。更无其行。故云无异。此犹地经愿善决定。佛告姿汝者。是听许也。是立为化。宜在胜鬘。任其斟酌。故云恣听。自下胜鬘正说之中。句别有三。一摄别入总。亦得名为摄用归体。恒沙诸愿。皆入一大。随门异辨。愿有恒沙。据体总收。无不在中。故云入一。问曰。是中恒沙入一。与三愿中恒沙入三。有何差别。释言。前是地前所修攀缘之愿。摄广从略。今是出世。缘智深者。明前智慧证理深也。言微妙者。彰前方便用巧妙也。长夜殖善。是叹功德。夜同前解。有来无始。说之为长。胜鬘在中。殖德本故。今能说。自下第二叹所说中。初明过下。后显齐上。来世众生。久种善根。乃能解者。是过下也。何故偏说来世众生。当佛在时。贤圣众多。非宜能解。亦能行证。信解不难。是以不论。未来恶世。圣人隐没。尔时众生。心悟者鲜。故偏举之。汝说已下。是上齐也。于中先对余三世佛。彰其上齐。我今得下。对己所说。明其上齐。第三段中。如是我说摄受功德不得边者。彰己说相。成前胜鬘所说善也。我说摄受功德无边。胜鬘所说。云言真大。大与无边。义其不殊。是故胜鬘所说名善也。第四段中。如来慧辨亦无边者。彰己说德。成前胜鬘说德为善。慧是实慧。辨是四辨。同前摄受功德无边。是故言亦。前叹胜鬘智慧甚深。与我智慧无边相似。方便微妙与我辨才无边相似。是故胜鬘说德名善。上来第二随别广叹。自下第三释前叹意。何故问也。胜鬘所说。摄受正法。其为大愿。有何契当。我叹为善。下对释之。释意如何。明摄受中。具足二大。胜鬘前言。真为大愿。当此二大。故我叹善。有大功德。自行大也。有大利益。外化大也。

　　自下广明摄受正法出生义中。文还有二。一胜鬘正说。二于胜鬘说起随喜下如来述赞。胜鬘说中。文复有四。第一胜鬘承力许说。二如来听许。三胜鬘正说。四说己仰推。胜鬘白佛我承佛力更说摄受广大义者。是初段也。前已彰体。今复辨德。故云更说。义谓德义。德义宽多。故云广大。佛言便说者。第二段也。胜鬘白佛下。第三段也。摄受正法广大义者。牒前起后。下辨广义。先开三门。后广辨之。言三门者。即是无量。之第一门自行宽广。得一切法。是第二门摄果圆修。摄八万四千。是第三门外化具足。何者是其八万四千。如贤劫经说。彼有菩萨。名曰喜王。晏坐七日。作是思惟。菩萨行何三昧。便逮致八万四千诸度法门。诸三昧门。诸陀罗尼解脱门等。过七日已。往诣佛所。顶礼佛足。请前所念。佛时对曰。快问是义。有三昧门。名了诸法本。行是三昧。便速逮致八万四千诸度门。何者是其八万四千。彼经宣说诸佛功德。凡有三百五十种门。于彼三百五十种德。各修六度。以之为因。便有二千一百诸度。用此诸度。对治四大六衰之患。便有二万一千诸度。言四大者。所谓成身。地水火风。由前诸度。得净法身。故能舍之。言六衰者。谓外六尘。六尘之贼。衰耗善法。故名为衰。由前诸度。证诸法空。故能治之。彼前二万一千诸度。各对众生四种心患。便有八万四千诸度。言四患者。多贪为一。多瞋为二。多痴为三。三毒等分。以为第四。八万四千诸度既尔。三昧解脱陀罗尼等类亦同然。今说诸度。以为八万四千门矣。三门如是。此三是前三愿所求。初无量者。是三愿中初愿所求。得一切法。是三愿中第三所求。摄八万者。是三愿中第二所求。下广辨之。云水地藏。广前无量。六波罗蜜。广前八万四千法门。舍三得三。护持。正法。广得一切。就初段中。云水地藏四喻何别。初一云喻。喻摄受法能生多行。第二水聚。喻摄受正法能成多位。第三大地持担喻。喻摄受法能益多众。第四大地含宝藏喻。喻摄受法中修含多法。具此四多。故名无量。四中前二。正设自行。以明无量。后二约化他。字脱显德无量。今此文中宗明自利菩萨化他。即是自熟。所以辨之。就初段中。先喻。后合。喻中应先辨劫成坏。然后释文。成坏之相。如阿含说。文中劫成喻得圣时。普兴大云喻摄受体。劫初时云注雨广多。故取为喻。雨众色下。喻摄受能生多行。雨众色雨喻生善因。及种种宝喻生善果。下次合之。劫成之言。略而不合。如是摄受者。合前兴云。无量福报者。合前雨宝。福名福报。无量善根者。合众色雨。法从喻称。故福与善并称为雨。出生广多。故名无量。以此广前无量之门。是故所生名无量矣。下余皆尔。

　　第二段中。先喻。后合。喻中劫成喻得圣时。有大火聚者。喻摄受体。劫初成时。水能广成。故取为喻。前将大云。以喻摄受。此用水聚。以喻摄受。下用大地。以喻摄受。喻虽变改。法体不殊。出生已下。喻摄受能成德位。三千界藏者。喻所成位。三千之义。如龙树说。一四天下。合以为一。数之至千。名为小千。小千为一。数复至千。名为中千。中千为一。数复至千。名大千界。此三千界。成坏同时。故合为一。隔别名界。苞含曰藏。四百亿洲。喻诸位中所成之德。三千界中。有其百亿四天下别。名四百亿。地形各异。名种种类。东方有渚。名弗婆提。形如半月。人面像之。南方有渚。名阎浮提。其形尖邪。人面像之。西方有渚。名瞿邪尼。形如满月。人面像之北方有渚。名郁单曰。其形正方。人面像之。洲谓洲渚。此等皆是水中高原。故名为洲。下次合之。次合之初一劫成。略而不合。如是摄受者。合前水聚。出生大乘无量界藏者。合三千界。菩萨地中。要唯设十。广则无边。故名大乘无量界藏。一切已下。合四百亿种种类洲。一切菩萨神通之力者。是其行用。一切世间下是其行体。行有世间出世间别。三地已还。名为世间。四地已上。名为出世。是二之中。各有证行。阿含行异。故有四句。一切世间安隐快乐者。是三地还证行体也。证行寂灭。名为安隐。证法适神。称曰快乐。一切世间如意自在者。是三地还。阿含行也。谓八禅等。及出世间安乐劫成者。是四地上。证行体也。法从喻称。故曰劫成。乃至天人本所未得者。是四地上。阿含行也。谓道品等。三地已还。阿含之行。是凡夫法。人天共得。四地已上。阿含之行。是圣人法。人天不得。故名天人本所未得。此等皆从摄受中出。

　　第三喻中。先喻。后合。喻中如地。喻摄受体。持四担下。喻摄受能持四总也。何等下列。先问。后列。大海最重。喻于凡夫。诸山次轻。喻于声闻。草木转轻。喻于缘觉。众生最轻。喻于菩萨。下次合之。摄受正法男子女人建立大地者。合前地。男子女人修成摄受。名建大地。良以化用。必在人故。就人彰地。堪能已下。合摄受能。先合前总。却合后别。堪荷四任喻彼大地。合前总也。堪荷四任。约喻显法。如前大地堪持四担。彼大地。辨法过喻。地虽能持。无心荷担。菩萨大悲。心有荷负。是故言逾。逾犹过也。何等四下。合前别也。先广向前能荷四任。后广前逾彼大地。广能荷中。初问。次列。后总结之。何等四下。列其名也。谓离知识无闻众生。合前大海。离善知识。不近友也。言无闻者。不闻法也。言非法者。不能思惟如说行也。以人天善而成熟者。合前能持。求声闻者。合前诸山。授声闻乘者。合前能持。求缘觉者。合前草木。授缘觉乘者。合前能持。求大乘者。合前众生。授大乘者。合前能持。是名下结。下广逾义。世尊如是摄受正法善男子女人建立大地堪能荷四任者。牒前起后。普为已下。正显义。普为众生作不请友大悲安愍众生者。就前无闻非法众生。以显逾义。凡夫不能求善知识。名为不请。菩萨大悲。强为作友。名不请友。大悲安慰哀愍众生。解释不请为友所以。以悲安慰哀愍众生。故不请。为世法。就前声闻缘觉菩萨。以显喻义。三乘法身。从彼摄受正法人生。故名彼人。为世法母。

　　第四喻中。先喻。后合。喻中大地喻摄受体。有四宝藏下。喻彼摄受苞含之义。于中初总。次别。后结。有四是总。何等下是别。别中初问。后列其名。结文可知。合中如是摄受正法男子女人建立大地者。合前大地。得众生下。合有四宝。得众生四种最上大宝。合前总也。菩萨自得己家四法。兵何名为生四宝。释言。此四是化他法。故名众生四种大宝。何等已下。合前别也。合中还复似前喻之。初问。后列。摄受正法男子女人者。举得法人。无闻已下。举其与他。以显自得。无闻众以人天善根而授与之者。合有下价。求声闻者授声闻乘者。合有中价。求缘觉乘者。合有上价。求大乘者授以大乘。合有无价。下合结文。句别有二。得宝众生皆由摄受法男子女人。是第一句。结化归本。法从喻称。名为大宝。良由摄法男子女人自具四法。能令他得。故他所得。皆由摄法男子女人自得欤奇特希有德也。此四皆是摄受中法。非世所有。故名曰奇特希有德也。此四皆是摄受中摄受正法。是第二句。结用归体。法从喻称。名大法藏。如大地中所有四藏。体即是地。摄受之中。所有四法。即是摄受。是摄受故。摄受无量自下第二。外化出生。广上八万四千法门。随别细分。便有八万四千法门。据要统摄。其唯六度。故下明之。于中文二。一明自下摄受正法。二从无异波罗蜜下。以己自行。即于外化。问曰。是中为明外化。何不一旦论。先说自行。后即化他。释言。是中为彰摄受出之义故。先明其之自行摄受。后即外化。彰彼外化。亦从自行摄受中出。前自行中。特行对治。互以相即。何故须尔。为明菩萨即法之行。外化众生。外化之行。亦即法故。于中初言摄受正法。总以标举。摄受法者。重复牒来。下就辨即。无异法者。行不异法。无异摄受法不异行。正法即是摄受法者。结明无异。以即是故。名为无异。非曰相似。问曰。行法理法应是别。今云何言法即摄受。释言。若是缘修对治。心境不泯。行与法异。摄受真德。心境同体。随义分二。故得相即。是义云何。摄受即是真如之心。正法即是真如之理。即心体如。名之为理。即如真照。说以为心。以心摄理。名为摄受。理为心摄证。说为正法。岂得条异。

　　就下自行即外化中。先以摄受即波罗蜜。何以故下。问答辨释。前中无异波罗蜜者。明其自行不异外化。摄受正法。是其自行。六波罗蜜。是其外化。用已摄受。随缘化他。为波罗蜜。故摄受无异波罗蜜也。道口言无异摄受法者。明波罗蜜不异摄受。化他所行与实相右。即名摄受。故波罗蜜。不异摄受。摄受即是波罗蜜者结明无异。非曰相似。问曰。余处皆以六度为自利行。今此何故说为外化。释言。所对不同故尔。余对四摄。故为自行。此对摄受。内证之德。六波罗蜜。缘中造修。可以共化。故为外。问曰。若此是外化者。四摄法中。何行所收。释言。此是同行所摄。自行六度。劝化行故。下广释之。于中先问次释后结。何故问也。摄受正法与六波罗蜜应即别异。何故言即。下对释之。释意如何。正明菩萨用自摄受随缘化他。即说以为波罗蜜行。故摄受与波罗蜜行。体性不异。亦如有人。以檀摄他。即说以为布施摄。故布施摄行。共檀不异。此亦如是。是中应先广解六度体。然后释文。六度之义。广如别章。文中初言摄受正法男子女人。举摄定人。下明此人用己摄受外化众生为波罗蜜。六中一一各有三句。一标所化。二明菩萨同行摄取。三结已化行为波罗蜜。应施成者。檀中初句。悭贪众生。宜教行施。名施成就。以施成下。明同行摄。句有总别。以施成就者。是其总也。余是别也。别中三句。一明菩萨自行布施。二将护下以施摄佗。三彼所下。明所化生。因化德立。檀有此三。诸度亦尔。初中乃至舍身等者。乃至是其穷到之辞。施有内外。舍身名内。于余是外。外易内难。从外至内。故曰乃至。舍身支节。第二句中。将护彼意者。化他始也。为教行施。善顺其心。名护彼意。而成就者。化他成也。第三句中。彼所成就众生建立法者。行施得实。名建正法。上来菩萨同行摄取。是名下结。此结菩萨自身行所行为波罗蜜。不结众生所建正法。以自所行。名波罗蜜。故与摄受。同体不异。下余类尔。就尸罗中。应以戒成。标别所化毁禁众生。应以戒成下。明菩萨同行摄取。舍中还初明其自行。次明摄化。后明众生因化德立。前自行中。有始有终。守护六根者。是其始也。从眼至意。是其六根。此六如门。能通六尘。损坏戒善。故须防护。防护之行。唯念与慧。念心守境。慧善分别。净身口意下。戒行成就。成中有二。一是正戒。远离性罪。二正威仪。远离遮过。净身口意。是其正戒。离性罪也。乃至已下。是正威仪。离遮过也。乃至还是穷到之辞。性罪为离。遮过难防。从离性罪。终到遮过。故曰乃至。行住坐卧。是四威仪。将护彼下。释不异前。是名下结。就羼提中。应忍成者。标别所化嗔恚众生。应以忍熟下。明菩萨同行摄取。于中亦先明其自行。次明化他德。后明众生因化德立。前自行中。有始有终。从初乃至饶益心来。是其始也。余是终也。始中若彼骂詈毁等。是其辱事。骂詈毁辱诽谤。是口辱也。当恶而论。名为詈骂。过恶而道。称曰毁辱。全无忌造。说为诽谤。言恐毁者。是身辱也。打缚割截禁戒等事。说为恐怖。以无恚心饶益心者。对辱修忍。以无恚心者。明离嗔过。饶益心者。明摄对治。有心益彼。焉有加损。下明忍成。成中有二。一离加报。二离微变。第一忍力。离加彰也。对前始修。说此终成。以为第一。乃至已下。离㣲变也。乃至还是穷到之辞。从离及报。终至无变。故曰乃至。将护已下。义同前释。就精进中。应精进成。标别所化懈怠众生。应精进成下。明菩萨同行摄取。还初自行。次明化他。后明众生因化德立。前自行中。有始有终。初至生欲。是其始也。菩萨精进为摄众生。是故说于彼众生。不起懈心。明其离过。如经中说。懒堕是进之鄣。懈怠是其精进之垢。鄣重垢轻。今说离轻。明重亦无。生大欲心。是摄治也。于诸善法皆有修意。名大欲。心欲心是其精进方便。故先生之。第一已下。就以为第一。乃至已下。是身精进。乃至还是穷到之辞。心易身难。从心至身。故曰乃至。舍身相中。行住坐卧。常能勤苦。名苦四威仪矣。将护已下。义同前释。就禅定中。应以禅成。标别所化乱心众生。应以禅成下。明菩萨同行摄取。还初自行。次明化他。后明众生因化德立。前自行中。有始有终。从初乃至不外向心。是始修也。为他起行。是故说言舍彼众生。以不乱心。事定始也。摄心一缘。名不乱心。不外向心。理定始也。安心实际。离妄分别。名不外向。第一已下。自行终成。成有两句。一定体不动。二化用不动。第一正念者。体不动也。对前始终。名此终成。以为第一。乃至已下用不动也。乃至还是穷到之辞。从体不动至用不动。故曰乃至。久时所作者。是身用也。久时所说。是口用也。菩萨定深用百变不起诸禅。故言不失。将护已下。义同前释。就波若中。应以慧成。标别所化愚痴众生。应以慧成。次明菩萨同行摄取。文有总别。问一切义无畏演说。是其总也。彼问一切五明等义。菩萨舍此穷证决了。故得无畏而为演说。一切论下。是其别也。于中还初明其自行。次明化他。后明众生因化德立。自中初言一切论等。是其所知。五明处中。内因声医。是一切论。世工业处。名一切巧。通则此五皆名为论。各是明处。舍中分别。前之四种。假文处多。说之为论。第五一门。随事仿习。直云工巧。今依后义。究竟以下。是其能知。究竟明处。总明能知。一切论等。是其菩萨生智明处。故名明处。此五明处。义通相实。相为世谛。实为真谛。菩萨穷知。故曰究竟。故地持云。五明处具足一切闻思修证名知论。乃至已下。别明能知。乃至还是穷到之辞。从知内论乃至第五工巧诸事。故曰乃至。下化他中。将护化始。成就化终。彼所成下。明所化生因化德立。亦可前言问义为说出世法化。一切论下。世间法化。是名下结。还结菩萨自己所行为波罗蜜。非结他。上来广释。是故已下。第三总结。言是故者。是前菩萨用己摄受外化众生为波罗蜜。故不相异。无异波罗。摄受不异波罗蜜也。无异摄受。明波罗蜜不异摄受。摄受即是简去相似。一行体上。义分两名。非别相似。故言即是。

　　自下第三得诸佛法。广前门中得一切法。于中有三。一承力欲说。二佛许可。三胜鬘正说。我承佛威更说大义。是初段也。以此所说果德高胜。故重承力。果德高出。名为大义。佛言便说。第二段也。果德须陈。故听宣胜。胜鬘白下。第三段也。舍中初明舍身命财。又善男子善女人下。广明护法。前中有二。第一正明舍身命财得诸佛法。二从如是于三分下。叹益劝循。后护法中。亦有此二。至时当辨。就前正明舍三分中。初先以人共行相即。何以故下。问答辨释。是中为明舍三得三。何不直论。先以人行互相即乎。为彰此人所得佛法。不异摄受。摄受中。云故先明得法之人。不异摄受。文中初言摄受正法。牒标前行。摄受法者。标举其人。无异摄受。人不异行。无异摄者。行不异人。摄受正法男子女人。即是摄受。结成无异。问曰。人行应是别矣。云何言即。释言。此人更无别人。得摄受中常身命财。以成人故。不异摄受。即人所得。是摄受故。不异舍人。自下释中。先问。后解。何故问也。人行两殊。何故不异。下对释之。释意云何。正明此人舍三分已。得摄受中常身命财。以成人故。不异摄受之中有三。一总明此人为摄受故舍离三分。二别三名。三广辨释。就初段中。若摄正法男子女人为摄受故舍三分者。地上菩萨。为摄法男子女人。本在地前。欲入地时。为得地上摄受法中常三分故。舍离世间无常三分。此人舍时。既为摄受。明知得时。得摄受中常身命财。以成己体。得彼成体。宁异摄受。次列其名。何等问也。谓身命财。正列其名。次广释之。男子女人。举舍得人。舍身牒前。生死后等。出舍得处。生死前际。涅槃后际。舍事不齐。舍理如等。要得此等。方有舍得。故名此等。为舍得处。离老病死。明其所舍。证法平等。无法可除。自然无之。故名为。得不坏下。彰其所得。所得有三。一所得常。二所得深。三所得体。从初乃至无有变易。是其常也。不坏常住。明其远离分段故常。无生变易。明其远离变易故常。不思功德。是其深也。平等法身。妙出清分。名不思议。如来法身。是其体也。法报两身。过名法身。此佛法身。地上渐得。舍命牒前。生死后等。出舍得处。毕竟。明其所舍。是中舍命应当离生。以何义故。说言离死。有为之生。性是死法。故言离死。得无边下。彰其所得。所得亦三。一所得常。二所得深。三所得体。得无边常。是其常也。生死之命。各有分限。名之为边。常命异彼。故言无边。无边故常。不思功德。是其深也。常命出情。名不思议。通达已下。是其体也。用慧为命。故言通达一切。所知广也。通达甚深。所解深也。功德无量。何故偏说智慧为命。惠为行主。能持众德。如命能持色心之报。故说为命。是以经言慧命须菩提慧命舍利等。舍财牒前。生死后等。出舍得处。略无所舍。得不共下。明其所得。所得有二。一自报财。二他供财。自业所招净土境界。是自报财。天人奉养。是他供财。初至具德。是自报财。舍中亦三。一所得常。二所得深。三所得体。从初乃至毕竟常住。是其常也。常财异世。故云不共。无尽无减。显不共相。世间财物。或尽或减。菩萨所得。不同彼财。非全尽灭。故言无尽。非少缺减。故言无减。毕竟常住。显前无尽无减之相。不可思议。所得深也。无皈业果。非情所及名不思议。是足功德者。所得体也。上来第一是自报财。得一切生殊胜供者。他供财。上来第一正明舍三得诸佛法。如是舍三下。叹益劝修。如是舍三者。是牒前也。常为已下。是叹益也。常为佛记。自利益也。得前三分。定趣菩提。故为佛记。问曰。前记得舍如来常身命财。应是究竟。云何今言为佛授记。释言所得虽是佛。地上渐得。故为佛记。为生瞻仰。外化益也。

　　自下广明护佛法中。先明护法。入法朋者为佛记下。叹益劝修。与前相似。前中道理证法在己不失名护。此相难明。寄对破法。不从以显。经言又者。前说舍三。今更明护。故云又也。男子女人摄受法者。是护法人。法欲灭下。明护法时。于中初言法欲灭时。是坏法时。如经中说。释迦正法。有五百年。度斯已后。名法灭时。比丘已下。是坏法人。比丘故语。此方义翻。乃有五种。一名怖魔。初出家时。令魔怯怖。此义据始。二名乞士。既出家已。无所聚积。乞求治。三名净命。以法乞求。离于邪命。此二据次。四名净持戒。既出家已。释持禁戒。五名破恶。以持戒故。离犯戒过。此二据终。比丘尼者。比丘如上。尼者。是其女之别称。优婆塞者。此翻名为善宿男也。怀善而居。故云善宿。优婆夷者。此翻名为善宿女也。此等在法而为乖反。所以坏法。朋党已下。是坏法相。朋党心坏。诤讼口坏。破坏离散是身坏也。上来一段。明护法时。以不谄下。明护法相。于中六句。前三异邪。后三同正。以不谄曲。身不邪也。形随恶党。名为谄曲。不欺诳。口不邪也。口宣邪法。称曰欺诳。不幻伪者。心不邪也。心惑邪法。名为幻伪。下同正中。爱乐正法。是心正也。摄受正法。是口正也。善言求法。名为摄受。入法朋中者。是身正也。亦可爱乐。是入正心。摄受正法。是入正行。入法朋中。是入正人。摄受法故。入诸得法菩萨数中。名入法朋。上来护法。自下叹益。入法朋者。据后以牒。必为诸佛之所授记者。护法行成。得佛决定。故为佛记。从上广义即是无量说来。至此。大段第三胜鬘正说。

　　自下第四。仰推如来。我见摄受如是有大力。牒己所解。佛为实下。仰推如来。于中先明知见之德。后明知见德中五句。前四自德。后一利他。就自德中。佛为实眼能见德也。佛有五眼。所谓肉眼天眼法眼慧眼佛眼。五中佛眼见法审实。故名实眼。又见实性。亦名实眼。言实智者。能知德也。知法不虚。故名实智。智眼何别。通释是一。随义分别。初眼名眼。后知名智。又证实性。名为佛眼。知诸法相。说以为智。为法根本者。是前眼也。佛眼见实。诸法实性。佛眼中得。故名佛眼为法根本。为通达法者。是前智也。谓通生死涅槃法相为依法者。佛具眼智。能以正法。授与众生。正法依下。明知见。亦知见者。亦前胜鬘。胜鬘正说。应将己亦佛。何缘将佛而亦己乎。亦义有其二种。一以下亦上。二以后亦前。今此所论。以后亦前。所以无过。佛有实智。所以亦知。佛有实眼。所以亦见。知见上来摄受正法广大义矣。

　　上来第一胜鬘正说。自下第二如来述赞。于中有二。一明如来内心随喜。于胜鬘说摄受正法大精进力者。举所喜事。上来胜鬘广明摄受。出生自利。出生利他。及得佛法。名精进力。起随喜者。正生喜心。二义故喜。一以胜鬘所说契当。故佛随喜。二以胜鬘仰推如来。情无专执。故佛随喜。二如是下。发言述赞。述赞有三。一述赞胜鬘仰推之辞。二如力士下。述上所说自利利他及得佛法。三我阿僧祇下。述上初言摄受正法广大之义。乘言便故。从后向前。次第述之。就初段中。如是胜鬘。总以述是。以此如是。告胜鬘知。故言胜鬘。如汝说下。显如是相。如汝所说摄受正法。其实是大精进力。

　　第二段中。文别有三。一随别述成。二是故下。随别结劝。三如是下。随别结叹。前中三喻。所谓力士。牛王。须弥。四句释之。一喻相不同。力士取其力强为喻。牛王取其外好为喻。须弥取其体精为喻。二既法有异。力士喻上自行出生。牛王喻上外化出生。须弥喻上得诸佛法。三所对不同。力士喻中。对魔显胜。牛王喻中。对二乘显胜。须弥喻中。对彼地前近学显胜。四随文辨释。力士喻中。初喻。次合。后举余善。对以显胜。喻中力士喻摄受体。少触身下喻摄受能。此文是倒。若正应言少身分触生大苦痛。力士以己少许身分。触人之时。令人大苦。喻彼摄受以少自行触魔之时。令魔大苦。合中如是。总以合之。法同前喻。故曰如是。以此如是。告语胜鬘。故言胜鬘。下别合之。少摄受者。合如力士少触身分。自利利他得佛法中。偏举自利。是故言少。令魔苦恼。合生苦痛。魔罗胡语。此云杀者。魔性姤弊。常欲坏人一切善根。故言杀者。魔有四种。一烦恼魔。二者阴魔。三者死魔。四者天魔。五住烦恼。是烦恼魔。五阴怨贼。是其阴魔。五阴离坏。是其死魔。第六天上。别有魔天。是天魔。就内以论。前三苦恼。为道推破义。以说为苦。就外以论。天魔苦恼。得摄受者。能降伏故。我不见下。举余善根。对之显胜。谓不见凡夫二乘所有善根能令魔苦如此摄受。牛王喻中。初喻。次合。后略举释之。喻中牛王。喻摄受体。形色无比。喻外化胜。胜一切牛。寄对显胜。合中大乘。合前牛王。何故此中说为大乘。外化是其大乘相故。少摄受者。合形无比。三种德中。偏论外化。是故言少。胜二乘者。合前文中胜一切牛。以广大者。略释胜义。化行广大。故胜二乘。须弥喻中。先喻。次合。后略释之。喻中须弥。喻摄受体。须称胡语。此云好高。亦云安明。高三百三十六万里。纵广亦然。六万诸山。以为眷属。于中独出。所以名王。端严殊特者。喻摄受中果德精胜。此山具以四宝所成。东有金。西有白银。南有琉。北有颇梨。是故此山端严殊特喻摄受者常身命财以成己体。所以殊胜。胜于众山。寄对显胜。合中大乘。合须弥山。果德高胜。故曰大乘。舍身命财。以摄取心。摄受正法。合前喻中端严殊特。舍身命财。彰其所离。以摄取心。摄受正法。明其所得。以摄取心。取证方便。摄受正法。是其正证。以舍生死分身命财。得摄受中常身命财。以成己体。故如须弥端严殊特。胜不舍下。合胜众山。地前菩萨。不能舍离无常三分。名不舍身命财。始学大乘。名为初生。彼初住中。所有诸行。名不舍身命财。初住大乘一切善根。舍身命财摄受法者。尚胜此善。何况二乘。以广大故。略释胜义。上来第一随别述成。次结劝。言是故者。是摄受中。具足上来三种胜故。当以此法开示教化建立众生。言开示者。用前自利。开众生也。言教化者。用前利他。化众生也。言建立者。用前果德。建立生也。下次结叹。如是胜鬘。是总结也。下别结之。如是大利。结前自利。如是大福。结上利他。如是大果。结前第三得诸佛法。从如力士至此。第二述上所说自利利佗得诸佛法。

　　自下第三述上所说摄受正法广大之义。于中初先彰己说相。述成胜鬘所说是大。我阿僧祗劫说摄受法功德义利不得边故。故汝说摄受广大之义。正当道理。是故下结。是我所说不得边故。汝之所说摄受正法真实功德无量无边。无量者深也。无边者广也。

　　胜鬘经义记卷上

　　正治二年六月二十日于东大寺本房以珍海已讲本书写了。同七月二日以同本一校了。

　　年龄乃七旬。虽病眼弥闇。为兴隆佛法。乍苦恼书写。大师并三宝。令知见宿趣。生生奉值遇。自他等利益。

　　三论宗沙门　秀惠

　　延德四壬子三月下旬令相传之破损之间加修补了。

　　英宪
卍新纂续藏经第 19 册 No. 0351 胜鬘经义记


　　胜鬘义记卷下　并温室义记

　　下次解释四智不究。于中有二。一明二乘不得四智。第二若智一切苦下。明如来得。□曰是中为明罗汉辟支有怖。正应说彼二不得。何须宣说如来得乎。释还两。第一举彼为形二乘显其不得。二欲㯹示二乘所入。是以须论。前涅槃中。先明佛得。后明罗汉辟支不得。今此先明二乘不得。后明佛得。文之左右。就明二乘不得之中。先明不得。罗汉辟支后身菩萨为无明地之所覆下。明其不得四智所以。以其不成一切德故。前涅槃中。先明二乘不得所以。后明不得。今四智中。先鄣不得。后明二乘不得所以。此亦是具文之左右。前不得中。有总有别。初□有余不了义说。是其总也。余是具也。总中先牒如来昔言。下夺之。前中言者。如来昔言。罗汉辟支。是得智人。观察解脱四智究竟。是四智相。无学圣智。是其解脱。解脱即是四智正体。罗汉辟支。出观有中。观彼解脱。生其四智究竟之想。名观解脱四智究竟。此究竟时。名苏息处。离分段死。故名为苏。六道之中。不复往来。□之为息。下正辨之。亦是如来方便有余不了说者。同前涅槃。故言亦是。权言导得。𥘴曰方便。实有不得。名为有余不了义说。就下别中。初何以故。征前起后。如来昔时说为毕竟。我今何故说为方便有余不了。有二死下。对问弁释。于中先明我生已尽是其方便。得有余下。就梵行立明其方便。凡夫人下。就所作辨明其方便。所断烦惚更不能下。就不受后明其方便有余不了。我生尽中。先明二死。然后就之彰昔方便。明二死中。先举二数。亦有二生。且云死耳。次别两名。先问后列二种义。广死如别章。此应具论。今且释名。分段死者六道果报。三世分异名为分段。尽坏名死。故言不思议变易死者。泛释有三。一微细生灭。前变后易。名为变易。变易是死。名变易死。故地持中。生灭坏苦名变易苦。此之一义。该通凡圣。二缘照无漏所得法身。神化自在。能变能易。故云变易。性是死法。名变易死。此之一义。圣有凡无。三真证法身。隐显自在。名为变易。变易非死。但此变易犹为无常死法所随。就彼变易法身之上。以论生死名变易死。此之一义。大有小无。今此所论。据第二门。以说圣人无漏法身为生死故。名不思议。下就人弁。分段牒初。谓虚伪下。就人定之。小乘法中凡夫学人。大乘法中外凡善趣。此等皆于三界地中。妄爱受生。故名虚伪。虚伪众生所受生死。名分段死。变易牒后。谓罗汉等。就人弁定。罗汉辟支相别可知。谁是大力。所谓种性解行菩萨。彼有何义。二轮烦惚。全未断除。而不为彼烦惚所牵。又于三界。受生自在。故名大力。问曰。涅槃宣说地前以为凡夫具烦惚性。何缘得与罗汉辟支齐为变易。释言。彼于六道。生死虽分断除。无偏尽处。故说为凡。五住惑中。未有尽处。名具烦惚。若望二乘。彼是大圣。二鄣清净。变易何疑。问曰。法华优波提舍宣说地前为分段生。此经云何言是变易。释言。地前有五种身。一法性身。谓性种性及解行中清净向等。二实报身。谓习种性及解行中得前方便。三应化身。依前二种现化随物。四是生灭变易法身。所谓缘照无漏业果。五分段身。谓无始来有漏业果。五中前三。非生死法。后二生死。彼法华论据第五门。说为分段。此就第四言是变易。不相乖背。意生身者。是初地上一切菩萨。彼人受生无㝵自在。如心如意。名意生身。意有何义。彼如意乎。意有三义。一速疾义。二遍到义。三无㝵义。地上菩萨受生如是。乃至究竟无上菩提。彰其分齐。上立二死。下就此二明其方便。二种死中。以二乘人断分段故。如来说其我生已尽。故是方便。下次就其梵行已立。以明方便。梵行已立。是证灭智。灭有有余无余之别。分段尽处。名曰有余灭。变易尽处。说为无余。二乘但得分段尽处。名有余证。如来就此说梵行立。故是方便。下次就其所作已辨。明其方便。所作已辨。是修道智。道有二种。一分段对治。二变易对治。二乘始修分段对治。如来就此说其作辨。故是方便。文中两句。第一对人彰昔方便。第二对鄣显昔方便。凡夫不辨。七学未作。是对人也。凡夫于彼无学圣道。未能成辨。罗汉辟支。刑对彼人。名为已辨。不望大乘。故是方便。七学于彼无学圣道。未能修作。罗汉辟支。刑对彼人。名为所作。不望大乘。故是方便。二乘因中。三果四向名七学人。据果返望。说彼为先。彼先未作。今已作未。释言。现今七种学人。犹故未作。无学所作。若言现今罗汉辟支。本为学人。先未作者。今时已作。今作竟故名无学。问曰。凡夫及七学人。于无学果。皆不能作并不能辨。何故偏言凡夫不辨七学未作。隐显故尔。等是隐显。何故不说凡夫未作七学不辨。释言。但说凡夫不辨。明知未作。若说七学所不辨者。谓其能作。无学所作为遮此疑。是故不说七学不辨。谓虚伪下。是第二句。对鄣显也。一切烦惚无非虚伪。于中别分受生妄爱。虚妄中极。偏名虚伪。如来以其所修圣道。能断如是虚伪烦惚。故说作辨。不望无明。故是方便。下次就其不受后有。以明方便有余不了。不受后有。是断集智。集有二种。一分段因。二变易因。罗汉辟支断分段因。余因未断。如来偏就断分段因。说不受后。故是方便。文中初言所断烦惚更不受后名不受后。鄣昔方便。非尽已下。明今有余不了之义。以此类前。齐应具明方便有余。但前略故。宜彰方便不说有余不了之义。明方便中。罗汉辟支所断烦惚更不受者。所断四住毕竟永灭。更不受后分段身也。如来就此。是故说其得不受后。下明有余不了义中。先开二门。后广释之。言二门者。非尽烦惚。是第一门。不断集体。非尽受生。是第二门。不断集能。下广释中。何故问也。罗汉辟支。二轮惑亡。三界生尽。今何故言非尽烦惚非尽受生。有烦惚下。对问释弁。先明非尽一切烦惚。又如取下。广明尽非一切受生。前明非尽一切惚中。言有烦惚罗汉辟支所不断者。略明非尽一切烦惚。有二种下。广明非尽一切烦惚。于中先明一切烦惚。罗汉辟支所不断下。彰其不尽。前中应先解五住义然后释文。五住之义。广如别章。文中有三。一别明四住。二心不相应无始已下。别彰无明。三此四力下。四住无明相对弁异。前四住中。地之与起相对分别。烦惚有二。总以㯹举。次列两名。先征后列。言住地者。是四住体。言及起者。四住所起。是二云何。泛释有四。一性事分别。彼事识中。取性烦惚名为性惑。说之为地。余见受等。缘境别生。说为事惑。通名为起。彼取性者。马鸣论中。名执取相。亦名执相应染。余见爱等。马鸣论中。名计名字相。寻名计我。及生诸结。名计名字。二本末分别。于前事中。十使为地。余缠垢等。以之为起。三成起分别。一切烦惚宿习性成。同名为地。对缘现生。斯名为起。四前后分别。一切烦惚前能生后。通名为地。后起依前。同名为起。下释其相。先解地体。住地有四。牒以举数。次列其名。先问后列。见一处者。五利烦惚推求名见。入见道时。一处并断。名见一处。言住地者。本为未依。名之为住。本能生末。目之为地。欲爱地者。欲界地中一切烦惚。除无明见。说为欲爱。以此界中着外五欲。故名欲爱。理实欲界亦爱自身。着欲情多。故偏言之。又蕳上界所爱色身。偏说欲爱。住地同前。色爱地者。色界地中一切烦惚。除无明见。说为色爱。以此界中舍。外五欲。着己色身。故名色爱。理实色界亦爱己心。以此界中着色情多。偏说色爱。又蕳无色爱着心故。偏说色爱。住地同前。有爱地者。无色界中一切烦惚。除无明见。说为有爱。此若背下。应当说之为无色爱。若随所取。应名心爱。今为破患。故名有爱。破何等患。外道多取无色界中。以为涅槃。绝离心爱。今为破之。故说有耳。住地同前。此四住下。解释地义。能生起惑。故名为地。上来解地。下次明起。起者牒前。言刹那心刹那相应。弁释其相。刹那胡语。此憣名念。粗起烦惚。作念现起。名刹那心。作念起惑。是心法中诸烦惚数。与心别体。共心相应。故曰相应。如想受等。共心相应。故马鸣言。心异念异。同知同缘。名相应染。彼名爱结以为念矣。上来第一别明四住。自下第二别彰无明。初言心不相应无始。蕳别其相。心不相应蕳异向前刹那相应。余起烦惚与心别体。共心相应。此无明地。即指七识妄想心体。以为无明。不别心外有数法共心相应。是故说为心不相应。故马鸣言。即心无觉。常无别异。名不相应。问曰。前说四住所起是心相应。今言无明心不相应。四住恒沙。竟复如何。释言。恒沙有二分别。一蕳末异本。对无明地。恒沙之惑。唯心相应。故下文言。于此起烦惚刹那相应。二随义细分。有是相应。有非相应。是义云何。如马鸣说。第七识中。义别六重。一无明地。二是业识不相应染。三是转不相应染。四是现识不相染应。五是智识心相应染。六不断识心相应染。六中初一。是无明地。后五恒沙。五中前三。是不相应。后二相应。故恒沙惑义有两兼。四住地中。亦有两义。一蕳末异本。唯心相应。此云何知。四住在于事识之中。如马鸣说。事识中惑。一向名为心相应染。明是相应。又恒沙惑尚心相应。四住何疑。二随义细分。有是相应。有非相应。现行之者与心相应。性成之者心不相应。故杂心中。一论师说使是相应。一论师说是不相应。有四住中别体。起者是心相应。与无明地同体义分。是不相应。无始蕳刹那心也。此无明地久来性成。不同起惑作念现生。故曰无始。无明住地列其名字。愚闇之心。体无惠明。故曰无明。为彼恒沙起惑所依。名之为住。能生恒沙。目之为地。上来第二别彰无明。自下第三四住无(以下阙)　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　约之以弁真归。若有众生是其种(以下半行阙)蒙佛化益。得法津泽生信乐者。得法润益。地前未证。故说信乐。归依法僧是二归者。约人弁归。向前众生。归依地上法之与僧。此法与僧。是真二归。

　　下次明其一体。三归亦名同体。三宝皆用实性为舶。故名同体。故涅槃云。若能观三宝。常住同真谛。是实性中。无三差别。故名一体。于中初言非此二归是归如来。蕳别同异。归第一下。彰同异别。于中初言归第一义是归如来。略以㯹举。此言不足。若具应言归依法僧第一义谛。是归如来。第一义谛事别则非理同故。此是二归依第一义下。略以释之。法僧实性与佛不殊。故归法僧第一义谛。是其究竟归依如来。归佛实性名为究竟。何以故下。问答广释。故何问也。三归各别。何故归依法僧义者。得名究竟归依如来。无异下。释无异如来。法僧实性。不异佛性。无异二归。如来实性。不异法僧。如来即三。结成无异。蕑去相似。是以言。即此言稍若。略具应言如来实性即三归性。如来正可即余二归。何故即三。就佛体实。义分以为三归性故。从上罗汉有归怖来。大段第二。会彼小果。以入一乘。自下第三。释会所以。何故问也。三乘皆是如来所说。何故上来会二入一。下释会意。明一乘道是佛实说。余二方便。方便不实。故会入一。于中初明一乘是实。若如来下。明二是权。即是大下。会权入实。明一实中。说一乘道如来无畏师子说者。当实而说。内心不怯。故言无畏。言中决定。名师子吼。明二权中。若随彼欲而方便者。佛随小欲。方便为说二乘法也。下会入中。即大无二。摄权入实。二乘入一。释无所以。以二入一。是故言无。一乘即是第一义乘。弁定所入。所入是其第一义乘。不同权大。乘依理成。是故名为第一义乘。

　　上来五章。明一乘行。自下八章。明一乘理。理者所谓如来藏性。于中前三。指示藏体。后之五章。解释藏义。就前三中。初明圣谛。谛是藏诠。故先明之。第二说藏。藏是谛实。是以次弁。三明法身。显前藏体。云何显藏。藏理在隐。法身出相。在隐难明。出相易显。故举出缠离相法身。显示在隐难识之藏。故下文言。如是法身不离烦惚名如来藏。后五章中。空义隐覆。解释能藏。以有空义隐覆真实故名为藏。一谛一依。解释所藏。一谛藏体。一依藏用。体实平等名为一谛。用具染净。染净所依故云一依。颠倒真实。释前空义有之所以。藏体清净。何缘得有空义隐覆。故下释之。以其颠倒真实。故有自性清净。转释向前一谛一依。前说一谛体性清净。上说一依从缘有染。体若清净。不应有染。若从缘染。体应不净。故下释之。心与烦惚不相[舉-與+角]故。体性常净。而为客尘烦惚染故。所以成染。不染而染。义在难知。仰推如来。如来述赞。前三章中。两憣弁释。初先略弁。于说藏身不思佛境及方便下。拂权显实。指彰法体。就初憣中。先明圣谛。从圣谛者说深义下。明如来藏。若于无量烦惚藏下。弁明法身。就初章中。四句释之。一解章名。此章名为无边圣谛。苦集灭道。审实名谛。圣谓诸佛。就圣弁谛。故云圣谛。谛有有量无量差别。有量局限。名为有边。无量宽广。故曰无边。二释来意。何故须弁。释言。一乘依于知苦断集证灭修道以成。故明四谛。又复一乘依藏以成。谛是藏诠。故须明谛。三解胜鬘不承不告自说所以。前摄受章。承力宣说。前一乘章。佛告令说。自下八章。何故不尔。释言。向前一乘章初。佛告令说诸佛所说摄受正法。上来一乘。是佛摄受。下是正法。前巳通告。故下文中。望直自说。四释其文。于中应先解四谛义然后释文。义如别章。文中有二。一明圣智。二圣义下。约智以弁圣之与谛。问曰。何不直明圣谛先说智乎。要有智者。方名为圣智。所智者方是谛故。就明智中。据人以分。明如来智及二乘智。是中为欲约如来智明无边谛。何须说彼二乘智乎。释言。举小为显大故。又欲蕑小而取大故。文有八句。四对差别。初二一对。约谛分别。次二一对。约理分别。次二一对。对鄣分别。后二一对。望果分别。就初对中。先明二乘观谛之智初而非上。后明佛智上而非初。明二乘中声闻缘觉。初观圣谛。总以㯹举。对后如来无作谛观。说彼为初。问曰。缘觉观十二因缘。今此何故说之观谛。释言。缘觉所观因缘。是苦集收。故名观谛。又复缘觉就十二缘。作具四十四智之观。彼亦是其四谛观故。说为观谛。四十四者。十二因缘次第相生。有十一对。一一谛中。各观四谛。名四十四。以一智下。显其初相。句别有三。初言一智断诸地者。明二乘人单用初一有作谛智断四住地不用无作断无明地。故名初观。二一智四下。明二乘人单就初一有作智中开。分四智不就无作。故名初观。一有作中。开分四智。名一智四。断下列之。断者断集。知者知苦。功德修道。作证证灭。余经论中。先果后因。今依顺观。先因后果。三亦善下。明二乘人单用初一有作谛智别知四谛不用无作总观谛理。故名初观。前以一智。自断己集。乃至自证己家之灭。并以此智。知四真谛。是故言亦。别知非总。故说善知四法义矣。明佛智中。初言无有出世上智四智渐至四缘渐至。明上无渐。此文是倒。若正应言出世上智无有四智渐至及四缘渐至。既知。如此置无在先。长牵成句。言势亦远。所谓无有出世上智四智渐至及四缘渐耶。菩萨智惠是出世上。佛智过彼。名上上智。如来顿观四谛法如。以顿观故。能观无有四智渐至。所观亦无四缘渐至。无渐至下。明无渐智方得是上。总观深故。第二对中。乘言便故。先明佛智是第一义。却明二乘非第一义。明佛智中。金刚喻者是第一义。举用显体。如世金刚。能破诸物。佛智如是。能摧众结。如世金刚。名金刚喻。如此喻者。能灭无明。见第一义。是故得名第一义智。明二乘中。非声闻缘觉不断无明初圣谛智是第一者。此文是倒。若正应言声闻缘觉不断无明初圣谛智非第一义智。既知。如此置非在前。长牵成句。言势亦远。二乘初观。不灭无明。无明覆心。不能见理。是故非是第一义智。第三对中。乘言便故。先明二乘断鄣不穷。后明佛尽。明二乘中。以无二智断诸地者。二乘但以一有作智。断四住地。不得第二无作智故。不灭无明。明佛尽中。如来等觉。举能断人。非声闻下。明能断智。就此智中。言非声闻缘觉境界。对劣显胜。不思空智。正弁智体。断一切下。明能尽鄣五住皆灭。名断一切。第四对中。乘前便故。先明如来果德究竟。后明二乘果德不究。明佛智中。坏一切惚。牒起前后。究竟智者。正弁其相。是名第一。约境以结。明二乘中。初圣谛智。牒二乘智。非究竟者。正弁其相。向菩提者。显不究义。上明圣智。自下约智明圣明谛。于中有二。一明圣及谛不在二乘。二此谛下。明圣及谛唯在如来。前中先明圣非二乘。后明圣谛非二乘谛。复就前中。言圣义者。总以㯹举。此举穷极大圣义也。言非一切声闻缘觉。就实论非究竟。大圣不在二乘。是故言非。言声闻缘觉成就有量少分功德为名圣者。就权彰是。此言即是。释防外难。若彼非圣。如来何故昔言是圣。故今释之。以其成就有量少德。故名为圣。但言成就有量少德名之为圣。即知非是大圣义矣。有量浅也。少分狭也。谛非二中。言圣谛者。无作谛也。言非声闻缘觉谛者。境非彼法。亦非声闻缘觉德者。能观之智。非彼德也。下就佛中。准前应先明圣是佛却明圣谛是如来谛。今此文中。略无初句。但明谛是如来谛矣。句别有三。初言此谛如来始觉。明无作谛。是佛所证。道佛初觉。即显二乘本未觉也。二为无明下。明无作谛是佛所说。此显不同有作谛矣。云何不同。鷇藏有二。一是四住。二是无明。四住烦惚。覆鄣众生。如鸟卵鷇。名四住鷇藏。无明覆鄣。如鸟卵鷇。名无明鷇藏。所覆众生。名为世间。有作四谛如来为彼四住鷇藏世间演说。无作四谛如来为彼无明鷇藏世间演说。道为无明鷇藏演说。即显不同有作谛耳。三是故下结。良以此谛是佛大圣所觉所说。故名圣谛。

　　自下第二。明如来藏。三句释之。一解章名。此章名为如来藏章。真识之中。备唅法界恒沙佛法。故名为藏。又为妄隐。亦名为藏。如来法身在此藏中名如来藏。又此藏中。出生如来。是故亦名如来藏矣。二释来意。何故须弁。乘依藏成。是以论之。三分文释。此章有二。一就谛明藏。二如来藏处说圣谛下。就藏明谛。问曰。是中为欲明藏直尔。就谛说藏便足。何须就藏以说谛乎。释言。此谛不依藏说。今即不可就之说藏。依藏说故。得就说藏为成向前就谛说藏。故须论之。前中有四。初言圣谛说深义者。就谛明藏。藏出情分。是故言深。二微细下。显其深相。于中初明难知故深。一切世下。难信故深。前难知中。言微细者。非闻惠境。言难知者。非思惠境。非思量者。非是世间修惠境界。智者所知。明非报生识智境界。唯是真证智境界耳。准依地论释之。应尔亦可。初言细微难知。非闻惠境。非思量者。非思惠境。是智者知。是修惠境。故地持言。用修惠知。不以闻思识诸法义。如此说者。缘修行中。思修识智。通名思惠。真证行德。方名修惠。难信可解。三何以故下。指示深体。何故问也。四谛唯是染净因果。此相粗浅。何故言深。下对弁之。以此谛处说如来藏。是故言深。四如来藏者如来境下。寄人显深。是如来境。就胜显妙。言非声闻缘觉境者。对下显深。何故唯说非二乘境。释言。凡夫全不观谛。非彼境界理在易知。为是不论。菩萨之人。能信能知。由是不说。地前能信。地上能知。自下就藏说谛之中。句别有三。初言藏处说圣谛者。就实弁相。如来之藏不染而染。为苦集谛。非净为净。为灭道谛。故就藏处说圣谛矣。二藏处深下。以藏甚深类显谛深。将谛摄藏。藏即谛实。故谛深也。三微细下。显谛深相。于中还明难知故深难信故深义同前解。

　　自下第三。明法身章。三句释之。一解章名此章名为法身章也。恒沙佛法。显成佛体。故名法身。二释来意。何故须弁。向前明藏。藏义在隐。法身离相。在隐难明。出相易显。欲以出缠易显之身示彼藏。故须论之。三随文释。于所缠藏不疑惑者。于出法身。亦无疑惑。以前显后。还欲将后以显前矣。为显藏身。体无别故。于藏不疑。于身亦尔。

　　上来一憣。略弁三章。自下第二。拂权显实。指彰法体。何故须然。向前虽云佛所知者是圣谛。未出谛体。又前直言谛处说藏。未出藏体。又前虽言于藏不疑于身不疑。未出身体。故下弁之。先明圣谛。过恒沙下。就谛明身。如是法身不离已下。依身弁藏。与前憣中。少不次第。藏身同体。互相显故。谛中有三。一以藏身权实显谛权实。二从如是难知下。广弁四谛权实之相。三如是八下。拂权显实。前中初言于说藏者。举如来藏。于说身者。举佛法身。不思佛境。藏身实也。实则非是余人所测。名不思议。唯佛所知。名佛境界。及方便说。藏身权也。何者藏实。谓真如性。何者藏权。如说生死以为藏等。何者身实。所谓诸佛法身自体。何者身权。随化世间示有断德。心决定者。于前藏身权之与实。信不疑也。此即信解脱二谛者。以前显后。但能信彼藏身权实。当知亦信谛权实也。问曰。是中为弁四谛。何不直望就彼谛中以显权实。乃举藏身以显谛乎。释言。四谛依藏身说。依藏权实说苦集谛。依身权实说灭道谛。故举藏身。第二广弁谛权实中。文别有三。初言如是难知难解。说二圣谛。总以㯹举。权实难分。故难解知。二列两名。权名有作。亦名有量。实名无作。亦名无量。道作无作。从行彰名。据小观谛望后。更有大乘谛观。可以修作。名为有作。据大观谛望后。更无余观可作。名曰无作。言量无量。当法立𥘴。于中略以三义弁之。一宽狭分别。有作之中。苦集唯正分断因果。灭道唯是分段对治。故名有量。无作之中。苦集该通分段变易两种因果。灭道该摄分段变易二种对治。故名无量。二浅深分别。小乘所观。唯知染净因果法相。又设极深唯知四谛因缘假有无性之空。故名有量。大乘所观。乃穷甚深如来藏性。故名无量。三粗细分别。小乘法中。虽观四谛。总相粗知。故名有量。大乘法中。随别细知。名为无量。如一苦中。具知法界微尘数苦。集等亦然。故涅槃云。所说苦等。中智所知。分别苦等。有无量种。非诸声闻缘觉所知。我于彼经。竟不说之。今且约行名作无作。三广弁释。作牒初门。是说有量。转名显示。有作有量。并如前解。下广弁释。先问次解。后总结之。何故问也。何故有作名为有量下。对释之。释意如何。明二乘人因他知故不知一切。故名有量。文中初言非因他能知一切者。此文颠倒。若正应言因他非能知一切苦乃至非能知一切道。既知。如此置非在前。长牵成句。言势亦远。谓二乘人非因他能知一切苦乃至道耶。二乘因佛为说四谛。得知苦等。故曰因他。但知分段因之与果及彼对治。不知变易。故曰非能知一切耳。是故下结。是二乘人。因他不知一切苦故。所知有为生死之外。别更有其无为生死。因他不能知一切灭故。所知有余涅槃之外。别更有其无余涅槃。有为生死是分段也。盖乃从人以判其名。凡夫学人。于三有中。造有漏业。起分段生。故曰有为。有为众生所受生死。名有为生死。无学圣人。不造结业起分段生。名曰无为。无为圣人。所受生死。名无为生死。有余涅槃。是小灭也。望后有余大涅槃在。将后别前。故曰有余。无余可知。且结苦灭。集道不论。无作谛者。牒前第二。说无量者转名显示。无作无量。偏同前解。下广释之。先问后释。何故问也。何故无作名为无量。能自下释。释意如何。正明如来自力知。故能知一切。故曰无量。一切苦报由因纳得。名为受苦。受苦家集。名为受集。受苦家灭。名为受灭。受灭家道。名受灭道。

　　上来第二。弁谛权实。自下第三。拂权显实。如是八谛。权实双牒。权实各四。故有八谛。如来说四。拂权显实。就前八中。无作四谛。是佛所知。故言如来说四谛矣。如是四下。广弁此四。是如来谛。先开二门。后广释之。言二门者。如是四谛如来事究竟。是第一门。非罗汉等事究竟者。是第二门。何故如来名事究竟。谛有二种。一者谛法。所谓一切染净法相。二者谛事。所谓自身染净因果。究竟亦二。一解究竟。解知一切四谛法相。二行究竟。于己谛事。苦集断尽。灭道修满。今据后门。故说如来事究竟耳。何故二乘名事不竟。义亦有二。一解不究竟。于四谛法。知之不穷。二行不究竟。于己苦集。断之不尽。于己灭道。修之不极。今据后门。是故说事不究竟。下广释之。先解二乘。何故问也。何故此谛声闻辟支偏不究竟。非下中上得涅槃者。对问弁释。此文是倒。若正应言下中上法非得涅槃。二乘随别渐观四谛。名下中上。以渐观故。不能究竟除苦断集证灭修道。是故名为非得涅槃。所谓不得大般涅槃。以不得故名为四谛事不究竟。下释如来。何故如来于无作谛事究竟者。征问起后。以一切下。对问弁释。以知一切未来苦者。知苦究竟。对今现在所断之集。苦皆在当。故说未来。佛是知故。永更不受。断一切烦㤕所摄集者。断集究竟。五住根本。是一切惚。五住所起。是上烦惚。此二烦惚。通摄分段变易因尽。故言所摄一切集。灭一切下。证灭究竟。初灭一切意生身阴。事灭究竟。初地已上变易之身。是意生阴。如来尽灭。名灭一切。当知如来分段变易因果皆灭。今对后说。是故偏言灭意生阴。苦灭作证。理灭究竟。苦灭作证。略以㯹举。诸法体家。名之为灭。此灭一切。今对初门且言。苦灭下重显之。非坏法故名苦灭者。蕑前事灭。所言已下。正显理灭。所言牒前。下正弁之。无始乃至离尽常住。对苦彰灭无始作起不同。苦生初生名始。缘集𥘴作。因生曰起。此等皆无。言无尽者。不同苦灭。言离尽者。显前无尽。彰此理灭体离终尽。言常住者。显前无始无作无起自性已下。对集彰灭。性净论体。离惚出相。即惚无㤕。名之为离。非对治离。此灭一切。今且约对苦集言耳。自下文中。就此理灭。明如来藏法身空义隐覆三章。初过恒沙不离不脱不异不思佛法成就说身。显上第三法身章也。过恒沙等。举法身因。恒沙是数。如来藏中。备具多法过恒河沙。名过恒沙。是义云何。真识体中。具一切法。所谓法界三昧智惠神通解脱陀罗尼等一切佛法。如妄心中具过恒沙一切烦惚。彼妄想心。虽未对缘现起贪瞋。已是一切贪瞋之性。虽未对缘现起痴慢。已是一切痴慢之性。如是一切真心。如是虽未对缘现起诸德。体是一切恒沙法性。息除妄想。真心即是一切德故。故马鸣言。从本已来。具足一切性功德法。如来藏经言。众生身中。具足一切种德。如模中像。华严经言。一切众生心。微尘中具无师智无㝵智广大智等。与此所说其义大同。下弁其相。是诸佛法。同体义分。非全别体。故曰不离。体真常住。不可因缘易脱使失。故云不脱。始终不变。名为不异。妙出情分。名不思议。此法本来性常成就。为妄隐覆相似。灭坏后息妄染。本隐佛法显成。今德名为成就。如是成时。说为法身。如是法身不离烦惚名如来藏。显前第二如来藏章。上先说藏。后约弁真。今先明身。后约显藏。文左右耳。

　　自下次明空义隐覆。三句释之。一解章名。此名空义隐覆真实。妄法虚无。名为空义。空覆藏性。名隐真实。二释来意。何故须弁。前说藏中。有其能藏所藏之别。能藏须弁。是以论之。三分文释。此章有二。一明空义隐覆真实。二一切苦下。复宗明前灭道二谛。前中人二。文别有四。言人二者。一明佛有智不为空覆。二明余人无智空覆。问曰。是中为明隐覆。直明余人被覆便足。何须明佛。释有两义。一对智弁愚。彰覆义显。故须论智。二欲使人舍愚求智学为不覆。是以须弁。言文四者。一略明如来有智不覆。二从一切阿罗汉下。略明余人无智被覆。三有二种下。广前如来有智不覆。四从一切阿罗汉下。广前余人无智被覆。就初段中。如来藏智是空智者。如来知藏。名为藏智。如来知空。说为空智。藏智藏空。义有通别。后当具论。第二段中。罗汉辟支大力菩萨。举被覆人。不见不得。彰被覆相。见者是解。得是者证。此等昔来。于藏于空。未解未证。名不见得。小乘法中。凡夫学人。亦未见得。据胜偏举罗汉辟支。大乘法中。外凡善趣。亦未见得。据胜偏举大力菩萨。地上分见。故不论之。第三段中。有二举数。藏智空智。列其二名。藏智空智。释有通别。别则知真名为藏智。知妄之解。名为空智。故下文中。空与不空。二皆名藏俱是空故。下文说为此二空智。若据斯义。藏智空智。齐有二种。问曰妄法云何名藏。以藏能故。云何名空。以虚无故。真实之法。云何名藏。以所藏故。云何名空。以其无相及无性故。云何无相。如马鸣说。是真如法。从本已来。离一切相。谓非有相。非无相。非非有相。非非无相。非有无俱相。非一相。非异相。非非一相。非非异相。非一异俱相。如是一切妄心分别。皆不相应。云何无性。如来藏中恒沙佛法。同一体性。互相缘集。无有一法别守自性。故名为空。如就诸法。说以为常。离诸法外无别有一常住性可得。我乐净等。类亦同尔。又就常等。说为解脱。离常等外无别有一解脱自性。法身波若。类亦同尔。如是一切。是故诸法皆无自性。无此性相故说为空。问曰。世法缘集无性。则是无常。真法缘集。以何义故。不是无常。释言。世法别体缘集。以别体故可离可脱可异。故是无常。如来藏中。虽具诸法同体缘集。以同体故。不离不脱不断不异。故非无常。如世虚空无为无㝵无有不动。同体义分。不可易脱。故非无常。下释其相。先解所知。此二空下。解释能知。解所知中。先妄后真。妄是能隐。真是所隐。如来悉知。是故不为空义覆真。妄中世尊空如来藏。总以㯹举。此义云何。释有三种。一妄法中。空无真实如来藏性。名空如来藏。二妄法虚无。故名为空。知此空义能成如来。故名空义为如来藏。三空法能藏如来真性。名空如来藏。若离脱异。弁释其相。妄法别起。其体不一。是故言离。可以对治。因缘易脱。故名为脱。始终变改。目之为异。一切惚藏指示其体。烦惚业苦。皆是空藏。就本以说。偏言烦惚。下明真中。不空藏者。总以㯹举。恒沙佛法。体有不无。故曰不空。过下释之。过于恒沙。列其数也。不离脱等。弁其相也。言佛法者。示其体也。此佛本法。非果法矣。下释能知。此二空智。总以㯹举。如来知向空不空藏。名二空智。知不空藏。云何名空。义如上释。真法离相及离性故。通名为空。诸大声闻能信如来。寄人显深。佛智深故。唯大声闻信能如来。有此二智。能知二藏。余皆不信。地前菩萨。阿含行成。名大声闻。依教信佛。能知二藏。名信如来。上来第三。广明如来有智不覆。自下第四。广明余人无智被覆。罗汉辟支。举能覆人。言空智者。是能覆心。所解不真。故名空智。于四不倒境界转者。正明覆真。如来藏性常乐我净。说为四种不倒境界。二乘妄谓无常与苦无我不净。目之为转。是故下结。是二乘人于四转故。于如来藏不见不得。本所不见。不能解也。本所不得。不能证也。凡夫二乘地前菩萨。皆不见得。今此何故偏说二乘。释言。二乘尚不见得。何况凡夫。是以不论。又二乘人。于如来藏起四颠倒。过鄣深重。是以偏说。地前菩萨。信佛语故。起于常乐我净等想。无四颠倒。是以不弁。

　　上来正明空义隐覆。自下复宗明灭道二谛。先明灭谛。一切苦灭唯佛得证。是理灭也。坏烦惚藏。是事灭也。悟实不起。故名为坏。前对一切意生身阴以论事灭。今对烦惚。左右言耳。修灭苦道。复宗明道。此明如来道中究竟。此四谛下。明一谛章。三句释之。一解章名。就四谛中。其唯蕑取一苦灭谛以为藏体。故云一谛。问曰。藏体是四谛实。今此何故偏言一谛。释言。弁义凡有三种。一随诠弁实。实在四中。如涅槃说。彼故经言。有苦有谛有实。乃至有道有谛有实。二蕑净异染。四谛之中。所有理性。摄在灭道。苦集不论。何故如是。灭道是净。相顺于理。故摄在中。理法虚通。即名为道。理法家静。说之为灭。故涅槃云。第一义谛。亦名为道。亦名涅槃。三蕑胜异劣。四谛实性。同摄在灭。余三不论。以灭精极故摄在中。余相粗鄙。故废不论。今据后义偏云一谛。二释来意。前弁空义。是其能藏。一谛一依。是其所藏。所藏之中。一谛藏体。故须论之。三分文释。此章有二。一蕑相取实。二不思议下。对情显深。前中先略。后广释之。此四圣谛三是无常一是常者。是其略也。此四牒上无作四谛。三无常者。苦集及道。是无常也。问曰。苦集无常可尔。无作道谛。云何无常。释言。无常有二种义。一者有始。二者有终。苦集二谛。有始有终。故是无常。道中缘观对治之道。亦有始终。故是无常。真实之道。虽无终尽而是有始。故曰无常。一是常者。灭谛是常。彼灭谛中。事尽之灭。断鄣始得。亦应无常。然今且据理灭为论。故说一常。下广释之。先问起发。何故三谛皆是无常一偏是常。下对释之。先解三谛。句别有九。初有三句。当相弁释。三谛牒前。入有为者。苦集及道。从缘集生。故曰有为。有为始起。故是无常。缘集无实。名虚妄法。次有三句。对真弁非。言非谛者。就前虚妄明非真谛。言非常者。就前无常明非真常。言非依者。就前有为明非真依。有为虚败。故不可依。后三结之。言是故者。是苦集道。有为无常虚妄法故。非第一义非常非依下释一谛。句应有九。文中少二。但有七句。初有三句。对相弁异。离有为者。异上初句。不从缘集。故离有为。言是常者。此句正应名非无常。异前第二。非虚妄者。异上第三。次有三句。当相弁释。言是谛者。就前非妄明是真谛。言是常者。就前第二明理是常。言是依者。就上初句非有为相明是可依。以非有为体真常住。故可依正。是故下结。应有三句。文但有一。言是故者。是一苦灭。离有为相。非是无常。非虚妄故。是第一义乃至是依。然此文中但结。是谛是常是依。略而不结。上来第一。蕑相取实。自下第二。对情显深。于中初言不思议者。总叹显深。情缘不及名不思议。下别显之。别中有二。一理出情外。二凡夫识者二见倒下。情不及实。前中初法。次喻后合。法中是灭过一切生心识缘者。出过凡也。亦非二乘智惠境者。过二乘也。喻中如盲不见众色。喻过众生心所缘也。色喻灭谛。盲喻凡也。七日婴儿不见日轮。喻过罗汉辟支境界。日喻灭谛。七日婴儿。喻二乘也。七日婴儿。但见日光。不见日轮。声闻辟支。但见理相。不见理实。下次合之。灭谛如是。合前众色及日轮也。非凡心缘。合盲不见。亦非二乘智惠境者。合前婴儿不见日轮。上来第一。理出情外。自下第二。情不及实。先开二门。凡夫识者二见颠倒。是第一门。断常两心。名为二见。建立常乐我净等想。说为颠倒。下文别解。宜须记知。罗汉辟支智者是净。是第二门。下广释之。解初门中。先明二见。后弁颠倒。明二见中。初先正弁二见之相。此妄想见于彼义下。明不及实。前中边者。总以㯹举。断常二见。乖中曰边。下释有二。一依我起边。二见诸行下。依法起边。依我起中。凡于五阴我见计着。是边见本。五阴之果。由因纳得。名五受阴。凡夫不识。妄取为我。名为计着。由我起边。故说为本。生二见下。正明起边。取我为常。即生常见。取我为断。即生断见。是名结之。所谓断常。列边见名。下依法中。初依生死涅槃二法以起边见。二依色心而起边见。就依生死涅槃法中。见行无常是断见者。依生死法起断见也。五阴集起。名为诸行。见此诸行无常灭坏。故起断见。是断非正。结以显非。见涅槃常是常见者。依涅槃法起常见也。此何涅槃。别唯究竟大般涅槃。通则三乘所得。皆是涅槃。涅槃实常。还见为常。应是正见。何故言边。释言。涅槃虽复是常是因缘常。非定性常。取为性常。所以是边。是常非正。结以显非。理实生死。涅槃法中。皆起断常。但诸众生。现见生死无常灭坏。多起断见。见涅槃法无为永安。多起常见。故偏说之。妄想故者。总明断常起之所由。由妄想见。故起断常。下就色心起边中。作如是见于身诸根分别见坏于续不见起断见者。依色起断。眼耳鼻等。是身诸根。现根尽灭。名现法坏。于未来世。更有报起名有相续。愚闇不见。便谓之断。妄想故者。明起所由。于心续下。依心计常。心法续起。名心相续。凡夫不知。谓是常然名闇不知刹那间意识境界。显不解相。刹那是念。念念之中前为意根。后为意识。意根意识。分齐各异。名刹那间意识境界。凡夫迷此名闇不解。以不解故。便起常见。犹如小儿见旋火轮谓不断绝。妄想故者。明起所由。上来第一。正明起边。下对苦灭。彰情迷实。此妄见者。牒上所弁断常二见。于彼若过若不及者。正明迷实。谓于向前一苦灭义。断者太过。常者不及。问曰。向前计我人等。以为断常。何关灭事。而于灭义过与不及。释言。理不离事故尔。彼断见者。谤无世事。以无事故。不得就之推求趣实。名为太过。彼常见者。执取事相。不得舍事以取实义。说为不及。其犹世人见绳为蛇弃蛇求绳。即是太过。留蛇求绳。便为不及。此亦如是。作异分别若断若常。显过不及。背正取耶名异分别。断显太过。常显不及。上来第一。广明二见。下显颠倒。颠倒众生。举倒见人。于五受阴。是倒见处。无常常等。是倒见心。通而论之。于五阴中。同起四倒。别则迷色。起于净倒。迷受起乐。迷识起常。迷想迷行。起于我倒。问曰。五阴实是无常苦无我等。凡夫何缘计为常等。如杂心释。以其相似相续覆故。计之为常。威仪覆故。计以为乐。作业覆故。计之为我。薄皮覆故。计以为净。问曰。经中说生死法具有五义。无常苦空无我不净。今此何故偏说四种。憣为四倒。释言。此等离合故尔。若就生死无我法中。分空无我则有五义。如成实说。众生空者。名之为空。法体空者。说为无我。如维摩中。众生空者。说为无我。法体空者。名之为空。故彼经言。众生是道场。知无我故。一切法是道场。知诸法空故。由分此二。故有五义。憣对此五。倒亦应然。今此合故。但云四耳。又问。无我理通染净。今此何故偏说生死以为无我。憣之说倒。然我无我通局不定。凡有四种。一就解惑。二情相对。生死有我。涅槃无我。以着我故。世间受生。故说有我。离我不生。便证涅槃。故说无我。故地经言。世间受生。皆以着我。若离着我。则无有生。斯文显矣。二就法相。虚实相对。生死无我。涅槃有我。生死之法。虚诳不实。又不自在。故名无我。涅槃真实。具八自在。故说有我。故经说言。生死无常。无我乐净。涅槃之法。常乐我净。三据如理。二俱无我。故经说言。凡夫我空。乃至诸佛生死法空。乃至涅槃。四就假用及实以论。生死涅槃。二俱有我。生死我者。有其二种。一者世谛假名之我。谓五阴法和合为人。故经说言。众生佛性不离六法。六者所谓五阴及我。二实性之我。故经说言。廿五有有我不耶。佛言。有我。我者所谓如来藏性。生死之中。具斯二我。涅槃亦尔。诸诸德和合。名之为佛。是其假我。穷其体实。即是性我。我无我义。通局如是。今据第二。故说生死一向无我。憣之宣说。取我为倒。上来明凡二见颠倒。下次解释二乘净智。于中初明罗汉辟支不见真实。或有众生信佛语下。举胜况劣。前中罗汉辟支净智。牒举上门。于一切下。明不及实。一切智境。是一苦灭。如来法身。是佛果德。罗汉辟支。虽云净智。于彼身境。本不见也。自下举胜况劣之中。举彼地前信行菩萨。况显二乘。于中初至得法余财。是举胜也。世尊净下。是况劣也。前中有三。一明地前。以为正见。二何以故下。释其正见。三是真子下。叹其正见。就初句中。或有众生。举正见人。所谓种性解行众生。信佛语故。正见所由。自未证法。依教生信。名信佛语。起常等想。是正见心。未有真智。故名为想。非颠倒见。弁正异耶。异前凡夫所起四倒。是名结之。第二释中。先问后解。何故问也。前于五阴。起常等想。名为颠倒。今此亦起常乐等想。何故名正。下对释之。如来法身是常乐等想。举境显心。如来法身。常中彻倒。名常波罗蜜。乐等亦然。佛德无量。以何义故偏举此四。佛德虽众。盖乃且据一门言耳。于中略以五义建立。一治患不同。生死法中。有四种患。谓无常苦无我无净。憣对彼故。宣说如来常乐我净。二憣倒不同。声闻闻说生死之法无常苦等。谓佛亦然。起四颠倒。憣对彼故。说佛常等。三除鄣不同。故立四种。言四鄣者。如宝性论说。一者缘相。谓无明地。鄣佛真净。对除彼故。说佛真净。二者因相。谓无漏业。鄣佛真我。对除彼故。说佛真我。三者生相。谓意生身。以此意生苦阴身故。鄣佛真乐。对除彼故。说佛真乐。四者坏相。谓变易死。鄣佛真常。对除彼故。说佛真常。四离过不同。故立四种。言四过者。如宝性论说。一阐提谤法。鄣佛真净。破除彼故。说佛真净。二外道着我。鄣佛真我。破除彼故。得佛真我。三声闻畏苦。鄣佛真乐。对除彼故。说佛真乐。四辟支舍心。舍诸众生。鄣佛真常。对除彼故。说佛真常。五酬因不同。故立四因。言四因者。如宝性论说。一者信心。除阐提谤法。得佛真净。二者波若。除外道着我。得佛真我。三者三昧。以空三昧。除声闻畏苦。得佛真乐。四者大悲。常随众生。除辟支舍心。得佛真常。以斯五义故立四种。上来一段。举境显心。于佛法下。明心𥘴境。以佛法身是常等故。于佛法身。起常等想。名为正见。问曰。前说罗汉辟支于智境界及佛法身本所不见。今此何故偏于法身起常等想名正见乎。法身显现。易生相故。第三叹中。正见牒前。下叹有五。前四行益。后一法资。行中真子一句。是总成人益也。有此正见。定能绍继。故曰真子。后三是别起益行也。从佛口生。是闻惠也。教出佛口。依口生解。名佛口生。从正法生。是思惠也。思从理起。名正法生。从法化生。是修惠也。行德先无。今时忽起。故云化生。得法余财。是法资也。地上得理。名为正财。今得教资。说为余财。上来弁胜。下况劣中。句亦有三。一对劣显胜。二此净下。将胜况劣。三何故下。问答弁释。就初句中。言净智者。牒向地前正见众生。彼于佛身。离四颠倒。故曰净智。罗汉辟支智波罗蜜。对劣显胜地前净智。望彼小乘罗汉辟支。得为究竟智波罗蜜。不名罗汉辟支佛智为波罗蜜。第二句中。此净智者。牒向地前净智之者。虽曰净下。将胜况劣。地前菩萨。望彼二乘。虽名净智。于一苦灭。尚非境界。况彼二乘四依之智。二乘之智。依四谛生。名四依智。问曰。缘觉不观四谛。云何亦名四依智乎。此如上释。第三句中。何故问也。问意如何。四依之智。既不智灭。如来昔曰。何故说之。下对弁释。明四依智现。虽不能得一苦灭。当能证会。故佛为说三乘之中二乘所行。为大方便。故名初业。就初业中。不愚法者。观察四谛。断粗烦惚。渐向苦灭。终能证会。是故名为当觉当得。觉是解也。得是证也。为是义故。如来昔曰。为说四依。此四依下。是一依章。三句释之。一解章名。一苦灭谛。能为染净所依正处。故名一依。二释来意。前明一谛是所藏体。依体有用。故须弁之。三分文释。此章有二。一蕑相取实。明一依体。二生死依下。依实起相。明一依用。前中此四是世间法。蕑相异实。谓彼二乘所依四谛。是世法也。苦集是其分段世间。灭道是其变易世间。一依已下。蕑实异相。言一依者一切依上。总以蕑之。过彼小乘有作四依。亦过大乘无作三依。名一切上。下别蕑之。出世间者。过前世间有作四依。言上上者。过彼大乘无作三依。无作三依。望前四依。已名为上。一苦灭谛。上于彼上。故云上上。第一义下。示其体相。明依用中。文别有三。一明藏性能为染依。二若无藏不得厌下。明如来藏能为净依。三何以故下。双释前二。前染依中。文别有四。一明依义。二从生死生死已下。明其相依不一不异。三是故如来藏是依持下。结前第一。四不离下。释前第二。初中有三。一明依义。二明持义。三明缘起建立之义。世尊生死依如来藏。是依义也。生死依真如。波依水。亦如夜闇见绳为蛇。蛇必依绳。以藏说本不可知者。是持义也。由藏持故。久续不断。故说本际不可知也。有藏说死名善说者。是其缘起建立义也。由藏起染。故得就之说为生死。此言当理。名为善说。一生死法。随义别之摄之。从情悉是情作。情作托真。故名为依。真能持彼。故说为持。摄彼生死。以从藏体。皆真心作。彼名为缘起建立义矣。第二不一不异之中。先明不异。世间言下。明其不一。不一成前依持义也。不异成前缘起义也。明不异中。先解生死。后弁不异。解生死中。生死生死总以㯹举。生死非一。故重言之。又生死中。有其二种。一生死生死。凡夫所起。二涅槃生死。如涅槃说。大般涅槃能建立大义。种种示现。今为蕑后涅槃生死。偏举初门。是故说言生死生死。下释其相。诸受根没。解其死也。眼等是根。现在六根。现生觉心。名诸受根没。没犹死也。不受根起。释其生也。生邻前死。故云次第。未来六根。未生觉心。名不受根。根生名起。是名下结。下显不异。言生死者。牒举前生死。此二法者。生死二法。言是藏者。就相弁实。故言是藏。如人夜暮见绳为蛇。蛇是绳也。亦如有人见南为北。北为南也。如是一切明不一中。先解生死。后明不一。解生死中。世间言说有死有生。彰其分齐。道其世间言说故有。即显非藏。诸根坏者。解其死也。此犹是前诸受根没。新诸根起。释其生也。犹前次第不受根起。非如来下。明其不一。非如来藏有生有死。正明不一。真妄性别。是故言非藏。离有为释显非一。离有为故。非生非死。常住不变。释离有为。

　　第三结中。言是故者。是彼生死。依藏等故。如来之藏。望彼生死。是依是持是建立也。是依结前生死依藏。是持结前以藏说本不可知也。是名结前有藏说死是名善说。第四重释不一。不异中。但释不一。不异一边。略而不解。文中先弁如来藏相。断脱异下。对妄以显不一之义。弁藏相中。不离不脱不异不思义。同上释言。不断者。藏性常住。故曰不断。下显异中。断脱异外有为依持建立等者。生死是其断脱异法。藏体异彼。是故言外。能为妄本。名有为法依持建立。如此义者。是如来藏。上明染依。下明净依。无如来藏不得厌苦求涅槃者。返明净依。若不依真。妄不孤立。故无厌苦求涅槃义。如人睡时。若无报心。则无梦中背河求出。此亦如是。何以故下。双释前二。何故问也。妄心自能兴染。造净何须依藏。下对释之。于中初先明妄不起。如来藏者无前际下。明真能起。妄谓七识。真谓藏识。此犹经中所说八识。八识之义。广如别章。此应具论。前明妄中。于此六识及心法智。举其妄心。六是事识。及心法智是第七识。迷时名心。解名法智。此七不住。明其离真妄体不立。事六妄一。合为七法。无真此七。一念不立。名刹那不住。不种已下。明其离真妄则无用。后明真中。如来藏者。举其真识。无前际等。彰其体常。无前不起。明真不生。言不灭者。显真不尽。种诸苦等。明真有用。种苦起染。厌乐兴净。如来藏者堕身见下。是其颠倒真实章也。于中亦以三句释之。一解章名。妄情憣理。名倒真实。二释来意。此章释前空义隐覆有之所由。由其颠倒真实故有。三分文弁释。此章有二。一明实异情。二彰情倒实。如来藏者非我非生非命非人。是初段也。上来说藏为染净依。相同外道所见神我。故今说非我众生等。有何差别。别对说非通释是一。其犹眼目。别解各异。如经中说。观内无我。外无众生。内外和合。无其寿命毕竟清净。所以无人。阴非神主。名内无我。我离阴亦无。名外无生。阴与假生相续名命。无别命体。故言内外和合无命。诸阴和合宰用名人。无别人体。故言毕竟清净无人。如来藏者堕身见下。彰情倒实。藏者是其所倒真实。堕身见等。是能倒情。情堕耶妄。目之为堕身见众生。非境界者。凡夫倒也。颠倒众生非境界者。二乘倒也。二乘于藏。妄计无常苦无我等。故云颠倒。空乱意生非境界者。菩萨倒也。大乘人中。多习空者。妨乱真解。名空乱意。藏非彼知。名非境界。如来藏者是法界下。自性清净隐覆章也。于中亦以三句释之。一解章名。藏体无垢。名性清净。随缘相染。故云隐覆。二释来意。何故须弁。前一谛章。明藏体净。一依章中。明藏用染。体若清净。用应不染。用若成染。体应不净。故今释之。心不[舉-與+角]惚。惚不[舉-與+角]心。故性清净。而为客尘烦惚所污。故用成染。三分文释。此章有二。一胜鬘正说。二如来述成。胜鬘说中。有略有广。初至不思如来境界。是其略也。余是广也。略中有四。一明性净。二客尘下。彰其用染。三不思下。明下不恻。四如来境下。彰唯佛知。就初句中。如来藏者。牒前藏体。是法界藏。转名显示。于此藏中。旷备一切恒沙佛法。恒沙法异。名法界藏。法身藏下。约时分异。彼前藏体。在佛果德。名法身藏。在初地上。名出世间上上藏。在凡位中。名性清净。在染不同。故云性净。第二句中。此性清净。牒上后句。而客尘下。从缘说染。而是返前起后之辞。藏性虽净而有染也。五住后起。依真名客。坌污𥘴尘。五住所起。粗强曰上。真不离此。故为之染。第三句中。不思议者。明下不恻。第四句中。如来境者。彰唯佛知。上来略竟。自下广之。何故问也。何故是净而复是染。复言不思如来境界。下对弁释。依上四句。次第释之。解初句中。刹那善心非烦惚染。刹那不善亦非染者。正解净义。刹那是念。念善心体。烦惚不染。念恶心体。惚亦不染。不染故净。惚不[舉-與+角]心心不[舉-與+角]惚。释前不染。惚出妄情。不及真识。故不[舉-與+角]心。据真无妄。故不[舉-與+角]惚。其犹世人见绳为蛇。蛇出妄情。故不[舉-與+角]绳。绳体常净。亦不[舉-與+角]蛇。云何不[舉-與+角]而能染者。责遣染过。然有惚下。释上第二而客尘染。然有烦惚。有能染也。有惚染心。有所染也。自性净心而有染下。释第三句不可思议。性净有染。难可了知。故不思议。唯佛已下。解第四句如来境界。实眼智等。备如上释。上来第一。胜鬘正说。自下第二。如来述可。于中初先内心。随喜如是已下。发言述成。如是如是。总述其言。如胜鬘语。是当道理。故曰如是。所说契当。故使如来重言述之。自性净下。别述其言。于中初至亦难了知。述前第一第二第三。如此二下。述上第一第二第四。前中性净有染难知。总述其言。有二下别先举二数。谓下列之。后中初言如此二法。牒前性净有染二法。汝及成下。举彼余人。下能穷证。显成唯佛知见之义。汝者对面。汝于胜鬘。胜鬘位分。在于地前。大法菩萨。在于地上。余声闻者。是小乘中大阿罗汉。如向二法。胜鬘及与大法菩萨。乃能听受。诸余声闻唯信佛语。未能证染净所以。故唯佛知。若我弟子随信已下。是真子章。于中且以四句释之。一解章名。于法信顺。堪绍佛位。故名真子。二释来意。前十三章。明一乘法。今明于法信顺利益。故次论之。三定说人。此章佛说。余皆胜鬘。何故偏尔。信益深浅。非佛不裁。故佛说之。又复胜鬘。亲是信人。自彰信益。仪中不便。故佛说之。四分文弁释。此章有三。一明信利益。二于我灭下。叹信利益。三信如来者有如是下。结信利益。前中初先。正弁信益。位别有四。初随信者。是种性前。善趣地中。随教生信。故名随信。又此信心。随种性上增上之信。故曰随信。增上者。是种性地所成信也。依明信随顺法智。是解行地所成益也。名前上信。以为明信。依彼信已。起解行中观解方便。此观顺于初地已上。成就法智。名随法智。而究竟者。是初地上。法智成也。望前三阶。说为究竟。有难解者。下重办之。随法智者。牒前第三。以此解行。临入初地。多修观解。方能趣入。是义难识。故重弁之。先别后结。别中有五。初二观染。后三观净。染中初一。观十二入。观施设根。是六根也。根无定性。因缘集起。故曰施设。意解境界。是六尘也。境无定实。从妄想起。名意解境。根言施设。类余皆然。境云意解。类余齐尔。今就初门。彰此观相。余略不论。观业报者。观因果也。集因名业。苦果𥘴报。下观净中。观罗汉眠。是净果也。罗汉所入无余涅槃。与眠相似。故说为眠。理实通观三乘之灭。据小为言。偏云罗汉。后之两句。观净法因。心乐禅乐。是其定也。心乐定果。神通𥘴意。名心自在。禅乐定体。罗汉辟支圣自在通。是其惠也。圣智自在。通解诸法。名圣自在通。据后说观。罗汉辟支大力菩萨。类前皆尔。何故不观地上菩萨。偏观大力。释言。此观破虚入实。罗汉辟支地前菩萨。缘观不真。故偏观之。此五巧成。释已总结。于前五法巧观趣实。名巧便观。自下第二。叹信益中。先牒前四。后就叹益。于我灭后未来随信。牒上初门。当佛在时。多善众集。非直能信。亦堪入证。未来恶时。信之者难。故偏举之。信增上者。牒前第二。依明信已随顺法智。牒上第三。自性净心彼为染污而得究竟。牒前第四。下就叹益。是究竟者。据后重牒理通前三。入大乘因。正叹信益。此名佛果。为大乘道。彼究竟者。能入彼乘。与佛作因。名大乘道因。信如来下。是其第三。结信利益。自处无知。仰推如来。名信如来。始成随信乃至究竟入大乘因。名大利益不谤深义。

　　胜鬘自下。是其胜鬘师子吼章。三句释之。一解章名。言胜鬘者。㯹人别德。何故此章偏云胜鬘。以此外化化益在人。故偏举之。师子吼者。借喻名德。如世师子哮吼之时。有所摧伏。胜鬘如是。外化之德。能摧恶人。是故就喻。名师子吼。如经中说。世间师子。哮吼之时。为十一事。一为破坏实非师子诈师子。二自试身力。三自净住处。四令诸子知其处所。五令群辈无怖畏心。六眠者得悟。七为一切放逸诸兽使不放逸。八令诸兽咸来依附。九为调伏大香鸟等。十为教诸子。十一庄严诸眷属故。诸佛菩萨。为师子吼事亦同然。一为摧魔军。二示众十力。三开佛行处。四为耶见作归依处。五为安抚怖畏众生。六觉悟无明睡眠众生。七行恶法者。为作悔心。八开视耶见。令诸众生知六师等非正师子。九为破坏富兰那等。亦令二乘生变悔心。十为令五住菩萨生大力心。习种性种合为一。住解行为二。净心为三。二地已上行迹为四。八地已上决定为五。十一为令正见之众于耶见者不生怖心。胜鬘今日为师子吼。齐应具此。但今文中。说降恶人。为师子吼。即是向前十一事中。第一第四第七第八第九事也。二释来意。何故次弁向前十四章。明其自行。自行既成。德堪化益。故次论之。三分文释。此章有五。第一胜鬘承力求说。二如来听许。三胜鬘正说。四说已顶礼。请佛述成。五如来述赞。胜鬘白佛。更有余益。我承佛威复说斯义。是初段也。对前自利。名后化他。以为余益。现承佛威。彰说契当。故承佛力。前彰自利。更论利他。故云复说。佛言便说。是第二段。化德须陈。故言便说。胜鬘白下。是第三段。于中有二。一蕳去善人。二诸余下。偏就恶人。以明化益。前蕑善中。先举善人。后总蕑之。举善人中。男子女人于义离毁生德入大。总举善人。前真子中有四。真子此合为三。初二为一。后二各一。故有三种。三中初一。于义不谤。名离毁伤。第二能生出世圣道。名生功德。第三能入诸佛果德。名入大乘。何等已下。别列善人。先征后列。从上至下。次第列之。男子女人成深法智。是初地上。法智究竟成。随法智是解行地随顺法智。于诸深法不自了下。是解行前。随信信增。此举善人。除此已下。总以蕑之。下对恶人。明化益中。除此余生。总举恶人。于诸深下。别列恶人。于诸深法坚着妄说。是内学中执耶过也。坚着心耶。妄说口耶。违背正法。是内学中乖正过也。习诸外道。是外学中执耶过也。腐败种子。是外学中乖正过也。坏正信心。名败种子。当以王下。明其化益。恶人难调。强力方制。故以王力天龙鬼力而调伏之。

　　上来第三。胜鬘正说。尔时已下。是第四段。请佛述成。行违摄物。相似非善。故须请述。令他施习。善哉已下。是第五段。如来述赞。善哉总叹。于染下别。于深守护降非得宜。叹其所作。守谓守正。降谓降耶。汝已亲下。叹其所说。以近多佛故能说。此外化行。义通则说此一部经义。

　　上来正说。下明流通。于中有四。一明如来为化既周还归舍卫。二时胜鬘下。明胜鬘等睹别恋仰。三还入城下。胜鬘以法传化流通。四入祇洹下。如来以法付属流通。初中世尊放胜光明普照大众。示将别相。化意已畅。故光转胜。升空去地七多罗树。彰行分齐。前说经时。佛虽在空。去地不远。今说既竟。将欲回还故。升虚空高七多罗树。一多罗树。去地七刃。一刃七尺。一树合有卌九尺。七树合有三百卌三尺。足步虚空还舍卫者。现胜神力。令物敬也。第二段中。时胜鬘等。㯹列敬人。合掌已下。三业[止/又]仰。合掌向佛观无厌足目不暂舍。是身业也。过眼境已欢喜各叹如来功德。是口业也。尽其肉眼所见分齐。名过眼境。庆蒙法利。所以欢喜。喜故赞叹。人人别叹。故云各各。具足念佛。是意业也。于佛色身及诸功德。皆念在心。故云具足。第三段中。还入城者。传化方便。胜鬘住宫。与王别城。今欲化王。须诣王所。故入城中。向友称王称叹大乘。先化王也。王是国主。今欲与之共率国民。故先化之。城中女下。胜鬘与王随类别化。第四段中。文别有四。一佛入祇洹。告念所付。二时天帝下。所付皆至。三向天帝下。佛为说经。以法付嘱。四天帝阿难及大会下。明诸大众闻法喜行。就初段中。如来初先。身入祇洹。次口言告命阿难。阿难同处。故直告之。后以心念。念于帝释。帝释在远。故佛念之。帝释胡语。是帝主也。释是能也。能为天主。故名帝释。第二段中。时天帝释忽然至者。圣心相鉴。故佛念时。天帝即至。阿难先在。故不说之。第三段中。先为说经。说已告下。以法付嘱。初先通付天帝阿难。复憍尸下。别付帝释。通中有二。一叹益劝持。二帝释白当何名下。别名教持。叹益劝中。先付帝释。后付阿难。付帝释中。汝当受持读诵此经。直劝受持。男子女人于恒沙下。叹益劝持。是故已下。结劝受持。叹益劝中。憍尸迦者。告命所付。此憍尸迦。帝释别𥘴。如龙树说。过去世时。波罗捺国。有波罗门。姓憍尸迦。聪明多智。与其同类卅二人共修福业。命终憍尸。得为天主。余卅二皆为辅臣。佛知此事。从本以呼。名憍尸迦。于恒沙劫修菩提行行六波罗蜜。举劣显胜。若复听受乃至执经福多彼者。弁胜过劣。谓于权化大乘法中。取相修行六波罗蜜。不知于此显实教中。听受读诵乃至执经。以此经中显彰一乘开示藏性故少。听受读诵执持。福多于彼。此执持者。于经乐爱。欲披非是。泛尔求理。如此执持。福多于彼。何况为人。以劣况胜。自持尚多。况为他说。是故已下。结劝受持。言为卅三天说者。刀利天中。具有卅三种住处。帝释住处。即以为一面。各八臣住处各异故。有卅三天之别。此皆帝释所王领处。故劝为说。下付阿难。相显可知。第二列名教持之中。初帝释请。当何名经。问经名字。云何奉持问持之仪。下佛答之。文别有三。初言此经成无量德声闻缘觉不能究竟观察知者。彰此法广。名不能穷。二憍尸迦下。显此法深。名不能尽。三今当下。据其总要列名教持。于中初先[(立/大)*力]听许说。时天帝下。奉教领受。佛言已下。列名教持。一一章中。皆初列名。对上初问。后教受持。对上后问。此叹如来真实德者。是前如来妙色身等。如是持者。依此名字。愠守不失。即名受持。后余类尔。不思大受。是前恭敬。受十受等。一切愿摄。是前胜鬘复于佛前。发三愿等。不思摄受。是前承佛说调伏等。说入一乘。是上佛告汝今更说诸佛所说摄受法等。无边圣谛。是前文中。初观谛等。说如来藏。是前文中。于圣帝处说深义等。说法身者。是前若于无量烦惚所缠不疑。于出烦惚法身不疑。空义隐覆。是前文中。如来藏智是空智等。说一谛者。是上此四。三是无常。一是常等。说一依者。是前此四是世间法。一依出世如是等也。颠倒真实。是前文中。如来藏者。非我非生非命人等。性净隐覆。是前文中。如来藏者。是法界藏等。说真子者。是前随信信增上等。胜鬘夫人师子吼者。是前文中。更有余益。复说斯等。自下第二。别付帝释。良以帝释在家俗人。虑不在心。故别付之。又以帝释住寿多时传至末法。故佛别付。先叹经胜。次以付嘱。至法住者。出其时分。释迦正法。有五百岁。像法千载。末法万年。于此时中。汝当读诵为人广说。帝释白下。奉教传持。第四大众闻法善行。相显可知。

　　胜鬘义记卷下　　　释慧远撰之也

　　大隋大业九年八月五日沙门昙皎写之。流通后世。校竟也。

　　经疏卷之下
