卍新纂续藏经第 19 册 No. 0352 胜鬘经述记


　　胜鬘经述记目次卷之上如来真实功德章第一十受章第二三愿章第三摄受章第四一乘章第五卷之下一乘章之余无边圣谛章第六如来藏章第七法身章第八空义隐覆真实章第九一谛章第十一依章第十一颠倒真实章第十二自性清净章第十三如来真子章第十四胜鬘狮子吼章第十五

　　胜鬘经述记目次(终)

　　No. 352

　　胜鬘经述记卷上

　　大乘慈恩　基法师说

　　门人　义令　记

　　此经有三分。初说经由致分。二如来妙色身以下。加持广说分。三尔时世尊放胜光明等下。还述依行分。前中有二。初诸经通叙。二时波斯匿王下。此经别叙通叙中。若依大智度论有六。一谓如是。二谓我闻。三时。四佛。五处。六众。明文。若依佛地论有五。如是我闻。总合为一。为令生信。何以然者。若说如是。即我闻别者。既说我闻。欲闻何法。以即前是别故。今总为一。今言如是前法我从佛闻。合一为胜。问。此言佛住。乃至余经。复言佛在耶。答。在者游化之处。住者游化所居。古释有多。非关三住等义也。问。佛地有五。何故此经独无教所被机耶。答。胜鬘长为国后。生在深宫。出入既难。折法至重。如来愍其聪慧。为现空中。居将每逐。众人恐招议论。于空挺住。复释讥嫌。所以此经无通叙众。胜鬘眷属。即教被机。创听深经。非常随也。如来独往。所以无常应随众。既在孤独园中。岂是胜鬘说经之处耶。解云。不举说经之处。但谈付属之所也。问。付属之所。尚列为处所。何不标付属之众作同闻之人。解云。付属之众。非是所为。故此不列。付属之处。佛意故偏释。又解。此经亦有同闻众。故下经云。天龙八部等。但是经家隐前显后。若列在初者。恐时人谓给园众生同闻胜鬘所说。此经隐前显后者。耆阇虽无。祗洹众有。为成二家别。故有隐显也。

　　于别叙中有四。初平章遣信。二胜鬘得书以下。胜鬘喜请。三即生此念时等。佛现在空。四胜鬘及眷属下。接叹归礼。前中有二。初谈平章因。二明遣使果。

　　言波斯匿王者。此谬也。应言钵罗犀那恃。此云胜军也。其仁王经云。波斯匿王。是月光王也。今三藏会云。有二种王。名此人非。故十六群童子为义。言末利夫人者。本非正妃。未得为三夫人列。故末利人也。以能有扶夫之用。名曰夫人也。二云末利者园名。从因地受称。名末利夫人也。应云末利迦。此云造鬘者。此女先是摩诃男家守园贱士。因施佛饭。奉愿随身当为国母。因即现报。每以众綖贯华。名造鬘者。问。何故古名尘头婢耶。答。抄笔者误。然三藏意说。此以造华鬘串于头上。为此方不解故。置华于头上。欲庄末利。名造鬘者。此方不悟。遂疑己心。名尘头婢。傥置余华。应名众色头婢耶。言信法未久者。为夫抢归佛法。其信未坚。然婢虽久净心随夫。总言未久。此谈平章之因也。若言未久。如何能难如来三德耶。应云信法未久。书写家错故。

　　第二明遣使果。正辨平章中有四。初叹女德高。二夫人敬诺。三作书遣信。四使者依行。于叹女德中有五。初泛示平章。二明女字。三恰受四叹女德高。五正明筹议。

　　言共相谓言者。泛示也。问曰。两人相对。言论谈道。可说共相。下独夫人敬诺。唯王语。何得称共相谓言耶。答曰。四解。二情和顺。故名为共。夫独申语曰谓言。所以下文夫人敬诺也。又可两面相觌无反曰共。王出言告。称曰谓言。夫人面难相对。上文由是未语情无违背。下文所以言。又可其王发语。夫人许诺操云如是。即谓共相。非夫人先发。下独称敬诺也。又云。欲明父母俱解常住。共宜重欲及女同得此解。故言共相谓也。

　　言胜鬘者。二明字也。梵音云末利室罗。此云胜鬘。有三义。一云。夫人种因久远。行果令生。聪慧利根。堪闻妙法。灌胜法在心。是鬘者之女。故名胜鬘。二云。然末利产生既多。上有琉璃太子。能除释种。下有金刚女。门亦不逾。中有胜鬘。形貌端政。才量难思。复为用妃。末利深生敬重。是夫人爱胜之女。鬘过胜故。名曰胜鬘。三云。其母初为贱余。后始高尊。然女终始俱珍过母。母边胜故。名曰胜鬘也。问。既标胜之足。何须复道夫人耶。解云。子尊不加于父。虽为国后。然是女所以先标鬘。为与贵重人作轨则。复置夫人之德。若称正名。便违他国法也。

　　是我之女者。三恰念也。彰己语知。也言夫人。足知是女。何须重言是我之女耶。二解。如前作书为别余女故。二云。本来解常之时。生死之女。今已解常。名真女。故须重也。

　　言聪慧等下。四叹德也。于中有二。初聪至悟者。生知之德。二从若至无疑。长益之能。亦可初在凡之德。后居圣之德。又可初有漏之德。后无漏之德。兹出性天然。如宝在自洁非不成其器。要见佛而无疑。于生知之德中。有二义。为六。或可为三。言六者。一聪。闻法即悟。不假裁节故。二慧。简择是非故。三利根。速证真理故。四通。事理无拥故。五愍。明而不乱故。六易悟。闻能速解故也。云三者。上三是标。下三是释。通故聪。简故通也。敏故慧。疏略之慧。易悟故利根。简诸外道故。此出性天然。名生知德也。言若见佛者至心得无疑者。述曰。明长益之能。有四解。由逢佛故必速解法。修善也。心得无疑。离恶也。惑有见修障圣唯见。见中万品。疑是为先。今所以独疑也。二云。以遇佛故。得正理证。必速解法也。大智能生。心得无疑。三云。善谓二种性得方便。方便中有三。谓闻思修。故由近善知识。有闻思二慧起。即若见佛者。必速解法也。因二得定。修慧便生。简择诸法。谓心得无疑也。四云。胜鬘四谛具证。名为速解法也。四种净在身。魔不能灭。谓心得无疑也。

　　言宜时遣信发其道意者。述曰。第五正辨筹议也。心信堪可。故说名宜。今正应尔。故名曰时。上人慰下称遣。今传意到曰信。信至大愿。遂生行因。故菩提乃克。所以名为发其道意也。言夫人白言今正是时者。述曰。夫人敬诺也。闻法是时。宜应速往也。

　　言王及夫人等者。述曰。第三作书遣信。于中有二。初作书。第二遣信。言王及夫人至无量功德者。作书也。言与胜鬘书至赞。彰能叹也。如来以下。明其所叹功德无量。不可具陈。今少称扬。故名略赞。乘如实道。名曰如来。内德无穷。称为无量。行因所得。乃以功德为名。问。父母爱女情重。义言天隔。何不嗳女来听合彼俨思。何得庵含略赞功德耶。答。不得有二种过。若嗳女来听。夫所制物。若合遥念。恐生我慢。但可略示尊名。任自安念也。

　　言即遣内人名旃提罗者。述曰。第二遣信也。旃提罗者。古释使人名故。今解不尔。此名声类。有三种名。战陀罗。月也。旃陀罗。屠儿也。今旃提罗者。黄门儿也。总谈其德。非独使人之名也。

　　言使人奉书至敬授胜鬘者。述曰。第四使者依行。言阿逾阇国者。此云无生国。以此国中多学大乘无生观故。从学为名也。此王名右称王故。尊信既重。不可守门。以是内人。今直入其宫内。必为下隶。所以须护于胜鬘。故名为敬。前跪申手。付书了彼。称为授也。上为第一平章遣信也。

　　言胜鬘得书以下。第二胜鬘喜请。于中有二。初明喜。二明请。

　　前喜中有二。初得书欢喜。二向旃提罗等下。敬赞欢喜。问。胜鬘得书。何利作此欢喜耶。答。有三解。一云。见送书人。异于常徒。表此书中。必有胜事也。二云。书有二种。谓吉凶故。向观此人形。颜貌怡悦。定非凶事也。三云。胜鬘大士隐迹女人。欲化此国之人无由。及今得书已。近适侣情。远合化道。众生根熟。正堪闻法。所以欢喜。

　　言我闻佛音等者。述曰。第二喜也。问。胜鬘先未见佛。但睹其书。只可眼见。如何得闻耶。答。有五说。一云。论实读书。应名眼见。听彼者言述。依此名闻。二云。无辟林解云。胜鬘读书。非是耳听。今将眼赞耳。故名我闻。此解不可。三云。若论语表。独在于声。纸载其文。色非表业。今见色文而起解。若睹相而思仁。鉴果意念其因因。故实为闻也。四云。口读于书。耳闻昔。名闻也。五云。胜鬘得书意。父母作书意。令胜鬘赞书请佛。今既得已即请。如似我身于父母前坐闻相似。名闻故也。问。此我闻一颂。异说何耶。答有二意。一云。恭敬使人。此意云。今我得书。闻佛名誉。世所无此。实生希有。汝今所欲。如来实。实如言者。我今抑汝劬劳之甚。故曰应当修供养也。二云。供养如来。非使人故。此意云。我闻如来功德好音。所言若真。我今应当具以三业修持供养如来也。此是旁义。故无辟林云。使人汝言若真。与汝作衣裳。问。上文云。胜鬘具听。聪慧利根。一闻领悟。无所凝滞。下文复说。我久安立汝前世已开觉等。如来非使人。乃是有疑。如何说聪耶。答有二解。一云。前后二文。实为聪敏。但闻即悟。无有疑心。今此示相生疑。欲令事事皆审。喻如复若如来知而故问也。二云。此中实生其惑。何故前文说听等耶。有二种义。前约生知之德天性。所以言听。后据长益之能。怆实生于心或。功德胜故。由是生疑。

　　言仰惟佛世尊等一行。明请也。问曰。仰惟伏惟。此二何别耶。答。深心任念名曰伏惟。佛德既高慕遵曰仰。言普为世间出者。普有二义。谓遍故并故。遍故无所不游。并哉若日辉于东域。普照天下。喻大智也。

　　言即生此念时等一行。第三胜鬘嘿说。现于空。王言不得辄尔。不将常随之众入宫。恐招议论。如来所以在空。放光故智德圆。现身故断德立。又可上恩德利他具。下断德是自利。又可放光故令灭诸缠。现身故令修万行也。二云。地是有。空是无。如来在空者。明佛体有相生空故空也。三云。世间处空必离去地。表如来脱三相离生死地也。

　　言胜鬘及眷属等一行。第四接叹归礼。接故身业也。心故意业也。叹故语业也。问。夫言接足亲捧尊容。佛既住空。如何接足耶。答有二种。一身亲一身接。二意亲名接。今胜鬘相对尊容。意立名接也。

　　下说一章下正说分。言如来妙色身等以下。第二加持广说分。于中十五章经。分之为二。谓自利利他行。前十四名自利。第十五名利他。利他即自利。一无别。何者。修智惑灭名曰自利。说授他学名曰利他。利他若成摄归即是自利。故言为一。前自利中有二。初十三明法。第十四辨人。人无别体。揽实以成人。故前为法。十四为人也。依摄论瑜伽有三义。一处。二修行。三修行者。摄论云。十殊胜者。前二为境。今是处也。中六为行。乃修行也。后二为果。即是修行之者。今十章中。既见法身真境。生灭之尘。二境共圆。名境处也。前十四章修其万行。第十五章名修行者。其人是也。前法中有四。谓教理行果。初有四章名行。第五一章明果。后有八章。总为教理。问。何以不次第耶。答。教理前世开觉。所以后明。行果曾来示修。今时无说。于中有二。初有二章明行。修二章明愿。行中有二。谓有漏无漏。或有世间出世间。或有自利利他愿也。

　　于真实章中有四。初六行颂。赞叹如来。二有一行颂。佛许摄受。三有一行颂及少长行。胜鬘欢喜设礼处恭。四佛于众生下。见殷勤为其授记。

　　于六行中有二。初五行叹佛。次有一行。发心求摄。于前中有二。初四行。别叹三事。总叹涅槃。次有一行。总叹众德。别叹福智。

　　于前中有三。初二行叹法身。次有一行叹解脱。次有一行。叹摩诃般若。叹法身中即是三身佛也。问。涅槃所说三事唯是法身。此处及成唯识三身为法身耶。答。涅槃据如一体义说三名。此处成唯识。约事三说。若二乘位。名解脱身。在大牟尼。名法身故。体依聚义说为身。然诸论中。说智及处。俱名为般若。菩提菩提断。俱名为菩提。摄论又云二断二智为菩提故。故此三身。并名法身也。于二偈明三身中。初一行明化身。次两句明报身。次后二句明法身故。云妙色身者。四事既不可唯变相色。色虽本影有别。不失其位。有用心法。若通影本。相心为境。无用所以唯化为色。此中独叹也。言世间无与等者。有三义。无等齐德。无比者无类德。不思议者无言虑德。故释迦如来因中。叹燃灯佛云。天地此界多闻室。逝宫天处十方无。丈夫中王大沙门。寻地山林遍无等。言如来色无尽智慧亦复然者。叹自受用身。一切法有二。色聚。非色聚。色聚举色为首。非色以智为先。以佛果中智慧强故。故涅槃舍无常色。获得常色。受想行识亦复如是也。

　　言一切法常住者。叹法身也。一切有二。谓一切一切。少分一切也。若一切一切。如来所知。是佛境名一切法也。常住所谓真如。真如与彼为依。即是一切法之常住。故我归依也。若少分一切。谓如来地恒沙功德。唯无漏。唯无为。唯善性。一切法与常住故。我依归佛故。此三身有三种常。法尔凝然常。不变易故。报身不断常。一受已去更不断故。变化身相续常。随机应物故。言降伏心过恶等一行。明解脱也。降者下义。令烦恼卑下。伏者归义。令相应净。故名降伏也。然起烦恼。由二种境。一谓色。二谓心。心为因故。诸烦恼起。名心过恶。色为境故。积聚名身。四大种故。曰及与身四种也。第二解云。起诸烦恼。由三业故。言心过恶。意业也。及与身。身三邪。言四种。语四过也。译者意存省略。若有应言。降伏心三语四及身三种过恶。应在其下。今此语业标有四。应教身心各具三种过恶。既居心下。彰身与语。只有此名。三云。心过恶者。无明住地。身四种者。余四住地。今意身者。已此依身起。谓所依得名也。烦恼在身。为他所伏。罪惑皆尽。故名难伏地。地者谓无明住地为难伏。佛地方断故。二者。即指如来。

　　言知一切尔炎等者一行。明摩诃般若。言尔炎者。此翻为境。亦名智母。以能生智故。此境名后得智。一切种智也。智慧身自在者。谓根本智。昔由烦恼所拘。不得自在。永离罪染。解脱无为。名为自在。观空之智也。言身者。通释二智依止名身故。摄谓包含。一切境界。全分俱尽。真俗具收。是佛所知。后得智也。持谓任持。不令流散。持一切法者。少分非多。是根本智。能证真理。任持少分一切法界之理。名持一切法。由是我等今敬礼。

　　言敬礼过称量等一行。总叹众德。别叹福慧也。然有四种。一谓数分。若依俱舍有六十大数。四已遗落。有五十六名。阿僧祗劫。若依华严经。一百二十大数。至亿数已。乃加亿亿。名非等也。二谓喻分。乃以世间法为譬。三时分。谓有四时分故。四力分。所不能伏故。今此颂中。依此四种。言过称量。者过数分。也称谓能计。量谓所度。名曰称量也。言无譬类者。过喻分也。如王势力尚自无碍。况有如来喻所能譬也。言无边法者。过时分也。言难思议者。过力分也。寻思所不及。言论不能知。世所难伏。名过力分也。又有解者。此一行释疑。疑曰。见上叹佛意谓如来功德。有所叹中。便即有限。今释云。向叹说不尽。且略明之。故云叹也言哀愍覆护我等一行。等二发心求摄。哀谓慈。能生乐。愍谓悲愍。能拔苦。覆乃覆阴。护即持。由上有慈悲二。能此覆护。具足喜舍之用。如来既能无量设造。能令于我法种增长故。法谓菩提种。即本有因也。既逢世尊。复植上因。愿此世及后世。佛常摄受也。

　　言我久安立汝等一行。明如来许摄。佛意云。我久于过去。安立开觉。今现摄受。未来亦然。故我今时应摄受汝也。离三途名安。得人天名立。又可教断生死之方名安。与发大安名立也。开文诠理名开。发教解生名觉。觉知善恶。

　　言我已作功德等。第三胜鬘欢喜设礼处恭。可解也。言佛于众中即为授记等者。第四明授记也。于中有三。初总标授记。二别陈授记。三大众欢喜。言佛于众中即为授记者。述曰总标也。问。于三身中。记何身耶。答。一义唯记变化身他受用身。法身与自受用身不可记故。有义自受用身可有记也。

　　言汝叹如来至皆集于彼者。述曰。别陈授记。于中二。一授因。二记果。授因中有二。初内德圆满。二主缘会遇也。言汝叹如来至为自在王者。述曰。内德圆满也。由叹如来真实功德。资益本有无漏种子。令渐增长。所资种子。当得报身。不能资有漏善种子。能招地前十王果报。故说天人中尊。据位应得十王果报。菩萨成而不取也。言一切生处等者。述曰。主缘也。于中有二。初明见一佛。二广事如来。言一切生处至如今无异者。述曰。明见一佛也。如来记云。汝于今生。逢我称叹。愿更余生。当现赞叹。眷属无舍。问。胜鬘有尽之身。如来化形有极。于兹永灭。更不重生。如何说言生生常见耶。答。有二解。一云。若胜鬘地下凡夫。当见化佛。佛于此土一面各有三十二。一时成佛。或次第生。胜鬘舍身。于彼称赞。以此化身相续故。二云。胜鬘既是八地菩萨。见受用身。或见佛报。报佛常于此处。大火所不能烧。胜鬘常在此中称叹。有何过失。言当复供养无量阿僧祇佛者。述曰。明主缘更多广事如来也。若依小乘。初劫逢六万五千。第二劫逢六万六千。第三劫逢六万七千也。今大乘。初劫五恒河沙佛。二劫六万六恒河沙佛。三劫逢七恒河沙佛。依涅槃经。第十地菩萨。事八恒河沙佛。然胜鬘具事诸佛。具缘不小也。言过二万阿僧祇等者。述曰。记果也。于中有三。初明时。二列名。即正报。三举果。即依报。言过二万阿僧祇劫。述曰。明时也。二果用证要三僧祇。佛德既高。无边因感。三僧祇劫。必善心相续。胜鬘三性所间。或杂或纯。所以要经二万僧祇初。准此胜鬘未十信也。言当得作佛至应正遍知者。述曰。明佛名正果也。由佛普放净光遍世间出。为斯授记胜鬘。名曰普光如来应正遍知。略举前立三德智断及恩三德圆满也。言彼佛国土等者。述曰。第三明依果也。于中有二。初明所无恶。二明所有善也。明无恶中有二。初果。后因。言彼佛国土至不适意苦。述曰。明无恶果也。言恶趣。无彼三途。唯有人天。又无八苦等事。如理思取也。言亦无不善恶业道名。述曰。明因也。果既非有。何得独有其因。故无不善业名也。又解云。老死人趣。衰恼趣。余同前。言彼国众生等者。述曰。明所有善也。于中有二。初明果。二明因。言彼国众生至自在诸天。述曰。明果也。色故无老苦。颜色不改故。力故无病苦。由无彼病。气力无竭故。寿命故无恼。必无寿命若中灭者临死众生。法不生爱恼。故云众生等无不适意苦。于一切二境中。皆悉快乐。故于六欲天中。唯他化自在天。欲境最胜。今彼国内快乐过彼。故云胜于他化自在天也。言彼诸众生至皆集于彼。述曰。明因也。如师子王绕围故。今胜鬘所生之处。当成大乘根器众生共于彼国也。

　　言胜鬘夫人至皆当往生。述曰。第三胜鬘得记欢喜皆愿生也。上明真实功德语行始起。

　　自下明十大受身行久修。于中有二。胜鬘佛前而立自受下说第二章十大受。第二世尊下。作证求相。前中有三。总标得记。第二别说受十受仪戒。第三明得十大受之意。

　　言尔时胜鬘闻受记已恭敬而立受十大受者。述曰。总明得记也。世尊者。能授也。大者。出过二乘。体用弘广。名之为大。大有容纳。复名为受。即是大受之受。依主释也。恭敬者。心肃曰恭。形处曰敬。二云。立而受戒似慢。今名恭敬立者。佛立空。胜鬘在地。欲使言语通天故立。声闻自跪。但支形恭。不与心会。菩萨二俱不妨。今言立者。即无二乘心也。三云。夫立者必持行之。独得胜受。得意能行。故起受戒。为受者要。受方行故。问。此中受。为是受语。为是持语。答。只持语。乃至菩提不起犯心等。即是持文。又云。恭敬而立受十大受。即是受文。

　　于别说十。依菩萨地。有三种戒。谓律仪等。即此十中。受之为三。初有五种。明律仪戒。第二有四种。明饶益有情戒。第三有一种。明摄善法戒。然菩萨戒及八五戒。通时因缘受。若出家戒。不能行卧受。故无有自受。其菩萨三戒。起受心时。要先断恶。方能修善。由断恶修善已。始能饶益有情。然此文相。次第稍别。由先断恶故。此前说菩萨起心法欲。一利物故。余第二说饶益有情戒。既能自恶已断。令他亦善。于诸善品。方能摄受故。次第三明摄善法戒也。律仪戒者。断一切恶。菩萨戒内。有四种者。亦依此义。文中有二。初有一大受。于性及遮。若轻若重。根本随顺。但悉坚持。第二有四受。唯持其性非遮。唯重非轻。唯根本非随顺也。于中有四。即四波罗夷。此名他胜处。恶法损己。名他胜处。善法益已。名已胜处。何者为四种。一若有财法不得吝惜。二不得为名闻等自赞毁他。三有怨嫌彼此相和。四不得起大邪见谤无因果。今此文中。不依斯次。从后向前说。欲明断恶。邪见最重。所以先明也。言世尊我从今日至不起犯心者。述曰。第一总也。言世尊我从今日至不起慢心。述曰。第一明第四不得起大邪见也。慢者。自恃非他。高举之相。今于诸尊者一切功德尊宿之处。不起慢心。长谓师长。有德之人。亦无慢意。由此不起增上慢邪见也。言世尊我从今日至不起恚心。述曰。第二明第三不得赐欢喜也。若有一人于我所生憎害心。又若相共有怨嫌心。相谢令喜。不生瞋恨。故云不起恚心也。言世尊我从今日至不起嫉心。述曰。第三明第二不得为名闻等也。若怀嫉妒。于他身色及外众具即是依止二根内外二果。深生嫉妒。所有造作。皆为名等。既无嫉所作。不为名等也。言世尊我从今日至不起悭心。述曰。第四明第一不施财法也。由持戒故。若内财法。若外财法。物不生恼恨。是故不起四波罗夷也。于四大受。明饶益有情中有二。初之二种。明慈与乐行。第二有两大受。明悲拔苦行。于初中有二。初畜净财。二明摄受有情也。言世尊我从今日至贫苦众生。述曰。置净财也。菩萨所有钱财有三种。一敬田。谓三宝。二悲田。谓贫苦等。三中容田。谓从子等。菩萨愿所受畜。皆为此三。不已名等置钱财等。言世尊我从今日至一切众生故。述曰。第二摄受中。于中有二。初总。后别。此即初也。菩萨所畜。不自为己。乐行四摄。利益一切众生。四摄者。谓布施通三。二爱语。柔和悦故。三利行。乐劝为善。四同事。共所作业。故名四摄也。言以不爱染心无厌足心无挂碍心摄受众生。述曰。别受解。然世间中。有三种心极急可污。一于知识生爱染心。二于怨家起杀害心。三于中容人起不摄受心。今菩萨无此三种故。名四摄圆。言不以爱染心者。无第一故。言无厌足心。于诸怨恶。不欲弃舍。生怀念之。无碍心者。于中容者。当欲摄受。不生舍相也。二云。无释疑故。众疑既问。爱诸摄物情。谓菩萨染心说。更有即足有碍故。解云。大众宜闻故说。非染心故。既无有染。即无足无碍也。三云。不同凡夫故无染。不同二乘无足。俱离此二。即无碍心也。上二名与乐也。下二明拔苦。于中有三。初拔现在苦果。二明拔未来苦因。初中有二。初标宗。二释所以。言世尊我从今日至终不暂舍。述曰标也。胜鬘意云。若见孤谓无父母。若见独谓无儿等。幽谓深加重缚。系谓枷锁等系。病即恶风。种种危难者。危谓危怖。难谓厄难。困苦众生。通结上也。若见此类。终不暂舍。何以故引。言必欲安隐至然后乃舍。述曰释也。若见危难。令得安隐。义有二义。一财义。二道理义。若见孤独人。必以财义饶益。然后乃舍。若见幽系人。道理拔彼。令得饶益。后方可舍。若有疾病等人。安慰与药。令除重病。饶益方舍也。言世尊我从今日至终不弃舍。述曰。第二未来苦因也。于中有二。初举宗。二释所以。于前有二。明众生造业我见生念。第二正明折伏。此即初也。然恶律仪。经论有异。如弥勒疏说。律谓法也。仪谓戒也。有所法戒。故名律仪。今造众苦行彼净戒。名恶律仪。律仪之体。非造恶也。胜鬘发意。若见恶律及有破戒等人。终不弃舍。令广造罪欲何所作耶。言我得力时至而摄受之。述曰。正明折伏也。胜鬘云。我自无力。所不能为。若不得有人王力时也。又得众生机根感我无量力时。降伏有二。谓刚强众生。二随顺者。若刚强者。必苦折伏之。若随顺者。应业摄受之。此举宗竟。释所以中有三。初征起所由。二正释所由。三结摄之意。言何以故者。述曰征也。于正释有二。初举不舍。二明得益。言以折伏摄受故。述曰。总举不舍也。此文中总。应别论云。言该下二。故者结于下。若刚强者当折伏故。随顺者应以摄受故。言令法久住至而得随转。述曰。明得益也。由摄持此二种有情故。诸恶法离。善法俱生。教不自陈。要由人说。既流机学。正法不灭。故云令法久住也。由法久住。人天多。恶道少。善根纯熟。既有斯事。常说过佛正法轮起。恒随如来。听闻胜法也。见是利故等。述曰。于第三明摄善法戒中。有三。初标宗。二释所以。言世尊我从今日至终不忘失者。述曰标宗也。摄者包含义。法界善法修。受者领纳义。众善法须念也。于此正法。欲不忘失也。言何以故者。述曰下释所以。于中有三。初征。二释。三明忘失有损。此即为初征竟。释中有四。即是大乘教理行果。言忘失法者至则不欲大乘者。述曰释也。忘失法者。谓失教法也。忘大乘者。谓忘理也。忘波罗蜜者。谓无行也。不欲大乘者。谓不得果菩提涅槃等果也。言若菩萨不决定大乘至越凡夫地者。述曰。明忘失有损也。不决定者。谓无胜解。胜解若有。于大乘等。深生决定。既于大乘。不能决定。由无胜解。即涅槃心中。生胜解脱。教法不习。则不能摄受正法。无有法。即欲于四善根随所乐入之义永绝。由是不能越凡夫地也。

　　言我见如是无量大过至故受此大受者。述曰。第三胜鬘明受之意。既见现在无量过失。深生欲断。复见未来正法可摄。菩萨功德。无有边际。为有斯利故。我今日受此十受也。上虽有三文。今是第一受十受也。

　　自下第二法主证明。胜鬘请应。于中有六。初法主为证。二胜鬘求相三瑞相现前。四大众俱见。五同时发愿。六如来许可。

　　言法主世尊现为我证者。述曰。胜鬘引佛为证明。法真堪可遵持。世绝言故。

　　于请瑞相中有二。初起请所因。第二正明发请。前中有二。初为根薄疑生。长夜不安。非义饶益也。言惟佛世尊现前证知至极难度故。述曰。有情根薄疑生故。须请证如来。虽为我身作证。现有情类。不能悟解。何以彼善根极为微薄。从闻深理。疑惑便已。何以生耶。以十大受极难受故。度者到彼岸也。言彼或长夜至说诚实誓者。述曰。众生长夜不安。非义饶益故。今日请瑞相证明。而众生等。恼于长夜。起不饶益事。不得安乐。受诸苦。为安彼故。令常得乐故。我今于佛前。说诚实誓。誓言何耶。言我受此十受至出天妙音者。述曰。第二正明发请也。我今日受十受。十受功德。如说依行。终不弃舍。誓当护持。永无忘失。愿行威力。于大众中。一雨华出音。证明我誓。令法非利益群品。华有过恶结果。二能声有引悟依学两用。为此故祈斯相也。

　　言说是语时至真实无异者。述曰。第三瑞相现前也。由前发誓其心王至如来为应。出声雨华。于音乐中。而声言曰。如说行者。如是如是。正法无锁真果疑。可当依学也。

　　言彼见妙华至喜跃无量。述曰。第四大众俱见也。胜鬘眷属。俱见此事。一切众会。疑惑除灭。喜不息止也。

　　言而发愿言至同其所行者。述曰。第五同时发愿也。愿有二种。我等大众。愿常同生。不相舍离。二若有众行。所习无殊也。

　　言世尊悉记至如其所愿。述曰。如来许可也。虽有二受。即是初文二行。

　　下有二受明教散定二愿。于中先散。后定。散中有二。初胜鬘发愿。二如来赞叹。前中有二。初总标发愿之意。二别发三愿。

　　言尔时胜鬘至无边众生。述曰总标也。我已行之。今发实愿。安慰有情。无苦得乐。益诸众生。已下三愿。文即为三。言以此善根至第一大愿。述曰。此发正法之智愿。演教智也。言我得正法至第二大愿。述曰。由前发正法智已。若得愿。于无量劫中。为诸有情。常说妙法。永无疲厌劳虑之心也。言我于摄受至第三大愿。述曰。由说法无厌故。于摄受正法中。所有身命财等不吝惜心。常能护持正法不坏故。护者守护。持者任持。正法终无忘失。

　　言尔时世尊即应胜鬘至三大誓愿。述曰。第二如来赞叹有三。初法。二喻。三合法。此即初也。汝既能发斯三愿。体用弘广。名为大故。言如一切色悉入空界。述曰喻也。如众色空界能纳。今此如室除喻若不见恶。言如是菩萨至真实广大。述曰合法也。恒沙大愿。皆入三内。以三愿体用弘广故。云真实广大也。

　　于定愿中有二。初略。二广。略中有四。初胜鬘请说。二如来听许。三胜鬘正说。四如来赞叹。

　　言尔时胜鬘至真实无异。述曰。初请说也。胜鬘言。今复承佛威神。更请调伏大愿。定非虚妄。调谓修善。伏谓折恶。或调者自利。伏者利他。或住前有漏相心所拘。为相心所间。非为调伏。今明无相真解不为相心所间。故言调伏也。问上之三业。皆无承佛。为何此处独得此名耶。解云有二。一云。上三心是住下之行。是己智分。不假承佛。今摄受正法十地行。愿深取远。非我境界。要须承佛。二云。初章正明常住佛果。理实是难。为奉来书。书上具载。胜鬘披已。随解无疑。因即叹说。今日此章。行愿二种无所载。胜鬘生长。但住深宫。未闻圣旨。仰空对佛。请加方说。以此行愿。非凡小知。唯佛能悟。故此经云。如来述赞此摄受正法。皆是三世诸佛共所叹说。今我亦然。功德无量。故此一章。独有承佛之言也。

　　言佛告胜鬘恣听汝说。述曰。第二佛许也。恣者从任。汝随意所说。我今加有三。三谓三业也。初显示无师身身加也。二叹胜鬘语加。发此二业。心有二即思即是心加故。今恣说故。

　　言胜鬘白佛至真为大愿。述曰。第三正说有三。初摄受总。只名摄用归体。二所谓下。正出愿体。三摄受下。结叹愿胜。然总意云也。菩萨所有无量诸愿无不皆入一大愿中。何者是耶。谓摄受正法愿。乃至包含法界善法皆尽。名之为摄也。此愿真为大愿故。

　　于如来叹中有二。初如来赞叹。二胜鬘复叹。前中有三。初叹智谓二能。第二引三世诸佛为证。三自行为证也。前中有二。初叹智。二叹说。言佛赞胜鬘至甚深微妙。述曰。汝有智慧方便。非下所知。甚深微妙不可思议也。智慧者实智也。方便者权智也。实智照实。名甚深也。权智巧用。名微妙也。亦可二智俱深俱巧也。言汝已长夜至解汝所说。述曰叹说也。汝久植善本。来世有情。若非久植善根。余者未能解汝所说也。汝所说甚深难测故。言汝之所说至今说当说。述曰。引三世佛为证己。不但汝今始说此摄受正法。过去三世诸佛。曾已广说故。言我今得无至摄受正法。述曰。自引为证也。何但三世诸佛已说。我得无上菩提已来。常亦说也。自下胜鬘复说叹。前中有二。初标。二释也。若准梵本。先说。后智慧。今翻译者依此本。不据彼方。若论此因。应先智慧。后方说故。于中有二。初标说。二标智也。言如是我说至不得边际。述曰标说也。如是说摄受正法所有功德。若欲穷之。不得边际。三十二相中。梵音声相最为殊胜故。言如来智慧辨才亦无边际。述曰。七辨无尽。岂心虑所及乎。言何以故是至有大利益。述曰释也。是摄受正法功德利益。俱无量故。已上略竟于广中有二。初胜鬘广说。二如来随喜。前中有二。初胜鬘承加广说。二推功归佛。前中有三。初胜鬘请说。令佛加持。二佛许说。三正说也。

　　言胜鬘白佛至广大之义。述曰请也。言佛言便说。述曰许也。于正说中有二。初总标有三。第二依标广说。言胜鬘白佛至四千法门。述曰总略也。既言摄受正法广大义。何者是耶。今有三义。一是无量出生广故。二一切佛法成就广故。三摄八万四千法门包含广故。具斯三义。名为摄受正法广大义也。下释中有三。解此三故。有何所以。有此三耶。答。以上发三种大愿故。一得正智。当今无量也。二以无厌心为众生说。当今第三八万四千法门也。三护持正法。当今第二一切佛法也。云水地藏四字。解上无量也。六波罗蜜下。解上八万四千也。舍三得三护持正法下。解上得一切佛法也。问。何故标中不说前。以后广释中。乃有前耶。答。标中标果。为论要先以根成熟。后方摄生。为是所依。前义次第。下广释中。果既由自。随因次第。更不可说也。

　　于释无量中有四义。一云显内德融故。二水他满故。三地摄益足故。四宝藏包含具故。问。何故三地摄四喻次第。答。劫初云能普覆。云雨日心水聚为喻。水枯归地为喻。地中有藏为喻。前中有二。初喻。次法也。言譬如劫初成时至及种种宝。述曰喻也。二十劫空讫。从上向下。成器世间界。至四空居天竟。于炎摩天中大云露。乃迁二千界。云中起风二边。其中风下坚鞭。绕四方持。渐复下雨。有水风击。有金为地轮。地轮上更有水成海。以向上名为须弥山。有七金山。四大洲起故。大云内出生无量有果五雨及以种种宝。谓四色故。东黄金。南琉璃。西白银。北水精也。东名胜身。面目端严故。南名瞻部。从树得名故。西名牛货。用牛为市故。北名拘卢。地侧四方故。此得举喻也。言如是摄受至善根之雨。述曰法也。由此摄受正法出生善根之雨。无量福报随二即而生。今此文中。不依次第。先果后因也。

　　于第二中有二。初喻。后法。言又如劫初成时至种种类洲。述曰举喻也。三千界藏者。谓一佛所化。水所持也。四百亿种种类洲。(离此三千。为四百亿。亿类不同。或以百万为亿。或以万万为亿。进不就广。退不就略。但取中间千万为亿。亿亦不多。钱团不少。得百亿名。名不不殊。一须弥其四天下。既有百亿须弥。约四天下百亿。一四百亿也)言如是摄受至皆于中出。述曰法也。摄受正法者。如喻三千藏也。一切菩萨也。一切菩萨神通之力者。喻东方胜身洲。一切世间安隐快乐者。喻西方牛货洲也。一切世间如意自在者。昔不自由。闻摄受法。后得自在也。及出世间安乐劫成者。明得净土也。乃至天人本所未得皆于中出者。总结上四也。

　　于第三中有二。初喻。后法也。言又如大地持至四者众生。述曰举喻也。大地能持四种担也。于法中有三。初总标喻地。二征别含四。三结四同喻。言如是摄受至喻彼大地。述曰。今摄受正法能含四种众生。即如于地也。言何等为四至摄以大乘。述曰。别说有四。为常所说也。言是名摄受至为世法母。述曰。此即结文。于中有三。初结同彼大地负四种之担。二结与众生作不请之友。三结为世法母。如文可解。

　　自下第四。于中有二。初喻。次法。言又如大地至四种宝藏。述曰。如意名无价。海岸名上价。金等名中价。铜名下价。此举喻也。自下举法。于中有四。初总举同喻。二问起。三别同。四结。言如是摄受至最上大宝。述曰总同也。言何等为四。述曰问起也。言摄受正法至授以大乘。述曰别同也。言如是得大至摄受正法。述曰此即结文。其中有二。初结众生得宝。显由摄受正法。二结大宝。即是摄受正法也。如文可解。

　　自下解摄八万四千法门。其中有二。初以总即别教。二以总即别行。言世尊授受至即是摄受正法。述曰。将总即别。别复即。相即故体无异。

　　自下于即别行中有三。初标。二释。三结也。言世尊无异至是波罗蜜。述曰总标也。准前教应言世尊摄受正法摄受正法者无异波罗蜜等。然翻译家。不能繁广。以前置讫。后文略之。但言无异波罗蜜等也。

　　别释中有二。初征。后释也。言何以故摄至子善女人。述曰此征记也。善男子等言。该下六度。前六度中。文即为六。

　　自下说布施中有三。初标其所化。二以施成熟下。同行摄。三是名下结己化行为波罗蜜义。言应以施成熟者。述曰第一标其所化也。于同行摄中有三。初菩萨自行布施。二将护彼意下。以施摄他。三彼所熟下。明所化众生因化德位也。言以施成熟至舍身支节。述曰。第一菩萨自行施也。言将护彼意而成熟之。述曰。第二以施摄他也。言彼所成就建立正法。述曰。第三所化众生德也。言是名檀波罗蜜。述曰。第三总结也。下余五度。皆如施中。不能繁述。自应准知。

　　于戒中有三。言应以戒成就者。述曰。标所化也。言以守护六至正四威仪。述曰。菩萨自持戒也。言将护彼而成熟之。述曰。以戒摄他也。言彼所成熟至建立正法。述曰。所化答。言是名等。述曰。第三结也。

　　自下于忍中有三。准知。言应以忍成熟者。述曰。标所化也。言若彼众生至颜色无变。述曰。菩萨自行忍也。若有众生种种骂辱无恚心者。耐怨害忍也。言饶益心者。安受苦忍也。第一忍者。谛察法忍也。言将护彼意而成熟之者。述曰。以忍摄取也。言彼所成熟至建立正法。述曰。所化益也。言是名等下。述曰第三结也。

　　自下精进中亦有三。言应以精进成熟者。述曰。标所化也。言于彼众生至若四威仪。述曰。菩萨自行精进也。言不起懈怠者。被甲精进。也生大欲心。者摄善精进也。第一者。利乐精进也。言将护彼意等。述曰。以精进摄取也。言彼所熟等。述曰。所化益也。言是名等下。述曰。第三结也。

　　自下于禅度中亦有三。言应以禅成熟者。述曰。标所化也。言于彼众生至终不忘失。述曰。菩萨行禅也。以不乱心者。安住静虑故。即四禅中现法乐住也。不外向心者。引发静虑也。但能引发无量神通。心恒缘内故。第一正念等者。辨事静虑也。以能成熟一切有情。于所作所说。久时不忘失故。言将护彼意等者。述曰。以禅摄取也。言彼所成熟等者。述曰。所化益也。言是名等。述曰。第三结也。

　　自下于智慧中亦有三。言应以智慧成熟者。述曰。标所化也。言彼诸众生至工巧诸事。述曰。菩萨自行慧也。显菩萨具学五明论。成熟众生故。言将护彼意等。述曰。以慧摄取也。言彼所成熟等。述曰。所化益也。言是名等下。述曰。第三结也。

　　言是故世尊至是波罗蜜多。述曰。第三结文也。

　　自下于第二。得一切佛法。即是前文三大愿中。第三护持正法也。文分为三。初请说。二佛许。三正陈。

　　言世尊我今承佛威神更说大义。述曰请说也。复佛三加。我今更说也。言佛言便说。述曰佛许也。佛言汝随时宜顺便应当更说也。自下正陈中文有三。初将法即人。二释上所以。明即有三别。三明拥护也。前中有二。初明人法无异。二明相即。言胜鬘白佛至摄受正法。述曰。明无异也。者谓假者。即五蕴也。人人无别。人揽别法。以成总假人故。今行摄受正法别行。即是摄受正法者。总离别法无体。故名无异也。言摄受正法至即是摄受正法。述曰。明即是无异也。既言摄受正法善男子即是摄受正法。故知法即是其人也。

　　自下于释所以中有三。初凭上所以作势生起。明人法相即。有三分义。第二明舍三得三。第三总结。前中有二。初问起。二正释也。言何以故。述曰。问曰有何所以摄受正法无异者故。复言即耶。次文是答也。言若摄受正法至舍三种分。述曰释也。有何所以。得知即法为人。以能舍三种别故。以知为即。何者是耶。自下别解中有三。初征起。二略答。三别解也。言何等为三。述曰问也。既言有三。何者是耶。言谓身命财。述曰略答也。舍身。谓将己身助化造作不惜功力等也。舍命者。谓不顾身命能有拔济众苦等事。舍财者。谓能具舍内外财故也。别释此三中。文即为三。前中有二。初明起常等。二明五德也。言善男子至生死后际等。述曰。明迷悟等也。言生死者。谓染缚也。后际者。谓还灭也。言等者。此二无异也。何以故者。以彼真如迷悟依故。若有智慧达解。则为后际涅槃。若有愚痴迷谬。则生死逐起。谓无涅槃名染缚故。言离老病死至如来法身。述曰。明五德也。一离老病死德。二所不坏常住德。三无有变易。四不可思议功德。五如来法身德也。于舍命中有二。初明无异故等。如前解可解。二明五德也。何者是耶。言舍命者等。述曰。明生死涅槃无异也。言毕竟离死至甚深弘法。述曰。明五德也。一毕竟离死。二得无边。三常住。四不可思议功德。五通达一切甚深弘法也。于舍财中有二。初明无二故等。二明六德。何者是耶。言舍财者生死后际等。述曰。明生死涅槃无异也。言得不共一切众生至殊胜供养。述曰。明六德。一不共德。二无尽无减德。三毕竟成就德。四不可思议德。五具足功德。六供养功德也。言世尊如是至之所瞻仰。述曰。总结也。

　　言世尊又善男子等。述曰。第三明能护也。于中有二。初正法将灭四众乖反。二以正直心入彼和解也。言世尊又善男子等者。是即初文。朋党谓互相扇惑也。诤讼谓彼此言断也。言破坏。诤讼故然。云离散。朋党故尔也。又云。朋党意业也。诤讼语业也。离散身业也。言以不谄曲至入法朋中。述曰。明和彼也。于中有二。初明不惜身命和解。二为如来所记也。此即也。此即为初。此以五种心。能和于彼诤讼乖违。一不谄曲身业。二不欺诳心语业。三不幻伪心意业。已上三种不同恶也。四爱乐正法意业也。五摄受正法语业也。入法朋中身业也。下三同善也。为此三心所拘碍故。入法朋中。不趣邪徒之内也。言入法朋者至之所授记。述曰。如来所记也。

　　言世尊我见至亦悉知见。述曰。第二推功归佛。明佛为证。显法可行也。

　　于第二如来随喜中。有二。初经家标举。明佛起随喜心。二正明随喜心也。言尔时世尊至起随喜心。述曰。此经家总标明佛随喜意。既能摄受正法。是大精进力。精谓精纯。进谓悍勇。故名精进也。

　　于正喜中有三。初明精进力大。二劝胜鬘摄受。三引自为证也。前中有三。一谓力士。二牛王。三须弥山王也。力士中有二。初举喻。二法合。言如是胜鬘至大苦痛。述曰。汝既能持摄受正法大精进力。无能屈伏。如大力士以小威力少触身分。彼人生苦无穷也。言如是胜鬘至令魔苦恼。述曰合也。有二。举余。反解。此初。菩萨解具此摄受正法。能除四魔。以小力故。众魔退散。修自利善根。名为少分。魔皆忧苦。由少摄受正法也。言我不见下。述曰翻解。不见凡夫二乘小善令苦小善也。

　　于牛王中有二。初举喻。二合法。言又如牛王至胜一切牛。述曰明喻也。然此牛王。有五种相。谓角峰胡归局。形色严丽。诸牛中胜。名曰牛王也。言如是大乘至以广大故。述曰。一切善根。有三差别。今此摄受善根。胜余二乘善根。唯举利他一德。名为少分。何以故耶。大乘以广大故也。

　　于山王中有二。初举喻。二二合法也。言又如须弥山王至胜于众山。述曰。然须弥七重山内。最为殊胜。名为山王也。

　　言如是大众至以广大故。述曰。摄受有二。一不舍身命财。谓地前初住菩萨。二舍身命财。复能摄受正法。地上菩萨。故云胜不舍身命财大乘初住菩萨善根。尚不同地上菩萨善根。何况二乘有善。故云何况二乘。所以者何。以大乘广大故也。问曰。何以要有三种喻耶。答有五解。一云。上文云摄受无量一切佛法摄八万四千法门也。今力士。即无量也。牛王者。即摄四千也。须弥山王者。谓一切佛法。二云。有三种行。谓离恶。利生。摄善。今力士者。离恶行也。牛王者。利众生行也。须弥山王者。摄善行也。三云。三乘故。力士。胜声闻也。牛王者。出缘觉也。山王者。出于七地也。四云。佛有三身故。五因有三惑故。六用有三明故。七能除三毒故。八能修三学故。九能出三居故。十永离三涂故。力士取力胜。牛王取外好胜。山王取体胜。又云。力士喻降魔胜。牛王对二乘胜。山王形地前胜。言是故胜鬘当以摄受至建立众生。述曰。第二劝学也。于中有二。初明劝胜鬘开演也。二明开演利益。此即初也。然即众生三种机别。一最下。二中。三。言开士。为下机力士也。言教他者。为中机牛王也。言建立者。为上机山王也。或有众多三分如所述也。言如是胜鬘至如是大果。述曰。明利益也。与声闻乘。名为大利。力士。与缘觉果。名为大福。牛王也。与大乘果。名为大果。山王也。更有余三。准前可解也。

　　言胜鬘我于至不得边际。述曰。第三引佛自下证也。于中有二。初说难尽。二难功德无边也。此即初也。佛言。此摄受正法。于多僧劫。说之难尽也。不但说之难穷。功德复无量。何者。言是故胜鬘至无边功德。述曰。总结明功德无边也。上来四章明行讫。

　　自下第五明果。于中有二。初明佛劝说。二胜鬘承力正陈也。

　　言佛告胜鬘至摄受正法。述曰。佛加劝说。加有三加。谓身语意。如上具辨。问。上之四章。如来不劝。胜鬘自陈。何故此中佛加劝说耶。答。上之四行。已曾修学。所以自陈。今果虽复通因。今位曾未来修。非己之分。所以须加也。昔开一为三。未明合三为一。胜鬘则为破。念恐其情违于圣教。为此要待佛告。

　　于正说中有二。初胜鬘敬诺叹仰受教。第二承力即说也。言胜鬘白佛至唯然受教。述曰。承佛威力。敬诺于故。故曰唯然也。说中有二。初明出生名曰大乘。二六处下。摄入故名曰大乘门。何以有名二耶。答有二义。一云。若定姓智定皆从大乘中出。名出生名大乘也。二云。若不定种姓及大乘种姓。毕竟还归大乘。名摄入大乘。二云于不定性中有二义。若始从小教。趣小果时。名出生故名大乘。若已回心归大乘时。名曰摄入故。名大乘也。

　　于前明出生名大乘中有三。初总标略举。二释所以。三结成也。言即白佛言至是摩诃衍。述曰。略标举也。今言摄受正法者。即是摩诃衍。摩诃衍者。名大乘故。此名讹。应名摩诃耶那。方语谬名为衍故。于释中有二。初总。次别。总中有二。初征。后释。言何以故。述曰征也。言摩诃衍至出世间善法。述曰总释也。何以故者。有何所以。摄受正法。即是摩诃。而能出生三乘等耶。答意云。摩诃衍者是总。总能含别。为是能出三乘等也。

　　于别释中有二。初出生德。二依生德。出生德亦有二。初举喻。二合法也。言世尊如阿耨等。述曰举喻也。言阿耨者。名曰清凉。无诸热故。此名谬略。应言阿那婆达多池故。此在香山南雪山北。深五十由旬。方亦如是。其岸亦高五十由旬。除非得通人。方能往彼。此池出四大河。南殑伽。北信度。西徙多。东博刍。作牛头等。此四出已。各绕池一周。入四方海也。此四河出。至五十由旬。各分为五。四有河。何故此中言八大河耶。答。余经中四者据本说。复有余经言二十河。末并合说。此中言八者。说此经。在南面。河分五河。更取余三方根本。名曰八河。南取末除本。余取本非末也。言如是摩诃至出世间善法。述曰合法也。可解。问。喻中八河为况。法中但有声闻等四。如何喻相喻耶。答。法中还有八义。即此四中。俱有因果二义。即名为八义也。言世尊又如至而得生长。述曰。此名依生德。世间一切种子。皆依于地。而得生。而得长也。言如是一切至而得增长。述曰合法也。三乘等种。依大乘而得增长也。

　　言是故世尊至出世间善法。述曰总结有二。初大外无小。小外无大。二世出世亦尔。故得为生为依也。

　　于摄入明一。前中有二。初明因摄入。二明果摄入。前中有二。初总标。二释所以。言如世尊说至说此六处。述曰此总标也。文有三别。一引佛诚说。二别征。三别列明说也。此六法中。三义所摄。依四法迹。谓无贪无瞋为戒学迹。正念定学迹。正定慧学迹。戒学但是威仪。不能断惑。唯有定慧。方能灭除。今此文中。依断惑次第。先定慧。后说戒学。以定慧二能断惑修善故。名住名灭。住故善法得生。灭故诸惑皆尽也。前四名所受教法。后二名能受者行法。前四中。前二经法。后二律法。又六法中为三对。初二住灭相当。中二广略相当。后二始终相当。若此六法。趣声闻果。即是小乘家近方便。与大为方便。方便大乘也。波罗提木叉者。名为解脱。略本也。毗尼者。名为调伏。广本也。何以故下释。释中有二。初征。后释。何以故。谓征也。释中有三。释彼三学。文即为三。言正法住等。述曰解住也。通定慧二学故。言正法灭等。述曰释灭也。通二学故。言波罗提木叉等。述曰解戒学也。于中有二。初解波罗与毗尼无异。第二明出家受具足。言波罗提木至第一名异。述曰。明无异也。此二广略有异。而体无殊。同明戒学义故。于解出家受具足中。有三。初正解毗尼即大乘学。二明上所以结归出家受具足。三引阿罗汉为证明无异。言毗尼者至受具足故。述曰。解毗尼也。于中有二。初标。二释。释中有二。初征。后释。言毗尼者即大乘学者。标也。明与大乘为方便。毕竟归本故。何以故者。征问起也。以依佛出家而受具足者。释所以也。以三乘学果随依佛学故出。大乘学也。言是故说大至是受具足。述曰。乘上所以。结为出家受具足也。而虽后起果不同。毕竟是归大乘故。此六法为大乘说也。有何所以得者知耶。言是故阿罗汉等。答上所以也。第三引阿罗汉为证也。于中有二。初标。二释。言是故阿罗汉等。述曰标宗也。阿罗汉人。无自能出家。要依佛故。又云。离大乘外。无有罗汉能自出家。要依大乘也。此中既云缘以有麟角喻人亦见佛故。唯有诸佛。自然得戒也。言何以故。述曰释也。有二。初征。后释所以。此即是征。

　　言阿罗汉依至受具足故。述曰。释所以也。阿罗汉人。要依如来出家等。故知六法。为大乘故。说究竟归本故。

　　于第二明果摄入中。有二。初略开二章。二略广释上章。言阿罗汉有恐怖。述曰略开二章也。初归依佛章。以色法未尽有归。此明心失。二有恐怖章。以对治未满五住地在有怖。此明行失。由是阿罗汉又须依于佛犹有恐怖。标宗也。下释中有二。初略释二章。二阿罗汉得辟支佛下。广释二章。略中有二。初言便先释恐怖章。二何以故世尊依不共依下。释归依章。前中有三。初法。次喻。后结。

　　言何以故至怖畏相住。述曰法说。言一切无有。无谓空无。即空观也。行谓缘空之智。若菩萨依止空智而无怖。其阿罗汉人。依大乘教观空之智。逐相住故。名怖畏相住。明二乘未修三乘之外对治无明住地之行故。故言无行也。恐怖者。变易生死也。相者。是慧于空住法不解名相也。住者。此二乘利。相者。自智解不满。住者余地名住也。若顺此方。应云住相。今顺西方。故名相住也。言如人执釰欲来害己。述曰喻说。无明为贪应因果相去甲如执。变易生死如釰。已者罗汉。是二乘已修自地名已满。谓无生死。今为变易生死堕后。故名害己。喻成相也。言是故阿罗至无究竟乐。述曰。明阿罗汉既是恐怖即知无毕竟乐也。

　　言何以故阿罗汉依不求依。述曰。释归依章有三。初法。次喻。后结。言依不求依者。不求依。谓如来更无有人能与如来为归依处故。名不求依。今罗汉依如来得住故。名依不求依。言如众生无依至则求归依。述曰喻也。二喻。二乘不能与他为依。如似多生于他无依。一彼无明。二彼生死。故言彼彼。如此众生有恐怖。便即求依。罗汉既恐。故知求也。言如是阿罗至依于如来。述曰。能成依佛也。

　　于广释中有二。初涤有恐怖人。二是故阿罗汉下。正解怖畏归依。于中有二。从初至无边不断如来解怖畏。二如来无有齐限下。广解归依。于中有二。初正明怖畏。二世尊彼者所得地下。正明摄入一乘。前中有二。初略明二乘不得菩提。二何以故唯如来下。广释。前中有二。初明无菩提。二明无涅槃。

　　言世尊阿罗汉至当有所断。述曰。明无菩提也。约四智文则有四。然四谛有二。谓有化四圣谛。二无化四圣谛。应唯无分段生。名我生己尽。未离变易生。故名有余。生法不尽。故有生也。道有二种。谓生空。法空。若唯证生空智。名梵行已立。若未证法空智。名有余梵行成故不纯也。灭有二种。谓有余等。二云不住处也。若住有余等二。名所作已辨。若未得不住。名事不究竟故当有所作。集有二种。谓二障也。若唯断故烦恼障尽。名不受后有。若未断所知障。名不度彼。故当有所断也。此上明无菩提也。言以不断故至槃界远故。述曰。明无涅槃也。以未断烦恼。毕竟无有三事大涅槃也。

　　下广中有二。初广涅槃。二观察解脱下。广菩提。前中人二。文有五对。人二者。如来二乘也。问。直明二乘不得以竟。何须名如来得耶。答有三义。一举如来得。显三乘本来不得也。二云举如来得。显与二乘为归依处。五对中。前四明得不得义。第五双结。前四中有二。初三明行德分别。后一显断德分别。前行德中有三。初宽狭。次浅深。后粗细。以四中先明如来得。后明二乘不得。一一句中。皆有四句。初二明如来得。后二明二乘不得。翻前二也。亦有别解。明我生已尽智等现。五对中。前四如次第。一有为无为对。无宽狭对。言何以故唯至是佛方便。述曰。二乘唯得无为。言无涅槃。如来具证。实得涅槃也。然无为中有二。谓真假第二对也。言唯有如来至是佛方便。述曰。假实对。亦名浅深对。如来二种俱有。名有涅槃。二乘唯得是假。名无涅槃。言唯有如来至是佛方便。述曰。第三对。于假择灭中有二。若声闻唯得烦恼障假择灭。若如来具证二障假择灭。故于如来名得涅槃。粗细对也。言唯有如来至是佛方便。述曰。于假择灭中有二。谓种习对也。若声闻唯断种子。不除习气。若如来具断二种。名得涅槃。种习对也。言唯有如来得般涅槃至去涅槃界者。述曰。法身解脱对。若声闻所断。唯得名曰解脱身。若如来所得。名曰法身。为三界尊。作四生主。人天敬仰。八部遵持。故说如来实得涅槃。若声闻是方便也。

　　于广菩提中有二。初总明声闻不得四智。二别显。言阿罗汉至不了义说者。述曰总也。有二。初明如来昔之得四智。亦是大乘。有余经所说二乘人观察有得四智。名得苏息处。已上。以随他意语。不了义说。方便引导。非真实得。唯佛世尊。名为真得。问曰。化城不得实方便说二。何故羊鹿非实。然则具说三耶。答。涅槃唯果德假真说二。成事有因果别行异。说三车也。

　　于别显中有四番。我生已尽智等四智。文分为四。即十四智。于尽智无生智中。分为四智。言尽智无生智者。智能断惑。名之为尽。尽中得智。名为尽智。知彼烦恼当结不生。名无生智。于此二智中。离为四智。缘于生死尽处。名我生已尽。于中离出梵行已立智。云何得知。修断道意。欲断生死。生死既尽。我行得立。故尽中离出梵行已立智也。就无生智中。离出所作已办智。知当无生可爱。名不受后有智。知当无生不断不复作行。名所作已办。故知无生智中离出所作已办智也。又解脱境有四。我生已尽不受后有。缘灭谛生。梵行已立所作已办。缘道谛生。生明苦谛智中有二。初泛举道理。二正明未尽智义。前中有二。初问起总征。二别显相貌。何以故有二种死者。述曰问起也问。意也有三义。一云。总征下四云。有何所以。二乘四智俱未圆耶。若据下释。皆别征又。此中未必为总。二云。但征初人。有何所以。我生未尽。是佛不了义说耶。下别显中有三。初问。次列。后释。言何等为二者。问也。言谓分段死不思议变易死者。述曰列也。言分段死者谓虚伪众生者。述曰。此解分段。随业长短。寿有齐限。一期各别。名为分段。段即分故。生死即分段。俱持业也。谓虚伪者。既处三界。因果俱漏。名曰虚伪也。言不思议变易至无上菩提者。述曰。妙用难测。名不思议。改后转本形。名为变易。有三种得。谓阿罗汉辟支佛大力菩萨意生身。乃至涅槃。常受此身。于中不断。今言生者非也。既不辨体。何得言生耶。今解。三种意成身。但转本形。非新生故。问。此中欲明我生已尽。何故乃言二种死耶。答。此中据实。相生非死。以约无常相行。应说生死二名。但以生者仰观。死者厌观。今约厌观。但言二种死故。问。三举死明知生。今何故乃明梵行已立等三耶。答。实唯明我生已尽。不欲明后三。乘义相连故举。为成初一。故总明也。

　　二正明我生已尽。于中有二。初明四智相。二结归我生已尽也。前中有四。四谓四谛。言二种死中至我生已尽者。述曰。明离分段生死。名生已尽。不无变易。名不了义也。言得有余果证故说梵行已立者。述曰明灭智也。唯证有无二依。名梵行已立。梵者净也。即真如故。行谓因也。言凡夫人天至说所作已办者。述曰。明道谛智。凡夫人天。但依伏不断。道智不得。三果四向名七。唯能断惑。所作未办。唯阿罗汉。能除虚伪烦恼尽。名所作已办也。言阿罗汉至谓不受后有者。述曰。明集谛智也。既断烦恼障。发因俱无。名不受后有也。上别明四智讫。自下第二结归第一苦谛智也。言非尽一切烦恼至故说不受后有者。述曰。上来虽举余三。意明第一我生已尽也。

　　于释梵行已立中。文有二。初总举明障不断。二别显差别。言何以故至所不能断者。述曰总也。此文中。翻译者谬。不受。言烦恼非二乘断。通三乘故。应言有障非二乘断。不障二乘故。别显差别中有二。一别明四住地。二明无明住地。前中有二。初标宗有二。第二别解二种。前中有三。初标显形。第二征。三列也。言烦恼有二种。述曰举数也。言何等为二者。述曰问起二也。言谓住地烦恼及起烦恼。述曰列名也。下别解中有二。初解住地烦恼。明有四种。第二乘前解起烦恼。前中有三。初灭住名四。二征有四。三释其四。言住地有四种者。述曰。举数名也。住者是现行居止之处。名地种子能生上心之义。喻地。能生万物。种子亦然也。言何等为四者。述曰问起也。言谓见一处至方名有住地者。述曰列名也。古来大德解云。三界诸见。名一处住。三界中无明。名无明住地。欲界除见无明。名为欲爱。上二界并除无明见。名色爱之有爱住地。今基法师云不然。若三界无明。名无明住地者。即应三乘同断。如何乃言唯有如来涅槃智之所能断耶。以此准知前解未可。然障有二。谓烦恼所知。所知无明是胜。总立名无明住地。烦恼障中。分成见修。见道。以见为首。发业迷理是增。以一时断。但是分别。总立名见一处住地。修道。迷别事生。断复前后。复要须数。宜为此约界。分成三种。欲色二界。自界得名。无色恐执为无。显是三有。破外道计为涅槃。为名有爱。非是无也。

　　于第二乘前解起烦恼障中。有二。初牒前四住地能生起烦恼。生起下文。辨自住地功能。二此解起义。言此四住地生一切起烦恼者。述曰。释四功能能俱能生起一切烦恼也。言起者刹那心刹那相应者。述曰正解也。起者现行义也。不起即已起。即与心相应名起。烦恼起已。缠绕其心。亦名为缠也。上总解四住地讫。

　　解无明住地中。有二。初总标。二别显义。言世尊心不相应无始无明住地者。述曰总标也。问。何故显此所知障。名心不相应耶。答。所知障。唯约种子为论。故言心不相应。若据现行。名相应故。余四住地。即云起故也。于别显中。有四。初明数多。二为大。三辨依。四结前。言世尊此四住地力至所不能及者。述曰。数多少也。但有人执。必法执。法执有时。未必人执。所以为少。法执为是多。故云所不能及也。明力中有三。初标法明力大。二举喻成力大。三结喻显力大。言世尊如是无明住地力至最大。述曰。标力实大。四住之中。不能大故。言譬如恶魔波旬至自在殊胜者。述曰喻也。诸天虽无量类。然天魔。色力寿命眷属众具。相胜除天。名为胜也。言如是无明住地力至其力最胜者。述曰合法也。可解。言恒沙等数至久住者。述曰。第三明依也。然与自现行为依。复能具四住等。为所依义也。言阿罗汉至最为大力者。述曰。第四总结。唯有如来能断。二乘不除。故知无明。其力极大也。

　　胜鬘经述记卷上
卍新纂续藏经第 19 册 No. 0352 胜鬘经述记


　　胜鬘经述记卷下

　　大乘慈恩　基法师说

　　门人　义令　记

　　于第三明道谛智中。有二。初明二乘不得四智。第二明如来得四智。前中有三。初举喻。显此有三。二意即生。第二牒四住地无明住地作业不同。第三将无明住地与四住断处悬别。前中有二。初举喻。二出法。言世尊又如取缘有漏业因而生三有者。述曰。三界处生。要须名言种子为亲因。爱取业为增上缘。三有果起。今不取名言为因。乃用有漏业为因。爱取为缘。以业望果。有大胜用。故说为因。爱取资助。既能说为缘故。于明法中有二。初乘前起后。明亦有三。第二说三种意生身因缘是尔。言如是无明住地至三种意生身者。述曰。昔由有漏业所感得身。若随业力。不久即灭。圣者即欲三劫修因。恐废长时修涅槃行。乃将定愿无漏资助感身。今身业令彼长时与果不绝。所知障助为缘。无漏有分别业为因。有三种意生身。谓阿罗汉。辟支佛。大力菩萨。阿罗汉喻欲界。辟支佛若色界。大力菩萨犹无色界。成唯识。名大自在菩萨。谓八地已上。皆得相土二自在故。名为自在。问。何故楞伽经云。前五地名三摩䟦提业乐法意生身。六七二地名觉法自性意生身。八九十地名种类俱生无作行意生身。然今此经即言罗汉等三耶。答。此经据三乘决定者作。言罗汉辟支佛。以前三果回心受变易不定故。菩萨之中。唯据顿悟。大悲增者。要八地已上。方受变易身。其楞伽经。唯据顿悟。不说二乘渐悟。唯论大智增上。非增上者故。前五地已还。修五度故。名三摩䟦提乐法意生身。六七二地。既得无相。在身犹有加行。名觉法自性意生身。八地已上。与前相似。名为种类。任运起故。名曰俱生。更不作功用。名无作行。二种经。各据一义。亦取不相违也。言此三地彼三种意生身至依无明住地者。述曰。第二诸因缘意尔。于中有二。初明依。二明缘。无明住地。彰三身起无始时义。此三地者。谓罗汉辟支佛大悲菩萨。乐受生时也。彼三种身。由无漏业资无明住地为缘。须正逐生也。言有缘非无缘至缘无明住地者。述曰。二明缘。彼定此三种三身。彼有缘非是无缘。故在生。是故三身无漏业为因。无明是缘也。

　　言世尊如是有爱住地至业因者。述曰。第二明五住地作业不同也。有爱。最上微妙。故今偏举。由四住地能发业而生。通不善故。其所知障。以非发法。发润唯有覆故。但能发有覆无覆二业。不能发不善之业。故说不同业也。

　　于第三明无明住地与四住断处悬别中。有二。初总标。第二别显所以。言无明住地异离四住地至佛菩提智所断者。述曰总标也。无明住地与四住地异。亦离于彼。唯佛能断。非二乘除。以不证法空故。何以故下释所以。于中有二。初明二乘证理不尽。二明二乘不知不见也。前中有二。初明二乘不尽。二出不尽之相。言何以故至亦不作证者。述曰。问云有何所以。唯如来能断。二乘不除耶。言无漏不尽不得自在者。古解漏有二。谓烦恼漏。二过失漏。二乘但断烦恼漏尽。作所作已办。以不能灭过失漏。名无。彼漏不尽故。不得自在也。今基法师云不然。无漏者。只道净故名无漏。无漏有二。若生空无漏。二乘证得。以不得法空无漏名证无漏不尽故不得自在。亦不作证也。问何者是无漏不尽耶。言无漏不尽者即是无明住地者。述曰。第二出不尽相。由二乘不断无明住地故。便证无漏不尽。谓法空智是也。第二出二乘不知等中。有四。初明断过有余。二以不断故下。明三事有余。三以成就下。明知谛有余。四是名得少分下。明所得涅槃有余也。前中有二。初明三乘圣人为无明所覆遂无知觉。二明不究竟。言世尊至不知不觉者。述曰。明三乘圣人为覆无知觉也。此二乘人。为未断无明住地。覆法空理。障法空智。于彼彼真俗境中。不知不觉。最后身菩萨者。或是化相中。王宫生菩萨。未至妙觉地。为微细者着碍所覆障。未得知觉。或是实相菩萨。未至金刚道已还。不断二障种习。解脱道果未起已来。为障所覆。亦无知觉。无知觉者。二乘未得法空中。根本者智故不知。无后得智故不觉。亦约尽智无生智解也。若最后身菩萨。未得佛地真净圆满本后二智。名不知觉也。亦约如理如量二智解也。言以不知见至究竟者。述曰。第二明不究竟也。若二乘人。未回心。未断过。地不满。不断所应断法执。终不究竟证得大果。若最后身菩萨。未到妙觉地始。等觉地终。犹有余染。未名圆证乐果。名不究竟也。上虽有二名。断过有余也。言以不断故至一切功德者。述曰。第二三事有余也。言三事者。即涅槃经中三事涅槃故。然解三事有三义。一唯约无为真如。二唯约有为智慧。三通约心境也。言约无为真如者。此真如上。性有三德。为烦恼覆不显。非是新得。修道证三时。假名新净。如虚空除云作净也。即此真如在缠。名如来藏。出缠。与众生为依。名为法身。离障缚边。名为解脱身。性能觉照。与觉知为依。名摩诃般若身。此即体一义分有三也。言约有为智慧者。即此智慧。虽是修生。然种本有。要仰勋习。四智方成。为法庄严之相。依处体依聚义。总得名身。称法身也。昔为无知覆而碍解。今既断已。如莲华开永无障染。名解脱身。智慧本来性能觉了。此已圆满。具德无边。名为般若也。言通约心境者。此三事中。法身唯摄真如。性凝非假所立。般若但取智慧。动照要藉修生。解脱离缚得名。境智二俱成有。若言唯真三事二乘何不证修。若道独智。称三慧照。宁无真境。如来。二俱平等。离障显净。既云通二。合得三身。于理教当见矣。二乘虽证真如与佛无别。但无利他业。三义不显。与佛有异。下此文中。言解脱者解脱身。言清净者即法身。言功德者即般若。此三中一一。皆初句称与。后句感应也。言以成就至有余功德故者。述曰明知谛有余。于中有二。初牒前三事。生起后文。二正明知谛。此即初也。为于三事未得。虽昔证理。于真谛犹不具足。言知有余苦至修有余道者。述曰。正明知谛也。然谛有三义。一苦等。二名谛是已实也。三名实一真法界也。然凡夫但知苦等。不知谛是实。二乘知苦等及谛。而不知实。菩萨于中三皆有知故。今二乘为不知四谛之实理。皆名有余也。如涅槃经辨。或可约有作无作八谛解亦得。言是名少分至向涅槃界。述曰。第四明所得涅槃有余也。约四种涅槃。无第四故。名作有余。是得涅槃之分无为理故。向涅槃界。界者因也。是向涅槃之不因。起菩提之大体故。

　　于第二明如来得四智中。有二。初明佛所得之尔所以。以佛成就一切功德故得。二如来应等正师子吼大。正明佛得。前中有四。翻前二乘四种有余。得四无余。经文前却不次。前二乘中。初断过。二事。三知谛。四明无。今此文中。初知谛。二涅槃。三三事。四断过。问何故作次不同然。答是如来随自意语。不可准释也。

　　言若知一切苦至修一切道者。述曰。明知谛无余。翻前三有作无作二种。皆名四无余。又于苦等谛一实三事中。俱证悟尽。名无余也。

　　于第二明涅槃中。有二。初明佛自利德。二于无覆护下。明利他德也。翻第四。言于无常坏世间至常住涅槃界者。述曰。明自利德也。凡世间有二。谓言器世间。有情世间。如来于有情世间。自断障染。于器世间。为他分所持。于中但见清净。言无常坏世间者。器世间也。然此为三灾所坏。四相所迁。随业感生起。名无常坏也。言无常病世间者。有情世间也。有情随业。生死漂流。四百四病。常不离身。非情非故。三乘因众。皆有此病。粗细有异。如来。于二世间中。证得常住圆寂妙理名涅槃界也。言于无覆至为依者。述曰。第二明利他德也。言无覆世间者。是有情世间。皆未证无漏所收。名无覆护。如来能为护世。言无依世间者。是器世间。既有成住坏空。无久依处。如来于彼为依。令成净土也。

　　于第三明三事中。有三。初总明三事。二智慧等下别明。三是故下结也。翻前第二也。言何以故至故得涅槃。述曰总明也。有二。初征。次释。言法无优劣者。如来所成名优。优者。长也满也。二乘所证名劣。劣者。弱也半也。此一法言有通四种。理教行果。今既会如果。同归一乘。四种俱会。如法华经中云。三车诱引。果同设异。此即会果也。一雨普润。教同机异此。即会教。也涅槃经中三。兽渡河。理同证异此。即会理也。此经上文六处大因。行同修异。此即会行也。教理行果。皆同一味。即无优劣。若悟此理。故得涅槃也。言智慧等至得涅槃者。述曰。第二别明三事也。等者平等。无半满。绝大小。混师资。离顿渐。名为平等也。言智慧等者。摩诃般若也。言解脱等者。解脱身也。言清净者。法身也。言是故涅槃(至)谓解脱味者。述曰。第三结成三味也。一味者法身也。味者般若也。解脱身也。味者资身之用。如世间味资寿命。出世之味益慧命故。此三味即三事涅槃。如来悟知。引二乘证。

　　于第四断无余翻前第一中。有二。初返释如来不断之失。二世尊于此起烦恼下。顺解断得。前返中有三。初以净显前由不断无明住地不得三事。二何以故下。若不断无明住地。不得恒沙佛法。三是故无明住地积集下。由不断无明住地。遂起恒沙烦恼。言世尊若无相住地至谓明解脱味者。述曰。以后证前也。但为不断无明住地故。三事理皆不证。既不证三事。即是断过有余。既证三事。明知断过无余也。

　　于第二不得恒沙佛法中。有二。初明不断不究竟。二正明不得恒沙佛法。言何以故至不究竟者。述曰。明不断不究竟也。但为无明住地不空故。过恒沙所应断法。皆不断不究竟也。言过恒沙等至应证不证者。述曰。正明不得佛法也。但为过恒沙等所应断法无明不断故。遂于得中道谛。应得而不得。灭谛。应证而不证。便为大失。

　　于第三由无明生一切烦恼中。有三。初明无明能生一切烦恼。二如是过恒沙下。明一切烦恼依无明立。三一切上烦恼起下。双结之。前中有二解。一云。合有十三句。文分之为二。初二是总。十一是别。别中有二。前七能覆因上。后四能不得果上。前七中有二。初一能覆菩提心。下有六覆菩萨行中。止是定初。观是慧始。禅与正受。是定行成。方便与智。是慧行成。于果中。初一是总。后三是别也。二云于十三句中。合为五对。初二名见修对。二有三句三学对。三有二句名界地对。四有三句名因果对。五有三句名有为无为对。今约后解名为五段也。言是故至上烦恼者。述曰。第三句见修对也。言修道断烦恼俱生也。上烦恼者。见惑分别起。以亦别助故名为上故。言彼生心上至观上烦恼者。述曰。第二有三句名三学对也。问止者名定。观故称慧。其理可知。何以故言心行为戒耶。答二乘持戒。但防七支。唯色非通。菩萨持戒。具受十支。虽通色心。意不防色。但护其心故。涅槃经云。净坏闻有女人环命菩萨起念。即是犯心。故非关色。又云。菩萨有戒。虽非形色。而可护持。虽无解体。善修方便。可得具足。以此文证。故心名戒。然此三以下。非是烦恼。为戒缘起。从境得名。即分三种。如灭道谛也。言禅上至受上烦恼者。述曰。第三有二句名界地对也。禅谓四禅。即是色界。正受谓无色界。缘此起惑。乃分二也。言方便上至果上烦恼者。述曰。第四有三句因果对也。方便谓加行。智者谓因中所有智。此二是因。后名也。言得上至无畏上烦恼者。述曰。第五有三果句有为无为对。得谓证得。无为之得。力谓十力。无畏谓四无所畏。此二名有为也。言如是至之所建立者。述曰。第二明一切烦恼皆依无明得立也。此四住地。如来能除。起时依无明住地。方得生矣。如天。言一切上至缘无明住地者。述曰。第三双结也。言一切上烦恼起者。谓四住地。若因若缘。皆因无明住地。而得生长。此一皆言通下缘上。应云一切烦恼起皆因无明住地皆缘无明住地故。

　　于第二顺明佛断得中。有三。初明由断无明故恒沙惑随灭。翻前第三。如是一切烦恼上烦恼断下。明得恒沙佛法。翻前第二。三离一切过恶下明三事。翻前第一。前中有二。初将五住地相对辨粗细。二正明随灭。前中有二。初明四住地是粗。二明无明住地是细。言世尊于此烦恼至刹那相应者。述曰。第一明四住地粗也。起者现行义。刹那者时节义。然相应具五义。谓时依行缘事。即心法具此名相应故。今文云于此起烦恼者。出能相应心所也。刹那心者。出所相应心王也。刹那相应者。合辨相应。以具五义故。言世尊心不相应无始无明住地者。述曰。第二明无明住地细也。言心不相应义者。种子义。无缘虑故。名不相应也。无始者。显无始本际。是常起义也。无明住地者出体。问。何故四住地但明现行。无明住地中。唯明种子耶。答。有二义。一云。欲明五住地有粗细相续间断义。起者名曰现行。现行不即常起。名为间断。粗也。心不相应者是种子。种子无始恒有。名为相续。细也。二云。起四住岂种子。何曰得无明恒无现行。此是影略说也。于第二明随断中有三。初法说。二喻说。三合说。言世尊若复过至所建立者。述曰法说也。但四住地一切烦恼现起未断已来。皆依无明住地持建立。若准喻合说中。此少随灭。但有依生。至下当知。于喻说中。有二。初明依生喻。二明随义灭喻也。言譬如至建立增长者。述曰依生也。一切种子喻四住地。地者喻无明住地。缘有地故。一切种子。依地生已。复依地增长也。言若地坏者彼亦随坏者。述曰随灭也。大地为水火风所坏之时。万物种类。皆随地灭。所依无故。能依不立也。于合说中。有二。初合生二合说中有二初合生二合随灭。言如是至建立增长者。述曰合上生也。但有生执。必有法。法为依故。自有法执无有生。独行法执故。由此四住地皆依无明生也。言若无明住地断者至亦随断者。述曰。合上随灭也。唯十地位中。法执已出。生执不随灭。要至金刚除。即不得言随无明断灭。然约十地故。意心因生种道力时。法执皆断。若不合断。何故者留为道欲断。方便受生。异于二乘得留名故。又约毕竟所说。金刚道中。四住随灭也。问。为要由无明断四住随灭。为有不由无明断四住自灭。若要由无明者。二乘既不断无明。四住应不灭。不由无明故灭。即不得言皆随法执灭也。答。无明本。四住末。未若断时。皆须依本。二乘虽断。唯灭种子。习气未亡。无学果中。犹有障碍。在依附性不调异性不安隐性硬涩无堪住性。障生净土。无外清净。若也回心。断无明已。习气随灭。更无余染。由是得言四住随灭也。言如是一切至一切智见者。述曰。第二得恒沙佛法也。一切诸法者。谓真俗法也。通达无碍者。根本智也。一切智见者。后得智也。又解。通达无碍者。人法二空智也。一切智见者。谓二根本智故。一切见者。谓二后得智故。二乘不得此。名有余也。言离一切过恶至自在之地者。述曰。第三明得三事也。离一切过恶者。解脱身也。一得切功德者法身。为诸功德之所庄严及依故。法王法主而得自在者。谓般若也。谓诸四智。缘真故称王。缘俗故称主。皆得自在也。登一切法自在之地者。总结三事。谓如来升妙觉地。为法王主也。

　　上总明如来得之所以。下正明佛得。于中有三。初叹佛德用。二正明得四种无余之智。三结佛得之所由。言如来至正师子吼者。述曰叹德也。德中有二。初内自利德。二外利他德。言如来应等正觉者。内自德也。有十号。前三号。三德所收。如来者断德也。应等者恩德也。正觉者智德也。即是经中多陀阿伽等义故。广释名义如常。正师子吼者。外利德也。由如来具梵音声相。利益群品。为师子吼故。

　　言我生已尽至不受后有者。述曰。第二正明佛德四智也。明佛具证八圣谛尽不同二乘也。言是故世尊至一向记说者。述曰结也。非了义。非不了义。但说一向。非余三记。不同二乘也。

　　于第四明集谛智中。有二。初总标不受后有智。第二别显。言世尊不受后有智有二种者。述曰总也。有二解。一云。言二种智者。谓半满二智也。如来具得二故名得不受后有智圆。二乘但得半智。所以四智不究竟也。二云。二智者。谓分段变易二智也。如来具断二生死无。证四智究竟。二乘但断分段。四智不圆满也。别显中有二。初明佛得以智圆。二明二乘不得。前中有二。初明如来具得三事智故圆满。第二结成。前中有三。初法身。二般若。三解脱也。言谓如来至不思议。法身者。述曰。明降魔成道证得法身。伏魔有三。谓实权破。如法华抄中述也。言于一切尔炎地至无所得地者。述曰明般若也。尔炎。翻为境界。亦名智母。能生智故。能于真俗二境之中。无碍自在。至不退地。名无所得地。所作已办故。言十力勇猛至无畏之地者。述曰。解脱德圆满也。虽有此三。合为第一也。言一切尔炎至师子吼者。述曰。第二总结成也。明如来得此智究竟也。

　　明二乘不得中。有二。初明得离苦。第二明得苏息处。言世尊阿罗汉至不受死苦。者述曰明离苦也。言世尊至苏息处涅槃地者。述曰。明得苏息处。上来虽有多文。广释怖畏中。第一正明怖畏讫。

　　自下第二摄入一乘中。有二。初谈不定种姓得入一乘。第二何以故下。正明摄入。前中有二。初谈本性。二明用。言世尊彼先所得地至不由于他者。述曰。明本性也。彼先所得地者。谓住二乘因果之位地也。不愚于法者。谓声闻有二。若定姓。总名愚法。闻说大乘。生怖畏故。二若不定种姓。名不愚法。一闻大乘。即便回趣求一乘故。言不由于他者。谓身中旧有菩萨种姓。性自仁贤。非由他人有所作故。言亦自知得有余地至三菩提者。述曰明用也。有一。二乘证得自道满已得与此执。今得离苦圆满。不求菩提也。有一。二乘虽证小位。自知已得有余之地。当有所作。及意能往无上涅槃。言亦者何。以不愚于法。亦能自知证有余。地舍而起大也。

　　于第二正明摄入中。有二。初总摄入。二得一乘者下。别摄入。前中有二。初征。后释也。言何以故者。述曰征也。问意云。有何所以。二乘证得自乘。而非究竟耶。言声闻至即是一乘者。述曰外征也。泛明乘有三对。一小大对。二因果对。三一三对。言大乘对小故。言佛乘形因故。言一乘待三故。约此三对。以明摄入。小乘入大乘。因乘入佛乘。三乘入一乘者。名总明摄入也。于别明摄入中。有五。初入菩提。二入涅槃。三入法身。四入一乘。五结成无边不断。言得一乘者至三菩提者。述曰入菩提也。言阿耨至涅槃界者。述曰入涅槃也。言涅槃界至如来法身者。述曰入法身也。言得究竟法身至一乘者。述曰入一乘也。言无异如来至无边不断者。述曰结归。不断将如来法身。辨无异相。即名为究竟。即是一乘究竟。名无边不断也。

　　于第二广释依章中。有二。初正明归依。二若如来随彼意欲下。明摄入一乘。前中有二。初明别归依。二明同归依。前中有二。初明归依佛。二法者已下。归依法僧。前中有二。初归依三身。二无限大悲下。结戒归依。前中有三。即三身也。

　　言世尊至时住者。述曰。第一明法身也。真体凝然。无有限齐。遍周法界。无处不在。何语限齐。言如来至后际等住者。述曰。第二受用身也。受用身有二。谓自他故。若自受用。四智为体。亦遍法界。同前无限。若他受用。唯化色形。而无虑用。随机起化。三际往来。名后际等住。今文举十中三德。言后际者。是他受用也。言如来至安慰世间者。述曰。第三明变化身也。然变化身依法身。亦今同举法。以证化身始能安慰。言如来无限齐者。举法身也。言大悲亦无限齐者。是化身也。谈如来德化相具大慈悲。今此独明悲者。偏明拔苦胜故。由法身无限。明知能依化身大悲。亦无限齐。为起大悲故。遂能安愍世间也。第二结中。有二。初别结。二总。别中有二。初结化身。二结法受二身。言无限大悲至是名善说如来者。述曰结化也。即此化有二用。一能行悲。二能安慰。此二俱无限齐。为法身故。如是说者。是名善说也。问。如维摩经云。或有恐怖或欢喜者。名为化身。故此化身。安怖不定。一向受乐。名受用身。若唯行大悲安慰情敬。便是受用。何名变化。答。谈圣化身。通有欢怖。今且偏举拔苦安恐滥地上他受用身据世间称也。言无尽法常住者。结法身也。言一切世间之所归者。结受用身也。能如是说者。亦名善说如来也。言是故至正觉也者。述曰。第二总结三身也。言于未度世间无依世间者。化身也。未度者外凡位。无依者内凡位。言与后际等作无尽归依者。受用身也。言常住归依者。法身也。谓已上出所归依法体故。上明归依佛讫。

　　于归依法僧二宝中。有二。初出法僧二体。二明归依非真非令。言法者至三乘众者。述曰。第二出法僧体也。言法者即是说一乘道。道者三乘之法。是大乘之方便也。僧者是三乘众者。四果四向。出独行十地。三僧俱僧宝摄。出二归依体也。明归依非中有二。初总标举宗归依。二者不。二何以故下释非所以。言此二归依至少分归依者。述曰举宗也。若别归法僧。非究竟。不令。犹有上故。于释非中。有三。初征。次释。后结也。言何以故者。述曰初征也。有何所以。法僧二归。名少分耶。下释中有二。初释法。二释僧。言说一乘道法至一乘法事者。述曰释法也。若说一乘道法。能得法身。法身上更无说有一乘法中。即如来法身。名一乘法。然二乘法上。即更有一乘法事故。非究竟也。言三乘众者至菩提者。述曰释僧。若三乘众。障习未尽。是有恐怖归依。若能求出修学大因。即是向菩提分。是究竟也。此二皆举实归依及证二乘是权也。言是故至是有限依者。述曰。第三结二归是有限无限。问。直明二乘非实归依便足。何须举实法僧明权耶。答。举权显实故。释今知权实故。又明权归不真故。须举实也。问曰。何故佛中但明真。归法僧便二耶。答。理实俱齐。是并有权实。然佛中即真。佛大悲之因。不须破遣。法僧二内。有伪有真。所以双举。问。一乘说有三十四心次第成佛。王宫树下。即是真身。将此为依。何必究竟如何内不举破之。答。佛中权实三身俱是归依。然二乘不了。迷假愚权。执为真佛但归依者。是实归处。由是前文具明三身。法僧二宝。有真实。真权修。迷假化真假。真假俱非究竟。为是法僧二中。举权显实也。

　　上明别归讫。下明同归。同归者。一体三宝。于真如上。说三义故。故涅槃经云。若能计三宝常住真谛。此则是诸佛最真誓愿。于中有三。初出能归依人依别法僧。二非此二归下。言若有众生至是二归依者。述曰。第二出归依人也。言若有众生如来调伏者。外凡位人也。言归依如来者。地前位也。得法津泽者。十地内也。生信乐心者。双结上二。以信通漏无漏故。又解云。从若有众生归依如来者。十信已前。得法津泽者。地前菩萨。非得初地无漏法水之津泽。未具正润故。言生信乐心者。初地以上。证四不坏信心也。此人若别归法僧者。名别归依也。于释别彰同中。有。初摧别归同是。二何以故下。以同即别非。有有二。初摧别即非令归第一。二摧别非令归究竟也。言非此二归依至是归依如来者。述曰。令归第一也。解云。非此二归依。即是归依第一义谛。是归依如来故。言此二归依至如来者。述曰。令归究竟也。若能归依第一义者。即是究竟归依如来故。言何以故至即三归依者。述曰。以同即别非也。如来者即摄二归依义。义归与如来道身无异。如来者即三归依故。上明别非同是讫。下举如来为证也。言何以故至狮子吼说者。述曰。以如来说一乘道。四无所畏。师子吼说。谈一乘道。同体三归。深为可信。别归法非竟也。上明归依讫。

　　下辨摄入。于中有二。初明权。二辨实。言若如来至无有三乘者。述曰明权也。即法华经中。破三归一。但有摄入一乘。即是如来随彼意欲。而方便说。非真了义。名为权说也。言三乘者至即第一义乘者。述曰明实也。今此经中。具明出生摄入一乘真谛了义不随他语。名真说故。若法华经中说。一乘是实。三乘称。此经中。四乘是实。说一乘称权。以有无种姓定姓二乘。故各别说。说人名实。若隐此种姓。总说一乘。一乘是权。其摄大乘论为引摄一类等。欲破不定种姓。令归大乘。非定姓故。上有五章。明行果二讫。下有八章。明教理两种。理外无教。约理以明圣教故。

　　于无边圣谛中。有二。初释无边。二世尊圣者下。释圣谛。

　　前中有五对。初行因顿渐对。二修行半满对。三出戒令缺对。四证理同分对。五得果胜劣对。前中有二。初明因渐非顿。二行八因顿非渐。前中有二。初约人标初智断诸地非上。二释初智知四谛相也。言世尊至断诸住地者。述曰。约人标初智也。二乘人。于苦法忍。初观四谛之断诸住地。不以无作之智断无明地所以非上也。言以一智四至此四法义者。述曰断相也。言以一智四者。谓是一有作智。分为四种也。言断知功德作证者。四智然名。断者断集。知者知苦。功德者修道。作证者灭谛也。言亦善以下。不但能知四智之理。亦能善知此四法之与义也。上明渐。下辨顿。顿中有三。初反释上上智无渐至故。云顺释顿智名上上也。言世尊至及四缘渐至者。述曰反释也。出世间上上者。谓是顿悟无作智故。若有作智。即有渐至之义。此出世间智。无有四智及缘渐至之理也。言无渐至上上智者。述曰顺释也。若无有四智缘渐至法者。是出世上上无作之智。由此故名为顿智也。上名行因顿渐对故。下明修行半满对。于中有二。初顺终满。二反始半。言世尊至第一义智者。述曰反辨知半也。非二乘不出无明地以初智名第一义。可得由此反证二乘初智名半也。于出惑全缺对中。有三。初明出惑缺。二辨出惑全。言世尊以无二至断诸住起者。述曰明缺也。二乘以无二圣谛智。但以有作一智。断诸四住地。名出惑。不尽称缺也。言世尊如来至烦恼藏者。述曰明全也。如来以不思议空智。出一切烦恼四住地藏称全。非二乘境界故。言世尊若坏至第一义智者。述曰。第四证理同分对也。如来能坏五住地烦恼藏。证理既圆。名究竟第一智。二乘但断四住。不灭其藏证理分。非究竟。非第一义智也。言初圣谛智至三菩提智者。述曰。第五明得果胜劣对也。初圣谛智非究竟智。明劣也。向三菩提智。是究竟智。名胜果也。上明无边讫。

　　下辨出谛。于中有二。初明圣及谛不在二乘。二世尊此谛下。明圣及谛唯在如来。前中有二。初明圣义非二乘义。二圣谛者下。明谛非二乘谛。言世尊圣义者至故名之为圣者。述曰。明圣非二乘也。初先举圣义非二乘得。有量少分。释成小圣。即二乘人。但成就有量少分功德。名之为圣。不名大圣。以未得无量全分功德故。明圣义非二乘义也。言圣谛者至缘觉功德者。述曰。明谛非二乘也。今言圣谛者。非二乘所得谛。亦彼功德。要无作谛。始名圣谛故。于明圣谛在如来中有三。初明圣谛如来始觉。二明如来能说。三叹圣谛深义。上二乘中。具明圣及谛。下如来中。亦合明二。唯辨圣谛者。以如来即是大圣故。言世尊至初始觉知者。述曰。第一明如来始觉也。然此圣谛。如来大师尚始觉知。反显二乘元来不得也。言然后至是故名圣谛者。述曰。显如来能说也。佛证无作始觉知也。复能无倒。为彼世间无明㲉藏愚痴众生。开现演说。故名圣谛也。于叹圣谛中。有二。初果叹甚深。二明所智能信也。言圣谛者说甚深义者。述曰牒叹也。言微细难知至所不能信者。述曰。释成甚深。辨知不信也。即此圣谛。义既甚深。微细难知。非心虑境。是智者所知。世间所不能信。若二乘少分信。今菩萨。少分知。全分能信。佛即圆满。故知圣谛甚深也。

　　于如来藏章中。有四。初牒前甚深说如来之藏以生后。二明非二乘知。三叹甚深。四明不信。

　　言何以故至如来之藏者。述曰牒前也。初征。后解。言如来藏者至缘觉所知者。述曰。此究是理。唯如来知。十地尚不能知。何况二乘耶。言如来藏处至圣谛亦甚深者。述曰。叹甚深也。将境即知二种甚深。依如来藏处说有圣谛之义。处既甚深。故知圣谛亦甚深也。言微细难知至所不能信者。述曰。第四圣者悉信。世间不信。以理法甚深。卒难生信也。然如来藏有四种。依楞伽经。有二。谓阿梨耶识名空如来藏。具足无漏薰习名不空如来藏也。依此经。有二。谓诸烦恼覆真如性。二真如理性。若本识含无漏种子。后时生报身佛。若烦恼所覆真理当显。得法身也。本识藏故所舍也。烦恼藏故所出也。闻薰藏故所生。真如藏故所显也。

　　于法身中。有三。初将因即果。二于说如来藏下。合因果二即二谛。三世尊过于恒沙不离下。释因果相异。言若于无量烦恼藏至亦无疑惑者。述曰。将因即果也。若众生自知身中具有佛性。解如来藏。因既如是。于如来法身。亦不生疑惑也。

　　于第二中。有三。初总举因果即二谛。第二如是难知下。别释二谛。第三如是八圣谛下结成四。言于说如来藏如来法身至说二圣谛者。述曰此初也。若有众生。于藏法身。心得决定不疑者。便能信解。说二谛义。别释二谛中有二。初总标。二问答解释。言如是难解者谓说二圣谛义者。述曰总标。言何等说为二圣谛义者。述曰。问答解释。有二。初问起。二答。此初也。言谓说作圣谛义说无作圣谛义者。述曰。下答也。有二。初总答。二别答。此初也。别答总标也。言说作圣谛义者是说有量至四圣谛义者。述曰别答也。有二。初答有作。二答无作。有作中有三。初立宗。二释。三结。此立宗也。有作圣谛也。问。何故此有无有八。瑜伽。安立有四。非安唯一。成唯识论。世俗胜义各四耶。答。瑜伽。据别体实性证而知者。故说非安唯一安立有四。唯识。据别法相形有胜有劣。故成各四。此经据约人说法有无各四。作是生义。起灭之用也。安立通理事二门。有作唯在圣事也。量谓限量。二乘劣智。且知有量。不知无量。何者耶。言何以故非因他能至修一切道者。述曰释也。二乘要他说各四。因他始能立知苦断集证灭修道。菩萨非由他能作四谛断也。言是故世尊至及无余者。述曰结证也。如来依此。说有二死二槃。分段生死。因缘俱有为故。名有为生死。变易生死。若据真理。名无为变化即有为。若据无漏法。不为业烦恼为故。亦为名无为即变易。得名无为生死。从助因说。因既有二。得果非一。若烦恼障尽所得真理。名为有余。具出一切二障尽。名曰无余也。答。无作中有二。初立宗明无作义。二释所以。言说无作圣谛义者至四圣谛义者。述曰立宗也。法无边际也。名为无量也。言何以故至修一切受灭道者。述曰释所以也。由具出二障。离二生死。修二智道。证不住等理。所以不无量也。于第三结八成四中。有二。初牒八不越于四。二如是四无作下。释云权实明尽不尽。言如是八圣谛如来说四圣谛者。述曰。第一牒成四也。理实有其八。类摄实遇有四。谓苦等也。于释中有二。初牒四无作双苦。二乘如来明究竟。二别释二义如来相。言如是四无作圣谛义至辟支佛事究竟者。述曰。第一双分也。无作无量道理深远。唯佛净土。是究竟事。非二乘事为究竟。此即宗。下释所以有二。初释二乘非究竟。二释如来是究竟。言何以故非下中上法得涅槃者。述曰。自释二乘也。二乘。以欲界智为下。色界智名中。无色名上。既起三界出智。唯能证有作四圣谛。不能得彼无作四圣谛。故知非究竟。下释如来中有三。初释如来是究竟立宗。二出无作之相。三释疑。言何以故如来应等正觉至事究竟者。述曰立宗也。二乘不尔。唯佛而为究竟也。言以一切如来应等正觉至苦灭作证者。述曰。第二出无作相也。以如来正觉不但知现在。亦知未苦三障等。总出修证尽四谛。文即为四。所以如来事究竟。言世尊非坏法故名为苦灭者。述曰。第三释疑有二。初略标释疑。二所以言下。出相除疑。此初也。亦可初明事灭。二明理灭也。恐有人疑所苦坏无所得之理。今灭者非是坏法。名作苦灭总也。言所言苦灭者至离一切烦恼藏者。述曰。第二出相除疑也。本有无始无成故。无作无为故。无起无尽。更无迁动名常住。在缠不染名自性清净。能除诸惑名离一切烦恼藏也。上来第二释因果即二谛讫。

　　自下第三明因果相别。初果相。后因相。言世尊过于恒沙(至)如来法身者。述曰明果也。由此真理不离成就。名为法身也。言世尊如是如来至名如来藏者。述曰明因也。未离烦恼。名为藏也。

　　自下有空义覆真实中。释前如来藏。于中有二。初总标立宗。明有二种如来藏。非未满者所知。第二别释。前中有二。初立二宗。二非化所知。言世尊如来藏智是如来空智者。述曰。古来相传。以实空为如来藏者。非也。此是清辨等宗。然梵本有二名。若若多名为空。空者无也。若瞬若多名空性。性者有也。今言空者。从空所显理故名空。据体有也。此明如来智故不被覆。言世尊如来藏者至本所不得者。述曰。第二非他所知。明无智故被覆。此如来藏。非阿罗汉辟支佛大力菩萨。本所不见不得。十地菩萨。犹不能了尽。况二乘耶。故名不见不得也。此上标宗也。下释中有二。初标藏二。第二解不见不得。前中有三。初标藏二。二别释二藏。三举能信人。言世尊有二种如来藏空智者。述曰标有二义藏。谓空理智也。释中有二。初释空。二解不空。言世尊空如来藏至一切烦恼者。述曰解空也。四种如来藏中。能覆隐真理名空如来藏。于金刚道后。此方出故。言世尊不空如来藏至不可思议佛法者。述曰。解不空也。此真理为烦恼所覆。不离脱等诸佛法故。当得法身。名不空如来藏也。此下。第二举能信人结也。言世尊此二空智至能信如来者。述曰。此二种藏。皆有二义。大地菩萨能信解如来也。何故但说声闻能信。不论独觉菩萨耶。答曰。菩萨能信。不说自成。声闻能信。于理为妙。一是回心人。二不愚法。三如瑜伽论广慧声闻能信。其独觉者。一为不见佛何能信。二亦于声闻中。上解二藏讫。自下解不见不得中。有三。初明二乘唯于四不处。二结也。三举佛能知反显二乘不知。言一切阿罗汉至倒境界转者。述曰。由二乘等唯常乐我净四处转。为是不见不得如来藏二种也。言是故至本所不得者。述曰结成前义。言一切苦灭至一切灭苦道者。述曰。第三举佛知显二乘不知所由。唯有如来。灭一切苦。二生死尽。证一切灭苦道。二乘不尔。故不见不得也。

　　于一谛章中。有二。初释一谛义。二是灭过。一切下解一谛深妙。此一谛一依。释前法身。身者依止义。故成唯识第十卷云。体依聚义。总说名身。法谓能持自性。非假所立。真如能与恒沙功德。为依止处。名为法身。今一谛者。一谓真理。更无差别。名为一也。谛者实也。有即言有。无即言无。今非此义。唯实名谛。即是身也。于前中有二。初总标。第二释所以。

　　言世尊此四圣谛至一是常者。述曰。若有漏无漏对苦集有漏。灭道通无漏。若有无为对有多义。若非为业烦恼所为。名无为。灭道俱名无为故。前文无为生死。据无漏烦恼无漏助因说。若据性堕起尽。众缘所生。名有为。非如此名无为者。即三谛俱有为。唯灭是无为。今此真如具二义故。名曰无为。一性不起尽。二非业所为也。由此一唯常也。

　　于释中有二。初释三是无常。二释择灭是常。前中有二。初释。后结。释中有二。知初明有为等三义。二明非依。言何以故三谛入中为相至是虚妄法者。述曰。有何所以三谛是有为耶。以三入有为相故。有为即无常。性有起尽。无常者。无彼常有常无。名曰无常。真如有而恒有。故是常有。我今三生故。简本无今有名生也。兔角无而常无。故是常无。今三灭而。简故本有今无故。此三双无彼常有常无故。名曰无常也。若无常者即是虚妄。虚妄者颠倒。即苦集二可名虚妄。岂有道谛亦是妄耶。以非倒故。但说三界心心所是虚妄分别。不言无漏也。答。今与二谛合为文故。总名虚妄。据实道谛虚而非妄也。此上三义讫。下辨非依也。言虚妄法者非谛非常非依者。述曰。若有无别定。俱三名谛。若性凝名谛。余三即由非非谛不常。不常故非是为依之处。所以之非依。言是故(至)非常非依者。述曰。第二总结。三明非依摄入无常也。

　　于释一灭中有二。初释。次结。前中有二。初一灭离有为等三义。二明是依。言一苦灭谛至非虚妄法者。述曰。此真如理离有二初一灭。离有为相。非生等所迁。离彼相是常。常故非虚妄也。言非虚妄者至是依者。依述曰二明依也。此一谛既非虚妄。是谛故是常故可依。三乘究竟。皆趣依彼故。言是故灭谛至不思议者。述曰能成一常也。

　　于释一谛深妙中。有二。初略解。二凡夫下广解。前中有三。初法说。二举喻。第三合。

　　言是灭谛至智慧境界者。述曰法说。然此真理。凡夫不能识。二乘所不知。细境。粗智不能缘故。言譬如生盲至不见日轮者。述曰喻说也。如世间人。若生盲者。离有众色显现于前。而自无目不能得见。复有七日婴儿。眼睛犹弱。纵睹日色。为耀石鉴。但为目眼。是初非圆日灭也。言苦灭谛者至智慧境界。述曰合法也。凡夫无始已来不觉。喻生盲者不睹色。二乘虽证半道。犹婴儿者。非见日色。恒而不灭。有盲俗者。不见苦灭。常而无没。水圣所以良由至理甚深。无识浅智而不悟也。

　　于广释中有二。初略标。非凡夫二乘境界。开二章也。二别显所由。释二别章。言凡夫识者至则是清净者。述曰凡夫而二见所弊。颠倒不见真如。二乘虽出。两邪。智浅不能观达。为此故非彼境也。由二章也。

　　于别释中有二。初释凡夫二见章。二释二乘清净智章也。于前中有四。初明边见依我见生。二出二见相收。三释二见起之所由。四解二见作用也。言边见者至所谓常见断见者。述曰第一也。凡夫之人。于五受阴。妄想计着。执为身见。依此身见。计之有常有断。名为边见。故知边依我见起也。问。此中欲解凡夫为恶见所弊不见灭理。何故但说二见。岂余三见不覆理耶。答论实五见俱能覆真。此中但据根本。故说身见。身见即起边见。为此且举二也。问。边见依身起。能依但二。二取答。二取起时不定。或通余。此不说。边见若起定依身。为此但言身边二也。

　　言见诸行无常是断见至作如是见者。述曰第二也。迁流造作。名之为行。此行前尽后生。二趣相接。名曰无常。愚夫不了。不睹未来生相续。遂计为断。名为断见。心心所法。微细难知。本识一类。常无改易。不了是识。便计为我。此我恒通。能作业受果。无有生灭。妄执为涅槃。常住不灭。即名为常见。七由妄想见故作如是见也。言于身诸根至妄想见故者。述曰。第三明起二见所由。有二初断。二常。此断见也。于身诸根者。谓于五根四大种。次起分别思惟度见。此根相续。断坏于后。不见遂生断相。谓或身灭起中见也。言于心相续至妄想见故者。述曰明常见。于心相续者。谓于心心所法上起。或可是本识相续不断容他执故。愚阐者。谓无明覆心。不达本识。或一切心法非常非我也。不知刹那间者。然心心法。念念谢灭。为余境易达。时不定。若准此说间言。上文于心者。通一切心法。非唯第八。以此中说余境间故。又可间又间者未必为余境所隔名间。但是念念前后相续刹那不同。名之为间。上文于心者。唯是第八故。摄论第一云。何容分别此度为我心第八。始从无始终至金刚。行相一类。无改易故。故知今执为常。谓是涅槃。不离第八也。意识境界者。谓诸心法。皆第六缘。名意识境。若取第八为心者。即意识言。通六七两识。意及意识故。类形业道相似不违。此法起常见故。妄想生也。

　　言此妄想见至不净净想者。述曰。第四明二见作用也。若常见。于彼心法之义。昔非涅槃今妄计为涅槃。趣于上名若过。作异分别。起常见。若断见。于身根彼义未来实有。不达至处。深计为断。情虑不到名不及。作异分别。起断见也。由此二见有情于五受阴起常乐我净。非我等上起也。

　　于明二乘清净智中有三。初明二乘不见。二明随顺者能见。三举二乘极果。显初业当得也。言一切阿罗汉至本所不见者。述曰第一明二业智识。于一切若总别。若真俗。若理。若虚实等境。及如来法身。本来不闻不见也。

　　于第二明随顺中有二。初总标。二释所以。言或有众生至是名正见者。述曰。若有众生。虽是凡夫。有大乘种姓。不愚于法。闻佛所说常等四德。即便随信。言不虚妄。名为正见也。下释所以中。有三。初明起四不倒。二结名正见。三名真佛子。言何以故至净波罗蜜者。述曰。于四德中。能深悟解。波罗蜜。到彼岸义。信真理是常是乐是我是净。不起于无常等妄起常等。如是解者。名为正见。此中或破凡夫四倒二乘四倒。或约烦恼业生四障。或约阐提不信等四障。具说亦得也。言于佛法身至是名正见者。述曰。第二结名正见也。言正见者至得法余财者。述曰。第三明真佛子。有三释。若有无漏法尔种子。乐大乘上果。如来摄受。名真佛子也。从佛口生名闻慧。从正法生思。慧。从法化生谓修慧。于七圣财。未能证尽。已得少分。名得法余财也。二是佛子者。三乘不定性人。其性定故。如来摄受。名真佛子。从佛口生声闻也。从正法生缘觉也。从法化生大乘也。法财各自随分证得也。三真佛子。如前解。言从佛口生。谓初发心十信也。从正法生。十信解十行十回向也。从法化生。谓四善根位中。得法余财。谓至见道已去也。

　　于第三举二乘极果显初业当得。于中有二。初举极果定性者不能。况初业人。二释初当业所以。前中有二。初单举二极果。二相例也。言世尊净智者至波罗蜜者。述曰。波罗蜜。名到彼岸。故是二乘极果也。言此净智者至况四智依智者。述曰第二相例也。二乘极果净智。尚不知一苦灭谛。况二乘初学依四谛智之人能了耶。言何以故至说四依者。述曰。下释所以。二乘初业者。谓二乘人。创回心向大乘时。名为初业。以不愚于法。然于彼义中。无间道当觉。解脱道当得也。为彼故世尊说四依者。此是反显。世尊为彼决定种姓愚法之人说四智。及显初业之人不愚于法。当觉当得。世尊不为说四依智也。言或可如是反显此文即解不定性人未回心时世尊为说四依智也。于一切依中。有二。初明安立非安立二谛依义。二世尊生死者下。明如来藏即生死涅槃为迷悟依也。前中有二。初明安立非安立。若依诠显谛真如灭谛收安立也。若废诠谈旨真如非灭摄非安立也。言世尊此四依者是世间者。述曰明安立谛也。若据性。是有漏名世间者。即无漏名出世。若据有此相状名世间。安立四谛。俱名为世间法也。言世尊一依者至所谓灭谛者。述曰。明非安立谛也。谓灭谛更无差别名一。诸法之止住处名依。于一切依中。此最上第一义依不可思议也。

　　于第二明迷悟依中。有二。初迷依。二世尊若无下明悟依。迷中有二。初本际依。二世尊生死生死下。明不一不异。前中有二。初明生依。二明依持依。

　　言世尊生死者至本际不可知者。述曰生依也。生死妄法由迷故生。依真而起。如来藏既如下无始本际不可知。如满月轮故至无始不可得也。言世尊有如来藏故至是名善说者。述曰。依持。如波依水。波无有水有波。波水不异。我今生死。依于真如。由理故能持生死也。此解依讫。

　　自下第二解不异不一。于中有二。初释。二是故下结。前中有二。初明不异。二明不一。前中有二。初解生死名。二正明不异也。言世尊生死生死者至是名生死者。述曰。为生死过多故。其圣言生死。于异领纳。受果为先。本识执受诸根名受根也。若诸受根没不受名为死。若次第受根起名生也。又云诸受根彼次第不受名死。若诸受根次第起名生也。若言不受根名生。岂有一根不为本识执受耶。应问法师。言世尊生死者至有死有生者。述曰。第二明不异。然此二法。依如起。离本无末。虚幻所生生死法。今如来藏。犹波即水。但由世间假立说故。道有生死二名。穷其实也。真外无妄。言说有故。故知不异也。解不一中。有二。初解生死。二明不一。言死者诸根坏生者新诸根起者。述曰。诸根坏已名死。诸根新起名生。故说无常有生灭也。言非如来藏有生有死至常住不变者。述曰。如来藏者性也。凝然永离有为等相。但妄有生死二。非如来藏有此二法也。若将如来藏一向一者。岂如来藏亦有生死。故知不可定一定异。故大乘宗。一切诸法。不异不一也。自下结。结中有三。初总结如来藏是依等。二出所依持法体义。三举不能为依外显出能为依法。言是故如来藏至是建立者。述曰。如来藏生死之依。能持生死。生死妄法。由此建立。建立者施设造作义。谈是本故也。言世尊不离不断至佛法者。述曰。第二出所依法体。真如常一故曰不离。非妄可染名为不断。无为故名不脱。一类故名不异。非一识议所得。名不思议佛法也。言世尊断脱异外至是如来藏者。述曰。第三生死妄。谓是断是脱是异。此二外别有一法。不断解等故。真如理性体。为依持建立者。是如来藏也于明悟依中。有二。初明无藏不能。二明有藏即能。前中有二。初标。二释。言世尊若无如来藏者至乐求涅槃者。述曰。若无种姓有情。无佛性故。常为无明所覆。究竟不能厌苦欣求涅槃。或可以无慧解。不能照了。简择是非。亦不能也。言何以至乐求涅槃。述曰释也。由因中有眼等六识。果上心法智。佛地智强而识劣。但以心法智为名。因中识胜而智劣。乃据六识以为因。若因对果应有。亦以果形因。因应心智。各据一义。亦不相违。由此七法刹那不住。念念不种。为是不能厌苦乐求涅槃也。

　　言世尊如来藏者至乐求涅槃者。述曰。第二明有藏即能。以如来藏。本来无际。不生不灭。由是能厌苦乐求涅槃也。于颠倒章中。有二。初明非四执所缘。二明非三类有情境。言世尊如来藏至非命非人者。述曰此非我等执。如唯识抄说也。言如来藏者至非其境界者。述曰。外道异生。不达真俗二理。迷真执事。人我遂生。名堕身见众生。人执也。二乘虽断我愚。而于诸法。执有法体。名颠倒众生也。如执法也。清辨等类。坚执空理。拨无实有真亦无。名空乱意众生。如拨无四尘也。

　　于自性清净章中。有二。初胜鬘自说。二如来述赞。前中有二。初略明清净义。二何以故下。广辨清净等义前略中有四。初明自性清净。二明其用深。三下情不测。四唯佛能知。

　　言世尊至自性清净藏。述曰。明自性清净也。有四藏。一法界藏。通非情故。二法身藏。唯情所收故。三出世间藏。出缠也。四清净藏。在缠也。言此自性至上烦恼所染。述曰。第二彰其用深也。性虽本净。而为客尘所污故。言不思议者。述曰。第三下情不测也。言如来境界者。述曰。第四唯佛能知也。上略明四义讫。

　　自下广辨。亦有其四。如次即是。言何以故至而能得染心者。述曰。解第一也。言刹那善心者。谓无垢如也。即此二心性非烦恼故。言触者。和合一味义。此心与烦恼。既不和合一味何得说有染心耶。心者。真实义。谓真如也。言世尊至烦恼染心者。述曰。解第二也。虽复性净。然为五住地之所染也。言自性清净至难可了知者。述曰。解第三也。既有情净染依二名。实难了也。言唯佛世尊至如实知见者。述曰。解第四也(于中有十解如枢要说)。

　　第二如来述赞中。有二。初内心随喜。二发言述可。言胜鬘夫人至佛即随喜者。述曰。第一内心随喜也。于发言述可中。有二。但述可前四义中收二。不述前二义易知故也。言如是如是至亦难可了知者。述曰。第一述前第三非下情测也。言此二法至唯信佛语者。述曰。第二述前第四唯佛能知也。

　　于如来真子章中。有三。初明信利益。二于我灭后下。明叹信利益。三信如来者下。结信利益也。前中有二。初略明信者能随顺得究竟。二广解五种观也。言若我弟子至而得究竟者。述曰。第一略明信也。言随信者。谓四十心中也。言信增上者。谓四善根中也。言依明信已者。谓初地已去证得四不坏信。即能随顺法智。而得究竟也。四不坏信。谓三宝及戒故。于广解五种观中。有二。初解五观。二总结也。于五种观中。有二。初二明染观。第二有三种。明净观。前染中有二。初一观十二入。第二观因果也。言随顺法智至观察业报者述曰。第一观染也。言根意者六根也。言境界者六尘也。因缘无定之身。施设恒无定实。名意名意解。言业者因也。言报者果也。言观察阿罗汉眠至圣自在通者。述曰。第二明观净也。有三观。分为二。初人明净果。后二辨净因。言眠者谓是烦恼。罗汉身中。此眠既断。即知是无学果。今时仰学故。又云。二乘入灭无余。与眠相似。名眠也。言心自在乐禅乐者。谓得四禅乐在身而常得四禅乐在身而常愿乐故。言圣自在通者。谓观三乘所得神通也。言此五种巧便观成就者。述曰。第二总结也。言于我灭后至入大乘道因者。述曰。第二叹信利益也。由能具信增上随法智故。虽为彼染。然自性净。即是究竟。入大乘因也。言信如来者至不谤深义者。述曰。第三结信利益也。

　　于明胜鬘师子吼章中。有五。初胜鬘承力求说。二如来听许。三胜鬘正说。四说已头敬佛足。五如来述赞也。言尔时胜鬘至复说斯义者。述曰。第一承力求说也。言佛言便说者。述曰。第二如来听许也。今正是时也。言第三正说中。有二。初简去善人。非是所化。二诸众生下。偏就恶人。以明化益。前中复二。初举三种善人。二愿此诸下。总已简之。前中复二。初略解。二何等以下广解。言胜鬘白佛言至入大乘道者。述曰略释也。胜鬘云。有三种善人。而不须化。谓于深义不生诽谤名自离毁伤也。能生出善根。生大功德。复能求无上觉。名入大乘道也。于广释中。有二。初征。二释。言何等为三者。述曰征起也。既言三种善人。何者是耶。于释中有三。列三种名。即为三段。初自利。第二利他。第三于甚深义仰推如来非我境界。言谓若善男子至甚深法智者。述曰。第一自利也。于如义中。不生诽谤。离自毁义。名自利也。言若善男子至随顺法智者。述曰。第二利他也。能随顺法智。广利众生。名利他也。言若善男子至仰推如来者。述曰。第三仰推佛也。此是住分智故。言除此诸善男子善女人已者。述曰。第二结也。言诸余众生至而调伏之。述曰。第二约不善人。而明化导也。言尔时至佛足者。述曰。第四头敬佛足也。言佛言善哉善哉至能说此义者。述曰。第五如来述赞也。第三是述依行分中。有三。初如来等还。二尔时世尊入祇洹下。重述其教。三时天帝释至欢喜奉行。大众奉行也。于还中有二。初如来还国。二入城中下。胜鬘入城。如来还中。有二。初世尊还国。二时胜鬘下。夫人随含。言尔时世尊至还舍卫国者。述曰。第一如来还国也。七多罗者。一树高七仞。一仞高七尺。总一树高四十九尺。七树即说三百四十三尺。言时胜鬘至具足念佛者。述曰。第二夫人随念如来具有三业。言还入城中至皆向大乘者。述曰。第二胜鬘入城也。夫人住宫。与王城别。故说入城。于重述中。有三。初如来告念。二应念即至。三佛为说以明付属也。言尔时世尊至及念天帝释者。述曰。第一告念也。言应时至住于佛前者。述曰。第二应念即至。于第三佛为说经付属中。有二。初如来说经。二始明付属。言尔时世尊至广说此经者。述曰。第一说经也。

　　于第二付属中。有二。初通付属天帝阿难。第二复次憍尸迦下。别付属天帝。于通中有二。初难益劝持。第二时天帝释白佛下。问奉行。前中有二。初告天帝。二复告阿难。前中有三。初总告劝持。二校量胜劣。三是故下。总结受持。言说已至此经者。述曰。第一总告也。于校量中。有二。初举余行大胜。二对持经犹尚不及。言憍尸迦至波罗者。述曰。第一举胜也。言若复至为人说者。述曰。第二方比不及。言是故至分别广说者。述曰总结也。言复告阿难至四众广说者。述曰。第二告阿难也。于第二问经奉持中。有二。初天帝问持。二如来正答。言时天帝至云何奉持者。述曰。此经问名。请奉持法也。于如来正答中。有二。初赞法深妙如见极离。二今当下。前略为说。前中有二。初叹经非二乘境。二叹经微妙。言佛告至知见者。述曰。叹非境界也。言憍尸迦至大功德聚者。述曰叹妙也。于如来为说中。有三。初如来敕听。二天帝等受教。三正为说。言今当至念之者。述曰。第一敕诸许说也。言时天帝至受教者。述曰。第二显受。言佛言至师子吼如是受持者。述曰。第三正说正答。答中有二。初句答前名。后句答前持也。于别付天帝中。有三。初叹经深。二正付属。三奉尊教。言复次至入一二乘道者。述曰叹深也。言憍尸迦至广分别说者。述曰。第二正付也。言帝释至顶受尊教者。述曰第三遵教。言时天帝至叹奉行者。述曰。第三依行分也。其中真草未定规矩。如有人写者。好用心力。仰于感享岁。影从法师。首尾中间。曾无暂舍。谨于界部宝国伽蓝。令自春初。听胜鬘经及二十论。随所采撮。咨听未闻。既受指麾。编为述记。但文约义广。披阅稍难又于仪凤二年夏洛都东太原寺。重更普构。舒文展义。疏缺更㬲。广引文证。庶后学者。愿莫𠷣焉。义令记也。

　　胜鬘经述记卷下(终)
