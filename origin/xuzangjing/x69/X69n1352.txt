卍新纂续藏经第 69 册 No. 1352 白云守端禅师广录


　　No. 1352-A 白云禅录

　　天下之颅圆而裾方者。迹满山谷。求其所至之学。或得于心。或得于言。得于心有失于言。非所谓得心。得于言有失于心。非所谓得言。是皆明于一偏。而瞽于双照。

　　若吾端师者。以超㧞卓异之资。生于衡湘间。能以不心而心。何有而不可于心。能以不言而言。何有而不可于言。用是而巾屦于州者有二。曰江。曰舒。香火于寺者有六。曰承天。曰圆通。曰法华。曰龙门。曰兴化。曰海会。所居既广。所言亦富。其门弟子处凝者。编而为帙。分上中下。以予知师之多。求名其帙。而又俾序其首。余以师终海会。海会之山曰白云。故总题曰白云禅录。若其得法之因。语载帙中。此不复道。后之人。由余文以推其心。则知心者无阂于言。索其言。则知言者无阂于心。然后所以信为吾端师也。太原王孜序。

　　No. 1352

　　白云端和尚语录卷一

　　江州承天禅院语录

　　参学小师　处凝　编

　　师开堂日。升座拈香云。此一瓣香。奉为
今上　皇帝。伏愿。尧风永扇。舜日遐明。次拈香云。此一瓣香。奉为过现未来。大觉海中。有利及于含生。一切圣贤。及生平所参见。诸善知识。众中衣钵道友。曾有一言一句。布施我者。师僧父母。一切恩门。聊伸报谢。又拈香云。此一瓣香。且道为什么人。若有所为。雪上加霜。若无所为。过莫大焉。奉为我先住袁州杨岐。后住潭州云盖。亲见慈明来底老古锥。谁知道。今日向者里。抛三放两去也。

　　遂坐。

　　圆通讷和尚白槌云。法筵龙象众。当观第一义。师乃顾视左右云。便恁么散去。自古自今。如麻似粟。若言更有如何若何。曹溪一路平沈。所以从上诸圣。皆向火焰里。出来垂手。只要一切人。眼横鼻直去。今日众中。有大家垂手者么。出来看　僧问。师唱谁家曲。宗风嗣阿谁。师云。一手不独拍。两手鸣划划。僧云。真师子儿能师子吼。师云劝君休去便休去。莫待风高更入深　僧问。欲行千里。一步为初。如何是最初一步。师云过者边立。僧云五更侵早行。更有夜行人。师云未敢相许。僧便喝。师云咦　僧问。人天交接。两得相见。如何是相见底事。师云争敢相谩。僧云恁么则久经沙塞苦。今日遇良知。师云。你脚跟事作么生。僧云众水含孤月。群星拱北辰。师云李白依前是秀才　僧问。人天普集。为听潮音。郡主当筵。合谈何事。师云你向甚处去来。僧云恁么则九江千里内。草木尽沾恩。师云笑杀衲僧。僧将坐具一拂便出去。师云依稀越国。仿佛杨州　乃云。问话且止。问之与答。俱是赢得边事。古者道。动则起生死之本。静则沉昏醉之乡。动静双泯。则落空亡。动静双收。则颟顸佛性。到者里。直得穷天玄辩。竭世枢机。用一点不着。独有山僧。今日幸遇太平世界。得路便行。不惧他人笑怪。所以道。此事上在诸佛分上。不曾增一毫。下在一切含生分上。不曾减一毫。只为一念迷妄。背觉合尘。轮转三途。暂无休息。遂劳我竺干本师。于大解脱海中。强涌玄波。三乘教外。直指人心。见性成佛。且道今日如许多葛藤。阿那里是直指处。若向长老口里觅。大似贪观天上月。忘却室中灯。若向不言不语处会。直得尽大地。忘锋结舌。只是个无孔铁槌。有什么用处。到者里。还有知音者么。良久云。只见白云飞散尽。不知明月落谁家(谢辞不录)。

　　次日上堂。云雪窦和尚道。偶续灵峰照夜灯。遽泛铁舡下沧海。承天此者。也随例泛一只铁舡。文殊普贤。为承天招头把柂。观音摩诘。为承天打篙摇橹。承天只管坐地看杨州。既然如是。且道将什么报答诸人。良久云。谁知远烟浪。别有好思量。

　　上堂。抚掌呵呵大笑云。大众。得风流处且风流。

　　到圆通上堂。僧问。二师相见。合谈何事。师云六耳不合谋。僧云谢师答话。师云听事不真。唤钟作瓮。僧喝。师云过　乃云。秋江清浅时。白鹭和烟岛。良哉观世音。全身下荒草。大众。承天未出世时。或有一个半个衲子相疑着。谁知道。出世后。直得无言可说。无理可伸。然虽如是。犹赖得侯溪主人在。何谓如此。千古万古无人知。眼里瞳儿看马骑。

　　到归宗上堂云。真性心地藏。无头亦无尾。应缘而化物。方便呼为智。大众。承天此者来。礼拜归宗师叔。师叔。若行一丈。承天也行一丈。师叔若行一尺。承天也行一尺。何谓如此。得风流处且风流。有般汉到者里道。耶舍塔高。金轮峰峻。眨眼回头。早是鹞子过新罗。似恁么。还称得我师叔门风也无。不见道。打面还他州土麦。唱歌须是帝乡人。然虽如是。三十年后。清平过水。

　　到开先上堂。云古人道。莫行旧时路。莫挂本来衣。如今有人。向锋刃上横身。火𦦨里出手。尽是劳而无功。岂可更担水向河头卖。虽然如是。若教姆母临明镜。也道不劳红粉施。

　　到万杉上堂。云仰山道。东寺师叔若在。即慧寂不至寂寞。承天此日。来见万杉师叔。且一筹胜却仰山。何谓如此。一手不独拍。两手鸣划划。然虽如是。且道。还乡曲子。作么生唱。莫是点眼知人意。看取令行时。又莫是逻罗哩逻罗哩若恁么。自古自今。如麻似粟。要会么。鸳鸯绣了从君看。莫把金针度与人。

　　到栖贤上堂。云承天自开堂后。便安排些葛藤。来山南东葛西葛。却为在归宗开先万杉。一时打揲却了也。今日到三峡会里。大似临嫁医瘿。卒着手脚不办。幸望大众不怪。伏惟珍重。

　　到罗汉上堂。云昔日当山祖印。有打破虚空底钳锤。喝散白云底意气。当时不妨被他使着。若以今之堂上坐致太平。犹淹大手。承天何故。今日得恁么造次。不见道。不是对人夸洁白。大都缁素要分明。

　　山南回上堂。云运□□□来。何曾有间隔。承天数日绕庐山行礼。每日折旋俯仰。谩诸人一点不得。诸人在院中折旋俯仰。也谩承天一点不得。承天为什么见似不见。要会么。是处有芳草。何山无白云。

　　上堂。僧问。先圣道。举足无非道场。学人便恁么去如何。师云令人疑着。僧云学人未晓。乞师再指。师云和我理会不得。僧礼拜。师云有甚分晓。

　　乃云。君若随缘得似风。吹沙走石不乖空。但于事上通无事。拈起拄杖云。见色闻声不要聋。乃卓拄杖一下。喝一喝。

　　上堂云。先师道。杨岐无旨的。种田博饭吃。说梦老瞿昙。何处觅踪迹。大众谁知道。承天今日之下。向城中住个小院子。却劳他别人去种田。自己只解吃饭。可谓养子不及父。家门一世贫。然虽如是。大树大皮褁。小树小皮缠。

　　上堂。僧问。旧岁已去。新岁复来。如何是不迁义。师云眉在眼上。僧云恁么则一气不言含有象。万灵何处谢无私。师云未敢相许。僧云大众证明。学人礼谢。师云更须子细　乃云。今日普天之下。尽添一岁。且道。南泉水牯牛。还添也无。添与不添且致。且道水牯牛鼻孔重多少。若知得他斤两。轻重分明。每日一任侵他人苗稼。若也未然。腊月三十日。莫道春来草自青。

　　上堂云。乾坤之内。宇宙之间。中有一宝。秘在形山。大众。眼在鼻上。脚在肚下。且道宝在甚处。乃云。人面不知何处去。桃花依旧笑春风。

　　上堂云。文殊起佛见法见。被世尊贬向铁围山　大众。世尊当时一期。也似争小失大。有失大人之相。如今若有人。向承天者里。起佛见法见。承天终不教动着他。何谓如此。但得雪消去。自然春到来。

　　上堂云。昔日净名大士。向毗耶城里方丈中。为一切众生病故。所以示病。大众。看他古人恁么。也似平地上吃交。承天自半夏来。一月日患痢。两月日将息。尚不能得苏息。岂更有间功夫。□□人病。何谓如此。知时别宜。堪作阇梨。

　　上堂云。古者道。上士闻道。勤而行之。中士闻道。如存如亡。下士闻道。大笑之。大众。若约衲僧门下。却许他大笑底。有些些骨气。何谓如此。众眼难谩。

　　上堂云。一切有为法。如梦幻泡影。乃拍禅床一下云。几度黑风吹大海。未尝闻道钓舟倾。

　　上堂。僧问。智不到处。切忌道着。道着时如何。师云风吹日炙。僧云恁么则无处容身也。师云。碓捣磨磨。僧云官不容针。私通车马。师云可贵可贱。僧弹指一下。师云恰是。僧吐舌。师云家贫犹自可。路贫愁杀人。僧呵呵大笑。师云放过着　乃云。智不到处。切忌道着。大众。既是智不到处。又道个什么。拍禅床一下云。相逢只可三分语。未可全抛一片心。

　　上堂云。人情浓厚道情微。道用人情世岂知。且问诸人。每日区区地。为当是人情。是道用。直饶道得。也是人情。也不是道用。正是泥里洗土块。要得分明么。良久云。千钧之弩。不为鼷鼠而发机。

　　忏法堂上堂。僧问。石霜之堂为枯木。鹿苑之座号金刚。承天此日新堂座。名个什么。师云你出家也未。僧云毕竟如何名邈。师云面前有露柱。僧礼拜　师乃云。古者道。此座高广。吾不能升。先须作礼须弥灯王。然后可升。大众且道。承天此座。为复升来久矣。为复今日始升。若是今日始升。许多时在甚处。若是升来久矣。须弥灯王。只今在什么处。乃拈起拄杖云。须弥灯王。在拄杖头上证明。诸人各各有此座分。若也见得去。向东京城里持钵。江州城里吃饭。入淫坊。穿酒肆。看南头买贱。北头卖贵。未尝丝发离于此座。然虽如是。承天今日。赫日光中雷电轰。以拄杖击禅床一下。

　　上堂云。触目不会道。言中有响。运足焉知路。彩出龊家。所以向诸仁者道。谁敢错误诸仁者一毫子。还会么。承天罪过已不少。

　　上堂。竖起拄杖云。锋刃上𨁝跳。却横按拄杖云。微尘里走马。劳劳去复来。个是醒醒者。遂掷下拄杖。下座。

　　上堂云。戢玄机于未兆。藏冥运于即化。大众。如今禅和子。一个个出来。气宇如王。问着辩泻悬河。有甚奈何处。忽若解按下云头。听承天说些将有如无话。往往方知道。打鼓弄琵琶。须逢两会家。然虽如是。禹力不到处。河声流向西。

　　上堂云。一月普现一切水。一切水月一月摄。拈起拄杖云。东弗于代。西瞿耶尼。南瞻部洲。北郁单越。新罗渤海。如今众里稍稍参学者。尽知道。在拄杖头上。及乎问着人家杓柄长短。锅子大小。管取十有九不知。所以道。夜深方见把针人。若未然者。满船明月一竿竹。家住五湖归去来。卓拄杖一下。

　　上堂云。不曾迷。莫求悟。为什么从上来。却有师承祖嗣。若也会得。入乡随俗。若也不会。饿死首阳山。然虽如是。入水见长人。

　　上堂。拈起拄杖云。若向者里会得。雪上加霜。若也未然。但得雪消去。自然春到来。卓拄杖一下。

　　上堂云。古者道。有佛处不得住。无佛处急走过。所以承天有时口似木𣔻。有时言如劈竹。有时褒贬天下人。有时一任天下人褒贬。然虽如是。大众。三千里外。逢人不得错举。

　　上堂云。可中学道。似地擎山。不知山之孤峻。如石含玉。不知玉之无瑕。若能如是。是真出家。大众。既是不知山之孤峻。又不知玉之无瑕。且道是谁与么道。乃拍禅床一下云。牙根不历水。未免顺人情。

　　上堂。举云门颂云。不露风骨句。未语先分付。进步口喃喃。知君大罔错。大众。云门老人。只解无佛处称尊。且不解移风易俗。承天也捏一个。呈似大众。不露风骨句。有盐兼有醋。凭君子细看。九曲珠难度。便下座。

　　上堂云。大象不游于兔径。大悟不拘于小节。是何言欤。承天道。针眼里跃出狞龙。藕丝中开张世界。何谓如此。功多业熟。水到渠成。参。

　　上堂云。光非照境。境亦非存。拈起拄杖云。者拄杖子。遇贵则贱。遇贱则贵。何谓如此。谁知冷灰里。九转透瓶香。卓拄杖下座。

　　上堂云。今日至节。一阳生于此日。遂拈起拄杖云。大众且道。者个作么生。便恁么构得。且恁么应时纳祐。若数至大年朝。前头大有雪在。所以承天寻常十度发言九度休。何谓如此。当门不用栽荆棘。后代儿孙惹着衣。然虽如是。三十年后。太公钓鱼。参。

　　上堂。云黑豆未生芽处会得。自古自今。寡不敌众。若说臂长衫袖短。脚瘦草鞋宽。一任天下人。笑承天不唧𠺕。然虽如是。有利无利。不离行市。

　　上堂云。若常似今日。承天谩得诸上座。若不似今日。承天谩诸上座不得。何谓如此。党理不党亲。参。

　　上堂。众集定。乃云。大众会么。以拄杖卓一下云。珊瑚枕上两行泪。半是思君半恨君。下座。

　　江州圆通崇胜禅院语录

　　参学小师　海谭　录

　　师受请日。升座。顾视大众云。昔日三圣道。我遇人即出。出即不为人。兴化闻得云。我则不然。我遇人则不出。出则便为人。大众。此二尊宿。各有一处打得着。且道那个在前。那个在后。还有人。向者里定当得么。良久云。妙舞莫夸回雪手。三台须是大家催。下座。

　　上堂云。入林不动草。入水不动波。入鸟不乱行。大众。者个是把缆放船底手脚。且道衲僧家合作么生。以手拍禅床一下云。掀翻海岳求知己。拨动乾坤见太平。

　　上堂。拈起拄杖。卓一卓云。一沤生波澜始。又卓一卓云。一沤生文殊起。又连卓三下云。者个又作么生。良久云。谁知远烟浪。别有好思量。参。

　　上堂云。古者道。将此深心奉尘刹。是则名为报佛恩。圆通即不然。时挑野菜和根煮。旋采山柴带叶烧。参。

　　上堂云。佛身无为。不堕诸数。且道。六入。十二缘。十八界。乃至八万四千法门。从甚处来。以手拍禅床一下云。好女不着嫁时衣。参。

　　上堂云。泥佛不度水。木佛不度火。金佛不度炉。大众。赵州老子。十二剂骨头。八万四千毛孔。一时抛向诸人怀里了也。圆通今日。路见不平。为古人出气。以手拍禅床一下云。须知海岳归明主。未信乾坤陷吉人。参。

　　上堂云。本自无疮。勿伤之也。然虽如是。不因一事。不长一智。参。

　　上堂。拈拄杖。横按膝上云。春生夏长。放下拄杖云。雨顺风调。下座。

　　受紫衣日上堂云。古者道。牵牛向水东去也。不免官家王徭。牵牛向水西去也。不免官家王徭。不如随分纳取些些好。大众且道。阿那个是些些底。乃拈起袈裟角云。者个岂不是些些底。然虽如是。若以色见我。以音声求我。是人行邪道。不能见如来。遂放下云。且喜天下太平。参。

　　上堂。举云门拈三平颂云。即此见闻非见闻。更无声色可呈君。有什么口头声色。个中若了无余事。体用无妨分不分。乃拈拄杖云。拄杖是体。却指灯笼云。灯笼是用。作么生不分。

　　大众。云门只解依样画蛾眉。圆通则不然。即此见闻非见闻。更无声色可呈君。眼是眼耳是耳。个中若了无余事。体用无妨分不分。四五百条花柳巷。二三千处管弦楼。参。

　　上堂。举僧问投子。不断烦恼。而入涅槃时如何。投子作色云。者个师僧。好发业杀人。

　　西堂别云。家家观世音。

　　大众。投子可谓善解量才。西堂可谓善解补职。如今忽有人。问圆通。不断烦恼。而入涅槃时如何。即向伊道。青山绿水。短棹孤舟。

　　上堂。举王常侍到临际问。堂中僧。每日看经么。临际云。不看经。又问习禅么。临际云不习禅。云毕竟作个什么。临际云总教成佛作祖去。常侍云。金屑虽贵。落眼成翳。又作么生。临际云。我将谓你是个俗汉。

　　大众。临际端的。只具一只眼。若是圆通即不然。金屑虽贵。落眼成翳。又作么生。我将谓你是个俗汉。大众试断看。下座。

　　上堂。举僧问洞山。寒暑到来如何回避。洞山云。何不向无寒暑处去。僧云如何是无寒暑处。洞山云。寒时寒杀阇梨。热时热杀阇梨。洞山百味具足。后来又合如何。忽有人问圆通。如何是无寒暑处。劈脊便棒。参。

　　上堂云。未得个入头处。须得个入头处。既得个入头处。不得辜负老僧。大众。睦州老儿。可谓经事多矣。要坐便坐。要行便行。然虽如是。天无全功。

　　上堂。僧问。如何是夺人不夺境。师云退身三步。如何是夺境不夺人。师云一朝权在手。看取令行时。如何是人境两俱夺。师云拄杖头折。如何是人境俱不夺。师云家家观世音。

　　僧问。牛头未见四祖时。为什么百鸟㘅花献。师云世情看冷暖。僧云见后为什么百鸟不㘅花献。师云人面逐高低　乃云。若立一尘。家国兴盛。野老颦蹙。若不立一尘。家国丧亡。野老安贴。大众。且道。立即是。不立即是。良久云。心不负人。面无惭色。以手拍禅床一下云。参。下座。

　　上堂云。心随万境转。转处实能幽。大众。山河大地。在你诸人眉毛上打筋斗。若也不见。被他热谩。若也见得去。他便伏听处分。乃蓦拈拄杖。唤大众。各归堂去。掷下拄杖。下座。

　　上堂。良久。却顾视大众云。只者个。能有几人跳得出。若跳不出。不道你不知。争奈身随影转。若跳得出。早知灯是火。饭熟也多时。参。下座。

　　上堂云。可笑奇可笑奇。无情说法不思议。若将耳听终难会。眼处闻声方得知。拈起拂子云。还闻么。若道闻。聋却汝耳。若道不闻。瞎却汝眼。且道如何即是。以拂子。打禅床一下云。大千沙界海中沤。一切圣贤如电拂。

　　上堂云。生死交谢。寒暑迭迁。有物流动。人之常情。肇法师。刚然不知有不为物之流动者。作么是不流动者。良久云。大尽三十日。小尽二十九。

　　上堂云。叶落归根。来时无口。大众。祖师可谓善解借手行拳。有般汉。往往便道。言犹在耳。不见道。子期去不返。浩浩良可悲。不知天地间。知音复是谁。参。

　　上堂云。鸟有双翼。飞无远近。道出一隅。行无前后。你衲僧家。寻常放匙把箸。尽道知有。及至上岭时。为什么却气急。不见道。人无远虑。必有近忧。

　　上堂。僧问。如何是佛。师云镬汤无冷处。如何是佛法大意。师云水底按葫芦。如何是祖师西来意。师云乌飞兔走　乃云。江月照松风吹。到者里。还有不漏网者么。良久云。皇天无亲。

　　舒州法华山证道禅院语录

　　参学小师　智本　编

　　师时在五祖西堂受请。升座云。适来疏中道。寂照不动则定。感而遂通则慧。拈起拄杖。示众云。者个是定是慧。有人辨得么。既无。不免依前序品第一去也。所以道。游戏卷舒。是衲僧分上。赢得边事。要舒也。三世诸佛。在拄杖头上。要卷也。分付与德山临际。且道。今日是卷是舒。良久云。无限树头风过耳。牧牛童子又呜咿。以拄杖击禅床一下。

　　次夜。众请小参。僧问。法不孤起。仗境方生。施主亲迎。请师说法。师云九九八十一。僧云学人未晓其中旨。请师方便再宣扬。师云问取露柱。僧云莫便是和尚为人处。师云笑杀傍观。僧礼拜。问。

　　不求诸圣。不重己灵。未是衲僧分上事。如何是衲僧分上事。师云死水不藏龙。僧云便恁么去时如何。师云赚杀你。僧云溪山各异。云月是同。师云转没交涉。僧云。谩某甲一人即得。争奈大众眼何。师云作得个庸衲僧。僧云放过一着。师拍禅床一下。僧便礼拜　师乃云。佛身充满于法界。普现一切群生前。随缘赴感靡不周。而常处此菩提座。大众。作么生说个随缘赴感底道理。只如一弹指间。尽大地含生根机。一时应得周足。而未尝动着一毫头。便且唤作随缘赴感。而常处此座。只如山僧。此者受法华请。相次与大众相别去。宿松县里开堂了。方归院去。且道。还离此座也无。若道离。则世谛流布。若道不离。作么生见得个不离底事。莫是无边刹境。自他不隔于毫端。十世古今。始终不离于当念么。又莫是一切无心。一时自遍么。若恁么。正是掉棒打月。到者里。直须悟始得。你道。既悟了便休。又何必更须遇人底。当垂手方便之时。着着自有出身之路。不瞎却学者眼。若只悟得个干萝卜底。不唯瞎却学者眼。兼自已动便先自犯锋伤手。你看我杨岐先师。问慈明师翁道。幽鸟语喃喃。辞云入乱峰时如何。答云。我行荒草里。汝又入深村。进云。官不容针。更借一问。师翁便喝。进云好喝。师翁又喝。先师亦喝。师翁乃连喝两喝。先师遂礼拜退。大众须知。悟了遇人者。向十字街头。与人相逢。却在千峰顶上握手。向千峰顶上相逢。却在十字街头握手。所以山僧尝有颂云。他人住处我不住。他人行处我不行。解开布袋头。一时撒在诸人面前了也。有眼底莫错怪好。

　　离五祖日上堂。辞众。僧问。运筹帏幄即不问。此日登途事若何。师云上马见路。僧云恁么则。布金重有赖。花雨别垂方。师云先行不到。末后为初。僧云路遥知马力。岁久辨人心。师云谢相送　乃云。梁朝志公和尚。令人传语南岳思大禅师。何不下山来。救度众生。目视云汉作什么。思大却回传语云。三世诸佛。被我一口吞尽。何处更有众生可度。

　　大众。思大老人。也似钉桩摇橹。只知其一。不知其二。山僧即不然。住承天时。便了城中事。住圆通时。便了路头事。过五祖来。即高坐西堂。如今往法华去。便像席打令。谁能管得你三世诸佛闲事。何谓如此。相逢不下马。各自有前程。

　　开堂日。拈香祝　圣罢。乃云。宗乘一举。早落二三。古路坦然。行人自昧。移身换步。到者方知。今日还有到者么。试出来看。

　　僧问。十方薄伽梵。一路涅槃门。将手一划云。古人到者里。未为极则。和尚作么生为人。师云蹉过了也。僧云今日亲见法华。师云脚跟下一句。作么生道。僧云别有好思量。师云向你道蹉过。僧礼拜　问一喝。分宾主。照用一时行。离此二途。请师别道。师便喝僧云从来疑着和尚。师便打。僧云作家。师云也不消得。僧礼拜　师乃云。昔日灵山会上。世尊拈花。迦华微笑。世尊道。吾正法眼藏。分付摩诃大迦叶。次第流传。无令断绝。至于今日。大众。若是正法眼藏。释迦老子自无分。将个什么分付。将什么流传。何谓如此。况诸人分上。各各自有正法眼藏。每日起来。是是非非。分南分北。种种施为。尽是正法眼藏之光影。此眼开时。乾坤大地。日月星辰。森罗万象。只在面前。不见有毫厘之相。此眼未开时。尽在诸人眼睛里。今日已开者。不在此限。有未开者。山僧不惜手。为诸人开此法眼藏看。乃举手竖两指云。看看。若见得去。事同一家。若也未然。山僧不免重说偈言。诸人法眼藏。千圣莫能当。为君通一线。光辉满大唐。须弥走入海。六月降严霜。法华虽恁道。无句得商量。大众。既满口道了。为什么却无句得商量。乃喝一喝云。分身两处看。

　　入院日上堂。僧问。远离祖峤。已届法华。如何是不动尊。师云大众总见。僧云未审其中事作么生。师云仰面看。僧云恁么则太子峰高。松江月白去也。师云是始得。僧礼拜　师乃云。古人道。说到不如行。今日与大众。说也到行也到。且喜得天下太平。你且道。脚踏实地一句。作么生道。良久云。毕竟水须朝海去。到头云定觅山归。

　　次日上堂云。古人道。选得幽居称野情。终年无送复无迎。有时直上孤峰顶。月下披云啸一声。山僧夜来到此。未有工夫上得孤峰顶。又值晦夜无月。只在方丈里。长啸数声。诸人还闻么。若道不闻。可谓自谩。若也闻去。将什么闻。卓拄杖一下。

　　上堂云。如我按指。海印发光。拈起拄杖云。山河大地。水鸟树林。情与无情。今日尽向法华拄杖头上。作大师子吼。演说摩诃大般若。且道。天台南岳。说个什么法门。南岳说洞上五位修行。君臣父子。各得其宜。莫守寒岩异草青。坐却白云宗不妙。天台说临际下三玄三要。四料拣。一喝分宾主。照用一时行。要会个中意。日午打三更。庐山出来道。你两个正在葛藤窠里。不见道。欲得不招无间业。莫谤如来正法轮。大众。据此三个汉见解。若上衲僧秤子秤。一个重八两。一个重半斤。一个不直半分钱。且道那个不直半分钱。良久云。但愿春风齐着力。一时吹入我门来。卓拄杖一下。

　　上堂云。古者道。尽大地无一人真正举扬宗教。设有一人举扬宗教。尽大地直得亡锋结舌。丧身失命。只是个无孔铁槌。大众。古人醋里有盐。须是舌上有眼。方始辨得。若也辨得去。方知道无孔铁槌。风吹不入。雨洒不湿。法华今日重说偈言。乃高声云。无孔铁锤巡堂去。

　　上堂云。解接无根树。能挑海底灯。未是衲僧分上事。且道作么生是衲僧分上事。良久云。一日两度钵盂湿。

　　上堂云。释迦老子有四弘誓愿。烦恼无边誓愿断。法门无边誓愿学。众生无边誓愿度。无上菩提誓愿成。法华亦有四弘誓愿。饥来要吃饭。寒到即添衣。困时伸脚睡。热处要风吹。

　　上堂云。四月八日佛生节。有眉有眼皆传说。天上天下我独尊。不知几个脑门裂。脑门裂。一棒打与狗子吃。

　　上堂。举雪窦道。春山叠乱青。春水漾虚碧。寥寥天地间。独立望何极。乃回顾。问侍者云。还有人守方丈么。云有。自云。作贼人心虚。

　　大众。雪窦老人。放去收来。有舒卷乾坤之手。然虽如是。何似乾坤收不得。尧舜不知名好。法华今日忍俊不禁。当为古人出气。乃云。山樱火𦦨辉。山鸟歌声滑。携手不同途。任他春气发。有天有地来。几个眼睛活。法华今日暂出。更不着问侍者守方丈。

　　上堂云。安居之首。禁足为名。禁足之意。意在进道而护生。衲僧家。更有何生而可护。何道而可进。唾一唾。唾破释迦老子面门。行一步。蹈断释迦老子背脊骨。犹是随行逐队汉。未是本分衲僧。良久云。无限风流慵卖弄。免教人指好郎君。

　　上堂云。法华今日伤寒。且向第二机里说葛藤。拈起拄杖。卓三下。

　　上堂云。日消万两黄金。法华门下不着。直饶不直半分钱。正入得法华门。未升得法华堂。未入得法华室。且道什么人升得法华堂。入得法华室。乃云。眼有三角。头峭五岳。

　　上堂。良久云。早是为蛇画足了也。下座。

　　上堂。举教中道。一切众生。悉皆有心。有心者皆得作佛。祖师又道。一切有心。天地悬隔。恁么道。莫有相违么。作么生得不相违去。良久云。波斯鼻孔似朱红。楼至拳头如钵大。闷来打倒须弥山。赫杀补陀观自在。

　　上堂。举金銮和尚。一日在厨前。见典座便问。典座。变生成熟。即不无典座。离却木杓。道将一句来。曲座无语。后令入室僧代语。皆不契。乃自代云。羊羹杂美。众口难调。大众且道。金銮离得木杓也未。法华即不然。离却木杓。一句作么生道。人情若好。吃水也肥。

　　上堂。举玄沙常将汝等诸人。放顶𩕳上。不敢错误诸人一毫子。古人恁么道。且道是错误。不错误。若道不错误。因什么将汝放顶𩕳上着。所以法华寻常与诸人。只是平交相见。尚自怕有错误时。恁么道。也似知而故犯了也。然虽如是。明眼人前。不得错举。

　　上堂云。今年雨水非常足。管取秋来天下熟。牧童齐唱太平歌。笑杀东村王大叔。

　　上堂云。法华收得三般稀奇之宝。寻常可曾拈出。今日麻头谷头进发。不免将出奉送二公。乃拈起拄杖。卓三下云。前头第一不得擘破。又须分交两手。纵遇南番舶主。也须换却眼睛。

　　中秋日上堂云。问在答处。答在问处。即且致。且道不问不答。在什么处。良久云。此夜一轮满。清光何处无。

　　合肥请师。不赴。入州退免回山。上堂云。不住城隍果所期。山花山鸟又同嬉。石泉昨夜牕前过。何事清声胜旧时。以拄杖卓三下。

　　上堂云。法法本来法。无法无非法。何于一法中。有法有不法。大众。山河大地。色空明暗。森罗万象。青黄赤白。皎然各有体有名。僧是僧。俗是俗。作么生说得个一法。莫是喝一喝。拍一拍。竖起一个指头么。若恁么。未梦见在。且作么生道得去。良久云。晓日烁开岩畔雪。夜涛舂断海边藤。

　　因雪上堂云。乾坤不教少阙。冬后依时下雪。旧岁障气永消。向远殊祥迥别。节令雅合如斯。莫殢天公漏泄。为甚莫殢天公漏泄。君子施恩不望报。

　　元日上堂云。相逢㸦相贺。一时俱勘破。幞头脚指天。爆竹穿门过。今年好驱傩。向后无灾祸。拍禅床下座。

　　上堂。举赵州道。泥佛不度水。金佛不度炉。木佛不度火。大众且道。古佛度个什么。古佛不度衲僧秤子。为什么如此。左眼半斤。右眼八两。

　　圣节日上堂。举太宗帝擎起钵。问王随相。既是大庾岭头提不起。为什么却在寡人手里。

　　后慈明师翁云。陛下有力。

　　大众且道。腕头有力。主天下有力。试断看。

　　上堂云。赵州和尚道。夫为宗师。须是以本分事接人。法华可谓浪得其名。何故。有禅客到此。不免且与他打葛藤。又只是粗粥淡饭而已。并无一点是本分事。他时后日。见阎老子。作么生分雪得去。今日众中。具大慈悲者。可能为法华分雪得。有么有么。良久云。相识满天下。知心能几人。

　　上堂云。一喝分宾主。照用一时行。要会个中意。日午打三更。乃喝一喝云。宾在什么处。主在什么处。唤什么作照。唤什么作用。连喝三喝。

　　上堂。拈起拄杖云。若有一毫头。便唤作一毫头。古人与你诸人拍却了也。且道成得个什么边事。以拄杖卓禅床一下。

　　上堂。众立定。拈拄杖划一划云。文彩已彰也。且道作么生免得过。不见道。以楔出楔。击禅床下座。

　　上堂云。法华爱逞驴觜。只要步步到底。衲僧虽然不会。也似盐落醋里。

　　上堂。举玄沙因误吃药。遍身红烂。僧问。如何是坚固法身。玄沙云。脓滴滴地。

　　后来怀和尚颂云。滴滴通身是烂脓。钓鱼船上显家风。时人只见丝纶上。不见芦花对蓼红。

　　亦曾有人问法华。如何是清净法身。只答他道。屎臭熏天。又云。莲花叶上化生儿。且道。与古人是同是别。

　　法华亦有颂。屎臭熏天亦偶然。法华争似为君宣。鼻中若有通天窍。一任横行不着穿。

　　上堂云。去去实不去。途中好善为。来来实不来。路上莫亏危。古人恁么道。法华即不然。去时乘兴去。回时乘兴回。与君重叙话。鼻孔大头垂。

　　上堂云。闻声悟道。见色明心。遂展手云。有么有么。又摇手云。无也无也。乃云。曾经大海休夸浪。除却巫山总是烟拍禅床一下。

　　上堂云。此事如在万丈崖头相似。总知道。放着手脚。便扑到底。只是舍命不得。法华今日。不动着一毫头。教诸人到底去。遂掷下拄杖。下座。

　　上堂云。古人道。言多去道转远。法华即不然。言满天下。何谓如此。行船自有把梢人。

　　上堂。举教中道。不以色生心。不以声香味触法生心。大众。释迦老子向者里。全身放倒了也。又道。应无所住而生其心。有甚救处。若救他不得。更为不孝之子。空吃他饭。向者里须着近前。且道作么生近前。以手拍禅床一下。

　　上堂。举云门大师。一日开门。见一僧来。云门乃问。大用现前。不存轨则时如何。僧无对。云门云。你问我。僧遂问。大用现前。不存轨则时如何。云门掉两手。高声云。释迦老子来也。大众。云门老儿。不妨解因行掉臂。耀古腾今。争奈傍人眼何。且道傍人具什么眼。乃云。欲穷千里目。更上一重楼。

　　到四祖讷和尚。请升座。乃云。庐山把手闲行。尽是无人知处。淮甸重陪高步。却欲出在人前。大众。在庐山时。为甚要恁么深密。及乎今日。为甚要恁么显露。不见道。卖金须遇买金人。

　　到五祖。升座云。昔年暂憩。今日重过。日月如流。将经二载。且道。有不隔阂底道理么。诸仁者。高宴白莲峰下。病叟深隐法华山中。相去一日之程。作么生说个不隔阂底道理。莫是夜夜抱佛眠。朝朝还共起。起坐镇相随。如身影相似。若恁么。正道着第二头底。未道着正定头底。且道作么生道。乃云。宇宙茫茫人不识。依前鼻孔大头垂。

　　上堂云。学道先须且学贫。学贫贫后道方亲。一朝体得成贫道。道用还同贫底人。法华虽与古人同路行。且不与古人同路归。何谓如此。自住个小院子。客来并无可施设。无可咬嚼。赖得下面有人撑拄。逐日且盖覆得过。可谓山花不废栽培力。自有春风管带伊。

　　上堂云。始从鹿野苑。终至跋提河。四十九年间。未曾说一字。且道说什么。乃云。芍药花开菩萨面。棕榈叶散夜叉头。

　　上堂云。一阳生日冬至。自古自今如是。应时纳祜皆知。他后不得瞌睡。

　　施主舍法衣。上堂云。龙披一缕。金翅不吞。当时若一口吞尽。岂不天下太平。且道那个是吞不尽底。遂拈起法衣角。示众云。者个岂不是吞不尽底。还见么。良久云。等闲挂在肩头上。也胜时人着锦衣。

　　上堂。举僧问南泉。摩尼珠人不识。如来藏里亲收得。如何是藏。南泉云。与汝往来者是藏。僧云直得不往来时如何。南泉云亦是藏。僧却问。如何是珠。南泉召僧名。僧应喏。南泉云你不会我语。

　　大众。者僧一颗摩尼珠。可谓稀世之宝。大可怜生。几乎落在万丈坑里。犹赖得南泉老儿。手亲为他托得起。且道此珠见今在什么处。乃云。海神知贵不知价。留与人间光照夜。

　　舒州龙门山乾明禅院语录

　　参学小师　智华　编

　　师受请日。上堂。僧问。龙门有请师亲赴。法华今日事如何。师云。符到奉行。僧云。恁么则象王行处绝孤踪。师云。你且宽心。僧云斋后相送。师云三十年后。僧礼拜　师乃云。拈花付嘱。灵山谩说。亲承。就座多身。龙门别有一窍。到者里。师承不立。代代相承。普应高低。宗风不坠。大众。既是师承不立。为什么却代代相承。良久云。叶零零兮秋暮半凋。花片片兮春暖齐发。

　　次日上堂。僧问。如何是龙门境。师云到者方知。如何是境中人。师云两脚蹈地。僧云人境已蒙师指示。向上宗乘事若何。师云谁知远烟浪。别有好思量。僧云恁么则朝看云冉冉。暮听水潺潺。师云礼拜着　乃云。见闻不脱。如水中月。每日山色水声。名花异鸟。满眼满耳。作么生说得个脱底道理。要会么。畅畅。释迦老子无伎俩。休休。龙门山水天下幽。夜来一觉到天明。得风流处且风流。

　　上堂云。法无异法。妄自爱着。尽大地是爱。八万四千毛孔。悉皆是爱。且道着甚处。良久云。云在岭头闲不彻。水流涧下太茫生。

　　上堂。僧问。龙门未透时如何。师云不是者个调。僧云透后如何。师云不是者个调。僧拟议。师云买卖不着。

　　乃云。寻牛须访迹。学道访无心。迹在牛还在。无心道易寻。拈起拄杖云。迹在者里。牛在什么处。乃卓拄杖一下。

　　上堂云。一切声是佛声。一切色是佛色。释迦老子。诳惑人家男女。陷在阿鼻大地狱中。至今分雪不出。拈起拄杖云。太湖县里屠儿项大伯。今日向龙门拄杖头上。成等正觉。转大法轮。度一切含生。诸人还见么。若也见去。天下太平。以拄杖击禅床。下座。

　　上堂。举僧问赵州。大耳三藏。第三度觅国师身不见。未审国师在什么处。赵州云。在三藏鼻孔里。僧问玄沙。既在鼻孔里。为什么不见。玄沙云只为太近。

　　大众。国师若在三藏鼻孔里。有什么难见。殊不知国师在三藏眼睛里。

　　上堂云。百丈初参马祖。因见野鸭子。鼻头上吃一㔢。忽有个入处。后来再参。向一喝下。三日耳聋。方尽。且道一㔢处。与一喝下。相去多少。良久云。不见道。天上人间唯我。乃喝一喝。

　　上堂云。作是思惟时。十方佛皆现。且道作么生思。若以有心思。则尽大地是荆棘林。若以无心思。则尽大地是荒岑。良久云。云从龙风从虎。

　　上堂云。参禅学道莫茫茫。问透法身北斗藏。吾今老倒慵疏甚。见人无力得商量。唯有锄头知我道。栽松同步上金刚。洞山聪老。可谓戢玄机于未兆。藏冥运于即化。今古难并其风流。龙门病叟。每日被膈气扑得来。一日不如一日。只见瘦羸。实是无气力。与人商量。然虽如是。家贫愿邻富。

　　上堂云。有时碓觜生花。有时佛面百丑。李公醉倒街头。自是张公吃酒。灯笼皱断眉头。露柱呵呵拍手。

　　上堂云。未透者。且教伊识。已透者。须共伊行。尽大地是沙门一只眼。教阿谁识。实际理地不受一尘。向什处处行。所以道。他人住处我不住。他人行处我不行。不是为人难共聚。大都缁素要分明。少处减些子。多处添些子。为什么少处更减。多处更添。神仙秘诀。父子不传。

　　上堂云。今日也是者个。明日也是者个。作么生是那个。漆桶参堂去。

　　上堂。举僧问洞山。亡僧迁化。向什么处去。洞山云。火过后一茎茅。龙门即不然。亡僧迁化。什么处去。答云。墙壁有耳。

　　上堂。不怕念起。只怕觉迟。古人是何言欤。尽大地是释迦老子。何处更有众生。尽大地是众生。何处更有释迦老子。然虽如是。且道龙门放身在甚处。有人知得。分半院与他同住。如无。向钵盂里寻取。

　　上堂云。大通智胜佛。十劫坐道场。佛法不现前。不得成佛道。直饶得现前。也未得成佛道。何谓如此。欲得不招无间业。莫谤如来正法轮。

　　白云语录卷一

　　No. 1352-B 祖堂纲纪序

　　吾道盛于此土。初祖菩提达磨之纲焉。创立禅林之制。百丈大智之纪焉。此实天下之共知。而奈何天下祖堂中。各以开山传次者为其祖。殊不思乃宗乃祖。所传所持之最者乎。

　　呜呼教来五百年后。达磨始来。向之诸家之贤者。岂不知性即乎圣。何为竟自以性以圣之泥乎。乃须少林之后。犹弹指顷。不假文字。语默有无。释然亡其所待。而自得还其本。

　　又古之岩居穴处者。但以法为胜为味。殊不虑。今日其间者骄。独大智禅师虑之。而廓以禅林之度。由是资之。而少林之风。至今蔼然于天下。

　　吾欲天下祖堂中。以达磨大智正其位。以开山传次者陪之。贵来者尊其始。而归其大。岂不然乎。熙宁三年岁次庚戌。十月初一日立。
卍新纂续藏经第 69 册 No. 1352 白云守端禅师广录


　　白云端和尚语录卷二

　　舒州兴化禅院语录

　　参学小师　处凝　编

　　师开堂日。祝　圣白槌罢。乃云。便恁么散去。祖𦦨高辉了也。若也未然。不免平高就下。所以道。吾大圣人之道。不在有言。不在无言。不关有言。不关无言。只者个。赫然独耀。迥出古今。寄古今间。应时而作。今日还有知时之士么。出事与兴化相见　僧问。朝盖亲临于法会。西来密意请师宣。师云。五挎歌中捶法鼓。个中消息少人知。僧云。恁么则清风匝地。师云听不着。僧云三十年后。有人举此话在。师云好。僧礼拜。

　　僧问。一言顿悟。于当人何益。一言不悟。于当人何损。仰无诸佛。俯无众生。转身一句。作么生道。师云谁知席帽下。元是昔愁人。僧云恁么则圣凡收不得。尧舜不知名。师云只知其一。不知其二。僧云谢师证明。师云莫错认定盘星。僧应喏。师云三十年后。更须自看。僧礼拜　师乃云。达磨大师。初来此土时。未有人相委。于少林寺。端然宴坐。凡经九年。一日二祖立雪齐腰。达磨曰。汝当何来。二祖云。请师安心。达磨曰。汝将心来。为汝安心。二祖良久对曰。觅心了不可得。达磨曰。与汝安心竟。大众且道。什么处是达磨为二祖安心处。若言觅心了不可得。无一法可当情处。是为他安心处。祇如恁么道底消息。从什么处来。若言恁么道底。是为他安心处。不见道。意为大患。理为大障。直得意理扫尽。豁然便是本乡。山僧有颂云。终始觅心无可得。寥寥不见少林人。满庭旧雪重知冷。鼻孔依前搭上唇。正当恁么时。乾坤大地。都是个解脱门。释迦老子。向者里无措手分。一大藏教。祇下得个注脚。然后移身换步。应物投机。却能流出一大藏教。所以道。善言言者。言所不能言。善迹迹者。迹所不能迹。要放行也。万卉常春。要把定也。大地无尘。然虽如是。未称衲僧家风。且道如何是衲僧家风。良久云。千峰势到岳边止。万派声归海上消。

　　上堂云。秋江清浅时。白鹭和烟岛。良哉观世音。全身下荒草。大众。兴化今日有例攀例。

　　新正上堂。僧问。孟春犹寒即不问。如何是兴化境。师云家家尽看夜胡儿。僧云白云常展潇湘畔。满堂清众尽沾恩。师云你无分。僧礼拜　师乃云。年去年来来去间。迎新送旧几多般。街头撞见张三伯。元正启祚太无端。喃喃犹道孟春寒。城上角声成一片。大家齐贺万年欢。

　　因嗣者点茶上堂云。拈花付烛。土上加泥。断臂安心。水中捉月。且道作么生得此脉。到今日不坠。良久云。青山不锁长飞势。沧海合知来处高。

　　上堂云。法尚应舍。何况非法。拈起拄杖云。者个拄杖。且作么生舍。又作么生说个非法。良久云。敲落鼻孔。露出眼睛。击禅床一下。

　　上堂云。一法不明。翳汝眼睛。拈起拄杖云。者个岂不是眼睛。八万四千法门。无一点影子。八万四千法门。门门解脱。作么生翳得伊。只如每日见山见水。分别青黄赤白。不是伊又作么生见。乃卓拄杖一下云。瞎。

　　因请藏主上堂。举一僧在经堂内长坐。一日藏主问。上座何不看经。僧云某甲不识字。藏主云。何不问人。其僧鞠躬叉手云。未审是什么字。藏主无语。

　　大众。藏主虽然无语。争奈其声如雷。者僧虽不识字。要且点画分明。且道是什么字。良久云。玉篇里寻取。

　　上堂。僧问。父母未生时。鼻孔在什么处。师云花须连夜发。莫待晓风吹。僧云特伸请益。师云换却眼睛。僧云恁么则和尚有长处也。师云吃棒得也未。僧礼拜。

　　师乃云。古者道。贼来须打。客来须看。礼之常道。贼来须打。且道作么生打。人面似贼。贼面似人。半夜三更。有什么辨处。然虽如是。也不得放过。以拄杖击一下。

　　上堂云。寻常向你道未在。也无别意。只是要诸人吃粥吃饭。须是自家拈匙放箸便得饱。若取别人办。只是虚饱。﨟月三十日。赢得一场干咽唾。然虽如是。莫教忘却口。

　　舒州白云山海会禅院语录

　　参学小师　法演　编

　　师开堂日。宣疏。白槌已。乃顾视座下云。鼓声未动已前。山僧未升座已前。好个古佛样子。若人向此时荐得。可谓古释迦不前。今弥勒不后。更待听三寸舌头上。带出来底。早是参差。须有扫参差之手。方能救得完全。今日还有么。出来看　僧问。世尊出世。度人已毕。和尚六度开堂。度得多少人。师云行到水穷处。坐看云起时。僧云恁么则皇帝万岁。师云人人尽愿。僧应诺。礼拜　僧问。朝盖临筵于法会。请师不吝震雷音。师云一琴弹古调。百里贺新声。僧云一句迥然去也。师云你作么生闻。僧云相识满天下。师哂之　乃云。善言言者。言所不能言。善迹迹者。迹所不能迹。每日开口动舌。无非是言。作么生说个言所不能言。既唤作言。即便是迹。作么生说个迹所不能迹。到者里。一大藏教。用一字不着。到者里。一大藏教。一字用得着。为什么先用不着。又却用得着。且道譊讹在甚处。不见道。千峰势到岳边止。万派声归海上消。自古自今。向其间钻仰者。如稻麻竹苇。实端的透彻。百千中无一二。若果然透得者。十二时中。不妨庆快。应机接物。利乐有情。将尽乾坤星辰日月。尽大地草木丛林。都在一个出入游戏之具。所以古者道。玉转珠回祖佛言。精通犹自污心田。老卢只解长舂米。何得黄梅万古传。山僧在庵中。亦有示徒道。直下虽然没许般。透如未尽活还难。海门昨夜狂风起。无限波涛一扫干。恁么地。先与人开却大路。然后两手掇向人前。有灵利底。不用一毫头气力。便提得去。今日还有么。若道提不去。敢问诸人。十二时中。应用施为。分贤别愚。是是非非。是个什么。

　　上堂云。佛法二字。掉去他方世界。未为分外。一日两度钵盂湿。少一点不得。不见道。常闻一饱忘百饥。今日山僧身便是。乃云。不审不审。

　　郭长官入山。师上堂云。夜来枕上。作得个山颂。谢功父大儒。庐山二十年之旧。今日远访白云之勤。当须举与大众。请已后分明举似诸方。此颂岂唯谢功甫大儒。直要与天下有鼻孔衲僧。脱却着肉汗衫。莫言不道。乃云。上大人丘乙己。化三千七十士。尔小生八九子。佳作仁可知礼也。

　　上堂。僧问。冬至一阳生。遂提起坐具云。且道者个作么生。师拍禅床一下。僧云争奈风吹日炙何。师云答话得也未。僧抚掌两下。师云只得半橛。僧云将谓真个。师云犹较些子。僧礼拜　师乃云。今日一阳之节。恁么道。且道是世谛流布。为当别有所归。若向者里分得去。一阳生后。四时八节。万象森罗。与诸人同光。还有人分得么。白云今日不免为你分看。乃云。晷运推移。日南长至。应时纳祜。庆无弗宜。

　　中峰长老至。师上堂。僧问。红叶辞枝即不问。逢场作戏事如何。师云无孔笛子两边吹。僧云恁么则。在处歌谣乐太平。师云谁是知音者。僧云啰逻哩啰逻哩。师云犹在半途。僧云和尚分明记取。师云也得。僧礼拜　师乃云。九九八十一。几人能解算。两个五百文。元来是一贯。到者里。添得一文么。若有添得一文。即便满路光生。拔出古今。争奈自古自今。千个万个。只爱足头底。白云今日为你添看。乃云。下座与知事首座大众。请中峰和尚。升座一遍。

　　上堂。僧问。千圣不求嫌自己。往来消息为谁通。师云同途不同步。僧云争奈众眼难瞒。师云一脚在前。一脚在后。僧云。若不隔流水。还应过别山。师云磕着脑门。僧云和尚不得忘却。师便打。僧礼拜　师乃云。一称南无佛。皆已成佛道。弹指一下云。且道。者个是多少。莫是一即一切。一切即一。若恁么会。有甚分晓。且道如何即是。乃云。相逢尽道休官去。林下何曾见一人。拍禅床一下。

　　上堂。僧问。净名杜口行私路。和尚如何为阐扬。师云东行不见西行利。僧云恁么则一出一没。师云在什么处。僧便喝。师云犹在者里。僧云莫道不逢人。师云更须子细　师乃云。此事有一人担得起。价直三千大千世界。有一人担不得。不直半文钱。且道三千大千世界即是。不直半文钱即是。乃云。不见道。知恩方解报恩。

　　上堂云。扬眉瞬目。拈槌竖拂。弹指謦欬。尽是铙钩搭索。且道。海会今日还免过也无。乃云。家家观世音。处处弥陀佛。

　　上堂云。初秋夏末不思议。举步移身可自知。四海尽歌尧舜化。争如云外啰逻哩。

　　上堂。举洞山悟本和尚云。初秋夏末。直须向万里无寸草处去。有僧。举到刘阳庵主。庵主云。出门便。是草师云。若见得庵主。便见得洞山老人。若见洞山老人。便见得庵主洞山却易见。庵主却难见。为他不为住持之绊。不见道。云在岭头闲不彻。水流涧下太忙生。

　　上堂。僧问。不重己灵求解脱。往来消息为谁通。师云不知。僧云一言已出。驷马难追。师云作么生分。僧云傍观者哂。师云果然未分。僧云惯从五凤楼前过。手握金锵贺太平。师云咄咄。僧礼拜　师乃云。十方同聚会。个个学无为。此是选佛场。心空及第归。每日动用施为。说黄道白。若唤作心。即无及第之时。若不唤作心。亦无及第之时。且道作么生得心空及第去。良久云。向道是龙刚不信。果然夺得锦标归。

　　上堂。僧问。大地雪漫漫。相逢尽道寒。为什么过这里不得。师云眼里分身看。僧云恁么则片片不落别处。师云又道过不得。僧云。将谓胡须赤。更有赤须胡。师云元来却是。僧礼拜　师乃云。石头和尚。问让和尚。不求诸圣解脱。不重己灵时如何。让云汝问太高生。何不向下问。石头云。乍可永劫沉沦。不求诸圣解脱。雪窦拈云。三十棒教谁吃。

　　师云。大众。谁知雪窦老人。留者拄杖子。今日与白云。既然如此。也要大家知。卓拄杖一下。

　　上堂云。百丈道。汝等为我开田。吾为汝等说大义。僧开田了。白云。开田已竟。请和尚说大义。百丈行数步。退身而立。展开两手。

　　师云。大众。百丈说大义。只止于此。当时再参马祖底。向甚处去也。若言更有在。未免与蛇画足。且道作么生见得百丈老人立地处。乃云。客来无茶点。蒿汤备礼仪。

　　上堂云。若端的得一回汗出来。也向一茎草上便现琼楼玉殿。若未端的得一回汗出。纵有玉殿琼楼。却被一茎草盖却。且道作么生得汗出去。良久云。自有一双穷相手。不曾容易舞三台。

　　上堂。举僧问北禅和尚。夹山打典座。意旨如何。贤便打。其僧拟议。贤却问僧。会么。僧云不会。贤云废却我多少盐醋。

　　师云。且道北禅还见得古人么。若道向棒下见夹山。大似掉棒打月。若不恁么见。且道棒在谁手里。乃打禅床。下座。

　　上堂云。拈一放一。自古自今。且道作么生是拈一放一底句。乃云。青林暗换叶。红蕊续开花。

　　上堂云。兴化和尚。向克宾维那道。汝不久当作唱导之师去。克宾云。我不入你这保社。兴化云。会了不入。不会了不入。克宾云。总不恁么。兴化便打。乃云。大众。克宾维那。法战不胜。罚钱五贯。设饭一堂。至来日斋时。又抽单趁出院。克宾后来出世。却为兴化烧香。丛林自古自今。尽道克宾维那。知恩方解报恩。恁么说话。可谓埋没古人。土上加泥。且道作么生见得克宾维那。要会么。虽为兴化烧香。要且自要熏天炙地。更听一颂。明明热处为斯人。若为斯人即陆沈。要见宾公拈起处。熏天炙地到如今。

　　上堂云。功高二仪而不仁。明逾日月而弥昏。肇法师只得半边。且道作么生是完全者。乃云。左眼半斤。右眼八两。

　　上堂云。马大师道。即心即佛。又道非心非佛。诸人即今要见马大师么。处处绿杨堪系马。家家门首透长安。

　　上堂云。开口有时道不着。开口有时道得着。着与不着争几何。祥麟只有一只角。

　　上堂云。弹指謦欬。扬眉瞬目。无不是这个。古人为什么却道。万古碧潭空界月。再三劳捷始应知。要会么。九九八十一。

　　上堂云。田地稳密底。古佛家风在。神通游戏底。今佛现光明。且道。即今是古是今。乃云。上马见路。职到威成。

　　上堂云。古人留下一言半句。未透时。撞着铁壁相似。忽然一日觑得透后。方知自己自是铁壁。且道如今作么生透。乃云。铁壁铁壁。

　　上堂云。一句道得尽。与祖佛为师。一句道不尽。与人天为师。今日作么生道。乃云。有水皆含月。无山不带云。

　　上堂。僧问。与我相似。共你无缘。且道今日有缘无缘。师云相逢不饮酒。山花也笑人。僧云恁么则相识满天下。知心能几人。师云知心底事作么生道。僧云不是冤家不聚头。师云犹较些子。僧礼拜　师乃云。既到这里。还免得人道养子之缘么。免得免不得。凛凛清风格。叵耐善财童。辜负他弥勒。

　　上堂云。一二三四五。剩得太多。六七八九十。又却少些子。且道。作么生得向定盘星上。秤得恰好去。乃云。到头霜夜月。任运落前溪。

　　上堂云。有为虽伪。弃之即道业不成。无为虽真。着之即慧性不明。古人若向者里。借路经从。尽大地尽在脚跟下。若向长安城里。即赚杀一船人。诸人要见白云病老么。乃云。时把一声归去笛。夜深吹过汨罗湾。

　　上堂云。明明知道。只是这个。为什么透不过。只为见人开口时。便唤作言句。见人闭口时。便唤作良久默然。又道。动转施为。开言吐气。尽十方世界内。无不是自己。所以道。在途中隐隐。犹怀旧日嫌。岂不见。云门大师道。闻声悟道。见色明心。遂举起手云。观世音菩萨。把个钱来买糊饼。放下手云。元来却是馒头。又不见。山僧在法华时。尝有示众道。无业禅师道。一毫头圣凡情念未尽。未免入驴胎马腹里去。大众。直饶一毫头圣凡情念顿尽。亦未免入驴胎马腹里去。瞎汉。但恁么看取。

　　挂院额上堂。僧问。天得一以清。地得一以宁。君王得一以治天下。衲僧得一。堪作什么。师云苗从地断。僧云恁么则寒来向火。饥来吃饭也。师云十万八千。僧云是。师云大众见你。僧礼拜　师乃云。龙舒海会有新闻。金榜高悬耀白云。楼阁不消弹指入。眉毛眼睫要须分。眉毛眼睫。有长有短。直饶道不长不短。未出常见。更道长长短短。雪上加霜。且道如何即是。乃云分。

　　上堂。举沩山问仰山。甚处来。仰山云田中来。沩山云田中有多少人。仰山插锹子叉手而立。沩山云今日南山大有人刈茅。仰山㧞锹便行。

　　师云。仰山恁么祗对。不妨数目分明。只是插得锹子太深。沩山也只是要两个五百是一贯。且不是得个驴儿便欢喜。何谓如此。家肥生孝子。国霸有谋臣。

　　上堂云。开口时。末上一句正道着。举步时。末上一步正踏着。为甚鼻孔到底不正。只为寻常见他顽了。所以不肯发心。白云今日劝诸人发却去。乃云一。

　　上堂云。本是钓鱼船上客。偶除须发着袈裟。祖佛位中留不得。夜来依旧宿芦花。依旧宿芦花。有谁可共。明月满船无处问。沙鸥时叫两三声。

　　上堂云。云门举。夹山道。一尘才起。大地全收。鸟窠拈布毛。便有人醒去。大众。甚处不是云门。虽然如是。更须穿过鼻孔。卓拄杖一下。

　　上堂云。直下分明。承当得了。被人道个不是。便见参差。不然乱有承当。不然忘前失后。且道病在甚处。只为未有透得时节。只这个不是。泄尽天机。并无一点渗漏。良久云。不是不是。

　　上堂。举云门道。终日吃饭。不曾咬着一粒米。为什么终日吃饭。不曾咬着一粒米。若道咬着。即与云门相违。不唯与云门相违。自己向甚处去也。若道不曾咬着。又作么生得肚里饱。要会么。三德六味。施佛及僧。法界有情。普同供养。

　　上堂云。丝毫有趣皆能进。毕竟无归若可当。逐日退身行兴尽。忽然得见本爷娘。且作么生是本爷娘。乃云。万福万福。

　　上堂云。法法本来法。无法无非法。何于一法中。有法有不法。大众。披袈裟底是僧。戴冠子底是道士。褁帽子底是秀才。又道非僧非俗。非男女等相。又作么生。良久云。一气不言含有像。万灵何处谢无私。

　　上堂。举甘贽行者常接待。凡有僧问行者接待不易。行者云。譬如喂驴喂马。琅邪觉和尚云。快把饭来。大众。琅邪有不犯之手。虽然如是。白云即不然。譬如喂驴喂马。愿行者长似今日。

　　上堂云。一切障碍。即究竟觉。释迦老子。不唧溜无用处。被白云拄杖子。穿过鼻孔也。且道还可恕也无。乃云。文殊自文殊。解脱自解脱。卓拄杖一下。

　　上堂云。世间一切伎俩。手头弄得熟后。自然方有余态。且道。衲僧伎俩。手头弄得熟后。有多少余态。良。久吹一声。下座。

　　上堂云。举起来便有亲有疏。且道那个是亲。那个是疏。良久云。险。

　　上堂云。弥勒真弥勒。分身千百亿。乃卓拄杖三下。时时示时人。时人自不识。卓拄杖下座。

　　上堂云。太平坚不住。终老白云间。第一便宜处。门前有好山。等闲行一遍。胜服大还丹。为什么胜服大还丹。乃噫气两声。

　　上堂。举龙牙和尚云。一切名山到因脚。辛苦年深与袜着。如今老大不能行。手里把柄破木杓。师云。龙牙老人。可谓熟处难忘。

　　上堂。举僧问杨歧。如何是不动尊。杨歧云。大众齐着力。白云即不然。如何是不动尊。礼拜着。

　　上堂。举洞山和尚云。天晴盖却屋。乘时刈却禾。输赋皇祖了。鼓腹唱讴歌。大众且道。洞山聪禅老。何似白云老。

　　黄梅杨长官请上堂。僧问。炎云乍卷。玉露初垂。贤宰临筵。请师说法。师云松柏唯高唯敛。僧云便恁么去时如何。师云汝见青青见什么。僧云岁久见人心。师云更子细道看。僧云却请和尚道。师云恁么禅客。且在半途。

　　乃云。自古自今。说理说事者。如稻麻竹苇。会禅者。更比比然。俱是讨一个家里人。如天上拣月相似。黄梅贤宰杨次公。闻名十载有余。夜来忽蒙访及。元来却是一个本分家里人。杓柄长短。锅子大小。虽然未曾一一点过。看他数目。也甚分明。可谓如在东溪日。花开叶落时。几拟将黄金。铸作钟子期。昨来当涂郭公甫来。曾举上大人一遍。今日次公来。更须举一遍。夜凉堂上忽闻人叫唤。黄梅杨长官。来到白云畔。久闻窃我宗。未得当面断。一夜灯火前。行过旧公案。所犯一一招。也要众人看。鼻直权骨高。一个没量汉。何日履亨衢。吾道聊辉焕。共唱太平歌。扫尽天下乱。文章不碍他。兼能大衍算。两个五伯文。依前是一贯。

　　上堂。僧问。禁足九旬今已满。蜡人轻重请师分。师云自己施为犹不可。谁能更去管闲人。僧云恁么则斤两分明。师云相逢尽道休官去。林下何曾见一人。僧云六六三十六。师云更道看。僧云一二三。师云。大众证明。

　　乃云。白云又得一夏。说尽灵山旧话。虽然移东补西。直到如今话霸。

　　上堂云。吾本来兹土。传法救迷情。祖师岂不知有。一花开五叶。结果自然成。因风吹火。用力不多。

　　上堂云。忌口自然诸病减。多情未免有时劳。贫居动便成违顺。祇得清闲一味高。虽然如是。莫谓无心云是道。无心犹隔一重关。

　　上堂云。诸人每日见底。诸人每日用底。如从天上降下。地中涌出。绵绵然无丝毫间断。可谓古释迦不前。今弥勒不后。白云病老。打底不遇作家。到底翻成骨董。

　　上堂云。圆成沈识海。既是圆成。为甚却沈识海。遂拈拄杖云。只为唤者个作拄杖子。且道如何得依旧位去。乃竖起拄杖云。拄杖子拄杖子。

　　上堂云。叮咛损君德。无依真有功。任从沧海变。终不为君通。者个是黄泥。那个是白石。

　　上堂云。从来共住不知名。龊汉。任运相将只么行。一脚在前。一脚在后。自古上贤犹不识。端的也未。造次凡流岂可明。锦上更添花。

　　上堂。举僧报赵州和尚。大王来看和尚。赵州云。大王万福。僧云。大王未来。赵州云。又道大王来也。其僧罔措。

　　师云。其僧虽然罔措。争奈王令已行。王令已行。即海晏河清。且道海宴河清一句作么生道。乃云。野老不知尧舜力。冬冬打鼓祭江神。

　　上堂。举僧问六祖。黄梅意旨。是什么人得。六祖云。会佛法人得。僧云师还得否。祖云我不得。僧云为什么不得。祖云我不会佛法。大众。还识祖师么。

　　上堂。举长沙和尚游山回。首座问。和尚甚处去来。长沙云。始随芳草去。又逐落花回。首座云。大似春意。长沙云。也胜秋露滴芙蕖。

　　大众且道。长沙在春夏秋冬中。不在春夏秋冬中。要会么。一气不言含有象。万灵何处谢无私。

　　上堂。举僧问洞山和尚。寒暑到来。如何回避。洞山云。何不向无寒暑处去。僧云。如何是无寒暑处。洞山云。寒时寒杀阇黎。热时热杀阇黎。

　　洞山老。人偏向枯木上生春。作么生下手。白云今日与你下手。今日是开炉。

　　上堂。举百丈和尚云。汝等为我开田。吾为汝等说大义。一日众开田了云。开田已竟。请和尚说大义。百丈展开两手行数步。

　　大众。百丈如是说大义。诸人还记得么。今日白云重为诸人说过。常怜百丈解开田。今古行人手里传。谁道舌头曾不动。五音六律太周旋。

　　上堂云。大道只在目前。要且目前难睹。欲识大道真体。不离声色言语。拈起拄杖云。者个是拄杖子。阿那个是大道真体。将个什么识想。你者一队漆桶。腊月三十日。只认得驴鞍桥。作阿爷下颔。乃喝云。去。

　　上堂云。言之者失其真。知之者返其愚。有之者乖其性。无之者伤其躯。若也会得。因风吹火。用力不多。若也不会。秋水共长天一色。然虽如是。有时乘好月。不觉过沧州。

　　演首座受四面请。上堂云。年年秋暑甚如初。何事清凉特有余。尽是当人心地感。不虚把手在龙舒。且道。把手一句作么生道。良久云。行到水穷处。坐看云起时。

　　上堂云。秋色凄清。早晚愈凉。信知节气不相饶。林间学道之士。饥则吃饭。寒则添衣。殊不知。世间有苦乐者。且道如何得知苦乐去。乃云。只知事逐眼前过。不觉老从头上来。

　　兴道者开田回。上堂云。三岁区区弄水泥。捎裈擗裤又扶犁。满仓收稻方归院。一任禅和韗肚皮。且道韗底是禅是饭。乃云。因风吹火。用力不多。

　　上堂云。少一滴不得。剩一滴不得。且道是什么人分上事。良久云。日日日东上。夜夜月西流。

　　上堂云。文字一般样。语话一般样。声势一般。理趣一般。为什么却道。他未在。乃云。只为鼻孔大头向下。

　　白云端和尚语录卷二
卍新纂续藏经第 69 册 No. 1352 白云守端禅师广录


　　白云端和尚语录卷三

　　偈颂

　　世尊

　　指天指地行七步。双放双收重夹注。椁中锦上更添花。直至如今垂雨露。

　　达磨

　　先被梁王勘破。却向少林端坐。谩言教外别传。争不识者个。

　　四祖

　　双峰峰下塔中真。端坐巍巍四百春。今古见闻皆仰羡。不知谁解自观身。

　　五祖

　　在圣权方世莫评。双峰密付岂虚称。前身已老难传钵。托荫重来始继灯。昔日栽松名尚振。千灵报母愿何增。如今海内宗风遍。只为桩中择得能。

　　布袋和尚

　　都卢一个布袋。里面讨甚奇怪。困来且得枕头。携去亦无妨碍。有时闹市打开。多是自家买卖。

　　袁州杨歧先师真赞

　　碧海中珠。烂泥里刺。虎啸龙吟。鸡啼狗吠。天下杨歧。讨甚巴鼻。

　　衡州茶陵东林受业和尚真赞

　　水月以喻兮。古来已多。我今不然兮。所陈伊何。百尺竿头曾进步。溪桥一踏没山河。固不方游兮。何游之有。玄沙保寿兮。师其与偶。雁峰之东兮。洣川之口。三十三秋兮。大师子吼。舒兮卷兮已而矣。依然空泻洣川水。九江相去几千里。父有重牙子无齿。谩劳提耳一炉香。微烟旋逐松风起。

　　谢南康签判余秘丞

　　向承见访虽疏面。因辱留题旨最亲。树上鲤鱼开口笑。石龟眨眼便为邻。近闻倅俚山南郡。应鉴诸方伪与真。莫怪此宗难得侣。弄潮须是弄潮人。

　　又答

　　蒙君报我错错错。铁牛鼻孔曾穿却。通身作口未称心。争奈兀然无去着。锋刃上行。大𦦨里走。蟭螟吞却金翅鸟。几人到此得从容。喝散白云不开口。知君知宝剑。收来善护持。佛祖扫除非好手。直须刃下有针锥。有针锥。啰逻哩。得便宜是落便宜。

　　寄杨长官

　　十载闻名杨次公。有文堪振我宗风。分三成六添些子。直得金乌半夜红。

　　室中二题并序

　　庵中无事间。或吟兴瞥然而来。因得应真不借。涉流转物。二题。虽文字之势。寄诗家之作。以其题意。实自于吾宗。可曰山偈而矣。庶知我者同之。

　　应真不借

　　情尘我自出。安用世人知。月好还邀客。花开亦咏诗。训徒朝有则。炼句□□□。颇似区区者。刚然不识伊。

　　涉流转物

　　物理讵可忽。逢时各解鸣。乱蛙迎雨急。孤狖带霜清。历历何先后。寥寥异性情。汨罗嫌醉者。病在不分明。

　　寄双峰祖印

　　宗门提掇事还多。既已归庵若奈何。翻笑五回移祖榻。曾无巴鼻走禅和。

　　答郭公甫

　　藏身不用缩头。敛迹不用收脚。金乌半夜辽天。玉兔赶他不着。

　　寄九江王元甫

　　一念随禅起。何当适所期。泉声中夜后。山色夕阳时。壑远风来冷。天长鸟下迟。分明非耳目。唯可与君知。

　　偶作

　　无花可献见牛头。霭霭清风数百秋。今日龙门庵里老。依前独坐冷飕飕。

　　初住白云作

　　白云归老称平生。古屋低低分外清。薜荔㳂阶增野兴。潺湲绕院益闲情。何妨乞食消寒暑。虽是当途少送迎。道侣不须重问祖。已将布袋为君倾。

　　寄斗方元长老

　　自笑垂轮手未亲。悠悠江上谩因循。年来都不劳心力。钩上时时有锦鳞。

　　牧童

　　忽然牛上乱呜咿。自是难禁兴发时。谁管行人听不足。徘徊更把笛来吹。遇兴高歌岂强为。任教牛食着鞭稀。抬头不许春风觉。雨过溪边草又肥。溪上春来草又肥。披蓑半雨半晴时。横眠竖卧牛儿稳。那畔鸣咿这畔嘻。

　　寄大湖昌秘校

　　所至行所存。乃是官民者。当名无其实。有口不如哑。昭昭君子心。宜哉日月下。

　　逢春

　　老去病生何足问。古今多少谩悠悠。东风渐解檐前冻。一岁严凝又且休。

　　答兴化晓长老

　　融融春色满园林。花约唯愁斗变阴。无限情怀与谁说。寒山多日绝来音。

　　寄保宁勇长老

　　白莲峰下闲嬉日。几笑先师无脑门。当路兴来提掇起。又应笑我入深村。

　　咏珠

　　金盘不可动。辘辘转难住。停待良久间。圆光湛如露。

　　报土

　　始终皆卓荦。一似预安排。旧事有时在。新阳不日来。五更鸡对月。四季笋连苔。好是明明说。从教鸭听雷。

　　寄显禅庄主

　　粪田收稻倍常年。变态乾坤在目前。一任老侬生健羡。莫将此法等闲传。

　　子规

　　声声解道不如归。往往人心会者稀。满目春山春水绿。更求何地可忘机。

　　寄陈主簿

　　世道尊明理。宗门重晦机。举谈皆共至。携手不同归。春去花犹盛。池成月未辉。祇因曾到者。丝发不相违。

　　拄杖

　　天产龙形迥别。肯羡筇州九节。有时拨草闲行。惊得蛇钻不彻。

　　有无双举

　　道本无心不是心。直须分出有疏亲。丝毫有路随身者。尽是名为门外人。行贵无心却要心。还如形影自相亲。虽然暗处时藏得。争奈金乌日日新。

　　送勇藏主还明

　　湘西昔日聊分袂。屈指年光逾十二。炉峰看雪方偶同。莲峤乘凉期遽遂。(辛酉冬会圆通壬寅夏回五祖)甘露亭中水石奇。终朝竟日夫何为。提尽古人未到处。从头一一加针锥。有所益兮无所益。手不及处争着力。浑圞无缝成两边。掷地金声如瓦砾。有所损兮无所损。几度和衣草里辊。树头惊起双双鱼。石上迸出长长笋。问我肩筇拟何适。报云太虚藏鸟迹。便进欲隐弥露言。直得青天轰霹雳。阿呵呵。谁可悉。砌下流泉忽倒流。岭上白云不敢白。杨歧顶上眼未真。杨歧脑后眼岂亲。当时一席三五百。透得金尘能几人。君兮将适江东去。我已退藏不足豫。清风定播好音来。南北东西看独步。

　　蝇子透窗

　　为爱寻光纸上钻。不能透处几多难。忽然撞着来时路。始觉从前被眼瞒。

　　寄九江上人

　　灯前一夜看庐山。屈指俄经五载间。(来法华时有此)今日白云堪自爱。悠悠舒卷水潺潺。

　　览杨次公诗集

　　无为子诗今又古。始明终晦人难睹。岂唯正得国风归。别出一枝通佛祖。

　　寄凌静微秘校

　　所至苟不欺。终有知音在。皎皎如日月。何须常面会。

　　白云夏日

　　夏日宜山寺。优游趣几何。闲庭芳草长。危岭断云过。洞水穿廊远。岩风入座多。更当星少夜。月色透松萝。

　　白云清夜

　　兴作都无定。中宵殊未眠。窗明檐外雪。室静竹间泉。几到无声际。还归有象前。盘桓成此曲。不觉晓光连。

　　滋禅为凝禅写予真。因以为示

　　笔熟方精。迥然红活。三五月圆。二九十八。自来爱唱逻啰哩。兴发更饶咄咄咄。

　　送璇禅人

　　锋铓影里眉头雏。霹雳光中笑脸开。上下西庵十方度。龙门不得道空回。

　　答冯秀才

　　净名杜口行私路。庞老多言触祖翁。若是西庵门下客。眼中个个有仙瞳。

　　秋雨

　　秋雨山气凉。早欲添重服。不知红尘中。可杀消炎溽。浅涧起新𠴢。修篁还旧绿。病体稍经苏。免废文殊嘱。

　　中秋月

　　中秋一夜月。露洒满林珠。𩖼𩖼轻风起。云开众壑殊。

　　答李待制风入松曲

　　琴有风入松。真闻但逆理。飕飕满座间。在耳不在耳。

　　赋得筇杖。送凝禅者

　　眼里着须弥。不废丝毫力。拈起九节筇。汗流通背脊。重者复何轻。双者翻成只。因以赠子行。卓卓当春色。

　　九日菊

　　金蕊丛丛带露新。采来烹茗赏佳晨。浮杯何必须宜酒。但有馨香自醉人。

　　送谭禅人宁亲

　　巍巍不识者。清风满寥廓。昔子曾自违。一朝还自怍。因兹十载中。步步同啐啄。谩夸百城游。孰解暗移脚。谩夸楼阁开。孰免遭挛缚。无端怀慷慨。特地成龌龊。乃思慈母心。千里不为邈。匍匐望桂林。迤逦辞庐岳。一句出山言。藜杖生龙角。抚肩善保之。转手将吾独。把定更拈来。却指辽天鹤。咄。

　　因事示询首座

　　晓山新鸟声声好。忽忆夜来对询老。红轮杲杲百花香。无限游人踏芳草。

　　答勇藏主

　　蛾眉女子须拖地。焦尾驴儿角指天。日午骑来都市过。几多鼻孔被他穿。

　　送四面演长老

　　无摸索处病难除。放下蛇头捋虎须。今日双泉通一脉。好看月上长珊瑚。

　　因雪

　　琼花一夜满空山。天晓皆言好雪寒。片片纵饶知落处。奈缘犹在半途间。

　　动与事会

　　饭若真珠面如玉。食罢㳂溪行几曲。忽然逢个荷锄翁。我自高歌他鼓腹。

　　答开禅客

　　言言言兮。飘风洒雪。默默默兮。雷轰电掣。藕丝孔里骑大鹏。等闲挨落天边月。

　　免太平请。上杨大卿

　　长者存心不可名。一千余里古风清。山僧若得白云隐。端坐焚香过此生。

　　送明禅人

　　剪钉截铁休未休。丝来线去遇不遇。三千里外独夜行。金乌飞上珊瑚树。

　　寄胡斋郎

　　故人念久别。理䇿偶相寻。道在宁嫌物。机冥不论心。君乎怀世济。我自乐云深。易地皆然处。犹惭支道林。

　　答俗士

　　何曾有寄白云来。石上松间一为开。特地要论心地法。青天白日一声雷。

　　题云盖会和尚遗塔

　　五峰诸祖塔。我祖据中央。山脉朝来正。溪光泻去长。僧移云际树。客献海边香。从此潇湘畔。遗风振洛阳。

　　本禅人有拟云之什。见辞。故依韵。答此山颂。为送

　　因风当便布浓阴。洒润千岑与万岑。莫谓无心闲去是。只斯闲者是何心。咄。

　　答嗣子无住

　　凤雏麟子古来稀。为瑞为祥未称伊。近日白云因大雪。满山总是玉猿儿。

　　寄龙门旧山嗣祖无住

　　海底珠动时。云中月还现。良夜无狂风。清光都一片。

　　法华山居十首

　　山中阒尔若为论。归隐来来绝异闻。多少寻幽人访我。穿云罕有不迷云。

　　崖泉长绕草堂鸣。每到中宵分外清。远势自然能断续。谁夸品弄玉琴声。

　　深溪云散月重圆。静看群波幌幌然。寒影凝时移不觉。团团忽照乱峰前。

　　梅雨经旬不暂停。晴来万里豁然青。山轩何事添余兴。依旧分明列翠屏。

　　春来溪水如苔绿。秋后山枫似火红。度岁罕逢佳赏者。等闲输我卓孤筇。

　　稚子骑牛过木桥。卓然头角在危流。行歌行语如平地。惯后方能得自由。

　　野鸟㗸花久不来。幽庭无可污莓苔。莹然宛似秋波色。来者无疑起浪堆。

　　憧憧富贵与恩情。满檐盈车日夜行。回顾一盂兼一锡。谁知轻重不多争。

　　狝猴摘果恐人知。眼盻东西手暗移。冷地看时真可笑。无端之物解如斯。

　　每见僧从绝顶还。区区未免足心酸。何当示与吾游处。直得千峰不解寒。

　　白云端和尚语录卷三
卍新纂续藏经第 69 册 No. 1352 白云守端禅师广录


　　白云端和尚语录卷四

　　舒州法华山端和尚颂古一百十则

　　参学小师　处凝　集

　　世尊升座。

　　巍巍顶相终难见。舒卷何当如掣电。彼时若有此时人。文殊槌下分针线。

　　世尊拈花。

　　尽说拈花微笑是。不知将底辨宗风。若言心眼同时证。未免朦胧在梦中(咄)。

　　外道问佛。

　　万丈寒潭彻底清。锦鳞夜静向光行。和竿一掣随钩上。水面茫茫散月明。

　　倒却门前刹竿着。

　　金襕之外复何传。弟应兄呼岂有偏。倒却门前刹竿着。免教依旧倚墙边。

　　武帝问达磨圣谛第一义。

　　一箭寻常落一雕。又加一箭已相饶。直归少室峰前坐。梁主休言更去招(师云谁欲招)。

　　二祖安心。

　　终始觅心无可得。寥寥不见少林人。满庭旧雪重知冷。鼻孔依前搭上唇。

　　日面佛月面佛。

　　大地山河俱是宝。不识之人即荒草。日面月面佛现时。闪烁珊瑚光杲杲。

　　僧问百丈。如何是奇特事。丈云独坐大雄峰。僧礼拜。丈便打。

　　大机大用岂虚然。独坐雄峰是有权。稍若错传王令者。脑门须吃棒三千。

　　黄檗和尚示众云。汝等诸人。尽是噇酒糟汉。漝么行脚。何处有今日。还知道大唐国里无禅师么。时有僧出云。只如诸方匡徒领众。又作么生。檗云不道无禅。只道无师。

　　大唐国里无禅师。与君携手归家里。抛钩本欲钓骊龙。谁知得个跛鳖子。

　　南泉斩猫儿。

　　提起两堂应尽见。招刀要取活狸奴。可怜皮下皆无血。直得横尸满道涂。

　　赵州头戴草鞋。

　　狸奴夜静自舒张。引手过头露爪长。王老室中巡逻了。狼忙出去恐天光。

　　南泉云。时人见此一株花。如梦相似。

　　天地同根自唯然。当时犹喜遇南泉。指言见此花如梦。须信壶中别有天。

　　赵州青州布衫。重七斤。

　　七斤衫重岂难提。日出东方定落西。一击珊瑚枝粉碎。轰轰雷雹满山溪。

　　赵州勘婆子。

　　干戈中立大平基。块雨条风胜古时。婆子为君勘破了。赵州脚迹少人知。

　　僧问大随。劫火洞然。大千俱坏。未审此个。坏也不坏。随云坏。僧云漝么则随他去。也随云随他去。

　　坏与不坏舌无骨。蓦面着时眼突出。大随犹在劫火中。天下熬熬谩啾唧。

　　临际三顿棒。

　　一拳拳倒黄鹤楼。一踢踢翻鹦鹉洲。有意气时添意气。不风流处也风流。

　　临际问院主。甚处去来。主云城中粜黄米去来。际云粜得尽么。主云粜得尽。际以拄杖。划地一划云。还粜得者个尽么。主便喝。际便打。却见典座来。际举前话。座云院主不会和尚尊意。际亦以拄杖划地一划云。你又作么生。座礼拜。际便打。

　　宝剑提来刃似霜。几回临阵斩蛮王。有情有理俱三段。一道寒光射斗傍。

　　临际示众云。赤肉团上。有一无位真人。每日在汝诸人面门出入。未证据者。看看。时有僧出问。如何是无位真人。际跳下禅床。拦胸搊定其僧云。道道。僧无语。际一托开云。无位真人。是什么干屎橛。

　　春风浩浩烘天地。是处山藏烟霭里。无位真人不可寻。落花又见随流水。

　　临际嘱三圣云。谁知吾正法眼藏。向这瞎驴边灭却。

　　劈破太山雷未猛。照开沧海月非光。瞎驴灭却正法眼。直得哀鸣震大唐。

　　风穴云。若立一尘。家国兴盛。野老颦蹙。不立一尘。家国丧亡。野老安贴。师遂拈拄杖。卓一下。却放旧处。

　　立国仍教野老欣。威行阃外不扬尘。纵横莫测文兼武。宇宙茫茫有几人。

　　僧问三圣。如何是祖师西来意。圣云臭肉来蝇。后兴化闻僧举云。我即不然。破脊驴上足苍蝇。

　　破脊蝇多臭肉蝇。谁知兴化不徒行。惯从五凤楼前过。手握金锵贺太平。

　　宝寿开堂。

　　金槌直下如星疾。好手接来不废力。当时掷向洪波中。千古万古无消息。

　　僧问首山。学人到宝山。空手归时如何。山云家家门前火把子。

　　空手归时谁肯信。驴驼马载入门来。家家举起火把子。半夜天如白日开。

　　僧问汾阳。如何是祖师西来意。阳云青绢扇子足风凉。

　　青绢扇子足风凉。亲得摇来始息狂。只爱团团无缝者。人前空自眼如羊。

　　杨歧先师。问慈明。幽鸟语喃喃。辞云入乱峰时如何。明云。我行荒草里。汝又入深村。歧云官不容针。再借一问。明便喝。歧云好喝。明又喝。歧亦喝。明连喝两喝。歧便礼拜。

　　将出骊珠遇大商。金盘拨动有余光。无烦一句论高价。把手归家笑几场。

　　赵州问投子。大死底人。却活时如何。子云不许夜行。投明须行。

　　死去活来牙尚露。投明须到己先行。谁家别馆池塘里。一对鸳鸯𦘕不成。

　　同光帝谓兴化曰。寡人收下中原。获得一宝。未有人酬价。化云请陛下宝。看。帝以两手引开扑头脚。化云君王之宝。谁敢酬价。

　　北番王子弯弓射。南国将军仰面看。沙上空余斜影在。翩翩直自入云端。

　　良遂座主参麻谷。第一度上去。谷见来。便掩却方丈门。至来日又上去。谷都不顾。自携锄头。入园里去。至次日。又上去。谷见来。高声唤云。良遂。良遂应喏。声未绝。忽有省。乃云。和尚不得谩良遂。良遂若不来见和尚。洎被十二本经论。赚过一生。便归本院。卖却房子。作一罢讲斋。集诸讲侣云。诸人知处。良遂尽知。良遂知处。诸人不知。

　　闭户携锄已太赊。更来当面受糊涂。(音茶)光中自觉遭谩久。方信无人共出家。

　　僧问赵州。承闻和尚。亲见南泉来。是否。州云。镇州出大萝卜头。

　　镇州出大萝卜头。报君来处要分晓。衲僧多是浑圞吞。子细得他滋味少。

　　维摩问文殊不二法门。

　　一个两个百千万。屈指寻文数不辨。暂时放在暗牕前。明日与君重计算。

　　楞严经云。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。

　　堂前露柱久怀胎。长下孩儿颇俊哉。未解语言先作赋。一操便取状元来。

　　金刚经云。若为人轻贱。是人先世罪业。应堕恶道。以今世人轻贱故。先世罪业则为消灭。

　　水不洗水谁不知。旋岚常静太驱驰。千年历日如能用。免被巡官指上推。

　　请傅大士讲经。

　　大士何曾会讲经。志公方便且相成。一挥案上俱无取。直得梁王努眼睛。

　　龙潭本荆州饼人。家近天皇。每日新送十饼。上天皇和尚。天皇常回一饼云。惠汝以荫子孙。如是经岁。月忽一日问。此饼是弟子将来。因何却言惠。汝天皇。云是汝将来。复汝何咎。饼人微有省。

　　十饼每须回一个。因思何谓荫儿孙。团团将出还将入。不觉醍醐到顶门。

　　龙潭遂投天皇出家。执持经于三载。一日乃问。某甲到来。并不蒙和尚。指示心要。皇云汝擎茶来。吾为汝受。汝问讯时。吾即低首。何处不示汝心要。龙潭伫思。皇云。见即便见。拟思则差。龙潭豁然大悟。

　　脱白投师贵辛苦。擎茶问讯尽躬亲。无端再叙三年事。笑杀街头卖饼人。

　　德山在龙潭室中侍立。夜深。潭云何不下去。便珍重揭帘。见外面黑。乃云外面黑。潭云来。遂捻一纸烛子。度与山。山才举手到烛边。潭蓦然吹杀。山便礼拜。潭云子见什么道理。便礼拜。山云从今日去。不疑天下老和尚舌头也。潭云子他后向孤峰顶上。盘结草庵。呵佛骂祖去在。

　　明暗相凌不足云。丝毫有解未为亲。纸灯忽灭眼睛出。打破大唐无一人。

　　廓侍者问德山。从上诸圣。向什么处去也。山云作么作么。廓云官家自点飞龙马。跛鳖出头作什么。山便休去。至来日。浴次。山将木行者。打廓一下。廓回首。山云昨夜公案作么生。廓云老汉今日。方始瞥地。

　　云鹏展翅天无光。井底虾䗫刚咄咄。太阳忽转跳出来。千峰万峰空突兀。

　　雪峰住庵时。有两僧来礼拜。峰见来。以手托庵门。放身出云。是什么。僧亦云是什么。峰低头归庵里。

　　僧后到嵓头。头问什么处来。僧云岭南来。头云曾到雪峰么。僧云到。头云有何言句。僧举前话。头云他道什么。僧云无语低头入庵去。头云噫我当初悔不向他说末后句。若向说。天下人不奈雪老何。

　　僧至夏末请益。头云何不问。僧云不敢容易。头云雪峰虽与我同条生。不与我同条死。要识末后句。只者是。

　　雪峰却入庵中后。路上无人见得伊。赖有故人千里在。同条同死不同时。

　　僧问玄沙。学人乍入丛林。乞师指个入处。沙云子闻偃溪水声么。僧云闻。沙云向者里入。

　　天生碧眼昆仑儿。有艺过人自不知。几度黑风翻大海。波中出没自闲戏。

　　灵云见桃花悟道。

　　灵云悟处复何如。未彻无人辨得渠。千古华山山脚下。岂知潘阆倒骑驴。

　　乾峰示众云。法身有三种病。二种光。须是一一透得。始解稳坐。云门出云。庵内人。为什么不见庵外事。峰呵呵大笑。门云犹是学人疑处。峰云子是什么心行。门云也要和尚委悉。峰云漝么始解稳坐。

　　铺主将鍮试宝人。谓言难似此真金。宝人拂袖先行去。满面惭惶不敢瞋。

　　乾峰示众云。举一不得举二。放过一着。落在第二。云门出云。昨日有人。从天台来。却往南岳去也。峰云今日不得普请。门便归众。

　　黑白分明满局棋。曾无一著有相亏。可怜无限傍观者。斧烂柯消总不知。

　　僧问云门。杀父杀母。佛前忏悔。杀佛杀祖。向甚处忏悔。门云露。

　　簸土飏尘无避处。将身直到御楼前。回头不见来时路。下是黄泉上是天。

　　僧问云门。如何是正法眼。门云普。

　　顶上有来真个瞎。辉天辉地不同时。大悲手里休擎出。独自夜行谁得知。

　　僧问云门。不起一念。还有过也无。门云须弥山。

　　须弥山兮塞宇宙。千眼大悲看不透。除非自解倒骑牛。一生不着随人后。

　　俗官问云门。佛法如水中月。是否。门云清波无透路。官云和尚从何得。门云再问复何来。官云便恁么去时如何。门云重叠关山路。

　　灼然水月非难取。自是时人手不亲。韶石老师拈出了。关山重叠越光新。

　　云门云。放你三顿棒。

　　一镞三关破不难。如何犹在是非间。曲劳提起饭袋子。三顿方知彻骨寒。

　　王大王请罗山开堂。山升座。敛僧伽梨衣。左右顾示。便下座。大王近前。执山手云。灵山一会。何异今日。山云将谓你是个俗汉。

　　纷纷雪影耀闽天。闽主稀逢倍乐然。一旦春风吹大地。更无一点在阶前。

　　僧问洞山。如何是佛。山云麻三斤。

　　斤两分明不付君。眼中瞳子莫生瞋。百年三万六千日。得欣欣处且欣欣。

　　杨歧举盘山语云。向上一路。千圣不传。拈云。口上着。

　　盘山向上路何玄。罕见行人耳有穿。口上着来无咬处。方知千圣不能传。

　　僧问杨歧。拨云见日时如何。歧云东方来者东方坐。

　　尧舜垂衣万国宾。拨云见日意休陈。东方来者东方坐。草木重沾雨露新。

　　僧问杨歧。如何是佛。歧云三脚驴子弄蹄行。

　　三脚驴子弄蹄行。奉报行人着眼睛。草里见他须丧命。只缘踢踏最分明。

　　僧问杨歧。少林面壁。意旨如何。歧云西天人不会唐言。

　　天高地迥非难见。水阔山重不易论。万古八风吹不入。西天人不会唐言。

　　僧问杨歧。天得一以清。地得一以宁。衲僧得一。堪作什么。歧云钵盂口向天。

　　钵口向天底时节。十方世界一团铁。少林面壁谩多年。衲僧眼里重添屑。

　　修山主悟空法眼行脚。入地藏院避雨。向火道话次。地藏入来。见乃问。山河大地。与上座自己。是同是别。修云不别。地藏竖起两指便去。

　　地藏当锋竖指头。诸老至今犹未瞥。天回地转却等闲。千古万古两条铁。

　　僧问法眼。慧超咨和尚。如何是佛。法眼云。汝是慧超。

　　一文大光钱。买得个油糍。吃向肚里了。当下便不饥。

　　僧问法眼。如何是学人自己。眼云丙丁童子来求火。

　　末上一回秤八两。又秤恰重半斤来。定盘星在谁人手。争着丝毫可怪哉。

　　僧问雪窦和尚。山花开似锦。涧水湛如蓝。学人分上。为什么不会。雪窦云棺木里瞠眼。僧云恁么则从苗辨地。因语识人也。雪窦云三十棒且待别时。

　　一枝枯草强遮着。明镜当轩烛尽幽。满面惭惶移步去。清光灼灼避无由。

　　云盖鹏和尚。参双泉雅山主。雅令看芭蕉室中示僧云。你有拄杖子。我与你拄杖子。你无拄杖子。我夺却你拄杖子。鹏经久看之未省。一日雅向火次。鹏侍立。雅顾视鹏云。你有拄杖子。我与你拄杖子。你无拄杖子。我夺却你拄杖子。鹏拟开口。被雅拦手以火箸一摵。鹏豁然有省。

　　与夺双行验正邪。才争拄杖即忘家。蓦然铁棒如风至。失却从前眼里花。

　　僧请益琅瑘和尚。清净本然。云何忽生山河大地。琅瑘云清净本然。云何忽生山河大地。

　　混混玲珑无背面。拈起有时成两片。且从依旧却相当。免被傍人来觑见。

　　北禅贤和尚。冬夜烹水牯牛。

　　纳他皮角要输机。放下寻时结抄归。一任这回黄雪落。满家围火掩紫扉。

　　盐官唤侍者。将犀牛扇子来。侍者云犀牛扇子破也。盐官云犀牛扇子破也。还我犀牛儿来。

　　可怜一柄犀牛扇。谩道曾遭已破除。无限清风随手处。卓然头角出寰区。

　　马祖升堂。百丈卷席。

　　昨日东风偶然恶。桃花乱落如红雨。昨夜东风又发狂。满地不知何处去。

　　庞居士问仰山。久响仰山。到来为什么却覆。仰山竖起拂子。居士云恰是。仰山云是仰是覆。居士指露柱云。虽无人见。且有露柱证明。仰山掷下拂子云。一任举似诸方。

　　两个八文为十六。从头数过犹不足。拏来乱撒向阶前。满地团团春藓绿。

　　雪峰示众云。南山有一条鳖鼻蛇

　　象骨鳖蛇当大路。棱师可惜便忘身。云门弄得虽然活。争似南山不用亲。

　　水潦参马祖。礼拜起。拟伸问次。马祖一踏踏倒。水潦豁然大悟。起来呵呵大笑云。百千法门。无量妙义。只向一毫头上。识得根源去。开堂日。谓众云。自从马师一踏后。直至如今笑未休。

　　僧问。如何是佛法大意。水潦呵呵大笑。便归方丈。

　　一踏倒时堪大笑。从前伎俩虚徒劳。蛇头却要重揩痒。万万千千出一毫。

　　僧问投子。和尚住此山。有何境界。投子云。丫角女子白头丝。

　　丫角女子白头丝。猛焰堆中雪片飞。一等住山谁可拟。闲云流水不同归。

　　国师无缝塔。

　　无缝塔从谁手造。虽然有样不堪传。如何强写无层级。永向琉璃殿上悬。

　　赵州柏树子。

　　新罗鹞子㓨天飞。钝鸟篱根𢟰不去。赵州庭柏一何高。谁道先师无此语。

　　僧问潭州报慈和尚。只为情生智隔。想变体殊。祇如情未生时。还隔也无。报慈云隔。僧云情未生。又隔个什么。报慈云。杜茶子。你未遇人在。

　　无情犹隔若为通。丝发之间路万重。可惜两头空走者。不能直下见某宗。

　　南泉参百丈涅槃和尚。百丈云从上诸圣。还有不为人说底法么。南泉云有。百丈云作么生是不为人说底法。南泉云不是心不是佛不是物。百丈云说了也。南泉云某甲只恁么。和尚作么生。百丈云我不是善知识。争知有说不说。南泉云某甲不会。百丈云我太煞为你说也。

　　涅槃老子顺风吹。逻哩哩逻争得知。隔岭几多人错听。一时唤作鹧鸪词。

　　茶陵东林先师郁和尚。因看僧问法灯。百尺竿头。如何进步。法灯云哑。凡三年。一日因度桥。一踏桥板而悟。遂有颂云。我有神珠一颗。久被尘劳关锁。今朝尘尽光生。照见山河万朵。自兹更不游方。

　　百尺竿头曾进步。溪桥一蹈没山河。从兹不出茶川上。吟啸无非逻哩啰。

　　僧问巴陵鉴和尚。如何是吹毛剑。巴陵云珊瑚枝枝撑着月。

　　珊瑚枝枝撑着月。射斗锋铓未足观。四海尽来归贡后。乾坤同耀宝光寒。

　　僧问吉州青原思和尚。如何是佛法大意。思云庐陵米作么价。

　　庐陵米价越尖新。那个商量不挂唇。无限清风生阃外。休将升斗计疏亲。

　　僧问赵州和尚。至道无难。唯嫌拣择。如何是不拣择。赵州云天上天下唯我独尊。僧云此犹是拣择。赵州云田厍奴。什么处是拣择。僧无语。

　　团团秋月印天心。是物前头有一轮。入穴虾䗫无出路。却冤天道不平匀。

　　僧问赵州和尚。至道无难。唯嫌拣择。是时人窠窟不。赵州云。曾有人问我。直得五年分疏不下。

　　分疏不下五年强。一叶舟中载大唐。渺渺兀然波浪里。谁知别有好思量。

　　僧问赵州和尚。至道无难。唯嫌拣择。才有言语。是拣择。和尚如何为人。赵州云何不引尽者语。僧云只念到者。里赵州云只者至道无难。唯嫌拣择。

　　驱山塞海也寻常。所至文明始是王。但见皇风成一片。不知何处有封疆。

　　云门大师云。药病相治。尽大地是药。那个是你自己。

　　左眼不见山河。右眼不见日月。直待百花开时。一一为君分别。

　　玄沙三种病人。

　　退后进前兼对辩。相逢邂逅难回面。春风蓦地撼庭前。还见落花千万片。

　　僧亲近大随次。见一龟在大随座前。遂问。是个众生。皮褁骨。者个众生。为甚骨褁皮。大随脱一只靸鞋。拈在龟背上。

　　分明皮上骨团围。卦画重重更可观。拈起靸鞋都盖了。大随却被者僧谩。

　　云门垂语云。人人尽有光明在。看时不见暗昏昏。作么生是诸人光明。自代云。厨库三门。又云好事不如无。

　　彻底昏昏不待看。拄天拄地黑漫漫。三门厨库长相对。一径松风满院寒。

　　赵州示众云。泥佛不度水。金佛不度炉。木佛不度火。

　　并却泥佛金木佛。赵州放出辽天鹘。东西南北谩抬眸。万重云去只一𣔻。

　　僧问云门。如何是法身。云门云六不收。

　　六不收兮调最新。能歌何待绕梁尘。和风满槛花千树。不换乾坤别有春。

　　僧问赵州。初生孩子。还具六识也无。赵州云急水上打毬子。

　　何谓识兮还具六。八万四千殊不足。初生孩子尚喃喃。急水打毬拦口𡎺。

　　智门莲花。

　　莲花荷叶有由哉。泥水分时绝点埃。堪忆九龙初沐处。东西一步一枝开。

　　僧问云门。如何是超佛越祖之谈。云门云糊饼。

　　云门糊饼圆摸小。争似法华炉灶大。饱来一任带刀眠。谁问西来闲达磨。

　　云门垂语云。乾坤之内。宇宙之间。中有一宝。秘在形山。拈灯笼向佛殿里。将三门来灯笼上。

　　岭上白云舒复卷。天边皓月去还来。低头却坐茅檐下。不觉呵呵笑几回。

　　马祖答庞居士云。一口吸尽西江水。

　　一口吸尽西江水。万古千今无一滴。要须党理不党亲。马师可惜口门窄。

　　僧问云门。如何是尘尘三昧。云门云钵里饭桶里水。

　　朝打三千未为多。暮打八百未为少。钵里饭兮桶里水。人前切忌无分晓。

　　僧问五祖识和尚。如何是佛。识云踏着秤槌硬似铁。

　　踏着秤槌硬似铁。此时有理不能说。新罗国里火星飞。直向云门指上爇。

　　赵州洗钵盂去。

　　梅花落尽杏花披。未免春风着出褫。一气不言含有象。万灵何处谢无私。

　　僧问大愚芝和尚。如何是佛。大愚云锯解秤槌。

　　锯解秤槌无缝罅。风吹日炙朝复夜。虽然不许乱商量。一任称提绕天下。

　　雪峰云。三世诸佛。向火焰上转大法轮。云门云。火𦦨为三世诸佛说法。三世诸佛立地听。

　　火𦦨腾辉说最亲。无边诸佛近前闻。谁知更有傍观者。鼻孔辽天不喜君。

　　雪峰示众云。尽大地。撮来如一颗粟米粒大。抛向面前。漆桶不会。打鼓普请看。

　　眉毛罅里游南岳。大海中心泛钓舟。薄艺随身终不说。从他打鼓看无休。

　　沩山示众云。老僧迁化后。往山下檀越家。作一头水牯牛。左胁下书一行字。沩山僧某甲。正当恁么时。唤作沩山僧即是。唤作水牯牛即是。

　　不道沩山不道牛。酌然何处辨踪由。丝毫蹉却来时路。万劫无由得出头。

　　云门在灵树会中为首座。有僧问灵树。如何是祖师西来意。灵树无语。举向首座。如何得一转语。镌上碑去。首座云不难。代云师。

　　师之一字大巍巍。独向寰中定是非。毕竟水须朝海去。到头云定觅山归。

　　慈明在众中时。到芝和尚寮中。芝坐间开合子。取香在手中欲烧次。慈明问云。作么生烧。芝便放炉中烧。慈明云。牙郎当汉。又恁么去也。

　　千人万人行一路。几个移身不移步。对面拈香炉上烧。牙郎当汉又恁去。

　　沩山寄一面镜。与仰山。仰山接得。两手捧起。示众云。若道沩山镜。争奈在山僧手里。若道仰山镜。又是沩山寄来。还有人定当得么。众无语。遂掷下镜。

　　师镜拈来呈众了。痴人往往争妍丑。当时扑碎不可寻。免见坏却儿孙手。

　　雪窦换舡子渔父颂云。夜静水寒鱼不食。满船载得月明归。

　　闪烁金鳞跃浪时。华亭贪玩下钩迟。谁知雪老垂纶惯。不犯波涛取得伊。

　　洞山聪和尚云。一大藏教。只是个之字。

　　点划分明无道理。老胡几度提不起。不如分付王将军。无限风流归手里。

　　长庆云。宁说阿罗汉有三毒。不说如来有二种语。不道如来无语。只是无二种语。保福云作么生是如来语。长庆云聋人争得闻。保福云情知汝向第二头道。长庆云作么生是如来语。保福云吃茶去。

　　不说如来有二语。三三为九须重数。何谓聋人争得闻。狐裘未免还移主。

　　僧问投子。如何是十身调御。投子下禅床立。

　　老妇低头事舅姑。起来争免面模糊。强将云髻高高绾。遮得傍人眼也无。

　　楞严经云。若能转物。即同如来。

　　若能转物即如来。春暖山花处处开。自有一双穷相手。不曾容易舞三台。

　　维摩经云。不断烦恼。而得涅槃。

　　朝生暮死千万遍。一日几回相见面。展陈开旗放出来。一指动时客戏见。

　　德山入门便棒。

　　突出双头卒辨难。曾将一击碎潼关。自从天下太平后。流落人间号德山。

　　临际入门便喝。

　　万里青霄绝点云。一声霹雳震乾坤。茫茫宇宙人无数。几个如今有脑门。

　　鲁祖凡见僧来便面壁。

　　鲁祖孤风振四维。僧来面壁少人知。南泉提起驴年会。且道如今是甚时。

　　僧问法眼。如何是曹源一滴水。法眼云。是曹源一滴水。

　　曹源一滴久澄清。流出千江绝浪声。大海几多游玩者。茫茫空绕水边行。

　　僧问云门。如何是透法身句。云门云北斗里藏身。

　　五陵公子游花惯。未第贫儒自古多。冷地看他人富贵。等闲不奈幞头何。

　　国师三唤侍者。侍者三应。国师云。将谓吾辜负汝。谁知汝辜负吾。

　　国师三唤侍者。侍者三度应喏。茫茫乱下针锥。谁知可知礼也。

　　法华颂古一百十首终。

　　自题

　　嘉祐七年壬寅夏。寓五祖之西堂。因禅人见问。时悉以吾之大事印之。往往多未然者。愿请益古德因缘。于其间浸润。欲求其然。乃许之。或间为颂之。凡三十余首。八年癸卯秋九月。住此山。山深无事。复如其前。共成一百十首。然此一大事。在彻证者。方便出没。无不可者。唯恐途中之士。或泥之。或疏之。为病耳。苟以此浸润。而忽得其然。则吾颂何剩哉。然则高妙深远之致。则庶慰于先觉。以随器而任。则庶以报于古圣海岳之一毫。乃吾之志耳。治平元年甲辰孟夏既望题之于后。

　　白云端和尚语录卷四(终)
