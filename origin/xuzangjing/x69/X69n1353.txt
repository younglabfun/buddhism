卍新纂续藏经第 69 册 No. 1353 开福道宁禅师语录


　　No. 1353-A

　　兄三佛师双峰蹉脚。浴汤热沸。慧光灿发。甘心恶辈瞋怒。忍铠十重。咬不破铁酸馅。吞得下栗棘蓬。歙溪玉振。潭水金舂。今把遗编付梨枣。搏桑夜半日即红。

　　前大乘　密山敬　拜题

　　No. 1353-B 潭州开福报慈禅寺道宁师语录序

　　宣义郎致仕　昭山谭章　撰

　　如来正法眼传三十三世抵曹溪得让。让得马祖而后为临济宗。六传至慈明实振发之。慈明之子曰杨岐会．黄龙南．翠岩真。皆所谓师子儿。能哮吼一方弭伏百兽者。会接白云端。端接五祖演。演坐东山。时谓大满。后身孤峻少许可。所得之嗣二勤一远一宁尔。　师即宁也。敏悟坚恪。遍参诸方。蒙演印记信缘。由湖湘居天宁第一座。大观中　待制席公帅潭。以开福遴选。遂出世。禅徒大集众盈五百。来者纵铜头铁额遇之粉碎。巧口辩舌到则如哑。一柱杖划断古今葛藤。一拂子指开大千障碍。行住坐卧无非妙用。语默动静悉为佛事。虽历年未久而利人为多。故其告寂偈云。住院经五年。都虑如顷刻。然则四十九年不是过也。门人善果编次语句。姑记梗概云。

　　潭州。

　　今请城下崇宁禅寺首座僧道宁前去开福充长老住持。为　国开堂。演法祝延
圣寿者。

　　伏以
电光石火难追微笑之机。禅版蒲团已泄无言之意。虽即心即佛而未始有物。然非说非示则无以证空。必藉其人。以开兹旨。　宁师长老灵根宿植。祖叶传芳。旁开不二之门。期化大千之界。宗风所属。佥议攸归。宜从抑志之求。特赴久虚之座。泥牛木马将入海而嘶风。跛鳖盲龟免没沉而触木。谨疏。

　　大观三年二月　　日　　　　　　　疏

　　朝请郎去徽猷合待制知潭州军州　事兼荆湖南路安抚钤辖席　震皇叔节度使华原郡王　在京

　　No. 1353

　　潭州开福禅寺第十九代宁和尚语录卷上

　　住大沩山嗣法小师　善果　集

　　师开堂日拈香云。此一瓣香。虔祝
今上皇帝圣寿无穷。此一瓣香。奉为　知府待制诸位监司阖郡官僚常居禄位。此一瓣香。佛祖不知名。人天共瞻仰。信手拈来半斤八两。今对人天众前更不囊藏被盖。奉为蕲州五祖山第十二代演禅师爇向炉中。以酬法乳。遂就座。道林圆悟和尚白槌云。法筵龙象众。当观第一义。师曰。若是第一义。且作么生观。良久云。摩竭陀国此令已行。不昧宗风共相证据。其或未然。有疑请问。僧问。云门一曲即不问。如何是报慈一曲。师曰今朝是三月初一。僧云还许学人和也无。师曰你作么生和。僧抚掌。师曰料掉没交涉。僧云。有意气时添意气。不风流处也风流。师曰北禅门下客。僧云。衲僧分上有打破虚空底钳锤。喝散白云底意气。为什么今日却无转身一路。师曰非子境界。僧云未审是什么人境界。师曰。等闲垂手处。匝地古风清。僧云。不因伸此问。争辨法王机。师曰未敢相许。师乃曰。至道玄微。名言路绝。真源湛寂。物我皆如。所以道未离兜率早降王宫。未出母胎度人已毕。明明大事圆成。寂寂该通法界。及乎毗蓝园内七步周行。已涉离微。那堪四顾。然而仙陀罕遇。同气难谐。曲徇人情。观机利物。三乘五教流布尘寰。根机差殊升降有异。虽是一音而演唱。众生随类各得解。六凡四生因此而彰。造旨忘言超诸戏论。便道始从鹿野苑。终至䟦提河。如是二中间。未尝说一字。诸禅德。只如龙宫海藏文义炳然。为什么却道未尝说一字。还有分付处也无。这里见得混融。今古透出。圣凡不待。龙华三会中立地教君参古佛。僧祇抹过直趣菩提。照用现前一时验取。其或心眼蒙眬。不免重下注脚。要会么。当年无说亲闻处。匝地清风遍九垓(谢词不录)。

　　师在崇宁寺受请。法座前拈帖示众曰。幸然无一事。刚地起波澜。既到如斯。难为回避。敢问诸人。大地不容针。此从何处来。还委悉么。青山藏不得。明月却相容。度与维那读罢。乃　拈衣曰。鸡足山中唯传迦叶。黄梅席上独付老卢。时缘既至。落在山僧手里。大众还知么。缨络聚中腾瑞气。华缦影里夺芳春。遂披衣。

　　指座曰。此灯王座。旷劫穹隆。若是要高升。大不观时节。然虽恁么。别有一般君未见。白莲华向半天开。敛衣就座乃曰。宝座既登。清风四起。要津把断。凡圣俱亡。放一线道别露风规。具眼禅人一任施设。僧问。点铁成金即不问。转凡成圣事如何。师曰。棒头有眼明如日。要识真金火里看。僧云。数日灵禽庭畔噪。果然太守命殷勤。师曰好个阿师向语脉里转却。僧云。菩提果熟天然异。优钵华开别是春。师曰一语伤人千刀搅腹。师乃曰。门里出身易。身里出门难。易难不到处。普请大家看。乃竖起拂子曰。还见么。若谓见。云何为见。见在即凡。宛同流浪。若谓不见。云何不见。行脚高士。眼在什么处。见与不见若为明辨。这里彻去。三世如来六代祖师。平生关棙瓦解冰消。苟或未然。待把少林无孔笛。为君吹起小阳春。下座(谢词不录)。

　　当夜小参。全机不用。同道方知。照用双行。何人委悉。所以芭蕉和尚示众云。你有拄杖子。我与你拄杖子。你无拄杖子。我夺你拄杖子。师曰。芭蕉垂范。今古罕遇知音。后来觉海禅师拈云。你有拄杖子。我夺你拄杖子。你无拄杖子。我与你拄杖子。觉海禅师大似量才补职。度脚买靴。要见芭蕉还应未可。若是新报慈即不然。你有拄杖子我与你拄杖子。君子爱财。取之有道。你无拄杖子我夺你拄杖子。恩深转无语。怀抱自分明。忽有个汉出问云。离此二途如何是报慈拄杖子。良久云。如今卓向须弥顶。六臂三头未许看。久立珍重。

　　送宣老住慈云。灵山密旨。少室玄宗。五叶一华。分布尘刹。造其旨者游刃万机卷舒无碍。失其趣者谈真罔象见解偏枯。岂不见城中圣箭。鼓山尚涉崎岖。国师肘后灵符。耽源犹疑去住。大众。只如新报慈当此之际又且如何。虽然水泄不通。未免因行掉臂。乃竖起拂子曰。还见么。龟毛拂子聊相赠。直与行人指路头。

　　当日上堂。报慈古寺先圣道场。门枕湘江必多钓客。况是风恬浪静正好垂纶。有么。僧出云。下坡不走快便难逢。师曰果然。僧问如何是宾中宾。师曰今年贫似去年贫。僧云如何是宾中主。师曰。兵随印转。将逐符行。僧云如何是主中宾。师曰。脱珍御服。着敝垢衣。僧云如何是主中主。师曰。横身当宇宙。谁是出头人。僧云。四宾主话蒙师指。向上玄关事若何。师曰。一阵两阵清风生。吹散白云千万片。僧云。掷钵峰峦秀。名高万古传。师曰。前后收来君不见。殷勤付与后人看。

　　师乃曰。若也全提祖令。直须大地荒凉。稍若就下平高。且作我家墙堑。所以道向上一路千圣不传。拟议之间互为宾主。其为主也。把断要津圣凡俱丧。天魔胆裂独步坤维。其为宾也。山河大地草木丛林。万象森罗全彰妙体。虽然如是。不落宾主一句又作么生道。良久云。一片白云横宇宙。普天无处不垂阴(谢词不录)。

　　当夜小参。全机敌胜今古稀逢。啐啄同时非为好手。锋铓匪露方称丈夫。不是当家徒夸作略。岂不见赵州路逢婆子乃问云向什么处去。婆云偷赵州笋去。州云忽逢赵州时如何。婆便掌。州休去。后雪窦拈云。好掌。更下两掌也无勘处。师曰。诸禅德。且道謷讹在什么处。报慈今夜试与诸人评议看。一人惯行栈阁饱历边庭。不施寸刃海晏河清。一人先锋有作殿后无追。贪他一杯酒失却满船鱼。且道报慈为人落在那里。还委悉么。剑为不平离宝匣。药因救病出金瓶。次日谢知事上堂。僧问。唯一坚密身。一切尘中现。提起坐具云。这个是尘。那个是坚密身。师曰放下着。僧云此犹是学人疑处。师曰你疑处作么生。僧云适来问底。师曰不堪为种草。师乃曰。适来这僧问。唯一坚密身。一切尘中现。山僧如是答。且道这僧知有不知有。若道知有。争肯恁么问。若道不知有。争解与么问。诸禅德。到这里云何辨白。知与不知全无伎俩。明明教意宣扬。款款为君敲唱。乃竖起拂子曰。大众。这个是坚密身。一切尘甚么处得来。若向这里瞥地。非唯烟霄独步。亦乃外护丛林。其或未然。不免重下注脚。要会么。风搅长空。春云四起。六臂三头徒夸唇觜。匝地普天全非伴侣。等闲拈出与君看。直下分明须荐取。乃抛下拂子归方丈。

　　小参。诸佛秘诀。群生本源。海藏龙宫宣扬莫既。何故。真常无相妙有全该。刹刹尘尘周遍法界。岂劳熏习体用昭彰。直下归来复有何事。岂不见僧问沩山。如何是祖师西来意。沩山默然。僧拂袖出去。到雪峰。峰乃问近离甚处。僧云沩山。峰云沩山有何言句示徒。僧云某甲曾问如何是祖师西来意。沩山默然。峰云汝肯伊否。僧云某甲不肯伊。峰云。沩山古佛。速去礼拜忏悔。后玄沙闻云。山头老汉蹉却沩山公案。僧乃问。和尚尊意如何。沙云大小沩山被这僧一问百杂碎。师曰。诸禅德。这僧奔南走北即且置。只如玄沙恁么道。为复是赞叹语。是不肯语。五湖衲子四海高流。试辨白看。这里见谛。非唯宗眼分明。亦乃坐却天下老和尚舌头。虽然如是。不入洪波里。争见弄潮人。

　　上堂示众。没弦琴韵罕遇知音。无影林中难寻足迹。同声同气方辨端倪。不是当家徒劳侧耳。岂不见南泉问黄檗云。定慧等学明见佛性。此理如何。檗云十二时中不依倚一物。泉云莫便是长老见处么。檗云不敢。泉云。浆水钱且止。草鞋钱教什么人还。檗休去。师曰。诸禅德。南泉黄檗大似埋兵掉斗。两阵交锋。还有优劣么。若道有。此人未具行脚眼在。若道无。此人未具行脚眼在。总不恁么。又且如何。要会么。玉印不离天子手。金箱岂可庶人知。

　　施主请上堂。饮光门下徒夸微笑之机。少室岩前谩说安心之法。争似呈桡舞棹画舫轻舟。万里无云长天一色。芦湾月渚渔父抛纶。烟岛波心沙禽戏日。闲烹绿茗满酌流霞。荡荡皇风平平帝道。数声归笛离春浦。一片孤帆过洞津。到岸舍舟常式事。何须更问渡头人。诸禅德。报慈如斯举唱。还有为人处么。若道有。那里是有处。若道无。击鼓升堂辜他请主。到这里如何剖露。还委悉么。良久云。人归大国方成器。水到沧溟始是波。

　　上堂。棋逢敌手密行难藏。琴遇知音希声乃布。摩竭正令同道方知。捏聚放开悟迷一决。岂不见乾峰示众云。举一不得。举二放过。一着落在第二。云门出云。昨日有人从天台来。却往径山去。峰乃云。典座来日不要普请。下座。师曰。一人为众竭力。祸出私门。一人眼放电光。照破四天下。且道那句是宾。那句是主。若人辨得。草鞋跟子断。透过祖师关。其或未然。点铁化为金玉易。劝人除却是非难。

　　因事上堂。父母所生口。何妨为子说。莫将闲事挂心头。便是人间好时节。忽有个汉闻开福恁么道。出众来指住云。老老大大俗气不除。师呵呵大笑曰。子只见风清月白。焉知洞里花香。何故。曾看江上弄潮人。未闻爱水嫌波浪。

　　师一日上堂示众曰。千圣不传。诸祖秘语。不惜眉毛为君亲举。衲子抬眸白云万里。

　　上堂。报慈一要。凡圣同妙。犬吠驴鸣。龙吟虎啸。道吾乐神。师巫祭庙。雨过山青。云收日照。拾得与寒山。不觉呵呵笑。诸禅德。且道笑个什么。休休。他年自有知音。岂待今朝说破。

　　冬至上堂。晷运推移。日南长至。分明一道恩光。照彻十方三世。全彰诸祖玄关。漏泄衲僧巴鼻。灵云刚道无疑。弥勒徒夸授记。争如李四张三相贺街头巷尾。不是海印发光。亦非楞严三昧。林下高人休要瞌睡。令余暗里笑舒眉。直是清风动天地。

　　小参。宗门奥旨。造者还稀。体用无私。随流得妙。有时互为主伴敲唱玄风。有时对面藏身难窥影迹。要津把断凡圣迷源。利物垂慈等闲入草。岂不见台山路上有一老婆。凡有僧问台山路向什么处去。婆云蓦直去。僧才去。婆云好个阿师又与么去。赵州闻乃去问。台山路向什么处去。婆云蓦直去。州才去。婆云好个阿师又与么去。州回寺告众云。我为你勘破这老婆了也。师曰。荡荡无迂曲。明明透古今。问无别语。答岂异音。那里是勘破处。还委悉么。一人张帆。一人把柁。铁笛横吹。渔歌唱和。啐啄同时。知音几个。顺水逆流归去来。到岸方谙不恁么。不恁么。为君宣。甜如砂蜜。苦似黄连。若不同床卧。焉知被底穿。

　　上堂。解语非干舌。能言不是声。非声非舌用。方乃号圆成。妙造如如旨。还家罢问程。诸禅德。这里荐得。不待三祇劫满六度功圆。古佛堂中一时参毕。其如疑情未脱见解偏枯。设使辩若满慈。智过鹙子。辞锋展弄。敲唱临机。纵夺卷舒。游戏三昧。于本分事中云泥有隔。何故。正令已行君不会。通身是口卒难陈。

　　因官在寺和籴上堂。数日寺门浩浩。全身走入荒草。五湖高士安禅。休要别处寻讨。廊下喏诺分明。阶前斛斟叫噪。劳生日用无私。般若光中虚老。灯笼暗地攒眉。露柱低头懊恼。令予冷眼偷看。不觉呵呵笑倒。诸禅德。且道笑个什么。三钱买个郑州梨。元来是青州枣。下座。

　　上堂。春山青。春水渌。啼鸟落花清耳目。一带平原画不成。妙印无羁岂拘束。诸禅德。岂不见古人道。闻声悟道。见色明心。瞥然妙会。辉古腾今。古人恁么道。也是抱桥柱澡洗。未出常流。开福道。闻声不悟道。见色岂明心。大冶红炉里。真鍮不博金。忽有人道。开福恁么道。何曾梦见古人。师乃呵呵大笑云。将谓胡须赤。更有赤须胡。击禅床下座。

　　上堂。举石霜迁化。众请首座住持。虔侍者曰。首座须会先师意方可住持。首座曰先师有什么意。虔曰。先师道休去歇去。一念万年去。如古庙里香炉冷湫湫地去。作一条白练去。作么生会。首座曰只是明一色边事。虔曰若恁么会不可住他院首。座曰。汝但烧香着。香烟绝处我若脱去。便会先师意。香烟绝处脱不得乃不会先师意。香烟才绝。首座脱去。师曰。诸禅德。难中之难。妙中之妙。千圣攒眉。是何关要。大众。且道首座会先师意不会先师意。若道会先师意。争奈虔侍者抚背一下曰。坐脱立亡即不无。要且未会先师意。若道不会先师意。其如首座良哉快便攃手前行。利害在什么处。要会么。路远夜行休把火。大家吹灭暗中行。

　　上堂示众。薰风乍扇。云雾顿开。杲日腾空。森罗互显。如镜照像。不碍光辉。汝等诸人二六时中发宣前尘凭何印可。这里荐得。无明界内古佛家风。荆棘林中衲僧巴鼻。大地山河借你出气。虽然恁么。借水献花常式事。傍观犹笑老婆心。击禅床。

　　上堂。宗门妙旨海口难宣。简要提撕知音罕遇。事无一向理出多门。岂不见道。有句无句如藤倚树。树倒藤枯句归何处。良久云。会么。深秋帘外千家雨。落日楼前一笛风。

　　上堂。春风浩浩。春鸟喃喃。山花开似锦。涧水湛如蓝。大圆镜里扣己而参。便恁么去也太无端。何也。文殊去后无消息。休问前三与后三。击禅床。

　　谢监庄上堂。僧问千兵易得一将难求时如何。师曰。好手须还栾布作。韩光空望立功勋。僧云。有意气时添意气。不风流处也风流。师曰。扫荡烟尘回首日。端然至化贺升平。复曰。枯木岩前道人不顾。尘劳界内衲子兴悲。恋着玄关全亏大用。灰身灭智岂是良图。裂破面门救诸苦趣。为祥为瑞今正是时。号令既行云何话会。捞龙趁凤男儿事。浅种深耕效仰山。

　　开炉上堂。曙色才分烟气消。严风括地不相饶。炉中幸有无烟炭。莫学丹霞把佛烧。烧即不无。云何委悉。恩大不知何以报。寥寥千载古风清。

　　上堂。大道无私要由心悟。心无形状全物而彰。妙契斯关万缘俱备。所以闻声悟道见色明心。闻见寂然是何面目。直饶这里见得倜傥分明。向衲僧分上天地悬远。何故。罢攀云外三秋果。休弄澄潭月一轮。

　　上堂。举南泉麻浴归宗三人访国师。至中路。南泉于地上画一圆相云道得即去。归宗于圆相中坐。麻浴便作女人拜。泉云与么则不去也。归宗云是何心行。师曰同坑无异土。千古少人知。月下休相唤。还从旧路归。

　　上堂。人从卞州来。不得东京信。陕路既相逢。到底难亲觐。抚掌笑呵呵。解佩空王印。岂不见昔有秀才善通奥义博览古今。乃问长沙和尚。某曾看大佛名经。但见诸佛鸿名。未审居何国土。长沙云。黄鹤楼崔颢题后。先辈曾题也未。秀才云未曾题。长沙云得闲无事题取一篇也无妨。师曰。先贤垂范早涉离微。言无展事句里藏机。百千诸佛知何处。黄鹤楼前握手归。

　　上堂。夏雨落绵绵。民歌尧舜天。千山增翠色。万壑锁青烟。唯有禅家无一事。饥来吃饭困来眠。要会么。路逢死蛇莫打杀。没底蓝子盛将归。

　　小参示众。阴云弥四野。心地长尘埃。试请回光看。生从何处来。这里信得及。风幡非动。直彻圆伊。更待商量。辜他先圣。虽然恁么。未透玄关者。何妨决众疑。僧问。粗言及细语皆归第一义。唤和尚作一头水牯牛得否。师曰老僧牵犁拽杷有分。僧云。和尚是大善知识。为什么却作牛。师曰未足酬恩。僧云穿却鼻孔了也。师曰一任卜度。师曰。真净界中纤尘不立。撮要提纲难谐剖析。马祖升堂百丈卷席。佛祖洪规人天正脉。检点将来弄巧成拙。何故。大鹏展翅摩霄汉。肯效搏风鹞子儿。

　　谢直岁街坊上堂。丛林浩浩谁是知音。马祖堂中盘山回首。云门会里明教翻身。彼此一时孰分优劣。大众。入廛不露迹。随处是家风。浅种与深耕。秋冬收颗粒。从他五湖衲子端坐无疑。日高一钵和罗饭。禅道是非都不知。虽然如是。尘中辨主。闹里求人。两手扶犁钁头边事又且如何。要会么。陋巷不骑金镫马。回来却着破襕衫。

　　上堂。数日霶霃雨。今朝仿佛晴。烟云消散尽。天地廓然清。檐前鹊噪。林里莺鸣。岭外牧童歌野径。江边渔父钓长鲸。禅家高卧无余事。渴饮饥餐贺大平。诸禅德。两彩一赛。凡圣齐收。若作佛法商量。大似抱赃叫屈。

　　上堂。报慈一言千圣不传。即时妙会火里生莲。然虽如是。路遥知马力。岁久见人心。

　　谢藏主上堂。琉璃殿上古佛舒光。明月堂前昙华布影。不用南诟弥勒。何须东觅文殊。华藏门开任君瞻仰。或舒或卷。尘尘普现色身。或放或收。处处毗卢境界。不舒不卷。寂尔无根。不放不收。是真常住。丝毫无碍。统摄圣凡。自利兼他。古今不坠。然虽恁么。当人分上又如何。还会么。夜半不须敲玉户。天明凤子笑衔花。

　　上堂。透脱玄关更无凝滞。一翳落眼空华乱坠。岂不见僧问赵州。学人乍入丛林乞师指示。州云吃粥了也未。僧云吃粥了也。州云洗钵盂去。其僧言下有省。师曰。赵州可谓塑不就画不成。锋𨦵不动海晏河清。五湖衲子抖擞精神。为君通一线。教子快平生。要会么。夜来春睡重。一觉到天明。

　　施主请上堂。僧问。以字不成八字不是。未审是什么字。师曰会么。僧云不会。师曰。少林几度暗思量。维摩未敢轻开口。僧云。海藏龙宫收不得。毗卢界内若为寻。师曰退后子细看。僧云。此事且止。只如檀那特施法衣有何利益。师曰。因果位中留不住。恒河沙劫报无穷。师乃曰。衲子玄关。群生命脉。锋铓未兆便好承当。文彩才彰翻成影事。何也。空劫已前乾坤未剖。凝然一片非圣非凡。不涉熏修岂从外有。洎乎世界安立四圣杂居。憎爱情生悟迷相返。妄认四大为自身相。譬彼病目见空中花。造种种业。受种种报。枉流诸趣旷劫于今。繇是世尊不离兜率下降阎浮。四十九年三百余会。演无量义。分布尘刹。抍物导迷应病与方。明师罕值真药未逢。赖遇程君为不请友。捐润屋珍宝。届开福道场。命五湖衲子看阅毗卢大藏。欲使禅人不动舌头。五千四十八卷弹指一时周足。直得须弥起舞。海水腾波。天雨四花地摇六种。因收果海果彻因源。因果两忘是真常住。傥或端倪未辨。依前重说偈言。你等诸人发卷看时急须着眼。三世诸佛全分法身尽在里许。何故。焚香提起经来读。便是拈华付嘱心。此外别求玄妙解。悠悠千古少知音。以拂子击禅床下座。

　　接新帅回上堂。选得幽居惬野情。终年无送复无迎。有时直上孤峰顶。月下披云啸一声。好诸禅德。先贤道超物表。德贯坤维。只解全身远害。不能同死同生。报慈虽是晚流。岂敢辜他古德。有时松萝影里凡圣同途。有时车马丛中人天共辙。同途共辙妙入幽微。凡圣人天要门匪异。机轮转处谁是知音。要会么。几度因时节。徘徊带雨归。

　　上堂。摩竭掩室非是通方。净名杜词未为作略。总不恁么罕遇知音。方便门中随宜举唱。岂不见僧问赵州云和尚年多少。州云苏州有。僧云和尚何姓。州云常州有。师曰。诸禅德。赵州贵买贱卖千古罕闻。寥寥丛席之间至今无人酬价。大众要会么。苏州有。常州有。月白风清天长地久。路着旧乡关。金毛善哮吼。父慈子孝少人知。回首面南看北斗。

　　谢庄主上堂。丈夫儿。自家断。日用无私休计算。被他指点谩商量。到底死生打不辨。长生路上少人行。轮转修途空懊叹。万境中。须这汉。出没卷舒无系缚。浅种深耕谁委知。沩山水牯骑来惯。头角分明在目前。五湖衲子抬眸看。诸禅德。还见么。玉笛一声风雨寒。万两黄金终不换。

　　沩山先驰至呈书。师看罢乃集众上堂。法座前拈起书曰。大众。适来先驰至方丈。未容集众先达圆封。山僧接书乃问先驰。远涉尘泥即不问。此处相逢事若何。驰云文彩已彰。山僧曰。此是多年历日。毕竟事如何。驰云重言不当吃。山僧曰一状领过。驰云消得多少。山僧曰念你远来且坐吃茶。诸禅德。且道是相见不是相见。这里见得。非唯与先驰出气。亦乃斩新日月特地乾坤。其或未然。别有一般人未见。待教衲子尽知音。度与维那宣罢。　升座曰。释主拈花强生枝节。头陀微笑眼里添尘。目击道存翻成途辙。隔江招扇早涉崎岖。总不恁么又且如何。劝君不用镌顽石。路上行人口似碑。击禅床。

　　施主请上堂。僧问。纯陀献供果证无生。檀越修崇获何福报。师曰。直下明玄旨。三轮体自空。僧云。信心檀越传将去。学人三拜不虚施。师曰。但得雪消去。自然春到来。师乃曰。实际理地华藏海中。无一法从内而出。无一法从外而入。如珠在掌随众类以分形。似镜当台映森罗而照体。尘劳界内兼济流通。枯木岩前寂然常住。如斯举唱未称衲僧。不负檀那云何敷演。良久云。石人玩月瞻星斗。木女临溪趁凤归。

　　上堂。宗门奥旨祖室玄枢。不遇当人翻成影响。岂不见芭蕉示众云。你有拄杖子我与你拄杖子。你无拄杖子我夺你拄杖子。师曰。芭蕉和尚铜头铁额眼放电光。捡点将来也是怜儿不觉丑。何故。有则与易。无则夺难。两语无病直透祖关。若也辨得。天上人间还知落处么。着眼看。休比拟。几回抛向众人前。八臂那吒提不起。以拂子击禅床。

　　谢藏主典座上堂。衲僧蹊径千眼莫窥。鸟道无私经行岂碍。要关在手通变刹那。一味醍醐莫嫌淡薄。有时毗卢藏内优钵华开。嗅之不闻是何境界。灵山仿佛少室依稀。抖擞提撕人天兼济。如斯举唱尚涉迂回。妙契圆常若为剖露。要会么。解使清风迎送客。薄𠜱明月待高贤。拂子击禅床下座。

　　上堂。僧问如何是体中玄。师曰三界绵绵。僧云如何是句中玄。师曰攒花蔟锦。僧云如何是玄中玄。师曰千圣觅无踪。僧云如何是第一要。师曰门外山童笑。僧云如何是第二要。师曰直下无遮障。僧云如何是第三要。师曰买卖交关㝡为妙。僧云。三玄三要蒙师旨。向上更有事也无。师曰。有时间把杖头挑。无限行人看不见。师乃曰。纵横问答有来由。缘木求鱼卒未休。若妙旨寻知见会。还同拨火觅浮沤。何故。达磨九年面壁早涉离微。皮髓分张法流寰海。致使儿孙各将知解蕴在胸中以为己见。看看祖道凋零。对此实堪伤悯。要穷此事。直似顽石逢春不变。方有少分相应。此外别求是谁之咎。虽然恁么。平生肝胆向人倾。相识还同不相识。

　　上堂。诸佛子。着眼看。严霜晓露彻骨清寒。匝地普天通同实际。休问得皮得髓。徒夸见浅见深。从来一道恩冤。何以自家退屈。山僧对此忍俊不禁。闲引少林无孔笛。为君吹起小阳春。乃以拂子空中一点曰。还见么。还闻么。若道见。作么生见。若道闻。作么生闻。于此两楹之间云何剖露。要会么。满眼觑不见。满耳听不闻。一堂风冷淡。千古意分明。

　　上堂。秋风秋雨颇相宜。万水千山木叶飞。堪笑灵云回首处。何须花发始忘机。何故。诸禅德。秋风萧索秋山叶落。秋雨霖漓秋天寥廓。祖师心印全彰。灵云鼻孔穿却。分明一道恩光。旷劫无形寂寞。五湖衲子急归来。休向途中乱穿凿。莫穿凿。体用从来非自他。作者不求无病药。击禅床。

　　因事上堂。僧问。长安夜夜家家月。几处笙歌几处愁。师曰总是阇梨分上事。僧云和尚也不要疑着。师曰一言已出驷马难追。师乃曰。事久多变信知有矣。何故。雪后始知松柏操。事难方见丈夫心。诸禅德。还委悉么。设使智过鹙子。辩若满慈。到这里无你开口处。无你议论处。既然恁么。毕竟如何。要会么。大树大皮裹。小树小皮缠。

　　上堂。金乌当午文彩全彰。玉兔沈辉影像俱寂。通同实际一体无诸。不落今时识情罔测。混融凡圣佛眼难窥。所以道髑髅常干世界。鼻孔摩触家风。本色衲僧云何辨白。瞥然契悟大事圆明。方称丈夫不辜行脚。更待擎拳合掌。比拟商量。毗婆尸佛早留心。直至而今不得妙。以拂子击禅床。

　　谢知事上堂。灵山标榜五指舒光。少室真规断肱立雪。尘中辨主盘山踪迹犹存。杓柄舀来象骨家风尚在。流通密旨建立法幢。全藉高人方能巨济。然后玄关大启四海一家。任他六臂三头到此也应拱手。何故。须弥顶上非凡木。白藕峰前得处高。

　　上堂。僧问如何是法身体。师曰拂子点头。进云如何是法身用。师曰大地绝纤埃。进云。二句已蒙师指示。向上还有事也无。师曰无。进云为什么却无。师曰。凡圣收来尽。君今何处寻。师乃曰。净法界身本无出没。大悲愿力示现受生。又道诸佛不出世亦无有涅槃。非为谤佛亦乃未具行脚眼在。若道不入涅槃。三界大师即今在何处。这里见得。时时无间步步相随。出没卷舒古今不坠。苟或未然。不免重下注脚。幽径野花红似火。绕门流水碧如蓝。

　　上堂。全提正令匝地风生。把定要津孰分优劣。三玄料简未称衲僧。五位君臣殊乖道体。平实无事诳呼闾阎。入理深谈黏皮带骨。何故。纤毫不动空劫已前。数量难该凭何话会。诸禅德。还委悉么。几回抛向众人前。千眼大悲觑不见。击禅床。

　　施主请上堂。僧问莲花未出水时如何。师曰人天合掌。僧云出水后如何。师曰不碍往来看。僧礼拜归众。师乃曰。正法眼藏十圣那知。秘密玄风三贤罔测。灵机湛寂体妙希夷。不落今时岂该数量。捞笼品类陶铸群情。三世诸佛异口同宣。六代祖师亚肩垂示。琅函玉偈遍满龙宫。海角天涯潜敷奥义。或瞻或礼迥脱根尘。若见若闻俱成种智。回光照彻契本幽微。印古印今非前非后。圆伊独露方号流通。超出化门是真常住。衲僧孔窍放过一着。檀那分上又且如何。要会么。寿山隐隐侵云际。福海滔滔似镜平。

　　上堂。祖师妙旨觌面无私。该括古今何尝欠少。自是根机不等见有差殊。方便门开为君举唱。有时游山玩水步步风生。有时市肆茶坊尘尘三昧。有时南山起云北山下雨。有时饥来吃饭困即打眠。诸禅德。放行把住谁是仙陀。一劄回头万机俱罢。始知多年历日如能用。免被巡官指上推。然虽如是。早涉离微。不涉离微一句作么生道。要会么。银汉纵分千派浪。琼林终是一般花。

　　上堂。有利无利不离行市。师子颦呻象王游戏。洎乎检点将来。未是衲僧巴鼻。如何是衲僧巴鼻。且看禅人争锋竞锐。有么。僧出云未必善因而招恶果。师曰大似担枷过状。僧问真玉泥中异不拨万机尘时如何。师曰老僧不敢正眼觑着。僧礼拜。师曰何不进语。师乃曰。此之一事。不可以有心知。不可以无心得。言诠杳隔聪辩莫究。其端倪寂默。奚为智讷安能凑泊。直是千眼莫窥其迹。二听那晓其音。三玄料简谩施功。五位君臣徒话会。从前知解倾荡扫除。略露风规急须着眼。以拂子划一划曰。还见么。石火一挥天外去。君今犹看月边星。以拂子击禅床。

　　结夏上堂。僧问如何是十五日已前事。师曰五眼觑不见。进云如何是十五日已后事。师曰特地少人知。进云还许学人点破也无。师曰也不消得。师乃曰。此土西天斯晨禁足。依旧夜短昼长。是处山青水渌。都来一个虚空。不用强生节目。争如攃手便归来。六六元来三十六。还会么。殷勤为报道中人。恋着玄关即拘束。

　　上堂。毗卢影里般若光中。互为主伴法界融通。白云片片帝网重重。形分万派月印寒空。道人活计古佛家风。自他兼济无功之功。诸禅德。高着眼。莫狐疑。卷舒自在今正是时。路逢剑客须呈剑。不是诗人莫献诗。

　　发化主上堂。云容叆叇舒卷长空。乍雨乍晴为祥为瑞。敷荣万物积翠千山。大事皎然辉腾今古。英灵衲子使合知时。蒙懂禅人云何话会。还委悉么。数片白云生宇宙。普天无处不垂阴。击禅床。

　　上堂。僧问如何是先照后用。师曰风行草偃。进云如何是先用后照。师曰水到渠成。进云如何是照用同时。师曰。云龙才会合。甘霖洒乾坤。进云如何是照用不同时。师曰。云散水流去。廓然天地清。进云未审向上更有事也无。师曰向下问将来。师乃曰。出家佛子物外高流。挈锡𢹂瓶访寻知识。须是踏着自己稳实田地。方解茆庵石室折脚铛儿煮粥煎茶。接待往来随家丰俭。未到如斯境界。不可虚延岁月。二六时中收视返听。子细揣摩是何面目。岂不见僧问龙牙和尚。见个什么便休歇去。牙云如贼入空室。师曰。好诸禅德。还委悉么。旷劫洞然孤光皎洁。不涉功勋是何时节。布袋痴憨丰干饶舌。大悲千眼觅无踪。体妙虚玄百非绝。下座。

　　谢藏主上堂。涅槃城里求是安身。十字街头何妨出手。放行把住通变由人。五位君臣徒夸作略。三玄宾主谩逞锋机。直截无私殊乖妙用。设使四十九年三百余会。琅函玉偈海藏龙宫。检点将来呼为切脚。敢问诸禅德。且道切个什么字。还委悉么。儒门弟子无人识。碧眼胡僧笑点头。

　　慈云法嗣书到。拈起示众曰。白藕峰前纤尘不立。报慈门下水泄难通。既是纤尘不立水泄不通。且道这个什么处得来。还委悉么。五叶一华分布后。寥寥千古散清风。乃度与维那宣罢。遂　升座曰。永嘉一宿道播寰区。招扇隔江法流四海。乾坤未剖谁是知音。空劫已前何人印可。向上一路千圣不传。透脱斯关方能妙用。慈云叆叇舒卷湘江。不假风雷霶霈甘泽。三草二木并获敷荣。毕竟指归自何而得。还知么。青山不锁长飞势。沧海合知来处高。

　　次日谢专使上堂。僧问。古者道解与师齐减师半德。见过于师方堪传授。未审和尚如何。师曰云起千峰晓。僧云养子方知父慈。师曰风高万木秋。僧云。和尚寻常斩钉截铁。今日为甚带水拖泥。师曰。个中如瞥地。船子下杨州。师乃曰。全提密印千圣迷踪。肘后灵符三贤结舌。平高就下乃可宣扬。略露风规急须着眼。岂不见玄沙令僧驰书往雪峰。峰开缄见是三张白纸。峰乃提起示众云。会么。不见道君子千里同风。僧回举似玄沙。沙云山头老汉蹉过也不知。诸禅德。雪峰父子或舒或卷今古无伦。或抑或扬凡圣罔测。重关壁立谁解流通。检点将来。总被这僧勘破。且道謷讹在什么处。还委悉么。龙向洞中衔雨出。凤从花里带香归。

　　施主设粥请上堂。诸禅德。从前日月依旧山川。泻碧堆青辉腾今古。曾无间断岂有亏盈。不见僧问赵州。学人乍入丛林乞师指示。州云吃粥了也未。僧云吃粥了也。州云洗钵盂去。僧从此大悟。大众。且道那里是这僧悟处。还委悉么。几般云色出峰顶。一㨾泉声落槛前。

　　小参。师曰。便与么散去早涉廉纤。更待商量递相埋没。何故。言无展事语不投机。承言者丧滞句者迷。不见德山入门便棒。临济入门便喝。忽有个汉出来担荷报佛深恩。然虽如是。报慈今夜也不得放过。拍膝一下曰。还委悉么。历历分明堂堂显露。师子翻身象王回顾。若能这里会观瞻。瞥转玄关无别事。岂不见僧问古报慈云。情生智隔想变体殊。只如情未生时如何。报慈云隔。僧云情既未生又隔个什么。报慈云梢郎子未遇人在。前日黄龙新师叔道。报慈也是小慈妨大慈。这僧还同受屈。梢郎子未遇人在。今时人住往作是非会却。不作是非会如何理论。良久云。天上有星皆拱北。人间无水不朝东。师曰。黄龙师叔美则美矣善则未善。山僧则不然。何也。报慈一隔佛祖命脉。放去收来圣凡罔测。隔不隔若为陈担。取诗书归旧隐。野花啼鸟一般春。击禅床。

　　上堂。千尺丝纶直下浮。芦湾深处浪花粗。捞虾捷蚬无心恋。还有金鳞上钓无。摇头摆尾跃浪𧘂波。不顾丝纶便请吞钩。有么。时有僧问如何是句到意不到。师曰。瑞草本无根。信手拈来用。僧云如何是意到句不到。师曰。领取钩头意。莫认定盘星。僧云如何是意句俱到。师曰。大悲不展手。通身是眼睛。僧云如何是意句俱不到。师曰君向潇湘我向秦。师乃曰。摩竭正令未免崎岖。少室垂慈早伤风骨。腰囊挈锡辜负平生。炼行灰心递相钝致。争似春雨晴春山青。白云三片五片。黄鸟一声两声。千眼大悲看不足。王维虽巧画难成。直饶便恁么。犹是涉途程。诸禅德。不涉途程一句作么生道。良久云。人从卞州来。不得东京信。

　　施主忏藏经请升座。长老未离方丈里。鼓声先为剖圆音。眼闻耳见非他事。何必驱驰向外寻。诸禅德。是眼作么生解闻。是耳作么生解见。这里荐得。毗卢界内古佛舒光。荆棘林中敷扬般若。匪移跬步坐大道场。如或波中捉月缘木求鱼。未息狂心请垂诘问。僧问如何是临济全机。师曰向什么处去来。僧云如何是云门鉴咦。师曰少人知。僧云如何是法眼声色。师曰攒花蔟锦。僧云如何是沩仰父子。师曰两口无一舌。僧云如何是曹洞五位君臣。师曰团团无缝罅。师乃曰。灵山瞬目早是周遮。良马窥鞭岂为英俊。岩间宴坐天帝散花。无说无闻藏头露影。少林面壁计较未成。立雪断肱辜他衲子。黄梅呈颂胜负偏枯。半夜传衣瞒人不少。从上来事合作么生。岂假人天众前摇唇鼓舌竞锐争锋。互立主宾交参问答。检点将来弥天过犯。虽然恁么。不因檀信方敲唱。争见龙华会里人。久立众慈伏惟珍重。

　　上堂。行脚高士拨草瞻风。未透目前关。难明心地印。岂不见先贤道。要识诸佛心。但向众生心行中识取。要识常住不凋性。但向万物迁变处会取。诸禅德。一言已出驷马难追。拨转玄关通同实际。这里信得及。尘劳界内豁开千圣玄机。荣谢境中顿证多生面目。迥超觉岸不假熏修。其或疑情未脱见解偏枯。莫将三岁竹。拟比万年松。击禅床。

　　卷上
卍新纂续藏经第 69 册 No. 1353 开福道宁禅师语录


　　潭州开福禅寺第十九代宁和尚语录卷下

　　住大沩山嗣法小师　善果　集

　　上堂。春风习习春日熙熙。鸟啼东岭上。花发树南枝。园林并紫陌。赏玩颇相宜。行人半醉半醒。游客似憨似痴。或歌或舞或笑或悲。头头尽是吾家事。处处全彰妙总持。因甚把住特地生疑。辜他古德努力披陈。不省这个意。修行徒苦辛。久立众慈伏惟珍重。

　　上堂。僧问。永嘉道摩尼珠人不识。如来藏里亲收得。如来藏即不问。那个是珠。师曰。有时间把杖头挑。千眼大悲看不见。僧云。将谓少林消息断。而今踪迹宛然存。师曰你何不问如来藏。僧云。把得骊龙角。夺得明珠归。师曰珠在什么处。僧提起坐具。师曰未是好手。僧礼拜。师曰见机而变。僧问。荏苒光阴岁月寒。禅家赢得共盘桓。个中消息无人会。愿闻提唱祖师关。师曰铁牛横古路。僧云莫便是和尚为人处也无。师曰。目前大道无迂曲。何得伶俜向外求。僧云。今日得个真消息。白雪梅花满洞中。师曰。莫将闲语句。味却祖师心。师乃曰。诸法寂灭相。不可以言宣。适来许多问答图个什么。还委悉么。通人分上言诠寂默皆归实际之场。𣆶学高流遂成取舍之法。园林池沼皆演妙音。诸法所生唯心所现。又道不是风动不是幡动仁者心动。诸禅德。大小老卢好与三十棒。何故。只知穿靴不觉裤绽。然虽恁么。鸟啼处处皆相似。花落不闻流水声。

　　上堂示众。未透祖师关。时光如箭急。白发皓然生。新年又五日。记得云门道平地上死人无数。过得荆棘林者是好手。时有僧问。恁么则堂中第一座大有长处也。云门云苏噜苏噜。师曰。等闲垂手去。八面清风生。虽然恁么。子细检点将来。大小云门被者僧一拶。直得隐身无路。汝等诸人还见么。这里觑得破。平地上活人无数。荆棘林中转大法轮。何故。大悲不展手。通身是眼睛。击禅床。

　　谢知客上堂。开门待知识。知识不来过。知识既过。凭何施设。金果早朝猿摘去。玉花𣆶后凤衔来。便恁么。涉离微。不施武艺。罕遇知音。岂不见赵州问僧曾到此间么。僧云曾到。州云吃茶去。州复问僧曾到此间么。僧云不曾到。州云吃茶去。院主问赵州。曾到此间教伊吃茶去且从。不曾到此间为甚教伊吃茶去。州唤院主。主应诺。州云吃茶去。师曰。赵州门下不拣高低。一碗粗茶普同供养。得其味者方知冷灰里九转透瓶香。如或未辨端倪。不免重下注脚。南北东西万万千。赵州待客岂徒然。莫嫌冷淡无滋味。惯把脂麻一例煎。击禅床下座。

　　上堂。报慈家风淡薄。厨堂诸事萧索。唯有金刚眼睛。四海禅人咬嚼。咬得破。旷劫无明须臾销铄。天上人间自在快乐。咬不破。成结缚。六用门头尘缘竞作。诸禅德。你咬嚼。闲处着。灿烂无瑕光明闪烁。几回觌面相呈。自是诸人讳却。

　　上堂示众。真不掩伪。曲不藏直。句里明人言中辨的。处处总持头头弥勒。拟议思量当门荆棘。岂不见古德问僧林间什么声。僧云鹁鸠声。古德云。欲得不招无间业。莫谤如来正法轮。诸禅德。设使通身是口。作么生商量。要会么。暗通山下路。流出洞中花。

　　谢化主回寺上堂。师曰。禅人莫莽卤。二月又初五。透彻祖师关。一句该今古。虽然如是。不涉今古底事又作么生商量。还有知得者么。出来吐露看。僧问如何是宾中宾。师曰路上行人更问津。僧云如何是宾中主。师曰阇梨自道取。僧云如何是主中宾。师曰问处分明答最亲。僧云如何是主中主。师曰。七星光彩辉。六国罢烟尘。僧云四宾主外更有事也无。师曰向内亦无。僧云谢师答话。师曰非子境界。师乃曰。春色无高下。园林花木红。总持门大启。何处觅圆通。休问迷逢达磨。须知垂手尘中。踏翻厚地刺破虚空。人天榜㨾佛祖家风。敢与龙王斗富。自他兼济何穷。翻身不露迹。直上妙高峰。诸禅德。且道是什么人境界。还委悉么。渠无面目。三界为家。解把过头杖。逢春点异花。

　　岁除小参。时光迅速不与人期。刹那异世早见岁除。未明心地难免狐疑。设使问似百川竞注。答如大海吞流。古佛堂中都用不着。岂不见僧问灵云。混沌未分时如何。灵云云露柱怀胎。僧云分后如何。灵云云如片云点太清。僧云祇如太清还受点也无。灵云不对。僧云恁么则含生不来也。灵云不对。僧云直得纯清绝点时如何。灵云云犹是真常流注。僧云如何是真常流注。灵云云似镜长明。僧云向上还有事也无。灵云云有。僧云如何是向上事。灵云云打破镜来与你相见。师乃曰。好诸禅德。尽十方世界是一面镜。作么生说个打破底道理。到这里直饶眼亲手辨光影俱亡。如鸡抱卵啐啄同时。正好吃报慈拄杖。何故。弄影禅和如麻似粟。虽然不得力。犹胜别劳心。

　　上堂。僧问。弥勒真弥勒。分身千百亿。时时示世人。世人俱不识。未审和尚还识么。师曰山僧不识。僧云大小报慈为什么不识。师曰老僧不讳此事。僧云勘破了也。师曰三十年后忽然汗出也不定。师乃曰。问答尖新逞峻机。如将画饼要充饥。纵经尘劫空劳力。争似忘言合大虚。何故。祖师妙旨杳绝言诠。密契玄宗早成多事。岂况妄呈见解缁素奚分。鼓弄词锋是非竞作。欲究斯宗远之远矣。虽然如是。万古碧潭空界月。再三捞捷始应知。

　　开炉上堂。熙熙风景不相饶。免见丹霞把佛烧。莫谓开炉无一事。汾阳扇子手中摇。诸禅德。祖师密旨杳绝纤埃。应用无私匪亏时节。寒时寒热时热。木佛放光明。院主生忻悦。绢扇足风凉。衲僧摇不彻。分明漏泄天机底事。因何不瞥。若也玄关拨转。自然心眼豁开。方信普通年远事。岂从[葸-十+夕]岭带将来。

　　谢藏主上堂。兵随印转将逐符行。把断要关不通音信。然而事无一向理出多门。借路经过略与诸人相见。忆昔日岩头雪峰钦山三人同行。到一山寺值雨。钦山雪峰每日看藏经。唯有岩头默然端坐。藏主乃问岩头曰。我此间接待。爱人看经结缘。上座吃饭了端然打坐。有何利济。岩头曰某甲不识字。主曰何不问人。岩遂将经一卷指经题两丿问藏主是什么字。主曰不识这个字。岩曰这个字尚不识读经何为。拂袖便去。师乃曰。诸禅德。岩头一期逞俊。大似贪观白浪失却手桡。藏主暗中嬴一着。今古少人知。祗如道以字不成八字不是。毕竟唤作什么字。这里见得。非唯穿却岩头鼻孔。一大藏教从此披露。苟或未然。不免重下注脚。以字不是八不成。无言童子笑忻忻。优昙华现人间瑞。鼻孔通天嗅不闻。诸禅德。既是通天鼻孔。为什么嗅不闻。要会么。日月不到处。特地好乾坤。

　　施主请上堂示众。湘山青。湘水碧。上下四维。东西南北。处处释迦头头弥勒。啐啄同时无劳外觅。这里见得。不待僧祇劫满六度功圆。当处道场岂容拟议。其如疑情未脱信力未完。缁素临筵请垂敲唱。僧问。檀越勤重伸三请。师将何法利人天。师曰清风四起云散长空。僧云未审施主获何福报。师曰。但得三轮清净业。恒河沙劫用无穷。师乃曰。朕兆未生庄严毕备。乾坤才剖早涉迂回。摩竭深关时流罔测。少林号令草偃风行。直下承当犹成影事。那堪攒花蔟锦玉转珠回。展弄辞源欲穷妙道。大似持蠃酌海折草量空。枉费精神全无利益。何故。若寻言语会。特地隔西天。以拂子击禅床下座。

　　谢檀越施法鼓上堂。此方真教体。清净在音声。欲入三摩提。实从闻中证。好诸禅德。法鼓才挝人天耸耳。妙应无私是何宗旨。这里荐得。楞严一会俨尔犹存。大众还会么。霭霭圆音该法界。直教万古警群迷。

　　结夏小参。霶㵡天际雨。嘹喨寺亭钟。耳目不到处。翻怜面壁翁。诸禅德。祖师苗裔诸佛要门。法界群情刚然讳却。至使五湖衲子物外高流。挈锡𢹂瓶名山洞府。或经冬夏或涉春秋。但知鼓弄辞源摩唇捋觜。争锋竞锐以当家风。病在膏肓世医拱手。赖有智人出世悯物垂慈。万仞峰前和身便放。岂不见僧问西院匆和尚拟问不问时如何。西院便打。僧拟议。西院云若作棒会眉须堕落。僧有省。诸禅德。还知么者僧却有陷虎之机。西院不觉投他深阱。若人辨得。亲佩毗卢印。当场捋虎须。其如见解未圆。棒头有眼明如日。要识真金火里看。

　　上堂。暗里抽横骨。明中坐舌头。偏圆不到处。万古及千秋。且道是何时节。还辨明得么。这里见得。不待三祇劫满六度熏修。立地与古佛同参。顿证多生面目。其如智眼未明。不免抛沙攃土。岂不见僧问开先和尚。年穷岁暮时如何。开先云依旧孟春犹寒。诸禅德。先贤垂范流落人间。日久岁深禅人不顾。何也。语非玄妙。直透重关。画瓶打破。渌水青山。莫讶报慈多冷淡。得盘桓处且盘桓。

　　上堂。凛凛玄风尘尘三昧。信手拈来曾无障碍。不用安排素非憎爱。透过斯关逍遥自在。便恁么去早涉崎岖。更待商量辜他先德。然而恁么中下之机甚处摸𢱢。第二义门聊为举唱。记得佛日问夹山。大众鹤望乞师一言。夹山云。路逢死蛇莫打杀。没底篮子盛将归。佛日云。手执夜明符。几个知天晓。山云。大众归去来。已有人了也。师曰。泽广藏山理能伏豹。虽然针芥相投。且道落在什么处。者里见得。斩新日月特地乾坤。其或未然。姹女已归霄汉去。呆郎犹弄火炉烟。

　　冬夜小参。先贤垂范巧妙临时。解烹露地白牛。惯炊黍米香饭。煮野菜羹唱邨田乐。更深夜静与众分冬。然而拔贫作富今古罕闻。踏着斯关超方物外。山僧这里空寥寥白历历。上下及四维。东壁打西壁。中间一物无。将何为轨则。赖遇库司置辨土仪果子。下座云会堂中大家东咬西咬。忽然咬着一个。始知是处绿杨堪系马。家家门庭透长安。虽然如是。或遇无口人来将何祗待。这里见得。坐断千圣舌头。露出平生光彩。其或未省因由。莫嫌冷淡无滋味。一饱能忘万劫饥。击禅床。

　　举僧销经兼谢监庄上堂。举药山久不升座。院主白云。大众渴仰和尚示诲。幸望慈悲。山云槌钟着。钟声才动大众云集。药山升座。良久。下座归方丈。欲闭门。院主随后问云。和尚许为众说法。为什么一言不措。山云。经有经师。论有论师。律有律师。又争怪得老僧。师曰。诸禅德。药山老汉慎初护末佛眼难窥。院主狭路相逢等闲蹉过。至今千古之下挂人齿牙。报慈者里又且不然。昨日请监庄监收。今朝升座陈谢。堂里特为煎茶。大众都卢总见。且道还有为人处也无。师良久云。休休。幸有德山风骨在。饥餐泥土壮肌肤。

　　上堂示众。三八念诵。五日一参。古佛标榜。今人可观。通方上士不用颟顸。如石含玉似地擎山。直下会得也大无端。何故。明暗一条今古路。依俙屈曲隔烟岚。

　　谢化主上堂。祖师门下妙旨无私。不堕物机混融凡圣。所以涅槃城里作者犹嗤。明月堂前道人不顾。灰身灭智岂是丈夫。避色逃声何名作者。捞龙打凤须信男儿。露刃藏锋还他开士。化城抹过宝所非遥。独步坤维何人境界。还委悉么。打破画瓶归去后。南山下雨北山云。

　　春日上堂。僧问。大地尽为银世界。琼楼玉殿遍娑婆。未审如何是文殊境界。师曰举目无遮障。僧云如何是普贤境界。师曰遍界不曾藏。僧云莫便是和尚为人处也无。师曰你何不问观音境界。僧云。为复只恁么。别更有在。师曰。江湖一片堪图画。眼里无筋不易看。师乃曰。漏泄春消息。梅花遍界开。千峰无异色。平地绝纤埃。莫谓白牛无觅处。普贤招手待君来。急回首。不须猜。乾坤都一片。何用更徘徊。

　　结夏上堂。大道无私遇缘展缩。年年四月。今朝普请。方来禁足。寒山亸袖舞三台。拾得横琴弹一曲。一二三。四五六。夏雨布长空。清声发幽谷。直饶不堕宫商。也是强生节目。争如野外农夫。击壤高歌鼓腹。不学禅律威仪。免见蜡人随逐。虽然恁么。不伤物义抹过时机。又且如何话会。丹凤不栖无影树。直透烟霄意自殊。

　　圣节上堂。乾坤之内宇宙之中。高悬舜日大扇尧风。祝　一人之寿算。祈万世之穹隆。唯吾家佛子受赐颇多。物外优游凭何祝
圣。要会么。为祥碧落云千片。耸翠须弥万仞高。以拂子击禅床下座。

　　留街坊上堂。是法住法位。世间相常住。南山叆叇生云。北山滂沱下雨。通身是口阿师。比拟徒夸唇觜。把定放行为君重举。目前火急便还家。莫认殊乡为故里。虽然恁么。官不容针私通车马。幸对人天何妨诘问。僧问。枯木堂中即不问。入廛垂手事如何。师曰。解运沤和句。能舒佛祖机。僧云未晓玄言再伸请益。师曰人天得路凡圣归心。僧云忽遇三头六臂者来如何支遣。师曰。手擎楖𣗖杖。相见不扬眉。僧云。半千丛席里。推出作家人。师曰谢子赞叹。师乃曰。浩浩尘中善能垂手。悲智冥符古今希有。深入总持门。气宇𧘂斗牛。目连鹙子攒眉。妙德空生缄口。一句无私扫除窠臼。虽然如是。且道这个人二六时中向什么处行履。若也辨得。头圆似天脚方似地。鼻直眼横清风万里。苟或未晓纲宗。莫爱白云深处坐。枯木寒岩未足奇。以拂子击禅床。

　　小参。师曰遍界不曾藏。通身无影像。相逢莫讶太愚痴。旷劫至今无伎俩。无伎俩。少人知。大体还他肌骨好。何须照镜画娥眉。岂不见马大师与二三子玩月次。马师垂语云正当恁么时如何。西堂云正好供养。百丈云正好修行。南泉拂袖便行。马师云。经入藏。禅归海。唯有普愿独超物外。师乃曰。诸禅德。马大师等闲舒卷。妙手天然。也是贪观云里雁。失却渡头船。若人检点得出。披毛游火聚。戴角混尘泥。其如见处朦胧。为汝重下注脚。经入藏。禅归海。未足衲僧亲道底。拂袖前行归去来。击碎重关门大启。重关既启。还有见马师者么。良久云。休休。长安夜夜家家月。几处笙歌几处愁。珍重。

　　谢化主上堂。空王门下法令当行。列局分司利生为务。无明海内驾起慈舟。人我山中盛栽忍草。伶俜游子诱引还家。直指衣中久怀至宝。获解脱道证本圆常。报佛深恩方名垂手。虽然恁么。不伤风化物义两全。又且如何剖露。良久云。金殿玉堂留不住。披毛戴角又重来。

　　施主请上堂。人天普集龙象交参。大事全彰云何不顾。须待提纲举要鼓唱玄风。蔟锦攒花以为谛当。都无所益枉费心机。奈缘中下之流无由凑泊。山僧今日等是无端。向第二义门作个程限。众中莫有英灵衲子本分禅人。幸遇檀那请命方便门开。摆动精神任君施设。有么有么。僧出云。见之不取。思之千里。师曰。等闲抛饵波中去。便有锦鳞上钩来。僧云和尚且莫压良为贱。师曰。元来不是金鳞族。辜负谢家船上人。师乃曰。全提要妙三藏绝诠。海印舒光该罗法界。有情无情炳然应现。有时南州北郡买卖交关。有时看风把柁顺水行船。有时酒肆茶坊迎宾待客。有时投壶走马歌笑围棋。种种多般要源流出。玄关瞥转大用现前。一概无私平等大道。始知诸佛转法轮。群生解差别。目击便归来。秤锤浑是铁。如斯告报。正属化门。不犯锋楞。云何举唱。还委悉么。善吉岩前草不生。憍尸谩把天花散。

　　上堂。空空至理杳绝纤埃。功勋不到妙叶难该。不落是非中。有无争敢和。何劳指注便请承当。过后追风徒夸好手。岂不见北岩问洞山什么处来。山云湖南。岩云观察使姓什么。山云不得姓。岩云名什么。山云不得名。岩云还理事也无。山云自有廊幕在。岩云还出入否。山云不出入。岩云岂不出入。山拂袖便行。师曰。应机不妙展事难谐。检点将来弄巧成拙。来晨岩入僧堂唤昨日新到上人。洞山出应诺。岩云夜来因缘不契。老僧一宿不安。却请上座代一转语。若相契开粥相伴过夏。山云请和尚举。岩云不出入。山云太尊贵生。诸禅德。君臣道合犹涉偏圆。宾主穆时翻成途辙。尊贵一路智者知焉。比拟商量白云万里。然虽恁么。敢问诸贤作么生是尊贵底事。要会么。夜半石人忘形像。天明木女觅无踪。

　　谢街坊上堂。禅家流。勿忌讳。干木随身逢场作戏。有时高卧白云。有时持盂闹市。有时爱抚没弦琴。有时善宣无量义。有时似痴似騃。有时为祥为瑞。不是碧眼胡。亦非傅大士。住住他年自有知音知。何必清风动天地。

　　上堂。秋日耀长空。秋江浸虚碧。伤嗟门外人。处处寻弥勒。蓦路忽抬头。相逢不相识。诸禅德。既是相逢为什么不相识。剪尽霜前竹。临溪不化龙。击禅床。

　　谢供头化主上堂。万里无云长天一色。不落古今那该彼此。要津把断风骨旋生。设使灵山密付。谩说拈华。少室亲传。徒夸得髓。总不恁么。毕竟如何。要会么。师子窟中无异兽。象王行处绝狐踪。

　　上堂。僧问如何是事法界。师曰。杖子拈将来。随时得受用。僧云如何是理法界。师曰。妙体本无私。应缘非少剩。僧云如何是理事无碍法界。师曰。通同归实际。语妙少知音。僧云如何是事事无碍法界。师曰肥典座瘦维那。师乃曰。薄𠜱明月碎清风。浅种深耕莫大功。破二作三横竖算。四方八面用无穷。诸禅德。还委悉么。当人分上在体前。不落偏圆是何境界。放行也。诸佛放光明。助发实相义。言下合无生。为祥复为瑞。收来也。初祖门庭。不通水泄。无物堪比伦。教我如何说。不收不放。随处道场。分司列局。岂并寻常。一夜落花雨。满城流水香。

　　上堂。灵山顾视迦叶亲闻。白藕峰前卢公契旨。直饶针芥相投。未免随波逐浪。何也。俱成胜负犹涉驱驰。争似青天为幕夜月为钩。卧藤萝下块石枕头。好诸禅德。踏得故关田地稳。不风流处也风流。

　　小参。云收天际雾卷长空。坐立俨然谁家风月。这里荐得早涉崎岖。更待商量般雪填井。然虽恁么。不许夜行刚把火。直须当道与人看。岂不见僧问盐官和尚。如何是本身卢舍那。官云与我过净瓶来。僧乃过净瓶。官云安旧处着。僧安旧处。复问如何是本身卢舍那。官云古佛过去久矣。师曰。诸禅德。先贤垂范语真如弦。衲子奔波刚然不顾。山僧今夜等是无端。试与诸人评议。这僧只知向前。不觉蹉路。盐官慈悲广大。检点将来弄巧成拙。且道利害在什么处。还委悉么。粉骨碎身未足酬。一句了然超百亿。

　　谢监收上堂。田中稻子已焦黄。颗粒圆成不并常。妙手及时收拾后。五湖龙象济饥疮。诸禅德。一日两次上堂。不曾咬破一粒米。因什么却有济饥疮。要会么。剑为不平离宝匣。药因救病出金瓶。

　　上堂。一人发真归源。十方虚空悉皆销殒。敢问诸禅德。从古至今得道圣贤如河沙数。因什么虚空大地宛尔犹存。到这里作么生承当。于此见得。坐微尘里转大法轮。苟或未然。浑家不是不进步。无奈当门荆棘生。下座。

　　上堂。高提祖印独耀寰区。坐却舌头圣凡罔测。声前要旨妙叶难该。句后玄关金针双锁。通人分上肯受提撕。蒙懂禅流徒夸作略。设使五湖衲子四海高人。问似龙飞凤舞。答如玉转珠回。向本分事中白云万里。何也。诸缘不涉岂落今时。要会么。混沌未分全体现。乾坤才剖失便宜。击禅床。

　　上堂示众。妙孤峰顶竟日不逢。菩提场中随处合会。岂不见东印土国王请般若多罗尊者斋。乃问。诸人尽看经。尊者因甚不看经。尊者曰贫。道入息不居阴界。出息不涉万缘。常转如是经。百千万亿卷。大众。孰谓祖师关棙险。等闲拈出与人看。还见么。向下文长。付在来日。

　　上堂示众。兔走乌飞暗移时节。入夏早三旬。衲僧彻未彻。休寻向上关。莫问西来诀。健则松径闲行。困则堂中便歇。恩光一道皎然。旷劫未尝生灭。无物可并雌黄。教我云何剖说。回头踏着自家乡。始信秤锤浑是铁。

　　上堂。形名未兆早涉戈矛。是非锋起彻底风流。左旋右转海印全收。枯木堂前徒话会。无明山上任优游。君不见。一叶落时天下秋。

　　上堂。净法界中纤尘不立。所以道恁么也不得。不恁么也不得。恁么不恁么总不得。离此之外。毕竟如何。要会么。常忆帝城三月里。鹧鸪啼处百花香。

　　上堂。门外春将暮。园林华木残。灵云消息在。游子莫颟顸。诸禅德。还知么。云舒四野雨潟长空。花落花开春来春去。往复本非移易。迷悟岂有差殊。急回首。不须疑。嫩竹抽新笋。寒松长旧枝。灵云亲悟处。眉上更安眉。

　　为亡僧下炬。生也不知。死也不会。不知不会。逍遥自在。南北东西曾无挂碍。且道明禅人即今在什么处。还知么。露地白牛无觅处。火里蝍蟟飞上天。

　　施主请上堂。举阿育王设斋。严百千宝座。内虚一位。因问耶舍尊者曰此位何虚。耶舍曰。有宾头卢大士受佛付嘱不入涅槃。应四天下供。作是语已。宾头卢忽然在坐。王遂问曰。承闻大士亲见佛来是否。宾头卢以两手拨开眉曰亲见佛来。师曰。古今不异。达者同归。踏着斯关。自他兼济。山僧不惜眉毛。重为诸人指注。遂竖起拂子曰。看看。宾头卢尊者与百千眷属在报慈拂子头上。高声大叫报你诸人云。休休。大丈夫儿合自由。急急修。莫悠悠。看看。便是结交头。莫学陵田栽𣆶稻。一阵霜风无可收。

　　小参。大道皎然本无迷悟。杳忘三际超越上乘。透古透今非玄非妙。通同法界一种平怀。古路无私何人措足。岂不见僧问赵州学人乍入丛林乞师指云。州云吃粥了也未。僧云吃粥了也。州云洗钵盂去。其僧有省。师曰。赵州老汉大似因风吹火顺水飏帆。击碎斯关。尘中物外凡则全凡圣则全圣。若能如是解。通达事理竟。其或涯际未分。路逢死蛇莫打杀。没底篮子盛将归。

　　谢化主上堂。滔滔法海清浊混流。湛湛禅河鱼龙变化。杳杳无涯际。澄澄彻底寒。短棹孤舟徒夸好手。长竿画舫方称男儿。风浪掀天云雷匝界。丝纶便掷不顾危亡。灵鳌锦尾上钩来。跛鳖盲龟随浪去。满船装载月渚芦湾。共乐升平同歌道泰。从前祖业岂假外求。截流到岸之人。且道是何面目。还见么。须弥顶上非凡木。白藕峰前得处高。

　　上堂示众。未离兜率已降王宫。未出母胎度人已毕。诸禅德。日日日从东畔出。朝朝鸡向五更啼。虽然不是桃源洞。春至桃花亦满蹊。又道毗蓝园内右胁降生。七步周行四方目顾。天上天下唯我独尊。大似贪观天上月。失却掌中珠。还知落处么。若知落处。方为孝子顺孙。苟或未然。不免重下注脚。良久云。天生伎俩能奇怪。末上输他弄一场。

　　圣节上堂。灵山密旨迦叶非闻。少室玄言神光道听。拈华得髓尽是虚名。妙用无私匪从外有。放行也皇风荡荡帝道平平。收来也海晏河清民歌率土。不收不放共乐升平。金轮统御三千界。山岳齐呼万岁声。

　　冬夜小参。露地白牛烹却了。清风细切亦虚传。报慈此夜凭何献。一碗粗汤直万千。诸禅德。既是一碗粗汤。为什么却直万千。要会么。两手持来如得用。不须辛苦走山川。

　　为亡僧下火。提起曰。大众。要行便行要住即住。翻身踏破太虚空。推倒妙峰无影树。虽然恁么。且道居何国土。还知么。古佛位中留不住。夜来和雨宿寒溪。

　　上堂。见月休观指。还家罢问程。此是古人语。丹青画不成。好诸禅德。只如一夜风雷。连宵春雨。三方及四维。上下亦复尔。还家路头在什么处。见么。慈门大启今古历然。踏得故关田地稳。始知千圣不曾传。其如恋着化城。也怪山僧不得。

　　因僧举玄觉问僧林间是什么声。僧云鹁鸠声。觉云。欲得不招无间业。莫谤如来正法轮。师乃问僧你作么生会。僧云亘古亘今。师曰不易卜度。颂

　　前箭犹轻后箭深。行人何事苦沉吟。翻身若解看方便。始信真鍮不博金。

　　女子出定

　　抹粉涂坏恰似呆。神头鬼面舞三台。千千万万人窥看。子细不知谁见来。

　　石霜首座

　　一片虚空亘古今。鳞龙头角竞疏亲。坐亡立脱知多少。铁树花开别是春。

　　灵云桃花

　　春去复春来。桃花依旧开。东风浩浩曾无间。刚地灵云道不猜。

　　谛当未彻

　　百炼精金大冶中。任他腾焰亘大红。须臾拈出教人看。添得行家价转丰。

　　游山玩水

　　游山玩水事寻常。早𣆶归来𩯭欲霜。踏破草鞋回首看。数声猿叫白云乡。

　　明招示众因缘

　　风头坐断进还难。衲子相将不易看。不到潼关天已晓。不堪回首望长安。

　　赵州洗钵

　　丛林乍入问来由。吃粥无过洗钵休。有意气时添意气。不风流处也风流。

　　祖师风幡

　　非风幡动唯心动。犹涉廉纤强指陈。大地未曾添寸土。不知谁是点头人。

　　夜深闻喝火号声。故经曰。即时观其音声而得解脱

　　火号更深喝道来。普门关棙一时开。圆通大师呵呵笑。不是峨嵋与五台。

　　僧问如何是真如不变

　　妙体本如如。无劳待卷舒。直饶恁么去。未免草庵居。

　　因伯照书中云思量有个悟处。又云工巧诸伎艺。煎茶及扫地。尽现行此事。日用唯灵智。遂成四颂

　　思量有个悟因由。万叠云山障路头。更话煎茶并扫地。泥中洗土转添愁。

　　煎茶扫地事如麻。若了如麻理不差。打破画瓶归去后。始知凡圣眼中花。

　　工巧诸伎艺。头头迸出真祥瑞。瞥然端坐到家乡。堪笑维摩谈不二。

　　尽现行此事。一段光明照天地。体用从来非自他。何须更觅锥头利。

　　僧问。诸佛非道何以脱尘。父母非亲何以养育。又云法王严父是真依

　　诸佛非道父非亲。格外殷勤强指陈。朕兆未分全体露。不知谁识个中人。

　　法王严父是真依。二臂三头转背伊。要会祖师端的旨。不劳瞬目又扬眉。

　　新笋竹

　　迸破莓苔地。亭亭出短篱。箨随风雨解。根有岁寒期。凤管终须奏。渔竿莫可窥。傥容常守节。定见化龙时。

　　寄希饶闲堂

　　浮名浮利懒跻攀。闻构茆堂杳霭间。搔首凭栏人不会。落花啼鸟藓痕斑。

　　十六夜对月和十五夜无月

　　四面阴云旋旋舒。冰轮一片耀昏衢。影分万派曾无异。光照千门岂有殊。境寂风清思至友。香残玉篆倦加趺。寥寥廓彻琉璃界。心月圆明德不孤。

　　辩禅人五羊作丐写　师真求赞

　　非幻非真。僧繇难写。貌不惊人。权衡保社。画虎作猫。指驴为马。月彩分辉。风清大夏。五羊城里旧知音。觌面相呈那辩也。殷勤寄语莫狐疑。便是蒋山宁道者。

　　送僧归华藏

　　禅人告别欲南归。卷衲和云伴锡飞。脚下路穿华藏界。何须待叩吉祥机。

　　师于政和三年癸巳冬十一月初四日净发沐浴。初五日斋罢。鸣鼓小参辞众。期以初七日示寂。至座前拈香曰。髑髅大士拟敷扬。惊起波旬五天去。沉檀一片白莲香。妙体巍巍超十地。遂敛衣就座。

　　告众曰。晷运推移。日南长至。天地一阳生。万物敷奥义。生死与去来。从本无忌讳。华藏门开主伴俱备。师子翻身象王游戏。如今不究根源。直待龙华三会。良久云。某甲所以自作道人。披缁二十四岁。历遍宗师亲近知识。初作道人时日诵金刚经十卷为常则。始于崇果山烧浴诵经。至于此章句能生信心。以此为实。不觉失脚在热汤桶内。脚皴桶破。当体获解脱道证本元常归家稳坐。无奈其处宗师蓦头印证。自着此贴肉汗衫。游明州保社遍参知识。见雪窦老良禅师。此乃亲见慈明尊宿。投机问答将及二年。良禅师退去。遂过台州见涌泉诚禅师。衢州见子湖觉禅师。此二尊宿亲嗣南禅师门下。然竟未契自本所得。遂过南禅参佛慧禅师。随住钟山。钟山游学十载。佛慧迁化。下游淅中。朝𣆶通话。日看两转因缘。亦仅二载至庐山开先听暹和尚小参。罗汉听英和尚说祖师偈颂。复事圆通法镜禅师一年。渡江参三祖宗和尚。深入实际。得游戏三昧。因见太平清和尚举赵州洗钵盂话。师资方顺。抽身便行。至白莲峰前再来庵畔。遇个髼头老人小参。举忠国师古佛净瓶。赵州狗子无佛性话。当下如去千斤重担。握佛祖威权。建立法门至于今日。无何幻缘未久绍。报慈道场聚衲子半千。始及五载。会中有头角兄弟三十四人。方欲下毒手烹炼以报先师深恩。岂期病气侵凌报缘欲尽。期初七日长往。所以鸣钟集众。少事奏闻。(某甲)扫洒当寺五历岁华。每荷方来义聚戮力赞成。感仰之怀。言不能尽。其或舍此壳漏则有行程。奉祝监寺诸知事首座诸头首。兜率西湖二禅师。寺门勤旧宿德。云堂胜众小师行者等。不得举哀恸哭被麻作孝。费用常住布绢。广致孝道。法堂右边安龛。左边安床。中间挂真。起动诸山长老举哀下火。起灵挂真事涉迂回。有昧因果。所费常住。何如买油籴米供养众僧。只可依亡僧例。留龛于法堂右边一宿。侵晨念诵。每僧执一片柴送至亡僧坛上。请首座下火。至三日收灰。所有遗骨盛以花碗送入大江水心。不得造塔。况今吾道之季难得宗师。后进兄弟不知所往。若黄龙新和尚．灵源清和尚．夹山勤和尚．龙门远和尚。皆是得诸佛骨髓。能脱人生死根源。慕道兄弟可往奔凑。以究此事不负出家。丁宁所祝。若依老夫之言。乃真出家佛子。真吾眷属。异世他生求得相聚。若不依老吾之言。则是天魔外道。灭吾种族。非出家人。世世生生不愿相见。于此二途请从一决。良久乃云。出家佛子彻髓彻皮。华藏海中游戏自在。轮回界内任性升腾。是以俱尸城畔椁示双趺。熊耳峰前亲遗只履。所以祖祢不了殃及儿孙。画㨾起模至于今日。又道吾紫磨金身今日即有明日即无。若道吾入涅槃非吾弟子。若道吾不入涅槃亦非吾弟子。当此之际。还委悉么。若相委悉。非谓穿却黄面老人鼻孔。亦乃知得山僧落处。其或未然。报慈恁么来。举世无相识。水月与空华。谁坚复谁实。住院历五年。都卢如顷刻。瑞云散尽春风生。走却文殊遇弥勒。咄。下座。至是日酉时。加趺而逝。十一日阇维收五色舍利。归藏于塔。

　　潭州开福禅寺宁和尚语录卷下(终)

　　No. 1353-C

　　歙州宁道者。祖席晚出之子。参到罗笼不住处。行到祖佛莫知之地。发迹开福。领五百众。诸方景慕。克日时坐化。预作小参。丁宁同学佛鉴佛眼及老僧。人天耸然。其遗言妙句足见启大炉鞴。运大钳锤。览之者当高着眼。　　　　　圆悟禅师　克勤　题

　　No. 1353-D

　　师祖宁禅师生于徽州婺源县汪氏家。得业建康府蒋山。出世开福。唱道语录昔尝镂版闽中。然江湖丛林禅衲故艰得之。谨令新安毗丘怀璋募众缘。依旧本重刊以广流通。

　　淳熙六年己亥结制日住南康军云居山真如禅院嗣法师孙　祖证　谨题　　(同干毗丘绍先)

　　No. 1353-E 新锲开福宁禅师语录后序

　　东山老演门庭孤峻。少许可人。最痛斥时辈沉酣平实拨弃妙悟。所以当时鲜有契其机者。若彼三佛初未能针芥相投。久之服膺焉。惟　宁禅师游遍诸方。见十余员名宿。𣆶参老演。演一见器重。每当众誉之。命充堂司。同学妒之。夜相率山行道话。因殴之。伤其面目。赴众不得。演躬往慰问曰。闻汝被那一辈无礼。待老僧赶逐他与汝雪屈。师竟不忍显。但云。某自吃扑伤损。不干他事。演泪下曰。吾忍力不如汝。他日其奈汝何。后出世开福。槌拂之下众常满五千指。无几而戢化。以大法授月庵果。果陆沉众底。人莫能识。圆悟独知之。后成褫其出世。以颂证之。果克大家声。横出十二支神足。老衲证传月林观。观传无门开。开传日本法灯。灯东归旺化南纪鹫峰也。於戏　宁师之道造诣深稳。践履明白。其为东山圆悟之所称许也如此。足以为后学之蓍镜。孰不钦仰。宜其遗风余烈流之海外。历数百载而不湮没也矣。当今斗诤末劫。闇证狂禅机锋逞俊竞起人我。慈悲忍让之风殆将扫地。若诵师之言。观师之行。则可以识惭愧。予偶获斯录。囊藏自珍。时一展览则长想高标逸韵。犹若登报慈之堂。亲挹颜采聆謦咳矣。顷岁道镛禅衲远自常阳归。复带得一册子。点对两本毫末莫差。掩卷三叹俱欢奇遇。而今禅衲周旋京洛。谋诸剞劂。较仇文字。干缘自任。默照具寿捐赀戮力。旁募缁素勉图流通。二彦之勇为趣尚不群。譬诸渴夫觅饮。何暇问淄渑。盖欲俾参玄者流谙洞济之水脉。于曹溪一源知他舌头具眼。自有诸方高鉴。又何待予区区之言耶。

　　享保乙卯春闰三月初吉前永平纪府林泉禅寺慈　麟元趾稽首拜题
