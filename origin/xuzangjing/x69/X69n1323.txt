卍新纂续藏经第 69 册 No. 1323 百丈怀海禅师广录（四家语录卷三）


　　No. 1323

　　百丈广录卷三

　　问。如何是大乘入道顿悟法要。师云。你先歇诸缘。休息万事。善与不善。世出世间。一切诸法。并皆放却。莫记莫忆。莫缘莫念。放舍身心。全令自在。心如木石。口无所辩。心无所行。心地若空。慧日自现。如云开日出。但歇一切攀缘。贪嗔爱取。垢净情尽。对五欲八风不动。不被见闻觉知所阂。不被诸法所惑。自然具足一切功德。具足一切神通妙用。是解脱人。对一切境法。心无诤乱。不摄不散。透一切声色。无有滞阂。名为道人。善恶是非。俱不运用。亦不爱一法。亦不舍一法。名为大乘人。不被一切善恶。空有垢净。有为无为。世出世间。福德智慧之所拘系。名为佛慧。是非好丑。是理非理。诸知解情尽。不能系缚。处处自在。名为初发心菩萨。便登佛地。

　　问。对一境。如何得心如木石去。师云。一切诸法。本不自言。空不自言。色亦不言。是非垢净。亦无心系缚人。但为人自生虚妄系着。作若干种解会。起若干种知见。生若干种爱畏。但了诸法不自生。皆从自己一念妄想颠倒取相而有。知心与境。本不相到。当处解脱。一一诸法。当处寂灭。当处道场。又本有之性。不可名目。本来不是凡不是圣。不是垢净。亦非空有。亦非善恶。与诸染法相应。名人天二乘界。若垢净心尽。不住系缚。不住解脱。无有一切有为无为缚脱心量。起于生死。其心自在。毕竟不与诸妄虚幻尘劳蕴界生死诸入和合。迥然无寄。一切不拘。去留无阂。往来生死。如门开相似。

　　夫学道人。若遇种种苦乐称意不称意事。心无退屈。不念一切名闻利养衣食。不贪一切功德利益。不为世间诸法之所滞碍。无亲无爱。苦乐平怀。粗衣遮寒。粝食活命。兀兀如愚。如聋如哑相似。稍有相应分。若于心中。广学知解。求福求智。皆是生死。于理为益。却被知解境风之所飘溺。还归生死海里。佛是无求。人求之理乖。理是无求。理求之即失。若着无求。复同于有求。若着无为。复同于有为。故经云。不取于法。不取非法。不取非非法。又云。如来所得法。此法无实亦无虚。但能一生心如木石相似。不被阴界诸入五欲八风之所飘溺。即生死因断。去住自由。不为一切有为因果所缚。不被有漏所拘。他时还以无自缚为因。同事利益。以无著心。应一切物。以无碍慧。解一切缚。亦云应病施药。

　　问。如今出家受戒。身口清净。已具诸法。得解脱否。师云。少分解脱。未得心解脱。亦未得一切处解脱。

　　问。如何是心解脱。及一切处解脱。师云。不求佛。不求法。不求僧。乃至。不求福智知解等。垢净情尽。亦不守此无求为是。亦不住尽处。亦不忻天堂畏地狱。缚脱无碍。即身心及一切处皆名解脱。汝莫言有少分戒。身口意净。便以为了。不知恒沙戒定慧门。无漏解脱。都未涉一毫毛。努力向前。须猛究取。莫待耳聋眼暗。面皱头白。老苦及身。悲爱缠绵。眼中流泪。心里慞惶。一无所据。不知去处。到恁时节。整理手脚不得也。纵有福智名闻利养。都不相救。为心慧未开。唯念诸境。不知返照。复不见佛道。一生所有善恶业缘。皆悉现前。或忻或怖。六道五阴。俱时现前。尽敷严好。舍宅舟船车舆。光明显赫。皆从自心贪爱所现。一切恶境。皆悉变成殊胜之境。但随贪爱重处。业识所引。随着受生。都无自由分。龙畜良贱。都总未定。

　　问。如何得自由分。师云。如今得即得。或对五欲八风。情无取舍。悭嫉贪爱。我所情尽。垢净俱忘。如日月在空。不缘而照。心心如土木石。念念如救头然。亦如大香象渡河截流而过。使无疑误。此人。天堂地狱。俱不能摄也。

　　百丈广录卷三
