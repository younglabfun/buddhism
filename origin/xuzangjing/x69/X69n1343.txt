卍新纂续藏经第 69 册 No. 1343 宝觉祖心禅师语录（黄龙四家录第二）


　　No. 1343-A 黄龙晦堂心和尚语录

　　西安徐禧　序

　　熙宁二年洪州黄龙山南禅师宴寂。郡以其徒心师继焉。而升座于县之云岩院。余邀同学十数人。焚香侧立。以听其所谓示众者。前此。余知有师矣。至是益信异之。遂定就学四年造焉。舍于堂之西房者。逾两月。早暮就学。一以其法。六年余游京师。复道山中。明年得告将家款师于寒溪之下岩院。由初比此亲承。而闻者甚详。旋踵忘之。莫能记也。

　　又明年。余为御史。其徒子和。乃集录其所尝闻。以属余为序。余复之曰。和孰为道。而汝师妄言之。孰为言。而汝曹妄听之。孰为言。且听者。而邀余妄序之。虽然汝师。既常妄言之矣。汝曹又尝妄听之矣。吾独不可为汝妄序之耶。若是而且以为妄也。则又何所往而不妄知乎。何所往而不为妄。则庶乎可以不妄矣。

　　No. 1343

　　黄龙晦堂心和尚语录

　　侍者　子和　录

　　门人　仲介　重编

　　师上堂。时在法座前。大众集定。良久微笑曰。便恁么休去。已是欺谩。还相委悉么。有则便好乘时。如无。且莫错向水中拈月。遂升座。焚香。奉为
今上皇帝。祝延圣寿。龙图永固。凤历长新。国界安宁。法轮常转。

　　师乃趺坐。拈起拂子曰。若唤作拂子。达磨一宗。埽地而尽。不唤作拂子。平地生波澜。到者里。一似倚天长剑。谁敢当锋。拟议则丧身失命。而今还有击不碎底汉。试定当看　时有僧。出众礼拜。师曰。不知是不是。僧曰。也不得放过。师曰。不信道　问道本无言。因言而显道。学人上来。乞师指示。师曰。行到水穷处。坐看云起时。僧曰。莫便是为人处也无。师曰。却不惺惺。僧曰。若不登楼望。焉知沧海深。师曰。深底事作么生。僧便喝。师曰好一喝。僧曰。洎合放过。师曰。似此衲僧。却堪持论　问如何是豫章境。师曰龙沙浪阔。鹤岭峰高。僧曰。如何是境中人。师曰。手把虬龙杖。闲寻叫月猿。僧曰。人境已蒙师指示。向上宗乘事若何。师曰。不是知音者。徒劳话岁寒。僧曰。与么。则道泰不传天子令。时清尽唱太平歌。师曰。礼繁即乱　问未登此座时如何。师曰。一事全无。僧曰。登后如何。师曰仰面观天不见天。僧曰。与么则有星皆拱北。无水不朝东。师曰闲言语。

　　复曰。大凡穷究生死根源。直须明取自家一片田地。教伊去处分明。然后临机应用。不失其宜。只如锋铓未兆已前。都无是个非个。瞥尔爆动。便有五行金土。相生相克。胡来汉现。四姓杂居。各任方隅。是非锋起。致使玄黄不辨。水乳不分。疾在膏肓。难为救疗。若不当阳晓示。穷子无以知归。欲得大用现前。但可顿忘诸见。诸见既尽。昏雾不生。大智洞然。更非他物。珍重。

　　月旦上堂。月生一。夜来寒白生虚室。月生二。桃花已泄灵云意。月生三。普贤不动文殊参。遂举拂子曰。尽入此三昧门。见么。青山藏不得。明月却相容。以拂子击禅床。下座。

　　上堂。知幻即离。不作方便。离幻即觉。亦无渐次。释迦老子。千门万户。一时击开。灵利汉。才闻举着。撩起便行。更若踟蹰。君往西秦。我之东鲁。

　　上堂曰。有时开门待知识。知识不来过。有时把手上高山。高山人不顾。或作败军之将。向阇梨手里。拱手归降。或为忿怒那吒。敲骨打髓。正当恁么时。还有同声相应。同气相求底么。有则向百尺竿头。进取一步。如无。少室峰前。一场笑具。

　　上堂。击绳床一下曰。一尘才举。大地全收。诸人耳在一声中。一声遍在诸人耳。若是摩霄俊鹘。便合乘时。止泺困鱼。徒劳激浪。

　　上堂曰。达磨九年在少室。宜赠三十鞭。却来欺我此土儿孙。老卢半夜出黄梅。可笑不灵利道。我三更传衣受法。黄龙今日。因行不妨掉臂。拟出一只眼。且要雪上加霜。乃举拂子曰。还见祖师么。

　　上堂。僧问。王子未登九五时如何。师曰。入乡顺俗。僧曰。登后如何。师曰。四海五湖王化里。僧曰。未审向上还有事也无。师曰。有。僧曰。如何是向上事。师曰。着衣吃饭有甚难。

　　复曰。我若放一线道。从尔东问西答。不放一线道。尔又向甚处扪摸。不如归去来兮湘水濵。

　　岁旦上堂。故岁已去。新岁续来。一去一来。未尝间断。是知大块流动。物物无常。一刹那间。乃新乃旧。其为新者。则能为明为媚。为蕊为香。或注或吹。或腾或跃。其为旧者。则能为尘为蠹。为钝为昏。或厌或离。或剪或伐。如是生杀。如是变通。不可以形器观。不可以情伪取。根之原之。来亦不知其所来。去亦不知其所去。识之者。直下便为神用。不知者。新年又添一岁。珍重。

　　上堂。去兮非去。住兮非住。生死涅槃。本无忌讳。或贵或贱。自看买卖。不离行市。所以千波竞起。尽是文殊家风。一片晴空。无非普贤境界。若离文字。还同认贼为子。若即文字。又却认子为贼。恁么告报。还识惭愧也无。

　　上堂。不与万法为侣。即是无诤三昧。便恁么去时。争奈弦急则声促。若能向紫罗帐里撒真珠。未必善因而招恶果。

　　上堂。祖师谓。见身无实是佛见。了心如幻是佛了。好言语。要急相应。不离见闻觉知。不即见闻觉知。了得身心本性空。斯人与佛何殊别。会么。临起不能将得去。一时交点过春风。

　　上堂。我有真金曾百炼。巧拙皆由人造变。世间名字假称呼。随顺瓶盘与钗钏。诸禅德。森罗万象。不碍眼光。因甚道。见与不见。只为分明极。翻令所得迟。

　　上堂。僧问。言诠不到处。请师垂示。师曰。云尽日月正。雪晴天地春。僧曰。便恁么去时如何。师曰。落在甚处。僧提起袈裟角。师曰。放过一着。

　　复曰。垂丝千尺。意在深潭。遂举拂子曰。看。锦鳞赪尾平生事。莫把丝纶取次抛。

　　上堂。心同虚空界。示等虚空法。证得虚空时。无是无非法。便恁么休去。停桡把缆且向湾里泊船。若据衲僧门下。天地悬隔。且道。衲僧门下。有甚长处。楖𣗖横担不顾人。直入千峰万峰去。

　　上堂。僧问。龙象尽临于座侧。互为宾主。意如何。师曰。自家看取。僧曰。横身当宇宙。更有出头人。师曰。何得问中而无眼。僧曰。不入虎穴。争见虎子。师曰。纵越禹门。风波更险。

　　复曰。尔若一向言中取则。譬如水母。以虾为目。忽若坐断要关。尔又作么生凑泊。乃击禅床一下曰。过。

　　上堂。不是心。不是佛。不是物。古人恁么道。譬若管中窥豹。但见一斑。设使入林不动草。入水不动波。犹是骑马向冰凌上行。若是射雕底手。何不向蛇头上揩痒。透关者。试辨看。

　　上堂。秋光清浅时。白露和烟岛。良哉观世音。全身入荒草。明明举唱。明明剖露。三十年后。莫辜负人好。

　　上堂。一不向。二不开。翻思南岳与天台。堪笑白云无定止。被风吹去又吹来。

　　上堂。僧问。达磨九年面壁。意旨如何。师曰。身贫无被盖。僧曰。莫辜负他先圣也无。师曰。阇梨见处。又作么生。僧画一圆相。师曰。燕雀不离窠。僧礼拜。师曰。更深犹自可。午后始愁人　僧问。裴相叩黄檗。李翱登药峤。未审意旨如何。师曰。月色静中见。泉声深处闻。僧曰。祥云触处通。师曰。有眼底辨取。

　　复曰。未达境唯心。起种种分别。达境唯心已。分别则不生。便舍外尘相。诸禅德。只如山河大地。明暗色空。法法现前。作么生说个舍底道理。还明得么。若将耳听终难晓。眼处闻声方得知。

　　入郡回上堂。去时春风高。埽尽千山雪。回时春草深。杜䳌啼更切。奇哉处处总持门。惆怅无因为君说。

　　上堂。不是风动。不是幡动。明眼汉。谩他一点也不得。仁者心动且缓缓。尔向甚处见祖师。乃卓下拂子曰。看。

　　上堂。佛真法身。犹若虚空。应物现形。如水中月。作么生说个应底道理。遂举拂子曰。见么。幸无偏照处。刚有不明时。

　　上堂。乾坤之内。宇宙之间。中有一宝。秘在黄龙拂子头上。拟欲卖与诸人。不作贵不作贱。作么生商量。无人过价。打与三百。

　　先师忌日上堂。去年三月十有七。一夜春风撼筹室。三足麒麟入海心。空余片月波中出。真不掩伪。曲不藏直。谁人为和雪中吟。万古知音是今日。

　　上堂。举教中道。一切众生。种种幻化。皆生如来圆觉妙心。师曰。三世诸佛是幻。一大藏教是幻。达磨西来是幻。天下老和尚。乃至尽乾坤大地。日月星辰。无不是幻。作么生是妙心。良久曰。鸳鸯绣出从教看。莫把金针度与人。

　　上堂。碍处非墙壁。通处勿虚空。若能如是会。心色本来同。拂子是色。那个是心。灵利汉。才闻举着。隔墙见角。早知是牛。更若拟议思量。白云千里万里。

　　上堂。只个心心心是佛。十方世界最灵物。纵横妙用可怜生。一切不如心真实。诸人者。莫谩求菩提。菩提不可见。莫谩除烦恼。烦恼无背面。朕兆未生时。本来无改变。若言会与不会。尽是三首二头。更问如何若何。苦哉佛陀。

　　上堂。过去诸佛已灭。未来诸佛未生。正当现在。佛法委付黄龙。放行即恍恍惚惚。其中有物。把住即杳杳冥冥。其中有精。且道。放行即是。把住即是。竿头丝线从君弄。不犯清波意自殊。

　　上堂。有句无句。如藤倚树。且任诸人点头。及乎树倒藤枯。上无冲天之计。下无入地之谋。灵利汉。者里着得一只眼。便见七纵八横。乃举拂子曰。看。大阳溢目。万里不挂片云。若是覆盆之下。又争怪得山僧。

　　上堂。若论此事。老胡本不渡江。二祖不曾得髓。及至黄梅半夜。一人传虚。万人传实。若据老卢见解。只是舂米汉。至今走遍天下人。殊不知。者一片田地。分付来亦多时也。自是诸人。不肯绍继。致使荆棘渐长。禾黍不生。驰走东西。日求升合。何如便向者里。直下识取本来契券。教伊四至界畔。一一分明。免见异时别生词讼。只如今还识也未。尔若识得。一任恣意耕锄。若也未知。且受人天供养。

　　上堂。虎头生角人难措。石火电光须密布。假饶烈士也应难。朦底那能善回互。手擎日月。背负须弥。掷向他方。其中众生。不觉不知。其中众生。骑驴入诸人眼里。诸人亦不觉不知。会么。将此深心奉尘刹。是则名为报佛恩。

　　上堂。一沤未发。古帆未征。风信不来。无人举棹。正当恁么时。水脉如何辨的。君不见。云门老垂手处。落落清波无透路。又不见。华亭叟泄天机。夜深空载月明归。莫怪相逢不相识。从教万古漫漫黑。

　　上堂。举教中道。一切有为法。如梦幻泡影。如露亦如电。应作如是观。师曰。作么生是诸人观底眼。具得者个眼。便见山河大地。与诸人自己。无坏无杂。诸人自己。与山河大地。无坏无杂。其中更无微尘许圣人法。为解为碍。亦无微尘许凡夫法。为解无碍。还信得及么。若信得及。无明业识。翻为无尽三昧。若信不及。无尽三昧。却作无明业识。

　　上堂。风卷残云宇宙宽。碧天如水月如环。祖师心印分明在。对此凭君子细看。

　　上堂。愚人除境不忘心。智者忘心不除境。不知心境本如如。触目遇缘无障碍。遂举拂子曰。看。拂子走过西天。却来新罗国里。知我者。谓我拖泥带水。不知我者。赢得一场怪诞。

　　上堂。妙性圆明。离诸名相。本来无有世界众生。山河大地。甚处得来。尔若道得隔身句。无情说法。岂是分外。

　　上堂。若谓一切法不是。瞎却时人眼。若谓一切法不非。平地生荆棘。或云一切法即是佛法。瞒瞒顸顸。非为正观。从上诸圣。吐不出底句。至今未曾有人道着。尔若道得。许尔是个了事人。忽若总道不得。我也知尔亲三十年后。雨散云收。管取乾坤独露。

　　上堂。僧问。草偃风行即不问。法身向上事如何。师曰。鸟啼无下泪。花笑不闻声。僧曰。一句迥超千古外。师曰。须是眼中闻。僧曰。文殊不坐金台殿。自有逍遥九万程。师曰。言多。去道转远。僧礼拜。

　　复曰。炉鞴之所。顽铁转多。良医之门。病人越甚。不如休去歇去好。况是壶中景象。尽在目前。暂借回光。一时成现。

　　上堂。若人欲识真空理。身内真如还遍外。情与无情共一体。处处皆同真法界。遂举拂子曰。拂子吞却乾坤了也。森罗万象。甚处得来。尔若明得。二祖不往西天。达磨不来东土。更若不会。如今归堂底。复是阿谁。

　　上堂人生天地之间。性有善恶之混。善恶既混。则生分别。分别既生。则有憎爱。既有憎爱。则有取舍。既有取舍。则有去来。既有去来。便有生死。斯皆盖是人之常情。予则谓之不然。法无善恶。本无去来。若无善恶去来。则无生死。既无生死。何善恶可混。何去来可拘。若能如是。可谓终日善。而未尝善。终日恶。而未尝恶。终日来而未尝来。终日去而未尝去。还有人。明得者个道理么。若也明得。便能取之。左右逢其原。若也不明。有寒暑兮促君寿。有鬼神兮妒君福。

　　上堂。举马祖升堂。百丈卷席。后人不善来风。尽道不留朕迹。殊不知。桃花浪里。正好张帆。七里滩头。更堪垂钓。如今必有辨浮沉。识深浅底汉。试出来。定当水脉看。有么。如无。且将渔父笛。闲向海边吹。

　　上堂。一切数句。非数句。与吾灵觉何交涉。云门大师道。行住坐卧是灵觉。唤什么作数句。

　　师曰。金屑虽贵。落眼成翳。予则不然。若也放去。灵源湛水。任棹孤舟。若也收来。长者自长。短者自短。还会么。云归华岳千寻白。水到潇湘一片清。

　　上堂。映眼时若千日。万象不能逃影质。凡夫只是未曾观。何得自轻而退屈。乃举拂子曰。者个。且作么生观。见闻但见闻。见闻即不得。

　　上堂。敲空作响。谁是知音。击物无声。徒劳侧耳。不是目前法。莫生种种心。起灭不相知。个中无背面。象王行处。狐兔绝踪。水月现时。风云自异。到者里。乾坤收不得。宇宙不知名。千圣立下风。谁敢当头道。诸仁者。应是从前活计。所作施为。会与不会。一时埽却。不如策杖归山去。长啸一声烟雾深。

　　岁旦上堂。时光迅速。运运交驰。吐故纳新。新还复故。虚幻人事。奚足可观。或醉或醒。或歌或哭。譬如野马熠熠。奔逸尘埃。又如涸辙之鱼。殆将不久。且道。不落风彩一句。作么生道。若言其有。瞻之无形。若谓是无。呼之有声。此物不知是何物。可怜天下竞头争。

　　上堂。若论此事。是着即差。非着即错。不是不非。如蚁循环。如蚕作茧。到者里。如大火聚。觑着即燎却面门。不如浊者自浊。清者自清。明者自明。暗者自暗。头头尽是吾家物。何必临岐更问津。

　　上堂。普贤行文殊智。补陀岩畔清风起。鸦鸣雀噪。直入耳根。草树尘毛。形影相吊。声中无有色。色里亦无声。声色若交参。处处无前后。鸟窠吹布毛。者里便有人省去。遂举拂子曰。且道。相去多少。三十年后悟去。莫道压良为贱。

　　上堂。宿雨初霁。凉飙渐生。一气无私。作而无作。可谓田中稻熟。园里菜青。尽野老家风。乃太平基业。五湖上士。高枕无忧。不用追求。现成活计。若向言中定旨。句里明机。清风月下守株人。玄兔渐遥春草绿。以拂子。击禅床。下座。

　　上堂。僧问。承古有言。但得本莫愁末。如何是本。师曰。但识琴中趣。不劳弦上声。僧曰。如何是末。师曰。青山不碍白云飞。僧曰。本末已蒙师指示。毕竟宗乘事若何。师曰。夜深方见针把人。

　　复曰。镜象或谓有。揽之不盈手。镜象或谓无。分明如俨图。所以取不得。舍不得。不可得中只么得。还会么。不作维摩诘。又似傅大士。

　　上堂。方经残腊。早见仲春。日月奔驰。荣衰互换。人生只此。休更纷纭。我观前际已去不可追。后际未来不可问。今即无住。何处扪摸。诸人者。如何以无价之宝。丧在阴入之坑。殊不知。青云道路。只在目前。更若驰求。转增迷闷。且道。路头在甚处。乃举拂子曰。在者里。灵利汉。一见。便请丹霄独步。

　　上堂。三日不相见。不得作旧时看。若作旧时看。山河大地欺尔去。作么生得不欺尔去。有利无利。不离行市。怀州牛吃禾。庐陵米却贵。长歌一曲归去来。满眼清风动天地。

　　上堂。虎豹之纹。不得不炳于犬羊。金玉之光。不得不炫于瓦石。明悟之士。不得不警于群迷。三者既备。然后必滔天。可以为沧海。必崔嵬。可以为山岳。秀师上人。明悟之士。卓识之姿。久蕴锋铓。不沽时誉。幸愿无以韬其光。无以藏诸用。破尘出经卷。始是解绦人。直教灵苗异草。叶叶腾芳。鸾凤麒麟。声声相应。若能如是。可谓吾道重光。后昆有望(此会举秀首座立僧)。

　　圣节上堂。天得一以清。地得一以宁。君王得一而治天下。天下既治。则率土咸归。率土既归。则万邦入贡。万邦既贡。则民不为争。民既不争。则亦不为盗。既不盗不争。自然风雨调和。风雨既和。乃天下大定。天下既定。则太平一曲君须唱。莫向闻中认不闻。

　　上堂。十五日已前。所作诸事。如一夕之梦。翱翔百年。十五日已后。诸事未萌。渐次作梦。正当今日十五。恰是梦中说梦。还有原梦底汉么。出来试辨吉凶看。良久曰。尘中辨主。未足为难。不识文墨。万中无一。

　　上堂。鼓声断处。且许从容。更若焚香。早成朕兆。然虽如是。亦劳上座。观来一转。

　　上堂。离离春草。分明漏泄天机。历历杜䳌。尽是普门境界。不如休征罢战好。况是风调雨顺。海晏河清。放却戈矛。归家稳坐。珍重。

　　上堂。我有一句。把手分付。瞬目扬眉。西天此土。

　　上堂。心自本来心。本心非有法。黄龙又争敢压良为贱。有法有本心。非心非本法。微尘诸佛。瓦解冰消。诸人拟向甚处见祖师。各请归堂。

　　上堂。钟声断处。鼓声相续。鼓声断处。法法圆成。更若举论菩提涅槃。真如解脱。尽是非时之说。但得云霞消散。孤月自明。砂砾若除。真金自现。

　　上堂。人人尽握灵蛇之珠。家家尽抱荆山之璞。经行宴坐。举措施为。一段光明。未尝间隔。珍重。

　　上堂。若也单明自己。不悟目前。此人有眼无足。若悟目前。不明自己。此人有足无眼。据此二人。十二时中。常有一物。蕴在胸中。物既在胸。不安之相。常在目前。既在目前。触途成滞。作么生得平稳去。祖不言乎。执之失度。必入邪路。放之自然。体无去住。

　　上堂。道本无体。因道而得名。名本无名。因名而立号。乃举拂子曰。不得唤作拂子。唤作什么。黄龙今日。却被诸人勘破。

　　上堂。不用爱圣。圣是空名。不用厌凡。凡是妄立。但得圣凡情尽。自然体露真常。还信得及么。若信得及去。不妨向参学之中。有少分相应。若信不及。也许尔是个丈夫汉。

　　上堂。林身之下。诸事牢落。蒙诸上人。不以形迹所见。千里而来。久故相聚。所患。时中别无延待。唯有一枝拂子。聊表殷勤。不论高低。亦非贵贱。有时变生为熟。有时变熟为生。或则澹泊空疏。不然百味具足。但能一饱顿忘百饥。免见借负他财。吃他非时茶饭。知我者。谓我扬鞭吊影。不知我者。赢得一场酸涩。

　　上堂。无心无可得。说得不名法。

　　师曰。祖师门户。已是击开。绣出鸳鸯。任尔诸人觑看。且道。金针落在甚处。

　　复曰。若了心非心。始解心心法。会么。南山轻薄一声雷。从头唤起昆虫寐。

　　上堂。谁人无心。谁心无佛。佛常在人。人常逐物。只如今见有色。闻有声。是物。不是物。若不是物。见色之时。不可不唤作色。闻声之时。不可不唤作声。若也是物。又作么生。说个逐底道理。未明心地印。难过赵州关。

　　上堂。圆影交驰。又临初夏。花开花落。物是人非。昨日照红颜。今朝照白发。白发与红颜。相去咫尺间。还知有不涉寒暑者也无。

　　上堂。良工未出。玉石不分。巧冶无人。金砂混杂。还有无师自悟底汉么。出来辨别看。乃举拂子曰。且道。是金是砂。见之不取。思之千里。

　　上堂。菩提之道。不可图度。高而无上。广不可极。渊而无下。深不可测。大包天地。细入无间。古人为是发扬宗旨。为是驰骋功勋。诸人试辨白看。

　　上堂。若论此事。不是独孤标。亦非无伴侣。不识又瞒顸。识之还莽卤。不知是甚物。得恁难辨。若非金色头陀。有理亦无雪处。

　　上堂。风萧萧兮木叶飞。鸿雁不来音信稀。还乡一曲无人吹。令余拍手空迟疑。

　　复曰。此一曲不是金石丝竹。亦非匏土革木。闻而不闻。睹而莫睹。未审是甚曲调。看取风云会合时。五湖必有知音者。

　　上堂。夫玄道者。不可以设功得。圣智者。不可以有心知。真谛者。不可以存我会。至功者。不可以营事为。古人一期。应病与药。则不可。若是丈夫汉。出则经济天下。不出。则卷而怀之。尔若一向声和响顺。我则排斥诸方。尔若示现酒肆淫坊。我则孤峰独宿。且道。甚处是黄龙为人眼。

　　上堂。新雷已发。杜宇未啼。岭云澹澹。岸草萋萋。金乌出海。玉兔沈西。或闻或见。谁悟谁迷。卢老不知何处去。空传衣钵在曹溪。

　　上堂。见见之时。见非是见。见犹离见。见不能及。还有转身处也无。若能转得。目前无阇梨。座上无老僧。若也转不得。莫将闲学解。埋没祖师心。珍重。

　　上堂。江月照松风吹。永夜清宵何所为。佛性戒珠心地印。雾露云霞体上衣。只如云霞消散后。体在什么处。良久曰。雪寒。归堂向火。

　　上堂。一切智通无障碍。山河石壁穿过人。不知不是神通妙用。亦非他术。自是汝诸人。寻常用底。因甚却道会与不会。只为情存胜负。不脱见闻。见闻瞥起。如水里月。二彼相因。便成异法。如今欲要易会。应是从前活业尽底。与尔涤除。直待千眼顿开。恁时始与诸人相见。

　　上堂。凡所有相。皆是虚妄。还见法堂么。若见则心外有法。若不见。则眼损。别作么生会。良久曰。担取诗书归旧隐。野花啼鸟一般春。

　　上堂。僧问。大海有珠求不得。黄龙颔下乞师分。师曰。人平不语。水平不流。僧曰。莫即者个。为当别有。师曰。一言不中。千言不用。僧曰。茫茫宇宙人无数。独有胡僧笑点头。师曰。龙峰绝顶。也须亲到始得。

　　复曰。佛法至论。非辨口利词之所为。非神通修证之所得。直饶尽乾坤大地。都作一问来。只赢得一场戏论。去道转远。祖师西来。只要直指人心。见性成佛。不立文字。乃至三乘十二分教。如将黄叶作金钱。权止小儿啼哭。大道本来空寂。不用安排。圆湛十虚。宁有方所。而今不了。只为目前鉴觉。明昧两岐。如是听不出声。见不超色。如斯过患。实可怜生。殊不觉知。认贼为子。是故参玄高士。到者里。直须自看。从上来事。合作么生。毕竟将何敌他生死。勿以妄想分别之心。衷私裁断。以当平生。将为究竟。他时异日。临命终时。心识忙乱。无本可据。悔将何及。何如便向者里。立地构去。不用丝毫气力。一弹指间。便能超越毗卢华藏妙庄严海。乃至举足下足。尽是文殊普贤大人境界。岂不庆快平生。为大丈夫之志。况此门中。尽是诸人本有之事。不因修证。不从人得。快须荐取。脱却根尘。尽未来际。一得永得。更无退失。若能如是。可谓圆顶方袍。续佛寿命。若不然者。无有是处。

　　长沙安抚谢通议请就北禅升座

　　师上堂。拈香罢。遂趺坐　僧问。即心即佛。今时未入玄微。非心非佛。犹是指踪。极则向上一路。千圣不传。和尚今日。如何为人。师曰。云从龙风从虎。僧曰。恁么则龙得水时添意气。虎逢山处长威狞。师曰。须信壶中日月长。僧曰。一气不言含有象。万灵何处谢无私。师曰。逢人不得错举　僧问。从上诸圣。为什么不到者里。师曰。者里是什么所在。僧曰。恁么则卷起帘来见天下。师曰。天下事作么生。僧无语。师曰。只知其一。不知其二　僧问。昔日李翱登药峤。云在青天水在瓶。今日通议临宝座。乞师一句定宗乘。师曰。潭上无风浪自平。僧曰。还有承当处也无。师曰。尔作么生承当。僧曰。金乌迥出青霄外。玉兔辉时四海清。师曰。不如退后看。僧曰。大众证明。学人礼谢。

　　师曰。祖师之道。非形器可观。非识情可测。一问一答。皆是法之供养。实际理中。未为究竟。至于三乘十二分教。还同说食。示人食味。既因他说其食。要在自己亲尝。既自亲尝。便能了知其味。是甘是辛。是咸是淡。达磨西来。直指人心。见性成佛。亦复如是。真性既因文字而显。其性要在自己亲见。若能亲见。便能了知目前。是真是妄。是生是死。既能了知真妄生死。返观一切语言文字。皆是表显之说。都无实义。如今不了。病在甚处。病在见闻觉知。为不如实。知真际所诣。认此见闻觉知。为自所见。殊不知。此见闻觉知。皆因前尘而有分别。若无前尘境界。即此见闻觉知。还同龟毛兔角。并无所归。既无所归。便成流浪。既成流浪。则念念迁谢。新新不停。如火成灰。渐渐消殒。殒士不息。决定此身。终从变灭。是故死此生彼。死彼生此。生生死死。死死生生。随业受报。六道四生。改头换面。有形无形。四足两足。多足无足。如是受生。如是受报。如汲井轮。互为高下。诸仁者。当此之时。合作么生支准。既为大丈夫。须知有大丈夫事。既知有大丈夫事。当何晓会。还有会处么。若无会处。黄龙今日。不免生风起浪。鼓棹扬帆。

　　乃举拂子曰。看。唯有坚密身。一切尘中现。还见得么。拂子是尘。坚密身。在什么处。若向者里见得。微尘诸佛。百千三昧。弹指之间。一时明了。便能入水不溺。入火不烧。一为无量。无量为一。小中现大。大中现小。乃至天堂地狱。虎穴魔宫。月下风前。淫坊酒肆。尽是诸人安身立命。若能如是。可谓大丈夫事。善能出生入死。得大自在。若转未得。鹤胫自长。凫胫自短。

　　室中垂问代答

　　师有时问僧。鲸波浩渺。鱼龙争威。作么生扬帆举棹。僧无对。代曰。某甲只管看。又代曰。入水见长人。

　　或问。举一明三。知音不来。三十年后。别换条章。代曰。莫教屈着。

　　一日问僧。麒麟不是瑞。鸑鷟不为灵。四海晏清。谁人入贡。代曰。得人一牛。还人一马　又问僧。把定乾坤。眼满口道。不得辨宫商底。是什么人。代曰。不惜身命者。

　　或时问。尘中不染丈大儿。犹是负入不负出。如何得不伤物义去。代曰。平出。

　　一日问僧。瞻之在前。忽焉在后。尔道。甚物得恁么难辨。尔若辨得。祸不入慎家之门。若辨不得。黄龙今日。死中得活。代曰。是甚闲。又代曰。若要即道。

　　有时问。不得春风花不开。尔还识得也未。代曰。知。又代曰。种禾应不生豆苗。

　　或时问。尘无自性。揽真成立。作么生是成立底事。乃举拂子曰。微尘诸佛。百千三昧。尽在者里。不如悟去好。还有人悟得么。代曰。负命者上钩。又代曰。过。

　　问僧。十方无壁落。四面亦无门。灌溪老。出气不得。何不向火焰里相见。代曰。笑我者多。

　　有时问。遇明即翳。不恁么时。精粗难分。须知有惊人底句。代曰。三日后看。

　　或时问。瑞雪应丰年。金飙变衰草。于佛法中。作么生辨得失。代曰。愁人知夜长　又问。一举两当。不用盖覆。有不甘底。出来道看。代曰。合到某甲。

　　有时问。一举不再说。家富小儿娇。向摘杨花处。通个消息来。代曰。不因一事。难长一智。

　　或时问。谋臣如雨。猛将如云。画戟门前。若为举令。代曰。符印在手　又问。张罗设幔。水泄不通。尔道。飞禽走兽。落在甚处。代曰。也知出身早。

　　问。一叶落天下秋。觑破衲僧眼。佛殿入灯笼。是第几机。代曰。力得不如逢时。

　　一日问僧。内视不己见。返听莫我闻。合作么生辨。代曰。一回举着一回新　又问。横该一句。则从尔道。为什么春行秋令。僧提起坐具曰。争奈者个何。师曰。比拟张麟。兔亦不遇。代曰。具眼。

　　有时问。拨尘见佛。也不分外。更若挥剑。十字街头。宁无一个半个。代曰。有头无尾得人憎。

　　或问。纽半破三。挂向壁上。我共尔平展。致取一问来。

　　代曰。何必　又问。大智非名。真空绝迹。若教明破。恐不是好人。代曰。不可相辜负去也。

　　有时问。佛法不用学。触目生清风。常徒之见。作么生举。代曰。争怪得某甲。又代曰。龙头蛇尾。

　　或问。若在绳墨里。即缚杀尔。若在绳墨外。即走杀尔。不离者里。试辨白看。代曰。便请　又问。云月宛然同。溪山还有异。拈却当阳底。向甚处定夺。代曰。一箭落双雕。

　　有时问。如我按指。海印发光。山河大地。甚处得来。代曰。一个早多。又代曰。争讳得。

　　问僧。南来北往。且从尔。拄杖头上。为甚靠倒玄沙老子。代曰。拂袖便出。

　　或问。风不来树不动。奔流度刃底眼。略请相见。代曰。念某甲年老。

　　有时问。四大海水。在尔头上。须弥山在尔脚底。穷鳞羽族。甚处藏身。代曰。争塞得人口。

　　问僧。运筹帷幄。要定封疆。列士分茅。若为区别。代曰。百草头上。

　　或问。薰莸同器。水乳共壶。向垂手中。作么生辨。代曰。善财拄杖子。

　　有时问。海里使风山上船。古人为什么。跳不出。代曰。难作大人相。

　　或问。眼光烁处。头头漏泄。拈却净瓶。眼在什么处。代曰。佛法身心何在　又曰。临崖不损人。盖是本分。雪峰道底。留在别时。代曰。某甲不曾错怪人。

　　问僧。不是心。不是佛。不是物。古人道了。不要。还我第一筹来。代曰。也是　复问。尔道也是。又作么生。代曰。子不谭父德。

　　或问。口只堪吃饭。明眼衲僧。不知气息。代曰。不敢分外。

　　有时问。识机宜。辨星斗。过在什么处。代曰。洎作过中会　又问。悔不慎当初。也是贼过后张弓。代曰。略无些子。

　　或问。举意便知有。什么人委悉。代曰。傍观者。

　　问僧。门里出身。过在时人。身里出门。时人勿过。何似生。代曰。难为笑怪。又代曰。关。

　　或问。荆棘不生。为什么难长栋梁材。代曰。以己方人　复问。不要分外。子细点检。代曰。仁义道中。

　　有时见僧入来。恰值黄龙长老不在。僧曰。抱赃叫屈。师曰。了。僧拟议。师以拂子打出。

　　或问。明暗不分。我也知。尔亲不溺一句。作么生。代曰。前来犹自可　又问。遇贱则贵。什么物恁么来。代曰。须到如此。又代曰。噫。

　　一日见僧曰。我今日。口挂在壁上。僧曰。作贼人心虚。师打一拂子。僧曰。谢和尚重重相为。师曰。得便宜。是落便宜。

　　室中举古

　　举。世尊灵山会上。拈起一枝花。迦叶微笑。世尊道。吾有正法眼藏。付嘱摩诃大迦叶　师曰。直下穿过髑髅。已是换却眼睛。临危不在悚人。向甚处。见释迦老子。

　　举镜清问僧。门外什么声。僧曰。雨滴声。清曰。众生颠倒。迷己逐物。僧曰。和尚作么生。清曰。洎不迷己。僧曰。洎不迷己。意旨如何。清曰。出身犹可易。脱体道应难　师曰。说难说易。转见迷己。要不迷己。如今拟唤作什么声。

　　举僧问德山。曹溪话月。灵山指月。即不问。如何是月。山曰。昨夜三更转向西。僧无语　师曰。更灵利。但向伊道。真善知识。待者老底。知存知亡。其惟圣人乎。

　　举大慈示众曰。山僧不解答话。只是识病。时有僧。出礼拜。大慈便归方丈　师曰。可惜放过。当时若见伊才出来。劈脊便打。待他得知行棒来处。免见千古之下。遭人检点。黄龙今日。也识病。会答话。忽若有个汉出来。掀倒绳床。者里合作么生支遣。请上座。试代一转语。

　　举僧问南院。从上诸圣。向甚处去。院曰。不上天堂。即入地狱。僧曰。和尚作么生。院曰。还知宝应老落处么。僧拟议。院以拂子。蓦口打。复唤僧近前。令合是尔行。又打一拂子　师曰。然则白圭之玷。犹尚可磨。病在膏肓。亦宜救疗。者僧令既在手。为什么不行。过在甚处。

　　举僧问兴化。四方八面来时如何。化曰。打中间底。僧礼拜。化曰。山僧昨日。去赴一个村斋。回来中路。被一阵狂风暴雨。却去古庙里避得过　师问僧。尔还会么。僧曰。不会。师曰。我有一颂。一不是二不成。落花芳草里啼莺。闲庭雨歇夜初静。片月还从海上生。

　　举陆亘大夫。与南泉话次。举肇法师道。天地与我同根。万物与我一体。也甚奇怪。泉指庭前花。向大夫曰。时人见此一株花。如梦相似　师问僧。南泉恁么道。如何见得万物与我一体。僧举起坐具。师曰。举则易。见还难。弥卢顶上天风寒。峨峨直下苍龙窟。谁敢觑着。

　　举僧问云门。如何是正法眼。门曰普　师曰。更道个瞎。且图两得相见。

　　举疏山问僧。曾到雪峰否。僧曰曾到。山曰。我已前到彼。是事不足。如今作么生。僧曰。如今足也。山曰。粥足饭足。僧无对。

　　云门代曰。粥足饭足　师曰。是则是。要且无佛法道理。僧问。如何无佛法道理。师却问僧。是尔寻常。将什么吃粥吃饭。僧曰。将口吃。师喝曰。露柱为什么。却饱。你若嚼破一粒米。山河大地欺你去。

　　举云门大师。拈拄杖。示众曰。拄杖子。化为龙。吞却乾坤了也。山河大地。甚处得来　师曰。明眼宗师。至今犹在。忽若有个汉。出来道。者个是拄杖子。山河大地有甚过。也许伊具一只眼。

　　举德山一日访龙潭。曰久向龙潭。及乎到来。潭又不见。龙又不现。潭曰。子亲到龙潭雪窦曰。将错就错　师曰。雪窦与么道。不知德山将错就错。不知龙潭将错就错。识休咎底衲僧。必知去处。未过关者。亦宜辨白。还相委悉么。纵饶栽种得。不是栋梁材。

　　举教中道。是故汝今。知见立知。即无明本。知见无见。斯即涅槃。无漏真净。云何是中。更容他物　师曰。尽乾坤大地。皆是上座眼睛。更无纤毫隔碍。只如今见但见。闻但闻。行但行。坐但坐。总不动着。尔若动着。我即朝到西天。暮归东土。

　　举先圣道。生死与菩提。二定真有法。于此若生疑。聋瞽无慧眼。又道。生死与菩提。二定非有法。于此若生疑。聋瞽无慧眼　师曰。为复一般。为是相违。为当别有道理。试断看。

　　举云门大师。一日问僧。从甚处来。僧曰。江西来。门曰。踏破多少草鞋。其僧不对　师曰。云门大师。已是张虎豹之纹。又不觉落在者僧陷阱。而今还有扶起云门底汉。道取一转语。却与黄龙相见。敢问。此语作么生道。

　　举寒山道。我闻释迦佛。不知在何方。思量得去处。不离我道场　师曰。是什么思量。释迦老子。在甚处。试定当看。

　　举同光帝。一日与兴化坐次。帝问。寡人收得中原一宝。只是无人酬价。化曰。试借陛下宝看。帝乃舒开幞头脚。化曰。君王之宝。谁敢酬价　师曰。兴化虽则一期见机而作。争奈埋没他一朝天子。当时若作兴化。但向伊道。蚌蛤之珍。收得也无用处。教他向后。别有生涯。免见傍观者哂。而今忽若有人。问上座。又作么生酬价。

　　举僧问玄沙。三乘十二分教。即不要。如何是祖师西来意。沙曰。三乘十二分教。总不要　师曰。如珠在渊。本自无颣。如玉在石。本自无瑕。识者荆棘但为栋梁。不识者醍醐翻成毒药。

　　举仰山问僧。近离什么处。僧曰庐山。山曰。曾到五老峰么。僧曰。不曾到。山曰。阇梨不曾游山。

　　云门曰。此是古人慈悲之故。有落草之谭　师曰。云门仰山。只有受璧之心。且无割城之意。殊不知。被者僧一时领过。黄龙今日。更作死马医。乃拈拂子。度与僧。僧拟议。师便打。

　　举僧问赵州。学人乍入丛林。乞师指示。州曰。吃粥了也未。僧曰。吃粥了也。州曰。洗钵去。其僧忽然有悟。

　　云门曰。有指示。无指示。若道有指示。向他。道什么。若道无指示。何得悟去。

　　翠岩曰。云门大师。不识好恶。恁么说话。大似与蛇画足。黄门栽须。翠岩即不然。者僧恁么悟去。入地狱如箭射　师曰云门翠岩。虽则能善锄强辅弱。舍富从贫。要且不能安家立国。

　　乃问僧。只如上座。朝来亦吃粥。亦洗钵。即今是迷是悟。其僧礼拜起。师唤近前。僧近前。我有一柄拂子。与你归去。

　　举云门。因普请次道。我今日困。有解问话者。早置一问来。尔若不问。向后莫道老僧谩尔　师问僧。尔道。当时合置得什么问。免得云门谩去。僧拟问。师以拂子。劈口拂。

　　举盐官示众曰。虚空为鼓。须弥为槌。什么人打得。众无对。

　　南泉闻得。我当时若见。向道。王老师不打者破鼓。

　　法眼曰。南泉何消道者破鼓。但道。王老师不打。自然是个破鼓　师曰。南泉法眼。只知一向明前。其奈不能顾后。且如盐官道。虚空为鼓。须弥为槌。什么处是破处。还捡点得么。直饶点捡得。个破处分明。我更问尔索鼓在。

　　举云门。一日从方丈出。有僧过拄杖。与云门。门接得。却过与僧。僧无对。云门曰。我今日着便。僧问。和尚为什么着便。云门曰。我拾得口吃饭　师曰。请上座。向此僧无对处。代取一转语。尔道。合下得什么语。僧曰。闲时物急时用。师曰。我今日亦着便。僧曰。和尚为什么亦着便。师曰。喜得阇梨答话。

　　举丹霞道。百骸俱溃散。一物镇长灵。云门曰。拄杖子。不可不灵。唤什么作百骸　师曰。总是自救不了汉。唤作一物。尚自不中。更说什么镇长灵。僧曰。和尚亦不得埋没古人。师曰。阇梨见处。又作么生。僧提起坐具。者个不可不灵。师曰。有得有失。

　　举云门。有时曰。尽大地是药。药是自己　师却问僧。既是尽大地是药。为什么。却是自己。僧曰。唤什么。作自己与药。师曰。争奈案山低主山高。僧拟议。师曰。将知是个学语之流。

　　举世尊生下。一手指天。一手指地。曰。天上天下。唯我独尊。

　　云门曰。我当时若见。一棒打杀。与狗吃却。贵得天下太平　师问僧。尔道。世尊有过无过。僧曰。有过。师曰。过在什么处。僧曰。过在唯我独尊。师曰。早知上座恁么道。我也不问。

　　举云门因僧问。光明寂照遍河沙。云门曰。岂不是张拙秀才语。僧曰是。云门曰。话堕也　师问僧。尔见。什么处。是话堕处。僧曰。和尚话堕也。师曰。尔十二时中。向什么处。安身立命。僧无对。师曰。却来者里谩我。以拂子打出。

　　举长庆与保福商量。教中道。如来唯一说。无二说。保福问。作么生是如来说。长庆曰。聋人争得闻。福曰。情知老兄。向第二头里接人。庆却问福。作么生是如来说。福曰。斋后未吃茶　师问僧。只如长庆道。聋人争得闻。如何却落第二头。僧曰。聋人争得闻。师曰。无绳自缚汉。我更问尔。如来唯一说。作么生见得一底道理。僧瞪目而视。师曰。比来问一。尔却答二。

　　举云门有时道。平地上死人无数。过得荆棘林。是好手　师问僧。今时所见。多有此色。总活埋在者里。是尔如何道得。过却荆棘林。僧提起坐具。我者个。是八尺布作。师曰。不信道。

　　举夹山曰。百草头上。荐取老僧。闹市里。识取天子　师拈起拂子。看。拂子变成夹山老子出来。见么。僧曰谢和尚指示。师曰。见尔不顾。如今却入露柱中去也。

　　举寒山道。欲得安身处。寒山可长保。微风吹幽松。近听声愈好。下有斑白人。諵諵读黄老。十年归不得。忘却来时道　僧问。作么生是来时道。师指香炉曰。看。寒山来也。见么。僧曰。好个香炉。师曰。惭愧　师又问。是尔。适来从什么处来。僧曰。寮中来。师曰。从寮中来底。如今是记得。是忘却。僧曰。只是自己。更说什么记忘。师曰。将谓失却。元来却在。

　　举罗汉和尚。一日同保福长庆。三人入州。见牡丹花障子。保福道。好一朵花。长庆曰。莫眼花。罗汉曰。可惜一朵花　师曰。据此三人所见。一人可谓超佛越祖。一人自利。亦能利他。一人不唯谩人。兼亦自谩。

　　尔道。自谩底一人。是谁。僧曰。莫眼花。师曰。此去。但向更深夜静。迥绝无人处。更共伊商量看。

　　举南泉。一日见邓隐峰来。遂指净瓶曰。净瓶是境。瓶中有水。不得动着境。与老僧将水来。隐峰遂将瓶。向南泉面前泻。南泉即休。

　　后有人。举似归宗。归宗道。邓隐峰。也只是乱泻　师曰。信知道。急行不至。缓行太过。南泉亦好个话端。要且不能圆就。既是能吹。必须能拍。若不能拍。吹者徒劳。甚处是隐峰乱泻处。具参学眼。试点捡看。

　　举云门大师。见僧来。遂问。来作什么。僧曰。来请益。门曰。尔有什么疑。僧曰。某甲曾问和尚一转语来。不知是一宿觉般柴。般柴一宿觉。云门打鼓楼三下曰。会么。僧曰。一切临时。云门宣起拳曰。我共尔相扑一交。得么。其僧无对　师曰。彀在不疑之地。信有之。云门大师。气宇如王。向平地上陷却。至今起不得。如今若要扶起云门。请上座。代者僧。一转语。却与云门相见。合代得什么语。

　　举祖师偈。假借四大以为身。心本无生因境有　者里。打草也要蛇惊。遂拈起拂子曰。还见祖师么。前境若无心亦无。罪福如幻起亦灭。乃问僧。是尔寻常。将什么着衣吃饭。僧拟祗对。师喝出。

　　举梁武帝。问达磨。如何是圣谛第一义。达磨曰。廓然无圣。帝曰。对朕者谁。达磨曰。不识　师问僧。分明有个达磨面前。作么生说个不识底道理。僧曰。不识。师拈起拂子曰。达磨在者里。

　　举三平颂。只此见闻非见闻。更无声色可呈君。个中若了全无事。体用何妨分不分　师曰。若分去。主即是主。宾即是宾。若不分去。主即是宾。宾即是主。敢问。个中事作么生了。箭穿红日影。须是射雕人。

　　举灵云见桃花悟道颂。三十年来寻剑客。几回落叶几抽枝。自从一见桃花后。直至如今更不疑　却问僧。尔道。灵云当初见时。是桃花。不是桃花。若是桃花。天下人。见是桃花。总皆悟道。若不是桃花。争奈现有桃花。拟向甚处着。作么生说个见底道理。僧罔措。师曰。者无绳自缚汉。

　　举弥勒偈曰。弥勒真弥勒。分身千百亿。时时示世人。世人俱不识　师曰。说什么俱不识。乃拈起拂子。元来却在者里。灵利汉。一见撩起便行。

　　举崇寿一日问僧。尔还见灯笼么。僧曰见。寿曰。两个　师曰。据此一问。分明见是灯笼。为甚却成两个。为是有见。见成两个。为是无见。见成两个。还雪得出么。直饶雪得分明。无纤毫过患。三十年后。别有一窍勘过了打。

　　举白云和尚。一日因僧在京回。乃问。尔在京中。举头见海水渺漫。到者里。千山万山。尔道。日头在甚处出。僧无语　师曰。然则夜光之璧。鉴者须是其人。明月之珠。不识翻令按剑。白云既能切瑳。者僧又不能琢磨。他既无语。请上座。代一转语看。僧曰。在东畔出。师曰不唯诎他白云。黄龙亦遭连累。

　　举乾峰上堂。举一不得举二。放过一着。落在第二。云门大师出众曰。昨日有一人。从天台来。却往南岳去。乾峰曰。明日不要普请。便下座　师问僧尔道从天台来者。是什么人。僧曰。不会。师曰。是尔祖翁。为什么不识。僧曰。望和尚指示。

　　师有一颂。乾峰举一不举二。云门抬手添意气。花开花落任风吹。自有馨香满天地。

　　举西天大耳三藏到京。云。得他心慧眼。肃宗敕。令忠国师试验。三藏见师。便礼拜。立于右边。师问曰。汝得他心通耶。三藏曰。不敢。师曰。汝道。老僧即今在什么处。三藏曰。和尚是一国之师。何得去西川。看竞渡。师再问。汝道。老僧即今在什么处。三藏曰。和尚是一国之师。何得却在天津桥上。看弄猢狲。第三问。语亦同前。三藏良久。罔知去处。师叱曰。遮野狐精。他心通。在什么处。三藏无对　师却问僧。汝既称曹溪门下客。必知有此事。汝道。老僧即今在什么处。僧罔措。师曰。全无主宰。僧曰。三藏第三度。为什么不见国师。师曰。汝今一尚不见。何更问三。若见其一。即三可明。僧曰。此事莫要进修。方可得见。师曰。汝言。进修如何。进修试说看。纵饶修得。终成败坏。修与不修。转无交涉。僧曰。若不修得。如今天下有善知识。必知此事。师曰。汝今问我。亦无凭据。汝但此去遍参。只消致问。和尚已是真善知识。必具他心慧眼。且道。学人即今在什么处。看他见与不见。如何发遣。便知到与不到。谩人自谩。一时亲见。岂在别人言说。

　　偈颂

　　晚参

　　日入酉。箭急光阴能几久。聚头权立片时间。不觉垂杨生左肘。前程谁是未归人。百年家业何因循。

　　客问西来意。聊以为答

　　东吴几度为闲客。南越曾经作主人。可笑年来今老大。得同尘处且同尘。

　　读大藏经

　　一毫穿众穴。众穴一毫收。云自帝乡去。水归江汉流。

　　读传灯录

　　九十芳春日。游蜂竞采花。香归蜜房尽。残叶落谁家。

　　读信心铭

　　纵饶穷到底。还是涉风波。自古贫堪笑。一身犹恨多。

　　早秋示众

　　火云欲卷空。圭月渐成魄。穷子归未归。相将头尽白。石中有玉人不知。良匠不来徒尔为。几度欲言言不及。尽随云雨去难追。

　　自豫章还。憩无畏院。偶书

　　举世竞趋人事老。忙中平得日高眠。从容一觉华胥梦。瞬息翱翔数百年。

　　因雪示众

　　长空雪彩正霏霏。为瑞为祥莫厌伊。为报途中未归客。普贤门户启多时。

　　送僧游南岳

　　有客腾装来别我。又𢹂瓶锡入湘云。融峰最好音声鸟。半夜多应独自闻。

　　送胡居士

　　池上春残碧草深。独𢹂藜杖出云岑。梧桐庵畔三更月。识取风前一片心。

　　寒月。喜丐士回山

　　垢衣权挂入尘埃。顺逆门高不易开。善应已周千里外。满身风雪喜归来。

　　逢刘居士

　　去年别我龙沙岸。今日逢君楚水濵。相别相逢两无语。落花啼鸟又残春。

　　寄杨处士

　　三峡桥边话别时。抱琴归去玉峰西。茫茫六合知音少。一曲谁听乌梦啼。

　　水月

　　水里分明天上月。应缘随处不相妨。可怜不见华亭客。冷照夜涛空眇茫。

　　闲斋即事

　　庭产芝兰皆显瑞。地饶苔藓尽成钱。自缘一榻无遮障。赢得长伸两脚眠。

　　与祥师话别

　　闲佩毗卢下翠峦。临岐无语少盘桓。唯余天上一轮月。万水千山还共看。

　　晚春道中

　　江边草色和烟碧。岭上云容带云飞。杜宇却能谭实相。声声劝道不如归。

　　西庵有感二首

　　溶溶庵畔云。舒卷朝复暮。有时致雨来。欻尔从龙去。试问庵中人。那个堪为据。

　　冷冷庵畔泉。冷澹无滋味。能开郁结心。能止天下沸。谁知清浅流。会有朝宗意。

　　送陈济叔居士

　　春风习习。春日迟迟。河梁有客。独自西归。有书无字。有剑藏辉。不吞钩饵。混入尘机。有问即默。拟是还非。行行又指灊山去。只恐人中识者稀。

　　先师圆寂日

　　昔人去时是今日。今日依前人不来。人若不来亦不去。白云流水空徘徊。孰云秤尺平。直中还有曲。孰云物理齐。种麻还得粟。可怜驰逐天下人。六六元来三十六。

　　怀寄杨主簿次公

　　寥寥风月几升沉。孤坐谁人话此心。试把少林无孔笛。闲吹一曲访知音。

　　感旧

　　楼阁门前才敛念。不须弹指早开扃。善财一去无消息。门外依前春草青。

　　月下偶作

　　今人看此月。古人看此月。不知今古人。谁解观时节。时节观来古到今。古今相感几人心。常爱南泉老识机宜。故乡忽忆便归去。看他已是出山迟。

　　经南塔

　　昔年曾悟芭蕉旨。今日空余薝卜馨。只履去时人不见。异花灵草谩青青。

　　答问当生不生

　　客从远方来。示我真真璧。曾无雕琢痕。岂藉陶镕力。寥寥天地间。只恐无人识。何当诱取穷子归。令渠暗室生光辉。

　　答关节推彦。远见求语录

　　少林壁面时。已是成多口。洛阳人未来。冷坐浑成久。无弦更把为君弹。弹出希声君自看。不是熏风与流水。却随流水落人间。

　　闻僧示寂

　　来时寂寂去无踪。来去还同一梦中。赖有一株庭际柏。寥寥千古笑春风。

　　晚春将出郡城。留别二三道友

　　长亭烟柳正摇春。杜宇声声送晓昏。花落可堪伤谢客。草芳何独怨王孙。忘筌话道时难狎。入俗投机事懒言。幸有青山是归计。褐裾休把曳侯门。

　　和明长老游灌溪

　　灌溪溪水碧沉沉。到者谁人测浅深。流古递今犹劈箭。(昔灌溪和尚。僧问。久向灌溪。到来。只见沤麻池。尔只见沤麻池。且不见灌溪。如何是灌溪。劈箭急)逗山穿石若鸣琴。当头有路宁容足。四面无门岂定心。往事欲寻寻不得。黄花翠竹谩垂阴。

　　和酬宣首座山居感怀

　　时清何苦晦岩阿。人事还同夜织梭。千古功名闲戏论。百年浮世暂经过。深沉器宇终难掩。会合天机已绝吪。堪笑茫茫驰逐者。白圭无玷岂容磨。

　　怡亭寓目

　　万物何芸芸。鹏鷃自有志。若谓各全功。刍狗翻为累。大冶炉锤曾未分。驰情谩迷逍遥意。

　　新徙葵花

　　孤根尚浅发生迟。澹泊春光一两枝。不改寸心长向日。清香还在上林时。

　　夏尉西亭看牡丹

　　列照西亭八九株。暖风和雨不相辜。莫将容易笙歌散。色在空中见得无。

　　送黄叔遂

　　欲话还源已切磋。更存关键即风波。岩前自有甘香水。散作春霖不在多。

　　得丧由来贵一刀。休将星斗定分毫。鸾凤未必终为瑞。燕雀飞鸣价亦高。

　　岂为车鱼始息机。道存颜巷即逢时。青山未可长抛掷。回首春风是后期。

　　和酬长沙安抚谢通议见招(时请主沩山。罢赴来命)

　　曾把鱼竿寄客舟。十年垂手钓沧洲。唯将水月为芳饵。引得金鳌误上钩。

　　危楼独立思依依。望断湖山举步迟。老病自惭归去晚。个中难学丈夫儿。

　　答王枢密子淳入道。以颂见呈

　　了了了。雪里寻春月中晓。困来欹枕意度深。饥即饱餐滋味好。勿言欹饱便相于。古今同辙不同途。从来已是无羁束。大丈夫儿捋虎须。

　　和积翠和尚颂。寄公晦禅师(时公晦。同杜使舟行。至长沙。越城入岳)

　　湘江春色晚。星使共舟行。稳泛灵均水。休登贾谊城。片云归有岳。辽鹤去无程。旷望知何极。连天烟草平。

　　示徒

　　乾坤无际两沉沉。休向其间论此心。隐显任从千种现。梦中形影莫追寻。

　　和酬张著作居士。劝世颂。见寄

　　埽除尘处转生尘。认得珍时未至珍。好是阳和二三月。融融花发不干春。

　　若能转物是还丹。信手拈来见洞天。会有长生在方寸。几人穷极到忘缘。

　　切忌随他求富贵。急须明取自家珍。百年此去无多日。莫谓前程别有春。

　　五千文字唯标指。因指仍观月在天。月落指忘无别事。醉眠醒坐但随缘。

　　答黄惠成居士明道见寄

　　几年客路走风尘。今日还为旧主人。水底月明非是夜。火中莲拆已乘春。寻穷物理成家计。会合时机见日新。好向惊涛济舟楫。免教来往滞迷津。

　　日暮郊行

　　一日复一日。百年虚出没。茫茫尘土中。几个知窠窟。尝爱云门好风骨。不露机关人不识。杳杳清风去不还。黄梅路渐生荆棘。

　　和酬林长官明道颂。见寄

　　妄病求真药。真药医妄病。药病两俱忘。见境何曾境。非即全体非。是即全体是。要识是非心。已在先天地。要休卒未休。觅了终无了。心月自孤圆。乾坤都一照。有无元不二。有二翻成病。若存不二心。暗却本来镜。爱河风紧浪花粗。惠日辉时浪自枯。不在张帆驾舟楫。到头殊不用功夫。

　　送余洪范司理

　　孰云鸿鹄高。自有摩霄翅。孰云燕雀卑。自有蓬蒿志。二物何逍遥。飞鸣俱得地。丈夫一见天地心。雾起云腾亦容易。

　　答黄叔遂二首

　　休向江头苦问津。江头消息苦为陈。老卢过岭无他事。空把衣盂诳后人。

　　夏云耸奇峰。寒泉泻飞练。物物自有功。个中无改变。君不见。风不待月而冷。火不待日而热。又不见。镜里形骸空里花。纵目观来也奇绝。

　　送崇谅座主

　　祝融峰下曾陶冶。碌碌无人辨真假。鹫岭风云会合来。恁时信有知音者。

　　送吴德夫法曹

　　海门山险绝行踪。蹈断牢关信已通。自有太平基业在。不论南北与西东。

　　水中得火世还稀。看著令人特地疑。自古不存师弟子。如今却许老胡知。

　　本无迷悟有多端。眼里瞳人不易看。只恐个中留不住。又为霖雨落人间。

　　送张居士

　　看着桃花春正好。又摇鞭影出岩扉。风前一劄难遮掩。已泄灵云向上机。

　　答章楚材二首

　　从来有病方与药。妄起还因说有真。妄病若忘真药尽。洞然明白旧时人。

　　若存明白翻成病。万法融通始是真。曲直方圆不相到。拟将何法付何人。

　　和酬新吴邹评事见寄

　　少林一曲信难酬。老病那堪继厥猷。幸托青山同隐豹。愧无余刃解全牛。百年事业荒来久。千古声名笑已休。会有故园风月在。为君留作社中游。

　　退居即事

　　不住唐朝寺。闲为宋地僧。生涯三事衲。故旧一枝藤。乞食随缘去。逢山任意登。相逢莫相笑。不是岭南能。

　　庵居感怀

　　竹筇棕笠薜萝衣。深入龙峰独掩扉。自喜林泉甘适性。更因鱼鸟共忘机。徒将道业磨今古。休向干城定是非。奇语諵諵读黄老。可能𢹂手共车归。

　　送本禅人归辇下

　　游遍丛林道愈光。卷衣归去兴何长。白云况是无心物。又逐西风入帝乡。

　　书周居士壁

　　见人多不语。掩息过余生。有屋盖茆竹。无人知姓名。孤灯林籁寂。寒月石池清。非是怀高节。鲲鹏自有程。

　　颜道人有颂告别。走笔为送

　　霜风凛凛。霜叶飞飞。短长亭上。有客南归。遗文鸟迹。坏衲坌衣。危壁千仞。瘦筇一枝。冥鸿势远。弋者徒疑。出门万里谁为别。寸草不生唯自知。

　　师每在室中。以拳示人曰。若作拳见。即触。不作拳见。即背。上座如何见。僧请问。师以此为答

　　黄龙有个拳头。不论得皮得髓。分明直下相呈。早是和泥合水。

　　黄龙有个拳头。举起别无道理。直须打破牢关。总是自家行履。

　　黄龙有个拳头。贵贱任君酬价。近前拟欲商量。翻作时人话𣠽。

　　黄龙庵主语录(终)

　　No. 1343-B 后序

　　敷阳王韶　撰

　　敷阳子曰。予尝劝学者。学圣人之道。皆当求之于文辞章句之外。至于天道阴阳。则又在算数历法之外。今得遇
黄龙心师。发明至道。则所谓圣人性命之理者。又在生平学习思想之外。噫古人谓。佛法皆以心相传。岂虚也哉。虽然。欲传其心。亦不可得。则所谓得者。亦未尝得也。学者思之。元丰元年。六月二十五日序。
