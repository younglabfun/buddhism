卍新纂续藏经第 69 册 No. 1364 率庵梵琮禅师语录


　　No. 1364

　　云居率庵和尚语录

　　目次庆元府仗锡山延胜禅院语录南康军云居山真如禅院语录东湖巷居语颂古佛祖赞歌偈

　　庆元府仗锡山延胜禅院率庵和尚语录

　　小师　了见　编

　　嘉定十二年四月十三日入院。

　　指山门

　　直进直出。直行直用。瞥转玄关。百发百中。

　　佛殿

　　指地指天。草贼大败。入草求人。聊展三拜。

　　方丈

　　据此丈室。无可不可。要行即行。要坐便坐。漆桶相挨。一时打破。三脚虾䗫透九垓。笑倒嵩山破灶堕。

　　法座

　　一两三四五。六七八九十。坐断顶𩕳头。千圣望不及。

　　上堂。湖上一片云。明月为知己。却被清风吹。吹入深山里。所以遇物即宗。随缘作主。直得万象交参。七峰稽首。岩花献笑。溪水潺潺。分明漏泄真机。切忌草中着脚。等闲一跃。抹过太虚。垂丝万丈潭中。独耸千峰顶上。犹是衲僧寻常用处。且道。不动干戈到家一句。又作么生。太平有象乾坤静。　皇道无私日月明。

　　当晚小参。打破虚空无缝。衲僧随处受用。却因圣制入山。云北云南做梦。所以三世诸佛。历代祖师。天下老和尚。山河大地。日月星辰。草木昆虫。各各做梦。新长老。近离名山。来游岩谷。倒拈拄杖。返着芒鞋。透过二十里云。笑看洞天明月。未免开眼做梦。昼思夜梦境。夜梦昼思缘。尘劫与今日。曾无有门然。且道。诸法是梦耶。云何是诸法。诸法非梦耶。云何在梦中。譬如诸人影像在镜中现。离却镜何者是像。直下顿超影像。了了知归。又是泥中洗土。太白禅师忽闻知。不觉呵呵大笑道。我梦已觉。汝梦方做。一觉一做。有唱有和。午夜金鸡啼一声。觉纷纷俱裂破。

　　结夏上堂。今朝结制。事事超诣。问讯烧香。衲僧巴鼻。人事上下。巡堂次弟。无位真人。蓦忽喷嚏。为何如此。布袋头结。吉无不利。

　　上堂。太白禅师。全无伎俩。一锡飞来。占断千嶂。以中心树。建立圣像。合水和泥。根生土长。不用换骨脱胎。不须起模打样。一段真实身心。脑后圆光万丈。

　　索面上堂。记得僧参老观。观引面示之。遂成山偈。老观当场阐大机。逢人赤手为提持。若能直下知端的。佛海波澜无尽时。

　　上堂。举僧问云门。如何是诸佛出身处。云门云。东山水上行。颂曰。东山水上行。乾元利贞亨。誵讹一个字。才子竞头争。

　　上堂。举僧问百丈。如何是奇特事。百丈云。独坐大雄峰。拈云。百丈被这僧一问。不觉手穿脚露。今日忽有人问仗锡如何是奇特事。只对他道。祖师留得泥团在。吃者从教饱则休。

　　端午上堂。今朝正当端午节。衲僧倒用真妙诀。转圣作凡。点金成铁。却把山茶。以替竹叶。角黍满盘。菖蒲细切。虽然。俗气未除。也要大家暖热。正与么时。百草头边。艾人欢悦。千峰影里笑不休。野猿时把藤萝拽。

　　中夏上堂。禁足不定足。居中不住中。去来无挂碍。踢踏活虚空。射杀南山虎。翻身控角弓。上无攀仰。下绝己躬。孤迥迥一尘不立。清寥寥目断千峰。白云片片。流水重重。蓦忽和盘掇转。却要唤西作东。生铁团上。迸开罅缝。枯河道里。露出鱼踪。不是妙用。亦非神通。大家无别事。平等主人翁。咄。老来双耳聋。

　　上堂。赵州南石桥北。观音院里有弥勒。祖师遗下一只履。直至而今觅不得。赵州老子。信手栽荆棘。当门种蒺䔧。四方人不到。徒自暗攒眉。大众。要过赵州关么。等闲回首处。

　　六月廿五日上堂。世尊拈花。迦叶破颜。只因学步。失却邯郸。争似七峰今日。斫却庭前树。放出云外山。行人才眨眼。身在画图间。鸟飞不到处。今古绝跻攀。正与么时。洞天人去后。谁解倚栏干。

　　七月初五日上堂。打鼓槌锣竞上竿。几人平地足心酸。七峰有个安身法。袖手无言冷处看。看即易上即难。搭索上横身。刹竿上斗走。蓦忽转身打个筋斗。正与么时。佛祖当场。各出标手微笑。因拈华一时成漏逗。洞山麻三斤。云门干屎橛。德山入门棒。临济入门喝。阳焰何曾止得渴。衲僧别有条章。今日对众分雪。珠称夜光。剑号巨阙。

　　解夏上堂。索语仙居多异草。圣地绝凡踪。秋风动鳞甲。生蛇化活龙。还有兴云吐雾者么(问答不录)　安居九十日。闲中滋味长。幸好一盘饭。何用糁椒姜。升堂重举话。雪上更加霜。若是知味者。纵遇天厨禁脔。岂肯咽津。若是未知味者。望见屠门。须当大嚼。七峰杓柄有手。添也得减也得。有时清寥寥。丝糁不留。有时浓滴滴。五味俱全。今日打作一团。向无底钵中。普同供养。

　　冬至小参。分冬时节。一物不违。大家出手。各各提持。白糍片片打硬。山果大小随宜。衲僧家。牙如剑树。口似龙池。入齿下咬着。吞吐唾雾霏霏。蓦忽撞着栗棘。直得暗里攒眉。飏在粪扫堆上。千圣从来不知。洞山掇转处。丧却目前机。正当与么时。应时纳祐。作么生道。午夜群阴消烁尽。一阳花发向南枝。复颂洞山话。强言一物扬家丑。引得傍观入座来。笑里和盘轻掇转。七峰岌嶪舞三台。

　　次日上堂。晴明冬至吉无不利。坐卧经行焚香扫地。祖师眼睛。衲僧巴鼻。八节四时。各安本位。(竖拂子云。)拂子点头。欢欢喜喜。洞天优游。欣逢节序。君子道长。小人迴避。时添一线长。光阴不虚弃。把定乾坤。据何道理。磉下藏黄金。丰城埋剑气。

　　佛成道日上堂。因睹明星悟道。未免全身入草。带累后代儿孙。却把白衣染貌。七峰当日见他。劈面一拳打倒。为何如此。虽是善因。而招恶果。

　　岁除上堂。七峰无可分岁。抖擞多年活计。拂子摆尾摇头。解作狮子游戏。等闲咾吼一声。直得惊天动地。东村老彻夜烧钱。地炉神不敢瞌睡。爆竹声中聊说一偈。岁除无物可相延。四壁深围满屋烟。几度拨开还自问。柴头尽处是新年。

　　元日上堂。元正启祚。万物咸新。不劳拟议。觌体全真。到此更须进步。却来拂子头上翻身。且道。应时纳祐一句。作么生道。炉内寒灰重发焰。山中枯木尽生春。

　　正月五日上堂。月不过五。今日亲到。知时识节。随宜爱道。不说向上宗乘。不抛东山暗号。露柱与灯笼。撞着呵呵笑。且道。笑个甚么。韩信放铁鹞。颂百丈野狐话。百丈野狐。石女无夫。一回泪下。沧海干枯。

　　谢信监寺归库司。恢监寺入寺设供。拈七条上堂。三通鼓罢。长老升堂。两班问信。侍者烧香。未曾启口。各各举扬。道从信入。信能主张。以长就短。以短从长。有客云外至。设供饱枯肠。恢恢有余刃。别有好商量。且道。商量个甚么。暗中信手才拈得。赢得呵呵笑一场。拈云门问僧。闻钟声因甚披起袈裟。颂曰。钟声披起郁多罗。信手拈来不在多。堪笑当年明上座。狼忙驰逐太奔波。

　　拈得袈裟。次日上堂谢。袈裟拈得喜轻便。一片闲云拥半肩。莫怪逢人频抖擞。借婆裙子拜婆年。若向这里见得。酬恩报德。一切已周。其或未然。盘陀石上难提掇。笑倒当年踏碓人。

　　雪中上堂。上方一夜开香积。天晓堂中吃雪团。信手拈来当面掷。不知谁识为人寒。

　　上堂。春雪消春水足。春风吹起洞天云。落梅点破苍苔绿。言发非声。色前不物。百草头露眼睛。虚空里揣出骨。林间衲子乐无为。晓来唱个太平曲。如何是太平曲。新岁相逢。伏惟万福。

　　太白庵坚塔主。为本师才监寺百日请升座。今朝二月二十五。等闲触发千钧弩。一箭中红心。大地无寸土。四围上下绝遮栏。露出太白庵中主。去岁因丧本师归。未免声声叫冤苦。苦中乐乐中苦。喝退慈明旧日婆。移凶就吉改坟墓。正与么时。且道。才监寺在甚处。南溪流水青如螺。深居落花红似雨。先师面目俨然存。分付老坚坚收取。

　　结座大众。才公监寺。即今是生邪是死邪。更听一颂。了知生死本来同。无数深红间浅红。堪笑衲僧无用处。尽将衣钵付春风。

　　四月八日上堂。劳生正昏睡。侵晓已先行。到家一着子。日出事还生。当时若撞着个天然气概者。赶散九龙。踢翻香水。免得递相钝置。今日随邪逐恶。向大殿里。三杓殷勤当头浇泼。

　　上堂。今朝四月初十。衲僧独行特立。等闲瞥转玄关。捏碎虚空出汁。电光里𨁝跳。微尘里出没。险峻崖前百步䃈。一级自然高一级。脚头脚尾不争多。千里乌骓追不及。

　　结制上堂。(抽拈欢喜袋)圣制已临。七峰劄寨。以六根为门户。以一念为主将。内不放出。外不放入。下板头着身。蒲团上厮崖。阵劳既圆。不通过界。纵饶德山棒如雨点。临济喝似雷奔。到此见怪不怪。其怪自坏。坐筹帷幄。决胜有赖。欢喜袋笑里打开。衣中宝拈得庆快。不用绕遍长廊。不须巡寮买卖。蒿汤聊备礼仪。大家触礼三拜。

　　上堂。夜来无一事。天晓报上堂。幸好一盘饭。何用糁桝姜。虽然如是。粗餐易饱。细嚼难饥。

　　上堂。三世诸佛不知有。颠狂普化翻筋斗。狸奴白牯却知有。寒拾相逢开笑口。野干鸣师子吼。八两半斤。十舛一斗。不从他觅。须还自有。如何是自有底消息。犬不择家贫。子不嫌母丑。颂柏树子话。赵州庭柏。说向禅客。物是实价。钱须足陌。

　　上堂。举僧问马祖。如何是佛。祖云。即心是佛。如何是道。无心是道。佛与道相去多少。佛如展手。道似握拳。马大师。尽情撒向诸人面前了也。其或未然。更听一颂。佛如展手。道似握拳。全提正令。无党无偏。蟭螟眼里放夜市。大虫舌上打秋千。

　　解夏上堂。十五日已前是结。十五日已后是解。结也着。解也着。开眼合眼。伸脚缩脚。佛祖老婆。应病与药。而今正体全安。药病一时扫却。赤条条空索索。月下风前啸一声。惊起松梢千岁鹤。鹤错。风吹殿角摇铃铎。

　　谢一首座上堂。一切即一。一即一切。者也之乎。鸡豚狗彘。蓦忽擘破面皮。喝退德山临济。黄檗施财。甘贽密契。财法二施。等无差别。指鹿为马。唤龟作鳖。说时点点时说。要作破家儿孙。宜把祖灯吹灭。虽然如是。且道。上下三指。彼此七马。如何分雪。休分雪。檐□细雨何曾歇。

　　上堂。今朝当八月旦。衲僧眼亲手辨。放出金刚箭。射落天边雁。蒸不熟。煮不烂。捏不聚。拨不散。解空不解深藏。惹得空中赞叹。休赞叹。换却天下眼睛。只消一个木梙。

　　解夏小参。(时作大风水)求道如求雨。干枯日夜愁。忽然风雨至。万壑尽争流。直得天下万物沾润。三井龙王出头。云南如劈箭。云北似倾湫。激石怒雷吼。翻空雪浪浮。忽然风雨息。平地一时休。衲僧家。骑个水牯牛。多快活百无忧。健即行困即歇。布袋头亲解结。钉打钉。铁打铁。寒道寒。热道热。此是诸佛心宗。亦名单提妙诀。七峰峰顶滑如苔。寒山拾得相拖拽。

　　瑞庆节上堂。普天迎瑞气。遍界庆生辰。水有朝宗意。葵倾向日心。衲僧随日转。林下仰天庭。正与么时。祝
圣一句。如何吐露。竟拈无孔笛。吹起万年欢。

　　出去归来。上堂。白云无定。明月有期。欲出未出。似归不归。秋山呈锦绣。红叶满林飞。瞥不瞥知不知。镜里无尘闲处照。柴头有火暗中吹。

　　十月朝接待开田归。上堂。九月尽十月初。山下开田。山上开炉。开田要博饭吃。开炉暖热身躯。才饱暖气力粗。无事上山行一转。试问。时人会也无。会不会。山里石头如土块。

　　南康军云居山真如禅院卒庵和尚语录

　　侍者　文郁　编

　　绍定元年五月初三日受请。

　　拈帖

　　片纸展信旗。舒卷通消息。其中一个字。今古无人识。且道。什么字。却烦维那。对众分剖。

　　州疏

　　炳然字义。文彩希奇。夫子不识。达磨不知。同风千里。笑展双眉。八十翁翁入场屋。真个不是小儿婚。

　　县疏

　　灭门刺史。破家县令。一句全提。头正尾正。塞却耳根。谛听谛听。

　　提纲。赤手为提纲。豁开善法堂。灯笼开口笑。露柱放毫光。(竖拂子云)去即印住。住即印破。不去不住。玄关金锁。放开一线。无可不可。五老暗点头。东湖轻抹过。唱个月弯弯。调古无人和。且道。洗脚上船一句。如何话会。倒拈七尺过眉杖。不管庐山万仞高。

　　入院指山门

　　当门有路。冲开碧落。转少移身。将错就错。一槌打碎赵州关。空里磨盘生八角。

　　方丈

　　方丈门中。了无罅缝。维摩文殊。相逢鼓笼。昨夜三更。打失鼻孔。普请诸人。各摸索着。

　　法座

　　据此座者。说无味话。上下三指。彼此七马。

　　祝圣

　　伏愿　圣明逾日月。睿算等乾坤。雨须风调。民康物泰。

　　州府香

　　判府提权郎中。合郡文武官僚。伏愿。开密严国。涵育苍生。散无碍云。荫覆天下。

　　为佛照和尚拈香

　　根从江西来。还向江西爇。一笑掀天只自知。天上拈来成漏泄(佛照禅师。有卒庵颂曰。个中消息凭谁委。一笑掀天只自知)。

　　索话

　　旧店重开。全无买卖。拟欲近前。知君纳败。还在纳败底么(问答不录)。

　　提纲。入真如门。见真如理。升真如座。说真如法。如何是真如法。赵州南石桥北。观音院里有弥勒。祖师遗下一只履。直至而今觅不得。如斯举唱。便合散去救得一半。其或未然。未免全身人草。放开明月。湖光含万象。拨开天上云。卷舒自在。直得五老头出头没。九江逆流须流。渔翁舞棹。野老观呼。唱太平歌。乐无为化。瑞鹿衔花引路。衲僧得坐披衣。且道。到家受用一句。如何话会。等闲提起袈裟角。拂下一天星斗来。

　　结座。记得当山洪觉膺禅师。僧问羚羊挂角时如何。答云。六六三十六。僧又问。羚羊未持角时如何。答云。六六三十六。僧又问赵州。羚羊挂角时如何。答云。九九八十一。又问。羚羊未挂角时如何。答云。九九八十一。这僧以无星秤子。向二大老门下秤提。一人酬他半斤。一人答他八两。捡点将来。未免二俱狼籍。忽有人问新云居羚羊未挂角时如何。答云。不必何必不必。全无消息。若人会得。许汝解空。

　　小参。不离家舍。常在途中。途中家舍。触处相逢。人从明州来。却入庐山去。云间逢五老。因问途中事。答他道。难难。狂风吹入拆船湾。易易。洋澜左蠡平如砥。也不难。也不易。仰面看天。低头取气。堂中罗汉点胸道。这里是甚么所在。说难说易。老僧被他一问。直得无言可对。无理可伸。却将己归意。说向欲行人。安乐灵公闻知。不觉呵呵大笑。且道。笑个什么。石牛栏古路。一马生三寅。

　　结座。记得当山第二代简禅师。僧问孤峰独宿时如何。答云。七间僧堂不宿。谁教你孤峰独宿。又问。路逢猛虎时如何。答云。千人万人不逢。如何却是你逢。此二则因缘。妙喜禅师。收归正法眼藏中。古今未见批判。辄以鄙见谩成二颂。豁开万仞崖。劈面通消息。一条白练飞。界破青山色。不搽红粉色。不挂缘罗衣。一般闲态度。淡黑尽蛾眉。

　　谢诸山。上堂。忻逢四老。头白如新。喙长百尺。鼻重千斤。眼随青嶂合。眉带野花颦。迎来送去。以表殷勤。为何如此。远亲不如近邻。

　　解夏小参。学道先须有指归。闻声见色不思议。九旬黑白分明处。如似盘中一片棋。纵横十字。一着当机。有眼则活。无眼则输。烂柯山上。空自踌躇。正好和盘翻却。直教脱尽规模。解不可得。结亦无拘。髑髅识尽。江海干枯。憍梵波提吐舌。西天胡子无须。色里胶青只些子。王维妙手亦难图。且道。制圆自恣一句。如何话会。平湖水满涵明月。老树鳞生隐卧龙。

　　复举须德和尚问僧。近离甚么。僧云三峰。夏在甚处。五峰。德公放汝三十棒。僧云。过在甚处。德云。为汝出一丛林。入一丛林。颂曰。出丛林与入丛林。一句当机绝古今。不涉流清到底。九江江水未为深。

　　解夏上堂。布袋头开。事事无碍。拄杖头边。去留自踢倒须弥。掀翻沧海。(竖拂子云)拂子𨁝跳。大叫一声。希有希有。叵耐叵耐。顾我堂中。湖海衲子禁足。却被南岳云游。以隐身术。来此同居。及至制圆。卓锡迸泉。腾空而去。贼是小人。智过君子。当时若遇忍俊不禁底汉。为他拽转鼻孔。打折双骹。令他脚踏实地。免致滞寂沉空。且道。衲僧据何道理。喝一喝。下座。

　　上堂。举新罗僧。问当山膺禅师。是什么得与么难道。师云。有甚难道。僧云。请师道。师云。新罗新罗。颂曰。新罗僧问答新罗。飞骑将军意气多。夺贼枪来骑贼马。不劳余刃罢干戈。

　　上堂。举赵州访当山膺禅师。膺云。老老大大。何不觅个住处。州云。教某甲向甚处住。膺云。山前有片个寺基。赵云。和尚何不自住。颂曰。突出山前古寺基。赵州闻得便攒眉。寥寥今古无人共。一片断云天外飞。

　　重九上堂。今朝九日九。物物尽知有。黄花散金钱。茱萸开口笑。五老絮帽落风前。陶公醉石翻筋斗。衲僧家。随所守一盏山茶。转时条堪笑。采菊东篱下。悠然见南山。坐在草窠中。翻成不唧𠺕。须知有转身一着始得。西出阳关无故人。劝君更尽一杯酒。

　　月半上堂。云居九月半。月向掌中圆。觅之亡影象。用之亡正偏。蓦忽翻手为云。覆手为雨。且道。月在甚处。若向这里见得。十五日已前也与么。十五日已后也与么。正当十五日。日途中行。夜夜家里坐。日日与夜夜。自然成日课。咄。一丳数珠数不过。

　　开炉上堂。开炉无可做。大家团团坐。坐久却成劳。拨动炉中火。火星忽迸散。内外俱照破。一声寒雁叫长空。云中道人正高卧。蓦忽翻身吐气来。且吃胡饼十数个。食饱多伤心。切忌向净地上屙。老僧屙了也。诸人还觉气息么。咄。

　　上堂。今朝十月半。批判旧公案。达磨不会单传。夫子不会一贯。老聃不会无为。洞宾不会煅炼。长老不会说禅。衲僧不会穿线。万象光中容易度。一毫头上㝡难逢。只这不会。有杀有活。活也半夜玉兔怀胎。天明金鸡生卵。养得凤凰儿。百鸟不敢看。踏折梧桐枝。飞去天崖畔。招手唤归来。云中得相伴。饮啄皆自然。一切总成见。凤凰儿凤凰儿。被阎老子索饭钱。如何支遣。但对他点头三下。依实供款。

　　冬至上堂。君子道长。出生万象。小人道消。近火先焦。晷运推移。漏泄天机。日南长至。吉无不利。添一线长。别有商量。但见　皇风成一片。不知何处有封疆。

　　圣节上堂。经行坐卧逢明主。礼拜烧香奉至尊。四大却鼻孔。不进不退火炉边。忍冻者多死柴头。忽然𨁝跳。搅动东海。透入龙宫。脱却皮毛。换得麟角。摇头摆尾。向烈焰光中。兴云吐雾。转大法轮。说火炉头话。东村王老夜烧钱。鼻孔□垂没半边。脱却草鞋颠倒走。醉狂赢得乐丰年。从此神头鬼面。社舞村歌。鼓笛喧天。旗锣动地。好个西来消息。分明笑杀傍观。且道。年穷岁尽。结交头一句。如何话会。响传爆竹儿童喜。暗度春风草木知。

　　岁旦上堂。合眼是旧岁。开眼是新年。新旧交参处。分明在目前。梅花香喷雪。杨柳冷含烟。年头佛法无多子。一句单提妙不传。红日照开银世界。春风织出锦山川。

　　满散上堂。千峰顶上披衣坐。百草头边是道场。喝散白云无一点。赤心片片报　君王。且道。因成果满一句。如何话会。太平歌里千年调。古篆炉中万国香。

　　上堂。新年已十日。十日在家乡。到家一句子。哑子吃生姜。眉毛上𨁝跳。鼻孔里论量。针小眼大。尺短寸长。云霞飞片片。流水自茫茫。剪断五色线。补作春衣裳。知有者全身披搭。不知有者。且莫轻狂。莫莫莫莫。老僧与汝安心方。雪消春自至。事过心清凉。

　　元宵上堂。山中上元节。天上野云收。豁开广寒殿。清光射斗牛。姮娥与灯正。耿耿相应酬。一点难瞒处。灯毬挂树头。笼中看走马。林下恣闲游。也须知衲僧家有转处始得。如何是衲僧转处。吹灭旧纸捻。泼翻投子油。暗中有路明如日。露柱相逢笑不休。捡点将来。明月合吃三十棒。且道。过有甚处。既能明似镜。何用曲如钩。

　　祖母忌辰上堂。尘起一毫。沤生全潮。如海之深。似天之高。明明了了。历历昭昭。风䬃䬃。雨萧萧。光路宕。赤条条。无生国路不遥。豁开功德藏。提起般若刀。百宝光中垂雨露。五须弥顶鼓波涛。正与么时。还源无别旨。今日与明朝。且道。今日作么生。云间孙子开炉熬。林下一声婆饼焦。

　　上堂。即心即佛。狗咬枯骨。非心非佛。牛溲马浡。不是心不是佛不是物。伏惟万福。赵州道。年老心孤。德山托钵。泥里鳅活。南泉斩却猫。单单折折。交头戴草鞋。掘地深埋。入门便棒。重重铁网。入门便喝。阳𦦨止渴。横趍面过。点头咽唾。笋里有虫。从头蛀破。老僧今日为诸人注破了也。各请咬嚼。其或未然。未免重说偈言。千说万说。只是一说。春寒秋热。千句万句。只是一句。小出大遇。两段不同。收归上科。

　　上堂。正月已过二月来。百草头边次第开。昨夜东君行正令。无言桃李舞三台。正与么时。灵云突出眼睛。玄沙打失鼻孔。捡点将来。好与一坑埋却。诸人有条活路。诸人共知。老僧有条活路。老僧自知。藏身处没踪迹。没踪迹处正好藏身。明修栈道。暗度陈仓。吃茶已了。不用巡堂。

　　卒庵和尚东湖庵居语

　　侍者　本空　编

　　上堂。夜来思量。一场好笑。第一笑。笑百丈禅师。画地为牢。巡堂点茶。打了多少之绕。第二笑。笑庵主参禅。不识东山暗号。第三笑。笑庵主住个庵儿。也学鸡啼狗叫。请虚空为首座。善解谭空。长松为监寺。能守岁寒。青杉为副寺。直节可喜。翠竹为书记。清气有余。木梙为藏主。中心活络。夜合为维那。能和上下。杨柳为知客。能接往来。五味子为典座。能调众口。栗木为浴主。不惮水泥。檀木为直岁。能驱断以下。石头为侍者。稳镇上方。葛藤为禅客。牵拽不断。两班已定。侍者出云。请庵主说禅。庵主以手摇曳云。去去。两班不动。主云。你辈无情之物。识甚好恶。便归方丈。石侍者。不觉点头三下。

　　上堂。一日二僧相访。一僧云。我能作诗。一僧云。我能说禅。说禅僧。笑作诗僧云。你但做得尖新语句。不知祖师向上巴鼻。作诗僧。笑说禅僧云。你但识得向上巴鼻。不知诗中眼目。二人争之不已。庵主和会曰。诗中有禅。东湖湖上浪滔天。一叶扁舟破晓烟。禅中有诗。手把乌藤出门去。落花流水不相知。禅与诗何所为断。送二翁出门去。得闲唱个哩啰𠻗。

　　上堂。法座上道即易。火炉头道即难。未悟时道即易。悟了后道即难。也不难。也不易。神农本草。马海百忌。

　　上堂。夜来闻得牕外梅花骂桃花云。我独占上春。骚人多咏。暗吐檀心。通身澄洁。你不知有人间冰雪。桃花骂梅花云。我摇荡春光。花开烂熳。了无一语。下自成蹊。你但知洁白无瑕。争似我红如杲日。疑冬花忽来。相劝云。红者自红。白者自白。红红白白。不须九百。庵主闻知。不可放过。桃红梅白。耳在一边。叵耐疑冬花无端出来。强劝有三十拄杖打他。且道。过在甚处。东风昨夜暗抽条。两片叶如驴耳朵。

　　上堂。也大奇也大奇。住个庵儿㝡好嬉。两个儿童忽相打。中间一攧少人知。如何是知底消息。却愁骑马滑。故作泛舟归。

　　上堂。因参佛照师。问我本来面。日日要下语。夜夜思量遍。伎俩做得尽。恰好一年半。至今三十年。又何曾梦见。

　　上堂。古人道。三十余年住紫胡。二时粥饭气力粗。无事上山行一转。借问时人会也无。古人只解闭门造车。不能出门合辙。三十余年住卒庵。庵中无物可相参。有时南北东西去。白话闲嘈恣放憨。

　　上堂。住个庵儿㝡孤绝。炉中火种浑如灭。谩遣儿童采燥柴。信手拈来得一橛。打一吹光皎洁。通身暖满屋热。炎炎奔驰无门歇。夜深狼藉烧人衣。等闲拈出安火诀。以手指柴头云。钩在不疑之地。

　　上堂。入山住庵时。全身在荒草。狐狸交尾巴。屋头逐魂叫。闻者皆寒心。见者生烦恼。我有安心方。韩信放铁鹞。

　　上堂。我有个火头。作事多伶俐。饱饭携锄头。庵前去锄地。寸草不留踪。善恶无忌讳。且道。丘蚓为两段。两头俱动。佛性在那头。苏嚧悉唎。

　　上堂。蹉女自惭多丑拙。看头上雪成堆。春来思得一回嫁。却请东君为作媒。以虚空为帐幔。以大地为行装。以雪为髻。以月为梳。以山为簪。以水为带。以柳为眉。以桃为脸。十分萧洒。脱体风流。且道。出门一句。如何话会。晓来一阵清风起。梅点苍苔贻面花。

　　上堂。屋角岩花烂熳。林间春色温和。处处儿童采蕨。纷纷幽鸟营窠。祖意西来没消息。树头百舌语犹多。

　　上堂。煨火芋头四五块。傍林茅屋两三间。道人若欲来相访。定是忙忙赶出山。

　　上堂。除夜无可分岁。炉中烧些木㩌。臭烟冲着鼻孔。面热忽然喷嚏。残年钝闷。到此消除。新岁佛法。从此吉利。且道。结交头一句。如何话会。响传爆竹儿童喜。暗度春风草木知。

　　上堂。今朝正月一。万事从头吉。和气暖如春。世味甜如蜜。日月往复来。光阴不相失。不涉万缘一句。如何话会。一年三百六十日。

　　上堂。春来不觉做得一梦。梦见占波国与新罗国斗额。嘉州大像。回头一看。拶倒须弥山。直得乾坤大地。有情无情。一时震动。梦中觉来。元是枕子落地。打破溺器。且道。仰山推出枕子。沩山云。用剑刃上事。已是伤锋犯手。今日枕子落地。未免笑倒傍观。

　　上堂。今朝正月半。万物尽更新。衲僧无一物。何物当殷勤。银烛高辉天上月。灯花开遍洞中春。正与么时。东街宕子与西街宕子相打。须弥灯正如来。出来相劝。被他一拳。直得入地三尺。灯笼与露柱。闇里忽闻之。不觉笑嬉嬉。且道。笑个甚么。早知灯是火。饭熟也多时。

　　上堂。衲僧家达己灵。有通变解逢迎。世人既已浊。不可自言清。世人既已醉。不可自言醒。和光同尘去。头头总见成。岂不见。昔年党太尉。无分无晓㝡分明。

　　落梅上堂。把定风光末上开。纷纷如雪点苍苔。清香飘处多真实。真实中藏调鼎才。才生㭬子。便见里头仁。以何为验。青时咬着眉头皱。熟后黄梅半夜传。

　　颂古

　　狗子无佛性

　　谩将淡墨𦘕垂杨。袅袅腰枝百尺长。寄语行人不须看。一回看着断人肠。

　　侍者报赵州大王来

　　旧鞋线断口头开。床下埋藏满面埃。信手拈来着得着。人前拖去又拖来。

　　虚空消殒

　　一日高名及第归。野花啼鸟尽迎随。娘生面目浑如旧。祇有青祯异昔时。

　　离四句绝百非

　　淡红浓绿暗纷纷。是处人家开竹门。堪叹往来游玩者。不知身已过花村。

　　秘魔擎杈

　　急水滩头把钓竿。洪波汹涌暮江寒。锦鳞也解随钩上。一吸沧溟彻底干。

　　不与万法为侣

　　临风索笑傲冰霜。吐露春光漏泄香。两岸断桥人不渡。一川疏影横斜阳。

　　大死底人却活时如何。不许夜行。投明须到

　　一回见面不相瞒。便把当台古镜看。暗里照君还照我。清光一片逼人寒。

　　马祖三十年不少盐酱

　　乞儿无缕又无𧟋。馊饭残羹勿处檐。拈起多年破席袋。人前更不惧羞惭。

　　仰山推出枕子

　　水牯牛儿也可夸。鼻绳拽断卧烟霞。蓦然痒处轻抓着。便向人前露尾巴。

　　不昧本来人。请师高着眼。直下觑

　　怪雨狂风势欲倾。阴垂六合见云腾。一条瀑布岩前落。界破青山千万层。

　　在上吃油糍

　　臭口才开露贼身。看看平地惹埃尘。傍观不解深藏舌。也作黏牙缀齿人。

　　道吾云。生也不道。死也不道

　　撒出骊珠光炯炯。劈开美玉洞无痕。几回贱卖无人买。堪笑乞儿孤此恩。

　　鸟窠吹布毛

　　草里伤人血溅流。等闲解着毒蛇头。炎炎恶风冲天上。赫日光中结蜃楼。

　　首山竹篦话

　　倾山红炉铁弹圆。轻轻拨着骨毛寒。红光直透青霄外。塞壑填沟无处安。

　　雪峰南山鳖鼻蛇

　　跃出南山鳖鼻蛇。引他闲汉竞随邪。万人丛里咬肩过。唯是亲儿识得爷。

　　北斗里藏身

　　闹里轻轻飏碌砖。衲僧鼻孔一时穿。掀天笑罢归来矣。打着南边动北边。

　　南泉斩猫

　　家常茶饭不多般。遇客延留礼数宽。若是上方曾饱者。和盘呈献不能餐。

　　赵州头戴草鞋

　　少年宕子爱雕青。文彩肌肤相映明。闹里祇图遮俗眼。强将赤体以为荣。

　　庭前柏树子

　　一片油丝水面浮。随波摇动遂波流。等闲抛在江湖里。绾着金鳞未肯休。

　　三圣逢人即出。兴化逢人不出

　　拏得大家些子本。门前铺席恣开张。到头滞货同行市。价数高低两不争。

　　僧问六祖。黄梅意旨甚人得。祖云。会法人得。僧云。和尚还得不。祖云。我不会佛法

　　举目寥寥绝点新。老来无处可安身。曾经几度雪霜苦。话着杨花愁杀人。

　　睦州云。见成公案。放你三十棒

　　逆水张帆过海门。漫天烟雾暗昏昏。举头便见扶桑国。休把南针定晓分。

　　紫璘供奉注经。国师以水一盏米七粒箸一双示之

　　柳色重重翠作堆。豁开三径不纡回。门前祇是旧时底。付与渊明归去来。

　　定上座。见临际擒住与一掌。定礼拜忽然有省

　　柴头火种欻然红。荒草堆中遇疾风。眼底蟭螟勿栖泊。撒开猛焰恣烧空。

　　勘婆子语

　　婆子孤穷要嫁人。赵州闻得便相亲。归来只说恩情话。堪笑无端惹客尘。

　　鲁祖见僧面壁

　　髑髅遍野难遮掩。碍寒行人转见垂。从此一面看验后。也须拙地为深埋。

　　灵云见桃花。玄沙云未彻

　　灵云一见更无疑。未彻明明说向谁。榼𣜂堆头添粪[土*帝]。顺风吹了逆风吹。

　　与么也得。不与么也得

　　桃花开了杏花开。陈陈香风扑鼻来。零落尽随流水去。更无一片点苍苔。

　　托钵话

　　烧纸无端引崇来。看看家鬼返为灾。青天白日弄门户。背手掩来顺手开。

　　洗钵话

　　荒村无物当风流。不解梳妆不识羞。草里有花随手折。等闲插在野人头。

　　赵州访二庵主

　　天雄附子出绵州。价数高低一等酬。治病杀人随所用。到头难觅个踪由。

　　因学者生死到来如何抵当。师即答以四偈

　　生死到来何抵当。石人头上忽生疮。这些痒处才挠着。便向人前孟八郎。

　　生死到来何抵当。乞儿相见便倾囊。寥寥四顾浑无有。堪笑一身没处藏。

　　生死到来何抵当。萧然归去路堂堂。到家句子聊相寄。写入碧天鸿雁行。

　　生死到来何抵当。月明静夜共商量。荷华荷叶通消息。一阵风来一阵香。

　　佛祖赞

　　出山相

　　眼冷含霜耳带环。和头和面草斓班。一回春至一回绿。老子何曾解出山。

　　上无片瓦下无锥。一个穷身只自知。从此入流随所住。手中携个活鱼儿。

　　维摩

　　手提拂子坐胡床。眼似流星𩯭似霜。开不二门长示疾。却将好肉剜成疮。

　　达磨

　　因贩私盐。无端过界。撞着梁王。不勘自败。狼藉官场。遭人笑怪。匾檐脱却两头。至今全无买卖。

　　庞居士

　　得便宜是落便宜。倾尽家珍卖笊篱。男女聚头无结果。这般翁子大无知。

　　祖图

　　点污人间闲纸墨。纸因五叶一花开。看他次第传芳去。总是邯郸学步来。

　　寒山拾得

　　寒拾相逢便拍肩。双收双放芙掀天。古今一片闲田地。露出寻常茗帚边。

　　三教图

　　六耳不同谋。相看已漏泄。都来只三人。证龟却成鳖。者也之乎。无为寂灭。养家一般。道路各别。别不别。掉棒打落天边月。

　　观流水观音

　　一片寒泉劈面来。断崖险处滑如苔。举头只么随流水。大士何曾眼豁开。

　　岩头禅师甘贽居士

　　安居俗舍太无稽。黑白分明类不齐。谩向人前露针线。赚他女子与夫妻。

　　布袋

　　眼冷千江月。眉横万叠山。杖头挑布袋。信脚到人间。

　　虾子

　　斗里跳出。手中捏定。不入水泥。丧却性命。

　　歌偈

　　卒庵歌

　　三间茅屋堪投老。草草生涯随分好。月池当户镜光寒。竹迳绕櫩通大道。风吹叶叶自成堆。信手拈来一茎草。贱如泥贵似宝。要用便用不须讨。辽天鼻孔被渠穿。来往行人俱绊倒。阿呵呵会也么。问取前村张四哥。

　　阐提歌

　　无住着老禅魔。欢喜少恶性多。三毒花中结苦果。蒺藜园里养蜂窠。说调普贤卖白象。呼唤儿童填黄河。戏弄南山老虎。踏翻北海沧波。洗尽佛祖冤。法战罢干戈。五千文字拭抹布。一会灵山粪扫箩。谩将无义语。唱起阐提歌。调古不堪听。声极透岩阿。能妙转绝扪摩。六用机中抽线。电光影里撺梭。织成无缝袄。绣出没底靴。三台舞罢呵呵笑。笑倒多年黑老婆。

　　草鞋歌

　　村里人有意知。就手织成最容易。长短大小在目前。密用工夫多快利。草窠里面跳出来。结却绳头有巴鼻。牢束跟紧在耳。掷地作金声。举步离泥水。着入千山与万山。把定脚头并脚尾。赵州尽力戴不起。玄沙吃绊趯着指。拖来拖去底头穿。轻轻飏在粪里。

　　拄杖歌

　　拄杖子最超绝。到头到尾黑鳞皲。凛凛风生坚似铁。同我行共我歇。恣纵横任拖拽。搅动碧潭龙。打落天边月。有时拄到千峰顶。千峰万峰俱迸裂。有时撺人荒草中。潜藏影迹难分别。芭蕉有屈无人雪。大随提起重漏泄。而今老大懒扶持。信手拗来成两橛。

　　明宗

　　古径苔生路已差。无根树上发空花。一番花落成空果。信手拈来是苦瓜。

　　罗汉菜

　　根尘脱落超诸有。岂与寻常种草同。塞断衲僧三寸舌。横身钵里展神通。

　　迎善财归南楼

　　古寺闲房共掩扉。相逢彼此罢参归。时难只得同杳火。莫信闲人说是非。

　　常禅师荷衣沼

　　遇物合人仰祖风。弊衣遗在一池中。秋风吹破春风补。不犯清波一线功。

　　礼佛照禅师塔

　　忆得寻流日。重来走一遭。跨门相见处。全不犯波涛。

　　访育王东堂空叟和尚夜话

　　病余相对两枯桩。霜发毵𣯶映暖窗。纵有丹青描不得。到头六六不成双。

　　因说多年破草鞋。祖翁插脚强安排。从兹狼藉浑无底。次第提持转见乖。

　　礼蜜庵禅师塔

　　绵里褁刀难近傍。饭中有药出闽乡。至今怕饮山中水。我昔曾遭蛊毒伤。

　　送米上佛照禅师

　　捻不成团拨不开。一槌直下绝纤埃。从兹几度经节后。尽向箕前跳出来。

　　访香山松源和尚

　　卒庵自笑风流。甚醉后何须若恋杯。十字路头荒草店。引他来往两三回。

　　谢无用和尚惠鞋

　　信手裁成任短长。密通一线透中央。看来只是旧时底。着了何妨到处行。

　　送浙翁禅师住径山

　　古路滑如苔。衲僧忘故步。人从天台来。却住径山去。家丑向外扬。生铁被虫蠹。一陈落华风。吹作送行句。

　　寄灭翁禅师

　　老去隐如虎。难瞒在一班。入林㝡容易。上树极艰难。舌底千溪水。眉间万叠山。年深拽不动。草种转痴顽。

　　寄台州瑞岩高原禅师住灵隐

　　水出在高原。源深到冷泉。饮者秃却舌。嗅者鼻孔穿。口鼻两俱丧。妙用绝正偏。侧耳与招手。听猿同呼猿。藤萝影里石磊磊。双涧合流波涟涟。南来北来脚下过。欲知冷暖待驴年。

　　庵中夏

　　草中得路便藏身。不入他家水牯群。弹指一声为号令。低头问讯当殷勤。

　　耐重

　　坐断孤危未肯休。荷担杰阁与层楼。柦翁活计丘山重。得力全归顶𩕳头。

　　山居

　　老来归隐故山深。独抱无弦绝赏音。静对凉风弹一曲。乱蝉声合奏青林。

　　居山活计随时用。触事都从旧路行。只把手头些子力。拨开火种自烧铛。

　　朝阳穿破衲

　　笑看体上衣。断云欲飞走。朝阳忽相逢。针眼已通透。

　　对月了残经

　　待月了残经。文义何曾有。分付与痴儿。黄叶卷在手。

　　云居卒庵和尚语录卷(终)

　　(更有外集二卷。板留东湖钱堰高路分宅)。
