卍新纂续藏经第 69 册 No. 1339 琅玡慧觉禅师语录（序）


　　No. 1339-A 涤州琅邪山觉和尚中后四录

　　参学门人　用孙　序

　　夫宗师之出世居方者。抑而为之。提纲振维者。盖不得已。虽以应其群心之所来。而大抵之得人者。其在兹乎。故我
琅邪禅师之出化也。四海云奔。无所不至。大音雷发。无所不闻。其负雄经博论者径径胜其数。皆匿影吞声于其左右。凡是提唱者。各有旨归。盖以应动观机。事无虚发。或滞其语句者。则释其所黏。或执其意解者。则除其所缚。或坐其向上者。则掇之于未然。或止其中下者。则击之于已兆。或补其所阙。则正眼具全。或删其所繁。则大意不紊。皆以离情妄。泯智照。然后真心现前。古今独耀。随方施设。一味齐收。犹如曦驭当画。影现无垠。观者四来。圆以随对。其可得而尽之乎。门人元聚。久探师室。亲承指诲。日有升举。即而记之。凡百余则。嗣以纂之。以闲干前后二录。目之为中录。于是乎。举前后则中摄矣。举中则前后尽矣。非离前后而趣其中。非离中而止其前后。中则无后前。前后则无中。

　　师之大旨。一以贯之。其可得而思之耶。设肆目于其间者。若游沧海玩群龙之阙。俯视珍贝。心目灿然。不暇应接耳。师之生缘受业得法。具载之别录。不复烦纪。所谓开正法眼藏。直指以示人者。其惟我师。
