卍新纂续藏经第 69 册 No. 1347 长灵守卓禅师语录


　　No. 1347

　　长灵和尚语录

　　东京天宁万寿禅寺长灵卓和尚语录

　　住武林显宁永报禅寺嗣法介谌编

　　师初住舒州甘露禅院。开堂日。拈香祝
圣寿罢。复拈香云。此一瓣香。气息也无多子。且能上透三世诸佛脑门。下彻一切含灵妙本。群魔欲隐弥露。千眼要见无由。今朝拈出。已落化仪。既有夤缘。不无宣布。爇向炉中。供养洪州黄龙山昭默堂灵源和尚。以酬法乳。

　　遂敷座。

　　上首白槌罢。僧问。竺乾心印。灵源深处传来。秘藏摩尼。甘露台前拈出。为国开堂。愿闻法要。师云。一人传虚。万人传实。进云。长将日月为天眼。共指山河作寿基。师云。一雨才沾足。四民心已苏　僧问。保寿开堂。三圣推出一僧。未审意旨如何。师云。罕逢穿耳客。多遇刻舟人。进云。为什么。瞎却镇州一城人眼。师云。进前不如退后。

　　师复云。有问有答。须是其人。若是其人。唤作游戏三昧。逢场施设。无可不可。其或心源尚翳。觉照犹蒙。但纵狂机。无有是处。若据此事。人天未集已前。平常动静之际。人人分上。本自混然。各无增损。明来暗去。自古自今。一段灵光。法尔莹彻。即心即佛。日用堂堂。非佛非心。物物觌体。是个微妙大解脱门。于斯得入。亡言而声应十方。不动而身游沙界。尘尘华藏境。处处总持门。即想念以契神机。辟尘劳而兴佛事。回途石马。火里莲开。以至棒头取证。喝下传心。一指明宗。三拜得髓。复何怪哉。还信得及么。以拂子击禅床云。若向这里信得及。如许多葛藤。又向什么处去也。良久云。目前得旨俱成见。触处无心是到头。

　　上堂。云年来乍住甘露。痴钝无可作做。刚被王官差排。业缘无能回互。祇得逐浪随波。从教诸方流布。门前旋买新盐。瓮里有些陈醋。来者觅茶与茶。大似虽贫而富。更问祖师西来。老也得住且住。

　　上堂。云无边刹境。自他不隔于毫端。古人祇道。庭前柏树子。自有人省得此事。十世古今。始终不离于当念。便恁么去。谁敢压良为贱。诸仁者。如何以摩尼之珠。久埋暗室。又不可妄认五色。便为摩尼。致使缁素不分。情尘莫脱。是知水未入海。不得咸味。金不去砂。祇成混杂。且道。摩尼珠即今在什么处。良久云。参堂吃茶去。

　　上堂。云四维风景寥寥。极目晴空廓落。孰为好丑是非。何用识情卜度。石火迸光。清秋一鹗。言前得旨已周遮。句后无踪徒摸𢱢。劄着不行。秦时𨍏轹。

　　上堂。云久雨不晴今日晴。和泥合水要分明。虚空湿了何妨事。依旧太阳东畔生。可谓檐前滴沥。无非圆通广大之门。春令秋行。尽是遮那清净境界。眼见耳闻。失钱遭罪。汝等诸人。还道得藏身句也未。良久云。饶人不是弱汉。

　　上堂。僧问。无边刹境。自他不隔于毫端。因什么道。庵内人不见庵外事。师云。庵内问将来。庵外问将来。进云。今日小出大遇。师云。大众笑你　问。如何是法王印。师云。东西南北。进云。学人未晓。更请端的。师云。且看令行时　问。奔流度刃。疾焰过风。合具什么手脚。师云。劄。进云。恁么则进前不如退后。师云。近火先焦。　问。丹霞烧木佛。院主因什么眉须落。师云。花猫儿会上树。进云。早知如是。终不如是。师云。惜取眉毛　问。德山入门便棒。临济入门便喝。未审和尚如何为人。师云。官不容针。进云。岂无方便。师云。私通车马。

　　上堂。举僧问崇慧禅师云。达磨未来此土时。还有佛法也无。慧云。未来且置。而今事作么生。僧云。不会。慧云。万古长空。一朝风月。良久。又云。会么。自己分上事。干他来与不来作么。他家来大似卖卜汉相似。见汝不会。为汝锥破卦兆。才生吉凶。在汝分上。一切自看。僧又问。如何是解卜底人。慧云。才出门时。便不中也。师云。崇慧禅师。如钟在架。扣之则鸣。善则善矣。及乎断卦。要且未能端的。祇如未出门时。是凶是吉。大众。孙宾开铺也。汝等诸人。亡羊多岐。一夜东西寻觅不得。何不出来卜一卜看。良久云。若无孙宾。自卜去也。掷下拂子云。赤脚人趁兔。着靴人吃肉。

　　上堂。云日出卯闹炒炒。于其中须善巧。还会么。打面还他州土麦。唱歌须是帝乡人。

　　上堂。云的的无来去。明明有旧新。去年今日事。今日去年人。脱体全收放。随流混主宾。春光重漏泄。有口不须陈。

　　上堂。云步步登高。从空放下。南北东西。曾无缝罅。教外别传。一切话霸。

　　上堂。云一切众生。于无生中。妄见生灭。是故说名轮转生死。甘露道。声闻断烦恼障。证人空理。是故说名沉寂灭地。菩萨了法无我。而起大悲。是故说名觉有情者。衲僧家。饥来吃饭。困即打眠。且道。合具什么眼。

　　上堂。云风非别凉。火是本热。冷坐九年。元来未瞥。

　　上堂。云平高就下。勾贼破家。截铁斩钉。狐狸恋窟。总不与么。合作么生。所以道。万仞崖头亲撒手。须是其人。祇如香积国中。持钵一句作么生道。良久云。切忌风吹别调中。

　　上堂。拈起拄杖云。大众。若拈起也。要汝诸人。向普贤门中。觅个出身之处。复放下云。若放下也。教你诸人。向文殊门中。讨个入头底路。若不拈不放也。令汝诸人。于毗卢界中。不出不入。得大自在。虽然如是。未是好心。争如汝诸人罢却从前流浪。识取祖父契书。承认本家田业。从教露柱怀胎。铁牛生犊。后四前三。全无窠窟。向下文长。一喝一咄。卓拄杖。下座。

　　上堂。云飞金乌。走玉兔。刹那之间成新故。一阳复处透全身。露柱开花还峭措。炒茅栗。煮山芋。衲僧活计随时做。胡家曲拍自分明。晷运推移何处去。堪嗟茫茫尘世人。几个暂行休歇路。今年不见去年人。多少今人成古墓。张三李四醉昏昏。笑杀甘露拄杖子。

　　上堂。云劝公一。识取心王万事毕。六尘堆里拾得来。历劫元来未曾失。师云。大小傅大士。失却了也。何故。曾经大海休夸水。除却梁园总是村。

　　上堂云。释迦掩室。过犯弥天。维摩杜词。自救不了。如何如何。口门太小。

　　上堂。僧问。如何是衲衣下事。师云。天旱为民愁　问。如何是禅。师云。胡风一扇。汉地成机　问。六般神用空不空。一颗圆光色非色。如何是一颗圆光。师云。锦鳞不出水。如何是六般神用。师云。灵禽岂宿巢　问。如何是主中宾。师云。不许夜行。投明须到。如何是宾中主。师云。长安虽乐。不如旧居。如何是宾中宾。师云。人无远虑。必有近忧。如何是主中主。师云。当断便断。不招其乱。僧礼拜。师竖起拂子云。宾主历然。便下座。

　　上堂。云甘露寻常。说佛说祖。是招呼你。谈玄说妙。是蹊径你。行棒行喝。是定动你。收来放去。是杀活你。主宾互换。是博诘你。拈头作尾。是变通你。敲骨打髓。是谛当你。把臂并行。是和合你。洒洒无事。是停息你。且道。甘露为人在什么处。良久云。斫却月中桂。清光应更多。

　　上堂。云付法传心。将错就错。立雪断臂。随邪逐恶。本色衲僧。如何评溥。达磨大师。露出一膊。

　　上堂。卓拄杖云。从前佛佛祖祖。祇说这个法。便下座。

　　上堂。云一雨一晴。嵓桂加青。释迦骨髓。弥勒眼睛。途中无限拖泥者。问渠何日是归程。

　　上堂。云黄河水出昆仑。要得分明转见昏。若欲迥超无间业。灭却如来正法轮。卓拄杖。下座。

　　上堂。以拄杖一划云。云门大师道。微尘诸佛。总在这里。还辨得尽么。甘露向你道。直饶辨得。倜傥分明。犹被拄杖子碍在。更能转得。一任朝到西天。暮归震旦。若转未得。殿前烧香。殿后合掌。击禅床。下座。

　　上堂。云如龟藏六。谩自缩头。似兔分三。未为通变。有一般底便道。可行则行。可止则止。大似俗气未除。直饶有天晓不露底去处。翻前作后底威权。向他道莫费力。总不恁么。毕竟如何。良久云。九十春光瞥尔过。三千剑客惠然来。

　　上堂。云空中呈鸟迹。水上露灯毬。要辨渠端的。玉人骑铁牛。所以道。放去则途中受用。收来则袖里藏锋。不收不放。鼻孔大头。依然向下。

　　上堂。云虚明自然。不劳心力。依此修行。决入无间地狱。非思量处。识情难测。虽较些子。争奈形凹则影曲。殊不知有未形已形之号令。已了未了底公案。撞着明眼衲僧。且要大家判断。毕竟如何。良久云。德山棒头犹自可。临济喝时惊杀人。

　　上堂。云当断便断。不招其乱。更问如何。两重公案。便下座。

　　上堂。举僧问云门。树雕叶落时如何。门云。体露金风。诸禅德还会么。乃云。因行不妨掉臂。求他不妨求己。面前山子若存。处处无风浪起。一声鸿雁忽闻时。尽在愁人窠窟里。

　　上堂云。过去诸如来。斯门已成就。以拄杖划云。不消一划。现在诸菩萨。今各入圆明。放过即不可。未来修学人。切忌无事生事。有般汉。见人恁么说话。便道。总由和尚。殊不知。鹅王择乳。素非鸭类。

　　上堂。举瑞鹿先和尚示众云。幽林鸟叫。碧涧鱼跳。云片展张。瀑声呜咽。汝还信得。如许多境象。示汝个入处么。若也信得。不妨参取好。师云。是即是。大似孟姜女送寒衣相似。甘露所以向你道。孤村黄叶落。深院桂花香。志士惜日短。愁人知夜长。

　　上堂。僧问。自从认得曹溪路。了知生死不相关。如何是曹溪路。师云。十里双牌。五里单堠。僧礼拜。师云。识得路头也未　问。如何是前照后用。师云。花须连夜发。莫待晓风吹。如何是前用后照。师云。不因一事。难长一智。如何是照用同时。师云。苦瓠连根苦。甜瓜彻蒂甜。如何是照用不同时。师云。左眼半白。右眼半黑。

　　上堂云。风从何来。雨从何至。皮下有血。面上有鼻。脱体相呈。全无忌讳。明眼衲僧。更须瞥地。瞥地如何。且莫瞌睡。

　　上堂云。实证者。尚不见证。何况非证。何也。非情量所证。智乃能证。而此智证。无证无不证。有般汉。闻恁么说话。不知落处。便道。衲僧家。如个座主相似。不免随其颠倒所欲。向他道。臂长衫袖短。脚瘦草鞋宽。以拂子击禅床。下座。

　　上堂云。晴烟淡淡。暖日迟迟。百鸟歌而山谷鸣。千花笑而蜂蝶乱。于斯明得。不动步。到观音普门。平地上。入文殊智海。悲智融会。寂用俱收。直能如是。向衲僧门下。粗可从容打辨。若不然者。心随境变。志逐事迁。虚掷光阴犹自可。竛竮辛苦更愁人。

　　上堂云。落花随流水。啼鸟在深云。莫怪多违背。年高耳目昏。岂不见。七百甲子老禅翁。对人祇道。东门西门南门北门。

　　上堂云。披砂拣金。非我族类。拈来便用。罕遇其人。不见道。不许夜行。投明须到。若是醋虫不知酸。明鉴不自照。也祇是坎井之蛙。讵知沧海。譬如画虎未成。犹胜于犬。万仞崖头。曾撒手底。但请丹霄独步。

　　上堂云。昨朝炒炒闹。今朝闹炒炒。波斯失白㲲。拾得铁钱钞。还知么。会须有用着时节。

　　上堂。拈起拄杖云。这一队瞌睡汉。还知汝诸人眼睛。尽在山僧手里也无。良久。掷下拄杖云。还汝眼睛。一任醒醒。

　　次住庐州能仁资福禅院

　　上堂。僧问。佛未出世时如何。师云。绝毫绝厘。进云。出世后如何。师云。填沟塞壑。进云。出与未出。相去几何。师云。人平不语。水平不流。

　　师乃云。大凡普会。众前出来。鼓扬此事。也须是本分衲僧。方乃函盖相投。当机剿绝。才有聱讹。便为离隔。而况机轮转处。佛眼犹迷。祖令行时。凡情那测。故德山棒下。知轻重者。开窍俱通。临济喝中。辨主宾者。皮肤脱落。如王宝剑。孰敢当锋。所以道。言之者失其真。知之者反其愚。有之者乖其性。无之者伤其躯。病既多途。药还异状。若不深穷阃奥。直造根元。水乳何分。精粗莫辨。致使广大威德。枉受驱驰。本智不生。识情为咎。当须明悟。理则昭然。

　　上堂。云了法非法。则法法真如。知心非心。则心心玄寂。玄寂则应用恒沙。真如则隐显无间。既是隐显。作么生无间。良久云。早知灯是火。饭熟也多时。

　　上堂。举城东老母。与佛同时而生。一世共处。而不欲见佛。每见佛来。即便回避。周回上下。皆避不及。乃以手掩面。十指掌中。悉皆见佛。

　　师云。释迦老人一等慈悲方便。也甚奇怪。虽然如是。毕竟还为得伊也无。要会么。既无回避处。合掌见尊颜。一香兼一火。恭敬又何难。也不难。空王殿里自家看。

　　上堂云。心心心。佛佛佛。心佛佛心。心心佛佛。心佛无二。更须知有向上一窍。如何是向上一窍。复云。南瞻部州。北郁单越。

　　上堂云。摩尼在掌。随五色以分辉。宝月当空。散千江而现影。还会么。以拄杖一划云。祸不入慎家之门。

　　上堂云。见见须教透顶门。顶门开处宝光分。照彻古今无比况。犹来佛祖是儿孙。何故如此。到头珠有水。未免线因针。

　　上堂云。真不掩伪。开眼瞌睡。曲不藏直。犹较些子。鱼目明珠。都卢在汝。更拟如何。未敢相许。

　　上堂。举荆南大将。送供上云居。问膺和尚云。如来有密语。迦叶不覆藏。未审意旨如何。膺唤尚书。尚书应喏。膺云。还会么。尚书云。不会。膺云。尚书若不会。如来有密语。尚书若会。迦叶不覆藏。

　　师云。也甚奇怪。一等是恁么事。要须恁么人。还知道。如来密语。一时被云居漏泄了么。更若未会。但且看风使帆。因行掉臂。

　　上堂云。人无心合道。困来不觉和衣倒。一老一不老。法身真个入荒草。了无来随分讨。粪扫堆头拾得宝。木人石女共欢呼。信手拈来用恰好。青山无尽意无穷。何须更觅来时道。

　　上堂云。二月桃花红。三月李花白。要调满庭芳。须会十八拍。所以云门大师。以拄杖击绳床云。一切声是佛声。一切色是佛色。你把钵盂噇饭时。有个钵盂见。行时有个行见。坐时有个坐见。这般底。恁么去就。把棒一时趁散。师遂以拄杖。击禅床云。而今一切声是声。一切色是色。是汝诸人。把钵盂噇饭。但作钵盂见。行时但作行见。坐时但作坐见。忽若撞着云门。复击禅床云。苏噜苏噜。

　　上堂云。开眼即迷。闭眼即错。古佛巴鼻。何处摸索。竖起拂子云。大众。复云错。

　　上堂云。雷音堂上。久无隐隐之声。可谓与诸人旷然隔阔。长灵室内。亘古如然。可谓与诸人镇长参会。既已隔阔。又常参会。未了之人。如何不疑。而今若能于两头三首处。豁见本来。乃知老僧不昧阇梨。如或露柱依前是木头。﨟月三十日。一场懡㦬。

　　上堂云。会与不会。拈却一对。直截如何。风不鸣条。雨不破块。以拂子击禅床云。参。

　　上堂。僧问。如何是体中玄。师云。佛眼觑不见。进云。如何是句中玄。师云。拈来特地新。进云。如何是玄中玄。师云。蚌含明月　问。自从一吃马师踏。直至而今笑未休。未审笑个什么。师竖起拂子云。无量法门。百千妙义。进云。坐断报化佛。歌扬自己风。师云。棒打石人开铁眼。剑挥牛斗动金星　问。言语道断。心行处灭。正当恁么时。凭谁举似。师云。人无远虑。必有近忧。进云。恁么则一言吞万像。千古播徽猷。师云。车不横推　问。云舒野外。雨滴檐前。如何明得点点不落别处。师云。透过圆通门。闻闻不在耳。进云。正在当人眼里鸣也。师云。不妨惺惺。

　　上堂云。欲明生死须穷道。一叶落时天下秋。不涉去来常变化。归根得旨但随流。且道。归根一句。作么生道。

　　上堂云。晴来又雨。雨了又晴。辉天电闪。震地雷鸣。争奈室中人不闻何。大众。祇如室中人。还具六根也无。试向这里断看。

　　上堂云。古佛真宗。弥满成现。明眼衲僧。作么生辨。良久云。切忌撞头磕脑。以拂子。击禅床。下座。

　　上堂云。粪扫堆头丈六身。入泥入水出家人。丈夫自有通方眼。认着珍时不是珍。

　　上堂云。得之于心。般若如清凉池。四面皆可入。失之强从教倔强。殊不知。有个人不使十二时。亦不被十二时使。全本全末。全去全来。汝等诸人。作么生辨。要知么。自携瓶去沽村酒。却着衫来作主人。

　　上堂。举永嘉道。一月普现一切水。一切水月一月摄。诸佛法身入我性。我性恒共如来合。永嘉大师。老婆禅。不妨赤心片片。殊不知。灯笼露柱。与释迦老人分忧。虾䗫蛤蚾。为达磨大师雪屈。且道。雪得雪不得。汝等诸人还瞥不瞥。天宁三门杜口有分。佛殿上鸱吻尾𧲧已折。

　　上堂云。岁时驹过隙。倏忽十月初。今年寒较早。前日已开炉。炉边向去者。各各护眉须。分明一路无寒暑。不知何日是归欤。

　　上堂。僧问。承师有言。分明一路无寒暑。未审路头在什么处。师云。几度欲归归不得。门前依旧草芊芊。僧云。便向者里归得。未审如何行李。师云。急行无好步。僧云。争奈千峰势到岳边尽。万派声归海上消。师云。道得分明出转难　问。炉华乌薪。丛林规则。火中三昧。如何指南。师云。性火真空无间断。团圞头处且随时。僧云。如是则红焰皆真谛。头头趣不亏。师云。沩山问仰山　问。如何是玄中玄。师云。疋上不足。疋下有余。僧云。如何是体中玄。师云。半夜失乌鸡。僧云。如何是句中玄。师云。信手拈来无异草。僧云。三玄已蒙师指示。祖师心印愿敷扬。师云。天共白云晓。水和明月流。

　　上堂云。乾坤之内。宇宙之间。中有一宝。乃唱云。在什么处。良久云。若要价重娑婆。但识取这个。掷拂子。下座。

　　上堂。拈拄杖。横按云。释迦先锋。弥勒后殿。且道。中军主将。毕竟是谁。良久云。拟议之间。西天此土。卓一下。下座。

　　上堂云。日出心光耀。堂堂更孤峭。天阴性地昏。风寒早闭门。不知天地者。刚道有乾坤。欲明还得暗。打破却浑仑。争如回首家乡路。寒食依前是暮春。

　　上堂。举雪峰指火炉。谓玄沙云。三世诸佛。尽在里许。转大法轮。沙云。近日王令稍严。峰云。作么生。沙云。不许人搀夺行市。

　　后来云门举此语。乃云。火炉为三世诸佛说法。三世诸佛立地听。天宁向你道。火炉是三世诸佛祖父。三世诸佛。是渠儿孙。汝等诸人。切不得触着祖父讳。若也触着。便见髑髅遍野。

　　上堂云。宝鉴当台。物来则现。像自起灭。鉴无来去。影有千差。光无二相。然影非自影。由像而形。光不自光。因鉴而显。鉴光影像。不异不同。直下知归。尽属当人受用。天宁话么说话。大似开眼尿床。三十年后。有甚雪处。

　　上堂云。心同虚空界。个中有买卖。示等虚空法。处处皆周匝。证得虚空时。全收复是谁。无是无非法。一离还一合。汝等诸人。还知落处么。良久云。不因霜雪苦那辨岁寒心。

　　上堂云。漭漭荡荡。道无事底。两手分付不肯要。学言学语。没地头底。流浪救不得。所以寻常都不敢动着。且祇得因行不妨掉臂。教他长者自长。短者自短。

　　上堂云。三千剑客。独许庄周。为什么跳不出。良医之门。病人益甚。因什么不消一劄。已过关者。更请辨看。

　　上堂云。云从龙。风从虎。大地谁言无寸土。三阳肇处布新春。明明独露乾坤祖。谁知毗耶老病翁。默尔忘言善谈吐。不落四句彻三玄。还他一二三四五。报尔栴檀林下人。应时纳祐。还知否。收来横骨暗中抽。放去随群作水牯。良久。召大众云。头角生也。牢把鼻孔以拂子击禅床。下座。

　　上堂云。诸佛不出世。四十九年说。说又说个甚么。良久云。千江有水千江月。万里无云万里天。祖师不西来。少林有妙诀。妙诀是什么热碗鸣。复云。西天此土俱拈却。一种平怀当处亲。若人识祖佛。当处便超越。若是祖佛。又作么生识。如何便超越。良久云。大尽三十日。小尽二十九。

　　上堂云。会万物为自己者。其惟圣人乎。祇如而今山河大地。纵目所观。莫非是物。且作么生会得。成自己去。若言山是山水是水。长者长短者短。正是物。不为会。若言揽真成立。色相无碍。也是物。不为会。若言千波竞起。尽是文殊家风。亦是物不为会。不然。道是则一切是。非则一切非。不劳拈出。灵利汉。这里着得一只眼。便见匝地清风。虎头生角。

　　上堂云。譬如眼根。不自见眼。性自平等。无平等者。便恁么去。无孔铁槌。聊且安置。直得入林不动草。入水不动波。也祇是一期之故。若也篱内竹抽篱外笋。涧东花发涧西红。更待勘过了打。

　　上堂云。还见么。巍巍实相。逼塞虚空。咄。是什么语话。便具烁迦罗眼。到这里也用不着。且道。衲僧寻常用什么眼。

　　上堂云。生死即涅槃。涅槃即生死。全迷即全悟。全死即全生。魔佛齐平。孰为非道。又须知生死非涅槃。涅槃非生死。无生死而不显涅槃。无涅槃而不度生死。法法显然。尘尘自离。到者里。更须有转身一路。若也转得。枯木枝头。别迎春色。踢倒铁围山。踏翻生死海。从教月色和云白。管取春来草又青。

　　上堂云。一月普现一切水。一灯能传百千灯。举拂子云。还见么。此时不彻全身句。眨起眉毛已葛藤。

　　上堂云。大圆鉴中同结社。一微尘里共安居。释迦弥勒。无门入不到。到者真丈夫。大丈夫汉。撩着便知来由。不为分外。若更拟议踌躇。何啻云泥万里。所以道。十五日已前。点即不到。十五日已后。到即不点。且道。点即是。不点即是。良久云。长因虎啸风生处。记得龙吟雾起时。

　　上堂云。五五二十五。人人超佛祖。撩着未知机。黄金成粪土。诸禅德。莫莽卤。夷门山朝朝走入新罗占波国里。卖吉州针。相逢醉老婆。寻牛撞着虎。

　　上堂。举雪峰一日参次。一僧出来。不审珍重。便归众。峰云。总似这汉。省多少力。玄沙云。恁么为人。瞎却福州一城人眼在。峰云。子又如何。沙云。好与二十棒。峰云。已后无人奈子何。

　　师云。二十棒为复是那僧吃。雪峰吃。玄沙自吃。试请断看。要知么。白璧何足多。黄金未是苦。

　　上堂云。逢庚则伏。狸奴昨外暍死。遇明则苏。白牯今朝律活。全活全死。全死全活。死活两忘。是个什么。到这里。也须是个汉始得。参学眼目。宜各打辨精彩。

　　上堂云。长期告毕。法岁云周。木人施草。石女行筹。衲僧了无交涉。那更头上安头。横担楖𣗖。笑傲清秋。要去即去。得留且留。逢人若问长灵老。向道浩浩尘中斗铁牛。

　　上堂。僧问。圆音堂上。已焚海岸之香。师子座前。愿听无生之曲。师云。不是薰风与流水。却随流水到人间。进云。希声迥出箫韶外。无限旁人侧耳听。师云。眼处闻时方得知　问。有问有答。犹涉程途。无问无答。音信难通。如何直得截归源去。师云。弹指若知霄汉路。便能平地起烟云。僧云。恁么则全身归问答。元不犯丝毫。师云。万像齐相印。虚空笑点头。

　　上堂云。过现无三世。星霜有四明。秋残心似口。冬至眼如眉。了了何依住。新新孰变移。岁寒同饮啄。冷暖自家知。

　　上堂云。心心心。莫谩寻。道道道。已蹉过。不蹉过。是什么。一机全。步步到。木马已追风。瞎驴倒推磨。

　　上堂云。天宁不可不为你举话也。遂拈拄杖。敲禅床。复掷下云。心不负人。面无惭色。下座。

　　上堂。举僧问赵州。学人乍入丛林。乞师指示。州云。吃粥了未。僧云。吃粥了也。州云。洗钵盂去。其僧遂有省。

　　师云。汝等诸人。早来人人吃粥。各各洗钵盂。赵州恁么道。这僧恁么省。还会得也未。忽有个衲僧。出来道。长因送客处。记得别家时。天宁向伊道。易开终始口难保岁寒心。

　　师宣和六年。十二月二十七日圆寂。先于二十五日上堂。举僧问云门。如何是云门一曲。门云。腊月二十五。师云。云门曲子。不妨径直。便恁么会得去。﨟月三十日。赢得觜头光。若也不会。﨟月三十日。亦赢得觜头光。汝等诸人。毕竟作么生会。老僧住世。能复几时。若是据令而行。直须法堂上草深一丈。而今不获已。将乌缸打作砚瓦卖。曲尽老婆心。为汝诸人。和个小曲子。乃云。衲僧要唱云门曲。六六从来三十六。曹源有个痴禅人。解道一生数不足。数不足。不属金石与丝竹。等闲一拍五音全。直道如弦已曲录。从教岁去年来。依旧山青水绿。

　　垂语百则(又曰室中百问)

　　五行未兆已前。有个人鼻孔撩天。及乎爻象才分。为什么。却随群逐队。

　　师答。石压笋斜出。崖悬花倒生。

　　瓦砾与黄金一色。辨者犹难。上智与下愚同波。通人自鉴。道道。

　　和尚已道了也。

　　机轮转处。佛眼犹迷。如何是一镞破三关底句。

　　鹞子已过新罗国。

　　言中有响。作者应知。为什么却分疏不下。

　　如人饮水冷暖自知。

　　欲识佛性义。当须行异类。古人为什么目视云汉。

　　尘尘共放白毫光。

　　会禅即为禅缚。学佛即被佛魔。如何是脱洒底句。

　　鼻孔大头向下垂。

　　打破𦘕瓶犹可易。明分偏正何似生。

　　判官手里笔。

　　天不能盖。地不能载。衲僧拄杖。从何而得。

　　推倒禅床。

　　举一明三。人人知有。点着不来。云泥有隔。当锋一句作么生道。

　　和尚万福。

　　明眼汉没窠臼。我且问你。鼻孔因什么。大头向下。

　　黄河向北流。

　　注瓦者巧。注金者昏。衲僧门下。过在什么处。

　　出头天外看。

　　空劫已前。强生节目。融通日用。过犯弥天。坐断舌头。速道速道。

　　竖起拳头。

　　恍恍惚惚。此物非物。即且置。眉头八字分开。为什么当堂蹉过。

　　看脚下。

　　便获莲华捧足。何似困即打眠。

　　太快活生。

　　水中咸味。色里胶青。个个道我会。荆棘林过不得。病在什么处。

　　喝。

　　前佛也恁么。后佛也恁么。须弥山穿过毗卢藏。大海水流入普贤眼。直须悟去好。

　　谢和尚指示。

　　面赤不如语直。且从你。竖起拳云。这个唤作什么。

　　漏逗不少。

　　若人识得心。大地无寸土。修山主出头不得。为什么。不向七穿八穴处相见。

　　恁么恁么。

　　五音令人耳聋。平地上死人无数。玄沙道底。宁无一个半个。

　　那啻一个半个。千个万个也有。

　　鸡寒上树。鸭寒下水。是你寻常用底。还识得也未。

　　头上安头作么。

　　得人一牛。还人一马。明眼衲僧。因什么话堕。

　　兼身在内。

　　满口道。无处说。我共你平展相见。道将一句来。

　　和尚要吃茶么。

　　遇贱则贵。你作么生辨。须知有不犯宫商底句。

　　灯笼㳂壁上天台。

　　分外则不可。我也知你亲。明眼人落井。作么生举。

　　竹密不妨流水过。

　　寻常道。生死无变。动静有常。还透得也未。眼光落地。如何驾途。

　　正与么时向和尚道。

　　佛法不用学。学得转成魔。向钵盂处会取好。

　　讨甚么碗。

　　佛法须用学。触处生光辉。叉手一句试道看。

　　露柱怀胎生石儿。

　　更深夜静无人处。作么生与伊商量。

　　又被灯笼呵呵笑。

　　菩萨观色即是见空。观空莫非见色。衲僧家。总不动着。寻常开眼。见个什么。

　　脱壳乌龟飞上天。

　　大用现前。不存轨则。为你打破窠窟了也。还我第一句来。

　　起动和尚。

　　不得春风花不开。花开又被风吹落。明得个什么边事。若不同尘。凭何出离。既行三界。必有死生。若为显知是寂灭地。

　　知一字众祸门。

　　增水生积水。大辂起捶轮。有情无情。佛眼教祖。从何而立。

　　蒺䔧园里放毫光。

　　禾山解打鼓。投子下禅床。明眼高人。寻常用底。试拈出看。

　　僧投寺里宿。贼入不慎家。

　　向之则乖。背之则隔。父母未生时。向什么处管带。

　　便请还乡去。

　　相逢便拈出。还当得也无。

　　争奈傍观者笑何。

　　相逢不拈出。还匿得也无。

　　河头卖水作么。

　　老宿举拳是一。为什么赵州见处有二。

　　一点水墨。两处化龙。

　　从门入者非家宝。胸襟流出事如何。

　　咳嗽一声。

　　释迦掩室。净名杜词。也是闭门作活。衲子家七纵八横。合具什么眼。

　　象王行处狐踪绝。

　　出身犹可易。脱体道应难。还道得也未。

　　露。

　　有句无句。尽属止啼。直下全提。如何显露。

　　作相扑势。

　　动容扬古路。不堕悄然机。觌面相逢。试请拈出。

　　不可更撒沙。

　　如水无筋骨。能胜万斛舟。此理如何。

　　不识。

　　雪峰辊毬。俱胝竖指。是明什么边事。

　　猿愁搂摗头狗走抖擞口。

　　仰面。因什么不见天。低头。因什么不见地。

　　冰壶无影像。

　　承言者丧。滞句者迷。洞山老还免得也未。

　　如析旃檀片片皆香。

　　主山因什么高。案山因什么低。还有佛法道理也无。

　　长者长法身。短者短法身。

　　浅闻则深悟。深闻则不悟。行脚高人。必有长处。

　　踏破草鞋赤脚走。

　　一句子唯己自知。一句子诸方流布。一句子要道也不难。道道。

　　三脚驴子弄蹄行。

　　披砂拣金。非我族类。拈来便用。罕遇其人。如何是不落是非底句。

　　八角磨盘空里走。

　　不露锋骨句。未语先分付。惺惺底汉。如何领受。

　　薰风自南来。殿阁生微凉。

　　醍醐上味。为世所珍。为什么翻成毒药。

　　德山棒临济喝。

　　文殊自文殊。解脱自解脱。那个是你自己。

　　幸是问某甲。若问别人则祸生。

　　定盘星。个个道我识得。虾䗫蛤蚾。与释迦老子争衡。作么生判断。

　　好与一文钱。

　　镬汤炉炭里。刀山剑树头。还有出得气底也无。

　　眼花作么。

　　五尺单前妄想即且置。祇如把钵盂吃饭时。于祖师门下。落在第几机。

　　和尚还要吃么。

　　身着空花衣。脚踏龟毛履。是什么人。还识得曹溪路也未。

　　步步踏着无生。

　　穷心穷性底人无数。尽坐解脱深坑。如何救得。

　　好与三十棒。

　　驰逞唇吻底。祇向草里走。打杀百千万个。还有罪过也无。

　　灼然。

　　不分缁素底入不得。辨明休咎底出不得。一槌两当又且如何。

　　睦州道底。

　　从前佛祖败阙处。什么人捡点得出。

　　可笑可笑。

　　风不来。树不动。把得住底。能有几个。

　　管他死汉作么。

　　甘草甜。黄连苦。透得过底。是什么人。

　　有眼无耳朵。六月坐火边。

　　入林不动草。入水不动波。也未是好手。更能与他裂转鼻孔。不为分外。

　　作家宗师。天然有在。

　　平高就下。勾贼破家。截铁斩钉。狐狸恋窟。双明双破。又且如何。

　　宝剑在手。杀活临时。

　　十方佛土中。唯有一乘法。因什么钟作钟鸣。鼓作鼓响。

　　法法住法位。世间相常住。

　　佛前烧香。殿后合掌。灯笼挂露柱处。道将一句来。

　　明历历露堂堂。

　　一切智智清净中。还具纵横杀活底道理也无。

　　一切智智清净。

　　临危不悚人。因什么却推倒释迦老子。

　　天上天下唯我独尊。

　　敲敲𥕤𥕤处即且置。如何是不伤物义底句。道道。

　　寒时普天普地寒。热时普天普地热。

　　达磨西来。祇有一则奇特因缘。未敢望你会。作么生举。

　　谛听谛听。

　　知有底人。触途见性。为什么倒退三千。

　　脚跟下好与三十棒。

　　行脚人。各各有本道公据。指什么处为地头。

　　不可更指。

　　护身符子不问你。还我祖父契书来。

　　劈胸与一拳。

　　丈夫汉。个个鼻孔撩天。因什么张公吃酒李公醉。

　　面南看北斗。

　　行住坐卧四威仪中。还见毗卢遮那无见顶相么。

　　金屑眼中翳。

　　以有为有。是凡夫见。以有为无。是声闻见。禅家流。见山见水时如何。

　　红炉一点雪。

　　举拳云。微尘诸佛。尽在这里乞命。你还知么。

　　草贼大败。

　　不明己底人。日用不知。明己底人。因什么筑着便作臭气。

　　鹘臭布衫犹未脱。

　　一槌两当。切忌平地起骨堆。须知有不惊人底句。

　　不要举不要举。

　　古人道。亡僧面前。正是触目菩提。未审。水牯牛。还肯不肯。

　　从门入者不是家珍。

　　佛法两字。不得道着。道着则灯笼露拄欺你去。

　　雨下地上湿。

　　一尘才举。大地全收。塞却咽喉。作么生道。

　　普。

　　三乘十二分教。尽力提不起。禅家流。为什么生手拈来。当头便用。

　　及乎天晓又寻常。

　　释迦老子与露拄。相去多少。

　　七尺八尺。

　　菩提涅槃。真如佛性。到这里总用不着。是你寻常。用个什么。

　　明日向和尚道。

　　举指头云。你若识得这个。什么时不是佛出世。

　　败阙不少。

　　古人面壁闭门。还有为人处也无。

　　遍界不曾藏。

　　拈头作尾。唱三作二。还有奇特底道理也无。

　　铜砂锣里满盛油。

　　东西不辨。南北不分底汉。作么生与语。

　　劈胸与一踏。

　　一切声是佛声。一切色是佛色。忽若悟去。我更问你通方底句在。

　　便请问。

　　不落是非赏罚底句。不辞向你道。祇是口门窄。

　　不可更道。

　　三世诸佛。向这里出头不得。过在于何。

　　大地无寸土。

　　久旱檐头句。先天已分付。今日当堂。试请道看。

　　南山北山转霶霈。

　　在南称柑。度北曰橙。如何说个无变异底道理。

　　水随方圆器。

　　会则途中受用。不会则世谛流布。一箭双穿。还道得也未。

　　铁锯舞三台。

　　若在窠窟里则缚杀。若在窠窟外则走杀。如何即得恰好。

　　妙体由来无处所。

　　眉毛眼睫。逼塞乾坤。作么生辨。

　　猫儿狗子。

　　欲得现前。莫存顺逆。速道速道。

　　掀倒禅床拂袖而出去也。

　　偈颂

　　世尊指天地

　　周行七步便称尊。家丑那堪放出门。祇向母胎度人毕。也须一棒一条痕。

　　外道问佛

　　外道粗心惯险夷。老胡鞭影露针锥。行人拾得东门兔。谁管韩獹精力疲。

　　维摩不二

　　洞门常启客来稀。碧草丛边野蕨肥。可笑流年空老大。惭无一德报恩知。

　　珊瑚枝枝撑着月

　　价重三千不可图。从教千古强名模。长因塞北烟尘息。记得江南啼鹧鸪。

　　汝是慧超

　　问佛如何答慧超。秤锤虽定价相饶。云中不睹双雕落。箭过新罗十万遥。

　　不许夜行。投明须到

　　虚空产生铁牛儿。头角分明也太奇。踏破澄潭深处月。夜阑牵向雪中归。

　　国师三唤侍者

　　唤处分明应处亲。不知谁是负恩人。东家漏泄西家事。却使傍观笑转新。

　　恁么也不得

　　凛凛清风八面吹。雄雄独跨铁牛儿。为公剔起金刚眼。拶破髑髅应自知。

　　风幡谁动

　　梦游华顶过丹丘。蹑尽寒云倚石楼。贪看瀑泉泻崖壁。岂知身在碧江头。

　　目前无法。意在目前

　　九转灵丹难却易。一锤便当易还难。相逢话尽壶中事。重把仙书子细看。

　　昨日栽茄子

　　钁子头边得意时。开花着子不愁伊。几多不善根株者。祇见枝头又长枝。

　　赵州勘婆

　　勘破谁知老赵州。玉鞭鞭起卧金牛。台山今古行人口。笑饮清风味转幽。

　　智门莲花

　　莲花荷叶的须分。无限清香付与君。弹指若知霄汉路。便能平地起烟云。

　　寒时寒杀阇黎

　　偏中有正正中偏。流落人间百万年。几度欲归归不得。门前依旧草芊芊。

　　道吾生也不道

　　木人把板云中唱。石女穿靴水上行。生死死生休更问。从来日午打三更。

　　投子下绳床立

　　爱向江边弄钓丝。碧潭深处有嘉鱼。钩头不是无香饵。个底如何钓得渠。

　　虾蟆头上戴青苔

　　虾蟆头上戴青苔。绣出鸳鸯孰辨猜。几许离人消息断。一声鸿雁送愁来。

　　长沙令人问三圣。南泉迁化。向什么处去

　　探花蝴蝶舞三台。啄木掉头鸣讶鼓。处处相逢岑大虫。元来便是玄沙虎。

　　岩头甘贽家过夏因缘。二颂

　　一回吃水一回噎。百炼精金要人别。门前谁解倒刹竿。瓮里何曾失却鳖。

　　针头劄去几人知。妇儿女子莫猜疑。圣凡命脉果何在。以拂子击禅床角云。向此须明上上机。

　　世尊拈花。迦叶微笑

　　世尊拈花。迦叶微笑。不落宫商。是何曲调。古洞风清。寒潭月皎。报公知。须晓了。融峰最好音声鸟。

　　月面佛。月面佛

　　日面佛。月面佛。大海波翻。须弥突兀。磕破脑门。额头汗出。明眼衲僧未辨明。抬头好看冲天鹘。

　　德山棒。临济喝

　　德山棒。临济喝。铜金刚。铁菩萨。轰雷发处。有耳皆聋。撒星来时。无眼不瞎。瞎。与公重指曹溪月。

　　三圣到德山。即展坐具

　　呼为云吸为雨。袭袭清风动寰宇。笑哭不是等闲声。路见不平应有主。要斩不平人。不与平人语。而今何处见踪由。剔起眉毛看鹞子。

　　定上座桥上立。有座主问。如何是禅河深处须穷底

　　辨金要识鍮。觅髓须打骨。平地激风波。禅河没窠窟。党理亦党亲。成家又成国。拗拗硗硗。突突兀兀。无限傍人。眼睛凸出。

　　睦州担板

　　脑后与一锥。头头堕坑坎。直饶唤不回。也是虚担板。休担板。透过睦州关。乾坤一只眼。

　　云门俱子

　　俱俱。本祖丕图。淳风一振。处处欢呼。百草头上。荐献还殊。七佛之师亲识面。元来祇是古文殊。

　　曹山向火因缘。日照寒潭明更明

　　日照寒潭明更明。寥寥虎啸清风生。寰中阃外应须辨。白玉盘盛铁眼睛。曹山老曹山老。正去偏来没处讨。

　　三界唯心。万法唯识

　　三界唯心。海岳销沈。万法唯识。青黄曲直。天上人间。乃规乃则。眼耳即真。见闻俱惑。孰为言宣。讵假玄默。混尔圆常。分尔百亿。迷悟不来。尘毛匪忒。

　　云门糊饼

　　左眼半斤。右眼八两。不问亲疏。有功者赏。

　　乾峰十方薄伽梵

　　须弥头倒卓。碧海起清风。东弗已摇落。西瞿花正红。

　　即心即佛

　　风劲叶频落。山高日易沈。坐中人不见。窗外白云深。

　　僧问四料拣。因而颂之

　　夺人不夺境。山河光迥迥。若谓露全身。重添眼中眚。

　　夺境不夺人。虚空问四邻。从来无笑兆。何事起埃尘。

　　人境两俱夺。倒转舌头说。四句若为分。昙花生枯蘖。

　　人境俱不夺。东西任该抹。七九六十三。相逢阿喇喇。

　　总颂

　　人境夺不夺。千手未拈掇。捧出黄金盘。赠君贮明月。

　　上堂。僧问。如何是沩仰宗。答有宾有主。如何是临济宗。答一棒一条痕。如何是云门宗。答东山水上行。如何是曹洞宗。答乌鸡头带雪。如何是法眼宗。问取修山主。因而有颂

　　有宾有主。父子规程。子无线索。妙辨纵横。

　　一棒一条痕。蒺䔧好自吞。仙陀还蹉过。赢得瞎驴存。

　　东山水上行。枯骨壮韩情。藤林荒已久。三句若为明。

　　乌鸡头带雪。偏正没安排。明月堂前意。悠悠莫乱猜。

　　问取修山主。浅浅实甚深。若谓唯心现。玄艘已陆沉。

　　宗门一句

　　宗门一句。明明独露。孰辨端倪。胡为指注。指注不真。镜像空尘。空尘何立。镜像谁入。当机则应。头头非剩。触处俱宣。句句通玄。门门宾主。互正互偏。含容透脱。千江一月。无在不在。谁憎谁爱。焕尔既明。森然不碍。不碍既明。金刚眼睛。穷幽测显。神妙体灵。妙灵不住。无生不生。是宜超越。所以纵横。

　　迷悟何从

　　恰恰今人用。明明古佛心。寒云归碧嶂。幽鸟下青林。

　　白圭无玷

　　云生不翳空。日上难逃影。相逢一笑中。何须重反省。

　　答客问

　　从来住处无人识。今日劳公扣指南。是眼不应还见眼。从教佛祖竞来参。

　　示辨实

　　一酬一问分宾主。端的如何辨正邪。卓尔未能超本际。茫茫难透眼前花。

　　会同风

　　君子南北我东西。瞥尔惺惺忽尔迷。一笑一狂谁会得。白云深处有猿啼。

　　偶言

　　嵓松森翠皆穿眼。涧水清泠亦到心。自笑不能修白业。祇凭流水念观音。

　　东山礼祖塔。二首

　　云拥莲峰插太虚。清香不付岭南卢。而今五叶分明在。触处离披见得无。

　　古鉴光分前后身。拟于何处拂埃尘。易观刹海毛端现。难把师心说向人。

　　赞饮光

　　千闻巧演眉犹蹙。一见轻拈笑不休。笑里藏锋谁辨的。刹竿倒却有来由。

　　赞达磨

　　神光的的见聱讹。面壁喃喃语更多。不是梁王先勘破。脱身归去奈渠何。

　　赞二祖

　　断臂求师。平田失脚。三拜依位。诚人得谑。稽首高深。少峰伊洛。

　　赞三祖

　　白衣受道。瘥病非药。无欠无余。有锤有凿。觅解脱门。汝为谁缚。

　　赞四祖

　　法法明心。尘尘垂手。正出黄梅。傍生牛首。巍巍双峰。天长地久。

　　赞五祖

　　浊港转身。破头印法。五叶芬芳。千徒杂踏。于秀于能。谁离谁合。

　　赞六祖

　　驾白牛车。受黄梅印。没体归神。当机发迅。真轨无差。坤维大顺。衣止不传。法唯自信。曹源一滴起滔天。千古南宗谁独振。

　　赞灵源和尚。二首

　　拳下翻身。竿头进步。万派同归。灵源独露。瓦砾光辉。风云流布。千眼那知。群心自度。

　　灵灵在源。昭昭而默。不汝不谁。奔南走北。同佛同魔。佛魔自或。衲子之祸。偏见之贼。跛跛挈挈兮我师无师。浑浑仑仑兮人识不识。前三十年。拶破一拳。直至如今。虚空逼塞。

　　赞太平勤禅师

　　铁石咽喉。吞栗棘蓬于白云山下。风霜号令。示金刚圈于皖伯台前。十年据坐道场。四海喧腾声价。无佛法可说。有公桉须行。望风何多。一进一退。稽首赞扬。得罪得罪。

　　师自作真赞

　　锥劄不入。顽皮太煞。自无一文。随方买卖。淮田神州。酬还宿债。

　　溃散百骸从龌龊。一长灵物孰知音。银蟾不落清江里。坐对黄花秋已深。

　　镜中电影急观瞻。水底灯毬休把捉。忘言要辨此时机。万里清秋看一鹗。

　　南海之濵。兔生两角。幕阜之顶。硗硗确确。从十年游。脚跟皴剥。讨甚机锋。七错八错。

　　铁牛奔入玉麟队。自古无双今一对。脱体堂堂呈似伊。有眼无口如何会。

　　曾戴花冠入东鲁。又携角杖到西干。恶嫌黄檗无多子。笑许韶阳烂漫禅。

　　牧牛颂。示众

　　日用须牧牛。鼻索莫离手。露地非自然。驯良在日久。鞭绳既无用。人牛复何有。此时唯己知。始觉从前咎。

　　读传灯录

　　谁谓拈花后。联芳直至今。到头珠有水。未免线因针。蝶在花犹在。春深草亦深。轩窗倚疏豁。闲听洞龙吟。

　　昭默老人。寄示拂子颂

　　即此用离此用。一镞离弦堕喝中。红心心里中红心。发我江西大机用。付尔宜将振祖风。荷担勿惮千钧重。锻圣镕凡善放收。会应不与诸方共。

　　和

　　即此用离此用。箭未离弦的先中。万仞崖前撒手归。一句机玄无用用。此时针芥审无差。戴恩奚翅丘山重。誓捐躯命壮县丝。随波聊与人天共。

　　题廓然居士指庵

　　全指即亡指。应机何有机。此庵容法界。当处洞真归。寂是用还是。生非佛亦非。南方休更问。一笑豁离微。

　　刘公任侍郎。比乞法名。示之以妙通。兹承佳偈。因和以答

　　法法彰全妙。心心祇自通。迥然分本迹。廓尔绝边中。谛了名斯立。安行实所从。大哉无事事。裴运有孤风。

　　即来言和答公任侍郎

　　迥脱根尘始识尘。了无所得才真得。堂堂独露本来光。越自南兮胡自北。

　　打破乾坤渠即我。包衾覆载我非渠。渠渠我我教谁识。当体玄玄祇自如。

　　旷大劫来没作做。今日非新昨非故。回光暂借瞥时间。豁见长灵名得度。

　　和答妙灵修撰谢法名

　　扣己的明无妙妙。参渠始见不灵灵。妙灵灵处谁参扣。瞥转机轮悟独醒。

　　灵然居士。施曲木禅床。因坐小参。以颂示众

　　灵然家秘曲木床。愿供长灵坐八荒。衲子惺惺为掀倒。翻然独露本然光。本然光透呵呵笑。无限虚空呈一窍。南海波斯弄琵琶。声声解作单于调。

　　小偈四首。寄示心然道人。聊资体味。以进个中精淳之趣

　　心然法法然。法异心心异。透过然异来。许你个巴鼻。个中好巴鼻。言下须瞥地。寂寂要惺惺。当机善游戏。心然法法死。大用始全举。的的彻生生。互非互相许。非许复何如。法界一蘧庐。于中全谛实。此外尽撩虚。

　　寄徐师利

　　要明得丧非干我。须到身心洞彻时。彻处忘缘缘即彻。从兹出处但随宜。

　　迹在世途心了了。两全方显丈夫儿。八风尽入遮那境。秘诀何劳问祖师。

　　送愿上人归龙山。省侍昭默老人

　　我省老师未尝病。汝行亲省病老师。汝我同门无异路。彼彼步步不相随。肯谓长行无伴侣。正宜念念念在兹。我惭塞责成拘局。心虽默堂身远离。尔能急义重去就。身心俱往更由谁。千里龙山不日到。归心犹恐锡飞迟。无病病师力奉侍。不亲亲者真其资。双溪幕阜不相远。一往一来皆妙期。

　　送谌首座归永嘉

　　万变相应一句通。十二年来已无口。别余遥指海山归。雁荡峰作师子吼。此旨明明不覆藏。冥怀自乐有余光。曹源一滴流千古。宿觉徽猷振大唐。觌面家风人若问。钓鱼须是谢三郎。

　　送慈侍者宁亲

　　生缘断处参吾道。孝义敦时念倚门。要得一槌收两当。别余归去省寒温。

　　送僧归永嘉

　　在在常参一宿觉。的的生缘非永嘉。还我今朝却归去。大千俱属眼中花。

　　拟寒山。四首

　　有物是何物。周流泄妙机。春晴山鸟语。日暮洞云归。指是马还是。心非佛亦非。谁能同彼此。携手入玄微。

　　一念通真际。尘尘秘藏开。当头谁是主。撒手自为媒。大海收毛孔。神珠隐蚌胎。此时知佛祖。犹向外边来。

　　问讯西来祖。人心为有无。如何垂直指。早晚转凡夫。洛水澄如练。嵩山秀若图。不知端的者。刚道有差殊。

　　见道即修道。无心谁悟心。是非凡与圣。成坏古无今。碧涧流残叶。微风入静林。谁来石嵓下。教汝夜穿针。

　　山居三首

　　僧家毕竟居山好。石室茆茨养病身。开眼不知明属日。回头只见影随人。密通蛇虎为真友。笑与禽鱼会本因。客问住山今几久。一番芳草一番春。

　　孤猿瘦鹤冷相看。百衲三衣任岁寒。未拟将心求别佛。曾因拨草见幽兰。谁为虚谷呼能应。自许无弦密可弹。若谓本来无一物。知公亲被祖师谩。

　　当轩唯有好溪山。卒岁无人共往还。闲看白云生翠碧。静闻清磬落潺湲。声将声入分犹易。空以空藏见即难。此个不能收拾得。任随流水落人间。

　　渔父

　　白发慵梳百不忧。与他鸥鸟日悠悠。清朝荣辱几番事。满眼烟波一叶舟。雨过洞庭歌棹月。霜飞云梦醉眼秋。蓑纶晚𣉜芦花岸。闲扣金针作钓钩。

　　牧童

　　相呼相唤又村讴。放却牛来古渡头。有客问津浑不顾。笑将轻苇泛孤舟。

　　山中偶作。五首

　　万化曾无间。真机宛自灵。白云盘作盖。青嶂列为屏。

　　猛虎啸寒谷。乌鸦噪晚晖。圆通门大启。何事不同归。

　　坐石吊孤影。看云笑此身。蒲团无限意。分付与何人。

　　渐老便幽僻。西来意亦迷。不知师子吼。何似野猿啼。

　　爽快怜清景。迟回出草庵。寒山一倾盖。明月印寒潭。

　　嵓畔春将老。四首

　　嵓畔春将老。香风匝地生。囊藏无底钵。高卧笑毗城。

　　嵓畔春将老。残花自点苔。牛头峰下客。曾见祖师来。

　　嵓畔春将老。阶前碧草深。浏阳好风骨。一句有知音。

　　嵓畔春将老。憨痴兴转多。时时逢野老。共唱哩棱啰。

　　除夜

　　密携光景共因循。谁为俱忘是要津。毫发不移人自老。看看啼鸟报芳春。

　　僧问六相义。因示以偈

　　天上火星地下走。泥牛踏着烧却口。驴儿害痛马人瞋。打落杨梅三五斗。

　　瞻双塔

　　竞传垂手设三关。又说当锋示一拳。谁信云根涌双塔。松风历历更幽玄。

　　勉初志

　　四山相逼势如奔。三鼠侵藤那久存。莫倚少年轻白日。急须回首入空门。

　　送诸方行化

　　衲僧无作为。亦不坐无作。红尘本自寂。谁解释尘纷。一机虽妙常。要如千钧弩。弩满发机全。破的惟等闲。持此入红尘。是谓尘中眼。应变犹如如。善导无所事。贫富自谁何。知音即所遇。得意早归来。资吾无尽藏。

　　谁管川途冻未开。笑持铁钵出山来。心花不落东君手。待把灵根火里栽。

　　火里生莲世岂知。入廛须是丈夫儿。毗耶老汉如相扣。报道年来眼搭眵。

　　甘露无底钵。禅人要拈拨。浩浩尘土中。一佛二菩萨。撞着老维摩。轻轻共伊说。施者非福田。是谁纳败阙。咦。

　　本觉本来明。乘缘须体妙。壁立何匹俦。沤和生谈笑。万化了全机。千机全一照。波昏月岂亡。水清光自曜。

　　林下既了空。尘中须达事。随事了真空。自空展化事。事空空事中。淘镕成宝器。宝器盛醍醐。是曰甘露味。

　　食施何如法施均。绿杨青草几番春。擎盂好好廛中去。莫惜眉毛指向人。

　　座右铭

　　觉变则迷。识澄则悟。作止因依。生死交㸦。妙矣灵通。混然本素。用与性齐。语与默寓。三世现前。十方顿赴。非知而知。不住而住。永言大观。唯心是务。

　　止堂铭

　　太原子渊居士。名其堂曰止。志求自得之安。而谓长灵野人云。余所居止堂。非流止之止。若以止止其流。是止亦流也。止有所止。则昧乎渊源。皆不出形待之间。今所谓止者。即观之止。止与观俱。则忘止矣。忘止之止。语默动静。无非止也。乃所以成吾真止。长灵野人答之曰。道之妙。斯言得之矣。必期有以。如实造证。则无以加焉。因为之铭曰。

　　旨哉斯堂。全观全止。是止亦止。应现何已。法尔而然。不默则病。必尔之归。渊默生定。妙定圆极。心精发光。不出户牖。灵鉴十方。既超动静。无住者存。居之而安。左右逢原。

　　东京天宁万寿禅寺长灵卓和尚语录

　　No. 1347-A 行状

　　和尚讳守卓。生庄氏。泉南人也。弱冠游京师。肄业天清寺。试大经得度。游学至三衢。见南禅清雅禅师。一日以所得白雅。雅即印可之。师心易之。舍去。抵姑苏定慧。从遵式禅师。通华严。遂臻其奥。式敬异之。时灵源清禅师。住龙舒太平。道鸣四方。因往依焉。始至。闻夜参。适中其病。遂猛省曰。此真吾师也。投诚入室。灵源为开大炉韛。锻以差别机智。师皆酬酢无爽。且戒其缄默。无自炫。师领厥旨。陆沉众中。不渝节。不苟狎。人罔知者。皆以为倔强。灵源迁住黄龙。师随侍十载。一日辞去。灵源送以偈。其字略曰。居无二志。动必全心。遂越化城。以登宝所。而卷舌冥怀。不事谈耀。故其所到。人或罕知。予独观其无今时学辈。短贩近图之患。谓可以步修途而加鞭。绝纤意于百年也。此皆师之实录。

　　既而复造太平。佛鉴勤禅师。请居第一座。师以勤为知己。不固辞。众皆疑骇。及闻说示。罔不钦服。太守孙公(杰)闻其名。偶以甘露阙人。请师主之。勤与众咸以荒村破院。欲其无行。师曰。政不以此为虑。顾在我者如何耳。腰包而往。衲子归之。各以巾橐长余。增修堂室。舒民素号难化。至是亦翕然信向。乐于不斁。竟化草菜。为宝坊也。或曰。刚强受化。何道致之耶。曰。吾岂暇家至户到。而化之耶。然吾佛祖儿孙。但不乏吾事。莫知其所以然而然也。或者赏叹其言之异。开堂后。灵源睹书。则曰。吾之责可付。而积翠之风。可追矣。遂以拂子。表法信。示偈曰。即此用离此用。一镞离弦堕喝中。红心心里中红心。发我江西大机用。付尔宜将振祖风。荷担勿惮千钧重。锻圣镕凡善放收。会应不与诸方共。又曰。世称承绍者。多名存而实亡。予于此时。法尔不能忘。有望于汝。汝亦能不法尔所虑哉。又曰。执善应之枢。处会通之要。理须遵古。事贵适时。委靡结佗缘。孤标全己任。是必自勉。不待吾言也。次迁庐之资福。京之天宁。皆法席久废处。未几则向合如甘露。平生刻苦。用度俭约。凡所住处。斋粥仅粒。尝谓众曰。灵源嘱予。当易众人之所难。缓时流之所急予终身佩之不敢忘。凡临众。必以身率之。不立规矩。而绳绳自化。

　　面目严冷。诸方色目之。曰卓铁面。初移太平长灵室。衲子因以长灵称之。

　　宣和五年。十二月二十五日。上堂。和云门腊月一曲。因激切劝戒学者。至二十七日。辞众安坐而化。阅世五十有九。坐三十有二夏。后五日阇维。不坏者三。所雨舍利。五色晶莹。道俗获者。不可胜数。塔于京师法云圆通禅师塔之右。六年正月。二十一日也　绍兴十四年。正月十五日。门人介谌谨状。

　　附记

　　普灯录第十卷曰。长灵守卓禅师(云云)。宣和五年十二月二十七。奄然示寂。阇维日。　皇帝遣中使赐香。持金盘求设利。爇香。罢盘中铿然。视之五色者数颗大如豆。使者驰还。　上见大悦。而京城传为盛事。
