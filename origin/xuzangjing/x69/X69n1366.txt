卍新纂续藏经第 69 册 No. 1366 物初大观禅师语录


　　No. 1366

　　物初和尚语录

　　物初和尚住临安府法相禅院语录

　　门人　德溥等　编校

　　师于淳祐元年七月入院。

　　指法座。就下平高。难为作者。新法相为汝诸人。别行一路去也。遂登座。拈香云。此一瓣香。恭为祝延
今上皇帝。圣躬。万岁万岁万万岁。恭愿。金轮统御。十华藏海尽入提封。玉历长新。五须弥山高耸寿岳　次拈香云。奉为　判府安抚大资相公。暨阖郡勋贵。增崇禄算　又拈香云。此香爇向炉中。奉为见住净慈光孝禅寺北涧大和尚。用酬法乳之恩。就座。(问答不录)乃云。舞太阿剑。空轮无迹。奏轩辕乐。不守故常。衲僧家。意不停玄。眼不挂户。一出一入。全提半提。此犹是把格则拈弄底。且作么生是超宗一句。击拂子云。梧高鸾凤栖。海阔蛟龙旋　复举南泉示众云。文殊普贤昨夜三更起来相打。各与二十棒。趁出了也。赵州出问云。和尚棒教谁吃。泉云。王老师有什么过。州礼拜。泉便归方丈。

　　师云。生风起草。弄黠成痴。则不无南泉赵州。即今莫有为众竭力底么。

　　上堂。真不立妄本空。七凹八凸。四辟六通。松声杂雨山长静。春色带寒花自红。

　　上堂。举齐峰与庞居士同行次。士乃前行一步云。我强如师一步。峰云。无向背。老翁要争先在。士云。苦中苦。未是此一句。峰云。怕翁不甘。士云。若不甘。齐峰堪作什么。峰云。若有棒在手。打不解倦。士便打一掌云。不多好。峰始拈棒。被士把住云。者贼。今日一场败缺。峰笑云。是我拙。是公巧。士乃抚掌云。平交平交。

　　师云。两个老翁。分毫子。也不放过。漏绽处。又却不知。好与缚作一束。送向扬子江里。

　　安吉州显慈禅寺语录

　　门人　德溥等　编校

　　据方丈。拈拄杖云。竖抹横该。当仁不让。是汝诸人。何不直下构取。卓拄杖云。可惜许。

　　升座。祝
圣罢。(问答不录)乃云。明明知有底道不得。盐落酱里。明明道得底不知有。蔗咬甜头。道得道不得。知有不知有。野犴鸣师子吼。且置而勿论。只如道诸佛不出世。祖师不西来。佛法遍天下。谈玄口不开。者一堆垃圾。自古自今。费尽手脚。扫除不办。山僧固是短袖临筵。初无妙舞。忽有个汉。出来掀倒禅床。喝散大众。又作么生。击拂子云。黄河三千年一度清。

　　复举石楼和尚有僧来参。礼拜起云。未识本来性。请师方便指。楼云。石楼无耳朵。僧云。某甲自知非。楼云。老僧还有过。僧云。和尚过在什么处。楼云过在汝非处。僧礼拜。楼便打。

　　师云。埋头自诉。衡鉴无私。麟胶续弦。须还好手。

　　因雨上堂。举镜清问僧。门外是什么声。僧云。檐头雨滴声。清云。众生颠倒。迷己逐物。僧云。某甲只与么。和尚作么生。清云。洎不迷己。僧云。洎不迷己。意旨如何。清云。出身犹可易。脱体道应难。

　　师颂云。滴滴檐前闻不闻。镜清无舌与谁论。夜来几阵尤霶霈。欺压斜阳绿到根。

　　上堂。空手把锄头。男命怕罗睺。步行骑水牛。石虎生肉彪。人从桥上过。桥流水不流。羲和鞭白日。少昊行清秋。傅大士咽喉。被显慈一掏掏定了也。莫有转身吐气底么。喝一喝。下座。

　　上堂。觅之不得。不觅奚彰。[翟*支]瞎顶门。炜炜煌煌。桑畴雨过罗纨腻。麦垄风来饼饵香。

　　上堂。但愿空诸所有。慎勿实诸所无。反衣狐裘。倒食甘蔗。庞居士泼笊篱。向十字街头。辽天索价。莫有信受奉行底么。喝一喝。

　　圣节上堂。拈拄杖云。高而无上。尊而无二。囊括十虚。鼓舞万有。从教甘露降。醴泉流。芝草生。凤麟至。便与么去。尧舜之君。犹有化在。总不与么。卓拄杖云。五风十雨岁常稔。野外时闻击壤歌。

　　上堂。举东山示众云。达磨未来时。冬寒夏热。达磨来后。夜暗昼明。诸人若下得一转平实语。吃盐闻咸。吃醋闻酸。若下不得。迦叶门前底。

　　师云。五祖师翁已是钵盂安柄。山僧则不然。达磨未来时。篑桴土鼓。达磨来后。弓影杯蛇。下得一转平实语。未有吃棒分。若下不得。亦未有吃棒分。显慈既称东山下儿孙。因甚一倍相反。菡萏香中催夏去。梧桐影里送秋来。

　　上堂。举打地和尚。凡学者扣问。惟打地一下。一日有僧。问其门人云。和尚凡有所问。唯打地一下。意旨如何。门人于灶下。拈一片柴。掷于釜中。

　　师云。显慈要问诸人。若道有指示。为甚只打地。若道无指示。为甚却打地。门人恁么。为当是就里变通。为当别有道理。若是举了便会。又争得。

　　重九上堂。败叶零零。唫蛩切切。篱菊粲金英。蟾枝吐金屑。三三如九有誵讹。二九十八无等匹。若也会去。秋空山骨露。若也不会。水落石头出。

　　冬至上堂。少室峰前。冰枯雪老。大庾岭上。日炙风吹。活埋多少英灵。其毒肆行不已。衲僧家。向者里。展夺马射胡底作略。从教七十三八十四。阴极于亥。阳生于子。虽然显慈拄杖子。未肯放过在。何故。黄河九曲。

　　绍兴府象田兴教禅院语录

　　佛殿。过去已过去。未来犹未来。见在底聻。展坐具云。灵山授记。一败涂地。

　　升座。祝
圣罢。(问答不录)乃云。机先有路。休话象耕鸟耘。格外明宗。管甚风飞雷厉。与么与么。如来禅祖师禅。太平战具。拈放一边。是汝诸人。二六时中。行但行坐但坐。总不得动着一丝毫许。何故。千峰朝华岳。万派肃沧溟　复举。茱萸和尚众立次。萸云。只与么白立。无个说处。一场气闷。有僧拟出问。萸云。为众竭力。便归方丈。

　　拈云。茱萸下者一着。不妨惊群。其柰未有出身之路。虽然。一因一事。不长一智。

　　上堂。开口失。闭口丧。脱白露净。矢在弦上。诸人还见象田么。良久云。眼睫眉毛都落尽。不知何日又重生。

　　上堂。十二月十五。石人相耳语。梅开寒谷春。雪滴晴檐雨。太分明。何所睹。南泉不打盐官鼓。

　　天基节上堂。不动本位。瑞应人间。冠群灵而首出。摄大千于毫端。万汇熙熙兮春台之乐。万邦纳纳兮磐石之安。从教戴天履地。击壤鼓腹兮。不知天地之宽。且林下衲僧。如何祝
圣。倒把一枝无孔笛。等闲吹彻万年欢。

　　上堂。若说名身句身。是个非个。禅和子如油人面。似蝇见血。今日总与列下了也。击拂子云。海水咸。河水淡。

　　上堂。举廓侍者问德山。从上诸圣。向甚么处去。山云作么作么。廓云。来点飞龙马。跛鳖出头来。山休去。至明日。在浴院相见。山抚廓背云。昨日公案作么生。廓云。者老汉。今日方始瞥地。山又休去。

　　师云。廓侍者只见锥头利。不见凿头方。诸人要识德山么。贼是人面。

　　上堂。佛法无人说。虽慧不能了。老胡三百六十骨节。八万四千毫窍。等闲披剥将来。未免重重之绕。击拂子云。红芳三月春。白云千嶂晓。

　　庆元府智门禅寺语录

　　门人　德溥等　编校

　　据方丈。横按拄杖云。我这里。不动一机。不拨一境。汝等向甚处相见。靠拄杖云。口上着。

　　法座。此座高广。吾不能升。咄。是甚么语话。但有路可上。更高人也行。

　　升座。祝
圣罢。　乃云。动止无止。黄河彻底浑。止动无动。白日当空耀。恁么也得。不恁么也得。恁么不恁么总得。昨日象田长老。今朝白岩主人。息耕休种。减灶添兵。既然定业难逃。岂可循途守辙。然虽如是。毕竟成得个甚么边事。一气不言含有象。万灵何处谢无私。

　　复举。赵州因僧问。二龙争珠。谁是得者。州云。老僧只管看。

　　拈云。赵州老人只解逆风把柂。且不能顺水张帆。

　　故旧相访上堂。作者相逢。一西一东。断碑刊白字。当道种青松。智门锅子大小。杓柄短长。尽被诸人觑破了也。虽然。三十年后。太公钓鱼。

　　祈雨上堂。毫厘有间。一切言音。尽是佛说。机外无差。一大藏教。尽是魔说。扇子𨁝跳。上三十三天。筑着帝释鼻孔。东海鲤鱼打一棒。雨似盆倾。又作么生。

　　上堂。三世诸佛不知有。覆水难收。狸奴白牯却知有。头上安头。白日西沈。黄河北流。推倒门前案山子。从教坐地看扬州。

　　上堂。举世尊升座。默然而坐。阿难白椎云。请世尊说法。世尊云。会中有二比丘。犯律行。我故不说法。阿难以他心通。观是比丘。遂摈出。世尊还复默然。阿难又白云。已摈出二比丘。世尊何不说法。世尊云。吾誓不与二乘人说法。

　　拈云。阿难当时只消向世尊默然处。道个可惜许。免被他唤作二乘人。

　　上堂。持杖探水。必知浅深。衡石既悬。必审轻重。衲僧家。出一丛林。入一保社。眼头生角。囊里盛锥。以拂子画一画云。重关曾巨辟。𢹂手不同归。

　　上堂。举佛眼在东山师翁会中。充无为军化士。途中吃攧有省。归来举似。后令充知客。因拨火猛省。虽然。每于入室。未能深造。从容请益。东山云。我有个喻子。如人牵牛。自窗棂中过。两角四蹄。一时过了。唯有尾巴过不得。

　　颂云。一入咸阳尽旧游。春风台榭对芳洲。非关好景留人醉。自是行人醉不休。

　　解夏上堂。拈拄杖云。夏终此日。应是九十日内。参得底学得底。是玄路是义路。飏向他方世界。山僧未免作一家宴。以当赏劳。卓拄杖云。劝君更尽一杯酒。西出阳关无故人。

　　上堂。举僧问金峰。不落圣凡机。请师别道。峰云。金峰眼不小。僧云。恁么则一拨良琴。顿清君主去也。峰云。别道又争得。僧云。为物之言。又作么生。峰云。顿清君主。僧云。不是金峰也大难。峰云。良筹汉席周苛还输。僧云。若不承言。恐遭惑乱。峰云。承什么言。僧云。何劳再举。峰云。哑子趁船。顽嚚不少。

　　师云。赤须胡。胡须赤。蛇吞瓮。瓮吞蛇。及乎点检将来。二俱不了。当时见他道不是金峰也大难。向他道。别处容阇梨不得。非惟截断葛藤。且教者僧藏身无路。具眼者辩取。

　　上堂。言语动用没交涉。钵盂粗。饙子细。非言语动用亦没交涉。主山高。案山低。何以见得。岩莎步入祥麟稳。海树飞来白凤闲。

　　上堂。举雪峰示众云。乌石岭与汝相见了也。望州亭与汝相见了也。僧堂前与汝相见了也。后保福问鹅湖。僧堂前则且致。乌石岭望州亭甚么处相见。鹅湖骤步归方丈。保福便入僧堂。

　　师颂云。三叠秋风古调清。移商换征许谁听。周郎一顾扬鞭去。云外数峰江上青。

　　圣节上堂。举曹山示众云。虚玄大道。无著真宗。从上先德。推此一位。最妙最玄。要当详审辩明　君为正位。臣为偏位。臣向君为偏中正。君视臣为正中偏　君臣道合。是兼带语。

　　师颂云。天门日射黄金榜。宫殿晴薰赤羽旗。四海九州齐入贡。春风又到万年枝。

　　上堂。世尊不说说。正月孟春犹寒。迦叶不闻闻。二月仲春渐暄。者里会得。只有盲龟之作。蓦拈拄杖。画一画云。湘潭云尽莫山出。巴峡雪消春水来。

　　上堂。举世尊将诸圣众。往第六天。说大集经。来他方此土。人间天上。一切狞恶鬼神。悉皆集会。受佛付嘱。拥护正法。设有不赴者。四天门王。飞热铁轮。追之令集。既集会已。无有不顺佛来者。各发弘誓。拥护正法。唯有一魔王。谓世尊云。瞿昙我待一切众生成佛尽。众生界空。无有众生名字。我乃发菩提心。

　　天衣云。临危不变。真大丈夫。诸仁者。作么生着得一转语。为黄面老子出气。寻常神通妙用。智慧辩才。总用不着。尽阎浮大地。无不爱佛。到者里。何者是佛。何者是魔。作么生辩。要识魔么。开眼见明。要识佛么。合眼见暗。魔之与佛。以拄杖子。一时穿却鼻孔。妙喜云。几乎错唤你作魔王。

　　师云。是则是。遇大敌勇。要且出不得黄面老子圈缋。累他天衣妙喜。费尽分疏。

　　退院上堂。倒拈折箸搅沧溟。无限鱼龙暗里惊。一笑机关轻捩转。东湖午夜月华明。

　　庆元府大慈名山教忠报国禅寺语录

　　门人　德溥等　编校

　　三门。广大门户。触处见成。拟着一毫。铁山万仞。诸人还信得及么。喝一喝。

　　方丈。拈拄杖云。我若拈起。便向未拈起时作道理。我若不拈起。便向拈起处作主宰。靠拄杖云。剑去久矣。

　　升座。拈香祝
圣罢。遂就座云。锋铓未露。似空藏空。意句才彰。如水入水。莫有相应底么。时有僧出问云。金鸡唱晓。玉凤衔花。正与么时。请师祝　圣。师云。祝融峰顶击金钟。进云。与么则一气不言含有象。万灵何处谢无私。师云。百花毬上绣红旗。进云。记得赵州访大慈。值扫地次。赵州问云。般若以何为体。大慈云。般若以何为体。此意如何。师云。一双孤雁扑地高飞。进云。次日赵州扫地次。大慈问云。般若以何为体。赵州放下苕帚。呵呵大笑。又作么生。师云。两个鸳鸯池边独立。进云。今日忽有人。问和尚。般若以何为体。毕竟如何答他。师云。三十拄杖。趁下法堂。进云。且道与古人。相去多少。师云。掬水月在手。弄花香满衣。僧礼拜　师乃云。大机圆应。括地该天。大用全提。海涌山立。从上广大门风。威德自在。有时拈一茎草。作丈六金身。有时将丈六金身。作一茎草用。主宾互换。纵夺临时。直得东湖阔处。辊底尘飞。慈云山头。翻空浪起。以此助扬圣化。则化无不被。以此仰报亲恩。则恩无不酬。正与么时。如何通信。春行万国春无迹。月印千江月不分。

　　复举首山和尚示众云。佛法付嘱　国王大臣。有力檀越。俾灯灯相续。直至如今。且道。相续个什么。良久云。须是迦叶师兄始得。

　　师云。首山老汉。可谓见黍稷而重耒耜。只是向屋里人分上。分毫子也不得。敢问大众。相续个什么。良久云。南斗七北斗八。

　　上堂。举雪窦示众云。春山叠乱青。春水漾虚碧。寥寥天地间。独立望何极。遂唤侍者云。适来有人看方丈么。者云有。窦云。作贼人心虚。

　　师云。雪窦老人。长因送客处。忆得别家时。

　　上堂。函盖合。箭锋拄。暂时岐路。作家不啐啄。啐啄同时失。唯之与阿。相去几何。升千仞之上。吾亦与之俱。极九渊之底。吾亦与之俱。蓦然青天白日中。下一阵雪。竖毛呵手有分。

　　上堂。举僧问保福豁和尚。家贫遭劫时如何。福云。不能尽底去。僧云。为什么不能尽底去。福云。贼是家亲。僧云。既是家亲。为什么。翻成家贼。福云。内既无应。外无能为。僧云。忽然捉败时如何。福云。内外绝消息。僧云。捉败后。功归何所。福云。赏亦不曾闻。僧云。与么则劳而无功。福云。功则不无。成而不处。僧云。既是功成。为什么不处。福云。不见道。太平本是将军致。不许将军见太平。

　　师云。若非保福深知贼之情状。安能勘证如斯分晓。只是下梢。手脚太露。

　　上堂。终日忙忙。秀支替戾刚。那事无妨。仆谷劬秃当。不动智佛。长时七出八没。憍梵钵提。对人倒腹倾肠。拍膝云。叠叠云山引兴长。

　　上堂。我宗无语句。亦无一法与人。含血噀人。有者便道。桃花浪里。正好张帆。明月洲头。更堪垂钓。恁么见解。未梦见衲僧汗臭气在。何故。低价难酬。

　　上堂。古者道。言之者失其真。知之者反其愚。有之者乖其性。无之者伤其躯。慈云道。碍塞处有通疏。看不足绰有余。千古华山山下路。输他潘阆倒骑驴。

　　天童西岩和尚讣音至。上堂。凌霄跨灶。凌灭吾宗。危分险布。铁网千重。三更白如昼。掇转太虚空。幻智庵前觅不得。萧萧松竹引清风。

　　上堂。活句下明得。与佛祖为师。死句下明得。自救不了。慈云则不然。活句下明得。滴水难消。死句下明得。翻云覆雨。竖起拂子云。者个是死句是活句。击拂子云。生铁面具。

　　金文唯翁和尚至。上堂。柏岩那畔。布偃月之陈。双照明边。流蛊家之毒。褫剥郎罢。殃害衲僧。今日兵车会同。慈云请避三舍。何故。兄弟添十字。

　　解夏上堂。若论此事。如上将军出师。陷诸死地而后生。今日不问已得未得。已证未证。总被慈云陷诸死地了也。莫有转身吐气底么。乃云格。

　　上堂。举僧问径山。掩息如灰时如何。山云。犹是时人功干。僧云。干后如何。山云。耕人田不种。僧云。毕竟如何。山云。禾熟不临场后来。应庵和尚云。凤合香沈。雪巢夜冷。半𤗉明月。和气霭然。正当与么时。归宗与径山。还有相见分也无。见与不见则且止。只如僧问径山。还具眼么。其或未然。云藏无缝袄。鸟宿不萠枝。

　　师云。澄潭隐隐。不卧苍龙。应庵老人。为临济炟赫儿孙。因甚随队活埋向者里。慈云长老跛跛挈挈。且与么过。何故。伐冰之家。不畜牛羊。

　　上堂。平常是道。不涉平常。颠来倒去。规圆矩方。林花着雨胭脂落。水荇牵风翠带长。

　　净居和尚至。上堂。峰峦秀异。鹤不停机。灵木迢然。凤无依倚。直饶与么。也未为脱洒。今日向真人面前。说不得假。毕竟如何。良久云。青山碾为尘。白日无闲人。

　　径山石溪和尚遗书至。上堂。铁牛昨夜拗折角。自扬家丑。撞破虚空鸣嚗嚗。将错就错。天台寒拾笑咍咍。利动君子。报道十方无壁落。犹在半途。诸人还见佛海禅师么。石裂溪空声愈高。岌岌凌霄头倒卓。

　　元宵谢两序上堂。孤危不立。坐断千差。有笑陪宾。无赃验贼。从教一进一退。南来北来。空自合空。水自合水。若是京三汴四。明收暗展。鼓皮打穿。曲子吹彻。慈云又将何赏功。良久云。漏灯盏。

　　上堂。取不得舍不得。不可得中只么得。万籁收声兮万象自闲。秋水吞空兮秋天一色。

　　上堂。日复日夜复夜。窦八布衫穿。虚空生柄欛。所以道。一刹那际。三世互参。无量劫海。依今而住。拈拄杖云。拄杖子吞却乾坤了也。诸人因甚不知。靠拄杖云。年光随浪去。腊尾趱春归。

　　满散。

　　天基节上堂。灵山消息绵绵。觉海波澜浩浩。明今洞古。彻圣该凡。非数量之所能穷。非思议之所能及。正与么时。又且如何奉重。全提无漏金刚句。山岳同呼万岁声。

　　上堂。宽廓非外。寂寥非内。拽转虚空。须弥粉碎。土宿颔下髭须长。波斯眼深鼻孔大。击拂子。下座。

　　结夏上堂。圆觉伽蓝。牛头北马头南。平等性智。七十三八十四。咬定牙关。四棱蹋地。

　　上堂。久晴还雨。禾山解打鼓。久雨还晴。普化爱摇铃。钱是足陌。物是定价。赵州直得五年分疏不下。

　　看经上堂。三百余会。葛藤露布。以拂子。画一画云。多子塔前。水不借路。

　　上堂。井梧叶叶响飗搅。揽动明河万里秋。楖𣗖摩挲生远兴。白云流水共悠悠。不是寒山子。谁临古渡头。

　　上堂。一见便见。临崖浒眼。一得永得。坐井观天。直饶窥藩不入。据鼎不尝。也未免落七落八。莫有水不洗水底么。喝一喝。下座。

　　上堂。秋光杪暮。霜吹凄肃。无位真人。草眠露宿。慈云忍俊不禁。试为临风招之。式微式微。胡不归。胡不归。一堂和气春熙熙。三条椽下堪自怡。东挨西倚终奚为。

　　上堂。有句无句。如藤倚树。怒猊抉石。树倒藤枯。句归何处。渴骥奔泉。沩山呵呵大笑。面上夹竹桃花。肚里参天荆棘。

　　上堂。春风缓春日暖。山鸟嘲啾。山花烂熳。达磨面壁九年。归宗拭坏双眼。诸人还会么。南山粲白石烂。

　　上堂。举宝应颙和尚。因僧问。从上诸圣。向甚么处去。应云。不上天堂。即入地狱。僧云。和尚作么生。应云。还知宝应落处么。僧拟议。应拈拂子蓦口打。又呼令近前云。令合是你行。又打一拂子。

　　师云。宝应是即是。只是手头太奢。这僧与其奢也宁俭。击拂子云。放过不可。

　　开炉上堂。拥之不聚。拨之不散。听之不闻。觑之不见。且道。与南方火炉头话。还有优劣也无。击拂子云。遇贵则贱。

　　上堂。曹洞五位。临济三玄。总拈向一壁。近日奉化县里憨布袋。打失半边鼻孔。有人向明州城中拾得。还信么。星河秋一雁。砧杵夜千家。

　　上堂。青萝夤缘。直上寒松之顶。白云澹伫。出没太虚之中。住住。万法本闲。惟人自闹。削圆方竹杖。鞔却紫茸毡。我爱个语。具得失两意。驴拣湿处尿。以拂子。画一画云。有时乘好月。独自过沧洲。

　　上堂。举百丈普请锄地次。有一僧。闻鼓声。抛下锄头。呵呵大笑便归。丈云。俊哉。此是观音入理之门。遂唤其僧问云。汝适来见个什么道理。僧云。肚饥。闻鼓声吃饭去。丈乃大笑。

　　师云吾不如汝。

　　谢龙首座浔藏主上堂。大藏小藏。全提半提。总是青天撒白雨。引得无限人。踏步向前。不知脚下泥深三尺。慈云与么。也是知而故犯。拈拄杖画一画云。禹力不到处。河声流向西。

　　上堂。亲证妙觉。鼠入牛角。西天此土。继继承承。直是炽焰难遏。良久云。若教频下泪。沧海也须干。

　　谢监收上堂。只手抬只手搦。暗处展明处收。千差一举。不堪持论。且时节既至。职到威成。又作么生。饭抄云子白。瓜嚼水晶寒。

　　仗锡枯山法兄至。上堂。布二十里云陈峥嵘。泛九百顷湖光㶑滟。共行官路。各做私商。等是萍实木瓜。谁共区分甘苦。今日兄呼弟应。响顺声和。且道其中事作么生。击拂子云。一江分两浙。三峡透西川。

　　上堂。举乳源见仰山。作沙弥时看经。咄云。者沙弥念经。恰似哭。山云。和尚作么生。源顾视之。山云。若如此何异于哭。

　　师云。迦陵脱壳。其声已压凡羽。虽然赖是撞着乳源和尚。

　　径山偃溪和尚遗书至。上堂。生也如是。白骼树头鱼扇子。死也如是。泥牛饮干东涧水。更待说偈。舜若多神三赤喙。讨甚巴鼻。丑恶重童无处洗。径山供尽死款。慈云也不相饶。从来生死不同条。

　　上堂。不慕诸圣。不重己灵。櫜弓戢矢。坐享太平。德山有棒。正好束之高阁。临济有喝。也应无处施呈。慈云今日。要与诸人。向四棱蹋地处相见。击拂子云。缫成白雪桑重绿。割尽黄云稻正青。

　　上堂。僧问。记得五祖和尚问三佛。正与么时如何。佛鉴云。彩凤舞丹霄。意作么生。师云。描不成画不就。进云。佛眼道。铁蛇横古路。聻。师云。七花八裂。进云。佛果道。看脚下。又且如何。师云。𢁈挑不上　乃举章敬有小师游方归。敬问。汝离此间多少时。小师云。自离和尚。将及八载。敬云。办得个什么事。小师于地上。画一圆相。敬云。只者个。别更有在。小师画破圆相。便礼拜。

　　师云。猛虎不食伏肉。

　　上堂。举世尊食时。着衣持钵。入舍卫大城。乞食于其城中。次第乞已。还至本处。饭食讫。收衣钵。洗足已。敷座而坐。须菩提云。希有世尊。

　　师云。释迦老子。三平二满。蓦被空生一拶。不觉墙倒靠壁。

　　上堂。(谢监收。兼谢送柏庭塔铭□兄)天何言哉。四时行焉。地何言哉。万物生焉。衲僧何言哉。一日钵盂两度湿。笑看四山青又黄。是则固是。要一转语上碑去。无有是处。莫有道得底么。良久云。收。

　　元宵上堂。莲开陆地。海涌鳌山。不知今夕是何夕。山林城市约同看。竖起拂子云。看看。日月灯明佛。向者里瑞发本光。昼夜六时。了无间然。击拂子一下云。眨得眼来。马后驴前。

　　上堂。闹浩浩。静悄悄。古䇿风高。玉壶春晓。左顾无瑕。右盻已老。诸人还会也无。击拂子云。夜来风雨声。花落知多少。

　　佛涅槃上堂。三百余会。尽是死句。娑罗树间。翻成活句。活中死死中活。水绿山青。天宽地阔。

　　上堂。举赵州访茱萸。将拄杖于法堂上。从东过西。从西过东。萸云。作什么。州云探水。萸云。我者里一滴也无。探个什么。赵州靠拄杖便出。

　　师云。茱萸虽善关防。争柰贼无空手。且道。赵州以拄杖靠壁而出。意作么生。

　　谢法眷上堂。痴痴兀兀。乖乖崖崖。水乳和同。肝胆楚越。何以见得。共倚阑干舒笑眼。四山松桂动秋风。

　　赴育王辞众。上堂。片段悠扬点太空。卷舒无地觅行踪。业风有意相交辊。又复从龙过别峰。

　　庆元府阿育王山广利禅寺语录

　　门人　德溥等　编校

　　师景定四年。十一月十日。入寺。

　　指三门。拟即差。动即隔。已是拨动关棙子了也。顾左右云。莫有同出同入底么。喝一喝。

　　方丈。拈拄杖云。者里无汝入作处。大慧佛照二祖。费尽手脚。诸人又只管眼瞠瞠地。以拄杖画一画云。髑髅遍野。

　　来黄。杲日丽天。清风匝地。阖辟群机。鼓舞万汇。且其中消息。如何传宣。度与维那云。黄是纸。黑是字。

　　法座。借功明位。借位明功。古人向者里。纳败不少。鄮峰驷不及舌。以楔出楔。

　　升座拈香云。此一瓣香。恭为祝延
今上皇帝。圣躬。万岁万岁。万万岁。陛下恭愿。须弥八万四千由旬。即寿山之崇峻。华藏一十三重世界。统皇业之提封　次拈香云。此一瓣香。奉为　太傅大丞相枢使国公。阖朝文武百寮。资陪禄算　又拈香云。此香别无奇特。却不雷同。供养前住临安府净慈光孝禅寺。先师北涧大和尚。用酬法乳之恩。敛衣就座。乃云。言前荐得。滞壳迷封。语下精通。胶柱鼓瑟。去此二途。如何相见。僧出问云。一封　诏出　禁庭中。催起慈峰住鄮峰。今日开堂宣妙法。祥云瑞气罩虚空。正与么时。愿闻法要。师云。金香炉下铁昆仑。进云。祝　圣已蒙师指示。向上宗乘事若何。师云。鸡知将旦。鹤知夜半。进云。昔日闽王。请罗山开堂。山升座。以手敛僧伽梨。左右顾视。便下座。此意如何。师云。铁旗铁鼓。进云。闽王执罗山手云。灵山一会。何异今日。又作么生。师云。遍地春风布蒺䔧。进云。罗山道。将谓大王是个俗人。聻。师云。吃拳还有报拳时。进云。只如禅师。今日开堂。四众临筵。有何指示。师云。三汲浪高鱼化龙。痴人犹戽夜塘水　乃云。正觉山前。云生肤寸。少林那畔。阳焰翻波。自此列派分枝。千重百匝。多处添少处减。江南有江北无。看来也是手掩黄河曲。如今更教新育王如何施展。事不获已。和底一时翻却。且图各自知惭。叶脱止啼之金。国无定乱之剑。讴歌鼓腹。共乐升平。毕竟以何为据。青青赵老庭前柏。仿佛南山石上松。

　　复举。僧问六祖。黄梅意旨。什么人得。祖云。会佛法人得。僧云。和尚还得否。祖云。我不得。僧云。和尚为什么不得。祖云。我不会佛法。

　　师云。醍醐毒药。覆雨翻云。未为分外。诸人要见六祖大师么。贫是富媒。

　　当晚小参。无入作处。轻帆得便风。线路才通。乞儿见小利。便与么寸长尺短。不与么尺短寸长。如今捩转话头。又且如何㗖啄。六殊胜八吉祥。遍地蒺䔧。参天荆棘。德山临济没齿穿龈。云门赵州握拳透爪。彼彼互显。各不相知。育王今夜。别借一路。与汝诸人。相见去也。拈拄杖卓一下云。浅水无鱼。徒劳下钓　复举德山示众云。今夜小参不答话。问话者三十棒。时有僧出。德山便打。僧云。某甲话也未问。因甚便打。某甲。山云。汝是甚处人。僧云。新罗人。山云。未跨船舷。好与三十棒。

　　师云德山布缦天网。者僧暗跃龙门。虽然与么。得不偿劳。

　　留两序上堂。拈拄杖云。七手八脚。三头两面。有处收摄。无处展演。或时坐断要津。或时随机舒卷。总不与么时。如何与诸人相见。靠拄杖云。不得动着。动着则打折你驴腰。

　　入城参州回上堂。暗瓦霜凝寒客梦。晴牕日透借朝温。不能缄口围炉坐。敛袂空趋画戟门。堪悲堪笑不动尊。天津桥看弄胡孙。此意与谁论。长者子无裈。

　　上堂。拈拄杖云。从普贤门入者。墙壁瓦砾。为汝发机。从观音门入者。虾䗫蚯蚓。为汝发机。且道。从虚空入者。又教谁发机。卓拄杖一下云。鹤飞千仞雪。龙起一潭冰。

　　等慈西堂至上堂。拈拄杖云。作而无作。龙骧凤跃。无作而作。雷藏电收。滴水涨沧溟之势。鸩毒行平等之慈。此犹是寻常用过底。今日相见。又作么生。靠拄杖云。放过一着。全主全宾。

　　径山淮海和尚讣音至。上堂。淮云惨淡。淮水枯竭。径山老子无言说。喝得岩崖成百裂。末后全提太亲切。笑不彻哭不彻。憍梵钵提惊吐舌。

　　解夏上堂。众毛成毬。众水成流。众人成市。众土成丘。育王聚众作夏。成得个什么。良久云。今夏东州。明夏西州。

　　上堂。举丹霞一日访南阳国师。值国师睡次。乃问侍者云。国师在么。者云。在即在。只是不见客。霞云。太深远生。者云。非但上座。佛眼也觑不见。霞云。龙生龙子。凤生凤儿。便出去。国师睡起。侍者举前话。国师打二十棒趁出。丹霞闻得乃云。不谬为南阳国师。

　　师云。侍者当面着贼。且道。那里是他着贼处。若也知得。国师令不虚行。

　　上堂。举僧问马祖。离四句绝百非。请师直指西来意。祖云。我今日头痛。不能为汝说得。问取智藏去。僧问藏。藏云。我今日劳倦。不能为汝说。问取海兄去。僧问海。海云。我到者里却不会。僧回举似马祖。祖云。藏头白海头黑。

　　师云。海枯终见底。人死不知心。

　　上堂。僧问莺啼绿柳。蝶舞芳丛。景物催人。请师提掇。师云。[翟*殳]瞎眼睛。进云。争柰岭头布谷催耕急。花下提壶劝饮忙。师云。撞破髑髅。僧云。记得。僧问百丈。抱璞投师。请师一决。丈云。昨夜南山虎咬大虫。此意如何。师云。真不掩伪。进云。不谬真诠。为甚不垂方便。丈云。掩耳偷铃汉。又作么生。师云。醉后添杯。进云。不得中郎鉴。还同野舍薪。丈便打。且道者僧过在甚处。师云。得人一牛。还人一马。僧礼拜　乃云。三到投子。九上洞山。祥金应不跃冶。万机休罢。千圣不携。犹欠买草鞋在。担版汉见一边。拽不退后。推不进前。波斯失却招文袋。月里姮娥笑揭天。

　　上堂。举马祖升堂。众方集。百丈出卷席。祖便下座。归方丈。却问丈云。我适来上堂。未曾说话。你因甚么便卷却席。丈云。某甲昨日。被和尚扭得。鼻头痛。祖云。你昨日向甚处留心。丈云。今日鼻头又不痛也。祖云。你深得今日事。

　　师云。父慈子孝。小黠大痴。若据令而行。才见卷席。便与摈出。何故。透过龙门。风波更险。

　　寿崇节上堂。不违本愿。示同释尊之生。密运真慈。量等摩耶之广。母仪一圣。子育万邦。其尊无二。其德难量。林间衲子伸三祝。指出须弥作寿香。

　　干会节上堂。圣谛第一义。智而叵穷。深而叵测。诸佛演之而不尽。众生由之而不知。蓦拈拄杖云。拄杖子。久默斯要。不务速说。以拄杖卓一下云。四月初九　干会节。

　　结夏上堂。红尘紫陌。圆觉伽蓝。蹊田夺牛。平等性智。金不博金。水不洗水。德山因甚。卓牌闹市。

　　上堂。(谢秉拂干斋)教中道。于食等者。于法亦等。审如是也。都寺营斋。首座秉拂。施者受者。说者听者。等无有异。食即色香味触法。离见闻觉知。且如何说个等底道理。击拂子云。前者唱于。后者唱喁。

　　上堂。举庞居士问马祖。不昧本来人。请师高着眼。祖直下觑。士云。一种没弦琴。惟师弹得妙。祖直上觑。士作礼。祖便归方丈。士随后入云。弄巧成拙。

　　师云。高者下之。洼者隆之。挨肩不同步。携手隔云泥。

　　上堂。圣人无己。靡所不己。虎咬大虫。蛇吞鳖鼻。老僧实语告人。直待虚空落地。

　　祷雨上堂。有一句子到你。阳焰救渴。无一句子到你。水出高原。觑着四角六张。动着七凹八凸。善观风云别气候底便道。逢庚则变。要且事无一向。击拂子云。菩萨龙王行雨润。遮身向上数重云。

　　解夏上堂。万里无寸草。脚跟不点地。出门便是草。骑鹤上扬州。敢问诸人。作么生行履。击拂子云。点铁化为金石易。劝人除却是非难。

　　上堂。举庞居士。一日雪中攧倒。女子灵照去身边卧。士云。作什么。照云。见爷倒地。特来扶起。士便起去。

　　师云。巨奸易折。家贼难防。

　　上堂。未曾亲近。早隔大千。因风吹火。才有所重。便成窠臼。顺水流舟。赵州使得十二时。永明日为百八事。国清才子贵。家富小儿娇。鄮峰敢问诸人。今何所务。击拂子云。除非自解倒骑驴。一生不着随人后。

　　上堂。霜风未老。爱景如春。空洞绝眹。弥满刹尘。今日明日瞥喜瞥嗔。暗把风流卖与人。

　　重阳上堂。举真净和尚示众云。九日无白醪。饱餐黄栗糕。十日有黄菊。催人打禾谷。五更钟未鸣。邻鸡已数声。相逢不下马。各自奔前程。

　　师云。真净老人。贵买贱卖。鄮峰则不然。九日无白醪。紫萸烹茗好。今古说登高。谁踏古皇道。落叶鼓真风。黄菊说玄要。自笑太无端。相牵入荒草。

　　上堂。举百丈再参马祖。侍立次。祖以目顾禅床角拂子。丈云。即此用离此用。祖云。你他后开两片皮。将何为人。丈取拂子竖起。祖云。即此用离此用。丈挂拂子于旧处。祖便震威一喝。百丈直得三日耳聋。

　　师云。琴工不入沧海。不能移其情。鹍鹏不驭扶摇。不能变其形。然则向上一路。啐啄犹乖。诸人要会三日耳聋么。百炼龙泉。跃入大渊。

　　上堂。春雨如膏。春云如鹤。春草离离。春花灼灼。骑声盖色兮何太乖张。毫忽不形兮填沟塞壑。直往无前。犹欠一着。

　　寿崇节上堂。慈深愿广育　圣明。首出万国之仪刑。寿崇功德无能名。妙高山色青又青。

　　干会节上堂。大统纲宗句。轮王髻中珠。提持不到。意向不及。正当干会九五。蓦拈拄杖云。拄杖子。向者里赤心片片去也。卓拄杖一下云。妙德尊寰宇。高明揭太虚。

　　结夏上堂。禁足护生。绁韩卢而责获。克期取证。绊骐骥而使驰。若是迷风耀日。背负须弥底。又且如何。鄮峰缦天网子。也要你透在。

　　上堂。举李翱刺史问僧。马祖有何言句。僧云。说即心即佛。又说。非心非佛。史云。总过一边着。刺史又问西堂藏和尚。藏召云。刺史刺史。史应喏。藏云。鼓角动也。师云。夔怜蚿。蚿怜蛇。总被者僧暗里觑破。

　　上堂。举大珠海禅师。有座主来参。问云。座主讲什么经。主云。三昧经。珠提起拄杖云。者个是何三昧。座主罔措。珠云。老僧住持事繁。不能打得你。

　　师云。当时见他提起拄杖。云者个是何三昧。向他道。早个呈似和尚了也。

　　中夏上堂。拈拄杖云。前四十五日已去。红霞穿碧落。后四十五日未至。白日绕须弥。正当今日。上无冲天之计。下无入地之谋。卓一下云。将军射中南山虎。元是蓝田老石头。

　　上堂。举僧问赵州。二龙争珠。谁是得者。州云。老僧只管看。

　　师云。者僧发此一问。大似向致仕。宰相面前。说少年登科事。一般。只如道老僧只管看。又作么生。虽无上马力。犹有杀人心。

　　上堂。拈拄杖云。行不到处行一步。甜瓜彻蒂甜。说不到处说一句。苦瓠连根苦。扫尽从前闲佛祖。发机须是千钧弩。掷拄杖下座。

　　佛成道上堂。拈拄杖云。大众。黄面老汉雪山六年。受尽冻饿。将谓成得个什么。元来是眼里着沙不得。便乃指空话空。拏空塞空。卓拄杖云。千古万古成狼藉。带雨梅开湿晓风。

　　应真宗师至上堂。律非缚。禅非脱。蝴蝶梦庄周。周公制礼乐。会则事同一家。不会则万别千差。还会么。一片白云生岭上。几回开了又还遮。

　　上堂。春色融融。花气蒙蒙。六牕俱不钥。当处不留踪。危栏同遍倚。身在寂寥中。几欲全提先漏泄。滑唇黄鸟弄春风。

　　上堂。诸法从本来。常自寂灭相。玉兔西沈。金乌东上便与么去。坐杀阇梨。不与么去。走杀上座。拈拄杖画一画云。石牛拦古路。一马生三寅。

　　佛涅槃上堂。簸土扬尘。金刚正体。七颠八倒。大寂定门。击拂子云。排空烟嶂添愁色。着雨林花带泪痕。

　　法喜长老至。上堂。向上一路。啐啄犹乖。水乳和同。肝胆楚越。南岳问马师作么生。巴陵呈云门三转语。意在于何。遗腹之子。无貌于心。

　　上堂。见见之时。雨洗淡红桃萼嫩。见非是见。风摇浅碧柳丝轻。见犹离见。白云影里怪石露。见莫能及。流水光中古木清。莫有知时识节底么。喝一喝。

　　北涧和尚忌日。拈香云。监本倔强。匙挑不上。馽空云蒂补虚空。陆地滔天翻白浪。暗中拈出定命竿。鹘眼鹰睛迷向当。老和尚。为谁没齿更穿龈。从教疑杀天下人。

　　垂寂前六日。上堂。拈拄杖卓一下云。寻牛须见迹。诸人吃粥吃饭处。折旋俯仰处。还见迹么。迹在牛还在。还见牛么。直饶露迥迥地。趁亦不去。工夫纯熟。皓素希奇。放行把住。复由谁。呜咿呜咿。掷下拄杖云。人牛俱不见。正是月明时。

　　小参

　　结夏。西天此土。多少英灵。总被二千年前。一则闲公案碍塞。直是做一动子不得。眼生三角。头峭五岳。矢在弦上。不得不发。圆觉伽蓝。入此寨破此寨。平等性智。驴耳长马耳短。四棱蹋地。臭肉来蝇。又谁管你。钵盂峰云合云开。东钱湖水深水浅。山僧与么告报。莫有横点头底么。蓦拈拄杖。卓一下云。先锋有作。殿后无功　复举。仰山在沩山。坡下牧牛。见一僧上山。未久即下。仰山问云。上座何不且住。有甚因缘不契。僧云。和尚问我名什么。我答云归真。和尚云。真归何处。我答不得。仰云。汝更去。和尚若问你。真归何处。但道。眼里耳里鼻里。者僧如所教。山云。脱空谩语汉。此是五百人善知识语。

　　师云。明中卖弄。暗里脱空。若是者僧。春风得意马蹄疾。一日看尽长安花。

　　解夏。啖啄不得。常自现前。拟欲完全。翻成两片。点着便行底。撞头磕额。死在平地上。八面玲珑。一念万年。万年一念。更说甚四月十五日结。井底虾䗫吞却月。七月十五日解。娄至拳头如钵大。冷笑韶阳老古锥。利刀剪却令人爱。直饶与么。是汝诸人。还免得索饭钱么。击拂子云。池菡坠红遮玉镜。井梧翻碧点银床。

　　复举。僧问曹山。与么热。向甚处迴避。山云。向镬汤炉炭里迴避。僧云。只如镬汤炉炭里。如何迴避。山云。众苦不能到。

　　师云。荆棘锋刃丛。洞房丝竹里。威凤何须住碧梧。卧龙终不鉴止水。

　　结夏。如来有密语。金生丽水。迦叶不覆藏。玉出昆冈。向之则滕蛇绕足。背之则彩凤冲霄。不向不背。扬尘播土。地阔天宽。长期短期。总是按图索马。慈峰到者里。只得撮盐在。火事出急家。击拂子云。笑我者多。哂我者少　复举。大慈扫地次。赵州问云。般若以何为体。慈云。般若以何为体。州呵呵大笑。明日赵州扫地次。大慈问云。般若以何为体。州放下苕帚。呵呵大笑。便归方丈。

　　师云。大慈谲而不正。赵州正而不谲。若是般若体。未梦见在。

　　解夏。长期百二十日。日日是好日。竺干震旦。无限英灵。一等遵承佛来。于其中间。各有所修。各有所证。惟我明州管下。慈云山中。禅和子。一个个鼻孔辽天。眼不挂户。意不停玄。吸湖光嚼山翠。七出八没。东倒西擂。辊到今日也不妨自在快活。山僧亦不柰他何。虽然甜瓜彻蒂甜。苦瓠连根苦　复举乾峰示众云。举一不得举二。放过一着。落在第二。云门出众云。昨日有人。从天台来。却往径山去。峰云。明日不得普请。

　　师云。或者道。五更侵早起。更有夜行人。是则是。只如乾峰道。明日不得普请。又作么生。大勋不树赏。

　　冬至。衣穿肘露。火冷云深。便与么去。钝置杀人。放一线开。别有通变。干三连坤六断。南斗七北斗八。横抛竖掷。逆行顺行。直饶鹘眼鹰睛。一家不知一家事。鄮峰今夜。抑下威光。与诸人相见去也。击拂子云。冬至寒食一百五。二十四番花信风　复举。麻谷问临济。大悲千手眼。阿那个是正眼。济云。大悲千手眼。阿那个是正眼。速道速道。谷据坐禅床。济问讯云。不审。谷拟议。济拽谷下禅床。却坐。谷便出去。

　　师云。非麻谷不足发临济之膏肓。非临济不能瞰麻谷之败缺。若是正眼。那里洎在。

　　持钵抵嘉禾报恩。众请小参。嘉禾胜地　祐陵道场。溢目风光。鸦飞不度。丈室内雨华遍地。冰谷发和气。春风卖弄。正法眼破砂盆。谁敢正眼觑着。老倒持盂。越界侵疆。故然客听主裁。蓦拈拄杖云。争奈随行拄杖子。枝痒𨁝跳。卓一下云。岭梅残雪后。云𩯭未梳时。

　　复举玄沙问镜清。不见一法。是大过患。汝道不见什么法。清指露柱云。莫是不见者个法么。沙云。浙中清水白米。从汝吃。佛法未梦见在。

　　师云是则是。的立矢集。力敌势均。亦未免因斋庆赞。玉几与光孝。如何相见。喝一喝。下座。

　　承天众请小参。双峨峰。耸来者斫额无门。碧玉盘。空应物元无方所。宾顺主睦。函盖相应。泥牛吼月。木马嘶风。屈折修罗舞柘枝。舜若多神添笑靥。是即是了也。忽若拈出三玄戈甲。立定五位君臣。又作么生抵拟。击拂子云。犹握金鞭问归客。夜深谁共御街行。

　　复举　宪宗朝。宣鹅湖大义禅师入内。有法师问云。欲界无禅。禅居色界。此土凭何而立名禅。义云。法师只知欲界无禅。不知禅界无欲。法师问云。如何是禅。鹅湖拈起拂子。空中点一点。法师罔措　宪宗云。法师讲无限经论。只者一点。便不柰何。

　　师云。持圆逗方。持方逗圆。一得一失。天鉴昭然。

　　思溪圆觉众请小参。老倒放憨。赢得日求升合。一条官路。谩将车子横推。几处持方逗圆。有时遇贵则贱。经思溪镇。过石林关。水泄不通处。东合大开。退己让人时。就窠打劫。大彻投机之后。三代礼乐犹存。者里客听主裁。如何与大众相见。击拂子云。快便难逢。

　　复举。临济访龙光。便云。不展机锋。如何得胜。光据坐。济云。大善知识。岂无方便。光瞪目云。嗄。临济拍手云。者老汉。今日败缺。

　　师云。油幢宴坐。勍敌何来。刁斗分明。交绥而退。诸人还见二老么。

　　法语

　　示懋禅人

　　从上佛祖。了无一法与人。只贵当人。退步就己。捱到无用心处。等闲𡎺着撞着。如怒猊抉石。毒龙搅海。方知佛祖。无一法与人。往往今时兄弟。不患资之不敏。而患不能钝其敏。怕人道不会。便只守目前光境。狂机恶觉。如𧏙螂之抱粪丸。自以为得。不知真个得底。不如是也。若是真正道流。具不肯佛祖底气概。莫道今时途辙。便是虚空也须捩转。七纵八横。大用将去。方可为出群种草。无忝矣。

　　懋禅人资性颖利。向此着到。来慈云三年。秋风引兴。振遍参之锡。以求警䇿。老拙无可道。宝祐洊九。前一日书。

　　示小师清正

　　行脚得力句。未有佛祖时体取。早落第二。若是出一丛林。入一保社。辊缠万户葛藤。讨甚分晓。须知正因颖利之士。如迦陵脱壳。已压凡羽。借使未得㘞地一下。其坚确志趣。自是不同。雪峰三到投子。九上洞山。将手巾一条。挂在项上。是处做饭头。执劳不惮。观其初见德山。问宗乘中事。学人还有分也无。山和声便打。更与他说个我宗无语句。亦无一法与人。郎当不少。雪峰当下如桶底脱。争柰宗乘中事何。直至鳌山。雪夜向岩头一一供款。蓦被震威一喝云。从门入者不是家珍。则平昔所重处。一时不见了。连忙叫道。今日始是鳌山成道。又是谁使之然耶。清正曩出蜀。而僧于此。盖夙缘也。一单下版。颇卓卓地。较诸前时。则究宗趣识语脉。斯二者皆病也。予见今时究宗趣者。多作实法商量。识机语者。蹈人脚迹。既不作实法商量。又不许蹈人脚迹。当作如何倒断。待汝遍参归来。别有勘处。

　　示勤禅人

　　牧而致于懒。则不知其孰为人。孰为牛也。回视昔时。入草拽回。徒自扭捏。而尺棰寸绳。亦为长物。既到此矣。又转向那边行履。则垂手之事。但有相逢者。皆穿其鼻焉。直须实到此田地始得。

　　江右勤禅人。学牧者也。尝堕慈云一单之数。兹来自玉几访别出示诸老所贻语。乃知勤以懒牧称。因语之曰。牧者自牧也。不牧则已。牧必至于懒。方有休歇之场。丛林期望尔者。在此耳。虽然予犹有问焉。昔懒宗懒于他。而勤于牧所以道。露迥迥地。可怜生。趁亦不去。是终老不牧而牧也。勤若勤于他。而懒于牧。则蹊田矣。若懒于他。又懒于牧。且莫说梦。便向者里。实觑日看。蓦然不见人牛。则归家稳坐。真成懒牧矣。

　　颂古

　　举百丈惟政禅师。示众云。汝等与我开田。我与汝说大义。僧云。开田了也。请和尚说大义。丈行数步。展两手。

　　乾坤虽有作。太平本无象。赫日正中天。去却修罗掌。

　　举麻谷问僧。甚处来。僧近前云。不审。谷再问。僧退后云。珍重。谷近前𢬟住云。这个师僧。问着便作佛法祗对。僧云。大似无眼。谷放手云。放汝命通汝气。僧作礼。谷又𢬟住。僧掣肘而去。谷云。休将三岁竹。拟比万年松。

　　自是兵家贵伐谋。鏖锋擒敌未为优。沉沉刁斗三更月。玉帐威行紫塞秋。

　　举殃崛摩罗救产难公案。

　　忽看龙舟压浪飞。鼓声催促笛声悲。锦标到手还轻放。转得头来事已非。

　　举临济中夏归省。黄檗值看经次。济云。我将谓是个人。元来是个淹黑豆老和尚。住数日。辞去。檗云。你破夏来。何不终夏了去。济云。暂来礼拜和尚。檗便打。令去。临济至中路。疑此事。却回终夏。

　　故园红紫自芳菲。不在春风着意吹。待得征人重回首。枝头香雪已纷披。

　　举古德庄上吃油糍公案。

　　才是贪他便着他。其间半露又全遮。只今谁是傍观者。一笑何劳挂齿牙。

　　举沩山示众云。仲冬严寒年年事。晷运推移事若何。仰山叉手进前而立。沩云。我情知你答者话不得。顾谓香严云。你又作么生。严云。某甲偏答得者话。沩理前话。严亦叉手进前而立。沩云。赖遇寂子不会。

　　吹无孔笛。和毡拍版。父子和同。冰炭相反。末上之机果若何。定州元出花瓷碗。

　　举镜清问僧。甚处来。僧云。三峰。清云。夏在甚处。僧云。五峰。清云。放汝三十棒。僧云。某甲过在甚处。清云。为你出一丛林。入一丛林。

　　一鼓薰风至自南。再行璧月挂苍杉。锦筵公子方沉醉。白雪幽兰空再三。

　　举僧问洛浦。拨乱乾坤底人。师还接否。浦竖起拂子。僧云。与么则得遇明君去也。浦云。依稀似曲才堪听。又被风吹别调中。

　　咄哉古墓一狐精。化作人来要弄人。华表未然先败也。至今无地可容身。

　　举雪峰一日普请次。自负一束藤。路逢一僧。便抛下。僧拟取。峰与一踏。遂归举似长生云。我今日踏得者僧快。生云。和尚替者僧。入涅槃堂。始得。峰休去。

　　休论凤箭射乌巢。看取虚弓落九包。收放若为逃羿手。控弦傍助亦徒劳。

　　举赵州问投子。大死底人。却活时如何。子云。不许夜行。投明须到。

　　两聱不合共交肩。毒手才施报老拳。今日上天同碧落。明朝入地共黄泉。

　　举僧问洞山。寒暑到来。如何迴避。山云。何不向无寒暑处去。僧云。如何是。无寒暑处。山云。寒时寒煞阇梨。热时热煞阇梨。

　　客泛灵槎犯斗牛。银河碧海暗通流。昆仑推倒无依倚。万里长空一样秋。

　　举岩头问僧。甚处来。僧云。西京来。头云。黄巢过后。还收得剑么。僧云。收得。头引颈云。㘞。僧云。师头落也。头呵呵大笑。僧后到雪峰。峰问云。甚处来。僧云岩头来。峰云。有何言句。僧举前话。峰打二十棒趁出。

　　贾勇扬旌无大敌。看看身已陷重围。要令夺角冲关去。驾与青龙不解骑。

　　举仰山因僧来辞。山以手画一画。僧不去。仰山又画一画。僧便去。大愚芝和尚云。前一画。为什么不去。后一画。为什么却去。要会么。前一画后一画总成两画。

　　饥人贪食良农粟。渴汉错饮蛊家水。对面还成千里遥。贼人有智过君子。

　　举。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。

　　张公屋畔尽桑麻。李老园中只种花。满目风光无限好。笑呼银碗酌流霞。

　　举乾峰示众云。法身有三种病。二种光。须是一一透得。始解稳坐。时云门出众云。庵内人。为什么。不见庵外事。乾峰呵呵大笑。门云。犹是学人疑处。峰云。子是什么心行。门云。也要和尚委悉。峰云。始解稳坐。

　　江面无风平似镜。转头变态互呈新。冯夷驾浪险难涉。渔父操舟妙若神。

　　举罽宾国王。秉剑问二十四祖师子尊者曰。师得蕴空否。祖云。已得蕴空。王曰。离生死否。祖云。已离生死。王曰。既离生死。可施我头。祖云。身非我有。岂况于头。王遂斩之。白乳涌高数丈。王臂自堕。

　　玄沙云。大小师子尊者。头也不能作主。雪窦云。作家君王。天然有在。

　　叶脱风高天地秋。长江衮衮只东流。行人不折离亭柳。羌笛空吹落日愁。

　　举奯上座到百丈。丈云。有事相借问。得么。奯云。幸自非言。何须譗𧫡。恁么则许借问也。奯云。更请一瓯茶。丈云。收得安南。又忧塞北。奯擘开胸云。与么与么。丈云。要且难构。要且难构。奯云。知即得知即得。

　　善战何如善用谋。孙吴兵法岂同俦。秋风古塞看形势。一样边声两样愁。

　　佛祖赞(偈颂附)

　　出山相

　　入山去龙章凤质。出山来败衣㪍率。更将悟底分疏。添得一场𣸩淈。

　　补陀大士

　　海天寥沈。海岸孤绝。见得亲切。虚空钉橛。怒涛舂碎岩前月。

　　马郎妇

　　倩盻动婵娟。常持六万言。金沙滩上月。五欲浪中翻。

　　越王感应大士

　　海山崭绝。海涛舂撞。海风披拂。海云飘扬。仰慧日之破暗兮谁其迷照。观普门之不钥兮去不至方。感应道交。叵测叵量。越国投诚。菩提影现。我作是说。增金以黄。

　　过水布袋

　　深则厉。浅则揭。七十二汀。无风浪起。

　　布袋

　　兜率陀天。长汀管界。泼布袋打开。自买还自卖。眨上眉毛。败也败也。

　　维摩

　　环堵室。十笏地。咄哉维摩。病在者里。

　　丰干寒拾

　　来何处。去何之。与二子。何所期。虎视耽耽。阴飙凄凄。

　　寒山扫地

　　横也扫。竖也扫。七佛之师。狼藉不少。

　　拾得收菜滓

　　一机不副。截断千差。瓶泻妙答。缀齿粘牙。何如在国清寺里。偷佛饭食菜滓。

　　渡芦达磨

　　南头问。不善答。北头去。不相合。自谓踏得着。全然没交涉。无枝叶处。枝叶纵横。无风波处。风波匼匝。

　　达磨

　　一花移自西。五叶香灿烂。嗅蕊与寻芳。纷如蜂蝶乱。地阔天宽。难图滋蔓。

　　罗汉

　　藕窍藏身。不形一缕。掀播风云。泽遍大地。彼其隐现大小之不同。终莫能逃乎应量之器。明眼人前。可贱可贵。咄。

　　大慧宏智二禅师揖让图

　　载色载笑。和气津津。半前落后。超轶绝尘。瘴面忽泽兮疾雷将奋。犀颅茁霜兮枯木生春。腹背受敌。百万买邻。相见易得好。共事难为人。

　　莲社图

　　天运悠悠终典午。竞从庐阜寻归处。凿池种藕拟奚为。西山几度看悬鼓。爱酒渊明挽不来。贪佛灵运推不去。同盟二九姑置之。咄尔而今在何许。

　　远法师陆修静

　　一笑相逢。悠然意消。植藩篱兮肝胆楚越。外形骸兮鹏鷃逍遥。凉襟洒洒兮何须鹤驭之风。别袖翩翩兮不见虎溪之桥。此东林六事之一兮。犹可想见其丰标。古不可挽。今不可招。火生莲花。雪长芭蕉。

　　先师北涧和尚(教忠仁老请)

　　咄咄咄。何人斯。赤脚绕。遍须弥。不成伎俩。客来看贼来打。又待临时眼睛定动。伏惟伏惟。教忠曾被其毒。未知东门之役。何以报之。

　　东山源和尚(樵屋请)

　　门里虫蛊里毒。才过凌霄峰浑家成不睦。指白为黑兮质证有头之冤。改调移声兮唱出无谱之曲。自奉川之富沙以至乎剑池深处兮有谁共躅。何须象骨岩高。须知已展不缩。韶成九包至。樵唱一夔足。家私莫隐。全封半幅。赞之骂之。口哑舌秃。

　　顽空法师

　　眼头生角。囊里盛锥。驾古轨辙。辟坦路达。龙藏忘筌兮揭义天之寥豁。麈尾倒握兮翻辩澜之渺弥。堂堂之陈。正正之旗。非其所是。是其所非。发老啸之韬略。茂老豁之孙枝。迨其涅槃后有。借万象舌兮其谁知之。

　　佛日嵩讲师

　　宗圆融具德之宗。而执其要领。传无得明道之传。而大其家声。肃四三昧兮谨一躬之践履。㭊四法界兮悦　九重之皇情。扫蜂房蚁垤。成大方之家。罗僧凤义虎。为扶宗之英　奎璧其文兮般若愈明。金襕其衣兮法道愈荣。若夫龙胜联宗帝心别弘。当说而冥当默而明。则所谓百川汇流。而朝宗沧溟者也。

　　寒谷晖法师

　　祖庭力探。义天横截。南湖雨华。屡踞前列。鼎峙三观兮烟菟元斑。区分一乘兮尾闾自泄。海阔山遥。难追轨辙。云暖谁寻寒谷春。晴宵又耿长空月。

　　汉章云法师

　　魁梧厚厖。慈和安祥。声在江湖。品目。仪表。衡台学场。空假中之列三兮。一与三之不立。修多罗如标月。兮指与月之俱忘。四处提撕。四花飞扬。未老掩光返常寂光。此其所以为柏庭之克家。云公汉章者也。

　　云谷粹长老(小师请)

　　闲如云。虚如谷。岁晚一庵。湖山千簇。师资相忘。古灵何必拊背。动静无间。茶陵空自跌足。一味卷舌冥怀。付与松风度曲。玉几如此抑扬。也是唤么作六。

　　芝岩禅师

　　和气蔼藂芝。触着变荆棘。笑把凌霄峰信脚踏翻。直得新昌石佛额头汗出。慈云峰顶。机用纵横。凌空驾虚。从其建立。高仑苍苍。东湖幂幂。僧繇妙笔亦难传。丝毫不动成狼藉。咦。

　　照讲师

　　口哆眉厖。坐如钉桩。戒香逆风。孤行凌霜。一新受经重其本。三主法社持其纲。此其所以发毫端毗尼藏。而树末世精进幢者也。

　　南涧果法师

　　气和色庄。襟度洋洋。雪残春嶂。月午秋江。峙凌虚金碧兮增飞来小朵之奇观。发昔人幽潜兮来典午咸和之遗芳。或见或闻。意消心降。若夫奉己淡薄。接物慈详。不泥文字。不堕平常。此所以为北峰之克家。而于自受用三昧中。合乎性具之宗纲。

　　颐蒙法师

　　臞然容仪。轩然作为。古潜清苕。珠媚蟾辉。筌忘大部兮半点不胶名相。冥通三观兮一毫不着玄微。石涧付衣。末流蓍龟。山雷山泉兮从教名𢷕。虚空解讲兮其谁知之。

　　山隐居士(作圆顶方袍相)

　　僧之形。人之英。何所作兮畦衣常披。何所说兮玉尘常撗。世情悠悠兮若秋云之淡。胸次了了兮悬秋月之明。其禀也灵。其施也平。六窗自虚。万象自呈。斯何人欤。岂不入山林而隐。不濯沧浪而清者耶。

　　樊路分为母陈安人请赞

　　母仪慈淑。阃范持循。善行冰雪。寿骨松椿。雍容堂上兮凤霞俨俨。罗列堂下兮兰玉诜诜。厚德阴储兮留乎弈叶。和气辑睦兮浃乎乡邻。[媲-囟+(色-巴+囚)]城东之作家兮付佛身于等幻。秉月上之迅机兮应日用而常亲。若问其中转身处。虚空揣出妙无痕。

　　自赞

　　是境不涉。逢缘不借。恶人随顺。喜人凌跨。拨千圣剩语为画处山川。笑从上发机如巾结兔马。丝糁弗容留。虚空生柄𣠽。只今纳败向谁。他骂不如自骂。

　　保福溥长老请赞

　　云门普。千钧弩。蓦地一发。当阳饮羽。冤有头兮债有主。

　　法喜泾长老请赞

　　有准绳无捉摸。开口错商量。铁蒺䔧确确。日冷月热。泾清渭浊。昨夜凤巢生鸑鷟。

　　集福鉴长老请赞

　　雷轰电驰。寸毫尺𨤲。全机大用。放下竹篦。突出云门顾鉴咦。

　　明化惟长老请赞

　　为无所为。益无所益。和气如春。近傍不得。有时险处少机关。拶倒临济白拈贼。以冤报冤。其义不忒。

　　溢首座请赞

　　[毯-炎+畏][毯-炎+畏]𣯧𣯧。颙颙昂昂。强出人前。果见乖张。直如劈竹而人罕知其曲圆。如走丸而吾常用其方。闻说我宗甚奇特。当甚多年苕帚桩。明修栈道。暗渡陈仓。出语全无碑记。考贼不用证赃。敢滥称花木瓜直下儿孙。真所谓米尽到糠。个样觜敛。非惟人恶。吾亦自恶。那堪形之丹青。悬之高堂。第一分付断云付与丙丁收藏。覆水自来收不得。从教四海沸如汤。

　　西山泳长老请赞

　　馽空云蒂。补太虚缝。虽在穷相手头。却要因人发用。等闲撞着个冤家。活脱临时看拈弄。

　　栖真身长老请赞

　　我无我。柰这个。眨得眼。话已堕。翻转面皮。放人不过。槌碎连城之璧。大肆秦人之祸。

　　梨洲戒长老请赞

　　相牵相引。自拈自弄。赚正因人。变灭胡种。业在其中不自知。九成韶集丹山凤。

　　小师清默请赞

　　直如钩。曲如弦。拍盲使去。罔测其然。不解深跧。强出人前。默然兮意传。更待驴年。

　　小师清泰请赞

　　瞥喜瞥嗔。没头没脑。道泰时清。生风起草。等闲相撞。黑漆竹篦劈面来。无禅可谈。三寸舌头胡乱扫。九九百百。自不知老。称为临济儿孙。顽石何曾是宝。

　　小师清瑞请赞

　　萎萎蕤蕤。𥸸𥸸结结。自把不定。人多不悦。一味从空架空。知他有何所说。养子缘迷子诀。六月炎炎飘瑞雪。

　　偈颂

　　寿平章秋壑师相

　　稽首毗卢法身主。三身一体圆满觉。曼殊室利大智海。普贤清净行愿门。大慈悲父观世音。信住行向地等妙。五十三位善知识。权实拥护天龙神。慈威加被俨在上。鉴兹赞祝日行空。癸酉仲秋之八日。定光金地产异人。自威音前秉正因。向灵山上受记莂。优钵孕奇时一现。昴宿腾精瑞两间。千灵嘉会当其时　君臣道合若符节。升平规模愈持重。呼吸变故常镇浮。身徇国难入重险。手扶　日毂升中天。远夷缩缩惮威略。生民熙熙安衽席。　嗣皇矜式尊为师。万汇仰戴恃为命。佛法流行明盛世。持世护法端有凭。二千年后视今日。二千年前等无异。如来慧命期永续。众生正信当不断。整顿乾坤大力量。安乐黎庶大福德。我此伽蓝鄮岭东。释尊舍利所镇临。即兹吉祥殊胜地。衮绣光仪立寿祠。穰穰缁侣方俨集。钟鼓梵呗何所祝。万象舌头悉称寿。宝塔显为舒瑞光。昔阿育王造佛塔。其数满八万四千。一塔该八万四千。八万四千同一塔。八万四千妙吉祥。八万四千妙殊胜。愿均吉祥与殊胜。散作寿域无边春。

　　题觉心居士转物轩

　　两沼滟寒碧。一堂纳宽闲。高柳逢春新翠展。寒梅霁雪清香繁。好本栽培常烂熳。四序芳馨看互换。杂华境遍刹尘中。十波罗蜜更主伴。觉心隐几随彷徉。六用俱妙无可降。跏趺不语亦不默。篆烟一缕春昼长。释迦老子何所见。教谭三百皆方便。就中一处最亲切。转物不为物所转。此堂物物元无殊。随人受用有亲疏。尘尘摄入大毗卢。应笑本来物无转亦无。

　　人我担

　　分人分我谩多端。一串黄金锁骨寒。善贾何曾停死货。明明担出与人看。

　　示锦屏赵高士

　　真游谁管客程赊。阆苑春风几度花。若会粟中藏世界。寥阳不是玉皇家。

　　性空

　　万有俱该等太虚。更须拈却赵州无。如今若欲知端的。舜若新添颔下须。

　　绝诠

　　虚空讲得四花飞。大地山河总发机。碧眼黄头无处觅。是中元不动唇皮。

　　日本仙侍者归国

　　三应声中密意通。分明饭布裹春风。休论亲切不亲切。巨舶回程至海东。

　　道者复干接待

　　旋营屋子嵌云山。旧日灵泉气象还。但有过门教歇去。谁云道者少机关。

　　日者王振斋

　　言口谈天有振斋。五行曾不涉安排。小轩对坐似无语。几度晴云过断崖。

　　贺大渊自资福住白云

　　者边飏下舀溪杓。鈯斧又移深处山。说与白云门外客。相逢莫作旧时看。

　　病中送湛侍者之京

　　别我从容药鼎边。迢迢京路紫霞连。重提药病相治句。却道亲依已五年。

　　示沙弥

　　维卫芳腾蔓愈滋。花花叶叶转芬披。鄮峰酷烈较些子。昙萼翻成铁蒺䔧。

　　示林侍者

　　点墨如将当己长。分明白饭糁椒姜。出门相送都无说。堂下秋花自吐香。

　　晦机

　　舌上雷轰一默间。纤尘不动鼓波澜。拈花会上人无数。输与头陀一破颜。

　　沙弥付衣

　　鹫岭将何付饮光。十成绵密转乖张。鄮峰恁么不恁么。尺线单丝自短长。

　　吴道人求语回庵

　　东游何见便还西。觅我伽陀要指迷。领取庵头好消息。冬蔬经雨翠交畦。

　　小佛事

　　灯殿主火

　　识得佛去处。灯非日月明。机先忘正位。古殿绿苔生。有口如哑。有眼如盲。正好𢬵身入火坑。

　　心庄主火

　　将心来为汝安。家产已遭籍没。觅心了不可得。不知身在帝乡。将错就错。死路活行。阔角泥牛火里耕。

　　昼上座火

　　究明己躬。不间昏昼。捱到力尽神疲。直下死生关透。透后如何。舜若多神暗点头。胜热婆罗开笑口。

　　宗副寺火

　　智不到处。作么生宗。翻转铁面具。撒却算子筒。穷则变。变则通。南山烧火北山红。

　　恭正二上座入塔

　　指骨云。一个是苏州恭上座。一个是泉州正上座。正者圣谛不为。恭者平欺达磨。一等有些骨肋。守住翻成死祸。拊骨云。叠叠湖山烟翠锁。

　　祖刚净人火

　　以刚制柔。以柔用刚。黄梅夜半。米尽到糠。死眼忽开。本来无物。掷下火把云。三昧现前。臭烟蓬㶿。

　　物初和尚语录(终)
