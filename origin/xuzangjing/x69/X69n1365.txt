卍新纂续藏经第 69 册 No. 1365 北涧居简禅师语录


　　No. 1365-A

　　北涧老师。人品甚高。造道甚深。其为文章。奇伟峭㧞。甚似柳柳州。夫不逸于佛。固当在儒林丈人行。至若沉冥得丧之表。超脱死生之际。则文字语言。又特其游戏三昧。彼以文訾之者固陋。以禅誉之者亦浅焉耳。非文非禅。妙不可传而可观。乃方掇拾糟粕。以为钜编。得不贻定中一冁然乎。虽然道不可以言传。而非言亦无以求道。是编之出。于无学者。盖不为无助也。余昔假守苕霅。尝以师表闻于
朝。主道场法席。
天子知其名。诏迁净慈。卒老于斯焉。其兄坏庵居照。亦西州大尊宿。与　老大父清惠公。为方外交云。淳祐十二年春二月既望。东北人刘(震孙)题。

　　No. 1365-B

　　一脉能分妙喜泉。薰风一转代流传。等闲坐断南山顶。击碎珊瑚也直钱。北涧禅师以载道之文。呜于。时方壮岁。已为善知识名。公卿友而畏之。或者舍其造诣。而声其文。岂深知吾　北涧也耶。物初携室中语来。因题其后　　秋房楼　治。

　　拙庵以拙为人。人所共用。唯北涧向巧拙不及处。指柳骂桑。唤龟作鳖。所谓正宗别调。直指曲说者。是此老人所供。当有与之翻款者。淳祐戊申三月既望。法侄孙灵隐(心月)敬书。

　　No. 1365-C

　　北涧和尚。自是甘露灭。舟峰庵。秀紫芝之流亚。见
佛照师祖后。巧尽拙出。如虎插翅。𥸸𥸸结结。乖乖崖崖。人知其一。未知其二。九会葛藤。自扬丑恶。从苗辨地。余言岂诬。眼里无筋。此老受屈。

　　淳祐辛亥解制前三日住冷泉大川(普济)

　　北涧和尚语录目次台州般若院台州报恩孝寺湖州铁观音寺湖州西余大觉寺安吉州圆觉寺宁国彰教寺常州显庆寺常州碧云崇明寺平江府常熟县慧日寺道场山护圣万岁院净慈山报恩光孝寺小参秉拂告香普说法语颂古偈颂赞小佛事

　　No. 1365

　　北涧和尚语录

　　北涧和尚初住台州般若禅院语录

　　参学　大观　编

　　方丈

　　趁鼠入角。吹糠着米。直下翻身。剑去久矣。

　　法座

　　信脚行。信口道。一步登高。全身入草。知心若解相扶。好把禅床靠倒。

　　祝香

　　此一瓣香。恭为
今上皇帝。祝延　圣寿无疆。万岁万岁万万岁。

　　次拈香云。此一瓣香。奉为　判府郎中。合郡官僚。常居禄位(问答提纲不录)。

　　上堂。举三圣兴化二大士。一人逢人则出。出则不为人。一人逢人则不出。出则便为人。

　　师拈云。未出草庐三分已定。惜乎规模大小了。般若出则出了也。且道是为人不为人。(良久云)临时散瑞庆节升座。法随法行。法幢随处建立。空所空寂。空中现量涵容。譬如金毛颦呻入奋迅三昧。情与无情从风而靡。诸子傍睨。各增勇健。又如迦陵频伽在壳。气宇英利已压众羽。所以道。未离兜率。已生金轮万乘之家。未诞无忧。已度尘沙无边之众。法如是故。岂假他求。恢恢然晃晃然。迥出思议之表也。惟佛与佛。乃知其真。天人群生类。皆承此恩力。毕竟承谁恩力。(良久云)一气不言含有象。万灵何处谢无私。

　　上堂。面门一思。长时无间。便与么去。讨甚么碗。得路塞路。看楼打楼。攀缘四天下。屋里贩杨州。

　　上堂无愧于心对圣僧。不图人爱爱人憎。打刀不是并州铁。谁与诸方剪葛藤。

　　结夏上堂。以大圆觉。为我伽蓝。身心安居。平等性智。吃官酒。卧官街。当处死。当处埋。本来无位次。何用强安排。

　　为施主升座。着脚于初步之地。如发机于千钧之重。其至尔力也。然而不可不审。忘心于顿证之地。如破的于百步之外。其中非尔力也。然而不可不察。审而察之。则身心一如。心外无余。至于百亿法门。百亿名义。涵摄密严。超越玄秘。在我衲僧门下。须知别有一家风月。横拈倒用。放去收来。破二作三。课无责有。然虽如是。要觅他一毫头许。了不可得。且道衲僧。有甚长处。从来汗马无人识。只要重论盖代功。

　　举佛击一髑髅。问耆婆云。此人生何处。婆云生天。又击一髑髅云。此人生何处。婆云生人。又击一髑髅云。此人生何处。婆罔措。

　　师云耆婆善别音响。如何第三度。不知落处。则前两度。未免誵讹。敢问大众。今日某父子三人。不生天人。毕竟向甚处去。听取一颂。七宝莲花品字开。一花一叶一楼台。水禽啼在深花里。花在水禽啼处开。

　　佛生日上堂。还债金轮种陈年甘蔗苗。九龙翻雪浪。滴水也难消。

　　台州报恩光孝禅寺语录

　　参学　大观　编

　　三门

　　师子当门。谁敢觑着。仁义道中。放过一着。

　　方丈

　　节外生枝。劣中取胜。辍己为人。无乃太甚。还有不甘底么(喝一喝)。

　　拈帖

　　未离般若时。拟作一契。卖与报恩寺。且不作贵不作贱。如何商略。(顾大众云)官有明文。人从私约。

　　拈衣

　　黄梅七百。如龙争珠。因甚今日。劫在这里。争之不足。让之有余。

　　法座

　　据此座者。三奉
诏旨。五宿观堂。此话大行。恶声犹在。还当得宗乘中事也无。山僧今日。要为伊雪屈去也。

　　祝香

　　此一瓣香。恭为
今上皇帝。祝延
圣寿无疆。万岁万岁。万万岁。

　　次拈香云。此一瓣香。奉为　判府宝谟郎中。洎合郡官僚。同资禄算。

　　又拈香云。此一瓣香。不直分文。辽天索价。别无奇特。不肯雷同。得于　佛照老人。依旧为渠拈出。

　　提纲(问答不录)

　　从来不解强安排。掷地金声破草鞋。无位真人无面目。何妨运水及搬柴。无心作佛有口噇空。随分住山。且耕且战。不劳鞭影。秧马追风。掣断索头。泥牛吼月。趁晴盖屋。乘时刈禾。输纳王官。更无余事。讴歌鼓腹。共乐升平。无端业风一鼓。定业难逃。巾子峰前。无迴避处。不免劄个硬寨。直得鸦飞不度。要使不入众数底衲僧。助桀为虐。逐恶随邪。泼除正因。凌蔑宗社。然则　先帝在天之灵。又且如何崇奉。将此深心奉尘刹。是则名为报佛恩。

　　举　太宗皇帝问僧。近离甚处。僧云。卧云庵　帝云。卧云深处不朝天。因甚到此。僧无对。雪窦和尚代云。难逃至化。

　　师颂云。试问卧云深处客。不知何以答升平。荡然至化难逃避。万里尧天一点云。

　　当晚小参(问答不录)

　　灵龟曳尾。拂迹迹生。雾豹泽毛。藏文文露。避喧求静。未有其方。喧静一如。重重关锁。所以古人道。今朝得到无心地。犹被无心趁出山。放一头低。入廛垂手。东倒西擂。转位回机。然虽如是。毕竟无神通菩萨。足迹如何寻觅。(良久云)自是时人自遮护。先生毫发不相瞒。

　　举云居弘觉禅师。将欲谢事。寺主问云。和尚去后。何人继席觉云堂中简。简密受印记。携道具。径归方丈。寺主以简为拣。欲请第二座。简遂下山。山神号泣云。还我和尚来。于是寺主。追至麦庄。具礼请归。山神复云。我和尚归也。

　　师拈云。衲僧家。磊磊落落。妙于天地之不知。鬼神何自而知耶。若据报恩见处。便是神憎鬼嫌。也未得一半。

　　谢维那上堂。犍稚未鸣已前。幸自可怜生。十声既终之后。诸人分上。未曾移易丝毫许。末后一槌。因甚不知落处(卓主丈下座)。

　　上堂南来北来。是凡是圣。逢斋吃饭。遇夜噇眠。唤作见成。翻成特地。报恩跛跛挈挈。百丑千拙。且恁么过。(良久云)龙蛇易辩。衲子难瞒。

　　上堂枯木寒灰。铜崖铁壁。春到无痕。春归无迹。桃花红李花白。明眼人前。一场狼藉。

　　上堂。初于闻中。入流忘所。圆通路绝。满面尘埃。洞门无锁钥。俗客不曾来。

　　谢冲首座上堂。普化两度踢倒饭床。睦州三回教坏禅子。当时放过。至今遂成不了公案。报恩因甚又着个般汉。车必横推。理须曲断。

　　上堂。黄面瞿昙。以难信之法。一网打就。因甚法华会上。五百比丘。拂袖下灵山。报恩初无一法与人。不妨易信。使汝诸人。进亦佳退亦佳。不独与瞿昙相为冰炭。所谓三年无改于父之道。可谓孝矣。

　　上堂。古德道。第一句下明得。可与佛祖为师。第二句下明得。可与人天为师。第三句下明得。自救不了。报恩道。第一句下明得。自救不了。

　　上堂。学道如钻火。逢烟未可休。直待金星现。归家始到头。报恩则不然。学道如钻火。逢烟未可休。直待金星现。曹门取郑州。

　　徽宗皇帝大忌上堂。鼎湖龙去不知还。遥想清都虎豹闲。欲借刚风朝紫阙。九天阊阖正开关。

　　元宵上堂。威音王已前。个个称王称郑。余波末流。无所不至。有法门。名无尽灯。明者皆明。明终不尽。(卓主丈一下云)路远夜长休把火。大家吹灭暗中行。

　　上堂奔流度刃。疾焰过风。报恩门下。非第一义。直饶过得此。依然落第二。二三子。以我为隐乎。吾无隐乎尔。

　　上堂。云岩二十年在药山。只明此事。澄潭不许苍龙蟠。赵州除二时粥饭外。不杂用心。兔子何曾离得窟。铸成铁砚欲磨穿。还他万里功名骨。

　　冬至上堂。晷运推移。日南长至。应时纳祜。看楼打楼。群阴消剥尽。特地一场愁。

　　上堂。恰才冬至。过了十日。看看腊月三十日。便在眼前。报恩不是预搔待痒。且道。汝等诸人。腊月三十日。又作么生折合。

　　谢庄主上堂。插锹叉手。驴前马后。㘽田博饭。徐六担板。开田说大义。彼此相钝置。开得一片畬。随手种空花。如斯作略。尽可观光。若是移山塞海。夺食驱耕。须还我报恩门下始得。且道报恩。有甚长处(喝一喝)。

　　腊八上堂。举
孝宗皇帝问佛照。释迦佛入山六年。所成何事。佛照对云。将谓　陛下忘却。

　　师颂云。六年勤苦竟何如。为问君王记得无。直下虽知难抵讳。到头终不受涂糊。

　　上堂。三到投子。含元殿里。九上洞山更觅长安。自从夜雪拥鳌山。一度思量一度寒。

　　元宵上堂。二千年前。灵山会上。青天白日。释迦老子平白地道。我见灯明佛。本光瑞如此。哑。相似尚如此。何况真个是。

　　上堂。穷厮煎。饿厮吵。古岸风高。玉壶春晓。便恁么去。未免偏枯。话堕了也。苏卢苏卢。

　　浴佛上堂。二千年前。朱明届八。何物老妪。生此宁馨。九龙翻水。九河倾洗。到驴年也只宁。

　　上堂。结夏已十日。水牯牛作么生。若道一回入草去。蓦鼻拽将来。未免伤锋犯手。不然溪东。不然溪西。但念水草。余无所知。人牛都不见。正是月明时。

　　上堂。教中道。衲衣在空闲。假名阿练若。诳惑世间人。自谓行真道。汝等诸人。总被诳惑了也。便好拽转。痛与一顿。若无。报恩今日失利。

　　上堂。识得一。万事毕。了事衲僧。一字不识。直饶恁么。未称全提。禹力不到处。河声流向西。

　　上堂。今日中夏了也。毕竟事作么生。当阳一机。转身一步。左右逢原。了无回互。本等牧牛人。何曾头角露。

　　谢监收上堂。千年父祖旧田畴。万宝垂成及早收。无底钵盂开口笑。圣凡一等饱齁𪖙。

　　瑞庆节上堂。天中天。圣中圣。赞不及。述不尽。四海九州。一印印定。(卓主丈一下云)重明以丽乎正开炉上堂。今日开炉。报恩随例火箸香匙。各有节制。若待豆爆冷灰。未免递相钝置。识火色。辨风旨。曲突徙薪。已落第二。

　　明因立庵至。上堂。若论此事。如两阵对圆。旗鼓相望。来如震霆。去如迅电。若一向绳之以孙吴大似绁韩卢。而责获。跌宕绳墨。信手方圆。度外出奇。胜中斗劣。或遇明眼人。不满一笑。(良久云)从前汗马无人识。何必重论盖代功。

　　上堂。一大藏教。总是魔说。日可冷。月可热。是假易除。是真难灭。

　　雪中上堂。乱山裹雪玉崔嵬。万行门庭八字开。惆怅善财归去后。寥寥不见一人来。

　　腊八上堂。(蓦拈主丈云)若谓如来。今日成道。则为谤佛。若谓如来非今日成道。亦为谤佛。二途不涉。截断葛藤。远山无限碧层层。

　　上堂。举马祖。与西堂百丈南泉玩月。马祖云。正恁么时如何。西堂云。正好供养。百丈云。正好修行。南泉拂袖便行。马祖云。经入藏禅归海。唯有普愿独超物外。

　　师云。一等是弄个冬瓜印子。马师较些子。子细看来。犹欠悟在。报恩道。禅归海经入藏。惟愿南泉匙挑不上。

　　徽宗皇帝大忌上堂。正法明王。乃过去佛。虽久灭度。而常现前。利生如尘如沙。说法如云如雨。绝百非。离四句。毕竟是何章句。(顾视大众云)塞却耳根。分明听取。

　　上堂。举雪峰示众。尽大地是解脱门。因甚把手拽不入。

　　师云。雪峰恁么道。且道谁在门外。

　　湖州铁观音禅寺语录

　　参学　大观　编

　　三门

　　此是观音入理之门。华鲸吼月。虚籁沈秋。裂破玄关了。随流复入流。

　　方丈

　　南来底下载。北来底上载。月白风清。太湖无盖。

　　提纲

　　未有长行而不住。恁么也得。未有长住而不行。不恁么也得。欲益无所益。欲为无所为。恁么不恁么总得。宜作舟航。无久住此。恁么不恁么总不得。我又谁管你总得与总不得。十年袖手。争席渔樵。一日出山。山灵勒驾。直得前无新证。退失故居。作么生折合去。(良久云)倒把一枝无孔笛。顺风吹了逆风吹　复举。僧问古德。观音菩萨。手把数珠。念什么佛。古德云。念观音菩萨。僧云某甲不会。古德云。求人不如求己。

　　师拈云。大小观音。元不识自己。

　　当晚小参

　　举白阳顺和尚。问应庵和尚。不与万法为侣。是什么人。庵云。赤膊上东司。

　　师拈云。今夜有人恁么问。只向它道。不与万法为侣者。

　　谢知事头首上堂。若论此事。如同舟遇风。相应若左右手。波波挈挈。喍喍啀啀。是我冤家一㨾乖。

　　上堂。穷厮煎。饿厮炒。东家儿啼。西家妇笑。暗写愁肠。善说法要。良哉观世音。郎当也不少。

　　元宵上堂。曲吹彻。鼓皮穿。夜深人静。灯碗油干。一道神光万境闲。

　　上堂。伶俐衲僧。十成峭措。个里守株。那边待兔。昨夜文殊普贤。起佛见法见。贬向铁围。王老师𠰚。自领出去。

　　径山四道旧至上堂。一人宗通病在内。一人说通。病在外。一人宗说俱通。病在见闻。一人触事不会。东倒西擂。且道谁是不会底(掷主丈下座)。

　　上堂。举石林问庞居士。有个借问。居士不惜言句否。士云。便请举来。林云。元来惜言句。士云。者个问讯。不觉落佗便宜。林掩耳而去。士云。作家作家。

　　师拈云才生便刬。不得一半。失之东隅。桑榆已晚。只如居士道作家作家。且道石林还甘否。

　　上堂。举真净云。莫将无事会。无事困人心。师云。不图打草。大慧云。往往中无事毒者。却以此言为非。师云。只要蛇惊。(顾视大众云)非不非。是不是。无事困人心。莫将无事会。

　　施主请升座。举盘山送丧次。闻歌郎云。红轮决定沈西去。未审魂灵往那方。闻孝子哭哀哀声。当下悟去。

　　师颂云。薤露凄凉亦可怜。白杨丹旐去翩翩。哀哀声里无消息。打着南边动北边。

　　病起上堂。病来病去无聊赖。及至除根病转多。事久多变。年老成魔。看它此去又如何。

　　湖州西余大觉禅寺语录

　　参学　大观　编

　　方丈

　　只手抬。只手搦。毫厘有差。天地悬隔。

　　拈疏

　　余二即非真。惟此一事实。(以䟽付僧云)密在汝边。我说不密。

　　法座

　　个是村里师子座。未免输机活变。弄真象假。即今谁是傍观者。

　　提纲

　　动若行云。行云无心。止犹谷神。谷神不死。动与止俱。止与动合。动止二相。了然不生。恁么说话。非惟向补陁岩下。守株待兔。又未免错认端师子渔父词。作破阵子。既非词。又非曲。烟消日出不见人。款乃一声山水绿　复举庞居士问马大师不与万法为侣者。是什么人。大师云。一口吸尽西江水。即向汝道。

　　师颂云。千山鸟迹绝。万里人踪灭。扁舟蓑笠翁。独钓寒江雪。

　　上堂。诸方说禅。地藏种田。西余门下。又却不然。饥来吃饭。困来打眠。不是知音者。徒劳话岁寒。

　　上堂。十四年四月一。流水无情。落花无迹。一句了然超百亿。莫待当来问弥勒。

　　浴佛上堂。汲井花水。煮蔷薇露。清净法身遭点污。(良久云)活戾世界。一年一度。

　　上堂。三分光阴二早过。向下文长。灵台一点不揩磨。彼自无疮。贪生逐日区区去。终日茫茫。唤不回头争奈何。那事无妨。且道如何是那事。(良久云)匙挑不上。

　　正旦上堂。旧岁已陈。元日初吉。今日今时。序品第一。北涧聊与诸人。向第二头。相见去也。向下文长。付在来日。

　　上堂。三月十五。落花飞絮。业识茫茫。无本可据。把得定。作得主。伶俐衲僧。不恁么去。

　　上堂。举佛告普眼菩萨云。颇有人。能说幻术。文字中。种种幻相所住处否。答云不也。佛言普眼。幻中幻相。尚不可说。何况普贤菩萨秘密身境界。秘密语境界。秘密意境界。而入其中。能入能见。

　　师颂云。晃晃在心目。昭昭居色尘。莫将银世界。唤作假银城。

　　元宵上堂。我见灯明佛。本光瑞如此。至若山河大地。明暗色空。万象森罗。灯笼露柱。皆发本光瑞。是汝诸人。因甚脚跟下。黑漫漫地。

　　芙蓉和尚至。上堂。跛跛挈挈。百丑千拙。斗诸方胜。胜诸方劣。然虽如是。明眼人前。直得亡锋结舌。有理难伸。更嫌何处不分明。

　　上堂。举华严会诸大菩萨。不见普贤。佛令想念求之。即见。

　　师颂云。瞿昙几个舌头。众会几个眼睛。头头物物。刹刹尘尘。自瞒犹自可。最苦是瞒人。

　　安吉州思溪圆觉禅寺语录

　　参学　大观　编

　　佛殿

　　是佛亦拜。是魔亦拜。大胆小心。不妨忒煞。

　　方丈

　　目前机。摩竭令。无法商量。一印印定。

　　上堂。举保福问鹅湖。望州亭乌石岭相见。则且置。作么生是僧堂前相见。鹅湖骤步归方丈。保福便入僧堂。

　　师拈云。二尊宿。僧堂前尽有可观者。若是控弦发机。齐发齐中。则望州亭了。更有乌石岭在。

　　谢知事头首上堂。未跨门时。已是泗州人看大圣。及乎到来。却是大圣看泗州人。头首在西边。知事在东序。露柱灯笼。如法而住。毕竟与未跨门时。一般耶两般。(良久云)众眼难瞒。

　　上堂。衲僧家。不潇洒。嫌人赞。爱人骂。无诤三昧。知音者寡。三昧即且置。如何是无诤。客来须接。贼来须打。

　　上堂。诸方谭禅。地藏种田。只见一边。赵州吃茶。禾山打鼓不堪共语。我者里绝承当。家丑无端向外扬。

　　法华经会上堂。法华经藏。深固幽远。师旷之聪不闻。离娄之明不见。南山粲。白石烂。灵山一会。严然未散。

　　上堂。举华严经。菩萨以菩提心为家。以如理修行为家法。

　　师云家则且止。如何是家法。颂云。浪宕楼头无藉在。零丁利帝可怜生。恶叉聚是此中入。佛子住非他处成。

　　上堂。举法界观云。法身流转五道。名曰众生。故令众生现时。法身不现。

　　师颂云。佛真法身。抵死谩生。自沽村酒。自把磁瓶。却着衫来作主人。

　　上堂。举如有大经卷。量等三千界。在于一尘中。一切尘亦然。有一聪慧人。净眼悉能见。破尘出经卷。广饶益众生。

　　师拈云。拟破一微尘。分明昧此经。如何破经卷。出此一微尘。

　　成道上堂。恶星临照命宫时。雪重山寒眼𥉌痴。我似钓鱼舡上客。还将哥逻报君知。

　　上堂。日日雨。夜夜雨。锁了日轮。闭了月户。稻也坏。麦也坏。不知者个坏不坏。问取明州憨布袋。

　　上堂。举修山主曰。日出心光耀。天阴性地昏。又曰。万法是心光。诸缘惟性晓。往往诸方便谓修山主。说心说性。北涧又作么生。(顾视大众云)谁敢与他安名立字。

　　上堂。行亦禅坐亦禅。饥噇饭困噇眠。三到投子。九上洞山。无端掘地觅青天。

　　宁国府彰教禅寺语录

　　参学　大观　编

　　故旧至上堂。举博山上堂。横按主丈云。不是年来频劝酒。自从别后见君难。博山虽则土旷人稀。相逢者少。彰教门下则不然。道绝人荒。未得一半。

　　谦藏主开接待上堂。门对庐山。岸横溢浦。把定要津。鸦飞不渡。把饭与人吃。且道是好心不是好心。杨子江波未是深。

　　宗元谷及俗兄讣至。上堂。人从黄池来报。昨日家兄死。又自平江来者报。今朝舍弟亡。古人是趁对语。彰教是实法。大小彰教。因甚作实法会。(指禅床云)若教频下泪。沧海也须干。

　　举哀　死便埋。死便埋。本来无位次。僧趁俗安排。赤洪崖白洪崖。是我冤家一样乖。哀哀。

　　至节上堂。举沩山问仰山。仲冬严寒年年事。晷运推移事若何。仰山近前。叉手而立。沩山云。情知你答者话不得。香严云。某甲偏答得者话。沩山云。你作么生。香严叉手。退后而立。

　　师拈云。奋擘竹机。用险崖句。则不无二子。若答者话。方木投圆孔。

　　上堂。举玄沙问小塘长老。昨日一场闹。向甚么处去。小塘提起袈裟角。玄沙云。料掉没交涉。

　　师拈云。二大老。只知今日明日。不觉前秋后秋。北涧则不然。今日静悄悄。昨日闹啾啾。风定花犹落。鸟啼山更幽。

　　上堂。悬崖撒手。自肯承当。绝后再苏。欺君不得。所以道。我立地待汝透去。(掷主丈云)讨什么碗。

　　上堂那吒太子。折肉还父。折骨还母。正当与么时。太子在什么处。

　　师拈云。肉还父骨还母。日西沈。水东注。(良久云)露。

　　常州显庆禅寺语录

　　参学　大观　编

　　三门

　　从者里入。向那边行。到家消息断。日午打三更。

　　佛殿

　　不为礼。礼必坏。千人来。万人拜。黄面瞿昙。吃者一解。

　　方丈

　　七纵八横。千重百匝。正令全提。是计不纳(喝一喝)。

　　法座

　　此座比诸方忒小。今日不免小中现大去也。看看。本来法尔如斯。不是云居罗汉。

　　提纲

　　金猊铁脊铁腰顽。逐队随群屈节难。要打衲僧门下过。避些炎热耐些寒。要见避些炎热。耐些寒底㨾子么。欓谷成阴。去作金銮上客。靡不有初。芋煨粪火。银钩那识紫泥。堤防不密。莫把是非来辨我。浮生穿凿不相干。全身坐在是非里。刚被世人知住处。老僧明日又迁居。灵龟曳尾。古人㨾子一时花擘了也。北涧样子。谁是知音。一曲两曲无人会。雨过夜塘秋水深。

　　高原和尚讣至。上堂。二月十一。人从北山来。报高原死也。似者般僧。只患多不患少。哑。更觅一个。如星中月。砂里金。簸土扬尘无处寻。

　　上堂。据虎头收虎尾。未见其人。第一句下明宗旨。尝闻其语。踢起便行。白云万里。

　　二乡僧归乡。上堂。未发足南方已前。早知错了底。十有五双。往往当面讳却。不肯承当。若不将错就错。未免雪上加霜。我者里。纂节去处。(掷主丈云)听他烟棹上瞿塘。

　　元宵上堂。净名有无尽灯法门。后世机巧。取次翻腾。一灯十镜。十镜一灯。交光相罗。征诘无痕。镜自镜。灯自灯。大家吹灭暗中行。

　　佛涅槃上堂。败阙在双林。都无迹可寻。海枯终见底。人死不知心。

　　明庆和尚至。上堂。贼来须打。客来须接。明庆长老来。打即是。接即是。若打来。不见赃物。若接来。未问踪由。休休。不是冤家不聚头。

　　正旦上堂。元正启祚。万物咸新。即日伏惟。无位真人。饱莫喜。饥莫嗔。一日从头五合陈。

　　上堂。举圆觉经居一切时。不起妄念。于诸妄心。亦不息灭。住妄想境。不加了知。于无了知。不辨真实。

　　师颂云。扁舟两岸依林樾。萧萧两𩯭吹华发。万事不理醉复醒。长占烟波弄明月。

　　谢新旧两序上堂。量才补职。修德养闲。一动一静。妙转机关。辉天鉴地许谁看。

　　四月八日上堂。虚空无相身。堕地惹埃尘。不入红尘里。驴年洗得清。

　　常州碧云崇明禅寺语录

　　参学　大观　编

　　三门

　　罗汉山当户。朝来有圣灯。藩篱俱剖破。不拣小乘僧。

　　佛殿

　　见泥龛。拜泥龛。对塑像。亦作礼。佛灭二千年。比丘少惭愧。

　　方丈

　　一发中的。百发破的。碧云十字路头。又添三害之一。

　　拈帖

　　(拈起示众云。)者个是缙绅老尊宿。常州监察王御史万牛挽不回底。笔下一点墨。散在碧云。两处成龙。别有灵犀一点通。

　　上堂。日可冷月可热。众魔不能坏真说。且道如何是真说。三人证龟。定不是鳖。

　　上堂。十方同聚会。各梦同床。个个学无为。彼自无疮。此是选佛场。蛊毒之乡。心空及第归。归即不无。到家一句。可得闻乎。(卓主丈云)回首依然在半途。

　　上堂。举　　孝宗皇帝。问佛照禅师。释迦入山六年。所成者何事。佛照对云。将谓　陛下忘却。

　　师颂云。借婆衫子拜婆年。监本匙挑不上禅。扶起玉龙轰霹雳。明星犹在九重天。

　　上堂。举黄檗向南泉位中坐。泉云。长老甚么年行道。檗云。威音王已前。泉云。犹是王老师儿孙在。檗遂归第二座。

　　师拈云。黄檗下座。南泉上座。常州纸贵。一状领过。

　　上堂。举赵州访投子话。拈云。油油。同声相应。同气相求。金簇惯调曾百战。铁鞭多力恨无仇。

　　正旦上堂。露柱通宵守岁兜。灯笼侵早拜年兜。乌藤趁队无碑记。跳出禅床左畔兜。普伸祝颂随娄搜。享千秋。天生富贵。切忌他求。(卓主丈云)好消息兜。

　　上堂。人弃我取。人取我与。弄业识团。无本可据。毁于佛谤于法。不入众数。分明有眼难缁素。

　　上堂。三世佛法。三世不会。六代佛法。六代不会。天下老和尚佛法。天下老和尚不会。惭愧。目今诸山佛法。无所不会。无所不知。也大奇。路上行人口似碑。

　　上堂。举安禅师。破句读楞严经。

　　师颂云。未到忘筌地。携篮等跳虾。错行樵子径。却到葛洪家。

　　上堂。西天以蜡人为验。此土如何。随家丰俭。毕竟以何为验。杀人刀活人剑。

　　上堂。蛟不识剑剑下死。虎不识阱阱中死。鱼以水为命。因甚又向水中死。因行不妨掉臂。

　　上堂。鲁祖见僧便面壁。平生肝胆向人倾。潦倒北涧。无背无面。终不为君通。任从沧海变。

　　福圣昙师叔讣至。上堂。或问福圣大通禅师迁化。向甚处去。向他道。泥猪疥狗。不愿生天。行家灭胡种。成佛待驴年。

　　上堂。季冬月旦。看看又是腊月三十日。谓之结交头。亦谓之极则处。还有人向者里。转得身么。若有。新罗吃饭少林斋。脱或未然。南天台北五台。

　　上堂。檐头滴滴。分明历历。明眼衲僧。(卓主丈云。)切忌从者里入。

　　太后升遐。上堂。长乐宫深漏箭迟。忧家丙夜细思惟。钟鸣漏尽龙楼晓。无复鸡人问寝时。

　　上堂。三月旦。春过半。胡孙系露柱。露柱声声唤。南山粲白石烂。(卓主丈云)只者一着何曾烂。

　　上堂。举圆觉章云。此观不得。复习彼观。心不放舍。渐次求证。(卓主丈云)主丈子闻得。不觉失笑。即说咒曰。三观门开。普请活埋。我立地待汝透去。岂欺我哉(掷主丈下座)。

　　上堂。举文殊拈玻璃盏。问无著云。南方还有者个么。着云无。文殊云将甚么吃茶。着无语。保宁勇和尚。代无著以手指口。

　　师拈云。若是北涧。便把茶吃。

　　上堂。独钓海山秋。纶竿五十牛。叮咛螺与蚌。莫傍钓鳌钩。

　　移佛上堂。东边移了复西移。不动尊还有动时。弗打并他蹲坐处。安知四十九年非。

　　成道上堂。透骨寒凝眼不开。阳和一点自何来。六年辛苦都休了。不悟明星是祸胎。

　　为维那侍者上堂。三应三呼。不辞入草。罚钱出院。正要话行。软顽侍者。孟浪克宾。数声羌笛离亭晚。君向潇湘我向秦。

　　重午上堂。诸方今日。书符底书符。采药底采药。碧云穷厮煎饿厮吵。只者一着。尽情拈却。(良久云)开眼也着。合眼也着。

　　上堂。一人常在途中。不离家舍。一人离家舍。不在途中。且如何道得接手句。自南自北。自西自东。

　　平江府常熟县惠日禅寺语录

　　参学　大观　编

　　请书记藏主上堂。姜杏杯深恨未消。竹篙只作等闲摇。一从收卷波澜后。谁在坳堂学弄潮。所以道。不是弄潮人。莫入洪波里。须还他神通。藏子转辘辘地。始得。且道左转耶右转(喝一喝)。

　　开炉上堂。举雪峰示众云。世界阔一赤。古镜阔一赤。世界阔一丈。古镜阔一丈。玄沙以手指火炉云。未审者个阔多少。雪峰云如古镜阔。

　　师拈云。雪峰千五百人善知识。以丈赤取信。天下后世。莫敢不信。若言如古镜阔。莫敢不疑。(卓主丈云)疑则别参定首座至。上堂。先佛照道。棒头拨着活衲僧。正法眼藏增高价。北涧则不然。棒头拨着活衲僧。正法眼藏。瓦解冰消。且道与先佛照。是同是别。

　　因事上堂。独掌不浪鸣。单丝不成线。此是诸方。普请边事。若是惠日门下。却要单丝成线。独掌自鸣。夜深方见把针人。

　　上堂。举密师伯。与洞山。在饼店。密于地上。画一圆相。谓洞山云。把将去。山云拈将来。

　　后来保宁勇和尚云。非但二人提不起。尽大地人。亦提不起。北涧敢道。保宁计穷力尽。

　　上堂。举古人道。此心犹未了。滴水也难消。北涧则不然。此心何用了。滴水不难消。且道。与古人。是亲是疏。(卓主丈云)养鸡意在五更初谢新旧两序上堂。莫袖搴旗手。同扶折脚铛。高棋放低着。死路活教行。

　　谢定首座上堂。从上超宗逸格事。若非咬猪狗手脚。如何正眼觑着。譬如琴瑟箜篌。虽有妙音。若无妙指。终不能发。妙指既发。妙音密圆。万窍无声。墙壁有耳。何必清风动天地。

　　浴佛上堂。一声哇地便吒哩。突出如斯大阐提。此土西天起殃害。堂堂洗土不成泥。

　　上堂。昔有一秀才。作无鬼论。有一鬼出云。你道无鬼。我聻。秀才遂阁笔。

　　北涧若见他恁么道。只向他道。将谓你是个人。元来也是鬼。

　　上堂。举香严道。去年贫未是贫。倒食甘蔗。今年贫始是贫。渐入佳境。去年贫犹有卓锥之地。解使不由家富贵。今年贫锥也无卓。穷鬼子。快活得彻困。仰山唤作如来禅。贼贼。慧日今年。尤更狼狈。行人更在青山外。

　　径山皋雪溪西堂讣至。上堂。雪溪一沤灭。辊入龙湫里。龙湫搅得浑。六月冻连底。喝石岩前。菖蒲田里。痴人犹戽夜塘水。

　　照藏主归乡上堂。来恨出阙迟。归嫌入峡迟。疑今真个悟。悟昔不曾疑。南询是妄。北谒还非。日暮碧云合。乱山啼子规。

　　上堂。似恁么热。无觅个不热处。东西十万。南北八千。到处去来。不如在此。且道此是何境界。北涧到者里。却自不知。(卓主丈云)当局者迷为亡僧上堂。举僧问大龙。色身败坏。如何是坚固法身。龙云。山花开似锦。涧水湛如蓝。色身败坏也。如何是宣首座坚固法身。日轮正当午。薰风来自南。

　　安吉州道场山护　圣万岁禅院语录

　　参学　大观　编

　　佛照忌拈香。拙拙。拙尽巧生。一场败缺。有时证鳖成龟。蓦地证龟成鳖。诸郎尽解使爷钱。磹窠不肖子。拍手笑掀天。笑他弄到帝王前。

　　上堂。天下本无事。庸人扰之耳。譬如转轮王。王大千界。其诸小王不肯顺伏。兵战有功。随功赏赐。象马车乘。金银琉璃。髻中明珠。亦以与之。敢问大众。独王顶上有此一珠。因甚亦以与之。(卓主丈云)干戈中立太平基。

　　雪中上堂。一法若有。毗卢堕在凡夫。万法若无。普贤失其境界。满眼是银色世界。处处是普贤。且道普眼还见也未。

　　上堂。去年梅。今岁柳。天地有全功。物物还依旧。衲子生涯也如旧。头上青灰三五斗。腊雪后春风前。莫教蹉过钁头边。

　　昭觉圭土庵碧云空老讣至。上堂。一棹鬼门关。横飞关外天。九华天下胜。趁得雪中看。碧云暮合。云与僧闲。偶尔相逢到此间。且道是生耶死耶。众眼难瞒。

　　上堂。举大慧在京师作书记。圆悟常令在左右。一日对客举箸。大慧不觉眼盵瞪。圆悟云。者汉参得个黄杨木禅。

　　师拈云。大小圆悟。揠苗助长。

　　圣节上堂。八表归仁。一人有庆。樵唱渔歌。拍拍是令。毕竟是何曲调。(以手拍禅床云)万年欢。

　　上堂。今朝三月初五。天色半晴半雨。园林过了清明。无限落花飞絮。释迦悭。弥勒富。绝怜杜宇不知时。啼得血流无用处。

　　上堂。九十日春。至今朝五更初。都无纤毫。见管了也。且道据什么道理。便恁么去。(卓主丈云)主丈子道。两个泥牛斗入海。直至如今无消息。谛当甚谛当。敢保未彻在。花木瓜甚奇怪。解道。鸡屿洋无盖(靠主丈下座)。

　　保宁慧老至。上堂。举勇和尚。与白云师兄相别。偈云。提起葛藤拽不断。老胡乌足论长短。五须弥山高不高。四大海水满不满。看来也好葛藤。今日从葛藤窠里来。又却堕在金峰窠里。何故。云月是同。溪山各异。

　　上堂。举僧问大慧。不与万法为侣者。是什么人。大慧云。是个天上天下。没奈何底人。僧云。如何却在径山座下。答云。家无小使。不成君子。不肖孙则不然。或有问。不与万法为侣者。是什么人。只向他道。匙挑不上。如何却在虎岩会下。石桥北。南院西。拣尽寒枝不肯栖。

　　出队归上堂。半月出去。鼻孔不见眼睛。一日归来。眼睛不见鼻孔。失却惺惺。换得骨董。虽然只是泼骨董。贪者不与。廉者不取。(卓主丈云)打归常住结制上堂。九旬禁足。是何三昧。合火成群。东倒西擂。忽若箭锋相拄时。突出眼睛。揭却脑盖。虎岩向他道。未在。

　　上堂。举布袋和尚。在通衢立。有僧云。作什么。布袋云。等个人。(休使奉化)僧云来。也(破衫袖)布袋取一橘子。与僧。(贼赃不受)僧才接。布袋缩手云。你不是者个人。(又使奉化也)者僧不合放过他。待他道等个人。只向道。谢三娘秤银。

　　临安府净慈山报恩光孝禅寺语录

　　参学　大观　编

　　佛殿

　　此膝不屈于人久矣。今日因甚。作者模样。觌面相呈。当仁不让。

　　方丈

　　升九仞之上。吾必与之俱。极九渊之底。吾亦与之俱。吾不见时。何不见吾(喝一喝)。

　　祝香

　　此一瓣香。恭为
今上皇帝。祝延圣寿无疆。万岁万岁万万岁。

　　次拈香云。此一瓣香。奉为
大丞相国公。洎　文武百僚。同资禄算。

　　又拈香云。此一瓣香。奉为三奉
诏旨。五宿观堂。走杀天下衲僧。前住径山。投老鄮峰。东庵先师和尚。无恩可报。无耻可雪。将此身心奉尘刹。

　　升座

　　法不孤起。伏境方生。法随法行。法幢随处建立。所以永嘉道。建法幢立宗旨。明明佛来曹溪是。岂独曹溪。三千大千世界。无有如芥子许。不是菩萨。降生出家修道。转法轮。般涅槃处。只今欲建杨歧白云宗旨。坚㝡胜幢。直得鸦飞不度。与湖海。毁佛谤法。不入众数。大阐提人。同一手作。发吾花木瓜树下。垃圾堆头。明月夜光。照天照地去也。忽有个忍俊不禁。出来道。美则美矣。争奈千兵易得。一将难求。只向他道。心不负人。面无惭色。

　　复举。三圣兴化公案。师拈云。二大老。出便出。断价作什么。北涧今日出。且道为人不为人(卓主丈下座)。

　　当晚小参

　　举法云佛照杲和尚云。老僧熙宁八年丈帐。在凤翔府。供申。是年华山崩倒。压了八十余里人家。你辈后生。知甚茄子瓠子。佛照每上堂。长举此话。以示学者。

　　师云。谈玄说妙。落在今时。瓠子落苏那得知。

　　上堂。诸佛不出世。四十九年说。说个什么。祖师不西来。少林有妙诀。也好藏拙。是假易除。是真难灭。

　　上堂。尘劫前事。尽在今时。当断不断。千驷莫追。(卓主丈云)花须连夜发。莫待晓风吹。

　　上堂。智不到处。切忌道着。道着则头角生。古人恁么告报。净慈则不然。智不到处。满口道着。与你大书特书屡书于虚空中。不怕风吹日炙。(卓主丈云)有名不用镌顽石。

　　祈雨上堂。大机莫酬。小枝速化。蓦拈主丈云。扶过断桥水。伴归明月村。未称全提。若济巨川。用汝作舟楫。若岁大旱。用汝作霖雨。(卓主丈云)甜瓜彻蒂甜。苦瓠连根苦。

　　上堂。久坐大雄峰。寒灰拨不红。一星萤火出。孤鹤已辽东。

　　成道上堂。误将萤火作明星。发得些儿鬼眼睛。末代只看王勃记。何殊瘗鹤紫阳铭。

　　上堂。举百丈震。问法昌遇。你见北禅。我也见北禅。你见兴化。我也见兴化。你因甚么。常不肯我。法昌云。你见兴化时事。我也知得。你见北禅时事。我也知得。只是你欠商确在。

　　师拈云。祖师门下。如帕刀露刃。商确个什么。若是兴化北禅底事。成都范道人卖墨。

　　请书记维那侍者。上堂。姜杏杯深恨未消。罚钱出院不同条。等闲放过丹霞后。打折乌藤也不饶。且道过在什么处。家贫生孝子。家富小儿娇。

　　开炉上堂。法昌开炉。对泥像说法。净慈只有火炉头。无宾主话。由你诸人。横拖倒拽。用尽气力。得不偿劳。卑之毋甚高论。切须照顾眉毛。

　　上堂。世事悠悠。不如山丘。避喧求静。骑牛觅牛。黄河合眼跳。特地一场愁。

　　出队归上堂。擒虎易告人难。难难。铁门限。铁心肝。庞老油麻树上摊(卓主丈下座)。

　　上堂。色不是色。菜花黄梨花白。声不是声。紫燕语黄莺鸣。观音菩萨。将钱买胡饼。放下手却是馒头。洞里春光浑不惜。一时流入武陵溪。

　　浴佛上堂。佛子生来净无垢。今年洗了明年又。顽赖容他五逆儿。劈面淋头夸毒手。

　　结夏上堂。(以手作结布袋势)南山今日。结这布袋子。汝等诸人。各各于中。身心安居。平等性智。忽有个冲开碧落。撞倒须弥。又道。这结子不密。殊不知。南山有缦天网子。百千重在。

　　徽宗皇帝大忌。上堂。真人梦出大槐宫。直上钧天广乐中。百世木支皆玉叶。追还舜禹旧家风。

　　重午上堂。五月五日午时。大书特书屡书。不向空中咄咄书。是马何曾唤作驴。

　　上堂。三界无法。何处求心。何处有法。何处无心。白云为盖。流水作琴。谁是知音。一曲两曲无人会。惭愧惭愧。父母所生口。终不向你道。雨过夜塘秋水深。

　　朝廷供罗汉。祷雨禳火祈江。结座。华封祝
帝美如何。寿富如天
圣嗣多。海不扬波长熨帖。雨当指日肆滂沱。火无就燥宜潜德。虏嗜残生必倒戈。草木昆虫均化育。九州四海听讴歌。

　　解夏上堂。举昔有一老宿。一夏不与师僧说话。(彻底老婆心)时有僧云。我只么空过一夏。(惭愧惭愧)莫道佛法。只闻正因二字也得。(又与么去)老宿闻得。乃云。若是正因。一字也。无(舌头拖地)邻房老僧闻得。扣齿云。好一釜羹。被两颗鼠粪污却。(三颗也有)雪窦云。谁家锅里。无一两颗(作贼人心虚)。

　　达磨忌上堂。老胡今日死日到。四海五天俱大平。葱岭又寻归去路。看来只有业随身。

　　为真大师上堂。举庞居士。问马大师。不与万法为侣。是什么人。大师云。待汝一口。吸尽西江水。即向汝道。

　　师云。我若见它道。只向道。师姑元是女人做。因甚舍利弗。被人转男成女。(卓主丈云)再犯不容。

　　上堂。举赵州入僧堂云。有贼有贼。见一僧便云。贼在者里。僧云不是某甲。赵州托开云。是即是。不肯承当。

　　师云。赵州收处太宽。放去太急。净慈则不然。家贼难防。家财必丧。(卓主丈云)只可错捉。不可错放开炉上堂。枫落吴江欲冷时。一堂百衲败荷衣。凭谁拨取炉中火。莫似沩山眼𥉌痴。

　　出队归上堂。断头舡子傍人门。七佛威仪可断魂。争似国师无伎俩。天津桥看弄胡孙。

　　兴善定胜叟讣至。上堂。海云空。海天阔。书不来。信不达。既是解道。本来无一物。因甚不得它衣钵。君子可八。

　　上竺柏庭遗书至。上堂。千里驹。九肋鳖。九十三年揭日月。生既无言死无说。万象森罗广长舌。

　　为新显慈上堂。举木蛇和尚。每见会下。有人出世。则津津然有喜色。云且喜诸圣推出。或嘲之曰。木蛇道价压诸方。蛇子蛇孙满大唐。今日一条新变化。后头更有数条忙。

　　又大慧会下。亦有人出世。慧云。诸圣推出。霜露果熟端禅客云。空中若有闲诸圣。何不来推出慧端。

　　北涧门下。也无蛇子蛇孙。也无空中闲诸圣。只有个无孔铁锤。不堪提不堪掇。不可与不可夺。且非龙泉出匣。亦非干将虞缺。掷向苕溪定不沉。憍梵钵提长吐舌。

　　上堂。八月秋。何处热。露冷风高。头头漏泄。何必三到投子。掘地觅天。雪拥鳌山。一场败阙。踏着秤锤硬似铁。

　　道士至上堂。通玄峰顶。不是人间。心外无法。壶中有天。更于何处觅通玄。

　　上堂。仲夏初吉。有好消息。露柱灯笼。参学事毕。证据则任汝证据。鞭逼则任汝鞭逼。(以拂子击禅床云)当机觌面提。觌面当机疾。

　　上堂。牛头横说竖说。不曾动舌。鲁祖见僧面壁。自纳败阙。净慈败缺。钉橛向空。熨斗煎茶铫不同。

　　上堂举常不轻菩萨我不敢轻于汝等。汝等皆当作佛。

　　师云。己所不欲。勿施于人。

　　楞西堂至。上堂。净慈开却门待知识。今日西余来也。未跨门已前。先与约法三章。第一不得谈玄。第二不得说妙。第三不得点检人家。(良久云)若有付心法。天下事如麻。

　　上堂。举玄沙问僧。近离甚处。僧云瑞嵓。沙云。瑞嵓有何言句。僧云。长唤主人翁。又自应曰。诺。惺惺着。他后莫受人瞒。沙云。何不在彼间住。僧云。迁化了也。沙云。只今还唤得应么。僧无语。

　　师代云。偶尔成文。

　　小参

　　结夏。以大圆觉。为我伽蓝。身心安居平等性智。分明向平地上掘窖。陷没了多少平人。过去诸如来。抬脚不起。见在诸菩萨。头出头没。未来修学人。须别讨一条活路。二千年前。黄面瞿昙。于光明藏中。得恁么狼籍。虽则画龙。成蛇。要且亦能兴云。亦能吐雾。亦能为霖。亦能为雨。今夜被报恩。花擘一场。刬地似龙无角。似蛇有足。致令六十花甲子。都打乱了。众中若有识机宜别休咎底。出来圆此话头。免见报恩话堕。主丈子道。和尚恁么说话。是何心行。(卓主丈云)老僧罪过。

　　举法昌遇和尚问。英胜二首座。我要向个里。建法堂。未审作得什么向当。英云。贼是小人。昌云。邵武子动着。便作屎臭气。英云。曾经霜雪苦。昌云。明珠自有千金价。肯向篱边打雀儿。英云。大似持钵不得。诈道不饥。

　　昌问胜。你且道。作得什么向当。胜云。本来无位次。昌云。你者驴汉。向甚处安着。胜云。一任钻龟打瓦。昌云。你也只是杜撰巡官。英云。若是千金宝。何须打雀儿。昌云。东家人死。西家人助哀。英云。路见不平。

　　师拈云。三尊宿。鼎足相持。箭锋相拄。捡点将来。犹欠一着。争得报恩无语。要建法堂。不知向当。贼是小人。匙挑不上。本无位次。也着安排。杜撰巡官。好与活埋。明珠弹雀。烂泥有刺。路见不平。拔剑相助。

　　冬夜小参。一阳来复。小人道消。消剥群阴。君子道长。大似依文解义。取笑傍观。须知有物先天地。无形本寂寥。能为万象主。不逐四时凋。又谁管你。晷运推移。日南长至。孟夏渐热。仲秋渐凉。主丈子。忍俊不禁。出来道。我则不然。寒时向火。热即乘凉。为复是世谛流布。为复是佛法商量。赢得庄周蝶梦长。

　　举法昌遇和尚。冬夜与感首座吃果子。法昌拈起橘子云。黄龙滋味。何似者个。感云。且待尝过始得。昌云。验人端的处。下口便知音。感云。末代禅师。多虚少实。昌拈起托子云。者个又作么生尝。感云。须是和尚始得。昌云。一个托子。便不奈何。

　　师拈云。停囚长智。养病丧𨈬。检点将来。谁之过欤。当时见他拈起橘子。只向他道。内不足者。急于人知。待他拈起托子。讨什么碗。

　　结夏小参。一法若有。毗卢堕在凡夫。万法若无。普贤失其境界。若一向把作无。则堕空空。大空。胜义空。有为空。无为空。毕竟空。因有立无。执空为有。依无立有。亦复如是。殆不知幽灵绝待。不有不无。清净本然。遍周法界。随众生心。应所知量。恁么恁么。此义斯堕。不恁么不恁么。其义亦堕。只如毗卢普贤。作么生折合。湖州纸贵。一状领过。

　　举以大圆觉。为我伽蓝。身心安居。平等性智。

　　师拈云。时时具足。日日团圞。含元殿里。更问长安。

　　散夏小参。鹅护雪。䗶人冰。尽是闲家泼具。一片畬。一罗粟。无非向外驰求。吃粥吃饭过。听风听雨眠。但念水草。余无所知。恁么也不得。不恁么也不得。恁么不恁么总不得。(以主丈画一画云)散乱定。随流禅。莫将安乐法。容易与人传。

　　举沩山令侍者唤院主。院主到。沩山云。我唤院主。你来作什么。院主无对。

　　保宁代云。将谓有何处分。

　　北涧即不然。只向他道。和尚且坐。待为唤来。教这老汉。一生起不得。

　　除夜小参。未得黄梅山里信。先开大庾岭头花。如何种柏㘽松手。流入担柴卖筊家。今夕无可分岁。岂无露地白牛。不欲踏古人脚迹。不如为梅兄说法。所以古人道。春风不世情。委曲到山家。随分有春色。一枝三两花。小小生涯。随家丰俭。或若临风千万点。背日两三枝。多多益辨。未称全提。至于为有暗香来。遥知不是雪。依稀越国。仿佛杨州。瞥转一机。落落寞寞路不分。梦中唤作梨花云。清清之水。游鱼自迷。若是玉堂金马。茅舍疏篱。风月不到处。花在不萠枝。也大奇(卓主丈云)烂熳也。想百花犹自未知举庞居士。问大梅。久向大梅。未审梅子熟也未。师云。到处生事。大梅云。你向什么处下口。师云。引得春风入菜蓝。居士云。百杂碎。师云。放过即不可。大梅云。还我核子来。师云。不索何获。居士便礼拜。师云。如何得一转语。哑却居士口。(良久云)自非板筑手。鼎鼐少知音。

　　为无得和尚。对灵小参。大地及日月。时至皆归尽。未尝有一物。不被无常吞。二千年前。黄面瞿昙。双林树下。夜半子时。岂不是归尽底时节。正恁么时。无常吞耶。吞无常耶。若吞无常。则怖死贪生。慈悲何在。自高用奇。显异惑众。为无常吞。则三界独尊。四生共仰。反不若三家村里。了事凡夫。恁么也不得。不恁么也不得。恁么不恁么𤙹不得。到者里。识得黄面瞿昙败缺处。便见得。新圆寂。无得禅师。昔本不生。今本不灭。五坐道场。不曾动一丝毫许。澜翻千偈。不曾有个元字脚。恁么也得。不恁么也得。恁么不恁么𤙹得。虽然如是。要且未是。他超宗越格处。(竖起拂子云)要见无得和尚么。(良久云)剑去久矣复举。佛将入涅槃。文殊请佛。再转法轮。佛谓文殊云。我四十九年。未曾说一字。汝请吾再转法轮。是吾曾转法轮耶。

　　师颂云。末上何曾转法轮。只今再转谩劳神。路行人不知天晓。犹把灵符执夜明。

　　秉拂

　　倒用横拈眼似眉。憨憨稳放一头低。全身辊入草窠里。东倒何妨复擂西。回机转位。泼除自己家珍。土面灰头。辊入者般群队。三世诸佛。过者边立。六代祖师。列在下风。天下老和尚。自领出去。若是临济德山儿孙。必然别有条章。悬羊卖狗。簸土扬尘处。拈却廛中佛事。风尘草动。鹊噪鸦鸣时。截断圆通法门。然虽如是。在我灵隐门下。只好香炊别甑浓点酽茶。供养伊。教伊三条椽下。七赤单前熟歇去。可中有个眼头生角。囊里盛锥。忍俊不禁。出来理问道。秉拂上座。事无一向。某甲只得深深问讯。叉手而立。何故。心不负人。面无惭色。

　　举大慧和尚。在云居圆悟会中。作首座。结夏秉拂次。昭觉彻庵元和尚。作禅客。出云。眉间挂剑时如何。大慧云。血溅梵天。大似二龙争珠。长它智者威狞。圆悟把住禅客云。问也问得好。答也答得奇。只消者一问。一答。这川僧。只解将死雀就地弹。有甚共语处。秉拂上座。即不然。待他道。眉间挂剑时如何。只对他道。匙挑不上。他若把住道。只消这一问一答。只向他道。合取两片皮。何故。江西纸贵。

　　散夏秉拂。威音那畔。俨尔目前。缺减劫中。何曾异此。大唐国里。幸自风淳俗厚。无端被他西土。平白生这一重节目。要令学者。三月安居。克期取证。担雪填井。于休夏日。咨决心疑。捏目生花。引得此土。无智比丘。随邪逐恶道。畬得一片田。种得一箩粟。用尽自己心。日中一食。夜后一宿。只恐不是玉。如斯之辈。若唤作煆了底金。刁刀相似。一向唤作门外游人。玉石俱丧。两途不涉。如何辨明。压低万象无圭角。放出长松见老成。

　　举岩头才跨德山门。便问是凡是圣。德山便喝。岩头便礼拜。洞山闻云。若不是奯公。也大难承当。岩头云洞山老汉。不识好恶。我当时。只手抬只手搦。

　　师拈云。涂毒声中丧命。绝后再苏。真金百炼百精。何曾变色。只手抬只手搦。毫𨤲有差。天地悬隔。

　　告香普说

　　告香乃藂林盛礼。前辈未尝尽行。道大德备。如慈明和尚。尚且至再至三。然后受南禅师告香。况非慈明乎。又安知。我此众中。无南禅师者。所以道。我不敢轻于汝等。汝等皆当作佛。舜何人也。予何人也。有为者亦若是。彼既丈夫。我亦尔。不应自生而退屈。灼然是如此。岂可自暴自弃。自信不及。甘作凡夫。从上广大门庭。将谁付托。便可勇往直前。以古人不到之地。为小歇场。心愤愤口悱悱。宽作程限。急着手脚。忽然筑着磕着。便是绝后再苏底时节。寻常保任底。飏在他方世界。净裸裸。无一物可依倚。若更遇人。何患不透顶透底去。然后土面灰头。入廛垂手。随力随量。善应来机。此段因缘。不是小事。所以前辈道。须是生而知之者。始有少分相应。若是英灵底。未出母胎时。便作怪。大慧和尚。以赵州。为生而知之者。是何言欤。我道一手指天。一手指地。自言天上天下。唯吾独尊。已迟三刻了也。学而知之。困而学之。讨什么碗。困而不学。蓦地焦谷生芽。石女生儿。未是分外。赵州见南泉。值南泉偃息次。泉问他近离甚处。州云瑞像。泉云。还见瑞像么。州云。不见瑞像。只见卧如来。虽则临机专对。要且听事不真。泉云。你是有主沙弥。无主沙弥。州云。有主沙弥。师云。早是不成器了也。泉云。如何是你主。州云。即日伏惟尊候万福。于是服勤左右。信知十八岁上。便解破家。岂虚语哉。且如南泉。十八岁上。解作活计。何似他十八岁上解破家。还缁素得出么。者个便是。仰山见中邑谢戒时。时节子。邑在绳床上坐。见仰山来。拍口云。和和。仰山从东边立。又从西边立。又从中心立。谢戒了。退身立。师云。将谓有多少奇特。更得个老把不定。问道甚处得此三昧。仰山云。曹溪脱印子。学得来。师云。善学柳下惠。便好热喝出去。却去问他道。曹溪用此三昧。接什么人。仰云。接一宿觉。师云。岂特钝置曹溪。和永嘉大师。也陷在烂泥底。引得他上门上户道。和尚甚处。得此三昧。邑又逐恶随邪道。马大师处。者新戒僧子。果是难向道。便接口与一拶道。如何见性。若是别个。定手脚忙乱。赖值中邑。也不行棒。也不行喝。也不竖拳竖指。也不瞬目扬眉。只向他道。譬如一室内有六窗。各有一猕猴。东边叫狌狌。狌狌东边应。西边叫狌狌。狌狌西边应。如是六窗俱唤俱应。仰山礼拜起来曰。所蒙和尚譬喻。无不了知。只如内猕猴睡。外猕猴欲相见时如何。这老汉。通身是眼。遂下绳床。执仰山手。作舞云。狌狌与汝相见了也。譬如焦螟虫。向蚊子眼睫上作窠。向十字街头。大叫一声云。土旷人稀。相逢者少。

　　云居锡云。中邑当时若不得仰山这一句语。何处有中邑也。师召大众云。仰山道什么。

　　崇寿稠云。还有人定当得此道理么。若定当不得。只是个弄精魂手脚。佛性义在什么处。师云添得一个。

　　玄觉云。若不是仰山。争得见中邑。什么处是仰山见中邑处。师云。三生六十劫。

　　后来仰山伟。见积翠老南。直是具大信根。信得积翠及。如倚靠须弥山。直是要就他一言之下打彻。不肯小小了。却然其为法之切。不敢自欺。凡见僧。便礼拜云。行伟老矣。救取行伟。寮中置一榻。客至则让榻。叉手而立。不措一语。积翠谓之太绝物。伟曰。无常迅速。何暇与人说杂话。看他前辈。甚生标致。毕竟还他关西子。打得彻头彻尾。

　　且如老东山。被远录公水洒。挺逐而不去。众人皆去尽。远令侍者看。下间坐禅老川僧。面上有数黑子者在否。侍者曰。只在彼坐禅。远喜曰。他在足矣。遂召至方丈。与语。奇之曰。我老矣。不能与汝说话。近此有一后生长老。名端。我也不识他。只见他颂临济三顿棒。极是净洁。汝若信我说。必了大事。于是东山径往见端。沉潜众中。旦暮参求。末后遂有山前一片闲田地。叉手丁宁问祖翁。几度卖来还自买。为怜松竹引清风。底时节。须信宗师家。不负人真实。信得及。也不负自己。看他远录公指南。令他针水无疑。何曾有一点生灭。忌嫉身心来。大率古人。都无此身心。又何曾见天下豪杰。有生灭来。有忌嫉来。况佛祖乎。他又不识白云。却令东山见他。只是以法为亲。更无他事。南北宗盛时。二师各不相忌。其徒各不相能。自生荆棘。岂不见。内侍薛简。来曹溪问心要。若非秀大师奏圣上。安得圣上。知有曹溪耶。秀亦岂可轻议哉。看他问降魔藏禅师曰。此间无山精木怪。汝为魔耶。师云。何者是佛。藏云。有佛便是魔。师云。何者是魔。秀云。汝若是魔。必住不思议解脱境界。师云。己所不欲。勿施于人。藏云。是佛亦无。何境界之有。师云。惭愧惭愧。报恩端居方丈。八字打开。兴妖底。一任兴妖。捏怪底。一任捏怪。然虽如是。不是弄潮人。莫入洪波里。

　　法语

　　真正为人。初无言说。不获已。垂一言半句。施万里钩。驻千里驹。弗遇鹅王择乳底眼脑。未有不上他钩线。降此已还。不言可知。看他大梅。见僧道。马大师佛法别也。云非心非佛。大梅斥之曰。我但即心即佛。老庞闻此则曰。梅子熟也。可谓鹅王择乳。若是杨歧种草。自是惊人。初非大惊小怪。寻常渊默。忽地雷声。击石掣电。作第二头。已是瞢底。只今不是土旷人稀。有语已来至今日。初非四目八臂之异。嘉定至今。赝浮图塞路。非情即党。以欺金汤佛法者。联庸援谬。布满龙象所居。所与居者。一类狐腥狸臊。不可向迩。后生晚出。有力气者。自作规矩。若万人敌。未知鹿死谁手。倘纷纷随流。腥臊渐染。鲜不与厥类同陷罪。固不在学者。今尤甚也。某人异于是。故乐与语此。

　　啐地断剥地折。十有五双。坐在者里。有甚共语处。况于诸方。曲录床边。丁字着脚。堂堂开口。接他野狐涎沫。如油入面。如何出得。若是眼头生角。三千里外。识得此类。更远三千里。急走过。免此腥秽气沾着。却来碧云山前。浅浅水中。沈三日晒三日了。款款地向你道。若论此事。如堕千尺井。心心念念。只欲人救援。井深人远。谁来救你。纵有见者。颦蹙喟叹而去。盖他分上不着。急须是自家。自有方便。出来始得。所以祖师门下。慈悲亲切。在大事你自枝当。小事人不管处。非惟观世音。我亦从中证。某人求警䇿。北涧为作是说。试咬嚼看。是井中语耶。井外语。

　　行脚汉。切忌为外事绊倒。且那个是外事。参禅是外事。学道是外事。诸方口角取办。是外事之外事。不知本分者。何事也。离乡别井。屋里老幼。似送丧样。哭谓。汝必是嫌佛不做。抱此志而出。汝亦必有心。先第一念。欲何所务。若是毒种。便似迦陵频伽。在卵壳中。目足明利。其声已压众鸟。看来只有个老川僧。担一担纸故。出来云。千劫学佛威仪。万劫学佛相好。南方魔子。新来说。教外别传。指心是佛。吾往欲尽楼其种类。而后已。及乎被人吹灭纸烛。直下垂涎妥尾。一筹不获。尽其神力。烧却纸故。只道得个穷诸玄辩。若一毫置于大虚。竭世枢机。似一滴投于巨壑。至今遂令川僧抬脚不起。每与乡曲兄弟。举此。求为此老。报东门之役。土旷人稀。相逢者少。冀尽余生。尚复见之。问古今不觉葛藤。

　　正因行脚汉。𢬵得一生不会。何事弗办。若是成群作队。口头趁办。者边咂啖些子甜。那畔咀嚼些子味。案头联麻头续麻尾。打万户死葛藤去。诸方曲录床边。吐出不才不净。被他相牵绊葛将去。到一句不来。便唤作无后手。我且问你。前手作么生。是故名为可怜愍者。香严在大沩。自谓。古今一人而已。洎遭沩山痛处锥劄道。汝在百丈先师处。问一答十。问十答百。我且问你。父母未生前。道一句来。香严沉吟一上。理会不得。他这一道神咒。便道。我也不能参禅。径往忠国。师庵基。且作住庵活计。一日掷瓦砾。抵竹有声。忽鬼劈口道。一击忘所知。方知不在多方百计。作伎俩。闭眉合眼。舍父逃逝。外打之绕。搜求寻觅。要会禅。所以沩山泰。与大慧祖说。东山道。赵州露刃剑。一句便了。大慧云。一击忘所知。下文皆注脚。某人请益。举此教看。第一不得来问我。我真个是不会底长老。

　　颂古

　　举楞严经七处征心。

　　卍庵颂。七处征心款便成。推穷寻逐桉分明。都缘家贼难防备。拨乱乾坤见太平　师颂云。

　　吹糠着米。翻成特地。不因一事。不长一智。

　　举阿难大众获本妙心。

　　卍庵颂。东西南北捉虚空。海角天涯信不通。力尽神疲无处觅。万年松在祝融峰　师颂云。

　　适我昔所愿。今者已满足。是玉也大奇。只恐不是玉。

　　举八还辨见。

　　卍庵颂。明暗色空不可还。不可还者绝跻攀。夹截虚空成畔岸。一重水隔一重山　师颂云。

　　色空明暗。各不相知。行到水穷处。坐看云起时。

　　举富楼那问佛。清净本然。云何忽生山河大地。

　　卍庵颂。清净本然遍法界。山河大地即皆现。性觉必明认影明。眼耳便随声色转　师颂云。

　　弥满清净。终不容他。山河大地。万象森罗。

　　举六解一亡。

　　卍庵颂。根尘缚脱本同源。一处休复六用捐。手把一条红断贯。娘生鼻孔一时穿　师颂云。

　　结解非殊。存亡无据。试问本来宗。当初谁缚汝。

　　举楞严会上。观世音菩萨三十二应身。十四无畏法。

　　卍庵颂。三十二应不思议。十四无畏如流水。男子身中入定时。女子身中从定起　师颂云。

　　翻手为云。覆手为雨。业识忙忙。无本可据。

　　举妙性圆明。离诸名相。本来无有世界众生。

　　卍庵颂。一钱为本万钱利。富不足而贫有余。换骨夺胎些子药。输它潘阆倒骑驴　师颂云。

　　金盘不可动。辘辘转难住。停待良久间。圆明湛如露。

　　举阿难大众。复白佛言。若此妙明真净妙心。本来遍圆。如是乃至。大地草木。蠕动含灵。本元真如。即是如来成佛真体。佛体真实。云何复有地狱饿鬼畜生。

　　卍庵颂。双剑峰前古寺基。天尊元是一牟尼。时难只得同香火。莫听闲人说是非　师颂云。

　　三蛇九鼠。一亩之地。干木随身。逢场作戏。

　　举佛言。阿难。此等众生。不识本心。受此轮回。经无量劫。不得真净。皆由随顺杀盗淫故。反此三种。又则出生无杀盗淫。有名鬼伦。无名天趣。有无相倾。起轮回性。

　　卍庵颂。七处精研一妄心。更随三业杀盗淫。身心不是用家具。前箭犹轻后箭深　师颂云。

　　客舍并州已十霜。归心日夜忆咸阳。无端又渡桑干水。却望并州是故乡。

　　举如来自说禅魔后。告阿难云。无令心魔。自起深孽。

　　卍庵颂。瞿昙彻底老婆心。见明色发理难任。入乡随俗那伽定。佛魔到此尽平沈　师颂云。

　　挽弓须挽强。用枪须用长。射人先射马。擒贼先擒王。

　　举应庵示众云。如世良马。见鞭影而行。先佛照出众云。见鞭影者非良马。应庵休去　师颂云。

　　疾焰过风第二头。不堪惆怅只堪愁。一声振鬣长鸣后。万马皆喑一战收。

　　举僧问赵州。万法归一。一归何处。州云。我在青州。做一领布衫。重七斤　颂云。

　　当机觌面提。觌面当机疾。开眼放痴顽。鞭逼人上壁。

　　举香严去年贫　颂云。

　　去年贫雷在天上壮。今年贫水出山下蒙。家风不与香严别。熨斗煎茶铫不同。

　　举丹霞访庞居士　颂云。

　　爷顽赖。儿还债。彻底老婆心。赤土涂牛奶。

　　举丹霞访国师　颂云。

　　绝乳烟菟弄瓜牙。丹霞去后说丹霞。棒头有眼明如日。须是南阳老作家。

　　举德山隔江招手。高亭横趍。

　　隔江谁荐箭锋机。直下横趍已是迟。惆怅曲终人不见。数峰削玉水弥弥。

　　举圆觉经云。居一切时。不起妄念。于诸妄心。亦不息灭。住妄想境。不加了知。于无了知。不辨真实。

　　三春不是读书天。九春炎炎且放禅。唯有秋冬较些子。不如打睡过残年。

　　举僧问大隋。劫火洞然。大千俱坏。

　　才伸劫火光中问。便解随他去复回。回到悔来坡下路。乱山依旧碧崔嵬。

　　举罽宾国王。仗剑问狮子尊者云。师得蕴空否。者云。已得蕴空。离生死否。者云。已离生死。可施我头。者云。身非我有。况于头乎。王遂斩尊者头。白乳高数丈。王臂自堕。

　　剑下十分亲。难藏独露身。江流石不转。独有蕴空名。

　　举本庵和尚云。诸方拈出半青黄。总欠韦郎一夜霜。争似药山今夜底。满盘托出自馨芗。

　　总欠韦郎一夜霜。诸方拈出半青黄。碧云更不上盘钉。举似诸方笑一场。

　　举僧问古德。年穷岁尽时如何。古德云。东村王老夜烧钱。

　　东村王老夜烧钱。不是年穷岁尽禅。岁尽年穷消息别。东村王老夜烧钱。

　　偈颂

　　送济东岩归乡

　　一别岩扄岁月深。春风狼藉到如今。回头依旧嵓前路。百鸟衘花无处寻。

　　送丙上人(曾听请)

　　数墨循行不疗饥。南来逴得者些儿。从前伎俩人知有。管取者些人不知。

　　送觉藏主归华藏

　　遁庵胸次太湖宽。偃岳旋岚鼓不湍。老手惯曾谙水脉。也须观水又观澜。

　　送明上人归洞庭

　　截流过了复随流。七十二峰横点头。拶到无锥无卓处。太湖空阔跨三州。

　　送正法悟无证(得华严阁下朝旨归)

　　百城烟水渺无涯。一锡南来又北飞。楼阁门开当日事。只今毫𩬊不曾移。

　　示照上人

　　照用同时诧合盘。衲僧开眼受他谩。何如日用常三昧。万象森罗对影寒。

　　示鉴上人

　　长笑云门顾鉴咦。翻抽顾字土加泥。从空掷剑虽无迹。会见虚空有坏时。

　　独庵

　　四顾寥寥不自欺。白云流水自东西。同途同辙人无数。尽逐衘花百鸟迷。

　　放塘

　　截断众流元止止。踏翻一窍便滔滔。休论未达其源底。佛也不知来处高。

　　六解一亡

　　六用无功信不通。一时分付与春风。篆烟一缕闲清昼。百鸟不来花自红。

　　化阄拈千手大悲像

　　秋澄万水家家月。春入千林处处花。为问大悲千手眼。不知明月落谁家。

　　示僧(二)

　　野逸师僧语带讹。早年成佛老成魔。从头至踵无灵骨。奈尔瞻风拨草何。

　　相逢便要求禅钞。近日诸方伪钞多。慧日钞书无两样。只争些子大誵讹。

　　漆匠求颂

　　漆桶天然别。休将好处修。听他百杂碎。特地一场愁。

　　弁净人奉辟支佛牙求度

　　错认缘生不自知。退牙今属弁沙弥。若还祖弁有灵骨。选得僧成莫学伊。

　　书圆正法语后

　　三禅天上火星飞。大地山河靡孑遗。坏底话头谁领解。小留铁脊镇坤维。

　　顽极(天童弥藏主)

　　计较思量未发机。风尘草动百般疑。四棱塌地羞前事。烂了虚空也听伊。

　　示如石上人

　　直须办得身如石。一线开时石不如。自解点头须自肯。待他人肯费分疏。

　　方上人上蒋山兼寄痴绝顽石

　　辟初错向诸方求。那堪同来打爷州。只今又入钟阜去。从错至错无时瘳。待欲商评者两错。只有知非无肯诺。痴叟顽翁旧同梦。知我从来无鼻孔。

　　赞

　　出山相

　　脱屣金轮只等闲。六年痴坐碧孱颜。出山不了些儿事。何似当年莫入山。

　　常思惟大士(十二)

　　瞪目谛观时。风丝万绪风。一声潮雪响。打入正思惟。

　　海雾敛。山容开。神珠在掌。明镜当台。普门无锁钥。俗客不曾来。

　　声成文。谓之音。作如是观。海底摸针。空王至今。悠悠我心。

　　趁队选圆通。无端立下风。当时供死款。错说在闻中。

　　轮珠一百八。数了从头数。念兹在兹。不知其数。自谓初于闻中。驴年入流亡所。

　　补陀月。龙眠笔。笔有痕。月无迹。迹其迹。普门寂寂。迹既忘。四达皇皇(看月象)。

　　声亦观。色亦观。空劫后。空劫前。风动尘起。山深水寒。

　　万窍不风。千波弗澜。天低月高。山深水寒。普门无路入。终始不曾关。

　　从闻思修。错了路头。将错就错。随流入流。补陀山鬼窟。海月半轮秋。

　　从闻思修。入三摩地。动静二相。了然不生。补陀小白花山上。弗听流莺啼一声。

　　篮盛鱼。不盛水。弗自噇。提入市。秤子无星。钩头有饵(提鱼篮像)。

　　为散乱人。现如是相。方其定时。孰为此像。定乱一如。此像亦无。若言无像。天地悬隔。

　　布袋(六)

　　赤脚才穿市。回头便笑人。手中果何物。弄物不知名。闭眼瞌睡。开眼业识。便恁么去。着甚死急。

　　背后曾开鬼眼睛。虽然有眼又无筋。问他睹史宫中事。拈得干鱼举似人。

　　笑破古音前。回头尽可怜。只今无可笑。仰面笑青天。赤脚知晴。蹑屐知雨。只这一着。未敢相许。

　　鱼干拈起走长街。道是天宫带得来。铁奉化人顽似铁。阿师咍了更谁咍。

　　正续无名。散圣无位。秦汉不收。惭愧惭愧。

　　天上无。地下无。只这无无。已自涂胡。区区更回首。转见费分疏。

　　问疾维摩

　　卖弄澜翻舌。文殊是阿谁。未曾谈不二。已自落思惟。

　　须菩提

　　洗足已。便趺坐。突然道希有世尊。你当时见个什么。

　　寒山

　　寒山指出。拾得执指。不曾见月。矮子看戏。

　　草衣文殊

　　衣纫草。发如草。未下五台。百怪俱兆。手中经。义不了。我且问你。前三三后三三。是多少。

　　马郎妇

　　念得莲经便嫁伊。空花无蒂欲谁欺。金沙滩上黄金锁。狼藉春风到几时。

　　灵照女

　　屋里横机抗老爷。门前敛袂对丹霞。爷生娘养好儿女。有得许多无赖吒。

　　穿破衲

　　针短线难穿。闲拈当负暄。不须嫌破碎。提起自完全。

　　了残经

　　从朝数黑豆。数到黄昏后。只见月如眉。不觉灵犀透。

　　初祖

　　五叶芬敷自一花。无人图蔓剪根牙。不教着脚金陵地。犹恨萧梁未作家。

　　为痴绝和尚赞初祖达磨并马大师画象

　　穿耳耳未尝穴。缺齿齿未尝折。北度一苇可航。西归只履自挈。或谓之空劫已前。中流砥柱。或谓之拈花已后。金口木舌。或曰正宗别调。又曰直指曲说。皆非吾之所谓道也。若夫求大乘器。走十万里。俟人作兴。器岂大乘。夙负先觉。礼闻来学。学而知之。既远且邈。负是四者。吾恐五竺之铁。不足铸此错也。

　　金鸡毒。一粒粟。未踏杀人。已先跌足。一十八滩兮障回死水。八十四人兮淹浸弗死。洪都兮泐潭。宗风兮肆凌厉。一波动兮万波起。派兮支兮。滔滔者皆是。更无一个识玄旨。只有归宗较些子。捡点将来。玄沙道底。

　　普化

　　风颠用尽到无余。一个棺材八个舁。舁出镇州城外去。听他木铎自分疏。

　　赵州

　　禅在口皮边。机搀石火先。破家才十八。更不使爷钱。东南西北。门开两边。相见了也。十万八千。

　　临济

　　白拈贼。是这厮。捋鬼头巾。假我服色。胡芦立地便要沈。秤锤落井不教没。脱间漏架。天下第一。自谓建立黄檗宗旨。不知黄檗无处雪屈。

　　杨歧(嵓雪巢索。以三脚驴。金刚圈。栗棘蓬三物。为犯禁云)

　　请慈明晚参。对白雪大笑。为父不慈。为子不孝。个般驵𩦱行藏。敢称瞎驴种草。争怪人言不解禅。熨斗煎茶不同铫。

　　为痴绝和尚赞三睡

　　赞也喜。骂也喜。醒也睡。困也睡。善男子起。法性如是。

　　东山

　　棚八啰扎。君子可八。附子同乡一样辣。酸饀嚼破一团铁。饀子一句。未敢相许。弗是没人情。个中无肯路。

　　永明寿禅师

　　客吟灯残。猿啼月落。衲帔蒙头。千岩万壑。指破凡夫为等觉妙觉。齐大小乘于钱索井索。纵大辩于谈笑。寄虚怀于冥莫。所谓百轴宗镜之文。如太山之一毫芒。巍巍堂堂。炜炜煌煌。非心亦非佛。破镜不重光。

　　大慧师祖

　　馽空云带。补太虚缝。秘以自传。公与众共。卷覆大千舌于洋屿云门。不与摩竭同条。袖掷大千手于梅州衡阳。不与净名同梦。至于三藏十二部。一切修多罗。洎百家异氏之书。杂然前陈。无断无灭。有元有统。瞥转一机。五峰敛眉。伎俩尽也。放下竹篦。

　　智者大师

　　宝几在前。如意在手。禹背汤肩。河目海口。南岳山中得圣师。投针钵水了无疑。法华同听真精进。直到灵山未散时。

　　密庵

　　正法眼。曰破沙盆。曰漏灯盏。两段不殊。一倍相反。钝置云黄山下老禅魔。匙挑不上。罪不重科。但未知虚空消殒。毕竟如何。

　　拙庵(倚松看经象)

　　读旁行。倚松立。义不精。字不识。海涌云兴追不及。

　　自赞(二)

　　幼而不逊。长而无述。老而不死。贼贼。临济未是白拈。自出洞来无敌。

　　字不识。禅不会。数米量柴。料水打碓。不是末后全提。亦非现前三昧。待众生成佛尽。众生界空。任从沧海变。终不为君通。

　　题慈观长老求赞

　　监本倔强。弗善劳谦。不识拙庵。他㝡不堪。他亦人耳。我亦人耳。空自合空。水自合水。卖弄跨门一机。至死无人发市。父有重牙。其子无齿。没齿穿龈。如是如是。

　　小师求赞(二)

　　平常心。摩竭合。砥柱不摇。风雷不迅。拈了也。示祖敬。无法商量。一印印定。

　　不会道。不会禅。更求文墨。掘地觅天。别调宫商妙不传。

　　小佛事

　　侃侍者下火(书经)

　　欲写此经。不识此经。未去行脚。已悔行脚。时节既至。回机转位。撩起便行。不顺人情。侃侍者。如救头然。莫负平生。

　　贤东堂下火

　　贤耶愚耶。谁敢轻拟。生耶死耶。听渠瞥地。四拈鈯斧住山。只靠者一着子。直饶死了烧了。者个依前不死。烟尽处更添柴。阇黎大似不曾斋。

　　鉴侍者下火

　　出丛林。入保社。梦里思家。开眼作夜。有时冷地思量。却悔死在国师句下。死眼活开。寸然不挂。三应国师则且置。国师三唤意如何。因风吹火。用力不多。

　　升首座下火(雪中)

　　凤台跨灶冲断。更无两个。湖海驰声走举。争仰孤风。杓头陷出底。如凤如麟。板首提撕时。盖天盖地。不露圭角。是真丈夫。者个犹是升首座诸方共委底。若是雪压千山。白牛无迹底消息。未审谁人委悉。不妨火焰说无生。肯与春风话来历。

　　如庵主入塔

　　五朝天子太平僧。不缠诸方死葛藤。潭北湘南层落落。长燃无缝塔中灯。

　　标监寺下火

　　老标监寺出格风标。比似别个。天地相辽。年也高﨟也高。都缘常住分上。滴水滴冻。自己分上。甘受寂寥。一匮缁田了无愧。万两黄金也合消。若是衲僧分上。消他一滴水。也大不容易。亦非难亦非易。众眼难瞒。金将火试。

　　容直岁下火

　　我方入山。容便出山。无生一曲。别调阳关。北涧无德可恋。南闽有路休攀。某人。荔枝莫羡江家绿。直下翻身出火山。

　　明水头下火

　　百草头。祖师意。明明道着。明明不是。鼎中汤。井中水。冷暖自知。还知也未。不是佛法商量。亦非神通游戏。华胥梦断晓钟撞。唤教洗面摸着鼻。击石火。闪电光。毋劳谦逊。便请承当。

　　佛事

　　千金璇寺主起龛

　　意外无言。壶中有天。非祖师禅。非如来禅。常乐空闲。离众愦闹。非贤首教。非天台教。以是为公之教。则三藏绝诠。以是为公之禅。则传之无传。措诸身则出生入死。如贾胡传舍。去留自若。载诸行事。则得之于心。应之于手。取之左右逢其原。梦破百年。倏如蜕蝉。滔滔逝川所不为。逝川俱东者。未尝变迁。乐邦归途。其直如弦。某人。成佛虽居灵运后。着鞭当在祖生先。

　　入塔

　　一种住持。六种成就。系心西乡。藏身北斗。不负未生已前。肯落长生忏后。悠悠北郁之南。寂寞可堪回首。还佗一点灵明。八面玲珑如昼。落落生平。为君细剖。听幢□树说。借虚空口。万象点头。一尘不受。车轴花。如船耦。一坐具地。本来自有耳。如何保任。祖祖相承。佛佛授手。

　　太平坦老秉炬

　　乡枌不足留。三学海中游。一经不疗馋。此外吾何求。瑞岩叫得惺惺。石头裂。一段风光俱漏泄。半座承天。狮子吼窟中。狐狼野干皆胆折。一器蚊蚋声啾啾。座上时复鸣鸺𪅳。蜘蛛布网床角头。自谓罗龙打凤。到死不识羞。拈得把茆来许浦。正信善人皆景慕。忽然坐脱立亡去。无人不道可惜许。可惜许。不惜佗禅道钻天。事业稽古。只惜他始终。把得定作得主。不入青布衫队伍。不遭沈三道点污。一着精明。十分峭措。野火自烧天。脱却娘生裤。

　　兴庵主秉炬

　　兴公庵主圆寂。其徒致书来言曰。先师住世七十一年。受具三十余夏。襟怀洒落。缁白同知。不负出家之志。化道一方。而与之为善也。又云。虽不参禅。亦不学教。其所作为。不敢自弃。是所谓玄沙不出岭。保寿不度河。不费一文钱。风光都买尽。又曰。中年已后。装佛饭僧。杜门却扫。一意修行。则雪峰所谓。他非不用频频举。己过还应旋旋除者也。末后又曰。电影不停。至诚念佛。净𩬊洗身。泊然而逝。则如经所言。七日预知。自知时至。了了之时。如入禅定。可谓了生死之际矣。此其一生。结缘于屠太保庙中。成就者如此。然虽如是。石霜道。古庙里香炉去。又且如何话会。直得三世诸佛说不得。六代祖师提不起。天下老和尚窥觑无门。而我云何能知能说。(拈起火把云)塞却耳根。听者个说。

　　宣首座秉炬

　　死向赵州行脚后。生从黑豆未芽时。出生入死无余事。毕竟无生又是谁。要见无生底宣首座么。走遍天涯。慧日投老。以柔制刚。用得恰好。有时喜。珊瑚树林日杲杲。有时怒。托动三有大城。变清凉为热恼。雨霁风收。江澄月皎。相将漏尽钟残。却悔归来不早。虽不早也不迟。拈将未了公案。尽情付与阇维。

　　演监寺入塔

　　演出一大藏。滴水不漏。演入一大藏。一场漏逗。觅个元字脚。子虚访乌有。也无头也无手。描不成画不就。世界坏时渠不朽。某人。多子塔前。不须回首。

　　资上人入塔(育王秀嵓会中时佛照居东庵)

　　贫无长物。夙有灵骨。大炉鞴中。烹炼出来。死灰堆里。藏他不得。高揖释迦。不拜弥勒。了无位次可安排。翻身直下苍龙窟。

　　觉维那入塔

　　掌纲维。明赏罚。毁禁制。翻途辙。生铁脊梁。入火不热。浩浩清风动寥沉。泥牛触破澄潭月。

　　显上人入塔

　　显大人相。如恶叉聚。爆出死灰。无本可据。从头收拾来。尽底拨撒去。掷地作金声。掀翻无影树。

　　秀浴主入塔

　　妙触宣明。恶水泼人。成佛子住。好人不做。掀倒涅槃台。翻身恁么去。恁么去。绝疑猜。萧萧黄叶落。白露点苍苔。

　　荆知客秉炬

　　全主复全宾。当机要验人。不拈柏对子。生怕恶声名。且道与四面显知容。是同是别。若道是同捕风。若道是别捉月。同则始终同。别则始终别。荆知客。踏断江西十八滩。从教水底火烧天。

　　真西堂秉炬

　　坐脱立亡。背翻筋斗。楼头浪宕。刺在泥中。虽然两段不同。要且一门超出。犹是我净土。真禅师。寻常行履处。若是转位回机。潜行密用。不在然灯前。不落空劫后。春风乱舞堤边柳。试听火中师子吼。

　　旦过二僧秉炬(一人四明一人处州)

　　三江九堰家何在。古栝三嵓梦已残。尽是旧时行履处。却愁风雨渡江难。风寒雨寒。总不相干。石火电光机用活。大家携手出长安。

　　通大师入塔

　　辩利寺中通大师。辞亲割爱去为尼。半千大或从头受。未死之前尽受持。赞佛效胜鬘夫人之供。献珠如娑竭龙女之机。人生百岁。七十者希。虽然死了烧了。犹有者个星儿。只这星儿。佛眼难窥。无缝塔中全体现。翻身靠倒五须弥。

　　无极和尚挂真

　　十虚澄旷。不受涂糊。万象森罗。难逃影质。任是十成模写。还佗六用精明。某人。平生恁么。岂非跨灶。亦复冲楼。一见东寺师叔于丹青阁前。生涯都荡尽。三应南阳国师于冷泉亭上。聋人争得闻。自此倒行逆施。一向脱间漏架。工夫妙密。韬略精明。拟效千岁和尚住山。却笑八十赵州行脚。天香瑞雪。小试全提。云月溪山。只得一半。三分鼎足再世话头。话头即不无。且道文殊三处度夏。与鼎分三足。是同是别。浩浩诸方。倩谁甄别。付与溪声广长舌。

　　挂真

　　人心不同。有如面焉。面既不同。心何以传。所不可传。则肝胆楚越。其或可传。则古意在弦。昧者反是。必谓影可捕逐。镜生𡟎妍。蠡中有海。管中有天。远之远矣。又何啻十万八千。殆不知此老。本来面目。岂生死所能变迁。亦非妙亦非玄。双双无影树。看取未生前。

　　圭法公起骨

　　冷笑知宾无眼脑。平欺首座惹尘埃。只今死了又烧了。长啸一声归去来。

　　安法公秉炬

　　安法公常坎轲。学得贫便做大。不传黄梅信衣。故是作家。便着普化直裰。有何不可。末后句。是什么。一手提水。一手放火。

　　园头智守秉炬

　　镜破却须台上挂。偈成不用壁间书。无禅无道无生死。却笑衣盂付老卢。智守。再来翻火种。还你护身符。

　　钱承事起材

　　洪范所陈。箕子五福。不有善人。其何能足。一曰寿。七十者稀。君余一纪。万事既足。所欠者死。二曰富。赤手起家。子孙诜诜。乃积乃仓。如冈如陵。三曰康宁。面不曾皱。睡则合眼。饭来开口。四攸好德。以贤为则。先进野人。如此标格。五考终命。晚而益劲。生死到来。如入禅定。有一于此。足以称怀。五者备矣。岂不贤哉。末后句。弗安排。一念西之。花随步开。某人。惟心真净土。无去亦无来。

　　秉炬

　　此是胜热婆罗门所受度处。拟跨其门。万行悉具。生以不生为生。死以不死为死。三从之戒。妇道修举。三迁之教。母仪昭著。岂惟美播乡闾。抑亦光昭门户。清凉地。大火聚。一等家风。不须却步。且道以何为据。(以火把打圆相云)以此为据。

　　陆氏撒骨

　　此是于承事陆氏孺人。夙有底灵骨。先行不到。末后大过。虚幻身中。同观起灭。真实地上。断不蹉跎。供养如来。遍贤劫三千刹海。检点日用。依古人十二时歌。读诵大乘经典。于中所得偏多。苾刍藏密。兰玉婆娑。滔滔逝水。无可回之波。八功德池。无不盈之科。尚余者个。必竟如何。不如归去好。净土胜娑婆。

　　沈太君起材

　　去年无恙时。万事足欠一死。今夕复何夕。何所欠复奚为。美则美矣。更看全提。较佗凌行婆。孰先孰后。唤作俞道婆。谁是谁非。不作月上女。解恁么去。依稀散花天。住毗耶离。身后无遗恨。生得宁馨儿。儿忆其母。如母忆儿。决定见佛。决不相疑。遗得莲花种子。不染五浊淤泥。直向九莲池上。占得搀先一枝。从初发心。姓名便题。一朝归去。寸步不移。举头残照外。元是住居西。

　　煆发

　　殿前刬草。殿前烧草。草中镇海明珠。火后灵光独耀。一个不消得。何须一栲栳。明眼人前。不直一笑。

　　No. 1365-D

　　涧阴语。日本未行。予忝为耳孙。责不归焉耶。古岩西堂。募缘开版。语录外集二册。既印行京师。予集众读而𡘆之。吾祖如此胸次也。有似葛伯。不能祀其□。成汤送饷于民使耕田为祀。葛伯敚而食之。繇是予虽读而夸之。颡泚且如□□。

　　应安庚戌夏不□远孙□□拜手
