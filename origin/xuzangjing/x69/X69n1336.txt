卍新纂续藏经第 69 册 No. 1336 庞居士语录


　　No. 1336

　　庞居士语录卷上

　　节度使　于頔　编集

　　优婆塞　世灯　重梓

　　襄州居士庞蕴。字道玄。衡州衡阳县人也。世本儒业。少悟尘劳。志求真谛。唐贞元初。谒石头禅师。乃问。不与万法为侣者是甚么人。头以手掩其口。豁然有省。一日。石头问曰。子见老僧以来。日用事作么生。士曰。若问日用事。即无开口处。头曰。知子恁么方始问子。士乃呈偈曰。日用事无别。唯吾自偶谐。头头非取舍。处处没张乖。朱紫谁为号。丘山绝点埃。神通并妙用。运水与搬柴。头然之曰。子以缁耶。素耶。士曰。愿从所慕。遂不剃染。

　　居士后之江西参马祖大师。问曰。不与万法为侣者是什么人。祖曰。待汝一口吸尽西江水即向汝道。士于言下顿领玄旨。遂呈偈。有心空及第之句。乃留驻。参承二载。有偈曰。有男不婚。有女不嫁。大家团圞头。共说无生话。士一日又问祖曰。不昧本来人。请师高着眼。祖直下觑。士曰。一等没弦琴。惟师弹得妙。祖直上觑。士礼拜。祖归方丈。士随后曰。适来弄巧成拙。士一日又问祖曰。如水无筋骨。能胜万斛舟。此理如何。祖曰。这里无水亦无舟。说什么筋骨。

　　居士到药山禅师。山问曰。一乘中还着得这个事么。士曰。某甲祇管日求升合。不知还着得么。山曰。道居士不见石头。得么。士曰。拈一放一。未为好手。山曰。老僧住持事繁。士珍重便出。山曰。拈一放一的是好手。士曰。好个一乘问宗。今日失却也。山曰。是。是。居士因辞药山。山命十禅客相送。至门首。士乃指空中雪曰。好雪片片。不落别处。有全禅客曰。落在甚处。士遂与一掌。全曰。也不得草草。士曰。恁么称禅客。阎罗老子未放你在。全曰。居士作么生。士又掌曰。眼见如盲。口说如哑。

　　居士到齐峰。才入院。峰曰。个俗人频频入院。讨个什么。士乃回顾两边曰。谁恁么道。谁恁么道。峰便喝。士曰。在这里。峰曰。莫是当阳道么。士曰。背后底聻。峰回首曰。看看。士曰。草贼大败。草贼大败。峰一日与居士并行次。士乃前行一步曰。我强如师一步。峰曰。无背向老翁。要争先在。士曰。苦中苦。未是此一句。峰曰。怕翁不甘。士曰。老翁若不堪。齐峰堪作个什么。峰曰。若有棒在手。打不解倦。士便行一掴。曰。不多好。峰始拈棒。被居士把住曰。这贼今日一场败阙。峰笑曰。是我拙。是公巧。士乃抚掌曰。平交。平交。居士一日又问峰曰。此去峰顶有几里。峰曰。是什么处去来。士曰。可畏峻硬。不得问着。峰曰。是多少。士曰。一二三。峰曰。四五六。士曰。何不道七。峰曰。才道七。便有八。士曰。住得也。峰曰。一任添取。士喝便出。峰随后亦喝。居士一日又问。不得堂堂道。峰曰。还我恁么时庞公主人翁来。士曰。少神作么。峰曰。好个问讯。问不着人。士曰。好来。好来。

　　丹霞天然禅师一日来访居士。才到门首。见女子灵照携一菜篮。霞问曰。居士在否。照放下菜篮。敛手而立。霞又问。居士在否。照提篮便行。霞遂去。须臾。居士归。照乃举前话。士曰。丹霞在么。照曰。去也。士曰。赤土涂牛。奶霞随后入见居士。士见来。不起亦不言。霞乃竖起拂子。士竖起槌子。霞曰。只恁么。更别有。士曰。这回见师。不似于前。霞曰。不妨减人声价。士曰。比来拆你一下。霞曰。恁么则哑却天然口也。士曰。你哑繇本分。累我亦哑。霞便掷下拂子而去。士召曰。然阇黎。然阇黎。霞不顾。士曰。不惟患哑。更兼患聋。丹霞一日又访居士。至门首相见。霞乃问。居士在否。士曰。饥不择食。霞曰。庞老在否。士曰。苍天。苍天。便入宅去。霞曰。苍天。苍天。便回。霞一日问居士。昨日相见何似今日。士曰。如法举昨日事来。作个宗眼。霞曰。祇如宗眼还着得庞公么。士曰。我在你眼里。霞曰。某甲眼窄。何处安身。士曰。是眼何窄。是身何安。霞休去。士曰。更道取一句。便得此语圆。霞亦不对。士曰。就中这一句。无人道得。居士一日向丹霞前叉手立。少时却出去。霞不顾。士却来坐。霞却向士前叉手立。少时便入方丈。士曰。汝入我出。未有事在。霞曰。这老翁出出入入。有甚了期。士曰。却无些子慈悲心。霞曰。引得这汉到这田地。士曰。把什么引。霞乃拈起士幞头曰。却似一个老师僧。士却将幞头安霞头上曰。一似少年俗人。霞应喏三声。士曰。犹有昔时气息在。霞乃抛下幞头曰。大似一个乌纱巾。士乃应喏三声。霞曰。昔时气息争忘得。士弹指三下。曰。动天动地。丹霞一日见居士来。便作走势。士曰。犹是抛身势。怎生是颦呻势。霞便坐。士乃回前。以拄杖划地作七字。霞于下面书个一字。士曰。因七见一。见一忘七。霞曰。这里着语。士乃哭三声而去。居士一日与丹霞行次。见一泓水。士以手指曰。便与么也还办不出。霞曰。灼然是办不出。士乃戽水泼霞二掬。霞曰。莫与么。莫与么。士曰。须与么。须与么。霞却戽水泼士三掬。曰。正与么时。堪作什么。士曰。无外物。霞曰。得便宜者少。士曰。谁是落便宜者。

　　百灵和尚一日与居士路次相逢。灵问曰。昔日居士南岳得力句。还曾举向人也无。士曰。曾举来。灵曰。举向什么人。士以手自指曰。庞公。灵曰。直是妙德空生也赞叹不及。士却问。阿师得力句是谁得知。师戴笠子便行。士曰。善为道路。灵更不回首。灵一日问居士。道得道不得俱未免。汝且道未免个什么。士以目瞬之。灵曰。奇特更无此也。士曰。师错许人。灵曰。谁不恁么。谁不恁么。士珍重而去。灵一日在方丈内坐。士入来。灵把住曰。今人道。古人道。居士作么生道。士打灵一掌。灵曰。不得不道。士曰。道即有过。灵曰。还我一掌来。士近前曰。试下手看。灵便珍重。居士一日问百灵曰。是这个眼目免得人口么。灵曰。作么免得。士曰。情知。情知。灵曰。棒不打无事人。士转身曰。打。打。灵方拈棒起。士把住曰。与我免看。灵无对。

　　居士一日见大同普济禅师。拈起手中笊篱曰。大同师。大同师。济不应。士曰。石头一宗。到师处冰消瓦解。济曰。不得庞翁举。灼然如此。士抛下笊篱曰。宁知不直一文钱。济曰。虽不直一文钱。欠他又争得。士作舞而去。济提起笊篱曰。居士。士回首。济作舞而去。士抚掌曰。归去来。归去来。济一日问居士。是个言语。今古少人避得唇舌。只如翁避得么。士应喏。济再举前话。士曰。什么处去来。济又举前话。士曰。什么处去来。济曰。非但如今。古人亦有此语句。士作舞而去。济曰。这风颠汉。自过教谁点检。普济一日访居士。士曰。忆在母胎时。有一则语。举似阿师。切不得作道理主持。济曰。犹是隔生也。士曰。向道不得作道理。济曰。惊人之句。争得不怕。士曰。如师见解。可谓惊人。济曰。不作道理。却成作道理。士曰。不但隔一生两生。济曰。粥饭底僧。一任点检。士弹指三下。居士一日去看普济。济见居士来。便掩却门曰。多知老翁。莫与相见。士曰。独坐独语。过在阿谁。济便开门。才出。被士把住曰。师多知。我多知。济曰。多知且置。闭门开门。卷之与舒。相较几许。士曰。祇此一问。气急杀人。济嘿然。士曰。弄巧成拙。居士到长髭禅师。值上堂。大众集定。士便出云。各请自检好。髭便示众。士却于禅床右立。时有僧问。不触主人公。请师答话。髭云。识庞公么。僧云。不识。士便搊住其僧云。苦哉。苦哉。僧无对。士托开。髭少间却问士云。适来这僧还吃棒否。士云。待伊甘始得。髭云。居士只见锥头利。不见凿头方。士云。恁么说话。某甲即得。外人闻之。要且不好。髭云。不好个甚么。士云。阿师只见凿头方。不见锥头利。

　　居士同松山和尚吃茶次。士举橐子曰。人人尽有分。为什么道不得。山曰。祇为人人尽有。所以道不得。士曰。阿兄为什么却道得。山曰。不可无言也。士曰。灼然。灼然。山便吃茶。士曰。阿兄吃茶。为什么不揖客。山曰。谁。士曰。庞公。山曰。何须更揖。后丹霞闻。乃曰。若不是松山。几被个老翁惑乱一生。士闻之。乃令人传语霞曰。何不会取未举橐子时。居士一日与松山看耕牛次。士指牛曰。是伊时中更安乐。只是未知有。山曰。若非庞公。又争识伊。士曰。阿师道渠未知有个什么。山曰。未见石头。不妨道不得。士曰。见后作么生。山抚掌三下。居士一日到松山。见山携杖子。便曰。手中是个什么。山曰。老僧年迈。阙伊一步不得。士曰。虽然如是。壮力犹存。山便打。士曰。放却手中杖子。致将一问来。山抛下杖子。士曰。这老汉。前言不付后语。山便喝。士曰。苍天中更有怨苦。居士一日与松山行次。见僧择菜。山曰。黄叶即去。青叶即留。士曰。不落黄叶。又作么生。山曰。道取。士曰。不为宾主。大难。山曰。只为强作主宰。士曰。谁不恁么。山曰。不是。不是。士曰。青黄不留处。就中难道。山曰。也解恁么去。士珍重大众。山曰。大众放你落机处。士便行。一日。松山与居士话次。山蓦拈起案上尺子云。还见这个么。士曰。见。山曰。见个什么。士曰。松山。松山。山曰。不得不道。士曰。争得。山乃抛下尺子。士曰。有头无尾得人憎。山曰。不是翁。今日还道不及。士曰。不及个什么。山曰。有头无尾。士曰。强中得弱即有。弱中得强即无。山抱住居士曰。这个老子。就中无话处。居士问本溪和尚。丹霞打侍者。意在何所。溪曰。大老翁见人长短在。士曰。为我与师同参。方敢借问。溪曰。若恁么。从头举来。共你商量。士曰。大老翁不可共你说人是非。溪曰。念翁年老。士曰。罪过。罪过。本溪一日见居士来。乃目视多时。士乃将杖子画一圆相。溪便近前以脚踏。士曰。是什么。是什么。溪却于居士前画一圆相。士亦以脚踏。溪曰。来时有。去时无。士抱拄杖而立。溪曰。来时有。去时无。士曰。幸自圆成。徒劳目视。溪拍手曰。奇特。一无所得。士拈杖子点点而去。溪曰。看路。看路。士曰。是什么。是什么。

　　居士访大梅禅师。才相见。便问。久向大梅。未审梅子熟也未。梅曰。熟也。你向什么处下口。士曰。百杂碎。梅伸子曰。还我核子来。士便去。

　　居士到芙蓉山大[旒-方+每]禅师处。[旒-方+每]行食与居士。士拟接。毓缩手曰。生心受施。净名早诃。去此一机。居士还甘否。士曰。当时善现。岂不作家。毓曰。非关他事。士曰。食到口边。被他夺却。毓乃下食。士曰。不消一句子。士又问毓曰。马大师着实为人处。还分付吾师否。毓曰。某甲尚未见他。作么生知他着实处。士曰。祇此见知也无讨处。毓曰。居士也不得一向言说。士曰。一向言说。师又失宗。若作两向三向。师还开得口否。毓曰。直是开口不得。可谓实也。士抚掌而出。

　　居士相看则川和尚次。川曰。还记得见石头时道理否。士曰。犹得阿师重举在。川曰。情知久参事慢。士曰。阿师老耄不啻庞公。川曰。二彼同时。又争几许。士曰。庞公鲜健。且胜阿师。川曰。不是胜我。祇欠汝个幞头。士拈下幞头曰。恰与师相似。川大笑而已。一日。则川摘茶次。士曰。法界不容身。师还见我否。川曰。不是老僧。洎答公话。士曰。有问有答。盖是寻常。川乃摘茶不听。士曰。莫怪适来容易借问。川亦不顾。士喝曰。这无礼仪老汉。待我一一举向明眼人。川乃抛却茶篮。便归方丈。川一日在方丈内坐。士见曰。只知端坐方丈。不觉僧到参时。川垂下一足。士便出。三两步却回。川却收足。士曰。可谓自由自在。川曰。争奈主人何。士曰。阿师只知有主。不知有客。川唤侍者点茶。士乃作舞而出。

　　居士到洛浦禅师。拜起。曰。仲夏毒热。孟冬薄寒。浦曰。莫错。士曰。庞公年老。浦曰。何不寒时道寒。热时道热。士曰。患聋作么。浦曰。放汝二十棒。士曰。哑却我口。塞却汝眼。

　　石林和尚见居士来。乃竖起拂子曰。不落丹霞机。试道一句子。士夺却拂子。却自竖起拳。林曰。正是丹霞机。士曰。与我不落看。林曰。丹霞患哑。庞公患聋。士曰。恰是。林无语。士曰。向道偶尔。林一日问居士。某甲有个借问。居士莫惜言语。士曰。便请举来。林曰。元来惜言语。士曰。这个问讯。不觉落他便宜。林乃掩耳。士曰。作家。作家。林一日自下茶与居士。士才接茶。林乃抽身退后曰。何似生。士曰。有口道不得。林曰。须是恁么始得。士拂袖而去。曰。也太无端。林曰。识得庞翁也。士却回。林曰。也太无端。士无语。林曰。也解无语去。

　　居士访仰山禅师。问。久响仰山。到来为甚么却覆。山竖起拂子。士曰。恰是。山曰。是仰是覆。士乃打露柱曰。虽然无人。也要露柱证明。山掷拂子曰。若到诸方。一任举似。

　　居士访谷隐道者。隐问曰。谁。士竖起杖子。隐曰。莫是上上机么。士抛下杖子。隐无语。士曰。只知上上机。不觉上上事。隐曰。作么生是上上事。士拈起杖子。隐曰。不得草草。士曰。可怜强作主宰。隐曰。有一机人。不要拈槌竖拂。亦不用对答言辞。居士若逢。如何则是。士曰。何处逢。隐把住。士乃曰。莫这便是否。蓦面便唾。隐无语。士与一颂曰。焰水无鱼下底钩。觅鱼无处笑君愁。可怜谷隐孜禅伯。被唾如今见亦羞。

　　居士因在床上卧看经。有僧见曰。居士看经。须具威仪。士翘起一足。僧无语。

　　居士一日在洪州市卖笊篱。见一僧化缘。乃将一文钱问曰。不辜负信施道理。还道得么。道得即舍。僧无语。士曰。汝问我。与汝道。僧便问。不辜负信施道理。作么生。士曰。少人听。又曰。会么。僧曰。不会。士曰。是谁不会。

　　居士一日见牧童。乃问。路从什么处去。童曰。路也不识。士曰。这看牛儿。童曰。这畜生。士曰。今日什么时也。童曰。插田时也。士大笑。

　　居士尝游讲肆。随喜金刚经。至无我无人处。致问曰。座主既无我无人。是谁讲。谁听。主无对。士曰。某甲虽是俗人。粗知信向。主曰。祇如居士。意作么生。士以偈答曰。无我复无人。作么有疏亲。劝君休历座。不似直求真。金刚般若性。外绝一纤尘。我闻并信受。总是假名陈。主闻偈。欣然仰叹。居士所至之处。老宿多往复。酬问皆随机应响。非格量轨辙之可拘也。

　　居士一日在茅庐里坐。蓦忽云。难。难。难。十硕油麻树上摊。庞婆云。易。易。易。如下眠床脚踏地。灵照云。也不难。也不易。百草头上祖师意。

　　元和中。居士北游襄汉。随处而居。有女灵照。常鬻竹漉篱。以供朝夕。士有偈曰。心如境亦如。无实亦无虚。有亦不管。无亦不拘。不是贤圣。了事凡夫。易复易。即此五蕴有真智。十方世界一乘同。无相法身岂有二。若舍烦恼入菩提。不知何方有佛地。护生须是杀。杀尽始安居。会得个中意。铁船水上浮。

　　居士一日坐次。问灵照曰。古人道。明明百草头。明明祖师意。如何会。照曰。老老大大。作这个语话。士曰。你作么生。照曰。明明百草头。明明祖师意。士乃笑。

　　居士因卖漉篱。下桥吃扑。灵照见。亦去爷边倒。士曰。汝作什么。照曰。见爷倒地。某甲相扶。

　　居士将入灭。谓灵照曰。视日早晚。及午以报。照遽报。日已中矣。而有蚀也。士出户观次。照即登父座。合掌坐亡。士笑曰。我女锋捷矣。于是吏延七日。州牧于頔问疾。士谓之曰。但愿空诸所有。慎勿实诸所无。好住世间皆如影响。言讫。枕于公膝而化。遗命焚弃江。缁白伤悼。谓禅师庞居士即毗耶净名矣。有诗偈三百余篇传于世。

　　庞居士语录卷上
卍新纂续藏经第 69 册 No. 1336 庞居士语录


　　庞居士诗卷中

　楞伽宝山高　　四面无行路　　惟有达道人
　乘空到彼处　　罗汉若悟空　　掷锡腾空去
　缘觉若悟空　　醒见三生事　　菩萨若悟空
　十方同一处　　诸佛若悟空　　妙理空中住
　空理真法身　　法身即常住　　佛身祇这是
　迷人自不悟　　一切若不空　　苦厄从何度
　大海阔三千　　巨深五六万　　余特七尺躯
　入里饮一顿　　当时枯竭尽　　龙王自出现
　大阅经藏门　　请为说一遍　　依如说无法
　龙王悟知见　　卖君髻中珠　　隐在如来殿
　戴将军阵头　　贼降不敢战　　世上有仁人
　得永离贫贱　　不贪有为身　　当见如来面
　日轮渐渐短　　光阴一何促　　身如水上沫
　命似当风烛　　常须慎四蛇　　持心舍三毒
　相见论修道　　更莫着淫欲　　淫欲暂时情
　长劫入地狱　　纵令得出来　　异形人不识
　或时成四足　　或是总无足　　可惜好人身
　变作丑头畜　　今日预报知　　行行须努力
　余家久住山　　早已离城市　　草屋有三间
　一间长丈二　　一间安葛五　　一间尘六四
　余家自内房　　终日闲无事　　昨因黑月二十五
　初夜饮酒醉　　两人相浑杂　　种种调言气
　余家不柰烦　　放火烧屋𧂐　　葛五成灰烬
　尘六无一二　　有物荡净尽　　惟余空闲地
　自身赤裸裸　　体上无衣被　　更莫忧盗贼
　逍遥安乐睡　　一等被火烧　　同行不同利
　出家舍烦恼　　烦恼还同住　　痴心觅福田
　騃意承救度　　十二因缘管　　无繇免来去
　依智不依识　　依义不依语　　佛心一子地
　蠢动皆男女　　平等如虚空　　善恶俱无取
　既不造天堂　　谁受三涂苦　　有法尽无余
　乘空能自度　　神作如来身　　智作如来库
　涌出波罗蜜　　流通正道路　　浑身总是佛
　迷人自不悟

　八十随形好　　相有三十二　　四谛及三乘
　同一无生智　　名为一合相　　非是人同䫫
　凡夫共佛同　　一体无有异　　若论心与境
　悬隔不相似　　凡夫惟妄想　　攀缘遍天地
　常怀三毒心　　损他将自利　　佛心常慈悲
　善恶无有二　　蠢动诸众生　　心同一子地
　六识空无生　　六尘将布施　　意根成妙觉
　七识平等智

　富儿空手行　　贫儿把他物　　被物牵入廛
　买卖不得出　　觉暮便归舍　　黄昏黑漆漆
　所求不称意　　合家总啾唧　　自无般若性
　乏欠波罗蜜　　把绳入草里　　自系百年毕
　实是可怜许　　冥冥不见日　　富儿虽空手
　家中甚富溢　　自有无尽藏　　不假外缘物
　周流用不穷　　要者从理出

　古时不异今　　今时不异古　　生事日日灭
　有所不能作(音做)　　世上乏钱财　　守空无货赂
　理诗日日新　　朽宅时时故　　闻船未破漏
　爱河须早渡　　出过三江口　　逍遥神自悟
　损之又损之　　俄成贝多树　　临行途路难
　无船可相渡　　业老见阎公　　没你分疏处
　若见优昙花　　处处无疑虑
　世上蠢蠢者　　相见只论钱　　张三五百贯
　李四有几千　　赵大折却本　　王六大迍邅
　口常谈三业　　心中欲火然　　痴狼咬肚热
　贪鬼撮头牵　　有脚复有足　　开眼常睡眠
　罗刹同心腹　　何日见青天　　青天不可见
　地狱结因缘　　故宅守真妻　　不好求外色
　真妻生男女　　长大同荣辱　　外色有男女
　长成爱作贼　　有妻累我来　　牵我入牢狱
　我亦早识渠　　诱引入吾室　　内外总团圆
　同餐一钵食　　食饱断虚妄　　无相即无福
　若论真寂理　　同归无所得　　昔日在有时
　常被有人欺　　一相生分别　　见闻多是非
　已后入无时　　又被无人欺　　一向看心坐
　冥冥无所知　　有无俱是执　　何处是无为
　有无同一体　　诸相尽皆离　　心同虚空故
　虚空是我师　　若论无相理　　惟我父王知
　老来无气力　　房舍不能修　　基颓柱根朽
　椽梠脱差抽　　泥涂零落尽　　四壁空飕飕
　举头看梁柱　　星星见白头　　慧云降法雨
　智水沃心流　　家中空豁豁　　屋倒亦何忧
　山庄草庵破　　余归大宅游　　生生不拣处
　随䫫说无求　　人有五般花　　花兰(一作烂)变成香
　氤氲满故宅　　供养本爷娘　　有人见不识
　报道十月桑　　外尘一念爱　　合成五色囊
　囊中起三柱　　柱上有千梁　　梁边成地狱
　地狱作天堂　　缘个一群贼　　自作自消亡
　纵令存草命　　何时还故乡　　文字说定慧
　定慧是爷娘　　何不依理智　　逐色在他乡
　早须归大宅　　孝顺见爷娘　　爷娘闻子来
　端坐见咍咍　　我所有宝藏　　分付钥匙开
　非论穷子富　　举国免三灾　　如意用无尽
　更不受胞胎　　逍遥无障碍　　终日见如来
　如来愍诸子　　平等无高下　　诸子自愚痴
　所以难教化　　直心是道场　　子心转奸诈
　遣子净三业　　转爱论俗话　　遣子内修真
　向外转寻假　　遣子学无相　　捻他有相把
　无诤最第一　　论义成相骂

　无贪胜布施　　无痴胜坐禅　　无瞋胜持戒
　无念胜求缘　　尽见凡夫事　　夜来安乐眠
　寒时向火坐　　火本实无烟　　不忌黑闇女
　不求功德天　　任运生方便　　皆同般若船
　若能如是学　　功德实无边

　十方同一等　　此是真如寺　　里有无量寿
　本来无名字　　凡夫不入理　　心缘世上事
　乞钱买瓦木　　盖他虚空地　　却被六贼驱
　背却真如智　　终日受艰辛　　妄想图名利
　如此学道人　　累劫终不至

　无有报庞大　　空空无处坐　　家内空空空
　空空无有货　　日在空里行　　日没空里卧
　空坐空吟诗　　诗空空相和　　莫怪纯用空
　空是诸佛座　　世人不别宝　　空即是实货
　若嫌无有空　　自是诸佛过

　有人有所知　　有事有是非　　闻道无相理
　心执不生疑　　五岁更不长　　祇作阿孩儿
　将拳口里咬　　百年不肯离　　假花虽端正
　究竟不充饥　　都缘痴孩子　　不识是权宜
　如来无相理　　有作尽皆非

　合瞋不须瞋　　合喜不须喜　　喜即淫欲生
　瞋即毒蛇起　　毒蛇起猛火　　淫欲成贪鬼
　猛火和贪鬼　　痴狼咈心底　　妄想如恒沙
　烦恼无遮止　　无明黑漆漆　　渴来饮碱水
　终日缘事走　　不肯入空理

　我见好畜生　　知是喽罗汉　　枉法取人钱
　夸道能计算　　得即浑家用　　受苦没人伴
　有力任他骑　　棒鞭脊上楦　　觜上着䪊头
　口中衔铁片　　项领被磨穿　　鼻孔芒绳绊
　自种还自收　　佛也不能断

　痴儿无智慧　　自嫌阿爷丑　　阿娘生得身
　嫌娘无面首　　抛却亲爷娘　　外边逐色走
　六亲相将作　　寻常不闲口　　恒游十二月
　月月饮欲酒　　夜夜不曾醒　　醉吐饲猪狗
　如此恶男子　　缘事不了手

　余有一宝剑　　非是世间铁　　成来更不磨
　晶晶白如雪　　气冲浮云散　　光照三千彻
　吼作师子声　　百兽皆脑裂　　外国尽归降
　众生悉磨灭　　灭已复还生　　还生作金鐍(古穴)
　带将处处行　　乐者即为说

　知余转般若　　见余转金刚　　合掌恭敬了
　不动见空王　　亦胜身命施　　亦胜坐天堂
　亦胜五台供　　亦胜求西方　　于住而无住
　其福不可量　　有为如梦幻　　无相契真常
　如来大慈悲　　广演波罗蜜　　了知三界苦
　殷勤劝君出　　得之不肯修　　实是顽皮物
　他是已成佛　　汝是当成佛　　当成自不成
　是谁之过失　　已后累劫苦　　莫尤过去佛
　谁家郎君子　　开眼造地狱　　枉法取人钱
　养那一群贼　　饶伊家户大　　业成出不得
　除非轮回满　　换形偿他力　　看君骑底驴
　总是如此色　　无事被鞭杖　　有理说不得
　愚人打瓮破　　求人望锢护　　恶法得钱财
　布施拟补处　　物色不相当　　此事无烦做
　纵然有少福　　那将地狱去　　罪福当头行
　何时相值遇　　自本犹折却　　安得有利路
　先须持五戒　　方始得人身　　有财将布施
　身即不穷贫　　若行十善业　　闻道得天人
　天人生灭福　　来去如车轮　　有为接梵世
　不及一毫真　　更欲谈玄妙　　虑恐法王瞋
　一皮较一皮　　孙子不如儿　　坐禅胜读经
　读经胜有为　　寻文不识理　　弃母养阿姨
　阿姨是色身　　阿娘是法体　　色身是文字
　法入无为理　　文字有生灭　　无相宛然尔
　佛教本无妄　　句句须论实　　克己饶益他

　俗所谓阴骘　　遮莫是天王　　饶君宰相侄
　世间有贵贱　　业力还同一　　语汝富贵人
　贫儿莫欺屈　　习重业力成　　翻覆难得出
　自恨己身痴　　有事无人知　　横展两脚睡
　至晓不寻思　　诸佛为我爷　　我是世尊儿
　儿今已长大　　替父为导师　　父子同宅住
　寸步不相离　　法身无相貌　　世人那得知
　此个一群贼　　生生欺主人　　即今识汝也
　不共汝相亲　　你若不伏我　　我则处处说
　教人总识汝　　遣汝行路绝　　你若能伏我
　我亦不分别　　共汝同一身　　永离于生灭
　世人重珍宝　　我则不如然　　名闻即知足
　富贵心不缘　　唯乐箪瓢饮　　无求澡镜铨
　饥食西山稻　　渴饮本源泉　　寒披无相服
　热来松下眠　　知身无究竟　　任运了残年
　雾重日难出　　云厚月胧胧　　有心求觅佛
　昼夜用心功　　见梦言将实　　闻真耳却聋
　群贼当路坐　　道理若为通　　见性若玲珑
　多求说处通　　取他凡圣语　　到头浑是空
　云何为人演　　离相说如如　　心镜俱空静
　无实亦无虚　　心通常嘿用　　出世入无余
　梵释咸恭敬　　菩萨亦同居　　语是凡夫语
　理合释迦书　　若能如是学　　不枉用工夫
　寅朝饮稀粥　　饭后两束薪　　货得二升米
　支我有余身　　身无饥火逼　　安余无相神
　神安佛土净　　内外绝埃尘　　无间说般若
　豁达启关津　　火烧家计尽　　全成无事人
　圆镜朗如日　　涌出无碍智　　梵语波罗蜜
　唐言无量义　　说者说无相　　离者离文字
　但说无上道　　利他还自利　　若能入理行
　不动到如地　　缘事常区区　　不如展脚睡
　我观三界有　　有人披草舍　　蛇鼠同穴住
　白日恒如夜　　鸠鸽为亲情　　罗刹同心话
　五狗常嗥吠　　思之令人怕　　我观总是幻
　虚空名亦假　　放牛吃草庵　　三身同一化
　如来一真智　　遍满娑婆界　　殷勤说方便
　有人自不解　　无处不生心　　有处多贪爱
　心王作黑业　　教他口忏悔　　口忏心不改
　心口相违背　　不服无心药　　病根终不差
　著相求菩提　　不免还他债
　香山有栴檀　　宝山无伊兰　　金山照毛头
　毛头百亿宽　　净心空室坐　　妙德四方安
　空生知内外　　相事付阿难　　如能达此理
　无处即泥洹

　若能相用语　　教君一个诀　　捻取三毒箭
　一时总拗折　　田地成四空　　五狗牙总缺
　色蕴自消亡　　六贼俱磨灭　　阎罗成法王
　罗刹成菩萨　　勿论己一身　　举国一时悦
　达人知是幻　　纵损心亦如　　诸天不免难
　况复此阎浮　　须寻无上理　　莫更苦踟蹰
　衣食才方足　　不用积盈余　　少欲有涅槃
　知足非凡夫　　当来无地狱　　现在出三涂
　外若绝攀缘　　欢喜常现前　　本来何所得
　吉祥自现形　　空生称长老　　燃灯常照明
　弥勒是同学　　释迦是长兄　　神通次第坐
　无劳问姓名　　名相有差别　　法身同一形
　大乘一等义　　本自无遮闭　　凡夫著相求
　心生有执滞　　无心为真空　　空寂为本体
　无问亦无说　　常照勿使废　　佛子行道已
　更莫愁来去

　无念清凉寺　　蕴空真五台　　对境心无垢
　当情心死灰　　妙理于中现　　优昙空里开
　无求真法眼　　离相见如来　　若能如是学
　不动出三灾

　常闻阿閦佛　　拟向东方讨　　今日审思惟
　不动自然到　　语汝守门奴　　何须苦烦燥
　我奏父王知　　与汝改名号　　破却有为功
　显示无为道

　识乐众生乐　　缘绳妄走作　　智乐菩萨乐
　无绳亦无缚　　若有发心者　　直须学无作
　莫道怕落空　　得空亦不恶　　见矿不别金
　入矿方知错

　苦痛役身心　　劳神觅官职　　暂得色毛披
　拍按作瞋色　　口口打奴兵　　声声遣㧞肋
　闻道送王老　　曲亦变成直　　纵令有理道
　分疏亦不得

　家长自饮酒　　举家一时醉　　失火烧故宅
　运水沃空地　　水火当头发　　三灾一时起
　空中鸠鸽舞　　骡来助放屁　　因中无好花
　结果亦天理

　学道迷路人　　实是可怜许　　被贼妄牵缠
　恶缘取次与　　有法遍娑婆　　开眼看佛语
　洗舌读经典　　和经弄蛇鼠　　动念三界成
　迷失当时路

　身现凡夫事　　内照自分明　　三千大千界
　满中诸众生　　刹那造有业　　了了总知情
　纳安芥子里　　称为无相经　　常持人不识
　念时无色声

　学佛作梦事　　不须论地狱　　天堂总越却
　六识为僮仆　　心心无所住　　处处尘不着
　五道绝人行　　无心是极乐　　空里见优昙
　众生作桥彴

　欲得速成佛　　祇学无生忍　　非常省心力
　当时烦恼尽　　七宝藏门开　　智慧无穷尽
　广演波罗蜜　　无心可鄙吝　　祇恐著有人
　愚痴自不信

　世人皮上黠　　心里没头痴　　他贪目前利
　焉知已后非　　谩胡欺得汉　　夸道手脚迟
　走向见阎老　　倒拖研米槌　　恐君不觉悟
　今日报君知

　中人乐寂静　　下士好威仪　　菩萨心无碍
　同凡凡不知　　佛是无相体　　何须有相持
　但令心了事　　遮莫外人疑　　如人渴饮水
　冷暖心自知

　识若不受尘　　心亦不颠狂　　妙智作心师
　名为破有王　　须臾证六度　　动用五种香
　此即真极乐　　亦是真西方　　释迦无量寿
　同居此道场

　俗务不废作　　内秘贪心学　　世上假名闻
　超然总莫着　　息念三界空　　无求出五浊
　法报皆圆满　　意根成正觉　　若能如此修
　轮王亦不博

　五蕴若实有　　则合有色形　　五蕴若实无
　则合无形声　　祇为假名字　　所以妄来停
　若了名相空　　事尽总惺惺　　心王无障碍
　摆拨三界行

　我是凡夫身　　乐说真如理　　为性不悭贪
　常行平等施　　凡夫事有为　　佛智超生死
　作佛作凡夫　　一切自繇你
　耳闻无相理　　眼空不受色　　鼻嗅无相香
　舌尝无相食　　身着无相衣　　意随无相得
　心静越诸天　　神清见弥勒　　十方同一乘
　无心记南北

　慈悲说斯法　　现疾为众生　　纯陀献后供
　妙德亦同行　　名相有差别　　法身同一形
　化身千万亿　　方从立空名　　不须执有法
　圆通最大精

　欲得真成佛　　无心于万物　　心如境亦如
　真智从如出　　定慧等庄严　　广演波罗蜜
　流通十方界　　诸有不能疾　　报汝学道人
　祇么便成佛

　读经须解义　　解义始修行　　若能依义学
　即入涅槃城　　读经不解义　　多见不如盲
　缘文广占地　　心中不肯耕　　田田总是草
　稻从何处生

　有人道不得　　是伊心王黑　　不能自了事
　埋藏一群贼　　群贼多贪痴　　缘事说是非
　心王被贼使　　劫劫无出期　　见花不识树
　果熟始应知

　君家住聚落　　余自居山谷　　山空无有物
　聚落百种有　　有者吃饭食　　无者空张口
　口空肚亦空　　还将空吃有　　有尽物归空
　同体无前后

　诸佛与众生　　元来同一家　　不识亲尊长
　外面认假爷　　优昙不肯摘　　专采葫芦花
　葫芦花未落　　常被三五拁　　如斯之等类
　轮转劫恒沙

　余为田舍翁　　世上最贫穷　　家中无一物
　启口说空空　　旧时恶知识　　总度作师僧
　和合一处坐　　常教听大乘　　食时与持钵
　唯我一人供

　平等无有二　　终日同宅住　　世人不了妄
　心生外缘取　　取得外相佛　　乐却变成苦
　苦即诸法生　　大海从何渡　　为报知音者
　好好看道路

　故宅有宝珠　　却向田野求　　这个一群贼
　赚你徒悠悠　　泥上搽妆粉　　壁上涂浑油
　愚人见梦事　　赞叹道能修　　腊月三十日
　元无一物收

　山中失却心　　任运腾腾语　　语即说空空
　空中无蛇鼠　　有心波浪起　　无心是净土
　净土生真佛　　佛还传佛语　　佛能度众生
　众生是佛母

　心王不能了　　何不依真智　　一吼百兽伏
　尽见无生理　　无生理甚宽　　无心无可看
　非内外中间　　非生死涅槃　　诸法无住处
　遨游神自安

　外求非是宝　　无念自家珍　　心外求佛法
　总是倒行人　　般若名尚假　　岂可更依文
　有相皆虚妄　　无形实是真
　日用事无别　　唯吾自偶谐　　头头非取舍
　处处勿张乖　　朱紫谁为号　　青山绝尘埃
　神通并妙用　　运水及搬柴

　意根无自性　　万法本来虚　　外尘都不有
　三界自然无　　五蕴今何在　　尽总入无余
　河沙过去佛　　并在一毛如

　名相本来无　　迷人意欲须　　须时权为说
　迷过患须除　　般若无是非　　无实亦无虚
　八万四千卷　　终归同一如

　人有一卷经　　无相亦无名　　无人能转读
　有我不能听　　如能转读得　　入理契无生
　非论菩萨道　　佛亦不劳成

　阿爷当殿坐　　子向前头立　　父子同宅住
　小魔不敢入　　时开无尽藏　　贫者相供给
　得之永不穷　　免得生忧悒

　欲得真醍醐　　三毒须去除　　嗅无酥酪气
　自见如意珠　　劫火烧不然　　泛海浪中浮
　昔日强索者　　今日作他奴

　报汝寻真理　　偷生佯不闻　　及其身命卒
　心口便纷纭　　我命不能与　　将钱别雇人
　为读如来教　　救护我精神

　城内数万户　　不柰我恒一　　时时师子吼
　禽兽俱皆卒　　教作罗睺罗　　无踪持戒律
　但知入理坐　　日头骨咄出

　　庞居士诗卷中
卍新纂续藏经第 69 册 No. 1336 庞居士语录


　　庞居士诗卷下

　众生多品䫫　　诸佛祇一般　　庶人见天子
　知隔几重关　　若有过人策　　欲见亦不难
　策中契圣理　　坐取国家官
　智度本来如　　众生病尽除　　又度作护法
　一切入无余　　过去恒沙佛　　皆同此一途
　如能达此理　　凡夫非凡夫

　四大本无情　　清虚无色声　　达人悟空理
　知法本无生　　诸佛常现前　　妙德亦同行
　无无无障碍　　心牛不肯耕

　尘六门前唤　　无情呼不入　　二彼总空空
　自然唇不湿　　从此绝因缘　　葛五随缘出
　惟有空寂舍　　圆八同金七

　入理如箭射　　寻文转相背　　直道不肯行
　识路成迷退　　心王不了事　　公臣生执碍
　为此一群贼　　生死如踏碓

　觉他欲打你　　着脚即须抽　　已后再相见
　他羞我不羞　　忍辱第一道　　历劫无冤仇
　此是无生县　　不属涅槃洲

　骂他无便宜　　不应却得稳　　无瞋神自安
　骂他还自损　　忍得有法利　　骂他还折本
　瞋喜同一如　　遁世不闷闷

　识业人稀少　　迷途者众多　　苦中生乐想
　无喜强弦歌　　不饮寻常醉　　昏昏溺爱河
　含笑造殃咎　　后苦莫繇他

　耳闻他骂詈　　心知口莫对　　恶亦不须嫌
　好亦不须爱　　豁达无关津　　虚空无𦊱碍
　此真不动佛　　亦名观自在

　仰手是天堂　　覆手是地狱　　地狱与天堂
　我心都不属　　化城犹不止　　岂况诸天福
　一切都不求　　旷然无所得

　佛有一等慈　　有人心不知　　一切皆平等
　贫富总怜伊　　富者你莫贪　　贫者你莫痴
　无贪心自静　　无痴意莫思

　白衣不执相　　真理从空生　　祇为心无碍
　智慧出纵横　　唯论师子吼　　不许野干鸣
　菩提称最妙　　犹呵是假名

　从根诛则绝　　从根修则灭　　若能双株断
　三乘尽超越　　此非凡夫言　　妙吉分明说
　如来所疗治　　一差不复发

　久种善根深　　同尘尘不侵　　非关尘不染
　自是我无心　　无心心不起　　超三越十地
　究竟真如果　　到头祇个是

　凡夫智量狭　　妄说有难易　　离相如虚空
　尽契诸佛智　　戒相如虚空　　迷人自作持
　病根不肯拔　　执是弄花枝

　牵牛驾空车　　共入无为宅　　无为宅甚宽
　众生却嫌窄　　十方同一室　　何曾有间隔
　有法人不得　　无心自度厄

　世间最上事　　唯有修道强　　若悟无生理
　三界自消亡　　蕴空妙德现　　无念是清凉
　此即弥陀土　　何处觅西方

　宝珠内衣里　　系来无量时　　遇六恶知识
　又常假慈悲　　牵我饮欲酒　　醉卧都不知
　情尽酒复醒　　自见本道师

　世人重珍宝　　我贵刹那静　　金多乱人心
　静见真如性　　性空法亦空　　十八绝行踪
　但自心无碍　　何愁神不通

　端坐求如法　　如法转相违　　抛法无心取
　始自却来归　　无求出三界　　有念则成痴
　求佛觅解脱　　不是丈夫儿

　恶心满三界　　口即念弥陀　　心口相违背
　群贼转转多　　一尘起万境　　倏忽遍娑婆
　色声求佛道　　结果尽成魔

　万法从心起　　心生万法生　　法生有日了
　来去枉虚行　　寄语修道人　　空生有莫生
　如能达此理　　不动出深坑

　佛亦不离心　　心亦不离佛　　心寂即菩提
　心然即有物　　物即变成魔　　无即无诸佛
　若能如是用　　十八从何出

　羊车诱下愚　　鹿车载中夫　　大乘为上士
　鹏巢鹤不居　　鹪鹩住蚊睫　　居士咄盲驴
　若论质利帝　　毕竟一乘无

　有人嫌庞老　　庞老不嫌他　　开门待知识
　知识不来过　　心如具三学　　尘识不相和
　一丹疗万病　　不假药方多

　淼淼长江水　　周而还复始　　昏昏三界人
　轮回亦如此　　轮回改形貌　　长江色不异
　改貌劳神识　　终须到佛地

　睡来展脚睡　　悟理起题诗　　诗中无别意
　唯劝破贪痴　　贪瞋痴若尽　　便是世尊儿
　无烦问师匠　　心王应自知

　世人重名利　　余心总不然　　束薪货升米
　清水铁铛煎　　觉熟捻铛下　　将身近畔边
　时时抛入口　　腹饱肚无言

　行学非真道　　徒劳神与躯　　千里寻月影
　终是枉工夫　　不悟缘声色　　当今学者疏
　但看起灭处　　此个是真如

　教君杀贼法　　不用苦多方　　慧剑当心刺
　心亡法亦亡　　心亡极乐国　　法亡即西方
　贼为象马用　　神自作空王

　不用苦多闻　　看他彼上人　　百忆及日月
　元在一毛尘　　心但寂无相　　即出无明津
　若能如是学　　几许省精神

　惭愧好心王　　生在莲华堂　　恒持般若剑
　终日带浮囊　　常怀第一义　　外国赖恩光
　五百长者子　　相随归故乡

　惭愧好意根　　无自亦无他　　无自身无垢
　无他尘不加　　常居清净地　　知有不能过
　旧时恶知识　　总见阿弥陀

　惭愧好舌根　　常开大道门　　世间三有事
　实是不能论　　相逢唯说道　　更莫叙寒温
　了知世相假　　俗礼也徒烦

　惭愧一双耳　　常思解脱声　　若论俗语话
　实是不能听　　闻财耳不纳　　闻色心不生
　不受有无语　　何虑不惺惺

　惭愧一双眼　　曾见数般人　　端正亦不爱
　丑陋亦不瞋　　当头异国色　　何须妄起尘
　低头自形相　　都无一处真　　身心如幻化
　满眼没怨亲

　惭愧一躯身　　梵号波罗柰　　被贼一群使
　寻常不自在　　亦名为枯井　　亦名为鞲袋
　亦名朽故宅　　亦名幻三昧　　佛骂作死尸
　乘尸渡大海　　大海元无水　　死尸非是船
　熟看世上事　　总是假因缘　　若了身心相
　空里任横眠　　具此六惭愧　　实是不求天
　一时复一时　　步步向前移　　无常有限分
　早晚即不知　　古人一交语　　预办没贫儿
　闻少须修道　　莫待衰老时　　邂逅符到来
　赚你更无疑　　劝君不肯听　　三涂真可悲
　一日复一日　　百年渐渐毕　　急急除妄想
　无念成真佛　　更莫苦攀缘　　窥他世上物
　忽然无常至　　累劫出不得

　一宿复一宿　　光阴渐渐促　　报你心王道
　依智莫依识　　依智见真佛　　依识入地狱
　若沦六趣中　　受苦无时足

　一年复一年　　务在且迁延　　皮皱缘肉减
　发白髓枯干　　毛孔通风过　　骨消椽梠宽
　水微不耐热　　火少不耐寒　　幻身如聚沫
　四大亦非坚　　更被痴狼使　　无明晓夜煎
　惟知念水草　　心神被物缠　　云何不忏悔
　便道舍财钱　　外头遮曲语　　望得免前愆
　地狱应无事　　准拟得生天　　世间有这属
　冥道不如然　　除非不作业　　当拔罪根源
　根空尘不实　　内外绝因缘　　积罪如山岳
　慧火一时燃　　须臾变灰烬　　永劫更无烟
　迷时三界有　　悟即出嚣缠　　心无六入迹
　清净达本源　　地狱成净土　　招手别诸天
　报语三涂宅　　共你更无缘　　非论早与晚
　悟理即无边

　心如即是坐　　境如即是禅　　如如都不动
　大道无中边　　若能如是达　　所谓火中莲
　无求乃法眼　　有念却成魔　　无求复无念
　即是阿弥陀　　真如共菩萨　　总祇较无多
　炼尽三山铁　　镕销五岳铜　　林枯鸟自散
　海竭绝鱼龙　　无师破戒行　　有法尽皆空
　菩萨无烦恼　　众生爱皱眉　　无恼缘无贼
　皱眉被贼欺　　不须问师匠　　心王应自知
　智者观财色　　了知是幻虚　　衣食支身命
　相劝学如如　　时至移庵去　　无物可盈余
　凡夫贪着事　　不免三界轮　　与说无生理
　闭耳佯不闻　　如斯之等䫫　　何日出嚣尘
　壁𦘕枉用色　　不如脱空佛　　住法比无住
　阴中对白日　　不信有无言　　看取波罗蜜
　见时如不见　　闻时如不闻　　喜时如不喜
　瞋时如不瞋　　一切尽归如　　自然无我人
　斋须实相斋　　戒须实相戒　　有相持斋戒
　到头归败坏　　败坏属无常　　从何免三界
　心王不了事　　遮莫向名山　　纵令见佛像
　实以不相关　　猿猴见水月　　捉月始知难
　缘事求解脱　　累劫无出期　　直须入理性
　成佛更无疑　　虽然不受记　　见是世尊儿
　佛遣灭生灭　　生灭长相随　　不学大人相
　却作小孙儿　　持心更觅佛　　岂不是愚痴
　无事被他骂　　佯佯耳不闻　　舌亦不须动
　心亦不须嗔　　关津无障碍　　即是出缠人
　真如本无相　　所得是凡流　　昔时为父子
　长大出外游　　今日相遇见　　父少子白头
　一生解缚钝　　浑身纳里眠　　心中无意识
　耳无绳索牵　　心本无系缚　　同尘亦无喧
　欲得真解脱　　持刀且杀牛　　牛死人亦亡
　佛亦不须求　　全身空里坐　　即度死生流
　极目观前境　　寂寥无一人　　回头看后底
　影亦不随身

　贪瞋不肯舍　　徒劳读释经　　看方不服乐
　病从何处轻

　取空是取色　　取色色无常　　色空非我有
　端坐见家乡

　经体本无名　　受持无色声　　心依无相理
　真是金刚经

　孙儿正啼哭　　母言来与金　　捻他黄叶把
　便即正声音

　别泪成河海　　骨如毗富山　　祇缘尘识法
　所以遣心然

　前人若有事　　我犹佯不知　　何况他无问
　谗舌强卑卑

　劝君师子吼　　莫学野干鸣　　若能香象起
　感得凤凰迎

　一种学事业　　亦来登选场　　祇缘口义错
　落第在他乡

　心王不了事　　却被六贼使　　共贼作火下
　无繇出生死

　别人终不贱　　别宝终不贫　　祇今担铁汉
　不肯博金银

　十方同一会　　各自学无为　　此是选怫处
　心空及第归

　有男不肯婚　　有女不肯嫁　　父子自团栾
　共说无生话

　四性同一舍　　三身同一室　　一切恶知识
　总见弥陀佛

　教君一个法　　有事无处避　　若能如理修
　存本却有利

　道是无为道　　修人自有为　　假即无头数
　真中实是稀

　无求胜礼佛　　知足胜持斋　　本自无薪火
　何劳更拾柴

　说事满天下　　入理实无多　　常被有为缚
　何日见弥陀

　起时惟法起　　行时共佛行　　腾腾三界内
　诸法自无生

　大海淼无涯　　众生自着枷　　无求出妙德
　心生劳算沙

　一念心清净　　处处莲花开　　一华一净土
　一土一如来

　　七言

　大唐三百六十州　　我暂放闲乘兴游
　瞬息之间知事尽　　若论入理更深幽
　共外知识呷清水　　总是妄想无骨头
　却归东西山道去　　不舍因缘骑牯牛
　后望青山平似掌　　前瞻汉水水东流
　试问西域那提子　　遗法殷勤无所求
　自入大海归火宅　　不觉乘空失却牛
　有人见我归东土　　我本元居西海头
　来去自然无障碍　　出入生死有何忧

　无思无念是真空　　妙德法身自见中
　应机接物契真智　　十方世界总流通
　通达无我无人法　　人法不见有行踪
　神识自然无挂碍　　廓周沙界等虚空
　不假坐禅持戒律　　超然解脱岂劳功

　菩提般若名相假　　涅槃真如亦是虚
　欲得心神真解脱　　一切名相本来无
　十方世界风尘净　　州州县县绝艰虞
　王道荡荡无偏党　　举国众生同一如
　不动干戈安万姓　　法王合掌髻中珠

　空中自见清凉月　　一光普照娑婆彻
　此光湛然无去来　　不增不减无生灭
　尔是妙德现真身　　刹那不起恒沙劫
　无边无尽如虚空　　虚空无边不可说

　但自无心于万物　　何妨万物常围绕
　铁牛不怕师子吼　　恰似木人见花鸟
　木人本体自无情　　花鸟逢人亦不惊
　心境如如祇个是　　何虑菩提道不成

　清净无为无识尘　　不舍肉身妙法身
　祇为众生有漏习　　权止草庵转法轮
　法轮常转无人见　　优昙时时一出现
　无相真空妙法身　　历劫恒沙不迁变

　莫求佛兮莫求人　　但自心里莫贪瞋
　贪瞋痴病前顿尽　　便是如来的的亲
　内无垢兮外无尘　　中间豁达无关津
　神无障碍居三界　　恰似琉璃处日轮

　心王若解依真智　　一切有无俱遣弃
　身随世流心不流　　夜来眼睡心不睡
　天堂地狱总无情　　任运幽玄到此地

　报汝世人莫痴憨　　暂时权住此草庵
　无想衣食饱暖后　　世间有物不须贪
　此身幻化如灯𦦨　　须臾不觉即头南

　一切有求枉用功　　想念真成着色空
　差之毫𨤲失千里　　有生劫劫道难通
　痴心望出三界外　　不知元在铁围中

　十二部经兼戒律　　执相依文常受持
　生生获得有为果　　随在三界无出期
　若能离相直入理　　理中无念亦无思

　贝多叶里优昙华　　万象皆如同一家
　欢喜摘华不见果　　吉祥采果不观华
　缘之本来元不识　　法王呵之如稻麻

　田舍老翁入聚落　　眼耳鼻舌俱失却
　内外寻访觅无踪　　旧时住处空寂寞
　却归堂上问空王　　总在此间学无作

　黄叶飘零化作尘　　本来非妄亦非真
　有情故宅含秋色　　无名君子湛然春

　未识龙宫莫说珠　　从来言说与君殊
　空拳祇是婴儿信　　岂得将来诳老夫

　迷时爱欲心如火　　心开悟理火成灰
　灰火本来同一体　　当知妄尽即如来

　真为家贫无一物　　此语总是空里出
　出语还须归本源　　不敢违他过去佛

　父子相守空山坐　　无相如如寄有间
　世人见静元无静　　看似闲时亦不闲

　八万四千同一理　　事相差别立异名
　十二围陀及疏论　　殷勤三六不须生

　十方国土皆吾宅　　长者大门常日开
　有识名人守院外　　无心入理见如来

　世人爱假不爱真　　世人怜富却憎贫
　唯敬三涂八不净　　背却如来妙色身

　更无别路超生死　　前佛后佛同一般
　舒即周流十方刹　　敛时还在一毛端

　惟有一门无钥匙　　伸缩低昂说是非
　但能宣得无生理　　善巧方便亦从伊

　二乘皆曰不堪任　　上士之人智慧深
　欲得神通等居士　　无过于物总无心

　　杂句

　　行路易。行路易。内外中间依本智。本智无情法不生。无生即是入正理。非色非心放一光。空里优昙显心地。名为智。智为尊。心智通同达本源。万物同归不二门。有非有兮理常存。无非无兮无有根。未来诸佛亦如是。现在还同古世尊。三世俱皆无别道。佛佛相授至今传。

　　外无他兮内无自。不动干戈契佛智。通达佛道行非道。不舍凡夫有为事。有为名相尽空华。无名无相出生死。

　　余有一大衣。非是世间绢。众色染不着。晶晶如素练。裁时不用刀。缝时不用线。常持不离身。有人自不见。三千世界遮寒暑。无情有情悉覆遍。如能持得此大衣。披了直入空王殿。思思低思思。自叹一双眉。向他胜地坐。万事总不知。六识若似眉。即得不思议。六识若嫌眉。论时没脑痴。伊若去却眉。即被世人欺。饶你六识喽啰汉成乞索儿。

　　出一屋。入一屋。来来去去教他哭。来去祇为贪瞋痴。于今悟罢须知足。知足常须达本源。去却昔时恶知识。恶知识将伊作手力。法施无前后。共护无生国。

　　无事失却心。走向门前觅。借问旧知识。寂绝无踪迹。却归堂上审思看。改却众生称心安。不能出外求知识。自向家中入涅槃。大丈夫。昔日有。今日无。家计破除尽。赎得一群奴。奴婢有六人。一人有六口。六六三十六。常随我前后。我亦不拘伊。伊亦不敢走。若道菩提难。菩提亦不难。少欲知足毛头宽。远离财色神自安。分明了见三涂苦。世上名闻不相关。

　　难复难。持心离欲贪涅槃。一向他方求净土。若论实行不相关。枉用工夫来去苦。毕竟到头空色还。

　　易复易。即此五阴成真智。十方世界一乘同。无相法身岂有二。若舍烦恼觅菩提。不知何方有佛地。

　　正中正。心王如如六根莹。六尘空。六识净。六六三十六。同归大圆镜。

　　阿难贝多叶。持来数千劫。七宝藏中付迦叶。分为十二部。析作三乘法。

　　非故亦非新。应化随缘百亿身。若有真如一合相。一亿还同一聚尘。

　　珠从藏中现。显赫呈光辉。昔日逃走为穷子。今日还家作富儿。

　　心依真智。理逐心行。理智无碍。心亦无生。迷即有我。悟即无情。通达大智。诸法不成。五神无主。六国安宁。七死弗受。八镜圆明。随宜善化。总合佛经。过即已过。更莫再寻。现在不住。念念勿侵。未来未至。亦莫预斟。既无三世。心同佛心。依空默用。即是行深。无有少法。触目平任。无戒可持。无垢可净。洞达虚心。法无寿命。若能如是。圆通究竟。

　　居士见僧讲金刚经。至无我无人。居士问云。既无我无人。是谁讲。谁听。座主无语。居士乃与颂曰。

　　无我复无人。作么有疏亲。劝师休历座。不似直求真。金刚般若性。外绝一纤尘。我闻并信受。总是假名陈。

　　历代赞文(并诸方拈古附)

　　大丞相张天觉

　宁可饥寒死路边　　不劳土地强哀怜
　满船家计沉湘水　　岂羡芒绳十百钱

　　径山佛日大慧禅师

　无生本无说　　说着即话堕　　骨肉团栾头
　大虫看水磨

　　举。居士问马大师。不与万法为侣者是什么人。大师云。待汝一口吸尽西江水却向汝道。

　　东林圭老

　大海波涛浅　　小人方寸深　　海枯终见底
　人死不知心

　　云门杲公禅师

　一口吸尽西江水　　甲乙丙丁庚戊己
　咄咄咄　　啰啰哩

　　白云端和尚

　一口吸尽西江水　　万古千今无一滴
　要须党理不党亲　　马祖可惜口门窄

　　举。居士问仰山。久向仰山。到来为什么却覆。仰山竖起拂子。居士云。恰是。仰山云。是仰是覆。居士拍露柱一下。云。虽无人见。露柱与我证明。仰山掷下拂子云。一任举似诸方。

　两个八文为十六　　从头数过犹不足
　拏来乱撒向阶前　　满地团团春藓绿

　　庞居士诗卷下(终)
