卍新纂续藏经第 69 册 No. 1350 保宁仁勇禅师语录


　　No. 1350-A 金陵保宁禅院勇禅师语录序

　　凤台山老。南方游行时。至杨朱泣岐处。遇一善知识。白雪蒙头。师子踞坐。以金圈栗棘为佛事。布施十方学者云。铁围山可透。吾金刚圈不可透。大海水可吞。吾栗棘蓬不可吞。若透一圈。即百千万亿圈。透之无疑。一切烦恼。于此解脱。若吞一蓬。则百千万亿蓬。吞之不疑。一切功德。于此成就。时诸比丘。罔然退席。莫知所措彼上人者。从容道场。独蒙授记。后十五年。凤台山顶。震大雷音。三草二木。均沾一雨。其徒录其语。请无为子以序之云耳。时皇宋元丰元年。清明日。无为子杨杰述。

　　No. 1350-B 开堂疏

　　龙图阁学士给事中知军府兼本路兵马钤辖　　王贽　撰

　　伏以。西竺真风。南宗密印。一言悟道。犹成药病之差。三界唯心。举有色空之别。然而设喻筏而导初地。破迷云而证了因。非假师承。曷臻壶极。所以维摩居士启不二门。迦陵仙音遍大千界。今禅师勇公。孤云雅尚。皓月素规。电影掣乎迅机。珠光圆于具戒。四大非我。靡流翠竹之形。五蕴皆空。岂滞华巾之结。属宝坊之虚次。奉使移之举能。命震潮音。庸安海众。猊座中设。鼍鼓载扬。傒悲海之宣猷。俾含生之蒙益。圣风倡炽。祖叶敷芬。成是胜缘。绵乎不朽。谨疏。

　　No. 1350

　　保宁禅院勇和尚语录

　　参学门人　(道胜　圆净)　　录

　　金粟沙门　通乘　重梓

　　上堂

　　问堂。表白宣疏了。师指法座云。三世诸佛。今古祖师。尽在者里。转大法轮了也。却向诸人脚跟下过去。还见么。若见。眉毛眼睫。常放光明。若不见。看看山僧步步入泥入水去也。

　　乃上座拈香。此一瓣香。祝延今上皇帝。伏愿。圣躬万岁万万岁。帝业等乎山河。鼎祚齐于天壤。又拈香。此一瓣香。奉为阖国采僚文资武列。伏愿。振谟猷乎远大。流勋业以绵长。六军常清。万姓永泰。

　　又拈香。大众。此一瓣香。古今无价。佛祖不传。且道。从什处得来。还知落处么。若也知得。祇者里参见真善知识。若也不知。爇向炉中。供养我先住杨岐。后住云盖。会和尚。

　　乃升座。蒋山白槌云。法筵龙象众。当观第一义。师乃顾众云。委悉么。若不委悉。为蛇画足去也。古佛岩前。千华竞秀。曹溪源上。万派归流。莫有陟𡾟险。涉渺弥者么。不顾危亡。便请相见。

　　时有僧问。昔日灵山一会。迦叶亲闻。此日知府临筵。请师举唱。答。红日当空。清风匝地。僧云。解吹无孔笛。天下总闻声。答。寒山抚掌。拾得呵呵。僧云。若不泛舟。焉知海阔。答。利动君子。

　　问。承知府有言。一言悟道。犹成药病之差。不假一言。如何接人。答。月似弯弓。少雨多风。僧云。兔角杖头挑日月。龟毛拂子指乾坤。答。十字纵横。僧云。香烟迥彻清霄外。朝盖光临证祖机。答。踏破草鞋赤脚走。新罗国里问知音。

　　问。善战者不施寸刃。今日当场。如何决胜。答。看。僧云。犹是干戈相待。答。两段不同。僧云。解带却兵犹费力。仰天长啸未为功。答。相识满天下。僧云。忽遇满身锋刃来。又作么生。答。吃棒得也未。僧云。洎合放过。师拍膝一下。僧便喝。答。作家。僧拟议。答。钝致杀人。

　　问。昔年云外人皆委。今日廛中事若何。答。山僧爱瞋不爱喜。僧云。斩新日月。特地乾坤。答。恰似不相逢。僧云。紫陵岩畔千华秀。白玉楼前万姓歌。答。未必心头似口头。僧云。作家宗师。出世太晚。答。这个衲僧。世间罕有。僧云。也不消得。师嘘一声。

　　问。诸佛出世。地布金莲。师今出世。有何祥瑞。答。青天白日。僧云。五叶芬芳传宝印。三乘悟了化人天。答。截断千山路。冲开万里关。僧云。金风远布。野老讴歌。答。在处有芳草。僧云。不登谢公船。争见钓鱼手。答。心不负人。面无惭色。

　　一僧礼拜了胡跪。以手向怀中。取物作呈似势。师左顾。僧起立。作献物势。师右顾。僧伸手作接物。复安怀内。师以手直下指。僧拟议。师云。祇有这个。无那个。僧以手一划。答。果然。僧便归众。师乃笑。

　　问。朝贵殷勤伸三请。鸿儒硕学尽光临。祖师西来端的意。乞师方便指人心。答。铁牛爱吃无根草。僧云。月轮光辉于此日。时人尽唱太平歌。答。眼里无筋一世贫。僧云。龙图证明。学人礼谢。答。放过一着。

　　乃云。问答已周。何不散去。既不然者。更引些葛藤。向净地上。作一场狼藉去也。正法眼藏。亘古亘今。祖祖密传。印印相可。语言路绝。思虑情忘。一切群生。各具斯事。然难信之法。措者还稀。上上之机。方能凑泊。若凑泊得去。便与三世佛祖。有情无情。悉皆同参无他。非前非后。有何生死可出。佛道可成。不假多劫修行。弹指悉皆具足。行住坐卧。任运施为。见闻觉知。随缘应用。睡来合眼。饭来开口。寒即向火。热即取凉。既到者个平实田地。匹上不足。匹下有余。若是祖宗门下客。直须向火𦦨里藏身。微尘里走马。东涌西没。同死同生。烁迦罗眼不能窥。千手大悲把不住。裂破毗卢印。扫尽衲僧踪。然虽如是。剑阁路危终易度。赵州关险大难行。

　　但仁勇。生而且昧。长又寡闻。虽挹宗机。拟终深薮。比奉知府龙图。特垂台命。阖府采僚。同赐佥俞。令某继此道场。实增忝幸。敢将上善。仰延宸算。傍祝府僚。伏愿。知府龙图。早升陛阙。荣陟鼎槐。运使郎中。亟闻漕最。殊被帝恩。运判都官。英声遐播。清职骤跻。通判驾部阖府采僚。理状弥光。亨衢骤进。更愿。今辰席上。外府尊官。永心腹于王家。常眷隆于释宝。又承僧职大师。蒋山清凉和尚。同垂象驾。共建法筵。诸多檀越。惟愿。常臻福庆。永贲佛乘。乃云。大化无为道太平。阎浮日月转分明。丰年野老讴歌甚。在处嘉禾合穗生。久坐尊官。伏惟珍重。

　　师在蒋山受小疏。大众集定。僧呈法衣。师捻起身上袈裟云。大众且道。这个是。那个是。若道这个是。争柰那个何。若道那个是。争柰这个何。却顾众云。如今不免对大众前。改头换面。捻一放一去也。

　　便卸袈裟。披法衣。登座云。风不来林不动。下坡不走。快便难逢。有么。

　　时有僧问。金陵城下。祖令当行。如何是祖令当行。师云。烁电久于云里现。忽雷今已震多时。进云。月轮光辉于此日也。答。照见肝胆。进云。莫道梁王不识达磨。答。时来天地皆同力。

　　问。诸佛出世。转大法轮。师今出世。有何祥瑞。答。山青水绿。进云。学人未晓。乞师再指。答。一阵风来一阵寒。进云。一等勿弦琴。唯师弹得妙。答。且莫唤钟作瓮。

　　问。久居岩谷即不问。入廛化导事如何。答。真不掩伪。进云。恁么则群生有赖去也。答曲直迥然分。进云。群生已蒙师指示。向上宗乘事若何。答。一人泉在最高峰。进云。四海共参真般若。十方同用佛毗尼。答。三十年后。明眼人前。不得错举。僧云。府尹不虚伸请命。学人礼拜谢师恩。答。分明记取。

　　僧问。诸佛出世。地布黄金。人王出世。以恩济人。和尚出世。以何示人。答。南北山相对。东西有路分。僧云。钟阜峰前瑞气发。凤皇台畔祖风兴。答。几多游赏客。到此尽迷源。僧云。葵华偏向日。逝水不回流。答。依稀似曲才堪听。又被吹将别调中。进云。大众证明。学人礼谢。答。礼拜直须头点地。

　　师云。莫更有问话者么。何妨出来结缘。

　　师乃云。夫参学人。直须具顶门上眼。超世英雄。于一切人天众前。震法雷。击法鼓。藏锋露刃。掣鼓夺旗。吼师子音。作大佛事。若能如是。方有些子丈夫之气。山僧今日。不惜眉毛。入泥入水去也。我佛世尊。为一大事因缘敁。出现于世。敢问诸德。作么生是一大事。良久云。五千余卷诠不尽。三世诸佛赞不及。今古祖师提不起。还委悉么。若委悉去。不动步超释迦越弥勒。又何必更令山僧。向诸德前。鼓两片皮。压良为贱。然虽如是。不许夜行刚把火。直须当道与人看。乃云。炉冶钳锤枉用工。吹毛何必在磨砻。灵光昨夜辉牛斗。坐致升平宇宙中。久立。

　　授帖日。升座云。莫有问话者么。僧便出。师云。等闲垂钓。僧礼拜了。画一圆相。师以右手抛向后。僧又画一圆相。师以左手抛向后。僧归众。师云。更有什么。僧无语。师拍膝云。龙头蛇尾。僧云。贼过后张弓。师乃笑。复云。明珠历掌。别者还稀。宝镜当台。何人鉴照。锋前一路。截断众流言。下千差。随波逐浪。所以展则大千俱遍。不展则丝发不存。与么语话。犹是化门之说。且道。不落化门一句。作么生道。道泰不传天子令。时清休唱太平歌。

　　谢了又云。千峰壁立滑于苔。不惜眉毛露出来。直下早逾千万里。那堪于此更徘徊。喝一喝。下座。

　　师入院。迎到法堂前。乃指座云。大众。巍巍堂堂。万象难藏。通上彻下。谁敢承当。遂登座云。一二三。才坐定。顾众云。委悉么。若不委悉。撒沙撒土去也。迦叶门下。水泄不通。万仞崖前。凡圣路绝。且道。把住即是。放行即是。尽法无民。有疑请问。(问答不录)乃云。欲升此座。应须作礼须弥灯王。且道。须弥灯王在什处。又向什处作礼。为复心存意想。为复缘虑俱忘。为复心境一如。为复万法空寂。若与么见解。未出常流。既不与么。又作么生。棒打石人头。嚗嚗论实事。直饶博闻强识。世智辩聪。得大总持。具无碍辩。于祖师门下。转勿交涉。所以此事不可以有心求。不可以无心得。不可以语言造。不可以寂默通。非得失是非。缁素贵贱。凡圣差降。情量智解之所能及。诸人到者里。如何即是。若是大丈夫儿。直下真不掩伪。最亲切处。自肯方亲。山僧与么道。已是相埋没了也。如今莫有不受人瞒者么。良久云。平生肝胆向人倾。相识犹如不相识。遂拈杖云。无限云山藏不得。却𢹂黎杖入廛来。千门万户俱敲遍。今日分明卓凤台。卓一下。下座。

　　上堂。拍禅床云。心外无法。万法唯心。心既不生。法从何立。山河大地。甚处得来。三十年后。忽有人问。转身句。作么生道。良久云。潼关虽易度。剑阁转难行。参。

　　上堂。一切法门无尽海。同会一法道场中。拈起杖云。拄杖子。遇寒则普天寒。遇热则普天热。且道。不寒不热一句。作么生道。卓禅床一下云。明年大有新条在。恼乱春风卒未休。参。

　　上堂。拈拄杖云。千江月现。万派归流。长垂直钩。钓着鳌头。森罗万象。总在者里。如今贱卖与。诸人还要么。若要。堪作什么。若不要。从教向大洋海里。兴云致雨。作风作浪去也。卓一卓乃喝。下座。

　　问。师唱谁家曲。宗风嗣阿谁。答。行到水穷处。坐看云起时。进云。杨歧嫡子。临济儿孙。答。千言万语无人会。又逐流莺过短墙。

　　问。如何是佛。答。近火先燋。

　　问。如何是道。答。溺泥有刺。进云。如何是道中人。答。切忌踏着。

　　乃云。心随万境转。转处实能幽。随流认得性。无喜亦无忧。拍禅床云。保宁作一头水牯牛去也。还有相随者么。若相随得。鼻孔在什处。若相随不得。保宁自起自倒去也。复云。有意气时添意气。不风流处也风流。

　　上堂。一法有形。翳汝眼睛。眼睛不明。世界峥嵘。拈杖云。见么。若见则遮却眼光。若不见。则失却拄杖。且作么生。道得不受人瞒底句。良久云。平地未为险。远山焉足高。卓拄杖。下座。

　　上堂。光阴倏忽。寒暑迭迁。不涉春缘。道将一句来。良久云。始见去年九月九。今年又见秋叶黄。参。

　　上堂。保宁乍住不曾停。日日街头巷尾行。张三李四相逢着。剔起眉毛作么生。拍手笑。下座。

　　上堂。拍禅床云。不是心。亦非佛。问君毕竟是何物。昨夜金刚努目瞋。一拳打破精灵窟。喝一喝。下座。

　　上堂。满口是舌。都不能说。碧眼老胡。当门齿缺。

　　开炉上堂。举丹霞行脚。到一院遇天寒。遂将木佛烧火向。院主叱骂丹霞。乃院主眉须堕落。大众。院主眉须堕落。即且置。且道。丹霞眉毛在么。若也见得。与古佛同参。若也不见。切忌拨无因果。

　　后有僧。问天竺。丹霞烧木佛。意旨如何。竺云。寒即围炉向暖火。热即竹林溪畔坐。保宁也无木佛与诸人烧。堂中自有无烟火。要向即向。要拨即拨。且道。与古人。是同是别。乃云。上闲僧多。下闲僧少。

　　上堂。一人发真归源。十方虚空。悉皆消殒。拍禅床云。大众。为什么。却有人透者里不过。良久云。自是不归归便得。五湖烟景有谁争。

　　上堂。快马一鞭。快人一言。直饶与么。犹是钝汉。乃召众云。吃茶去。

　　上堂。释迦掩室于摩竭。已泄天机。净名杜口于毗耶。特地饶舌。少林九年面壁。老不歇心。永嘉一宿曹溪。徒夸英俊。保宁与么道。还有过也无。路逢剑客方呈剑。不是诗人不献诗。参。

　　上堂。一尘入正受。诸尘三昧起。诸尘入正受。一尘三昧起。遂拈杖云。保宁有时拈头作尾。有时拈尾作头。金刚脚底踣跳。蟭螟眼里藏身。朝到西天。暮归东土。即且置。祇如不动步一句。作么生道。卓拄杖云。无事莫行偏僻路。等闲惹得是非来。参。

　　问。如何是佛。答。铁锤无孔。

　　问。如何是祖师西来意。答。雪上加霜。

　　发化主上堂。尽十方世界。为一大阵。若圣若凡。种种异类。出此不得。释迦为主将。文殊作先锋。普贤为殿后。阵势既圆。且道。与什人相见。良久云。定光金地遥招手。智者江陵暗点头。遂拈拄杖云。如今尽在保宁拄杖头上。开甘露门。示真实相。展缩无碍。纵横自由。还见么。若也见得。真不掩伪。若也不见。分付诸方化主。一任将向南州北县。扶过断桥水。伴归无月村。卓一下。下座。

　　上堂。立春日。打泥牛。一棒两棒。千头百头。雪华深覆辨不得。顶门有眼徒悠悠。拍手云。啰啰哩。恼乱春风卒未休。

　　上堂。万法是心光。诸缘唯性晓。本无迷悟人。祇要今日了。且道。了底事作么生。良久云。待得雪消去。自然春到来。

　　上堂。金毛师子一哮吼。惊起法身藏北斗。文殊普贤无处走。碧眼也徒夸好手。喝一喝。下座。

　　上堂。迦叶擎拳。阿难合掌。楼至如来。全无伎俩。

　　常州广福上堂。师子窟中。必无异兽。莫有哮吼者么。有僧问。远离金陵丈室。幸届广福道场。向上宗乘。请师举唱。答。微风摇宝铎。红日耀青天。进云。满眸山色秀。遍地野华新。答。白云千里万里。进云。大众证明。学人礼谢。答。多年历日。

　　乃云。保宁今日。不免曲顺人情。举些浸不烂底。多年葛藤。供养大众去也。尘尘尔。刹刹尔。山是山水是水。弥勒不入楼阁。善财不须弹指。以手一划云。微尘世界。冰消瓦解。且道。弥勒善财在什处。若向者里参彻去。不妨在处称尊。若也不见。客路如天远。侯门似海深。

　　回庄上堂。记得鹅湖和尚。一日点净后。不赴堂。遂入方丈里睡。斋后知事来白云。和尚何不赴堂。鹅湖云。庄上吃油糍来。晚间庄主到云。今日谢和尚吃油糍。

　　大众。为复是师通妙用。本体如然。平地上刚然捏怪。既不与么。又作么生。良久云。者个公案。一任天下人批判。保宁也无神通妙用。亦无宿命他心。院在江宁府。庄属宜兴县。水路一千。陆路四百。孤舟野渡。处处经过。堤柳岩华。时时间发。前月出去。昨日归来。庄上也不曾吃他油糍。祇是炊白米饭。煮野菜羹。疗饱充饥。随家丰俭。然虽如是。更有一般堪笑事。米中粒粒遍生虫。参。

　　上堂。入荒田不拣。信手拈来草。触目未尝无。临机何不道。乃云。保宁今日。为众竭力。入荒田去也。拈拄杖云。有时亦随春生。有时不逐夏长。亦能杀人。亦能活人。杀人也。醍醐上味。翻成毒药。活人也。一切毒药。皆是醍醐。如今更不囊藏。分明揭向诸人。且道。是醍醐。是毒药。良久云。无事莫将容易服。古今曾误几人来。卓一下。下座。

　　上堂。金陵故都。凤台宝地。诸上善人。同会一处。不顾释迦遗教。不待弥勒授记。任他春去秋来。管你盐贱。米贵。二时展钵开单。说甚珍羞百味。健即经行。困即打睡。祇闻有象王蹴踏。焉知得师子游戏。拍禅床云。大众。沩山水牯牛。今日五更。失却鼻孔。下座。

　　上堂。横按杖云。云从龙。风从虎。甘草甜。黄连苦。洪波浩渺浪滔天。须弥顶上日卓午。卓拄杖。下座。

　　上堂。如来明星现时成道。大众且道。明星几时不现。

　　上堂。良久。以手掴口云。大多口生。

　　上堂。譬如琴瑟箜篌琵琶。虽有妙音。若无妙指。终不能发。拈拄杖云。者个且非琴非瑟。有大妙音。众中莫有妙指者么。试请一发看。若无。保宁自家品弄去也。横按杖云。还闻么。良久云。一堂风冷淡。千古意分明。

　　上堂。曹溪路上。野老讴歌。古佛堂前。行人舞袖。脚踏实地。天下人知。鼻孔辽天。作么生辨。乃云。无孔笛吹云外曲。五湖何处觅知音。

　　因长芦和尚来上堂。金将火试。水将杖试。大众。祇如金不将火试。水不将杖试。还有人辨得么。若辨得。是真也假也。深也浅也。若辨不得。且分付与明眼人。

　　上堂。囫囵无缝。诚谓难吞。碎挫将来。捞捷不上。变生为熟。须是当人。五味调和。全归众口。众口即且置。且道。谁是当人者。若也知得。长连床上。开单展钵。若也不知。三十年后。莫相辜负。参。

　　问。承古有言。离相离名人不识。吹毛用了急还磨。以手划云。者个即不问。作么生是用。答。王法无亲。僧便礼拜。师便打。僧云。将军自有嘉声在。答。冰消瓦解。

　　上堂。有头无角。有尾无脚。十方世界。何处安着。金乌日日来消烁。玉兔也被他吞却。嘘一声。下座。

　　上堂。举。空可空非真空。色可色非真色。真色无形。真空无名。无名名之父。无色色之母。为万法之根源。作天地之太祖。师云。肇法师大杀尽力道。未道得一半。何故。若于摩竭门下。满目光生。祖师门下。未梦见在。且道。祖师门下。别有什长处。乃云。有智人前莫举。无智人前莫说。

　　上堂。寅朝有粥。斋时有饭。展钵开单。光明灿烂。行住坐卧无他。一生大事成办。大众且道。与么见解底人。还得尽善也未。良久云。谁知更有离家子。望断碧云生远愁。

　　上堂。保宁有一路。东西徒指注。直下已千差。迥头还错误。不错误。百尺竿头须进步。顾众云。前面有山兼有水。一程分作两程行。

　　上堂。秋风凉。松韵长。未归客。思故乡。且道。谁是未归客。何处是故乡。良久云。长连床上。有粥有。

　　因施主上堂。僧问。雷音已震于沙界。今日相逢事若何。答。久雨不晴。僧云。与么则锦上添华。答。熏天炙地。僧云。起动和尚。师便打。

　　乃云。问既无尽。答亦无穷。若据祖宗门下。本无如是事。若于建化门中。随机施设。亦大矣哉。永嘉云。嗟末法恶时世。众生薄福难调制。去圣远兮邪见深。魔强法弱多冤害。永嘉与么道。且暂时间。曲顺人情。即不可千古之下。要且遭人简点。何故。且我家本无是事。诸佛亦不曾出世。亦无佛可成。亦无法可说。亦无众生可度。亦无烦恼可断。亦无菩提可求。亦无涅槃可证。亦无前际中际后际。亦无正法像法末法。于一切法。求其实性。皆不可得。所以。时亦不去来。法亦不生灭。不见道。一切法不生。一切法不灭。若能如是解。诸佛常现前。所以长沙云。尽十方世界。是沙门一只眼。尽十方世界。是沙门全身。尽十方世界。是个真实人体。尽十方世界。是解脱门。乃至佛及众生。有情无情。有性无性。皆同一体。同一性。同一相。亦无内外中间。取舍爱憎。断常生灭。染净去来。种种知解之所分别。若能如是。则三界不能收。六道不能摄。于一切处。运用去来。无住无著。应物现形。得大自在。或凡或圣。或是或非。逆行顺行。天莫能测。所以永嘉到者里。出手不得。

　　又记得。本净云。道体本无修。不修自合道。弃却一真性。来入闹浩浩。若逢修道人。第一莫向道。实谓诚实之言。保宁与么也。且随方就圆。然虽如是。笑我者多哂我少。

　　上堂。风声浩浩。观音谈不二法门。春色依依。遮那现无相境界。雁回沙塞。莺啭乔林。长空飞白鹤之云。大野洒如膏之雨。实谓头头显焕。处处发明。拈拄杖云。三世十方。不离者里。嘘一声云。眼睫眉毛都落尽。不知何日更重生。

　　上堂。举三圣云。我逢人即出。出即不为人。兴化云。我逢人即不出。出即便为人。此二尊宿。与么为人。犹在半途。保宁今日。路见不平。拈拄杖下座。大众一时走散。掷却便归方丈。

　　上堂。天上无弥勒。地下无弥勒。打破太虚空。如何寻不得。垂下一足云。大众。向什处去也。

　　上堂。释迦出世。弄假像真。达磨西来。将长就短。德山棒临济喝。阳𦦨充饥。梅林止渴。清平世界。不妨夜行。如今莫有吞却佛祖。打破化城者么。良久云。保宁今日。被大众勘破。

　　上堂。山僧二十余年。挑囊负钵。向寰海内。参善知识。十数余人。自家并无个见处。有若顽石相似。参底尊宿。亦无长处。可相利益。自此一生。祇做个百无所解底人。幸自可怜生。忽被业风吹。到江宁府。无端被人。

　　上堂。推向十字路头。住个破院。作粥饭主人。接待南北。事不获已。随分有盐有醋。粥足饭足。且与么过时。若是佛法。不曾梦见。便下座。

　　上堂。至道无难。唯嫌拣择。拈杖云。保宁拄杖子。一时穿却天下衲僧鼻孔了也。卓一下。下座。

　　上堂。法身无相。应物以形。般若无知。对缘而照。上是天下是地。佛殿对三门。僧堂对厨库。拈杖云。这个是保宁拄杖子。阿那个是法身。若向者里透得过。且向三家村里。东买西卖。若也透不得过。天下横行犹未可。金陵还有凤台关。卓一下。下座。

　　上堂。昭昭于心目之间。而相不可睹。拈起杖云。还见么。若见。又道不可睹。晃晃于色尘之内。而理不可分。击杖云。还闻么。若闻。又道不可分。放开即易。捏聚即难。荆棘林中。须知有出身之路。试向七纵八横处。道将一句来。众无语。乃云。若不入水。争见长人。

　　上堂。拈拄杖云。人人尽道。有个黑漆底。祇是用处不同。在诸人分上。竖穷三际。横遍十方。指大地为黄金。搅长河为酥酪。在保宁手里。要横不得横。要竖不得竖。动着即丧。觑着即瞎。当与么时。忙忙之者。普天匝地。下座。

　　上堂。大地北风吹。长天霰雪飞。今朝寒较杀。身上更添衣。大众。有衣则添。无衣添个什么。炉边向火犹嫌冷。更有樵夫跣足行。

　　上堂。春雨如膏。春风如刀。填沟塞壑。㧞树鸣条。会么。鱼行水浊。鸟飞落毛。

　　上堂。不可以智知。不可以识识。拈拄杖云。大众。唤作什么。若唤作拄杖。眉须堕落。若不唤作拄杖。陆地平沉。试向不动纤毫处。道将一句来。良久云。在家祇言为客易。临筌方觉取鱼难。卓一下。下座。

　　上堂。屈屈作什么。昨夜三更。达磨大师。一拳打落保宁当门齿。

　　问。知师解把无星秤。无角铁牛重几多。答。头轻尾重。僧云。此犹是对面相瞒。答。与天下人作榜样。僧云。恁么则人平不语。水平不流。答。犹较些子。

　　问。灵山指月。曹溪画月。未审保宁门下如何。师云。嗄。僧云。有华当面贴。师便喝。僧云。鸳鸯绣了从教看。莫把金针度与人。答。罕逢穿耳客。

　　大觉禅师来。上堂。同声相应。同气相求。定光招手。智者点头。然虽如是。也未免笑破他人口。

　　上堂。唯一坚密身。一切尘中现。所以行住坐卧。念念无生。见闻觉知。心心永寂。善财童子。于一念间。经过一百一十城。参问五十三员善知识。到了不离菩提道场。普光明殿。遮那弥勒。步步相随。文殊普贤。处处出现。若向这里。见得谛去。更须知有向上一路始得。且向上一路。又且如何。吽吽。下座。

　　上堂。祖师门下绝人行。深险过于万丈坑。垂手不能空费力。任他堂上绿苔生。

　　上堂。若说佛法。供养大众。未免眉须堕落。若说世法。供养大众。入地狱如箭。去此二途。当说什么。三寸舌头无用处。一双空手不成拳。

　　上堂。拈杖喝云。谩区区。休碌碌。无相光明常满目。短棹孤舟归去来。五湖四海烟波足。掷拄杖下座。

　　上堂。保宁门户镇长开。毳侣憧憧去复来。二水三山何处是。直须亲到凤皇台。

　　上堂。啮镞之机犹是钝。当锋点的未为亲。那吒十面千眸动。无相灵光翳日轮。喝一喝。下座。

　　大平州瑞竹上堂。主人命升此座。为众说法。若论此座。而无所升。无所不升。若论此法。而无所说。无所不说。三世诸佛。亦如是。东西祖师。亦如是。诸人亦如是。保宁亦如是。既然如是。谁是坐者。谁是立者。谁是说者。谁是听者。若也会得。已是头上安头。若也不会。一任斩头觅活。

　　上堂。十方梵刹。事同一家。量才补职。买帽相头。衲僧家。一日二时。向长连床上。开单展钵。拈匙把箸。欠个什么。糊饼䬪饦。糖糕馂馅。乃寻常茶饭。虽然如是。且道。杓柄在什人手里。若也知得。一任恣意餐啜。若也不知。今日新请典座。

　　上堂。拈拄杖云。宫商角徵羽。金木水火土。卓一下云。卦上吉凶分。三日后看取。

　　上堂。保宁寻常为人。直下是无面目。若也敲骨出髓。直得神号鬼哭。拍手笑云。仁义尽从无处断。世情偏向有钱家。

　　上堂。横按杖云。汝等大丈夫汉。须是一刀两段。直下七纵八横。掷杖云。且待天下人判断。

　　问。寒风凋败叶。犹喜故人归。未审谁是故人。答。杨岐迁化久矣。僧云。更有什么人知音。答。无眼村公暗点头。僧云。死柴头有无烟火。独向应无人得知。答。今日未开炉。僧云。忽遇七纵八横时如何。答。不如缩却手。僧云。谁知烟霭里。犹有钓鱼翁。答。莫乱道。

　　师与李太博。举三句颂次。博云。祇是个不了底公案。师云。试请。太博断看。博云。八棒十三。师云。保宁有什过。博无语。师云。正是个不了底公案。

　　上堂。举。夜夜抱佛眠。朝朝还共起。起坐镇相随。语默同居止。分毫不相离。如身影相似。欲识佛去处。祇者语声是。大众。傅大士此颂。古今不坠。一切人知。向此。瞥地者亦多。错会者不少。玄沙云。大小傅大士。祇认得个昭昭灵灵。洞山聪云。且道衲僧家。日里还曾睡也无。此两转语。谁言世上无仙客。须信壶中别有天。保宁亦有一颂。要眠时即眠。要起时即起。水洗面皮光。啜茶湿却觜。大海红尘生。平地波涛起。呵呵阿呵呵。啰哩哩啰哩。下座。

　　上堂。众集定。良久云。堪作个什么。便下座。

　　上堂。众集定。良久云。犹较些子。便下座。

　　上堂。看看。山僧入拔舌地狱去也。以手拽舌云。啊㖿啊㖿。

　　上堂。森罗及万像。皆于镜中现。以杖指云。北面是厨库。南面是僧堂。中间是佛殿。直下指云。者里是什么。乃云。踏床子也不识。

　　问。如何是保宁境。答。主山头倒卓。进云。如何是境中人。答。鼻孔无半边。

　　问。如何是保宁家风。答。硬糊饼烂䬪饦。进云。忽遇客来。将何祗待。答。粗餐易饱。细嚼难饥。

　　问。如何是佛。答。自屎不觉臭。

　　上堂。一是一。二是二。三是三。四是四。数目甚分明。上下依资次。依资次。有何事。以杖划云。大众。一时乱却六十甲子了也。

　　上堂。行时行。住时住。坐时坐。卧时卧。举手动步皆自由。处处何时有蹉过。自家肚皮自家划。粥饭但飧休忍饿。阿呵呵。记得么。今年十一月是小。十二月是大。

　　上堂。释迦老子。初生下时。周行七步。目顾四方。当与么时。土旷人稀。相逢者少。遂以手指天地。三家村里。东卜西卜。便道。天上天下。唯我独尊。祖祢不了。殃及子孙。下座以手托禅床。召众云。三十年后。不得错举。

　　上堂。哑人唱。聋子拍。永夜风清月虚白。燋砖打着连底冻。天晓一轮光烜赫。文殊普贤醉不知。浡海新罗齐斫额。阿呵呵作什么。从教屎坑里坐。深草里卧。水长船高。泥多佛大。公案现前。一时领过。以杖划一划。下座。

　　上堂。古人底今人用。今人底古人为。古今无背面。今古几人知。㖿呜咿。一九与二九。相逢不出手。

　　上堂。无种灵苗火里栽。铁华还向树头开。蓦然结个团栾果。指似时人处得来。

　　上堂。无边刹境。自他不隔于毫端。十世古今。始终不离于当念。竖穷三际。横遍十方。理事圆融。性相平等。宫殿楼阁。处处庄严。草木山川。重重显露。钟鸣鼓响。时时扬解脱之音。文字语言。句句尽真如之理。离彼离此。无是无非。芥子纳须弥。未为分外。百川归大海。乃是寻常。都亡大小之名。不见有无之相。是故。隐显自在。去住无方。处凡不凡。在圣不圣。此不思议境界。诸人常在其中。为什却不自觉。

　　上堂。侍者烧香罢。师指侍者云。侍者已为诸人说法了也。遂下座。

　　上堂。以两手。画一圆相。擘开捺膝云。浑仑劈不破。三人共两个。滋味信全无。有谁吞得过。吞得过。且与么吞不过。莫乱做。

　　上堂。欲言言不及。林下好商量。且道。作么生商量。时挑野菜和根煮。旋斫生柴带叶烧。

　　上堂。卖扇老婆手遮日。田公布裤不到膝。断头船子任风飘。昨夜篱头吹筚𥷑。

　　上堂。百川异流。同归于海。万涂差别。皆入此宗。卓拄杖云。医得眼下疮。剜却心头肉。

　　上堂。昨夜三更。忽然大地震动。直得须弥岌峇。海水沸腾。其中有无限众生。正在梦中。不觉不知。如存若亡。卓拄杖云。大众。还闻么。几乎丧身失命。

　　解夏上堂。秋风才动。布袋头开。来者自来。去者自去。江淮两浙。足有家风。衡岳庐峰。更多幽致。驱驱辘辘。劫劫波波。须知道。不动如来。未尝举步。且道。不动步一句。作么生道。良久云。适来堂里来。却归堂里去。

　　一日上堂。才出法堂。大众问讯。便归方丈。

　　上堂。举。道远乎哉。触事而真。师云。凉风明月。青山白云。圣远乎哉。体之则神。师云。眉毛上踣跳。眼睫里藏身。拍禅床云。远亲不如近邻。

　　上堂。从他谤。任他非。把火烧天徒自疲。我闻恰似饮甘露。消融顿入不思议。大众。永嘉犹有者个在。

　　真州资福上堂。指座云。资福法座。行住坐卧。快便难逢。不得放过。

　　便升座。众立定。师云。会么。不解作客。劳烦主人。遂下座。

　　上堂。上是天。下是地。南北东西。各依本位。保宁有时翻天作地。翻地作天。唤东作西。唤南作北。捩转鼻孔。换却髑髅。众中有同死同生者。何妨出来。大家出手。有么。良久云。当官莫近前。作客莫落后。

　　上堂。乾坤之内。宇宙之间。中有一宝。秘在形山。且道。是什宝。非青黄赤白。男女等相。是何言欤。虽然如是。匹上不足。匹下有余。

　　上堂。即此见闻非见闻。无余声色可呈君。个中若了全无事。体用无妨分不分。保宁有时以拄杖作体。有时以拄杖作用。作体也。乾坤寂尔。世界坦然。作用也。秋变冬凋。春生夏长。不见道。体中有用。用中有体。体不离用。用不离体。横按杖云。且道。是体是用。若到诸方。莫道保宁四棱拓地。

　　上堂。拈杖云。此是云门临济德山岩头。一生用不尽底。如今在保宁手里。不直半分钱。虽然如是。又也可贵可贱。且道。什处是可贵可贱。掷杖。下座。

　　长芦上堂。未到者里。万事不言。既到者里。如何即是。有口有舌。何妨乱说。有问话者出来。

　　再召无人。师云犹较些子。古资福云。隔江见资福刹竿。便回。脚跟好与二十。保宁昨日离金陵。泛小舟渡大江。到长芦门下。见刹竿。观佛殿。上方丈。礼拜祖印禅师。蒙不赐罪责。特加殷勤。何故。恩深转无语。怀抱自分明。禅师又令对众升座。不免胡言汉语。瞒诸人等。是不识好恶。更有一颂。乘兴安然泛小舟。霎时风送到江头。不知相见谈何事。诸高德。试道看。

　　上堂。有手脚。无背面。明眼人。看不见。天左旋。地右转。拍膝云。西风一阵来。落叶两三片。

　　上堂。古云。文殊门入者。墙壁瓦砾。与汝发机。观音门入者。虾蟆蚯蚓。与汝发机。普贤门入者。不动步遍十方。大众。东西南北。四维上下。筑着磕着。不觉不知。过在什处。良久云。红粉易成端正女。无钱难作好儿郎。

　　上堂。黄面老子出世。平地骨堆。碧眼胡儿西来。无风浪起。近朱者赤。近墨者黑。临济云门。牵枝引蔓。保宁也有没量罪过。诸人也有没量罪过。还委悉么。良久云。面皱祇因陪笑得。背跎还为打躬多。参。

　　上堂。不可以智知。不可以识识。言语道断。心行处灭。保宁道。亦可以智知。亦可以识识。言语不断。心行不灭。何故。青山祇解磨今古。流水何曾洗是非。

　　上堂。风鸣条。雨破块。晓来枕上莺声碎。虾蟆蚯蚓一时鸣。妙德空生都不会。都不会。三个成群。四个作队。窈窈窕窕。飘飘飖飖。向南北东西。折得黎华李华。一佩两佩。

　　上堂。时时举。处处说。绝忌讳。无间歇。横按杖云。会么一夜落华雨。满城流水香。卓一下。下座。

　　岁旦上堂。昨日去年去。今日今年来。去年去不去。今年来不来。遍野盈尺雪。大地亡纤埃。无名无字人。举目聊徘徊。

　　发化主上堂。身披信施衣。口吃信施食。施者绝纤毫。受者无踪迹。大施门正开。百千及万亿。信手拈将来。切忌从他觅。既不从他觅。向信手处。道将一句来。有么。若无。保宁自道去也。一封书信通消息。两贴茶汤表信仪。

　　问。弥勒真弥勒。分身千百亿。时时示时人。时人自不识。和尚还识也无。答。不识。僧云。石牛频吐三春雾。木马嘶声满道途。答。蹉过也不知。僧云。蹉过事作么生。师便喝。僧合掌云。真善知识。答。念你是旧维那。

　　问维摩展掌。世界峥嵘。善财弹指。楼阁重重。为复神通妙用。本体如然。答。总不与么。僧云。未审作么生。答。水洒不着。僧云。兵随印转。将逐符行。答。千里万里。僧云。某甲祇与么。和尚又如何。答。你是行脚人。僧云。三十年后。有人举在。师云。记取。

　　问。师登宝座。四众临筵。的的西来。请垂举唱。答。慢二急三。僧云。今日一会。事不虚然。答。拍拍是令。僧拍手云。啰啰哩。答。也似个知音。僧云。施主沾恩。学人礼谢。答。风惊草动。

　　问。向上之机即不问。入廛垂手意如何。答。两脚踏地。僧云。天人群生类。皆承此恩力。答。鼻孔辽天。僧礼拜。师云。莫动着。

　　问如何是尘中自在底人。答。因行不妨掉臂。

　　问。如何是佛法大意。答。镬汤无冷处。

　　退院上堂。百尺竿头弄险𡾟。是人平地为攒眉。而今潦倒成无用。高蹑前踪付与谁。有道得者。试道看。良久云。若无人道。不如交与谢知府大众毕。

　　复云。江国名蓝甲上游。寅缘于此继焚修。幻躯已是多衰病。雪发将看遍满头。浮世百年犹不足。旋风千匝尚难周。今朝喜作神仙客。遂性逍遥得自由。

　　再授帖上堂。拍手三下。指口摇手三下。下座。

　　市户请上堂。摩竭室不掩。方丈门再开。不惜眉毛者。横身请入来。僧出。拍手三下。指口摇手三下云。如何。答。犹较些子。僧云。尽开终始口。争柰有天何。答。被你勘破。僧摇手三下。归众。答好个仙陀。

　　问。百尺竿头弄险𡾟。是人平地为攒眉。如今眉已展。如何是弄险𡾟底。答。一任拍手。僧云。翻身真个有来由。答。自家看取。僧云。忽若扑落。又作么生。答。恶。僧云。也要大家知。答。人平不语。水平不流。僧云。有意气时添意气。师嘘一声。

　　问。欲退名蓝辞不得。宗乘重唱时如何。答。叶落归根。僧云。法轮再转于阎浮。道光重映于千载。答。春来依旧萌芽发。僧云。雨露垂恩。群情有赖。答。大地没闲人。

　　乃云。三界六道轮回。业镜难藏好丑。不须更滞他人。尽是自作自受。如今于诸人分上。各自有一面业镜子。明历历地。且道。是好是丑。试请回头自照看。又外道问世尊。今日当说何法。尊云。说定法。次日复问。说何法。尊云。说不定法。道云。昨日为什定。今日为什不定。尊云。昨日定。今日不定。诸仁者。是知佛法。无有定相。无不定相。随机施设。一切临时。说有亦得。说无亦得。说定亦得。不定亦得。犹如太空。荡荡无碍。一任穿凿。纵横自在。如今若有人。问保宁。今日当说何法。即云。说不定法。或次日问。说何法。即云。说定法。或问。昨日为什不定。今日为什定。即云。昨日不定今日定。或问。昨日不定事作么生。即云未曾再谢知府在。或问。今日定底作么生。即云。市户已作茶筵了谢毕。乃云。引退潜藏志未从。世间何处可相容。依前却入尘泥去。物物头头露祖宗。拍禅床。下座。

　　上堂。释迦老子。四十九年说法。不曾道着一字。优波鞠多。丈室盈筹。不曾度得一人。达磨不居少室。六祖不住曹溪。谁是后昆。谁为先觉。彼自无疮。勿伤之也。拍手大笑云。且喜天下太平。

　　上堂。万物滋一雨。生芽不离土。甜瓜彻蒂甜。苦瓠连根苦。

　　上堂。从朝至暮。横说竖说。其柰未尝动着他一毫毛。拈杖云。委悉么。初三十一。中九下七。休问天冈河魁。说甚大吉小吉。划一划。下座。

　　上堂。拈拄杖子。卓一下云。何不说法。卓二下云。惺惺直是惺惺。历历直是历历。三十年后。不得受人瞒。卓三下。下座。

　　上堂。召众。以手指上指下云。这个是释迦。擎拳云。这个是迦叶。合掌云。这个是阿难。展两手云。这个是什么。云羞惭杀人。

　　上堂。举。灵云见桃华悟道。有颂云。三十年来寻剑客。几回落叶几抽枝。自从一见桃华后。直至如今更不疑。玄沙闻云。谛当甚谛当。敢保老兄未彻在。且道。灵云见什道理。莫是悟得个万法不生不灭。无去无来。空寂之理么。若与么。何曾悟在。祇如玄沙恁么道。为复是肯他。不肯他。若道肯他。玄沙眼在什处。若道不肯他。灵云过在什处。众中商量极多。所以千闻不如一见。保宁亦敢保诸人未彻在。且听一颂。灵云忽尔见桃华。赖遇玄沙是作家。此话古今应不坠。任他云水走天涯。

　　上堂。举雪峰云。南山有条鳖鼻蛇。汝等诸人好看。长庆云。今日堂中。大有人丧身失命。玄沙云。用南山作么。云门。以杖撺向雪峰面前。作怕势。师拈杖。召众云。丧身失命了也。下座。

　　上堂。今朝十月一。炉簇无烟火。削发披缁流。竞向炉边坐。霜清天乍寒。水冷冰未锁。不知天上与人间。更有阿谁过似我。拍手大笑。下座。

　　上堂。有个汉。怪复丑。眼直鼻蓝镵。面南看北斗。解使日午金乌啼。夜半铁牛吼。天地旋。山河走。羽族毛群失所守。直得文殊普贤。出此没彼。七纵八横。千生万受。蓦然逢着个黄面瞿昙。不惜眉毛。再三与伊摩顶授记云。善哉善哉。大作佛事。希有希有。于是自家𢣾𢣾㦬㦬。慞慞惶惶。藏头缩手。大众。此话已行。何待三十年后。

　　上堂。天地与我同根。万法与我一体。拈杖云。浑家不管兴亡事。祇解和云占洞庭。

　　上堂。相见不扬眉。君东我亦西。红霞穿碧海。白日绕须弥。保宁即不然。不西不东。触处相逢。耳轮卓朔。头发鬅𩮀。仰天大笑。手指虚空。作么。寒风飒飒。细雨蒙蒙。

　　上堂。震法雷。击法鼓。布慈云兮洒甘露。法雷已震。法鼓已击。慈云叆叇。甘露霶𩃱。万汇千灵。悉沾其益。其益既广。其功不宰。为什不宰。道泰不传天子令。时清休唱太平歌。

　　上堂。大方无外。大圆无内。无内无外。圣凡普会。瓦砾生光。须弥粉碎。无量法门。百千三昧。拈杖云。总在者里。会么。苏噜苏噜。悉哩悉哩。

　　上堂。真相无形。示形显相。千怪万状。自此而彰。喜则满面光生。怒则双眉陡竖。非凡非圣。或是或非。人不可量。天莫能测。直下构得。未称丈夫。唤不回头。且莫错怪。

　　上堂。日可冷。月可热。众魔不能坏真说。保宁即不然。月可冷。日可热。众魔亦能坏真说。作么生是真说。潮田种稻重收谷。村路逢人半是僧。

　　上堂。解语非干舌。能言不是声。百骸俱溃散。一物镇长灵。师弹指云。大众。苍天中更添怨苦。

　　上堂。明头来明头打。师拍手一下。暗头来暗头打。拍手一下。四方八面来连架打。拍手一下。总不恁么来时如何。喝云。笑杀傍观。

　　上堂。智不到处。切忌道着。道着即头角生。大众。头角生了也。是牛是马。

　　炙茄斋上堂。休说因缘。不是时节。匹马单枪。翦钉截铁。

　　僧问。为善者赞莫能尽。为恶者叹亦无穷。祇如不为善不为恶者。又作么生。答。叫天不应。叫地不闻。僧云。岳阳楼子上。大见使帆人。答。知音者少。僧以坐具一划。师便喝。僧亦喝。师云。蹉过也不知。僧云。相识满天下。答。礼拜着。僧应诺。师便打。

　　问。满堂云水客。个个学无为。未审无为如何学。答。教老僧向汝道什么即得。僧云。一切贤圣。皆以无为法。为甚却有差别。答。青绢扇子没风凉。僧云。大众证明。学人礼谢。答。礼谢即得。

　　问。直截根源佛所印。摘叶寻枝我不能。寻枝摘叶即不问。直截根源事若何。答。蚊子上铁牛。僧云。直截根源今已晓。中下之流。如何指示。答。石人脊背汗通流。僧云。施主沾恩。学人礼谢。答。三十年后。此话大行。

　　乃云。佛祖正令。凡圣俱亡。机智难明。心境双绝。所以佛祖到者里。尽皆亡锋结舌。设有一言半句。皆是为蛇画足之谈。实际理中。本无是事。何谓只要诸人瞥地去。不逐语言去。返本还源去。不涉岐路去。踏破化城去。截断两头去。归家端坐去。诸人何不向佛未出世时荐取。祖师未来时荐取。父母未生时荐取。祇如父母未生时。且自家作何面目。委悉么。良久云。团团古镜无纤翳。试请回头一照看。

　　上堂。昨夜泥牛哮吼。今朝木马奔腾。筑着嘉州石佛。惊起少室胡僧。胡僧当门齿缺。开口向人怎说。正月孟春犹寒。未是仲夏毒热。

　　上堂。举老宿到临济便问。礼即是。不礼即是。济便喝。宿便拜。济云。这贼。宿云。这贼。便出。济云。莫道无事好。首座在边立。济云。且道。还有过也无。座云有。济云。宾家有。主家有。座云俱有。济云。过在什处。座便出。济云。莫道无事好。

　　后有僧。举似南泉。泉云。祸事。僧云这贼。泉云。这贼。便打。

　　大众。这一群贼。其中有正贼。有草贼。且道。那个是正贼。那个是草贼。辨得么。口款易招。赃物难认。

　　上堂。大凡作与么事。开与么口。说与么话。须是与么人始得。祇如与么人。还甘与么道也无。摇手云。低声低声。

　　上堂。来无头。去无脚。终日行。踏不着。既是终日行。为什踏不着。

　　上堂。夜夜静悄悄。日日闹浩浩。夜夜与日日。寻常向人道。忙时急脚行。困便和衣倒。大众。不晓这个事。总是闲烦恼。

　　上堂。横身荷众。不顾危亡。劄起布裙。入泥入水。分毫上定当。升合里论量。拆东篱补西障。若解与么。循涂守辙。也可当风抵浪。虽然如是。犹未是咬猪狗底手脚。作么生是咬猪狗底手脚。要会么。杀人不眨眼。气宇大于王。

　　上堂。春种一粒谷。秋收万颗子。四海无间田。农人犹饿死。我沙门释子。修心务本。五湖四海。到处为家。今日不愁明日饭。生涯祇在钵盂中。虽然如是。祇知有一。不知有二。何故。不见道。吃人美食。忧人美事。

　　上堂。君不见。绝学无为闲道人。作么。不除妄想不求真。吽吽。无明实性即佛性。泥里洗土。幻化空身即法身。矢上加尖。祇者里便回头去。已是抛家散业了也。更若奔波向前。其柰山重水远。

　　上堂。卓拄杖云。佛殿走出三门。灯笼跳入露柱。百草头头放光。说法如云似雨。掷下杖云。咄咄。下座。

　　上堂。相骂无好言。相打无好拳。大众。直须恁么始得。一句句切害。一拳拳着实。忽然打着个无面目汉。也不妨畅快杀人。

　　上堂。邪人说正法。正法悉皆邪。正人说邪法。邪法悉皆正。提起杖云。是邪是正。咄。这里是什所在。说邪说正。掷下云。一任举似诸方。

　　问。缁素尽临于座侧。请师方便振雷音。答。争敢。僧云。和尚为什藏锋相待。答。惊天动地也不知。僧云。一音师子吼。何处觅狐踪。答。头上漫漫。脚下漫漫。僧云。还许出身句也无。答。官不厌诈。僧画一圆相。师便喝。僧亦喝。师亦画一圆相。僧以坐具一划。师云。三十年后。不得错举。僧云。恼乱春风卒未休。答。少卖弄。

　　问。湛寂之机即不问。入廛垂手事如何。答。为蛇画足人无数。僧云。夜来寒风生八极。今朝流水涨前溪。答。六祖不识字。僧画半月相云。且道是什么。答。老僧不识。僧便喝。答。且莫虚头。僧云。三十年后。答。放一线道。

　　冬至。僧问。檀那瞻仰。海众云臻。向上宗乘。请师举唱。答。今年天子拜南郊。僧云。一人有庆。兆民赖之。答。金鸡放大赦。僧云。未审某甲有分不。答。莫道不承恩。僧云。便与么去时如何。答。灵利人难得。

　　问。去载今朝长至节。今年犹是去年年。二轮交互常流动。到此如何论不迁。答。天寒日短。僧云。为什改故换新。答。冬深多雨雪。必定是丰年。僧云。野火烧不尽。春风吹又生。答。有什了时。僧云。点点是秋声。答。终不落别处。僧以坐具一拂。师嘘一声。

　　上堂。一月普现一切水。一切水月一月摄。诸佛法身入我性。我性同共如来合。举头触着威音头。下足踏着弥勒足。拈匙把箸。现千百亿化身。换水添香。作恒河沙佛事。既非妙用。岂是神通。理无不圆。事无不备。若也悟得。谁家灶里无烟。傥或未然。病是众生良药。

　　上堂。不坏假名。而谈实相。拈杖云。这个是假名。阿那个是实相。卓一下云。这个是实相。阿那个是假名。有眼底近前。无眼底退后。

　　上堂。呵佛骂祖。无惭无愧。法说非法。非法说法。具大阐提。拨无因果。且道。此人是邪是正。良久云。邪即总邪。正即总正。

　　上堂。来也来也。良久云。去也去也。

　　上堂。久默斯要。不务速说。召众云。谁人肯向死前休。

　　上堂。脚瘦草鞋宽。发长僧貌丑。召众云。突出两个鬼眼睛。更有一双穷相手。

　　上堂。金不博金。水不洗水。杨岐老古锥。思量无道理。无道理。打落当门齿。

　　上堂。将经寺里谈。担水河头卖。都来不直一分文。羞杀黄头个新戒。

　　上堂。古人道。衲僧家。须是与他本分草料始得。且作么生是衲僧本分草料。良久云。一日三顿未为多。

　　上堂。圆同太虚。无欠无余。良由取舍。所以不如。古人恁么道。直是光前绝后。虽然如是。未免强陪分疏。

　　上堂。我见瞒人汉。如篮盛水走。一气归到家。篮里何曾有。拍手大笑云。有意气时添意气。不风流处也风流。

　　上堂。不思议解脱力。妙用恒沙也无极。卓杖一下云。吞却法身了也。诸人向什处回避。若也道得。万仞崖前。有活身之路。若道不得。大地死人。如麻似粟。卓一下。下座。

　　上堂。平直道路。敲磕门庭。总被他古人。纵横履践了也。教保宁向什处措足。委悉么。江山行不尽。雨雪下无时。

　　上堂。或是或非人不识。逆行顺行天莫测。大众。是个什么。便得恁么。良久云。有金有玉同欢笑。无米无柴各皱眉。

　　上堂。保宁记得三十年前。一转奇特公案。欲举似大众。及至下得法堂。和话头。都来忘却。还有人记得么。试举看。众无对。师云。江南极有。江北绝无。

　　上堂。一㪷量不尽。一秤称得起。半个却完全。有头自无尾。且道。是什么物。

　　上堂。保宁饭食粗恶。别无精妙品馔。供养诸人。既到这里。开单展钵。须是吃得这个无滋味始得。若吃不得。且莫怪。

　　上堂。拈杖云。长。千圣不能量。短。蟭螟眼里着不满。卓一下云。夜来江上雨。分作万家流。

　　上堂。是个什么。得与么难会。是个什么。得与么易晓。委悉么。不是怨家不聚头。

　　上堂。欲入无为海。须乘般若舟。拈杖云。这个是无为海。阿那个是般若舟。掷下杖云。善看方便。切忌飘堕罗刹鬼国。

　　上堂。瑞雪下残腊。和风生早春。空将未归意。说向欲行人。未归意绝忌讳。欲行人何疏亲。绕须弥山。转百千匝。不知毕竟向什处藏身。拍禅床。下座。

　　上堂。赤肉团上。无位真人。左眼八两。右眼半斤。贵买贱卖。黄金白银。

　　上堂。我有一张口。内含三寸舌。牙齿总完全。是非无不说。赵州木佛放光明。少室铁牛双角折。拍禅床。下座。

　　上堂。举赵州临顺世。令僧驰拂子。传语赵王云。此是老僧一生用不尽底。乃云。赵州一生用不尽底。终不错分付。虽然不错分付。争柰赵王提不起。乃拈杖云。此是保宁一生用不尽底。不如未死已前。两手平等分付与诸人。掷下杖。拍手云。阿喇喇。三十年后。莫教失却。

　　上堂。春色秀媚。春日光辉。万姓歌欢。百禽叫噪。处处草铺茵褥。家家门簇青红。楼台殿阁势峥嵘。酒肆茶坊分屈曲。无论士女。选甚儿郎。两两三三。行行行唱。或𢹂华微笑。或折柳攒眉。这畔摇头。那边拍手。作痴作呆。似颠似狂。忽若被人冷觑着。大好一场笑具。

　　上堂。保宁一夏卧疾已来。向方丈里。撒屎撒尿。狂言寐语。直是东西不辨。南北不分。求生不生。求死不死。当恁么时。还有人相救得么。若有。向什处着力。若无。保宁自起自倒去也。拍禅床。下座。

　　上堂。不见一法即如来。方得名为观自在。观自在在什处。了即业障本来空。了个什么。未了还须偿夙债。未了个什么。若向这里透得过。不妨平地上。东行西行。若透不过。天网恢恢。疏而不漏。

　　上堂。无漏真净。云何是中更容他物。喝一喝。拍一拍云。好人不肯做。须要屎里卧。

　　上堂。见见之时。见非是见。见犹离见。见不能及。卓杖云。还见么。落霞与孤鹜齐飞。秋水共长天一色。

　　上堂。佛道长远。久受勤苦。乃可得成。有人不受勤苦。不涉久近。不作众生。亦不成佛。且道。此人还得究竟也未。良久云。莫屈滞他好。

　　上堂。不可毁。不可赞。体若虚空没涯岸。不离当处常湛然。觅即知君不可见。还见么。知事少时烦恼少。识人多处是非多。

　　上堂。说得行不得。是阿谁。行得说不得。也大奇。一步一弹指。一劄一皱眉。拍禅床。召众云。紫旃檀塔七八级。红菡萏华三四枝。

　　上堂。洞山云。五台山顶云蒸饭。佛殿前头狗尿天。刹竿头上煎椎子。三个猢狲夜簸钱。

　　石霜云。风吹石臼曾哮吼。泥捏夜叉空里走。趯翻海月乱波生。惊起土星犯南斗。

　　道吾云。三面狸奴手捉月。两头白牯脚拏烟。戴冠碧兔立庭柏。脱壳乌龟飞上天。

　　师云。此三颂。一与祖佛为师。一验衲僧眼目。一与天下人作榜㨾。若人定当得。许具一只眼。

　　上堂。古佛家风。随时展演。衲僧活计。在处施张。锄地开田。刈禾割草。烧火择菜。担水搬柴。沽醋买油。乞钱持钵。把船摇橹。拽石推车。八万细行庄严。三千轨仪具足。转法轮于𣜂榼堆上。扬密旨于微尘刹中。十地菩萨尽茫然。四果声闻都罔措。横按杖云。还有人道得么。众无语。师云。堪出手时须出手。得藏身处且藏身。卓一下。下座。

　　上堂。许由洗耳。卖弄清高。巢父饮牛。谩张意气。太公垂钓。终是有心。范蠡泛湖。焉能绝迹。直得君臣道合。河海晏清。风不鸣条。雨不破块。争似三月野华随处发。九秋黄叶满空飞。狂歌向碧洞之前。大醉在玉壶之里。拍手大笑云。还知么。昨日是季秋霜冷。今日是孟冬薄寒。

　　上堂。夜静月明。水清鱼现。金钩一掷。何处寻踪。提起杖云。历细历细。

　　上堂。有物先天地。无形本寂寥。能为万象主。不逐四时凋。拈杖云。且莫唤这个。作拄杖子好。

　　寿宁长老进发上堂。曹溪一宿。也大无端。黄檗三顿。递相钝置。蒲团禅板。屈抑当人。索火来烧。犹较些子。保宁今日。别无相送寿宁长老。拈杖云。祇有一条黑漆拄杖。更不囊藏。向大众前。两手分付。掷杖。下座。

　　上堂。大丈夫。眉目粗。东西南北何所拘。气冲宇宙。坐断毗卢。又说什西来碧眼胡。

　　上堂。吾心似秋月。碧潭光皎洁。无物堪比伦。教我如何说。寒山子。贵价精神贱价卖。子细思量。着甚来由。虽然如是。三十年后。有人点捡保宁去在。

　　上堂。业镜当台。贼身已露。既是赃物现在。为甚不肯招伏。会么。朝打三千。暮打八百。

　　出归上堂。霜风浩浩叶纷纷。晓入深村野老门。相见但知俱默坐。更无一事可谈论。良久云。入山擒虎易。开口向人难。

　　上堂。两手捺膝云。赤肉团上。壁立千仞。喝一喝。下座。

　　颂古

　　世尊初生下时。周行七步。目顾四方。一手指天。一手指地。云。天上天下。唯我独尊。

　　混沌未分人未晓。乾坤才剖事潜彰。天生伎俩能奇怪。末上输他弄一场。

　　外道问佛。不问有言。不问无言。世尊据坐。外道礼拜赞叹云。世尊大慈大悲。开我迷云。令我得入。外道去后。阿难问佛。外道见何道理。礼拜赞叹而去。尊云。如良马见鞭影而行。

　　经过遇夜宿荒草。开得眼来天大晓。空心赤脚唱歌归。路上行人已不少。

　　五通仙人问世尊。我有五通。佛有六通。如何是那一通。世尊乃召五通仙人。仙人应诺。世尊云。那一通。你问我。

　　无量劫来曾未遇。如何不动到其中。莫言佛法无多子。最苦瞿昙那一通。

　　世尊一日。在灵山会上。拈华示众。迦叶微笑。尊云。吾有正法眼藏。付嘱摩诃迦叶。汝今行化。无令断绝。

　　拈华我佛在灵山。迦叶头陀忽破颜。金口密言亲付嘱。不唯天上与人间。

　　文殊令善财入山采药。殊云。不是药者采将来。财云。山中无不是药者。殊云。是药者采将来。财于地上。拾得一茎草。度与文殊。殊接得示众云。此药。亦能杀人。亦能活人。

　　大地苍生病似麻。吉祥灵药示无涯。其间杀活难分辨。又是重添眼里华。

　　阿难问迦叶。世尊传金襕外。别传何物。叶召阿难。难应诺。叶云。倒却门前刹竿着。

　　象王行处绝狐踪。象子雄雄继此风。休说二千年后事。纵尘沙劫又何穷。

　　阿育王问宾头卢云。承闻尊者。亲见佛来。是不。者以两手。拨开眉云。亲见佛来。

　　我佛亲见宾头卢。眉长发短双目粗。阿育王犹疑狐。唵嚤呢哒哩㗭哩苏嚧。

　　梁武帝问达磨。如何是圣谛第一义。磨云。廓然无圣。帝云。对朕者谁。磨云不识。

　　烧得通红打一锤。周遭无数火星飞。十成好个金刚钻。摊向门前卖与谁。

　　达磨一日云。吾住世非久。谁得吾正宗者。出来与汝证明。道副云。如我所见。不执文字。不离文字。以为道用。磨云。汝得吾皮。尼总持云。我今所解。如庆喜观阿閦佛国。一见更不再见。磨云。汝得吾肉。道育云。四大本空。五阴非有。而我见处。实无一法可当情。磨云。汝得吾骨。二祖出礼三拜。依位而立。磨云。汝得吾髓。

　　门前诸子列成行。各逞英雄越霸王。如何独有无言者。坐断毗卢不可当。

　　六祖。见二僧争风幡。一云风动。一云幡动。祖云。不是风动。不是幡动。

　　荡荡一条官驿路。晨昏曾不禁人行。浑家不是不进步。无柰当门荆棘生。

　　六祖问让和尚。甚处来。让云。嵩山。祖云。什么物恁么来。让云。说似一物即不中。祖云。还假修证不。让云。修证即不无。污染即不得。祖云。即此不污染。是诸佛所护念。吾亦如是。汝亦如是。西天二十七祖般若多罗。谶。汝后出一马驹。踏杀天下人去在。

　　戴角披毛恁么来。铁围山岳尽冲开。阎浮踏杀人无数。蓦鼻深穿拽不回。

　　法华经云。大通智胜佛。十劫坐道场。佛法不现前。不得成佛道。

　　三际断时凡圣尽。十身圆处刹尘周。无私应物随高下。末过僧祇大劫修。

　　维摩云。其施汝者。不名福田。供养汝者。堕三恶道。

　　无边无际休斟酌。潮去潮来本自平。清浊浅深并苦淡。一般滋味迥分明。

　　金刚经云。一切贤圣。皆以无为法。而有差别。

　　仁者见之谓之仁。智者见之谓之智。寒时向火热乘凉。健即经行困打睡。困打睡。仰面看天。开口取气。

　　清净行者。不入涅槃。破戒比丘。不入地狱。

　　生平疏逸无拘捡。酒肆茶坊信意游。汉地不收秦不管。又骑驴子过扬州。

　　思和尚。令石头往南岳让和尚处。驰书云。回来。与汝个鈯斧子住庵。头乃往让处。便问。不求诸圣。不重己灵时如何。让云。子问太高生。何不向下问。头云。宁可永劫沉沦。不求诸圣解脱。乃回。思云。子驰书达不。头云。书亦不通。信亦不达。昨蒙和尚许鈯斧子住庵。即今便请。思垂下一足。头便礼拜。

　　从来祖上作君王。子子孙孙代代昌。文武百僚都不识。祇应金殿有尊堂。

　　马祖坐禅。让问。坐禅拟作什么。祖云。拟作佛。让休去。至来日。让却以砖。对祖石上磨。祖问。磨砖拟作什么。让云。拟作镜。祖云。磨砖岂得作镜。让云。磨砖若不作镜。坐禅岂得作佛。祖云。毕竟教某甲如何。让云。譬如以牛驾车。车若不行。打车是。打牛是。祖遂省。

　　死马医来无用处。车牛脑后更加鞭。皮穿肉绽还知不。任重应须角力全。

　　百丈再参马祖。祖见来。乃指禅床角拂子。丈云。即此用离此用。祖云。你已后开两片皮。将何为人。丈取拂子竖起。祖云。即此用离此用。丈挂拂子于旧处。祖喝一声。丈直得三日耳聋。

　　木马踏杀阎浮人。泥龙饮竭沧溟水。霹雳满空山岳摧。看看平地波涛起。

　　庞居士问马祖。不与万法为侣者。是什人。祖云。待你一口吸尽西江水。即向你道。

　　风吹日炙露尸骸。泣问山人觅地埋。忍俊不禁多口老。阴阳无处可安排。

　　庞居士问马祖。不昧本来身。请师高着眼。祖直下觑。士云。一种没弦琴。唯师弹得妙。祖直上觑。士礼拜。祖归方丈。士随后云。弄巧成拙。

　　浩浩擎山戴岳来。撑天拄地势崔嵬。从教弄巧翻成拙。撒手前行更不回。

　　马祖不安。院主问。和尚近日尊候如何。祖云。日面佛月面佛。

　　蒲团上端坐。针眼里穿线。西风一阵来。落叶两三片。

　　僧问百丈。如何是奇特事。丈云。独坐大雄峰。

　　大雄峰顶独巍巍。直下横分八字眉。赖得缩头知进退。未尝容易敢相亏。

　　百丈一日云。闭却咽喉唇吻。速道将来。沩山云。某甲道不得。却请和尚道。丈云。不辞为你道。恐后丧我儿孙。云岩云。和尚亦须闭却。丈云。无人处斫额望汝。五峰云。即今有也未。丈云。丧我儿孙。

　　三个儿郎总长成。大家将本各经营。其间消折兄嫌弟。也有赢钱弟怨兄。

　　沩山参百丈。丈云。子试拨火看。山遂于炉内拨云。无也。丈自拨起一星云。者个聻。山遂省。明日随百丈游山。丈回顾云。子将得火来么。山云。将得来。丈云。在什处。山于地上。拾得一茎柴。以口一吹。度与丈。丈云。如虫御木。

　　提起都来祇一星。豁然腾𦦨亘天明。连延野外犹难救。直得三年草不生。

　　南泉云。唤作如如。早是变也。今时人。须向异类中行始得。赵州在僧堂前。见泉便问。异即不问。如何是类。泉以手托地。州以脚踏。泉倒地。州走入延寿堂叫悔。泉令侍者问。悔什么。州云。悔不更与两踏。

　　张公移住向深村。被贼潜身入后门。锅子一时偷去后。更来敲枕玩儿孙。

　　南泉云。王老师卖身去。还有人买么。僧出云。某甲买。泉云。不作贵不作贱。作么生买。僧无语。赵州云。来年与和尚。做一领布衫。

　　王老哀哉不惜身。临危将卖与何人。若无令子轻酬价。往往一年空过春。

　　南泉。两堂上座。争猫儿。泉拈起猫云。道得即救取。道不得。即斩为两段。众无语。泉便斩。

　　雪刃含光射斗牛。不唯天地鬼神愁。命根落在南泉手。直下看看两段休。

　　赵州至晚到方丈。泉举前话。州脱鞋戴头上出去。泉云。子若在。却救得猫儿。

　　狸奴头上角重生。王老门前独夜行。天晓不知何处去。楚山无限谩峥嵘。

　　僧问南泉。端居丈室。将何指南。泉云。昨夜三更失却牛。天明起来失却火。

　　昨夜三更失却牛。天明起来失却火。腰未系兮鞋未穿。面不洗兮头不褁。

　　南泉云。道非物外。物外非道。赵州出问。如何是物外道。泉便打。州接住云。和尚莫打某甲。已后错打人去在。泉掷杖云。龙蛇易辨。衲子难瞒。

　　软缠藏锋入阵来。画时擒下眼瞠开。死生一决英雄士。文武双行将相才。

　　赵州问南泉。明头合。暗头合。泉便归方丈。州到僧堂前云。堂头老汉。被我一问。直得无言可对。首座云。莫道和尚无语。自是上座不会。州便掌云。这掌本是堂头老汉吃。

　　大事当阳已皎然。十分须是更周圆。堂中上座黑如漆。冷地为谁吃暗拳。

　　赵州问南泉。知有底人。向什处去。泉云。山下檀越家。作一头水牯牛去。州云。谢师指示。泉云。昨夜三更月到牕。

　　拽脱鼻头何处是。乱拖泥水恣纵横。日斜倒坐骑归去。又见东山片月生。

　　南泉归宗麻谷。同去礼拜国师。泉于地上。画圆相云。道得即去。宗于相内坐。谷作女人拜。泉云。恁么则不去也。宗云。老兄是何心行。

　　漫漫大地盈尺雪。江湖一片难分别。渔父披蓑月下归。谁道夜行人路绝。

　　石头问长髭。甚处来。髭云。岭南来。头云。大庾岭头。一铺功德。成就也未。髭云。成就久矣。祇欠点眼在。头云。莫要点眼不。髭云。便请。头垂下一足。髭便拜。头云。子见什道理。便拜。髭云。红炉上一点雪。

　　一铺大悲千手眼。十分圆就未开光。君看笔下神通境。更有灵踪在上方。

　　道吾云岩高沙弥。随药山游山。山指枯树云。荣者是。枯者是。吾云。荣者是。山云。灼然。一切处光明灿烂去。岩云。枯者是。山云。灼然。一切处枯淡去。高沙弥云。荣者任他荣。枯者任他枯。山顾道吾云岩云。不是不是。

　　抹粉涂坯复裹头。尽由行主线牵抽。鼓鼙打破曲吹彻。收拾大家归去休。

　　药山不许人看经。乃自看。僧问。和尚常不许人看经。为什自看。山云。我祇要遮眼。僧云。某甲还看得也无。山云。你若看。牛皮也须穿。

　　遮眼谁同药峤看。牛皮穿透骨毛寒。五湖四海知多少。字密行疏总一般。

　　陆亘大夫。谓南泉云。肇法师也奇怪。解道。天地与我同根。万法与我一体。泉指庭华云。大夫。时人见这一株华。如梦相似。

　　大夫作牧见南泉。举古明今理事圆。恰到放将身命处。不知何故却茫然。

　　裴相公。一日托尊佛。跪膝于黄檗前云。请师安名。檗召相公。公云。谢师安名。

　　五彩妆来掌上擎。老胡刚为立虚名。君今欲得超诸祖。须向金刚顶𩕳行。

　　沩山寄镜与仰山。山接得示众云。道是沩山底。又在仰山手里。道是仰山底。又是沩山寄来。道得即留取。道不得即扑破。众无语。遂扑下。

　　沩山古镜仰山提。日上东方月照西。扑落不知谁拾得。秋风索索草萋萋。

　　沩山云。老僧百年后。向山下檀越家。作一头水牯牛去。胁上书沩山僧某甲。当恁么时。唤作沩山僧。又是水牯牛。唤作水牯牛。又是沩山僧。且道如何即是。

　　改却形容换却头。当阳难隐个踪由。驴名马字虽呼唤。多少傍观掩面羞。

　　沩山与仰山摘茶次。沩云。终日祇闻子声。不见子形。仰撼茶树。沩云。子祇得其用。不得其体。仰云。某甲祇如是。和尚作么生。沩据坐。仰云。和尚祇得其体。不得其用。沩云。放子三十棒。

　　春暖相呼出翠微。时行时坐几忘归。黄昏一阵东风雨。未免浑身透湿衣。

　　沩山问仰山。甚处来。仰云。田中来。沩云。田中多少人。仰山插锹叉手立。沩云。今日南山。大有人刈茅。仰山拽锹便去。

　　浅种深耕正及时。入泥入水更同谁。南山茅草多人刈。独是爷儿两个知。

　　沩山令僧驰书。上王常侍。侍看书了。乃问。和尚近日。有何言句。僧云。有僧问。如何是祖师西来意。沩山竖起拂子。侍云。彼中如何商量。僧云。即色明心。附物显理。侍云。会即便会。着甚死急。侍遂有书回。书内画圆相。相内书日字。沩接得。拆开示其僧云。会么。僧云不会。沩云。我千里外。却有个知音。

　　仰山上来。沩山展似仰山。仰山于地上画圆相。相内书日字。以脚抹却。沩休去。

　　南星北斗忽移位。四海九州如鼎沸。波斯匿王鼻拄天。楼至如来脚踏地。

　　僧持锡到章敬。绕禅床三匝。振锡一下。叉手而立。敬云。是是。僧便去。

　　次到南泉。绕禅床三匝。振锡一下。叉手而立。泉云。不是不是。僧云。章敬道是。和尚为什道不是。泉云。章敬是。汝不是。

　　颜色规模恰似真。人前拈弄越光新。及乎入火重烹试。到了须归是假银。

　　韩愈侍郎问大巅。春秋多少。巅提起数珠云。会么。韩云不会。巅云。昼夜一百八。明日复来。门首见首座云。昼夜一百八。意旨如何。座扣齿三下。及至方丈。问大巅。昼夜一百八。意旨如何。巅亦扣齿三下。韩云。元来佛法不别。巅云。侍郎见何道理。韩云。适来门首。问首座。亦恁祗对。巅请首座至。云。适来恁么祗对。是不。座云是。巅乃打。趁出院。

　　一步才行两步移。门前惊起凤皇儿。栖踪不在梧桐树。群鸟东西空绕枝。

　　庞居士问仰山。久响仰山。到来为什却覆。山竖起拂子。士云。恰是。山云。是仰是覆。士拍露柱云。虽无人见。露柱与我证明。山掷拂子云。一任举似诸方。

　　贼偷贼物大希奇。好手还他火伴知。今日并赃齐捉获。得便宜是落便宜。

　　僧问石霜。咫尺之间。为什不睹师颜。霜云。我道遍界不曾藏。

　　僧后问雪峰。遍界不曾藏。意旨如何。峰云。什处不是石霜。

　　双眸自小患生盲。两耳从前祇听声。指点万端都不见。如何弹指得分明。

　　僧问石霜普会。如何是石霜深深处。霜云。无须锁子两头摇。

　　无须锁子卒难开。枯木堂前莫乱猜。千古两头摇不动。待他麟角衲僧来。

　　临济在黄檗会中时。睦州为首座。知济是法器。乃令上方丈。问佛法大意。三问三被打。州见云。子去问佛法。如何。济遂举前话云。某缘法不在此。不免取辞。且往他处去。州上方丈。嘱檗云。义玄上座。虽是后生。甚奇怪。他日为阴凉大树。盖覆天下人去在。若来可方便。至晚。济上取辞。檗云。可往高安大愚处去。济去。愚问甚处来。济云。黄檗来。愚云。黄檗近日有何言句。济举前话云。未审某甲过在什处。愚云。黄檗恁么老婆。为你得彻困。却来这里。问有过无过。济失声云。元来黄檗佛法无多子。愚拦胸搊住云。者尿床鬼子。适来问有过无过。如今却道无多子。见何道理。速道速道。济于愚胁下。筑三拳。愚托开云。汝师黄檗。非干我事。

　　雷电喧轰海岳昏。一家愁闭雨中门。狂风忽起乌云散。白日满天星斗分。

　　临济云。赤肉团上。有一无位真人。常在诸人面门出入。未证据者。看看。时有僧问。如何是无位真人。济下禅床。搊住云。道道。僧拟议。济托开云。是什么。

　　簸土飏尘没处藏。面门出入大狼当。撒尿撒屎浑闲事。浩浩谁分臭与香。

　　临济迁化。三圣为院主。济云。吾去世后。不得灭却吾正法眼藏。圣云。争敢。济云。忽有人问你。作么生道。圣便喝。济云。谁知吾正法眼藏。向者瞎驴边灭却。遂有颂云。㳂流不止问如何。真照无边说似他。离相离名人不禀。吹毛用了急还磨。

　　出门握手再叮咛。往往事从叮嘱生。路远夜长休点火。大家吹杀暗中行。

　　德山初到龙潭问。久向龙潭。及乎到来。潭又不见。龙又不现。潭云。子亲到龙潭。

　　浩渺深沉纳众流。谩持香饵掷金钩。风云合匝雷霆动。应讶龙王不出头。

　　德山至夜入室。潭云。子且下去。山珍重出。见黑回云。外面黑。潭点纸烛度与。山才接。潭便吹杀。德山不觉失声云。我自今已后。更不疑天下老和尚舌头。

　　一条瀑布岩前落。半夜金乌掌上明。大口开来添意气。与谁天下共横行。

　　雪峰问德山。从上宗乘中事。学人还有分也无。山便打云。道什么。峰遂省。

　　此疾怀来没量时。寻医求卜过多师。浓煎一服通神散。血汗霶流彻四肢。

　　闽帅。造送银交椅。与雪峰。僧问。和尚受如此供养。将何报答。峰以手托地云。轻打我。轻打我。

　　不知将甚报君恩。风起江湖水皱痕。一片古帆乘兴去。与谁相逐过天门。

　　闽大王。封柑橘二颗。上雪峰。问云。既是一般颜色。为什名字不同。峰遂封回。

　　闽主两般驰献上。雪峰一等倒封回。人情上下俱周美。免把完全更擘开。

　　雪峰指火云。三世诸佛。尽在火𦦨里。转大法轮。云门云。火焰为三世诸佛说法。三世诸佛立地听。

　　一堆猛焰贯天红。三世如来在此中。转大法轮今已了。眉毛之上起清风。

　　雪峰指猕猴云。人人尽有一面古镜。这猕猴亦有一面古镜。僧云。历劫无明。因什标为古镜。峰云。瑕生也。

　　堪笑山翁不识羞。为他头上更安头。岩前跳踯无寻处。一片残霞晓未收。

　　僧问云门。不起一念。还有过也无。门云。须弥山。

　　万仞峰头立大乖。须臾眨眼落悬崖。通身不损毫毛者。天上人间安敢埋。

　　僧问洞山。三身中。阿那身。不堕众数。山云。吾常于此切。

　　僧问曹山。吾常于此切。意旨如何。曹云。要头即斩取去。

　　此切堪伤走外求。至亲何故似冤仇。始终满面无惭色。更有曹山乞你头。

　　别古

　　。

　　师别庆云。这瞎汉。终是难容。

　　雪峰云。世界阔一尺。古镜阔一尺。世界阔一丈。古镜阔一丈。

　　玄沙指火炉云。这个阔多少。峰云。如古镜阔。

　　师别峰云。若不是吾。洎被子惑。

　　代古

　　刘铁磨到沩山。山云。老牸牛。汝来也。磨云。来日台山有斋。和尚还去不。山放身作卧势。

　　师代磨云。请和尚来日早起。

　　僧问鲁祖。如何是不言言。祖云。汝还有口么。僧云无。祖云。寻常将什么吃饭。僧无对。

　　师代僧云。和尚不妨具眼。

　　保宁勇和尚语录
