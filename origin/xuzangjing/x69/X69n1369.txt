卍新纂续藏经第 69 册 No. 1369 大川普济禅师语录


　　No. 1369

　　灵隐大川济禅师语录

　　目录上堂小参举古颂古赞䟦偈颂小佛事行状

　　大川和尚住庆元府妙胜禅院语录

　　门人　元恺　编

　　师嘉定十年。三月。入山门云。春山叠乱青。春水漾虚碧。大解脱门开。把手拽不入。喝一喝。

　　据方丈。知有底。也与么来。不知有底。也与么来。拈拄杖。靠左边云。因甚总去不得。

　　拈帖。夜明符。无文印。正按旁提。佛祖乞命。放过一着。大家知有。

　　拈衣。佛佛授手不及。祖祖相传不到。呈起衣云。者个聻。一肩担荷去。未免玷门风。

　　法座。大包虚空。细入无间。突出当阳。如何履践。看看。

　　升座。拈香。此一瓣香。恭为祝延
今上皇帝。圣躬。万岁。万岁。万万岁。

　　次拈香。奉为　判府殿撰大卿。暨阖郡勋贵。增崇禄算　又拈香。此香热向炉中。奉为见住太白名山。天童景德禅寺。杨歧第七世。浙翁大和尚。用酬法乳之恩　就座。乃云。开作家炉鞴。运向上钳锤。钝铁顽铜。拈放一边。绕指柔金。更须敲磕。

　　僧问。太白峰前。道香果熟。鄞江江北。瑞现昙花。四众临筵。愿闻提唱。师云。一片月生海。几家人上楼。进云。此犹是文言。如何是为人一句。师云。八臂那吒辊绣毬。进云。恁么则又见睡虎也。师云。灵踪更在猿啼处。进云。昔日保寿开堂。三圣推出一僧。保寿便打。此意如何。师云。腕头少力。进云。三圣道。与么为人。非但瞎却这僧眼。瞎却镇州一城人眼去。此意如何。师云。道得八成。进云。与么则昔日三圣。今日和尚。师云。道听途说。

　　乃云。诸佛出世。傍若无人。祖师西来。欺胡瞒汉。一言相契。错认驴鞍桥。作阿爷下颔。大用繁兴。正是业识茫茫。无本可据。须知向上一路。千圣不传。把住放行。随缘自若。有时孤峰顶上。目见云霄。有时古渡头边。和泥合水。与么也得。不与么也得。只如三圣道。我逢人即出。出则不为人。兴化道。我逢人则不出。出即便为人。又作么生。曹溪波浪如相似。无限平人被陵沈(叙谢不录)。

　　复举。僧问曹山。佛未出世时如何。山云。曹山不如。僧云。出世后如何。山云。不如曹山。师云。要识曹山么。一从事却潘郎后。也解人前不识羞。

　　上堂。诸佛出世。祖师西来。遭人怪笑。妙胜临深渊履薄冰。知而故犯。谁是怪笑者。(良久)。无人知此意。令我忆南泉。

　　上堂。十日雨。今日晴。一则多年公案。明明举似诸人。若是覆盆之下。又争怪得老僧。喝一喝。

　　上堂。举僧见翠岩。岩云。出门见释迦。入门逢弥勒。者僧不肯。复见修山主。主云。出门见阿谁。入门逢甚么。其僧便悟。

　　师云。翠岩劳而无功。修山主。惠而不费。者僧悟则不无。㧞舌犁耕有日在。

　　中秋上堂。翳尽还明极。家乡万八千。悬崖重撒手。古剑髑髅前。

　　开炉上堂。禾山打鼓。雪峰辊毬。妙胜不打个般车里油。一双穷相手。两个死柴头。拟议则燎却面门。且道妙胜眉毛在么。

　　上堂。举僧到鹤林敲门。林云谁。僧云僧。林云。莫道是僧。佛来也不着。师云。鹤林门墙万仞。甚生次第。等闲被者僧弹指一下。便乃高竖降旗。

　　四月八上堂。净法界身。驴腮马面。本无出没。万化千变。拈拄杖云。释迦老子。来也来也。会则同证如来净法身。不会则我今灌沐诸如来。

　　上堂。眼耳鼻舌身意。八万四千法门。昼夜放光动地。喝一喝。一翳在眼。空花乱坠。

　　上堂。僧问。灵云道。三十年来寻剑客。是如何。师云。瞒他不得。进云。几回叶落又抽枝。聻。答云。是个甚么。进云。自从一见桃花后。又作么生。答云。鼻直眼横。进云。直至如今更不疑。那里是他不疑处。答云。作贼人心虚。进云。玄沙道。谛当甚谛当。敢保老兄未彻在。答云。乐则同欢　复举。适来禅客。问。灵云见桃花悟道颂云。三十年来寻剑客。几回叶落又抽枝。自从一见桃花后。直至如今更不疑。玄沙道。谛当甚谛当。敢保老兄未彻在。乃云。一人彻见万法根源。一人提持千圣顶𩕳。今时个个不疑。人人未彻。又争与古人相见。

　　上堂。举盐官示众。虚空为鼓。须弥为椎。甚么人打得。众无语。南泉云。我当时若见。只向他道。王老师不打者破鼓。师云。南泉下者一椎。不妨正当。惜乎。土旷人稀。今朝莫有为众竭力底么。

　　上堂。知之一字。众祸之门。杀人放火。活捉生擒。不是今日枢要。亦非上古典刑。与贼过梯了也。攻墙割壁何人。

　　上堂。举鼓山晏国师。示众。鼓山门下。不得咳嗽。时有僧。咳嗽一声。山云。作甚么。僧云。伤风。山云。伤风即得。师云。国师令行。尽大地人。亡锋结舌。争奈掩者僧口不得。虽然如是。要识者僧么。不到乌江不肯休。

　　上堂。有句无句。如藤倚树。截铁斩钉。水不借路。树倒藤枯。西天胡子没髭须。蹋杀杨歧三脚驴。喝一喝。

　　谢监收上堂。趁晴盖了屋。乘时刈了禾。输纳王租了。鼓腹唱讴歌。洞山和尚。不在佛法里。不在世法里。曾经巴峡猿啼处。铁作心肝也断肠。

　　上堂。举乾峰因僧问。十方薄伽梵。一路涅槃门。未审路头在甚处。峰以拄杖。面前划云。在者里。僧以此语。请益云门。门云。扇子𨁝跳。上三十三天。筑着帝释鼻孔。东海鲤鱼。打一棒。雨似盆倾。师云。乾峰巧尽拙出。云门物极则返。诸人适间。从僧堂里来。少刻从僧堂里去。且道。路头在甚么处。依而行之。十万八千。

　　庆元府宝陁观音禅寺语录

　　门人　元恺　编

　　观音殿。我无巴鼻。你证圆通。蓦劄相逢。放过不可升座拈香。祝
圣罢　又拈香云。尽大地人。都肯诺。浙翁和尚。未点头。明明此理难伸雪。炙地熏天第二筹。

　　就座云。灵山分付正法眼。三圣者瞎驴边灭。一千七百到而今。个个虚空里钉橛。轩知。此事。声前非声。色后非色。蚊子上铁牛。无你下觜处。释迦老子。未曾说到上头。圆通大士。争敢正眼觑着。天下老和尚。又且如何插觜。济上座。到这里。未免弄巧成拙。遭人检点。若也检点得出。未具衲僧眼在。检点不出。衲僧眼在甚么处。莫谓宝陀风色恶。前头波浪愈惊人。

　　复举。南泉新入院。知事头首。请归方丈。时有僧便问。师居丈室。将何指示于人。泉云。昨夜三更失却牛。天明起来失却火。

　　师云。如钟在虡。扣之则鸣。似镜当台。物来斯照。因甚么。被者僧拶得。忘前失后。梦中说梦。今夜忽有人。问师居丈室。将何指示于人。只向他道。新来晚到。不知井灶。

　　上堂。天晴日头出。雨落阶头湿。宝陀岩上人。犹自不条直。道我从闻思修。入三摩地。者里是甚么所在。卓拄杖一下。唤回枕上三更梦。惹动江南万斛愁。

　　解夏上堂。七月十五日。九旬夏已毕。不透金刚圈。眼横鼻直。不吞栗棘蓬。点胸点肋。三十年后。忽有人问极则事。作么生道。

　　上堂。古人道。若从文殊门入者。墙壁瓦砾。为汝发机。若从观音门入者。虾蟆蚯蚓。为汝发机。若从普贤门入者。不动步而到宝陀。者里第一。不得从观音门入。何故。玉本无瑕。雕文丧德。

　　上堂。举僧问古德。如何是镆鎁剑。德云。尘埋床下履。风动架头巾。师云。古德应机。如雷如电。无凑泊处。无解会处。若约衲僧门下。正是铅刀。忽有人问宝陀。如何是镆鎁剑。只答他道。一九二九。相逢不出手。

　　中秋上堂。大火已西流。千山爽气浮。秋河鸣一雁。砧杵捣离愁。会则万里八九月。一身西北风。不会则黄鹤楼诗。无事题取一篇好。

　　十月朝上堂。拈拄杖云。逢临济则楔破脑门。遇德山则敲出骨髓。汝等诸人。不得妄想。各自归堂向火。

　　上堂。冬至前后。沙飞石走。佛祖潜踪。寸铁在手。宝陀换水养鱼去也。黄绢幼妇。外孙齑臼。喝一喝。

　　暂到请上堂。举华严经云。普眼欲见普贤。而不能得。乃至三度入定。遍观三千大千世界。亦不见。乃白佛。佛云。汝但静三昧起一念。便见。普眼于是才起一念。果见普贤乘六牙白象。住于空中。师云。释天明朗。慧日高辉。普眼普贤。两得相见。诸首座。未起一念。游宝陀。早与圆通大士。相见了也。且道。登巨舶。涉鲸波时如何。须知远烟浪。别有好思量。

　　上堂。横按拄杖云。衲僧威令。风飒飒地。添一线则西天义堕。减一线则此土争锋。直饶不减不添。也是寒鸡独立。卓拄杖一下。

　　解夏上堂。释迦老子。在法华会上。开佛知见。示佛知见。悟佛知见。入佛知见。宝陀今夏。一百二十日内。也有四件事。饥则吃饭。困则打眠。健则经行。热则摇扇。荐不荐。西风一阵来。落叶两三片。

　　故旧至上堂。举汾阳示众。汾阳门下。有西河金毛狮子。当门踞坐。来者咬杀。有何方便。入得汾阳门。见得汾阳人。

　　师云。重壕重堑。重寨重营。前遮后辟。未免脚手齐露。争似宝陀者里。三门大开。方丈不钥。来者任来。要见便见。何故。相识满天下。知心能几人。

　　上堂。月不过五。事不过三。便请洗脚上船。回头转脑。髑髅遍野。更向这里。下一针看。卓拄杖一下。灵龟无卦兆。空壳不劳钻。

　　上堂。鹳门流急。马乳漩深。绿师头外是梅岑。有人过得。不妨三头六臂。因甚么到者里。宝陀犹隔海在。

　　上堂。圆通门户开。湛然应一切。星罗云汉低。山岳起空翠。风雨雪霜寒。人惊鸡犬吠。正法明如来。依然在门外。

　　上堂。举临际问院主。甚处来。主云。州中粜黄米来。际以拄杖。画一画云。还粜得这个么。主便喝。际便打。典座至。际举前话。座云。院主不会和尚意。际云。你作么生。典座便礼拜。际亦打。

　　师云。透得金刚圈。一喝分宾主。吞得栗棘蓬。礼拜终不错。然棒头眼正。有功者赏。蓦拈拄杖云。有么有么。钵盂里荐取。

　　上堂。举赵州示众。三十年前。南方火炉头。有个无宾主话。直至而今。无人举着。

　　师云。赵州年老心孤。向冷灰里。东拨西拨。若也知得。一任更更做梦。若也未知。直须更更做梦。

　　上堂。世尊三昧。迦叶不知。迦叶三昧。阿难不知。圆通大士三昧。善财童子不知。善财童子三昧。月盖长者不知。喑呜叱咤。万人气索。是甚么人三昧。(良久)。果然不知。

　　解夏上堂。九夏无超佛越祖之谭。又不将世法尘网。高闲今日。解开布袋。只据见成公案。以拄杖敲花瓶云。将谓吾负汝。元来汝负吾。

　　上堂。大事未明。如丧考妣。钝鸟逆风飞。大事已明。如丧考妣。打水鱼头痛。虽然。不因夜来雁。争见海门秋。

　　上堂。举僧问睦州。如何是祖师西来意。州云。一队衲僧来。一队衲僧去。

　　师云。一队衲僧来。一队衲僧去。打破睦州关。大地无寸土。

　　监收上堂。去日炎威重。归时秋半过。林间坐磐石。不觉笑呵呵。不笑仰山插锹叉手。不笑地藏博饭㘽田。二胜米料人人有。笑他饿死饭箩边。

　　上堂。举教中道。如我按指。海印发光。汝暂举心。尘劳先起。灵山百万大众。不会做客。劳烦主人。以拄杖。靠禅床云。一条拄杖两人扶。

　　住庆元府岳林大中禅寺语录

　　门人　元恺　编

　　三门。大道无路。早成途辙。解脱无门。关隔了也。喝一喝。六合风云随步发。

　　上堂。举善财童子。于毗卢楼阁前曰。是解空无相无愿者之。所住处。弥勒大士。弹指出声。楼阁门开。命善财入。入已还闭。

　　师云。者里见弥勒则易。见善财则难。弥勒复弹指云起。法性如是。师云。者里见善财则易。见弥勒则难。或出或入。见易见难。若不同床睡。焉知被底穿。

　　上堂。祖师不西来。少林有妙诀。江南两浙。春寒秋热。错。佛法遍天下。谈玄口不开。这个是露柱。那个是香台。错。直饶荐得分明。未免将错就错。

　　净慈偃溪和尚出世。付衣。

　　信衣不传。贼无空手。法传天下。垛生招箭。且道。当时五峰。中的者谁。千闻不如一见。

　　上堂。举僧问投子。如何是十身调御。投子下禅床立。又问。凡圣相去多少。投子亦下禅床立。师云。家贫未是贫。路贫愁杀人。两度下禅床立。老不以筋力为能。喝一喝。

　　冬至上堂。有物先天地。仰之弥高。无形本寂寥。钻之弥坚。能为万象主。瞻之在前。不逐四时凋。忽焉在后。披毛从此得。作佛也由他。

　　新正上堂。最初一句。开宗明义章第一。末后一句。二十五声秋点长。中间一句。诸佛出世。祖师西来。天下老和尚。无启口处。官有定条。许民私约。卓拄杖一下。

　　谢首座上堂。路逢道伴。交肩过一生。参学事毕。古人向金刚水际。造一条独木桥。直至须夜摩天。多少人。向这里。手蹉脚跌。只是难瞒当行。谁是当行者。咄。

　　上堂。天上无弥勒。地下无弥勒。开口重千斤。面皮厚三寸。城东老母。以手掩面。灵龟曳尾。拂迹迹生。

　　结夏上堂。禁足护生。脚跟下。乞命底。纷纷纭纭。克期取证。平地上。埋没人。千千万万。并却咽喉唇吻。道得一句。岳林堕落拔舌地狱。不入虎穴。争得虎子。

　　上堂。腊极严寒。冻破泥团。不可默会。不可形言。鸡上树鸭下水。明朝更献楚王看。喝一喝。

　　上堂。举晦堂问僧。甚处来。僧云南雄州。堂云。出来作甚么。僧云。寻访尊宿。堂云。不如归乡好。僧云。未审和尚。令某归乡。意旨如何。堂云。乡里三钱。买一片鱼鲊。如手掌大。

　　师云。宁可碎身如微尘。终不瞎个师僧眼目。晦堂可谓熟处难忘。者僧不知小出大遇。当时若解奋拳张意气。世间何处可容伊。

　　解夏上堂。三百余会。不博一笑。十万里来。伎穷三拜。江湖不是无麟凤。自是他家结网疏。岳林一夏以来。东奔西扫。未委布袋里。有多少。(乃抖擞袈裟角云)。哑。解空第一。

　　病起上堂。鹫岭拈花。少林得髓。病痛一般。脉息有异。脉得着。目前见鬼。脉不着。死而不吊。所以教中道。众生病。我则病。众生愈。我则不病。诸人还委悉么。文殊提起杀人刀。净名抽出活人剑。

　　上堂。吾无隐乎尔。对面相瞒。吾道一以贯之。话作两橛。睡美不知山雨过。觉来殿阁自生凉。

　　上堂。举玄沙示众。常将诸人。安顿向顶𩕳上。不敢错误。一丝毫许。岳林动便热喝嗔拳。进亦无门。退亦无路。忽然堕坑落堑。方知亦不错误一丝毫许。且道。玄沙底是。岳林底是。

　　佛心禅师忌日拈香。者个是祭鬼神茶饭。人人少一分不得。长汀特为安排。初非显异惑众。只恨当年错步越王城。撞入鲍郎山畔寺。被伊头上安头。今日与伊加尖矢上。若道雪屈酬恩。直是霄壤。

　　上堂。栽田博饭。诡计百出。插锹叉手。通身荆棘。枷棒场中亲不亲。草窠交辊见当人。谁是当人。放箸忘恩。

　　冬至上堂。击鼓升堂。不谈世法。冬至月头。卖被买牛。冬至月尾。卖牛买被。唤作佛法得么。攻乎异端。斯害也已。

　　上堂。经行及坐卧。常在于其中。要识其中事。长汀江水东。

　　苦笋供上堂。一茎两茎斜。三茎四茎曲。鞭影不露。头角峥嵘。讨缝寻根。转疏转远。不以一重去一重。黄金满地。以一重去一重。白玉堆盘。咬定牙关。三十年不少盐酱。透汤落火。不是苦心人不知。还有入林不动草底么。清臞劲节儿孙在。万壑千岩扇祖风。

　　偃溪和尚至上堂。同条不同条。心眼自相照。翻覆论岁寒。不觉拍手笑。且道。笑个甚么。先师无板齿。眉毛只一茎。

　　闰月十五。清明上堂。横拄杖。便与么去。已落第二月。更说三年一闰。寒食是清明。转见无交涉。喝一喝。达磨大师。当门齿缺。

　　浴佛上堂。一手指天。一手指地。释迦老子。饭饱弄箸。云门一棒打杀。岳林今日浇恶水。大家辊入草窠里。

　　上堂。举五祖演和尚道。有人向虚空中。书得祖师西来意五字。老僧展坐具拜他。师云。岳林今日。向弓弦上结纽。有个颂子。绿树阴浓夏日长。楼台倒影入池塘。水晶帘动微风起。满架蔷薇一院香。

　　道场故旧到。上堂。举光严童子。问维摩。从何所来。士云。吾从道场来。子云。道场者何所。士云。直心是道场。无虚假故。乃至。诸有所作。举足下足。皆是道场。

　　师云。净名探头太过。忘却处所。纵悬河辩去道转远。今日有人问道场何所。向道。到江吴地尽。隔岸越山多。

　　开神正阁碑上堂。弹指楼阁门开。弥勒因正打邪。从门入已还闭。善财因邪打正。直得龙吟雾起。虎啸风生。过去说。见在说。未来说。尘说。刹说。三世一时说。正与么时。就中要觅一句子上碑。无有是处。喝一喝。文彩已彰。

　　上堂。三到投子。九上洞山。穷厮煎。饿厮吵。鳌山撞破虚空。鳖鼻蛇头揩痒。长庆玄沙。总是丧身失命底汉。下座巡堂吃茶。各各照顾脚下。

　　至节上堂。拈拄杖云。一阳生。尽大地草木萌动。拄杖子不知一线长。总尘刹。昼明夜暗。拄杖子。不觉不知。不觉醍醐毒药。放过文殊普贤。靠倒石头南岳。卓拄杖下座。

　　铸锅上堂。铜公塘铁奉化。本色钳锤。炉鞴且不零敲碎打。雷奔火迸。迥脱规模。把住放行。难觑缝罅。一千五百善知识。杓头陷来。雪峰弄粥饭气。四十二恒沙国土。一钵擎归。维摩斋后打钟。岳林总不如此。揭却顶门盖。赵州东院西。

　　退院上堂。𥒐碎明月珠。始为家宝。飏下鈯斧子。方是住山。古䇿风高。天宽地阔。别别。别峰妙转风雷舌。

　　住嘉兴府报恩光孝禅寺语录

　　门人　元恺　编

　　佛殿。具正遍知。(呈起坐具云)不识者个。(展坐具云)已展不缩。为伊说破。

　　法座。高广正等。无欠无余。从上佛祖。坐在者里。济上座。裂古破今去也。便登座。

　　拈香祝
圣罢。(问答不录)乃云。作么作么。只许老胡知。不许老胡会。四七二三。器传一器。水漉漉。无一个真正举扬。累及儿孙。尽向鬼门贴卦。争似行古人行不到处。用古人用不到底。点开弥勒背后眼睛。尽大地人。扶篱摸壁。突出衲僧向上巴鼻。尽大地人。安家乐业。莫有罗笼不肯住。呼唤不回头底么。天宁拄杖。不到折在(叙谢不录)复举。黄檗问百丈。从上宗乘。如何示人。百丈据坐。檗云。后代儿孙。将何传授。丈云。我将谓你是个人。便归方丈。

　　师云。皂纛旗下。一犯不再。

　　上堂。僧问。莲花峰庵主。拈拄杖。示众云。古人到者里。因甚么不肯住。是如何。答云。愁人莫向愁人说。进云。莲花庵主。自代云。为他途路不得力。毕竟如何。答云。说向愁人愁杀人。进云。庵主又代云。楖栗横担不顾人。直入千峰万峰去。又作么生。答云。脑后见腮。莫与往来。

　　师乃云。止止不须说。我法妙难思。含血喷人。先污其口。钟未鸣鼓未响。天宁早吃棒三十了也。诸人若知落处。也好吃三十棒。

　　清明上堂。乍晴乍雨禁烟天。桃花烂熳春风寒。灵云见利忘义。玄沙蔗咬甜头。天宁今日。向古墓上。添新土去也。卓拄杖一下。前三后三。

　　上堂。举金牛和尚。于僧堂前。作舞。大笑。乃云。菩萨子吃饭来。菩萨子吃饭来。

　　有僧问长庆。古人道。菩萨子吃饭来。意旨如何。长庆云。大似因斋庆赞。

　　又问大光因斋庆赞。意旨如何。大光作舞。僧便礼拜。大光云。见甚么道理。便与么。僧亦作舞。大光云。者野狐精。

　　师云。金牛二十年。如此捏怪。总道。当时在马祖处。得此三昧。殊不知。神方秘诀。父子不传。长庆因斋庆赞。也是把火助热。大光作舞。𦘕虎成狸。者一队野狐精。未曾梦见全牛和尚在。

　　上堂。大道乱纵横。大方无处所。火云烧碧汉。薰风满寰宇。眼里不着金屑。百尺竿头进一步。恶。郁山主白日迷路。

　　浴佛上堂。我今灌沐诸如来。掬水月在手。净智庄严功德聚。弄花香满衣。五浊众生令离垢。大底还他肌骨好。同证如来净法身。不搽红粉也风流。杲日丽天。盲人摸地。下座大佛殿。重宣此义。

　　结夏上堂。护生须是杀。杀尽始安居。成人者少。败人者多。会得个中意。铁船水上浮。孟八郎汉。又恁么去。相识满天下。知心能几人。

　　端午上堂。正当五月五日午。大地无不是药者。(拈拄杖)者个在江南为橘。在江北为枳。在天宁手里。为无病药。能医无病人。无病人。作么生医。蓦卓拄杖一下。打破毗耶城。靠倒维摩诘。

　　上堂。举文殊三处度夏。迦叶欲摈出。文殊才近椎边。乃见百千文殊。迦叶尽其神力。椎不能举。世尊遂问。汝摈那个文殊。迦叶罔然。

　　师云。去圣时遥。人多懈怠。未是差异。世尊眼见手把。便有许多不唧𠺕。要知者一火败阙处么。元首明哉。股肱良哉。

　　上堂。举云门因僧问。初秋夏末。前途忽有人问。作么生祗对。门云。退后退后。僧云。某甲有甚么过。门云。还我九十日饭钱来。

　　师云。这僧进甲于前。绝粮于后。总道。当时不与他木分草料。殊不知。云门前箭犹轻。后箭深。

　　净慈天目和尚至。上堂。举黄龙禅师。访法昌禅师。上堂。拏云攫雾数如麻。点着铜睛眼便花。除却黄龙头角外。其余尽是赤斑蛇。

　　师云。善知识者。一念普观无量劫。法昌只具一只眼。只知有当日事。不知有今日事。如何是今日事。清风生八极。老虎出南山。

　　上堂。居一切时。不起妄念。于诸妄心。亦不息灭。轻似鸿毛重似山。住妄想境。不加了知。于无了知。不辨真实。捏不成团擘不开。灵山节外生枝。报恩依文解义。诸人还知落处么。自是不归归便得。五湖风月有谁争。

　　佛心禅师忌日拈香。白鹤五通贤圣。瞥喜瞥嗔无定。闻名不如见面。见面依然错认。从来与渠。水米无交。年年今日。钵盂安柄。因甚如此。鸡不吃谷。肫里有病。

　　开炉上堂。地炉无火。事在莫嫌迟。冷灰豆爆。放过则不可。四藤条。五火杪。三十棒。古人都用了。且听天宁倒行摩竭令。卓拄杖一下。

　　上堂。毗婆尸佛早留心。直至如今不得妙。又道。妙高峰顶。善财七日。不见德云比丘。又道。文殊普贤。昨夜起佛见法见。贬向二铁围山。此三段义。是同是别。有时辊入洪波里。尽日漫天鼓黑风。

　　上堂。西来无意。遍天遍地。玉兔东升。金乌西坠。老鼠咬床头。猫儿正憨睡。莫教动着渠。动着便祸事。二祖动着招祸上身。天宁今日开眼失利。掷拂子下座。

　　岁旦上堂。正月初一。若说佛法。三百六十日。被佛法缚杀。若说世法。三百六十日。被世法使杀。天宁到者里。无启口处。却有个说。得卓拄杖一下。是佛法耶。是世法耶。春来游寺客。花落闭门僧。

　　净慈笑翁和尚至上堂。两不成双。单不成只。四七二三。拈弄不出。南山弹指一声。秀水波翻岳立。所以道。我本无心有所希求。今此法王大宝。自然而至。大众还知么。有利无利。不离行市。

　　上堂。风不鸣条。雨不破块。老胡忽西来。拨乱清平世。直指人心。见性成佛。不知是何章句。南斗七北斗八。

　　腊八上堂。一天星斗大家看。独有渠侬见处偏。打失眼睛拈得口。至今脚下黑漫漫。

　　上堂。举石梯和尚。侍者。一日托钵次。梯问云。向甚么处去。者云。赴堂斋去。石梯云。我岂不知你赴堂斋去。我只问你本分事。者云。若问本分事。实是赴堂斋去。梯云。不谬为吾侍者。

　　师云。侍者。平地上辊方木。不能圆转。石梯一向顺毛捋。养子之缘。二俱不了。当时若见他道。若问本分事。实是赴堂斋去。只向他道。不得坐人床榻。搀𢁈乱箸。管取光前绝后。

　　径山无准和尚到上堂。举僧问云门。如何是云门一曲。门云。腊月二十五。师云。大众只知门迎径山和尚。不知径山和尚。与云门大师。唱拍相和。五音流畅。天宁虽不解音律。未免顺朱写字。辄举一颂。锦城歌管日纷纷。半入江风半入云。此曲只应天上有。人间能是几回闻。

　　恺长老出世精严。引座。煆玉已经三日火。探珠曾下九重渊。毁珠擿玉无人识。十字街头飏碌砖。

　　解夏上堂。御溪东。槜李北。古圣伽蓝。祖佛交参。住此者丧。去此者亡。不去不住。髑髅遍野。只如今夏一日二十日。还有不通方者么。不劳悬石镜。天晓自鸡鸣。

　　尘元府大慈名山教忠报国禅寺语录

　　门人　元恺　编

　　观音殿。十四无畏力。三十二应身。住住。不会作客。劳烦主人。

　　上堂。具足凡夫法。凡夫不知。铁褁绵团。具足圣人法。圣人不会。锦包特石。达磨九年。坐在者里。不敢正眼觑着。何故。识法者惧。

　　上堂。山家冬境致。何处不光辉。大地冰棱合。漫天雨雪飞。佛法世法。总被保宁和尚说了也。若是衲衣下事。今日只恐无人问。(良久)救得大慈一半。

　　上堂。肇法师道。天地与我同根。万物与我一体。春生夏长。秋凋冬落。总是诸人。现前三昧。卓拄杖一下。还觉脑门重么。

　　上堂。风头稍硬。暖处商量。才到暖处。便见瞌睡。生逼鲇鱼上竹竿。曹溪路上。少室峰前。也要打草蛇惊。何似大慈巡堂吃茶。

　　上堂。今日初一。明日初二。达磨大师。在脚底。大尽三十日。小尽二十九。又随流水过他山。恶。大慈无端将真珠。作豌豆粜了。

　　上堂。举药山。问僧。甚处来。僧云。湖南来。山云。洞庭水满也未。僧云。未满。山云。许多时雨水。为甚么未满。

　　师云。洞庭黑风浩浩。白浪滔滔。跛鳖盲龟。迷源失所。者僧道。未满。惜乎不知来处。若还知得。便见药山。功不浪施。

　　上堂。去年贫。有锥有地。今年贫。无地无锥。穷则变。变则通。风暖鸟声碎。日高花影重。

　　上堂。是柱不见柱。非柱不见柱。是非已去了。是非里荐取。(良久)射虎不真。徒劳没羽腊八上堂。目击道存。南星北辰。四十九年。眉毛落尽。二千余载。今日重生。以手拨开眉云。是多少。

　　明惠权长老出世。上堂。诸佛不出世。达磨不西来。款出囚人口。佛法遍天下。谈玄口不开。净地上撒屎。直得白云堆里。不见白云之舒卷。流水声中。不闻流水之潺湲。千圣不携。四方绝唱。放行把住。头头具生杀之机。合水和泥。着著有出身之路。且道如何是新明惠出身之路。天高东南。地倾西北。

　　上堂。霏霏梅雨洒危层。五月山房冷似冰。莫谓乾坤乖大信。未明心地是炎蒸。醯尖鹾方。鹄白乌玄。宁可移山。不可改性。明觉祖师。要回天轮。转地轴。直待尘沙大劫。

　　显庆和尚至。上堂。举阿难问迦叶。世尊传金襕外。别传何物。迦叶召阿难。阿难应诺。迦叶云。倒却门前刹竿着。

　　师云。者一道真言。惜乎大慈不在。当时若见。弹指一声。扣齿三下。教他难兄难弟。再往灵鹫山问佛。

　　上堂。祖师开口道不得底句。檐前滴滴。分明历历。衲僧家。正是放身命处。天台作夏。南岳游山。因甚越王城里。圣箭子。不知落处。

　　上堂。达磨未来。山是山。水是水。老胡既至。僧是僧。俗是俗。神光不知时节。错礼三拜。大慈时节不知。一盲引众盲。下座巡堂吃茶去。

　　岁旦上堂。一新一旧。嘉熙淳祐。皇天大历。岁在辛丑。莫是东湖为人处么。平芜尽处是青山。行人更在青山外。

　　门前七塔坚庵主。造石佛。请师奉安云。一二三四五六七。古佛不曾过去。七六五四三二一。妙转如是法轮。庵主向崖崩石裂处领话。三十二相。八十种好。一时出丑。直得西风阵阵高。秋雨番番急。塔户镇长开。无出亦无入。且道。毗婆尸佛之前。释迦文佛之后。还有者个消息么。(弹指一下)唵毗卢枳帝挲诃。

　　绍兴府兰亭天章十方禅寺语录

　　门人　元恺　编

　　山门。南北山朝对。东西有路分。一步不相到。大地入无门。

　　佛殿。天人师作礼天人师。谁是宾。谁是主。插香云。众眼难谩。

　　升座。乃云。崇山峻岭。茂林修竹。终日提纲。神号鬼哭。虽然如是。未当宗乘。(以拂子。击禅床云)后五日看复举。黄檗示众。钟楼上念赞。床脚下种菜。学者下语皆不契。一日胜首座云。猛虎当路坐。黄龙乃退黄檗。与胜首座。自住积翠庵。

　　师云。老黄龙颔下明珠。胜首座悬空扑碎。黄檗山吐雾兴云。遍地走南山鳖鼻。

　　谢两班上堂。临济建立黄檗宗旨。普化克符。各出只手。天章壁倒篱坍。东边底。撑者自撑。西边底。拄者自拄。虽然不及古人。也胜王老师。不打者破鼓。

　　出队上堂。为众持钵去。七佛旧仪式。庵园塔庙间。处处遍敲击。施主一声慢愧。化主当面着贼。贼已着了。且道。如何拔本。太无厌生。

　　浴佛上堂。周行七步。为众竭力。云门棒头短。药山杓柄长。还有报恩分么。若言其有。恩无重报。若言其无。这一杓恶水。又向甚么处着(拍禅床一下)。

　　谢秉拂干斋上堂。碎佛祖玄关。瞎人天眼目。云明胡饼。四方绝唱。居士香饭。七日乃销。虽然如是。天章拄杖子。犹未曾动着在。

　　谢书记。并讲人上堂。犬吠枯桩。鸦鸣古桧。不是四六文章。不是西来祖意。唤作三乘十二分教得么。得。莫不得么。不得。龙蛇易辨。衲子难瞒。

　　上堂。修禅入定。缚杀阇黎。入理深谭。走杀衲僧。赵州狗子无佛性。间不容发。忽然手蹉脚跌。虚空钉橛。

　　端午上堂。(拈拄杖划云)长一划短。千圣入泥入水之病。(又划一划云)短一划长。万法无根无源之药。药病相治。弥满十虚。张天师烧钱引鬼。李道士来水书符。

　　上堂。一夏过半。前四十五日。老僧不曾孤负诸人。后四十五日。诸人不得孤负老僧。把手上高山。各自着精力。你若证龟成鳖。我便唤钟作瓮。你若唤钟作瓮。我便证龟成鳖。虽然三十年后。要人检责。

　　上堂。举西堂藏。普请次。云因果历然。争奈何。争奈何。有僧。出以手托地。藏云作甚么。僧云。相救相救。藏云。者个师僧。犹较些子。僧抛下锄头。便走。藏云。狮子身中虫。自食狮子肉。

　　师云。西堂截断人天路头。打开五无间狱。者僧知时别宜。负一具铁枷。直入驴胎马腹里去。也不易得。只如狮子身中虫。自食狮子肉。是成褫他。不成褫他。具眼者辨取。

　　上堂。旱地一声雷。青天撒白雨。不是诸佛说底法。不是祖师传底心。不是衲僧参底句。日月轮边气象高。鱼龙穴下蟠根固。

　　上堂。起灭不停。如珠走盘。收视返听。堕在黑山(卓拄杖一下)击碎窠窟。(又划云)截断路布。有理伸不得。有口开不得。却较些子。要做临际儿孙。直是未在。毕竟如何。未在未在。

　　开且过上堂。开门待知识。知识不来过。有个来不入门。去不出户。问他洞山麻三斤。赵州柏树子。便恶发。吽。吃茶去。

　　上堂。不参禅。不问道。竖起铁脊梁。死蛇钻出草。不是禅。不是道。云门千岁僧。越山鼐长老。

　　上堂。元正启祚。万物咸新。功不浪施。咄。便下座。

　　上堂。行脚曾见人。驴驼马载。行脚未曾见人。衣锦夜行。若到天章。明窗下安排。别甑炊香。待他知饭是米做。二十拄杖。贬向二铁围山。

　　上堂。说法不应机。总是非时语。德山棒如雨点。临际喝似雷奔。且道。应机不应机。毒龙行处草不生。鸩羽落水鱼皆死。

　　枯椿和尚。腊八示寂。遗书至。上堂。

　　夜半悟明星。一时证寂灭。看看四大海。无边香水海。须弥山。目真邻陀山。放光现瑞。东涌西没。枯桩枯桩。丛林妖孽。

　　上堂。至道无难。平地起堆。唯嫌拣择。倚天长剑。三日风五日雨。三祖大师。甚处相见。

　　上堂。前无释迦。后无弥勒。锥无卓地。大有生涯。(拍膝一下)家在兰亭九曲西。

　　上堂。绿暗红稀古佛心。朝朝风雨演宗乘。维摩诘言辞颖脱。田厍奴。见得分明。禅知子。说黄道黑。一筹不及于他。莫将支遁鹤。唤作右军鹅。

　　住临安府净慈报恩光孝禅寺语录

　　门人　元恺　编

　　佛殿。悉达脚下。七花八裂。韶阳棒头。有礼有乐。(拈起香云)者个聻。三段不同方丈。田园稳密者。不可放过。无地卓锥者。放过不可。(拍禅床一下)领领升座拈香。祝
圣罢。就座。(问答不录)乃云。六震动。四雨华。三转法轮。一乘独唱。好与掀倒禅床。喝散大众。十万里来。九年壁观。好与掀倒禅床。喝散大众。当时既无其人。便见二三四七。各说异端。列派分宗。滋蔓不已。今日新净慈。向诸佛未生已前。祖师未来之日。通个消息。(卓拄杖一下)天高群象正。海阔百川朝次日　升座。拈香云此香恭为
徽宗皇帝。上资
圣驾。乃举。天亲问无著。人间五百年。兜率天为一昼夜。弥勒于一时中。成就五百天子。证无生忍。未审说个甚么法。无著云。只说这个法。师云。鹤飞千尺雪。龙起一潭水。

　　上堂。龙象蹴蹋。非驴所堪。释迦老子。二千年前。漏泄南屏事。贬向二铁围山了也。今日莫有为这老子。出气者么。如无。和南屏眉须堕落。

　　上堂。赤竹寸丝。一钩香饵。湖波练练。钓着鳌头。(咄)麟龙不为瑞。草木生光辉。

　　天基圣节上堂。殿角一铃鸣。庭前双桧青。是法非思量分别之所能解。(臣)僧借水献　龙门。上祝
天子寿。(起立躬身云)万岁。万岁。万万岁。

　　上堂。举僧问覆船。抱石投师。师还接不。船击香台一下。僧礼拜。船云。礼拜即不无。如何是其中事。僧亦击香台一下。船云。舌头不出口。

　　师云。钟在虞。镜当台。覆船不负来机。者僧。依样𦘕胡芦。克由叵耐。当时覆船。若道参须实参。悟须实悟。者僧未必死在者里。

　　浴佛上堂。天上天下。唯吾独尊。云门一棒。要且打他影子不着。遵布衲浴佛。水浸刚石卵。南山当时若见。向他道。瞿昙瞿昙。未在未在。非惟截断诸祖葛藤。免见儿孙。水漉漉地。

　　元宵上堂。迦叶首传。龙潭吹灭。一灯一灯。灯灯不绝。灯影里行底。蹋着秤椎硬似铁。撞着露柱底。目前伸手不见掌。奇哉。者里罚油出院。他家别甑炊香。

　　上堂。南山虎咬大虫。鳖鼻蛇头生角。大地六反震动。文殊普贤惊愕。诸人还知么。更参三十年。

　　上堂。大家相聚吃茎齑。也有㘽田博饭吃。洗脚上船者多。净慈与人。拈却炙脂帽。去却鹘臭衫。拗折铁脊梁。佛祖不传妙。直饶与么。犹亏一半。(展两手云)有者个在。

　　因唱衣上堂。门外雨滴声。镜清觌面全提。洞庭水未满。药山当机不让。二大老。互为宾主。共相酬唱。诸人还知么。一唱两唱三唱。无人过价。打与百丈和尚。卓拄杖一下。

　　上堂。古者道。知有佛祖向上事。方有说话分。只见锥头利。不见凿头方。文殊不识寒山。普贤不识拾得。拍手呵呵大笑。笑倒五峰苍壁。还知有向上事么。驴年。

　　佛涅槃上堂。雪压双林树。风号万籁寒。瞿昙曾入灭。衲子眼难瞒。莫有道得者么。如无。三拜一炉香。波旬舞袖长。

　　开炉上堂。铁蒺䔧椎。转弄转危。丹霞烧木佛。院主落须眉。南山炉添今日火。作者不同归。

　　冬至上堂。以拄杖。右边卓一下云。阴从者里极。以拄杖。左边卓一下云。阳从者里生。阴阳不到处。一片好风光。达磨西来。残破一缺。直至如今。补不得。净慈与么说。也是巡人犯夜。

　　上堂。南山云。北山雨。毗卢楼阁。豁开门户。花簇簇锦簇簇。弥勒大士。倾肠倒腹。百城风月。目前领话。人畜草芥。一时知有。不知有。毗目仙人。执善财手。

　　上堂。举僧问曹山。如何是无相道场。山云。曹山肚不大。师云。曹山好语。只是塔不着。人若问南山。如何是无相道场。也对道。南山肚不大。忽有僧。出来拍手。呵呵大笑归众。南山只得一场懡㦬。

　　上堂。钟鼓声喧喧。鸟雀闹中庭。圆通门不钥。眉毛落又生。诸人还收得么。若无。今日更拔一茎。供养大众去也。卓拄杖。下座。

　　上堂。古者道。终日忙忙。那事无妨。却较些子。南山道。终日忙忙。那事无妨。直是未在。且道。誵讹在甚么处。未明三八九。终是病栖芦。

　　冬至上堂。冬不寒。腊后看。无人知此意。令我忆南泉。阿呵呵。丹霞烧木佛。院主落须眉。风头稍硬。暖处商量。明招舌上有龙泉。一队上牢漆桶。梦见少室单传。

　　腊八上堂。明星一见悟无生。攧落阿鼻业火坑。三百余番说不出。为他闲事长无明。

　　岁旦上堂。僧问镜清道。新年头。有佛法时如何。答云。篱根破草鞋。进云。明教道。新年头无佛法。聻。答云。藏身无路。进云。只如三世诸佛。因甚么。不知有。答云。尺短寸长。进云。狸奴白牯却知有时如何。答云。雪上加霜　师乃举。僧问镜清。新年头。还有佛法也无。清云。有。僧云。如何是新年头佛法。清云。元正启祚。万物咸新。僧云。谢师答话。清云。老僧今日失利。僧又问明教。新年头。还有佛法也无。教云。无。僧云。年年是好年。日日是好日。因甚么却无。教云。张公吃酒。李公醉。僧云。老老大大。龙头蛇尾。教云。老僧今日失利。

　　师云。镜清道得八成。明教过犹不及。忽有人问。新年头。还有佛法也无。对他道。雨后有人耕绿野。月明无犬吠花村。

　　达磨祖师忌拈香。壁观婆罗门。家业大天下。传远枝派分。寸土不存也。焚香作忌斋。普请礼三拜。大众还甘么。若也不甘。儿孙犹在。

　　上堂。大事因缘出世。单传心印西来。积弊不可顿除。虽是德山临济。一喝大地震惊。一棒须弥粉碎。也打并未办。或有人问南山。如何。只对道。除却华山陈处土。谁人不带是非行。

　　相看上堂。古佛堂前。三头六臂。祖师门下。道绝人荒。衲僧者里。银山铁壁。慧日峰顶。春风和气。湖湘闽蜀来。明牕下安排。江浙淮甸至。别甑炊香。总不与么来时如何。三十棒南山自吃。不干阇黎事。

　　谢秉拂干斋上堂。古人有三诀。吃茶珍重歇。泪出痛肠。南山亦有三句。一句勘验天下衲僧。一句被天下衲僧勘破。一句今古未尝闻。总被两堂首座觑破。一一讦露了也。诸人还知么。知不知。南泉斩猫儿。

　　住临安府景德灵隐禅寺语录

　　门人　元恺　编

　　据室。验人眼。截流机。(拍禅床云)德山临际。伏惟伏惟。

　　捧来黄云。黄封宝印。九重城里。彩凤衔来。因甚得恁么奇特。灵山付烛灵山事。总在里许。

　　升座。拈香祝
圣罢。就座。乃云。道不属知。不属不知。知是妄觉。不知无记。无记妄觉。雪刃横挥。四方绝唱。谁敢婴锋。三世诸佛。竖毛呵手。六代祖师。搔首顿足。如斯举唱。未当宗乘。据令提纲。祝一人寿。(良久)日月有光天不老。山川长暖地无秋。

　　上堂。横按拄杖云。过去诸如来。已用而不识。见在诸菩萨。今用而不知。未来修学人。当用而不会。直得如龙得水。似虎靠山。若恁么会。未免唤钟作瓮。不与么会。拄杖子。断断是拄杖子。

　　涅槃上堂。前佛后佛。无生不灭。紫磨金色身。衲僧眼中屑。拈却屑。瞿昙瞿昙。地阔天宽。四双八只。

　　上堂。举梁山因真园头问。家贼难防时如何。山云。识破不为冤。真云。识破后如何。山云。贬向无生国里。真云。莫是他安身立命处么。山云。死水不藏龙。真云。如何是活水龙。山云。兴波不作浪。真云。忽然倾湫倒岳时如何。山下座。扭住云。不得湿却老僧袈裟角。

　　师云。这僧赤身挨白刃。未是作家。梁山慈悲入草。不能截断葛藤。今日忽有人问。家贼难防时如何。向他道。识破不为冤。识破后如何。贬向大圆觉海。莫便是他安身立命处么。劈面便打。何故。祖令不全提。

　　中夏上堂。九夏已过半。无尾巴。胡狲子。七颠八倒。心径苔生。百尺竿头。踏破虚空一窍。雷阗阗。雨冥冥。东西不辨。南北不分。(拍禅床一下)十圣三贤。望空启告。

　　索面上堂。万仞崖头。拶出见面。罗笼不住。丝来线去。工夫打断。不知败阙。那里是他败阙处。丛林鼎沸。呷汁同罪。

　　上堂。举药山久不上堂。寺主白云。大众久思和尚示诲。山云。打钟着。众才集。药山便归方丈。寺主随后白云。和尚许为众说法。因甚一言不措。山云。经有经师。论有论师。争怪得老僧。

　　师云。总道药山为众竭力。法堂前草深一丈。及乎众集。便归方丈。依然错下注脚。还有人识药山么。如无。且归林下去。更待月明时。

　　谢首座藏主上堂。堂中首座人天眼。汉语胡言大藏经。七百衲僧吞佛祖。灵山乐得做闲人。且道。无文印子。毕竟是甚么人提。前日厨司饭红。昨夜前山鹿叫。

　　淳祐十一春。　天使捧
觉皇宝殿御书至。望
阙谢　恩。祝香云。根蟠劫外。叶茂寰中。香风普被于华夷。瑞霭长凝于殿宇。(臣)僧普济。仰圣明。如日如月。祝睿算。同地同天。(插香)万岁。万岁。万万岁上御书殿额云。觉皇垂迹左金轮。宝殿巍巍表至尊。宸翰亲从天上降。烂然金碧耀乾坤。龙翔凤舞。玉转珠回。一处最是希奇。八法如何定当。苍颉不知向背。钟繇难辨端倪。直饶伶俐衲僧。到此也教罔措。当阳揭示。阖国咸知。才入门来。向上荐取。其或未然。但看奎画横陈处。便是瞻
天望　圣时。

　　上堂。大道无门。十方有路。无门不可不入。有路不可不到　阿呵呵。不参禅。不说教。饱饭熟睡游谈。三毒无明浩浩。北山免得按牛头吃草。

　　浴佛上堂。云门大师一棒。灵山三沐三薰。(以拂子。作舀势)这一杓。洗他指天指地。唯吾独尊之妄诞。(以拂子。作舀势)这一杓。洗他四十九年。无对口业之重罪。(又举拂子)这一杓。不可轻举。少间诣大佛殿。一时泼撒。何故。恩无重报。

　　上堂。青萝夤缘。直上寒松之顶。白云澹泞。出没太虚之中。(拈拄杖)国师来也来也。(卓一下)路从平处险。人向静中忙。

　　上堂。举古德。一夏以来。并不为兄弟说话。师云。空劫已前。千圣觑不破。有僧自叹云。只么空过。不敢望和尚说佛法。得闻正因二字。亦得。师云。无病着艾。不是好心。古德闻云。阇黎莫𧬊速。若论正因。一字也无。乃扣齿云。适来不合恁么道。师云。玉本无瑕。雕文丧德。邻壁有老宿。闻云。好一釜羹。被两颗鼠粪污却。师云。三粒也有。三古德。各出只手。发扬空劫已前事。甚善甚美。争奈衲僧门下。总未有出身之路。

　　上堂。三八念诵。劳动大众。五月升堂。说短论长。打鼓入室。逼狗透墙。哑。走却白鳖。捉得黄能。灯笼露柱笑咍咍。

　　上堂。东去西去。南来北来。残羹馊饭。门外安排。吃则从君吃。不吃任东西。更觅一单挂搭。灵山罪不重科。

　　上堂。九十日春。多雨少晴。苔痕上阶绿。草色入帘青。若作境会。眼病见空花。不作境会。团圞无缝罅。达磨西来觑不破。何况藏天下于天下。

　　病起上堂。(拈拄杖云)灵隐拄杖子。久病谙药性。明脉又能医。能医诸佛出世病。祖师西来病。衲僧行脚病。忽有人。出来道。灵隐何不自医。(掷下拄杖)因汝致得。

　　上堂。深山穷谷。蛇虎纵横。平田浅草。鸦鸣鹊噪。红尘闹市里。卖糍底卖糍。卖菜底卖菜。大众。哑。几乎错下名言。

　　岁旦上堂。万法归一。一归何处。(卓拄杖一下)便下座。

　　天基节上堂。止止不须说。我法妙难思。天之高。地之厚。海之阔。山之遥。以此难思之法。祝
圣人。地久天长。

　　初八日。示寂时。告众遗嘱撒骨。说偈云。地水火风先佛记。冷灰堆里无舍利。扫向长江白浪中。千古万古第一义。

　　小参

　　结夏。金刚王宝剑一挥。尽十方三世。冰消瓦解。何处是圆觉伽蓝。唤甚么。作平等性智。甚么人。禁足定居。忽有个眼不挂户。意不停玄底。出来礼三拜。依位而立。只向道。前车既覆。后车改辙。甚么时节。不识好恶。虽然。若是凤凰儿。不向那边讨。

　　解夏。心径苔生。坐在迷魂必死之地。灯影里行。朝打三千。暮打八百。棒折也未放在。扑落万仞悬崖。罔然不知所以。可谓大力量人。成就大力量事。然后入佛界。入魔界。寸铁在手。空有为。空无为。血溅梵天。如斯不唧𠺕。还我九十日饭钱。忽有个背却法堂。着草鞋。横担拄杖。出门去。只向他道。将谓此众。无人证明。

　　结夏。德山小参不答话。风从虎。云从龙。赵州小参答话去。松不直。棘不曲。机先着眼。未是俊流。句外明宗。不堪共住。所以高者抑之。下者举之。不足者与之。在孤峰者。令入荒草。入荒草者。令处孤峰。与么与么。未称衲僧。不住圆觉伽蓝。不守三期禁制。坐邪见林。行于非道。犹是衲僧阶下汉。毕竟如何。万古碧潭空界月。再三捞捷始应知。

　　解夏。问也得。不问也得。问与不问。于道总无交涉。一句子。该天括地。三世诸佛不知。一句子。密不通风。六代祖师罔措。衲僧一句子。衲僧不会。全体如是去。全体如是住。如是去。溪月虽同。云山各异。如是住。暗穿玉线。密度金针。不去不住。平地上浪激千寻。虚空中雷奔火迸。鹅护雪。蜡人冰。又向甚处着。且道。今夜与甚么人同自恣。座中尽是仙陀客。何必文殊下一椎。

　　解夏。秦望山高。一一斫额而去。贺家湖阔。滔滔谁敢截流。寸丝不挂底。赤肉尚存。万里无云时。青天犹在。所以道。百尺竿头坐底人。虽然得入未为真。百尺竿头进一步。十方刹土现全身。谁管蜡人冰不冰。自恣不自恣。天台南岳拄杖子。一任𨁝跳。忽有一个拗折拄杖。高挂钵囊。趁不去。唤不回。许他是个担板衲子。虽然天章未曾说阿字法门在。

　　冬至。大道只在目前。要且目前难睹。欲识大道真体。住住。人人一坐具地。四至分明。阴阳造化不及。三世诸佛。仰之弥高。六代祖师。钻之弥坚。天下老和尚。瞻之在前。忽焉在后。于兹示一机示一境。点透龙门箭穿雁穴。咬人师子。机不容瞬。于衲僧门下。是陈年历日。不劳拈出。净慈已展不缩。应个时节。(卓拄杖一下)冬不寒腊后看。

　　除夜。拈拄杖云。过去诸如来已用。见在诸菩萨今用。未来修学人当用。净慈总不用。随家丰俭。与大众分岁。始欲烹露地白牛。唱村田乐。古人残羹馊饭。腊雪连宵白。春风逼户寒。又是十方常住物。今夜宾家主家。各出一只手。应个时节。竖起脊梁生铁橛。咬定牙关。佛不做。雷峰塔忽然点头。三十棒。不可放过。与么分岁。笑我者多。哂我者少。

　　除夜。鸣爆竹送残年。东村王老夜烧钱。南山短拙无施设。借婆裙子拜婆年。

　　至节。冬至前后。沙飞石走。三世诸佛不知有。狸奴白牯却知有。两刃倚天长剑。一团邠铁铸就。四七二三。不敢正眼觑着。当权尊宿。以此炉鞴。诸方衲子。灵隐即不然。把定则乾坤失色。放行则万象腾辉。且道把住好。放行好。卓拄杖一下。一百单五是寒食。四十五日又逢春。

　　结夏。以大圆觉。为我伽蓝。天宽地阔。马厩牛栏。身心安居。平等性智。五阴界入。一念万年。堕在毒海。北山今日。七百比丘。同此结夏。也无腊人为验。也无长期短期。毕竟如何。毒龙行处草不生。鸩鸟落毛鱼皆死。

　　举古

　　五泄到石头便问。一言相契即住。不契即去。头据坐。泄便行。头召阇黎。泄回首。头云。从生至死。只是这个。回头转脑。作甚么。泄于言下大悟。拗折拄杖。

　　师云。石头据坐。五泄便行。不妨气吞佛祖。眼盖乾坤。末后一唤便回。翻成不唧𠺕。且道。那里是他不唧𠺕处。山转疑无路。溪斜别有村。

　　懒瓒道。世事悠悠。不如山丘。卧藤萝下。块石枕头。

　　雪窦云。者般汉。有甚用处。唤起了打。

　　师云。雪窦吃李子。向赤边咬。宝陀若见。问他。曾见谁来。待他拟开口。只向道。打头不遇作家。到底翻成骨董。

　　陆亘大夫问南泉。弟子家中。一片石。有时坐。有时卧。拟镌作佛。得么。泉云得。陆云。莫不得么。泉云不得。

　　师云。陆亘大夫。一代洪儒。负一片石到南泉。王老师虽好手。镌凿不下。至今无顿放处。弹指一下。一里两里行。三回四回歇。

　　赵州行脚。到一乡院。经旬临去。乃别院主。主云。何往。州云。台山礼文殊去。主云。某甲有颂相送。无处青山不道场。何须䇿杖礼清凉。云中纵有金毛现。正眼观来非吉祥。州云。如何是正眼。主无语。

　　师云。平地吃交。忽有人问。院主平地吃交耶。赵州平地吃交耶。只向他道。古佛过去久矣。

　　睦州问僧。甚处来。僧云。河北。睦州云。河北有个赵州和尚。上座曾到彼处么。僧云。某甲近离彼中。州云。赵州有何言句。示徒。僧举吃茶话。睦州云。惭愧。却问僧。赵州意作么生。僧云。只是一期方便。睦州云。苦哉。赵州被你将一杓屎。泼了也。便打。

　　师云。者僧既不从赵州来。睦州推勘甚么。当时若是宝陀。待他睦州道惭愧。只向他道。低声低声。睦州转得头来。片帆已过河北。

　　昔有僧。在经堂长坐。藏主云。何不看经。僧云。不识字。主云。何不问人。僧鞠躬叉手而立云。者个是甚么字。主无语。

　　师云。这僧叉手。以字不成。藏主无语。八字不是。尽西天梵语。此土唐言。是个切脚。岳林与么解注。节文何在。

　　云门云。释迦老子。与天帝释。在中庭。相争佛法。正闹。大慧云。者老汉。好与三十棒。且道。过在甚么处。诬人之罪。以罪加之。

　　师云。大慧和尚。与么说话。也是徐六担板。殊不知。云门大师。正是普州人送贼。

　　麻谷到章敬。作礼。绕禅床三匝。振锡而立。章敬云。是是。又到南泉。亦如是问。泉云。不是不是。谷云。章敬道是。和尚因甚道不是。泉云。章敬是。是汝不是。此是风力所转。终成败坏。

　　师云。定龙蛇贵要眼正。决生死直到无疑。二大老。不妨谛当。一是一不是。麻谷小出大遇。因甚么南泉道。此是风力所转。终成败坏。前箭犹轻后箭深。

　　雪峰领众。到浮江。欲寄二百僧。就此过夏。还着得么。浮江以拄杖。划一划云。着不得。即道。雪峰便休去。

　　师云。问得孤危。答亦深险。水到渠成。风行草偃。古佛堂前。无可不可。若约衲僧门下。正是扶篱摸壁。

　　外道问世尊。昨日说何法。佛云。说定法。外道云。今日说何法。佛云。说不定法。外道云。昨日说定法。今日因何说不定法。佛云。昨日定。今日不定。

　　师云。世尊如大日轮。升于虚空。四天下。无所不照。昨日说定法。今日说不定法。还是非得么。

　　德山小参。不答话。问话者。三十棒。时有一僧。出礼拜。山便打。僧云。某甲话也未问。因甚么便打。山云。你甚处人。僧云。新罗人。山云。未跨船舷。好与三十棒。

　　师云。德山门庭孤峻。行佛祖不行之令。谁敢婴锋。者僧不顾危亡。直前扣关击节。入其阃奥。雪窦因甚么。唤作撞着露柱底瞎汉。

　　梁山和尚示众。南来者。三十棒。北来者。三十棒。虽然如是。未当宗乘。

　　师云。梁山一期。振领提纲。风飒飒地。争奈落草不知。且那里是梁山落草处。

　　无著上五台。礼文殊。路上逢一老人。着问。莫是文殊么。老人云。岂有二文殊耶。著作礼。老人不见。

　　师云。深山无人。水流花开。文殊隐身无路。无著无处藏身。且道。二大老。还有相见分么。龙蛇易辨。衲子难瞒。

　　沩山摘茶次。谓仰山云。终曰只闻子声。不见子形。仰山撼茶树。沩云。子只得其用。不得其体。仰云。未审和尚如何。沩山良久。仰云。和尚只得其体。不得其用。沩云。放子三十棒。

　　师云。仰山撼茶树。只得其用。沩山良久。只得其体。互相印证。玷辱门风。当时若是父为子隐。子为父隐。子孙不致断绝。

　　教中道。于一切时。不起妄念。于诸妄心。亦不息灭。住妄想境。不加了知。于无了知。不辨真实。

　　师拈云。就船买得鱼偏美。蹋雪沽来酒倍香。

　　邓隐峰在襄州破威仪堂。着衬衣。砧椎边立。举椎云。道得则不打。一众嘿然。乃打一下。

　　师拈云。赢得八百。自损三千。

　　僧问永明潜禅师。至理无言。假言诠而显道。如何是显道底言。潜云。切忌拣择。僧云。如何是不拣择。潜云。元帅大王。太保令公。

　　师拈云。贵买贱卖。

　　颂古

　　分皮分髓

　　一片爷爷古化基。又逢寒食拜标时。满前骨肉俱承荫。一个无聊乞养儿。

　　三圣道。逢人则出。出则不为人。兴化道。逢人则不出。出则便为人

　　肩担口叫。晓夜撑船。道路各别。养家一般。

　　瑞岩唤主人翁

　　青毡本是家中物。时复拈来抖擞看。贵要傍人知下落。不知下落被人谩。

　　明招风头稍硬。暖处商量

　　风头䇿起罗生网。更向无风暖处张。两度劳心又劳力。更无鸾凤敢呈祥。

　　道也者。不可须臾离也。可离。非道也

　　睡浓天晓弗梳头。洗面无汤也即休。大底还他肌骨好。不搽红粉也风流。

　　文殊问维摩疾

　　示疾毗耶问讯疏。知音惟有老文殊。问来答去胶投漆。一病翻成两病夫。

　　僧问香林。如何是衲衣下事。林云。腊月火烧山

　　腊月火烧山。胡僧入汉关。一头卷螺发。两耳带金环。

　　洞山吃果子话

　　奴见婢殷勤。瞥喜瞥然嗔。潇湘图上看。分外好精神。

　　陆亘大夫问南泉。师姓甚么。泉云姓王。陆云。还有眷属么。泉云。四臣不昧。陆云。王居何位。泉云。玉殿苔生。陆云。玉殿苔生时如何。泉云。不居正位

　　金鸭香消更漏长。沉沉玉殿紫苔生。高空有月千门照。大道无人独自行。

　　盘山道。光境俱忘。复是何物。洞山道。光境未忘。复是何物

　　光境俱忘与未忘。杀人利剑活人枪。太平时节浑无用。夜夜神光射斗旁。

　　保寿开堂。三圣推出一僧。保寿便打。三圣云。与么为人。非但瞎却者僧眼。瞎却镇州一城人眼去在。保寿掷下拄杖。便归方丈

　　电电喧轰海岱昏。怒涛翻覆拍天门。锦鳞不会乘流去。空向桃花浪里奔。

　　赞佛祖

　　出山相

　　龙章凤质出王宫。肘露衣穿下雪峰。智愿必空诸有界。不知诸有几时空。

　　观音大士

　　空如来藏。立大圆镜。水落石出。月明云净。瞻之仰之。群机普应。

　　金刚经书大士像

　　大士应身三十二。一身三十二重非。金刚正体是非外。鹊噪鸦鸣无了时。

　　马即妇

　　有愿必从。无刹不现。𩯭乱钗横。金沙滩畔。稽首皈依。漏危难满。

　　善财

　　福城东际错商量。误入烟萝白鸟乡。水远山长无限意。到头难写此愁肠。

　　维摩

　　指桃骂李。败种发机。词穷理尽。一嘿横施。大地山河背震吼。七佛之师懡㦬归。

　　布袋

　　南无阿逸多。忙忙走寰宇。等个人未至。放下宽肠肚。来也来也。嘘。泰岳何曾乏土。

　　九十七大人之相。百千亿微尘数身。兜率长汀人不识。抖擞精神一欠伸。

　　达磨大师

　　的的西天末法僧。来分此土最初灯。神光冷地一吹灭。葱岭忙忙只暗登。

　　五天竺国。东震旦土。传佛心宗。无本可据。无本据。一苇横趍。大江东去。

　　五祖

　　万本松杉。山山㘽遍。飏下钁头。再呈旧面。双峰峨峨翠插天。天下人见渠不见。

　　六祖

　　应无所住。白日迷路。失脚黄梅。道传千古。不是风动非幡动。会也蚍蜉撼铁柱。

　　五祖送六祖渡江图

　　有传有受恩成怨。无受无传怨似恩。船到岸头恩怨绝。遍天遍地一儿孙。

　　懒瓒

　　垂颐寒涕满头霜。黄独煨来别有香。三诏入云三不起。儿孙各自立封疆。

　　杨歧祖师

　　三脚驴子弄蹄行。金毛师子大哮吼。五峰峭峻摩苍穹。千古万古扬家丑。

　　夹山见船子

　　毒手一桡难亸避。点头不见问津人。烟波浩渺无穷恨。父子虽亲未是亲。

　　马祖接石巩

　　三十年不少盐酱。一镞群狐中的时。大地山河诸草木。至今尽发箭锋机。

　　鸟窠

　　道高德高名愈高。问佛法而吹布毛。不是寻常闲啐啄。飞出凤儿空鹊巢。

　　诺讵罗尊者

　　石壁搀空起。银河一派悬。贪观无断续。来去不知原。

　　四睡

　　离了峨嵋别五台。倒骑白额下天台。松间石上梦中梦。唤得闾丘太守回。

　　寒山

　　采樵㳂岭去。提水傍溪归。个般无出豁。七佛不曾师。

　　佛心禅师顶相　　保福朋长老请赞

　　千圣头边殃祸作。春风和气满丛林。随其机上者上之。任其器下者下之。一处不通。回天转地。活天下死衲僧。死大地活衲子。是谓父不传。子不记之妙。如保福千圣头边殃祸者。鲜矣。

　　石佛清长老请赞

　　东山之源。东涧之渊。截流之机。验人之眼。扬清激浊。地覆天翻。六代祖师。竖毛呵手。三生大像。顿足擎拳。彼又何须指南。吴越令行。而后有传。

　　圆觉顽空觉讲主真赞

　　头鬅鬙。眼乖角。得天台之奥旨。继永嘉之先觉。执文字见。离文字缚。说大义则四座风生。征异解则百川潮落。昭昭乎教苑之祥麟。昂昂乎鸡群之野鹤。虽正席四处。不足畅其设施。然分座五山。亦不负其所学。是为广智九世之孙。啸岩一枝。不致寥寞者矣。

　　又赞

　　眼里有筋。舌头无骨。卓然特立。天台祖室。写悬河辩。而四方绝唱。离文字相。而诸天雨花。扣其关者。纷纷纭纭而退席。得其旨者。峥峥嵘嵘而莫及。且不以慈悲宝帐。破尘白拂。而当家传。自有鸾胶续断弦。

　　随　龙都知王提举喜容

　　幅巾懒衣。风生步武。邛竹杖头。高悬玉麈。奉
至尊。则云从龙。勘衲僧。如出林虎。夫是之谓吾教之外护。　皇家之内辅也。

　　悦堂穆知合。写师顶相。请赞

　　春水满四泽。夏云多奇峰。秋月扬明辉。冬岭秀孤松。难描邈。绝知音。悦堂不是闲相识。赞不欣兮骂不嗔。

　　觉如周居士圆相

　　一片虚凝绝谓情。眼横鼻直强图形。不如不觉全声色。骂得毗耶老净名。

　　自赞

　　出林虎方怒。横冈蟒正嗔。世无途路客。终是不伤人。

　　福州长溪乐山王居士。遣儿惟惺。投师剃发。写师顶相。请赞

　　闻名不如见面。见面不如闻名。两重虚假。一对眼睛。不近人情处。是句也刬。非句也刬。一味拍盲时。逼犬透墙。证龟成鳖。如斯杜撰。岂堪人师。谁知千里同风句。却有乐山居士知。

　　瘦骨棱层一担夫。几年寥落在江湖。面皮捩转无人识。有甚闲名上祖图。

　　䟦

　　通庵居士颂维摩经

　　净名一经。方等时说。所谓弹偏折小。叹大褒圆者也。居士示疾毗耶离城。钩在不疑之地。菩萨声闻。咸往问候。不是好心。二千年后。通庵颂出。据款结案。三段不同。收归上科。

　　䟦北涧和尚语录

　　北涧和尚。自是甘露灭。舟峰庵。秀紫芝之流亚。见佛照师祖后。巧尽拙出。如虎插翅。𥸸𥸸结结。乖乖崖崖。人知其一。未知其二。九会葛藤。自扬丑恶。从苗辨地。余言岂诬。眼里无筋。此老受屈。

　　䟦笑翁和尚语录

　　前佛后佛。挝涂毒鼓。笑翁一笑。起死学者。如稻麻竹苇。若有一语随流截流。此录即是魔说。

　　偈颂

　　弥勒大士二月八生

　　契此老翁无记性。都忘生月与生辰。春风桃李能多事。特地年年说向人。

　　化炭

　　皮肤脱尽黑𥻘皴。犹有当时刀斧痕。待入门来重点化。教伊随处衮烟尘。

　　雪庭

　　一度寒来不可禁。森罗万象尽平沉。个般门户谁能入。着脚分明三尺深。

　　蜘蛛

　　一丝挂得虚空住。百亿丝头杀气生。上下四维罗织了。一无漏网话方行。

　　示觉悟侍者

　　起家难似破家难。荡尽田园出故关。佛祖二千年冷债。不消咳嗽一时还。

　　水茶磨

　　机轮转处水潺潺。机若停时水自闲。末上一遭知落处。十分春色满人间。

　　浮香阁

　　江城夜雨满楼台。池上残红拨不开。慈氏家风都漏泄。善财南去未回来。

　　送清凉淮海和尚。住万年

　　潮声忽转石头城。大舍峰高侧耳听。五百个僧都不会。教他一一侍巾瓶。

　　送梦牕和尚。住净慈

　　志公有语问思大。东涧无言记梦牕。今日梦牕下山去。笑他思大舌头长。

　　送广州泰长老

　　老卢曾见老黄梅。一首长廊落韵诗。既是同坑无异土。家私莫与路人知。

　　针医

　　药知性亦病知源。谁管尸灵骨已寒。痛下一针双眼活。耆婆应未得其传。

　　西隐

　　泥牛斗入海门关。直到如今万象闲。百鸟不来春自老。柴门依旧向东山。

　　大死

　　上门上户𢬵穷命。不觉全身堕险崖。尽十方空俱殒灭。玲珑八面露死骸。

　　送猫儿

　　大慈悲种小斑斑。软血功能也是闲。首尾直兮眸子正。不知走却屋头山。

　　寒衲

　　针锋不露重重补。线脚通时密密参。放下无针无劄处。冻云垂地一肩担。

　　起水陆堂

　　一沤大觉海中兴。十趣波涛不暂停。返本还源空觉海。满堂风月雨初晴。

　　干藏

　　恶语重重放出门。只图一个不知恩。二千年事难遮覆。动便随人脚后跟。

　　示若临侍者

　　一思面门摘不断。放下重新买草鞋。有路莫行无路入。照顾浑家落险崖。

　　在庵

　　世间几见劫灰飞。老屋依前对落晖。四大部洲都遍历。到头还向此中归。

　　樵屋

　　鬻薪无价岭南归。尚有儿孙在翠微。执树缚茆门户别。离离荆棘惹人衣。

　　送人游方

　　南有天台北五台。分明记取莫疑猜。话头打失不知处。乞我三文买草鞋。

　　胡桃

　　枝头叶底不能藏。独脱无依未厮当。一击浑身如粉碎。不堪收拾始馨香。

　　送日本国僧

　　壁观胡僧入大梁。单传必死活人方。至今此术遍天下。航海梯山空自忙。

　　又

　　大舶浮空驾浪来。顶门有眼未曾开。南山虎口翻身出。日本生成一祸胎。

　　送祖达侍者

　　呼唤不曾离左右。大都相见一番难。攒眉切齿归来日。痛骂国师南北山。

　　枯髅人我担

　　一我一人装一担。不知出入几胞胎。铁围山岳高如许。撞破髑髅归去来。

　　造龛子

　　病病相寻早是迟。锁空龛子做多时。北邙山下明朝约。火后谁收眼底眉。

　　柏岩

　　苗裔忽生崖石裂。不同松桧拂云长。苍苍无一闲枝叶。子落丛林也有香。

　　进月轩

　　桂轮孤朗碧天宽。帘卷清光入座寒。底事明明人不荐。又移花影上栏干。

　　示资寿慧一监寺

　　二由一有一莫守。面首面南看北斗。勘破末山不露顶。玄机无著高叉手。

　　竹溪

　　漱石穿崖落落。随流截流自瞒。穷到不知源处。风枝雨叶萧然。

　　山翁

　　重叠春风面。高低雪满头。渠无生老相。孤峻罕人游。

　　刀镊

　　得心应手乖毫发。心手俱亡处处通。摘一茎髭弹一镊。有相同有不相同。

　　复古日者

　　试问先生蕴底术。卦盘掇转呵呵笑。毗婆尸佛早留心。直至如今不得妙。

　　示宜上人之雪窦

　　无常迅速入门款。撒手悬崖末后机。一款一机自欺屈。溪边有个石乌龟。

　　接待

　　目前来往竞纷纷。那个师僧有脑门。坐热铁床吞热铁。石头南岳下儿孙。

　　损窗

　　六处虚明不假修。七穿八穴有来由。霜风霰雪纵横入。不是愁人也着愁。

　　演史

　　干戈场是太平基。休把英雄较是非。试问长空风与月。周秦汉魏不曾知。

　　惜烟

　　炉无兽炭坐无毡。三个柴头只自然。家丑莫教轻放出。定应炙地与熏天。

　　示圆鉴沈净明

　　天宽地大一圆鉴。明暗色空四无限。道人受用未生前。白云祖师顶门眼。

　　兰亭四威仪

　　行崇山峻岭。失脚蹋翻古井。通身是口波澜。何须三止四请。

　　住晋朝古寺。无米无盐无醋。岁岁遍乞诸邻。三百六十余度。

　　坐茂林修竹。高节虚心满目。个个尽是儿孙。香严口哑舌秃。

　　卧流觞九曲。青源白家香熟。三杯席地幕天。不辨东西南北。

　　宝陀三句

　　宝陀一路。来来去去。撞着鳌头。风波无数。

　　宝陀一玄。掣臂揎拳。打失鼻孔。苍天苍天。

　　宝陀一妙。无人能到。吃饭着衣。屙屎放尿。

　　小佛事

　　为净慈无极和尚入祖堂

　　打破剑门关。遍地㘽荆棘。无处可安排。堂高附南极。拈起位牌云。这里见无极和尚。即未得。

　　为下天竺闲云信讲主入圹

　　涅槃后有大人相。尽十方空藏不得。一片闲云卷复舒。千峰万峰凛寒色。便与么去时如何。土旷人稀。相逢者少。

　　灵藏主火

　　一灵真性。不假胞胎。堆堆地瞥然。东涌复西没。火迸雷奔追不及。向上更有事在。灵藏主。昨夜西风撼林樾。千山万山翻贝叶。

　　如副寺火(铁牛小师)

　　唤作如如。早变了也。如如不变。十分成现。圣人如。凡夫如。一如无二如。如副寺如不如。若从如生。如本不生。若从如灭。如本不灭。追随佛祖铁牛机。臭烟蓬㶿业风吹。

　　化庵主入骨

　　透生死关。出有无见。打破虚空。何处履践。冷灰堆里。露影藏身。无缝塔中。万化千变。也是秦时𨍏轹钻。

　　渊监寺火

　　渊深无涯涘。白浪翻空立。撼动涅槃城。火蛇钻坏壁。胜热婆罗门点头。须弥灯王不识。

　　源上座火

　　道之有源。渴鹿奔阳𦦨。道之无源。日中逃影迹。此是其源。不受方便。平地上浪激千寻。虚空里星飞火迸。

　　通上座火

　　宗通说通。关山万重。一句不相到。打破太虚空。入得南山炉韛。住得虎穴魔宫。熨斗煎茶铫不同。

　　行者净清火

　　清净行者。不入涅槃。死在者里。南山为汝点化。掷下火云。美玉精金无定价。

　　大川和尚语录(终)

　　No. 1369-A 灵隐大川禅师行状

　　师名普济。大川其自号。四明奉化六诏张氏子。父友崇。母俞氏。有善操。平居饭水云。施芒屦。常愿得佳子。业儒持家外。又愿得学佛。而出家者。则善可以及其族。果生三子。师其季也。少沉厚。处群稚中。独罕言笑。束发浮沉乡校间。然无经世意。见佛书。则端坐探释。忘罢。怙恃见其然。则曰。吾三子。以一出家。固所愿也。年十九。依香林院文宪师。剃染。受具戒。宪俾由律而入教。乃预籍郡之湖心。讨论开遮之说。既又负笈赤城。染指性具之理。一日幡然曰。持犯束身。义学支离。何能超生死乎。于是舍教而入禅。小留瑞岩荷屋席下。即往天童。见无用。一单深稳。赴众外。不出僧堂。静定中发明。语默无滞。用室中举。有句无句。如藤倚树。师云。斩丁截铁。用云。沩山呵呵大笑。聻。师云。寸钉入木。用器之。令入侍司。师逊不就。

　　乃之玉几。时佛照禅师。佚老东庵。一见别为法器。照指往越能仁。见浙翁。翁问。上座甚处人。师云奉化。翁云。还识憨布袋么。师提起坐具。翁夺坐具。便打。师当下脱然。乃应声云。今日触忤和尚。依之久如。遍历诸方松源肯堂痴钝息庵空叟无证洎诸老之门。龙象蹴踏处。咸周旋。往返激扬款密。又绝淮渡湘。礼列祖塔。

　　俄浙翁移钟阜。拉师偕行。又被　旨。移天童。职师知藏。嘉定十年。三月。妙胜虚席　制府。下诸禅期集。师膺其选。瓣香为浙翁。记所证也。旋迁补陀岳林。秀之报恩。鄞之大慈。越之天章　京之净慈。灵隐。凡八迁。其岳林。则　丞相史忠献王。钦其道价。延见。而迁大慈。则　忠献之子。同知恭惠公敷奏。给　来。而迁净慈。则　京尹赵大资敷奏。起乳窦之隐。而迁灵隐。则序迁也。居二年。以疾求退。众阖辞恳留。当　　天基。升堂祝　尧。下座。衲子随至方丈。喜其有瘳。师忽垂语。勉励激切。与常时不同。众异焉。初八日凌晨。隐几从容。亲札别诸　朝贤之弘护者。徐语众曰。吾行矣。其送终之礼。令与常僧等。勿厚勿侈。勿袭末流之弊。以贻识者哂。火葬后。拾遗殖。投诸江。乃书偈曰。地水火风先佛记。冷灰堆里无舍利。扫向长江白浪中。千古万古第一义。众泣请遗偈。师笑曰。犹嫌少在。复书曰。来无地头。去无方所。虚空迸绽。山岳起舞。掷笔移时而化。茶毗得设利。五色如菽。诸徒欲遵治命水葬　前资尹赵公。特捐金币。命建塔焉。于是塔于寺西麓。童禅师塔之左。宝祐元年。正月十八日也。寿七十五。腊五十六。弟子七十余人。嗣法者。出相先后。

　　师孤硬趣操。严冷面目。其当机妙转。珠不容触。临事定见。山犹可㧞。一以身徇道。而世相逆顺。举不足以回挠。其为己为人。皆推此而行之。学者苦其峻厉。难于近傍。久则眷恋。而不忍去。其提唱的切。省径如蛊家之杯。饮者必死。如良医之剂。呾者必活。当浙翁示寂时。语其徒曰。岳林济长老。识我舌头落处。可令校吾语录。今佛心语。行于世。师所订也。斥己长。以资常住。轻于掷砾。补缺兴坏。视时之宜。其居净慈日。相视面势。宜于左昂右低者。乃倾钵幐。矗一阁于东南。舍三世佛。益发湖山之胜。　上闻而厚锡焉。至亲洒　宸翰。正遍知阁。华严法界。两扁。以揭之。烨如也。住山掩关。冰檗一节。丈室萧然。如传舍。视给侍辈。如路人。公使令外。一无以役之。其与窃借名位。骄盈睢盱者。可同日语哉。故江湖衲子。愈久而思之。宝祐乙卯冬。余居慈云。其子用楫过我。言师始末。与余畴昔所闻者。合乃为条理。其事以备当世名公采摭。铭以传远。其八会语。师临终时。举以投诸火。今所行者。乃诸衲传诵。会稡成编。以示后云。

　　宝祐四年。正月几望。庆元府大慈名山。教忠报国禅寺　特差住持。属末比丘　大观　谨状。
