卍新纂续藏经第 69 册 No. 1367 笑隐大欣禅师语录


　　No. 1367-A 龙翔笑隐欣禅师语录序

　　咄哉此录。自元历明代。以迄今日。埋没四百余年矣。一旦无所从来。突向龙宫海藏推出。落在山翁和上手中。山翁以重主天童。道经[橘-矛+隹]李。值白法老人嗣孙巨方法师主楞严紫柏院藏册事。因念佛祖慧命攸关。特曳拄杖。同埽道人过院。相视料理。随以瓣香。送入此录。顿令侧理轻编。放光动地。如延津剑跃土拭华阴时。真不思议大奇特因缘。非有司其呵护者。未易向山翁杖头出现也。欣师行履机缘。具载奎章阁学士虞公集行道记秘书少监黄公溍塔铭中。大略得法于仰山晦机熙师。而晦机渊源。则自大慧杲妙喜老人。晚传佛照光。而北涧简。而物初观。而晦机因传笑隐。笑隐传觉原昙季潭泐等五人。惟觉原得传定岩戒。而后来不可复问。是以欣师蒲室集行世。而湖州乌回。杭州报国。中天竺以至金陵大龙翔四会语录。早赐入藏者。反湮没无闻。以少后人。为之拂拭也。妙喜际遇宋高宗。奉敕两主径山。宗风大振。时号临济中兴。笑隐际遇元文宗。从金陵入登皇位。遂於潜邸。启建大龙翔集庆寺。诏师为开山祖。召赴北阙。特赐三品文阶。统领五山释教。号广智全悟禅师。僧规旧着黑衣。特赐黄衣。并其徒尽得衣黄。师有初改黄衣诗。见于蒲室集。云。宣诏亭前受牒还。御黄新赐满城看。臣僧记得沙弥日。齐着青衣上戒坛。当日南住新刹。北赴召对。优礼崇褒。锡赉无算。一时国师光华。佛法胜事。千载希有。回视妙喜。两敕径山。尤为竿头进步也。快读欣师全录。万有齐彰。一尘不涉。眼筋舌骨。雷震诸方。大机大用。真能踢倒须弥。掀翻溟渤。从上有大慧。同时有中峰。解入无垠。庶得并驱争先耳。埽道人自归依曹溪憨祖以来。诸方善知识。靡不觌面。儒禅参同契。颇知究心。因念自一花五叶之言。成五宗五灯之统。沩仰临济二宗。出自南岳。云门法眼曹洞三宗。出自青原。而沩仰云门法眼。如优钵天花。一现即灭。惟临济曹洞二灯常焰然。如景德传灯五灯会元传法正宗记僧宝传指月录佛祖纲鉴诸书所载。嗣法世次。虽存其间。或人多年短。或人少年长。游移牵附。舛错难稽。两家姓氏。往往疑似肴讹。阅代纪年。茫茫存没履历。当周武唐武宋徽诸帝王时。以崇道陵释。法微而灯传易晦。当唐初宋初明初诸代兴时。以翻译流通。法盛而宗乘反衰。尔时岂乏当阳记莂。总在隐现明灭间。无凭显印此佛法。时节因缘。所由付国王大臣也。大川洪师。作五灯会元。自妙喜开法以后。编次馍糊。直云。自宋孝宗后。传法诸师。垂五百载。俱不可考。明初建安沈士荣。作续原教论。直云。自中峰撤席。未知道隐何方。尚赖教有明文。与心为证。慧命未绝。有若悬丝。两论现入大藏中。实格言也。要知个中一着。止分真伪。从门入者定非家珍。语其异。即一宗之内。有门庭施设之别。语其同。即两宗之外。无师承秘密之殊。即以一宗计之。如临济。以三圣为正传。乃三圣绝而兴化传。佛果以大慧为正传。乃大慧绝而虎丘传。洞山以曹山为正传。乃曹山绝而云居传。此一宗并传。难分旁正也。以两宗计之。如雪峰。九上洞山。三登投子。终嗣德山。是洞而济也。丹霞亲承马祖印可。终嗣石头。是济而洞也。此两宗互传。难分宾主也。智过于师。何烦提掇。魔外慑服。何烦斗争。善哉妙喜自赞云。如化鹍鹏。直自化耳。岂有法哉。笑隐亦抗声于晦机云。千年桃核里。觅甚旧时仁。此的的威音那畔话。乃一花五叶之真种子也。当此沧桑陵谷虚空消陨之时。有如山翁和上者。以普心大心。无边见心。止寻花叶根株。不问葛藤枝节。俾全没交涉。如欣师此录者。忽地冷灰豆爆。血溅梵天。岂得与逼塞虚空者。同日语哉。感而识之。阁笔三叹顺治丙申嘉平月望国子司业前戊辰二甲进士虞。

　　部郎副廷尉曹溪弟子福征[橘-矛+隹]李道一居士埽庵谭贞默槃谈撰

　　No. 1367

　　笑隐欣禅师语录卷之一

　　湖州路乌回禅寺语录

　　门人　廷俊　等编

　　师于至大四年八月初一日。就杭州路净慈禅寺书记寮受请。入寺。

　　上堂云。拈华付法。面壁安心。列派分宗。递相钝置。拈拄杖画一画云。一画画断了也。且喜天下太平。然则兵随印转。将逐符行。新长老出世为人。毕竟明什么边事。不见宝寿开堂。三圣推出一僧。寿便打。圣云。与么为人。非但瞎却者僧眼。瞎却镇州一城人眼去在。宝寿掷下拄杖归方丈。斩钉截铁。发挥格外真机。捏聚放开。显示当阳正眼。直得龙吟雾起。虎啸风生。一道神光。贯通今古。如斯举唱。犹涉程途。且到家稳坐一句作么生道。三事衲衣青嶂外。一炉沉水白云中。

　　上堂。如我按指。海印发先。汝诸人十二时中。折旋俯仰。上床下地。开单展钵。不是海印发光。昼明夜暗。暑往寒来。鹊噪鸦鸣。风动尘起。不是海印发光。云门胡饼。赵州吃茶。雪峰辊毬。金牛作舞。不是海印发光。有底便道。一切智智清净。无二无二分无别无断故。也是泥里洗土。毕竟如何。土宿颔下髭须多。南海波斯鼻孔大。

　　上堂。驱耕夫牛。夺饥人食。啐啄同时。箭锋相直。一拳还一拳。一踢还一踢。牛头南。马头北。

　　结夏上堂。柏岩开粥过夏。西院商量两错。嘉州大象脚蹋地。陕府铁牛头戴角。喝一喝。切忌无绳自缚。

　　青苗会上堂。改旦令辰。恭惟首座大众。起居多福。数日祈保青苗有烦讽经。风雨以时天之道。百谷生成地之利。所以祖师道。心地生诸种。因事复生理。果满菩提圆。华开世界起。蓦拈拄杖云。拄杖子走到西天。却归新罗国里去也。卓一下云。石牛拦古路。一马生三寅。

　　上堂。举香严和尚示众云。如人上树。口衔树枝。手不攀枝。脚不蹋树。树下有人问祖师西来意。答则丧身失命。不答则违他所问。正与么时如何。时有虎头上座出云。上树即不问。未上树。请和尚道。香严呵呵大笑。师颂云。一回拈起一攒眉。上树何如未上时。谁在画楼明月夜。倒拈玉管向风吹。

　　上堂。根尘无碍。物我一如。针眼鱼吸干四大海。蟭螟虫吞却须弥卢。因甚庵内人不知庵外事。良久云。弥勒街头拖布袋。赵州壁上挂胡卢。

　　上堂。黄龙南和尚云。说妙说玄。乃太平之奸贼。行棒行喝。为乱世之英雄。所以佛法二字。乌回未尝道着。虽然。也要大家知有。拈拄杖云。镇州出大萝卜头。青原白家三盏酒。客来随分纳些些。相逢不用扬家丑。卓拄杖下座。

　　上堂。长连床上拈得鼻孔。十字街头打失眼睛。汝诸人还曾检点也未。明如日。黑似漆。万仞崖头撒手行。无位真人赤骨律。

　　上堂。举德山到沩山。挟袱子上法堂。从东过西从西过东。顾视云无无便出。至门首复云。也不得草草。便具威仪再入相见。德山提起坐具云和尚。沩山拟取拂子。德山便喝拂袖而出。沩山至晚问首座云。适来新到在什么处。首座云。当时背却法堂着草鞋去也。沩山云。此子已后向孤峰顶上。盘结草庵。呵佛骂祖去在。师颂云。大方独步。左旋右顾。金乌拍翅海波翻。铁网倒挂珊瑚树。横机莫莫。万象平沈。全杀全活。能纵能擒。莫嫌老大无筋力。谭笑之间锦阱深。

　　上堂。拈锤竖拂。捏目生华。举古论今。虚空钉橛。杨岐和尚道。须弥山可透。金刚圈不可透。大海水可吞。栗棘蓬不可吞。直饶吞得透得。未是衲僧分上事。如何是衲僧分上事。归堂吃茶去。

　　开炉上堂。住院惭无福。冬来事事无。家贫羞见客。炭少未开炉。壁破添泥补。窗虚欠纸糊。西来无祖意。勘破老臊胡。

　　上堂。举世尊在灵山会上。有一女子。近佛而坐入于三昧。文殊白佛。云何此女得近佛坐。而我不得。佛云。汝但觉此女。令从三昧起。汝自问之。文殊绕女子三匝。鸣指一下。乃至托上梵天。尽其神力而不能出。佛云。假使百千文殊亦不能出此女定。下方过四十二恒河沙国土。有罔明菩萨。能出此女子定。须臾罔明从地涌出。作体世尊。世尊来罔明出女子定。罔明于女子前。弹指一下。女子于是从定而出。师举了拈拄杖云。一串穿却。

　　上堂。蓝𣯶破衲朔风吹。土面灰头涕满颐。立雪少林求法处。畏寒汾水罢参时。石崖剥落摧山骨。冰壑嶙峋裂地皮。惊起法身无著处。倒骑铁马上须弥。

　　杭州路禅宗大报国寺语录

　　门人　慧昙　等编

　　延祐七年四月二十三日入寺。

　　开堂拈香云。此香爇向宝炉。端为祝延
今上皇帝圣躬万岁万岁万万岁。次拈香云。此香奉为浙江等处行中书省宣行宣政院官洎诸衙门文武官僚。资陪禄算。又拈香云。此香昔年大雄峰顶一句下承当。今日凤凰山中五众前拈出。奉为前住径山。后住大仰。佛智禅师晦机大和尚。用酬法乳之恩。就座问答罢。乃云。孤峰顶上。目视云霄。无乃埋没己灵。十字街头。和泥合水。且贵流通正眼。拈拄杖云。释迦已灭。弥勒未生。正当今日。千圣命脉。列祖钳锤。总在新报国手里。拈起也七穿八穴。头头现无边妙身。放下也鉴地辉天。处处彰宝王刹海。说甚溪山各异。云月是同。至化无为功不宰。荡然一片古皇风。

　　复举志公令人传语思大云。何不下山教化众生去。一向目视云汉作什么。思大云。三世诸佛被我一口吞尽。何处更有众生可度。师云。思大被志公一拶。直得倒退三千。

　　进退两序上堂。心空及第。选佛何必选官。荷负丛林。为众一似为己。报国为法择人。量才授职。如乐奏九成。左右进退无不合度。只如一喝分宾主。照用一时行。诸人作么生甄别。喝一喝。九万里鹏才奋迅。三千年鹤便翱翔。

　　上堂。举黄龙南禅师。室中垂语云。我手何似佛手。我脚何似驴脚。人人有个生缘。那个是上座生缘。师云。黄龙三关。如商君立法。法虽行而废先王之道。故当时出其门者甚多。得其传者益寡。使其恪守慈明家法。子孙未致断绝。

　　师一日问僧甚处来。僧云游山来。师云。笠子下拶破洛浦遍参底作么生。僧云。未入门时。已呈似和尚了也。师云。即今为什么不拈出。僧拟议。师便打。

　　圣节上堂。下兜率降阎浮。本迹不二。御金轮宣正法。权实全彰。乘愿示生。随机阐化。灵枢密运。跻吾民于安养之中。宝鉴高提。措四海于钧陶之内。故我林泉之下。化日舒长。钟鼓清时。玄风远播。三轮不住。施受俱捐。毕竟如何祝赞。良久云。无为功德不思议。净智妙圆体空寂。

　　解夏上堂。禅人解夏东西去。莫道腰包趁早凉。三界炎炎如火宅。不知何处是家乡。

　　上堂。八月仲秋。日月剥食。明眼衲僧何当辩的。大地山河。明暗通塞。清净本然。太虚无迹。文殊智入无边身。观音悲应河沙国。百千三昧一毫头。问取长连床上客。

　　中秋上堂。举盘山道。心月孤圆。光吞万象。光非照境。境亦非存。光境俱亡复是何物。师云。盘山好个心月孤圆。又道复是何物。惜乎话作两橛。报国不是将官物作自己人情。也要诸人同一受用。玉露暗飘无景树。金风微动夜明帘。木人鞭起泥牛吼。不许苍龙卧碧潭。

　　上堂。言发非声。色前不物。着甚来由。声色里睡眠。声色里坐卧。却较些子。所以道。即此见闻非见闻。无余声色可呈君。个中若了元无事。体用何妨分不分。蓦拈拄杖云。水流黄叶来何处。牛带寒鸦过别邨。卓拄杖下座。

　　师一日云。蹋着顶𩕳上一着。十方世界瓦解冰消。汝诸人向甚处与山僧相见。

　　一僧侍立次。师展两手云。八字打开了也。为什么不肯承当。僧云。只恐钝置和尚。师云。许多时没一点气息。便打。

　　除夜示众云。城居岁暮似深邨。老衲家风道自存。海底泥牛耕碧落。云中刍狗吠黄昏。尘尘含摄三千界。法法圆成不二门。一任四时如转毂。须知天地本同根。

　　上堂。举智门问五祖戒和尚。景往寒来则不问。林下相逢事若何。戒云。五凤楼前听玉漏。门云。争奈主山高案山低。戒云。须弥顶上击金钟。师颂云。兔马有角。牛羊无角。绝豪绝厘。如山如岳。犀然牛渚兮。分开海底波涛。剑合延平兮。散作晴空雨雹。莫莫。隔江招手有知音。何待曹溪一宿觉。

　　结夏上堂。据菩萨乘。修寂灭行。同入清净实相住持。释迦老子于明镜中更加绘画。报国则不然。有时三头六臂。变现大力魔王。有时日面月面。示应大悲千手眼。三条椽下。倒卧横眠。十字街头。纵横游戏。卓拄杖云。若无举鼎拔山力。千里乌骓不易骑。

　　上堂。圆悟禅师。住东京天宁日。举僧问云门。如何是诸佛出身处。门云。东山水上行。若是天宁则不然。有问如何是诸佛出身处。只向他道。熏风自南来。殿阁生微凉。其时大慧祖师于言下大悟。诸禅德。不妨奇特。者个是论实不论虚底事。如人归京。必须亲到。见京里人说京里话。一点外来也着不得。虽然。云门道东山水上行。因甚不悟。圆悟道熏风自南来。因甚便悟去。报国不惜眉毛。为诸人下个注脚。诸佛出身处。东山水上行。熏风自南来。殿阁生微凉。众中有全身担荷者么。出来与山僧相见。

　　上堂。安养国中。水鸟树林。悉皆念佛。知足天上。树相撑触。演说苦空。竖起拂子云。山僧拂子。穿汝诸人鼻孔。诸人向甚处出气。

　　中天竺禅寺语录

　　门人　中孚　等编

　　泰定二年十月十七日入寺。指。

　　山门云。一弹指顷。开楼阁门。黄河九曲。水出昆仑。

　　佛殿。二千年前。你有伎俩。我无伎俩。二千年后。我有伎俩。你无伎俩。何故。入水见长人。

　　据室。横按拄杖。顾视左右云。有么有么。卓一下云。无人过价。打与三百。

　　拈院疏云。个是大丞相。亲受灵山记莂底句子。付在山僧。未闻者闻。未见者见。

　　指法座云。坐断报化佛头。不落玄妙阶级。窦八布衫。云门念七。升座拈香祝
圣。问答罢。乃云。夫为宗师者。提持纲要。接物利生。岂是细事。况兹山千载名蓝。五天化境。大丞相号令明肃出于至公。山僧既已迴避无门。诸人各要知时识节。拈拄杖云。即心即佛。非心非佛。不是心不是佛不是物。三千年黄河清。五百载圣人出　　复举僧问投子。诸佛出世。为一大事因缘。和尚出世。当为何事。投子云。尹司空为老僧开堂。师云。投子老人。可谓应机施设。不犯锋𨦵。中峰不免因斋庆赞。一发由来引万钧。全肩荷负见当人。通身手眼重拈掇。枯木华开大地春。

　　当晚小参。凡夫色碍。二乘空碍。菩萨色空无碍。拈拄杖云。拄杖子。列列挈挈。不入众数。有时十字街头。横挑布袋。有时白云景里。打雨敲风。法随法行。法幢随处建立。有佛处不得住。无佛处急走过。三千里外一句全提。毕竟如何话会。卓拄杖云。一六三四二。直言曲七一。桃李火中开。黄昏候日出　　复举南泉初入院。大众送归方丈。僧问。端居丈室将何指示于人。泉云。昨夜三更失却牛。天明起来失却火。师云。大小南泉和泥合水。中峰则不然。忽有问端居丈室将何指示于人。即向他道。拄杖子今日开封。

　　圣节上堂。化工密运。纳群生于覆焘之中。端拱无为。跻四海于仁寿之域。如华藏海融摄三千世界。似帝网珠交罗。百亿山河。正与么时。如何是不涉诞生底句。一气不言含有象。万灵何处谢无私。

　　请头首上堂。腾今耀古。摩醯正眼洞明。锻圣镕凡。向上钳锤妙密。定佛祖纲宗之句。须是其人。展主宾互换之机。要求作者。所以道。作大厦非一木能成。涉巨川岂一棹可济。直得照用同时。星飞电卷。人境俱夺。玉振金声。正恁么时。诸人鼻孔在山僧手里。且道。山僧鼻孔在什么处。掷拂子云。一任横拖倒拽。

　　元旦上堂。元正启祚。万物咸新。海宇欢呼。人天交庆。直得石女倒骑铁马。蹋破虚空。木人鞭动泥牛。耕翻碧落。阿呵呵。会也么。有意气时添意气。不风流处也风流。

　　上堂。灵云桃华光辉闪烁。赵州柏树筑着磕着。大用现前兮。人人握灵蛇之珠。全机独弄兮。个个抱荆山之璞。莫莫。抹过前三与后三。不是石桥是略彴。

　　佛涅槃上堂。身口意清净。是名佛出世。身口意不净。是名佛灭度。拈拄杖云。且道。即今释迦老子是出世耶。是灭度耶。卓拄杖云。同生不同死。有我何用你。金椁示双趺。放倒又扶起。

　　结夏小参。与么与么。头上安头。不与么不与么。斩头觅活。德山小参不答话。先行不到。赵州小参要答话。末后太过。山僧寻常只管。九十日为一夏。热则取凉。饥来吃饭。有时白云高卧。听月下之疏钟。有时邨市逻斋。振云中之金锡。不作佛法商量。亦非世谛流布。阿呵呵。头上一堆尘。脚下三尺土。䶥䶥牙牙且过时。莽莽卤卤河沙数　　复举百丈再参马祖。祖以目视禅床角拂子。丈云。即此用离此用。祖云。你他后开两片皮。将何为人。丈取拂子竖起。祖云。即此用离此用。丈挂拂子于旧处。祖便喝。百丈直得三日耳聋。师云。以机夺机。以的破的。百丈亲遭三日聋。黄檗后来惊吐舌。延平剑合兮。宁窥牛斗之光芒。陶壁梭飞兮。不恋风云之旧迹。堪笑禅流眼似眉。座中谁是仙陀客。

　　上堂。选佛场开。牛栏马厩。心空及第。活陷泥犁。毕竟如何。仰面不见天。低头不见地。月明幽室寒。星分拱辰异。

　　谢秉拂上堂。正印全提。圣凡路绝。箭锋相拄。照用同时。一句子函盖乾坤。一句子奔流度刃。你有拄杖子。我与你拄杖子。你无拄杖子。我夺却你拄杖子。

　　上堂。今朝又是五月一。大尽小尽数不出。八臂那叱没奈何。夜叉屈膝眼睛黑。

　　师一日问僧云。选佛得甲科时如何。僧无对。师云。一字不着画。僧礼拜。师云。有甚交涉。

　　端午上堂。尽大地是药。信手拈来草。文殊与善财。一起复一倒。当机解变通。更问中峰老。日中或饥或饱。夜后蚊虫獦蚤。事事求如意。日日添烦恼。有事不如无事好。

　　大名路临济祖无传长老至上堂。昔临济于黄檗棒头得旨便归。建立法幢。自是六传至汾阳。皆道盛河北。二百年来南北间阻。行脚师僧不过淮河。正宗寂寥。一至于此。今者夙缘庆幸。见坐临济道场无传和尚。不远数千里而来。正令风行。生机电掣。作苦海之舟航。起膏肓之良药。山僧见之不取思之千里。不见泉大道访慈明。明云。片云横谷口。游人何处来。泉顾视云。夜来何处火。烧出古人坟。明云。未在更道。泉遂作虎声。明以坐具摵一下。泉推慈明就座。明却作虎声。泉云。某甲参七十余员善知识。今日始遇作家。师云。若论作家。总未是在。何也。一人得其体而未得其用。一人得其用而未得其体。如何敢称临济儿孙。诸德。你若捡点得出。非惟圆他古人旧话。亦免今日钝置无传和尚。蓦拈拄杖卓一下云。棒头有眼明如日。要识真金火里看。

　　上堂。金佛不度炉。木佛不度火。泥佛不度水。真佛屋里坐。喝一喝云。文殊普贤因甚在你脚跟下过。

　　解夏上堂。举僧问九峰。西天夏末多有得道果者。未审此间有也无。峰云有。僧云。是什么人。峰云。头戴午夜月。脚蹋黄金地。师云。西天此土不离寸步。得道得果。凤萦金锁。我此一众总不与么。不用修行。也无功课。九十日中。亦不虚过。如今暑退凉生。一任经行坐卧。莫问祖师机缘。总是野狐涎唾。便是鹘眼龙睛。也与从头按过。放出长沙老大虫。惊倒嵩山破灶堕。

　　重阳上堂。中峰用处没疏亲。道合宁论主与宾。却笑汾阳强分别。重阳九日菊华新。

　　为应氏夫人小参。扑落非他物。纵横不是尘。山河并大地。全露法王身。有般汉闻得便道。森罗万象。日月星辰。树木山川。草芥人畜。咸是如来妙圆真心。又有道。即见闻觉知之性而为佛性。语默动静。坐卧经行。热则乘凉。寒则向火。饥来吃饭。困来打眠。大尽三十日。小尽二十九。无一丝毫增减。无一丝毫隔碍。如斯之辈。尽是依草附木精灵。与彼外道六师。无有差别。所以乾峰道。法身有三种病二种光。须是一一透过始得。蓦拈拄杖云。看看。尽十方世界若凡若圣。有情无情。尽向山僧拄杖头上。七纵八横。各全妙用。卓一下云。于斯透得。便见今辰孝男杨某。追荐母亲应氏夫人。即今与十方诸佛诸大菩萨。同一见闻。同一受用。坐宝莲华。应微尘国。化事已周。所作皆办。其或未然。更看拄杖子。涌身虚空。现十八变。为汝证据。复卓一下云。百宝庄严无相身。一超直入如来地　　复说偈云。我观如来真性海。离名离相本空寂。以悲愿力度众生。庄严百宝为净土。众生根性即不同。于诸境界有差别。丘陵坑坎或高下。随业示现诸恶趣。发真归元一念顷。众生诸佛悉平等。善哉应氏净信女。于此法门能信入。如妙莲华出淤泥。如净琉璃含宝月。虽处生死随世缘。而于生死如游戏。灵光独耀脱根尘。本源自性如如佛。佛身清净如虚空。或赞或毁不动摇。我今无说亦无示。听者无闻亦无得。一期佛事已周圆。回向无边功德聚。普愿饶益诸有情。同证如来寂灭乐。

　　开炉上堂。火炉头话无宾主。中峰一一为君举。捏不成团擘不开。贵似黄金贱如土。放两抛三是几多。五五元来二十五。

　　师一日云。青州布衫重七斤。古人道了也。毕竟万法归一一归何处。时有僧出云。东廊头西廊下。师云。什么处见赵州。僧拟对。师云。捧上不成龙。

　　结夏上堂。举天平依和尚行脚时。参西院常云。莫道会佛法。觅个举话人也无。一日西院遥见召云。从依。平举头。西院云错。平行三两步。西院又云错。平近前。西院云。适来者两错。是西院错。上座错。平云。从依错。西院云错。平休去。西院云。且在者里过夏。待共上座商量者两错。平当时便行。住后谓众云。我当初行脚时。被风吹到思明长老处。连下两错。更留我过夏。待共我商量。我不道恁么时错。发足南方去时。早知道错了也。雪窦颂云。禅家流。爱轻薄。满肚参来用不着。堪悲堪笑天平老。却谓当初悔行脚。错错。西院清风顿销铄。复云。忽有个衲僧出云错。雪窦错何似天平错。师云。者一则公案。丛林中商量者多。决断者少。中峰今日。为诸人断看。一人监主自盗。一人卖贼放赃。一人知而不首。各与三十拄杖。何也。速则易改。久则难追。

　　谢首座秉拂都寺斋上堂。还丹一粒点铁成金。至理一言转凡成圣。杨歧和尚道。天得一以清。地得一以宁。衲僧得一时如何。钵盂口向天。者里透得。非但转凡成圣。点铁成金。亦能与人抽钉拔楔。解粘去缚。提持纲要。荷负丛林。其或未然。同器而食。饭色有异。

　　端午上堂。好是天中节。当阳见不偏。桃符悬壁上。艾虎挂门前。理应群机合。心空万境闲。无人知此意。令我忆寒山。

　　青苗会上堂。雨泽应期。秋成可望。信知道。一雨普沾。三草二木。各遂其生。一音演说。大小根机。各充其量。直得山前寥胡子。无著欢喜处。高声唱道。五台山上云烝饭。佛殿阶前狗尿天。刹竿头上煎䭔子。三个胡孙夜簸钱。拈拄杖。画一画云。家无白泽之图。必无如是妖怪。

　　盐官州海坍。行中书省。会集教禅诸山。往彼祈祷。师升座拈香云。无今无古。历劫石以弥坚。非色非空。等金刚之不坏。以之扶颠持危。则为中流砥柱。以之拯溺济世。则为苦海津梁。惟兹海溢溃流。痛使下民昏垫。衔石填海。自怜精卫之愚。立极戴山。敢借巨鳌之力。伏愿。神力护持。永息风涛之险。民物生聚。免罹鱼鳖之灾。蛰神龙于九渊。开沃壤于千里。高者丘陵。卑者川泽。各奠厥居。建诸天地。质诸鬼神。以俟万世。就座。问答罢。乃云。天无私盖。地无私载。山河大地。尽被恩光。四圣六凡。咸资化力。所以道。一切世间。诸所有物。皆即菩提妙明元心。清净本然。周遍法界。良由众生业重情深。故有阴阳失序。风雨不时。彗孛飞流。日月剥食。山河崩决。世界迁移。近者盐官水失故。道沃壤化。海波而去。生民为鱼鳖之忧。官僚士庶哀号祈祷。诸山僧众咒力加持。精进感通。当获报应。记得佛在世时。有一毒龙。佛来五百尊者降之不得。忽异方有一尊者至。佛来令降。尊者弹指一下。其龙便伏。大众。佛世比丘神通一等。因甚五百尊者降彼毒龙不得。异方尊者却乃降之。毕竟誵讹在什么处。拈拄杖云。于斯明得。非惟百怪潜踪。千祥并集。直得大海扬尘。须弥起舞。正与么时。毕竟功归何处。卓拄杖云。若无砥柱中流力。谁见泰山盘石安。

　　师有时云。身心一如。身外无余。大海水在你鼻孔里。须弥山在你额角边。一如底心在什么处。

　　解夏小参。万机不到。百匝千重。一句全提。七穿八穴。万里无寸草。出门便是草。浏阳洞山。前不遘邨。后不迭店。中峰明日解制。今夜一采两赛去也。拈拄杖画一画云。透过一字关。摵碎三玄要。狸奴白牯笑不休。露柱灯笼皆𨁝跳。因甚如此。一家有事百家忙。

　　复举沩山示众云。行脚高士。直须向声色里睡眠。声色里坐卧始得。疏山出问云。如何是不落声色句。沩山竖起拂子。疏山云。此是落声色句。沩山便归方丈。疏山不契。遂辞香严。严云。何不且住。疏山云。某甲与和尚无缘。严云。有何因缘不契。试举看。疏山遂举前话。严云。某甲有个话。疏山云。道什么。严云。言发非声。色前不物。疏山云。元来此中有人。乃嘱香严云。师兄向后有个住处。某甲却来相见。沩山至晚问香严云。问声色话底矮阇黎在么。严云。已去也。沩山云。向子道什么。严云。某用亦曾对他来。沩山云。试举看。严云。言发非声。色前不物。沩山云。他道什么。严云。他深肯之。沩山失笑云。将谓者矮子有长处。元来只在者里。此子向后。设有住处。近山无柴烧。近水无水吃。师云。众中商量尽道。沩山用向上爪牙。惜乎疏山失却一只眼。殊不知。正是沩山失却一只眼。却被疏山勘破。中峰恁么道。诸人还甘么。

　　上堂。禅人九夏居。工夫彻不彻。三际一刹那。无解亦无结。东西与南北。当处尽超越。袈裟裹白云。拄杖挑明月。不缠凡圣行。是名大休歇。

　　笑隐欣禅师语录卷之一
卍新纂续藏经第 69 册 No. 1367 笑隐大欣禅师语录


　　笑隐欣禅师语录卷之二

　　大龙翔集庆寺语录

　　门人　崇𥙿　等编

　　天历二年。二月初三日。入寺。拈
公疏。示众云。一竿竹建精蓝。随心具足。八十顷布金地。当处圆成。今日诸官。钦奉
圣旨。具疏敦请。开山最初一句。如何剖露。金轮统御三千界。玉历延洪亿万春。

　　指法座云。抹过此土西天。坐断千差万别。就下平高。看孔着楔。升座拈香云。此香。全体全用。胚腪大化之初。至贵至尊。秀发九天之上。价重甄叔迦宝。芳腾优钵罗华。与物为春。布阳和于大地。应时现瑞。开寿域于八荒。爇向宝炉。端为祝延
今上皇帝。圣躬万岁万岁万万岁。陛下。钦愿。乾元立极。景星耀而泰阶平。天历在躬。圣人作而万物睹。与天齐寿。万国来宾。遂就座。上首白槌云。法筵龙象众。当观第一义。师云。第一义谛。明如杲日。宽若太虚。万汇森然。纤尘不立。明今举古。无非节外生枝。立主立宾。何异虚空钉橛。然
圣旨建寺。诸官临筵。不可只恁么休去。还有共相激扬底么。问答罢。乃云。释迦世尊。舍金轮而登佛位。

　　今上皇帝。从佛位而御金轮。收摄三千刹海于一印中。具足八万法门于一毫上。如华严会上菩萨得无尽福德藏解脱门。于一器中。出生种种美味饮食。又于众会。仰观空中而雨种种珍宝。随众生心。悉令满足。然后得其宝者。尽证法门。食其味者。咸成妙道。无一尘而不具足佛事。无一法而不圆满正宗。即今崇建宝坊。阐扬法施。诸天音乐不鼓自鸣。梵呗咏歌自然敷奏。十方菩萨。咸集道场。八部天龙。同伸庆赞。还有不历化城径登宝所者么。击拂子云。四海已归皇化里。时清休唱太平歌　　复举世尊与众行次。以手指地云。此处宜建梵刹。时天帝释。将一竿竹插地上云。建梵刹竟。世尊微笑。师云。帝释为三十三天之主。虽则一期施设。其奈理事未备。

　　今上皇帝。以兴龙潜邸。改创梵宫。复命禅宗。发扬向上宗旨。与天帝释所成功德。何啻百千万亿倍。纵使虚空为口。赞叹莫穷。臣僧借水献华。辄成一颂。丈六金身一茎草。璚楼玉殿恰相当。交罗帝网山河景。旋绕须弥日月光。华雨昼飘龙座暖。天风时送御炉香。臣僧共仰恩光近。五色祥云拥帝傍。

　　挂立寺额示众云。金轮天子之敕。帝释梵王之宫。金榜昭回云汉。银钩盘屈蛟龙。朝夕百灵。拱护人天。万福攸同。社稷山河。巩固天历。永保帝躬。江南诸道行御史台。钦奉
圣旨。以集庆路兴龙潜邸。改建大龙翔集庆寺。今辰挂立敕赐牌额。住持臣僧某。望阙谢恩。祝延
今上皇帝。圣躬万岁万岁万万岁。钦惟。陛下。圣哲生知。神武天纵。临驭八极。察民物之微情。埽荡群凶。复祖宗之正统。故自即位。荐降休祥。海水不溢。而百川安流。岁时告丰。而五谷大熟。至若。光武复汉。犹崇赤伏之符。肃宗保唐。尚刻中兴之颂。皆夸一时之虚美。未有今日之圣明。爰作莲宫。开八荒之寿域。载扬竺典。壮万世之丕图。用答神庥。以祈民福。臣僧。既已对众敷扬。复进一偈。天上宝书新雨露。金陵潜邸旧江山。九重阊阖香云近。对越天威只尺间。

　　开佛光明示众云。体虚常照。现毗卢顶后神光。妙应无私。开舜若身中正眼。密覆千华罗网。光生七宝金山。九重之尊贵难名。万德之庄严莫及。而悯物愿深。利生情急。示同居土。隐尊特躯。一身变现百千万亿应身。八十相好。尘尘具足。一目普摄八万四千宝目。八百功德。法法圆通。恢恢焉有愿皆从。晃晃焉无幽不烛。且道今日。因甚却要重新点眼。于斯明得。便见钦奉
圣旨。铸造佛像。圆成台官庆赞。

　　皇恩佛恩报毕。倘或未明。更看山僧笔头点出。顶门正眼明如日。觌面当机见得亲。正法万年宣
圣化。山河国土现全身。

　　谢胆巴完卜上师。上堂。大觉世尊。菩提场中。始成正觉。便指娑婆秽土即是华藏世界。凡夫无明即是根本大智。而众生根器狭劣。不能直下洞明。复向鹿野苑中方等会上。四十九年。随机演说。或偏或圆。或显或密。种种方便。种种随顺。逗到入般涅槃。复以正法付嘱王臣。流通宣教。故我
今上皇帝。乘佛愿力。示现王宫。主持世界。利益有情。仍以潜邸崇建宝坊。特命完卜上师远来庆赞。为佛法之津梁。作人天之眼目。如优昙钵华。千载一遇。前日合台官僚。诸山僧众。劝请放秘密戒。可谓奇哉奇哉。希有希有。只如须菩提岩中燕坐。空中雨华赞叹。尊者问云。雨华赞叹复是何人。答云。我是梵天。尊者云。汝云何赞叹。天云。我重尊者说般若波罗蜜多。故雨华赞叹。尊者云。我于般若。未尝说一字。汝云何赞叹。天云。尊者无说。我乃无闻。无说无闻。是真说般若波罗蜜多。又雨华赞叹。大众。须菩提尊者说般若波罗蜜多。是显耶是密耶。与完卜上师。是同耶异耶。非同耶非异耶。蓦拈拄杖卓一下云。一句浑仑无向背。日轮当午八方明。

　　朝廷降给斋粮。并请监寺典座。上堂。我本无心。有所希求。今此宝藏。自然而至。杨岐金刚圈。十分光彩。东山铁酸饀。百味具足。若是知恩报恩。不妨大家受用。且道。受用个什么。几片白云横谷口。数声寒雁起沧洲。令人苦忆寒山子。红叶断崖何处秋。

　　请首座提点。兼谢吉祥崇教二长老。上堂。擘开泰华。巨灵谩逞其威。百步穿杨。由基未为中的。所以接云门嗣雪峰。指临济参黄檗。睦州眼里无筋。拽耙牵犁。种田博饭。杨岐腕头欠力。龙翔寻常不敢轻意用人。不及用时。以一当百。如汉高不善将兵而善将将。非惟纲纪丛林。要作后来榜样。更有难弟难兄。来往更酬迭唱。不妨打凤与罗龙。龟毛结网三千丈。

　　浴佛上堂。今朝四月八日。天下丛林。悉皆浴佛。只如无边身菩萨。以竹杖量世尊顶。丈六了又丈六。量至梵天。不见世尊顶相。正与么时。且作么生浴。直得长干塔𨁝跳。上非非想天。撞倒百亿须弥山。掀翻无边香水海。杜顺和尚欢喜踊跃说偈赞叹。怀州牛吃禾。益州马腹胀。天下觅医人。灸猪左膊上。释迦老子被他蓦头一杓。隐身无地。诸人随例浴佛则不无。且道。杓柄长多少。喝一喝。

　　上堂。举临济示众云。赤肉团上。有一无位真人。常在汝诸人面门出入。未证据者看看。时有僧出问云。如何是无位真人。济下禅床搊住。其僧拟议。济以手拓开云。无位真人是什么干屎橛。便归方丈。师云。两锋相直者。不虚发由基之箭。斫垩而不变者。始可运郢人之斤。临济寻常气宇如王。却作小厮儿戏。几乎法道遇大风而止。龙翔今日作死马医。无位真人。筑着磕着证据将来。依然是错。且道。是临济错。龙翔错。从教天下人卜度。

　　一日有僧来参。师云。竖拂拈槌。古佛榜样。擎杈舞剑。列祖条章。衲僧门下一句作么生道。僧珍重便行。师云。不消一劄。

　　为奉圣灭庵和尚引坐。传佛心宗。不是细事。荷担大法。须得其人。所以首山风穴单丁草屋。住三十年。而法道之盛。过于万指千础。后来真净和尚又道。先师在黄檗。众不满百。而明眼辈几半。今虽三倍当时。才一两人而已。可谓千兵易得。一将难求。今日奉圣专使来。请第一座住山。留之则孤彼来意。放行则此众失依。诸人还定当得么。若定当得。便见灵山会上千叶腾芳。少室峰前一枝独秀。如或未然。更听拄杖子通个消息。卓一下云。银山铁壁无回互。草偃风行得自由　　复举杨岐在九峰受请下座。九峰勤和尚把住云。且喜得个同参。岐云。同参底事作么生。峰云。九峰牵犁。杨岐拽耙。岐云。正与么时。杨岐在前。九峰在前。峰拟议。岐拓开云。将谓同参。元来不是。师云。杨岐九峰埙篪迭奏。今古罕闻。龙翔今日对众举扬。贵要大家知有。且道。知有个什么。祖翁田地无多子。努力同心两弟兄。

　　上堂。龙翔孟八郎。恶辣难近傍。佛祖也潜踪。从教人起谤。云门扇子跳上天。赵州葫芦挂壁上。寒山埽地接丰干。却是南岳让和尚。

　　百丈和尚朝觐回上堂。一扭鼻头痛。一喝双耳聋。黄金不重矿。独坐大雄峰。佛智先师将百丈祖师活计。一时并荡。赖有东阳法弟。向九重城里　万乘之前。全璧而归。致令山僧均受光宠。今日不敢囊藏。对众明明显示。诸人要识祖师么。拈拄杖掷下云。西天此土无人识。五百生前个野狐。

　　金山长溪和尚遗书至上堂。大法既微。赖恢宏于堪忍界内。幻身虽没。当鼓舞于寂灭海中。临济道。不得灭吾正法眼藏。大觉道。我要付与一只箭。良由弘法心重。愍物情深。故有落草之谭。诸人还见金山垂手处么。铁船无底蹋翻去。依旧东山水上行。

　　文宗皇帝圣忌满散藏经上堂。尊而无上。高超象帝之先。贵不可名。坐断毗卢之顶。其体之大则容摄十虚。其用之广则包括万类。如月涵众水。无分净秽之殊。春在百华。不见正偏之相。妙有不有。真空不空。所以道。无边刹境。自他不隔于毫端。十世古今。始终不离于当念。掷大千于方外。纳须弥于芥中。于斯见得。便见
文宗皇帝昔从佛地。示现王宫。抚治邦家。乂安宗社。化导已周。复归佛位。寂然不动。智普应于十方。廓尔无私。化已周于沙界。臣僧与么赞扬。且道还契
圣意也无。良久云。优钵天香吹不断。又从兜率下阎浮。复说偈云。佛心觉照妙无遗。包括乾坤转化枢。日应万机常历历。那伽大定自如如。三千刹海毗卢藏。百亿山河帝网珠。惟愿不忘悲智力。重开慧日照昏衢。

　　前堂首座赴保宁请上堂。开无明华。结三毒果。魔王恶业现前。驱耕夫牛。夺饥人食。白拈手段尤高。所以百丈再参马祖。震威一喝。直得三日耳聋。黄檗闻之不觉吐舌。始知大机大用。不假师承。钳锤妙密。属乎当人。如我仲方法弟。先师之所敬畏。顷辞海上名蓝。屈为山中表率。兹奉丞相钧命。往赴保宁之请。所谓法随法行。法幢随处建立。镕凡锻圣。烹金炉耀古腾今。打凤罗龙。龟毛网漫天匝地。直得无路可行。无门可入。山僧为汝诸人。作个方便。拈拄杖掷下云。丧身失命知多少。照顾南山鳖鼻蛇。

　　佛智和尚忌拈香。者一着子。不从人得。岂假师传。虽是久从此老。且无丝毫交涉。二十年前。空手把锄头。步行骑水牛。二十年后。人从桥上过。桥流水不流。休休。凤栖不在梧桐树。一度西风一度愁。

　　上堂。拈华微笑。彩奔龊家。断臂安心。漏逗不少。汝诸人分上又作么生。不经一事。不长一智。

　　灵隐独孤和尚遗书至上堂。灵机绝待。不涉去来。妙用无方。宁存轨则。大梅闻鼯鼠声。埋没自己。普化索木直裰。诳惑他人。争如我灵隐和尚。随缘施设。不堕功勋。七十四年。光前绝后。直得飞来峰起舞。冷泉亭𨁝跳。诸人还见此老涅槃后大人相么。落落横身三界外。堂堂独步劫空前。

　　达磨祖师忌拈香。八百年前。向者里落节。却赢得一着。八百年后。向者里拔本。却输了一着。且道是那一着。一任天下衲僧贬剥。

　　谢头首上堂。看看腊月二十五。云门一曲。凭谁委。打鼓当阳普请看。万象森罗齐起舞。西序丛林喜得人。冲霄鸾凤看高举。进退威仪揖让时。就中一喝分宾主。且道那个是宾。那个是主。喝一喝。甜瓜彻蒂甜。苦瓠连根苦。

　　除夜小参。星驰电急。物换时移。大威德殿麻哈剌。与天帝释巡行世界。蹉脚蹋翻香水海。大地平沉。正当新旧岁君交承之际。不觉手忙脚乱。舜若多神出来唱言。苏噜㗭唎㗭唎苏噜。诸人还会么。卓拄杖云。意气不从天地得。英雄岂藉四时推　　复举云门示众云。乾坤之内。宇宙之间。中有一宝。秘在形山。拈灯笼向佛殿里。将山门来灯笼上。师云。大无外。小无内。塞壑填沟。泥团土块。倒骑佛殿出山门。露柱灯笼俱不会。

　　上堂。狸奴白牯笑相逢。报道新年喜气浓。五凤楼前听玉漏。须弥顶上击金钟。

　　上堂。近日堂中清众染患。讽诵祷祈悉皆平复。只如法身有三种病二种光。作么生透。有般汉闻得便道。嘉州大像耳聩。陕府铁牛白癞。两个病痛一般。咄哉漆桶不快。且喜没交涉。山僧见处。也要诸人共知。旃檀楼阁白牛车。晓日光笼五色霞。谁向东风歌一曲。御园开遍牡丹华。

　　师室中常举百丈野狐话。问僧。对者多不契。一日自云。百丈野狐。野狐百丈。埋作一坑。伏惟尚享。

　　上堂。金鸡颁号。运天上之风雷。玉烛调元。布人间之雨露。而沙门释子。特免差徭。盖是夙承佛记。令法久住。所以。前日山中进退两序。亦欲各效乃职。同转愿轮。掀翻龙藏。凡圣不居。拈起金槌。佛祖乞命。如香林之侍云门。杨岐之佐慈明。以之续佛慧命。以之荷负丛林。如斯保任。未足酬恩。不见道。劫石有消日。君恩无尽时。

　　上堂。举长沙岑禅师与仰山玩月次。仰山云。人人有这个事。只是用不得。岑云。恰是倩汝用。仰山云。作么生用。长沙与一蹋蹋倒。仰山云。直下似个大虫。师云。一人开关延敌。一人埋兵掉斗。若是者个事。总未梦见在。

　　圣忌满散藏经上堂。释迦如来。为一大事因缘出现于世。四十九年宣扬正法。化导群生。至法华会上。为诸弟子授记作佛。始畅本怀。然后入般涅槃。示化仪之有终也。如我
文宗皇帝乘佛愿轮。缵皇正统。灵枢密运。廓清魔孽之封疆。宝印全提。绍正
祖宗之神器。屡推义让。广布仁慈。宰辅效忠。建大勋于伊吕。嗣　皇继　圣。臻至治于唐虞。八表归仁。万邦乐业。而奄弃臣民。复归佛位。

　　皇太后遣使颁降金帛。看阅大藏经文。上资
圣驾。佛化王化。功归一揆。金轮法轮。同转道枢。于一毫端现宝王刹。当处圆成。破一微尘出大经卷。称性演说。其见色也。头头弥勒。其闻声也。处处观音。文殊于无差别智。现有差别身。普贤于有差别境。入无差别定。刹刹自然正受。尘尘法尔禅那。何处不成等正觉。何处不转大法轮。何处非化导群生。何处非入般涅槃。又何福不臻。何恩不报。如斯提唱。犹是教乘展演之谭。只如不落玄妙机关一句如何剖露。良久云。先皇功业垂无极。　圣子　神孙亿万年　　复举东印土国王。请般若多罗尊者斋次。王问云。众僧看经。尊者缘何不看。尊者云。贫道入息不居阴界。出息不涉万缘。常转如是经。百千万亿卷。非但一卷两卷。师颂云。是经常转百千卷。越圣超凡亘古今。阿阁自便丹凤宿。澄潭岂怖卧龙吟。江河淮济同归海。钗钏瓶盘共一金。纵有虚空广长舌。宣扬不尽
圣恩深。

　　冬至小参。晷运推移日用亲。全功不借妙通神。石牛长吼天边月。铁树重开劫外春。宝镜当台含有象。太阿出匣净无尘。埽除佛祖闲途辙。始称归家稳坐人。虽然。只如洞山道。有一物。上拄天下拄地。黑似漆。常在动用中。动用中收不得。过在什么处。诸人作么生商量。若也道得。非惟豁开正眼光耀乾坤。亦乃截断众流。不存涓滴。如或未然。卓拄杖云。急着眼看。

　　复举慈明揭榜堂前。复题其右曰。若人识得。不离四威仪中。首座一见便云。和尚今晚放参。师云。众中尽作奇特商量。其奈傍观者哂。龙翔则不然。慈明如虫御木。首座偶尔成文。昆仑来处无涓滴。流出黄河九曲浑。

　　谢首座秉拂上堂。举大慧和尚在云居圆悟会中作首座。冬夜秉拂。昭觉元禅师出问。眉间挂剑时如何。大慧云。血溅梵天。师云。奇哉奇哉。一千七百人善知识。生气凛然。谁知二百年后。金陵城中再逢作者。如狮子筋琴。一奏则众弦皆绝。如涂毒鼓。一击则闻者皆丧。我此一众亲近承事。勿生疲厌。各随根机成就法器。虽然。有际天之云涛。可容吞舟之鱼。有九万里之风。可负垂天之翼。

　　一日众僧参次。师云。钟鸣鼓响。为汝发机。露柱灯笼。为汝作证。因甚来者里听人处分。僧无语。师云。老僧罪过。

　　除夜小参。山林城市喧寂何分。世出世间圣凡不二。所以道。法随法行。法幢随处建立。兹山官寺。
先帝潜宫。虽衲子于此安禅。而官贵往来杂沓。前日讲习贺正朝仪。规行矩步。无非佩玉腰金。武略文韬。总是麒麟獬豸。又见攒华簇锦。发扬出格风光。鬼面神头。展演当行旗鼓。直得张公吃酒李公醉。钟馗解舞十八拍。金鸡唱晓。石女游春。即事全真。开舜若身中活眼。借功明位。现毗卢顶后神光。一一盖色骑声。一一超今迈古。正与么时。如何是不涉见闻一句。无目仙人能揣骨。闹市相逢把手惊　　复举僧问赵州。万法归一。一归何处。州云。我在青州作一领布衫重七斤。师颂云。赵州七斤衫。未举先勘破。休论重与轻。且喜冬寒过。

　　元旦上堂。金刚正体露堂堂。万象森罗般若光。泯去来机超当念。无阴阳地理全彰。木鸡报晓啼深巷。石女迎春出洞房。共喜龙河多瑞气。天风时送御炉香。

　　育王石室和尚至上堂。金襕传外。倒却刹竿。祖祢不了。九峰牵犁。杨岐拽耙。殃及儿孙。逗到今日。户破家残。更是不堪拈掇。赖有育王法弟。布漫天网。鱼龙鰕蟹齐收。挥金刚王。佛祖人天乞命。起妙喜已坠之宗。承先师最后之托。龙翔只得倒退三舍。何也。正法眼藏瞎驴灭。少林的髓付神光。

　　上堂。入夏已半月。为问寒山子。天台不归去。头白红尘里。赖有同道人。相伴为如己。文殊踞虎头。普贤收虎尾。佛法忽现前。不用生欢喜。洗面摸着鼻。元是自家底。

　　东林古智和尚遗书至上堂。拈兔角杖。敲出佛祖骨髓。握吹毛剑。埽荡今古葛藤。临行道个听末后句。烜赫虚空。如临济灭却正法眼。得三圣直下承当。盘山告众索传真。普化独解翻筋斗。龙翔与么追悼。众中莫有换手捶胸者么。击拂子云。寥寥天地无知己。不听遗音空绝弦。

　　结制小参。行脚高士。出一丛林。入一保社。放下袱子。如放下一座须弥山。不肯造次。况四来兄弟。同此安居。莫非宿缘。明日结制。今夜小参。谓之家教。如家里人说家里话。心心相照。眼眼相对。一点外来也着不得。须要如实而说。如实而行。方为相应。每见近时宗师。教人提个话头。万法归一。一归何处。又教人看。僧问赵州。狗子还有佛性也无。州云无。使其朝参暮参。疑来疑去。谓之大疑。必有大悟。虽是一期善巧方便。其奈愈添障碍。以故愚痴之辈。一丁不识。窃吾形服。经教不知。戒律不守。问着百无所能。但道我请益善知识。举个话头。口里诵心里想。如三家邨里。学堂教小儿子念上大人相似。眼醒记得。睡着忘了。或用心太过。愈疑愈乱。遂至失心颠狂。或妄生卜度。胡言乱语。诳吓无知。或痴痴兀兀。黑山下鬼窟里。淹过一生。直至头白齿黄。眼光落地。不得纤豪之力。殊不知。如牛驾车。车若不行。打车即是。打牛即是。又佛说才有所执。谓之计着。便堕常见。若总无心。谓之自然。堕在断见。故外道六师为佛所诃。作止任灭目为四病。正谓此也。吾今教汝直下知归。当头领略。汝即今。自己昭昭灵灵了了常知底。与空劫那畔未有人物世界已前。一段广大光明。曾无少异。只为瞥起一念。便有三界二十五有。轮转升沈。无休无息。如今将此一念回光反照。湛如止水。莹若明珠。常觉不昧。寂而常照。照而常寂。至于出死入生。舍身受身。去来自在。如游园观。或示三十二应。如观音大士。或现千百亿身。如释迦世尊。至如声闻悟四谛法。缘觉悟十二因缘。菩萨修六度万行。佛住等觉妙觉。皆不离此一念回光反照之效也。一大藏教。横说竖说。西天此土。诸大祖师。天下老和尚。行棒行喝。种种方便。无非直指人心见性成佛。几曾教你别起疑情。自生障碍。山僧与么告报。不妨直截。但如是体究。如是承当。亲到发真归元之地。则十方虚空悉皆消殒。而成佛无疑矣。虽然。忽有个出来道。者里是什么所在。说心说性。说长说短。拽下禅床。痛打一顿。也怪他不得。如或未然。密把鸳鸯闲绣出。金针终不与人看。

　　一日有僧来参。师以手指云。释迦弥勒文殊普贤。从你脚跟下过去了也。僧顾视左右。师即喝出。

　　上堂。妙喜祖闻圆悟举熏风自南来殿阁生微凉。忽然大悟。且道悟个什么。临济破夏上黄檗。中途疑着。却回终夏。又疑个什么。我此一众。个个气宇如王。谁肯吃人残羹馊饭。虽然。也须是脚蹋实地始得。

　　谢书记藏主侍者上堂。临济三玄三要。指鹿为马。黄龙佛手驴脚。唤金作鍮。一大藏教是切脚。三千刹海一浮沤。吾孤负汝。汝孤负吾。剑去已远。刻舟奚求。休休。青山归未得。又过一年秋。

　　圣忌满散藏经上堂。掀翻宝藏。不涉言诠。顿悟经王。宁拘文字。所以道。在圣同圣。在凡同凡。在天同天。在人同人。尘尘尔。刹刹尔。念念尔。不动纤豪修证心。一超直入如来地。诸人若能如是披阅。方可上承
文宗皇帝神御。顿辔圆觉妙场。游戏大华藏海。住佛境界。同佛受用。或示千百亿身。四圣六凡。群机齐赴。或现三十二应。河沙国土。妙用全彰。如是则祐我邦家。福我黎庶。功高莫报。恩大难酬。正与么时。且追严一句作么生道。良久云。虚空可量风可系。无能尽说佛功德　　复举梁武帝请傅大士讲经。大士挥尺一下。便下座。师颂云。法筵龙象听全提。大士何烦案尺挥。真俗混融犹有化。君臣道合自无为。风吹日炙毗卢藏。鹊噪鸦鸣诸佛机。三会龙华齐渴仰。人间天上几时归。

　　径山元叟和尚遗书至。上堂。昔妙喜祖到蒋山。应庵和尚上堂云。天下具大眼目尊宿。惟法叔一人而已。今我径山法叔。再世妙喜也。小侄曾闻于　朝。请为兹寺开山。而未果所愿。遗书忽临。如睹象驾之至。堂堂正体。俨金锡之横肩。琅琅法音。闻虚空之振铎。四众攀恋。不胜哀感。既是生死无间。未免宾主相见去也。传家只个金刚王。留与儿孙作标格。

　　达磨忌拈香。东土西干无授受。一华五叶自芬披。儿孙岂敢超宗祖。只要家风似旧时。顾众云。达磨大师来也。大众同伸三拜。

　　冬至上堂。群阴剥尽。一阳复生。四时运行。万物资始。直得护龙河上化日舒长。观稼亭前。祥云五色。城市笙歌鼎沸。士女游观。山堂钟鼓深沉。衲僧禅寂。真谛俗谛不二。佛法世法混融。所以道。知一切法。即心自性。成就慧身。不由他悟。

　　谢首座秉拂。都寺斋。上堂。问一答十。问十答百。当阳突出须弥卢。于食等者于法亦等。信口咬破铁酸饀。一句三玄。一玄三要。千牛拽不回。先照后用。先用后照。俊鹘趁不及。离四句绝百非则不问。如何是摩诃衍法。卓拄杖。下座。

　　上堂。摩竭掩室。拂迹迹生。毗耶杜词。雕文丧德。何况据曲录木。鼓两片皮。如以五采绘画虚空。徒自劳尔。山僧寻常不升此座。贵在心心相知。而道场丰安二法弟来访劝请。为众敷扬。记得夫容训禅师。访实性大师。实性以右手拈拄杖过左边云。此事若非夫容师兄。也大难委悉。诸德。看他得底人。直是不肯容易动着。所以长庆道。撞着道伴交肩过。一生参学事毕。且唤什么。作参学事。击拂子云。羚羊挂角千峰外。更有羚羊在上头。

　　笑隐欣禅师语录卷之二
卍新纂续藏经第 69 册 No. 1367 笑隐大欣禅师语录


　　笑隐欣禅师语录卷之三

　　真赞

　　观音大士(三)

　　门门证圆通。法法无差别。文殊择法眼。云何示优劣。如城之四门。中道乃径捷。又如百川流。大海悉融摄。是故观世音。日用常三昧。根尘识和合。世间相无碍。尽空诸所有。亦不坏三界。随其所应度。说法示慈爱。心地诸种子。大小各不同。时至雨露滋。发生均化工。幻师一豪端。幻相三十二。而彼诸应身。即我自心是。观心而睹相。心相俱寂灭。稽首常现前。证我如是说。

　　耳于六根。功独超胜。况不耳闻。反闻自性。前尘起灭。自性不动。以不动故。诸根互用。譬之大将。遇变出奇。金鼓旗铠。错置逆施。稽首大士。证此三昧。为我后人。委曲垂诲。三十二应。十四无畏。随感而通。分身异类。如天元气。四时运行。万物芸芸。莫知其生。我观画师。豪端游戏。即是神通。现相不二。我眼见像。如听法说。心精遗闻。均一解脱。心佛众生。同证无碍。不立一法。名观自在。

　　从闻思修。入三摩地。宁非方便。借功明位。闻尽觉空。头头合妙。用而常寂。寂而常照。如镜照像。如谷答响。非色非声。非促非广。分身国土。处处圆通。鹰巢蚌腹。月景春容。我赞我礼。万象发机。水鸟演说。林木流辉。洗我根尘。常光三昧。愿我成佛。空众生界。

　　绣观音童女相(二)

　　金针密密玉纤纤。华钿云鬟翠欲添。三界漂流深似海。与谁𢹂手夜明帘。

　　金针映日发天葩。玉线风前整复斜。共喜慈容开月面。谁知春色在侬家。

　　金刚经书观音像

　　识得金刚体自如。空华结果强涂糊。雕虫谩费三年楮。游蚁空萦九曲珠。大士尘尘三昧力。众生念念刹那殊。愿轮拂尽河沙劫。谁道天衣重六铢。

　　提鱼篮像

　　垢面蓬头垂𩯭脚。深情不遣旁人觉。篮里金鳞不直钱。褰裳特地呈璎珞。恨杀抬头蹉过多。万里江天云漠漠。

　　草衣文殊

　　草衣被体发毵毵。不识前三与后三。钝置毗耶师子座。天华如雨两忘谭。

　　拈玻璃问无著老。用尽赤心着草衣。向吕惠卿。打失只眼。助扬七佛古风规。也是逼人供死款。百亿毛头师子。不用施呈。二十五位圆通。何劳分拣。甘心贬向铁围山。南泉门户如天远。

　　维摩居士

　　大雄出世。众圣辅之。敲唱双举。啐啄同时。如雷轰而蛰动。龙跃而云随。所以净名不起于座。抟妙喜世界。如陶家轮。非凡非圣。全俗全真。取饭香土。借座灯王。一激一扬。其道愈光。既非法尔如然。何有神通之妙。若论不二法门。向上更有一窍。

　　十六应真

　　稽首十六大开士。天上人间恣游戏。龙盂虎锡千万里。白云在天天在水。变现种种诸三昧。何似山僧百不会。饥来吃饭饱齁齁。神通只有这一解。

　　达磨祖师(三)

　　在彼中天。笃生圣人。大法之统。是承是遵。如时在春。如雨润物。如月之明。如日之出。解驳群冥。照无偏亏。六宗孔炽。辟之以词。顾瞻神州。有大乘器。十万西来。不我遐弃。亦有经论。百家之师。岂不臻奥。道亡多歧。壁观耽耽。不显神异。大法之传。待授之器。立雪有徒。断臂而前。咨尔得髓。可以比肩。五叶一华。化周三极。拜手颂言。以赞以式。

　　三遭献刖者。不若全璧而归。投竿污池者。宁识五十之犗。故一苇绝江。去梁游魏。然假其物反其主。负其命者死无悔。分髓分皮。余波末派。遗臭万年。弥天之罪。古德有言。师心兮戴。

　　航海而来。游梁历魏。凄凄无地容身。觅甚大乘根器。人离乡贱。物离乡贵。有利无利。不离行市。赖有末上一机。借人鼻孔出气。只履翩翩归去来。从此虚名满天地。

　　六祖大师

　　菩提无树。皮穿骨露。明镜非台。碓觜华开。一相三昧。一行三昧。夹截虚空。重增障碍。一华流五叶之芳。四海䟽曹溪之派。玉线金针不见踪。空留古锦令人爱。

　　黄檗禅师

　　宗门有大机。一喝怒雷威。耳聋既无及。吐舌亦奚为。泰华擘开兮。孰识巨灵之斧凿。鸿蒙忽判兮。徒惊元气之淋漓。赖逢临济小厮儿。痛拂六十如蒿枝。宣宗蓦被拦腮掌。裴相亲遭脑后捶。所以。金声玉振千载之下。龙骧虎骤百世之师。宝所化城元不住。当观密室烂如泥。

　　风穴禅师

　　柴肩槁项。骨露额尖。单丁草屋。免被人嫌。对廓侍者。擘破三玄。鬼窟活计。向汝州牧。夸张铺席。诳吓闾阎。咄哉黄面浙子钝置杀人。临济法道。遇风而止。谶不虚占。如此继绍祖位。毕竟是何种草。苦瓠连根苦。甜瓜彻蒂甜。

　　首山禅师

　　日轮午后全身现。遍在春风百草头。描不成兮画不就。楚王城畔水东流。

　　汾阳禅师

　　高莫逾于天。厚莫逾于地。以天地而喻道。高厚有所未至。荷担此道。夫岂细事。矧兹重器。继佛祖位。猗欤汾州法中凤麟。如彼重昏。照世日轮。三玄戈甲。五位君臣。妙得其机。七十一人。抟取大千藏于一尘。一尘不立。剩却法身。阿呵呵。见也么。万象明明该不得。重阳九日菊华新。

　　径山佛智先师为静隐庵主赞

　　钓鲸鲵者。不屑于鰕蟹。擒虎兕者。何有于犬羊。故慈明接黄龙。而诸子尽废。圆悟得妙喜。而其道益昌。稽首我师。五坐道场。辩说无碍。雷雨八荒。宜若种族。羽嘉凤凰。眼明独许阿那律。静隐庵中一炷香。

　　又为杨岐听长老赞

　　有院不会住。有话不会举。甘堕野狐身。错答一转语。分临济三玄要。半合半开。拈仰山四藤条。或宾或主。凌霄峰头云。梅华洲上土。付与磹窠儿。合火相聋瞽。踢出杨岐三脚驴。咬杀南山白额虎。

　　上竺湛堂法师像。为大雄天纪常讲主赞

　　屠龙烹鲸者。非图果腹而食。追风捕景者。不与争道而驰。非疑世以骇俗。固小大之异宜。观师之校经赴召。天泽淋漓。穷玄肆辩。佛海渺弥。故东南麟龙。咸愿进筹而入室。京辅耆宿。何止折角而交绥。况行道观夫时。说法善其机。支遁购沃洲以千金。岂如吾土而吾有。辩才弃天竺而复反。孰若忘去而忘归。尚眷畴昔。莫报所知。粉绘风生。翘想雨华之会。银河泻浪。空瞻斗柄之垂。夭阏千载。呜呼噫嘻。

　　仰山了堂和尚像。为瑞州真南山长老赞

　　丛林楷模。古德风度。圆鉴待之云门灵树。卍字堂前父子激扬。凌霄峰头主宾交互。华擘临济三玄要。指出岩头末后句。一味谤佛谤祖。不问西天此土。谁道入灭阇维。无数舍利坚固。更是传家不乏人。骅骝要试追风步。

　　中峰和尚像(二)

　　丛林以五山称雄。师则力辞其聘。末习以言说相尚。师则示之实证。力救时弊。埽空禅病。疏万派于同源。会三宗于一镜。解使临济白拈莫辩踪由。破荡高峰活计更无少剩。然假物者归其主。杀人者负其命。气类相感。土枭破镜。豪发无差。一印印定。绘之五采。锦覆深阱。我作赞词。虚空安柄。

　　有妙喜之波澜。而不住凌霄峰。有圆悟之福慧。而不对延和殿。然万衲趋风。岂止千七百之围绕。金襕两赐。宠逾中使之召见。正体绝偏圆。虚空无背面。月景春容处处同。留与人间作方便。

　　断崖和尚像

　　短衣勃窣。寒涕垂颐。不缠凡圣。卖俏放痴。死关拶透活路。藕丝牵动须弥。大地平沉处。虚空粉碎时。非语非默。不落断崖之句。或嗔或喜。全施陷虎之机。三千里外有知己。大唐国里无禅师。

　　径山昙芳和尚像

　　河汉流天。匪舟楫之能济。鳞凤在野。岂网罗之可羁。故山林可傲于钟鼎。以道德为之蓍龟。锡号既同。即圆悟际中兴之主。佳名适合。如南阳称一国之师。大江以南钟山之陲。涌五天之楼观。陶万化于钳锤。功成不居。委之若遗。惟兹凌霄之独步。盖有吾祖之遗规。亦将风动群公。求骏骨于月窟。云屯万衲。期鲲化于天池也。

　　慈化昱长老像

　　福德具足。法之栋梁。愿力坚固。世之津梁。峻机捷出。应变无方。如覆水建瓴而下。转丸千仞之冈。岂造物欲试其设施。成彼百炼之刚。故化煨烬为金碧。起万间之积废。愈炽而愈昌。有阵堂堂。有量汪汪。卒而遇之。烈日秋霜。构不及处。石火电光。绘之五采。我作赞章。刻舟求剑。匪愚则狂。繄尔后人。瞻仰勿忘。

　　法宁寺明东岩法师像。其徒净练江求赞

　　威可以服众。不若退而使人之怀思。辩可以折人。不若默而使物之自信。食其实者。不玩其华。图其远者。不屑于近。所以公虽匡徒不足尽其设施。行道不足广其令闻。悟经王一喝。犹疾雷破山。析法相四门。若余地游刃。至若缵天台之坠绪。起云巢之遗构。妙斫无痕。潜机独运。我不识公。及闻遗训。至今琴川山木辉润。况有箕裘付克家。骅骝堕地看神骏。

　　黄龙静山和尚像

　　诚孚于物。量充乎器。伟哉慧朗克家。𠃔矣章濵起废。静而常用。不谬仰山之同名。生死一如。已验纸衣之再世。莫窥其涘。寒泉无波。或玩其华。春岳崇丽。倏而白刃无前。谁敢三关掉臂。虎逝龙亡山泽空。风云凛凛犹生气。

　　南昌饶益院端山主像

　　疏髯霜茁。槁䫉春融。临事能断。破竹莫御。明理而辩。建瓴无穷。机用类远录公接投子续大阳之派。家法如郁山主得白云嗣杨岐之宗。至于辟硗瘠成万金产。化瓦砾为夜摩宫。净行冰雪。寿考乔松。愧我百城烟水倦。德云不下妙高峰。

　　无锡崇德寺主像

　　屹若云凝。肃然凤翥。一壑高风。五湖襟度。虽不出游而龙象来参。不事交接而名公蚁慕。譬之寒泉古井。其味愈甘美。玉在山光华外着。我不识公赞之缣素。华雨何时一笑同。侧听辩泻银河注。

　　前香严长老太虚法弟像

　　瑚琏虽贵。不如荆山之璞。为栋为梁。不若乔松之卧壑。故仲灵觉范匡徒。无万指千础而任重致远。犹江海之与山岳。吾太虚之超轶。与二翁而抗衡。背触竹篦。散晴空之白雨。金刚宝剑。轰蛰户之雷霆。方披衣而得座。俄坚卧而掩扃。予跂望之众所待。先师门户冷如冰。要学杨岐九峰老。拽耙牵犁过此生。

　　前住抚州永安东麓和尚像

　　雅度汪汪。横机莫莫。中峰正传。韶音九成。南州克家。祥麟一角。宠承　纶音。光昭故里山川。据坐永安。幻出五天楼阁。金刚宝剑当面挥。知音谁是张天觉。目光如月雪眉深。凛凛清风动丘壑。

　　僧吉泰画其师剌失八像求赞

　　音通五竺。裔出西凉。筹室预上师密记。茜衣染九重天香。持咒降魔。传不空之秘密。摇铃入市。效普化之佯狂。混融真俗空诸有。家世源源法派长。

　　藏山寺福长老像

　　地涌醴泉。不如稻梁之适用。天垂庆云。孰若雨露之濡滋。故公之务其本而不求其末。究诸实而不玩乎辞。净土兼修。独得永明之旨。金铎一振。重明普化之机。万象森罗听号令。千年祖道赖纲维。休论幻住分皮髓。稽首优昙第一枝。

　　临江灵峰寺通智大师像。其孙玄首座求赞

　　采玉访荆山。求木入邓林。吾宗优昙华。粲粲碧云岑。玉泉派出南泉。会百川同归于海。竺土心传东土。镕众器而为一金。神剑变化兮。空望斗牛之气。灵犀出没兮。孰测沧海之深。噫吁嘻斯人往矣。徒劳我心。圆应室中雪曲音。调高谁和没弦琴。至今灵塔清江浔。时闻风雨蛟龙吟。

　　信南海像　(嗣佛智)

　　说拍盲禅。得无师智。解使临济白拈。惯用南山鳖鼻。只因行脚欠逢人。错会百丈下堂句。从兹大庾岭头归。相唤相牵落魔魅。同条生不同条死。谁是难兄与难弟。有徒画像拜吾前。宿世冤𠎝没回避。当如土枭破獍之群。搂其窟穴。剿其种类。三十年后为汝出气。

　　受业水陆寺重开山和尚像

　　虎齿电眸。厖眉槁项。东寺风规。赵州辈行。畚除瓦砾为夜摩之宫。坐断要津于西江之上。至若家法不坠。有白云受业于茶陵。佛堂放光。与古灵同师乎百丈。我赞我颂。舌结词丧。天外望神光。虚空同寿量。子孙杂沓多龙象。

　　天池孤山和尚像。其徒茂侍者请赞

　　全德者不惜重于有位。传道者不求合于当时。昔有人焉。风穴杨岐克荷临济之宗。如九鼎之悬一丝。伟哉山翁。配古不惭。真圆应之的嗣。作后学之司南。一坐天池四十载。二三四七非同参。天镫万点来深夜。谩许文殊共对谭。

　　慈化愈长老绘师像。请赞

　　心法之妙言不能宣。大用现前心无所传。所以永嘉到曹溪。赵州见南泉。机籁自应。神光浑圆。如水流地。如日行天。放出南山鳖鼻。乾坤失色。惊起东海鲤鱼。风雨八埏。宗门愧承乏。独驾百漏船。皮穿并骨露。鼻孔穴半边。蓝江念畴昔共听莲峰𤠔。何当摅宿愤毒手负老拳。写寄丹青相似否。宜春台上月娟娟。

　　宝山趣长老请赞

　　百丈一喝聋三日。临济六十蒿枝拂。我无一法示来参。惭愧有口如木𣔻。佛手驴脚不须呈。日面月面是何物。无端持向宝山堂。风雷撼动苍龙窟。

　　清泉海长老请赞

　　金襕传外。倒却刹竿。祖翁活计。户破家残。正法眼藏。瞎驴边灭。一印印定。虎体元斑。提赵州七斤衫。捉襟肘见。拈洞山三顿棒。啮齿龈穿。如今分付南泉去。涨起西江十八滩。

　　阜长老请赞

　　百丈错答一转语。德山不会末后句。流传后代转誵讹。火里要栽无景树。潦倒龙河无本可据。带雪乌鸡重遭指注。分付长宁但与么去。西河师子自超群。天岸麒麟看独步。

　　番易月长老请赞

　　字不识。禅不参。一味卤莽。指北成南。不会末后句。错认前三三。窃比石门老。何以继云庵。高风难想像。忧患却同谙。粉绘徒描邈。相看转不堪。结茅期岁晚。黄叶满千岩。

　　南禅裕长老请赞

　　丛林三种住持。说法供众修造。住山三十余年。检点件件不到。读书不能辅教。参禅不能传道。只会怒骂挥喝。一味倔强性燥。兴化趁出克宾。马师蹋倒水潦。非假恶辣钳锤。曷称吾家种草。要教此话大行。分付南禅长老。

　　资圣良长老请赞

　　褊急似暴。坦率似傲。所至遭讥谤。与俗寡交好。随缘住官寺。虚宠惭锡号。不会临济禅。只胡挥乱埽。华擘三玄要。句意俱不到。照用不能分。主宾互颠倒。资圣旧相从。玄关许深造。有个末后句。终不向渠道。灭却正法眼。方始称跨灶。

　　偈颂

　　送武宁兴上人归庐山受业

　　修江泻碧六百里。云锦晴开九叠屏。夺境夺人俱不涉。应门童子笑相迎。

　　玄力二上人参径山

　　佛祖玄关俱透彻。杖头有眼莫匇匇。裹囊此去无千里。要见凌霄八十翁。

　　问讯东南一国师。通身手眼辩亲疏。浑囵一句百杂碎。井底蓬尘山上鱼。

　　送古愚长老归广西

　　乘传天香满毳衣。马王阁上看云飞。早知山即如如体。何待寻山海上归。

　　我苦逢迎厌住山。公方说法动龙颜。要开寿域同荒服。万里重归象桂间。

　　赠天童言侍者

　　汝负吾兮吾负汝。曲如钩处直如弦。鄞江水急东流去。太白峰高不到天。

　　天竺山中曾共住。石头城下再相过。龟毛布作漫天网。鸾凤冲霄奈尔何。

　　贤侍者入浙

　　有语不烦抄纸袄。御园红叶正堪书。龙翔何处相孤负。一棹西风又入吴。

　　送质上人

　　道人质直无虚伪。热便乘凉饥便餐。八字打开挨不入。前三三与后三三。

　　送渊上人

　　经行坐卧总随缘。日用何曾涉正偏。无景树头风浩浩。夜明帘外月娟娟。

　　至乐

　　自家受用常三昧。逆顺纵横本自然。浩浩红尘安养国。炎炎火聚四禅天。

　　赠海南无碍长老

　　儋耳曾闻玉局归。潜龙犹记识天威。朱崖沧海九千里。一锡闲云自在飞。

　　琪上人归海南

　　嵩老镡川川上住。奏书阊阖五云开。六鳌夜负神山去。犹有僧从南海来。

　　月藏主由隐静归番易

　　一大藏教是切脚。毕竟何人识正文。千岁岩头今夜月。共看丹桂落纷纷。

　　青山九折隐静寺。八月风高彭蠡湖。拄杖头边明历历。须知同辙不同途。

　　𧛑藏主归湖南

　　当头拨转如来藏。日用纵横得妙时。佛手未收驴脚展。雷声才动电光随。

　　三关谩说黄龙老。千岁谁夸宝掌师。此去逢人莫轻忽。湘南潭北好提持。

　　送僧归番易

　　参禅行脚丈夫事。变化当如北海鲲。不见同乡元觉老。洗光佛日照尘昏。

　　血书莲经

　　重重宝藏一豪端。于一豪端揭示看。六万余言血滴滴。黄金难铸此心肝。

　　恩知客省亲

　　织屦养亲非所奉。白金称寿欲何为。知恩一句重相委。荆棘林中红烂时。

　　送僧归淮

　　清净身心古道场。更于何处觅家乡。破头山下重来路。树树秋声带夕阳。

　　趣禅人归番易

　　我苦住山萦世故。上人归计亦多忙。如何得到无心地。同爱空山白日长。

　　送僧

　　普化摇铃穿市去。懒残种芋傍岩隈。道人风度略相似。短褐佯狂归去来。

　　阜藏主归旴江

　　如来藏里摩尼宝。独许当人构得亲。归去旴江毋自弃。横拈倒用总家珍。

　　覆船与我旧同参。送子南来为启缄。千里相呈如对面。却嫌华雨落毵毵。

　　境维那归百丈

　　灵境仙华天上种。御园桃树洞中春。九重雨露曾沾润。肯受人间一点尘。

　　天下丛林百丈规。乃师奉　旨整纲维。法王法令重行日。龙象筵中听白槌。

　　题中峰和尚墨迹

　　瓶泻云兴诸佛机。不堪把玩涕交挥。仍愁玉匣诛龙剑。穿屋终随霹雳飞。

　　送云侍者

　　吾祖拙庵家法在。故园风物亦依然。竹篦背触重分付。惊起神龙蛰九渊。

　　箭锋相直的破的。啐啄同时机夺机。即此用兮离此用。当观一喝耳聋时。

　　真侍者归江西

　　受业江西家七闽。骏奔天岸玉麒麟。逢时莫作褪华杏。要见蟠桃劫外春。

　　宗门大机与大用。如射百发期百中。鸟窠拈起布毛吹。腕头何止千钧重。

　　送僧

　　祖意与教意。如何辩异同。玄关通鸟道。法宝秘龙宫。即体须全用。当机不借功。等闲逢作者。不惜话西东。

　　送悟上人

　　荷笠出三韩。南询敢避难。不随诸境转。贵要自心安。杜顺法身句。云门一字关。门庭俱历过。掉臂可东还。

　　送昕上人

　　知识门庭别。宁辞万里游。身心无少懈。智愿得兼修。普化摇铃铎。三交驾铁牛。海邦弘正令。大法谶东流。

　　次韵送僧

　　诸祖门庭未易穷。千差万别要归宗。德山只得三年活。百丈亲遭一喝聋。谩把寸蠡量海水。休将利剑掷虚空。自家田地从栖泊。何必叮咛问祖翁。

　　当住院使印施金光明经

　　中天慧日破重昏。恭阅遗言道自尊。包括两仪明有象。化通万类妙无痕。施鱼感惠留珠报。饲虎捐躯记塔存。愿以佛心宣正化。微忠图报
圣朝恩。

　　送定首座

　　人天百万听全提。箭拄机锋不浪施。优钵罗华人世有。阴凉大树眼中稀。此行得座披衣处。要见躯耕夺食时。珍重前途须努力。宗门九鼎一丝危。

　　次古林和尚韵。送靖藏主归受业太平院

　　故庐归住最高峰。一室如临万衲中。合浦夜光珠的皪。蓝田春色玉璁珑。喝分宾主无全敌。道合君臣不借功。圆应家声犹不坠。追踪须与古人同。

　　达上人血书法华经

　　血淋漓处下针锥。痛忍俱忘是阿谁。勇过药王然臂日。疾于龙女献珠时。千华云锦相层出。百宝香风不住吹。如此本怀方始畅。二千年后好提撕。

　　送云藏主归华亭

　　如来藏里摩尼宝。拈出头头日用新。金锁玄关须掉臂。魔宫虎穴任横身。百川竞注方名海。万物无私始是春。舞棹呈桡端的意。朱泾渡口更逢人。

　　禋首座归湖北

　　龙河天竺屡周旋。大用无方绝正偏。喝下七擒还七纵。句中三要与三玄。提纲已见陈尊宿。说法曾闻兜率天。此去湖山建宗旨。眼明华雨碧岩前。

　　和宏智禅师偈

　　东谷神光照大千。蜿蜒九陇似龙眠。云中仙乐青衣下。风夜夫渠玉漏传。谁续真灯辉奕世。更怜劫烧到三禅。吾翁玉几相酬酢。想见丛林二百年。

　　柏庭茂公尝掌记钟山。请居龙河分座。丛林推其老成。邵庵学士作偈美之。次韵奉赠

　　宗纲有志共谁评。羡尔高风继祖庭。便拟卢公归雪窦。何如船子在华亭。天宫对佛留升座。宝塔分身为听经。更约结庵同岁晚。空山夜雨一青灯。

　　天禧镇法师血书华严经

　　初惊照夜月朣胧。更觉春生锦绣丛。粲粲优昙十指血。重重华藏一针锋。当阳直蹋毗卢顶。何用藏身北斗中。幸有长干塔如笔。古今无间写虚空。

　　题中峰和尚净土诗后

　　释迦誓居五浊世。折伏众生令出离。弥勒示现安养国。摄受接引登佛地。譬如雨露与霜雪。滋濡肃杀各不同。阴阳寒暑运四时。生成万物均化工。诸佛愿力亦如是。净土秽土本一心。融摄十方诸国土。无有三世去来今。众生性中清净海。纤豪瞥起成障碍。流转三界不知归。劳彼圣贤久相待。中峰劝世何殷勤。如客忆家子忆亲。天乐自奏华自雨。彼美人兮西方人。朝兹夕兹念在兹。万年一念同须臾。念而无念能所绝。无念而念心境如。声香味触入正受。见闻觉知总如旧。刹刹圆成清泰都。人人具足无量寿。

　　送僧游京

　　参禅一事。非易非难。良驹不待鞭景。俊鹰肯食雕残。上人志决烈。杖䇿来三韩。信脚蹋翻香水海。转身靠倒金刚山。全机大用任出没。目前万境空闲闲。龙河夏近不肯住。进步应须百尺竿。京都宗匠法筵盛。天宫楼阁开旃檀。雷轰电掣临济喝。干旋坤转云门关。相期再来重入室。拈出吹毛照胆寒。

　　送净慈书记

　　达磨来东土。觅甚大乘器。纷纷荆棘满人间。不见优昙一华瑞。德山不会末后句。刚道岩头启其意。洞山五位。孰正孰偏。临济三玄。非同非异。上人镡津流。千古凛高致。著书期扶宗。风月多才思。健翮翻云上九霄。骅骝堕地致千里。自见西湖九十翁。从此湖山洗空翠。领徒行脚过金陵。背触竹篦吾且置。莫学黄龙弄爪牙。擘开沧海飞金翅。

　　题维摩问疾图

　　慈父爱子情无偏。家庭教育仍娇怜。出从严师痛加鞭。责以成人期大全。瞿昙训徒岂不然。说法鹿苑开人天。提𢹂三界出爱缠。金粟古佛分化权。弹偏击小诃盲禅。毗耶示疾久未痊。欲遣问讯畴能传。文殊领徒众万千。大车促驾龙象筵。氍毹华雨罗婵娟。入室征诘森戈鋋。蛙蠃鳅蚓头骈骈。鸾骞虎跃龙出渊。丛雀噤伏惊雕鹯。怅然自失情悁悁。驰归白佛重敷宣。佛言设教观机缘。我初小乘示蹄筌。由渐入顿顿入圆。舍小趋大力勉栴。如登泰华未穷颠。如酌巨海沾微涓。尔愚可规顽可镌。宜从此老奉周旋。流传圣教何万年。残编断简空蝉联。昧投绝港迷通川。九天坐望银河悬。虑忘词丧绝言诠。庶几描邈传丹铅。向来虎头妙通玄。观者倾市输金钱。何人笔势犹翩翩。光怪只尺生云烟。风雷绕座屋壁穿。嗟予卧疾龙河边。了彼身世如蜕蝉。家风不用喝与拳。柴门着关铁壁坚。佛来不着孰敢先。凡情圣解俱弃捐。肯使天华涴岩前。渴煮蒿藜汲流泉。稳放白牛庵内眠。

　　金坛汤居士求偈

　　汤家兄弟俱不娶。生理田园随所寓。赈贫恤乏修桥路。我亦何心作檀度。色身幻世总非真。成就法身最坚固。三贤十圣是同参。万德庄严无不具。维摩天女满侍旁。旃檀楼阁七宝床。如何庞老厌富贵。却将珍宝沉湘江。透关一句能相委。放出金毛师子子。觌面相呈不识渠。龟毛结网三千里。

　　送璧侍者归临川

　　器之求还山。仁庙特留之。山即如如体。何处觅山归。奎文照玉几。千载有光辉。我来龙河日。乘传谒京畿。钦承。

　　文考命。恩重愧才微。住山逾十载。残喘不能支。乞退复举代。文移速星驰。　命下不许去。虩虩雷霆威。匡徒尚力疾。赖子相扶持。拙癖众所弃。岂足为子师。子去我心恻。怅然如有遗。有语欲相付。头昏神思疲。留待再参日。一喝耳聋时。

　　夏道成号真无求偈

　　钻燧出火。势将炎而燎原。线溜涓涓。流不息而滔天。有生于无。物无不然。覆载之大而吾寓形其间。毗岚风起。大地为尘。我于彼时。孰为吾身。我非有无。有无相因。真有幻住。真无长存。妙得其中。循环不穷。尘尘三昧。法法圆通。如千波月。如万窍风。真无之旨。其将无同。龙河饶舌。为通一线。当观那吒现十八变。亦有镜容开十二面。即而求之。石火闪电。

　　弘藏主出示独一翁送月江和尚偈。感而次韵

　　我生如枯槎。泛泛天上河。弱质惭妙斫。朽蘖试太阿。别来忽隔世。万事付逝波。何时石桥路。重寻诺讵罗。上人久亲近。契阔无几何。再从松月翁。时闻白雪歌。行囊出光怪。山空走群魔。望断千峰阁。天寒云气多。

　　悦藏主归江西

　　二月尚严寒。厚地冻欲裂。青州七斤衫。破烂难拈掇。更有折脚铛。无人为提挈。希云吾宗秀。冲寒复远别。当机突出金刚王。惊起黑蚖三尺铁。科判一代时教。竖四横三。华擘临济三玄。七穿八穴。火里觅浮沤。虚空重钉橛。飏向西江十八滩。夜夜珊瑚照明月。

　　送果书记游浙

　　美子磊落青云姿。平生潜子与器之。念我同志同襟期。故乡同在章江湄。龙河住久忍暂违。索我赠言相箴规。我苦酬应心神疲。安得抱朴如婴儿。饥来索饭寒索衣。喜则言笑嗔则啼。兀然无思亦无为。谢绝交往忘言词。忘牛忘牧兼忘归。随处雪山香草肥。颇闻院堂登皋夔。妙选有道同纲维。子行自可为人师。濯濯优昙第一枝。南北相望斗与箕。寄书莫嫌雁来迟。

　　普答失里佥事以目疾施钱。为万僧剃发。复取发火煅之。获舍利五色光现。说偈赞之

　　三界所有。天地万物。于其坏时。飙散电没。人身虚伪。不可把玩。况取弃发。烈火所煅。舍利何从。由念精专。如彼忠孝。跃鲤涌泉。一念之坚。积以万年。则诸舍利。充满大千。此舍利者。即佛全体。而法报化。尘尘无二。众生合尘。尘固是幻。尘净觉圆。觉亦随遣。清净宝目。夜光朣朣。如阿那律。得天眼通。稽首愿王。金刚坚固。继乃祖父。为国贤辅。如唐房杜。如宋李杨。外护宗纲。竖精进幢。

　　铭

　　那伽室铭

　　毒源清公作那伽室。天竺某为之铭曰。

　　定以制动。不动何定。如太虚空。如大圆镜。风动尘起。鸟飞鱼泳。种种尘劳。头头佛性。非出非入。非假修证。别求玄悟。白日深阱。当知此室。寂而常应。天魔胆落。佛祖乞命。棒喝交驰。春行秋令。

　　天岩铭

　　长沙清公。嗣法绝照镜公。为圆应嫡孙以其。字天岩。请铭将归刻之。为作铭曰。

　　维尔之祖。曰东西岩。尔维似之。字以弗惭。岩不绝续。而应无穷。静而能通。杳而有容。嗟岩之人。千古一息。不起于座。周乎八极。天华何来。若将我浼。譬如虚空。绘之五采。是故智者。赞毁不动。五岳可轻。一芥可重。我铭于岩。传之无已。识真者谁。惟寒山子。

　　无境铭

　　至人玩世。不与物婴。物我同体。心与境冥。倏尔千变。纷乎万形。闻见不异。孰为色声。毋隳尔城。毋阖尔扄。随流无碍。任运腾腾。真如佛性。不离无明。三贤十圣。即是众生。顺乎顺乎。勿强安名。只者皮袋。当处圆成。

　　笑隐欣禅师语录卷之三
卍新纂续藏经第 69 册 No. 1367 笑隐大欣禅师语录


　　笑隐欣禅师语录卷之四

　　序

　　月江和尚语录序

　　予初游方时。月江禅师已出世说法。虽辱交三十余年。而以不及预参。徒久亲炉鞴为恨。至治间奉
旨金山升座。获聆提唱。而惊其若河汉之无极也。比者。其徒如月以师语录示予。始取读之。脱然如病之遇耆域。不假汤液丸剂针砭灸熨。而罄欬呼吸之顷。已疾去而平复。百骸调适。而并忘其有身矣。于是持神定气。复沿涯涘。以深入性海。其大无外。其细无内。内无自心。外无万境。上而十地满觉。下而三界二十五有。皆圣凡景响。化仪设施。在性海中。非有非无。非存非亡。非取非舍。非去非来。如虚空具含诸相。如大地容载万物。无自他之间。无古今之殊。乃于其中。纵横游戏。卷舒自在。行棒行喝。扬眉瞬目。动静语默。嬉笑怒骂。无非妙用。或与而夺。或纵而擒。或与无町畦。倏而崖绝。或敲空作响。言于无言。或拨火觅沤。作于无作。其称性而说也。雷雨八荒。其称性而用也。埏埴万化。噫。何此老作大法。施神通三昧有如是耶。以吾浅陋观之。犹所得叵量。又岂无大乘根器。一闻一见。而亲证实悟。以续慧命。而传正法眼藏。如古塔主之读云门录。有足征矣。

　　竺原禅师注证道歌序

　　神光见达磨。三拜起立。付以衣法。真觉参曹溪。绕床振锡。而定宗旨。盖心法之精微。非言所及。后来诸祖。行棒行喝。辊毬作舞。打鼓振铎。以大机大用。发扬为己为人之妙。而所谓东土有大乘根器。传佛心宗者。正谓是也。惟大乘菩萨。能为己为人。独觉声闻则不能之。是知。吾宗授受岂细事哉。近时丛林不古。或少有见解。而无真履实践。失其体也。或有静定工夫。而不能提唱纲要以利生接物。失其用也。若体用兼资。行解俱备。江淮之间。惟竺源禅师而已。师早遍参名宿。佛祖教典。无不探赜。而卓然以己躬大事为任。末见无能教公。机语契合。遂嗣其法。两住番之妙果也。倦于涉世。谢归南巢。海内禅衲大至。室无所容。有以真觉证道歌请标注。师随问析之。学者笔录成帙。愿刻诸梓以惠来学。而征序于予。予谓。理之悟则一。事之修无穷。故华严四法界。终之以事事无碍者。谓其不舍一法而无一物不得其当也。真觉始由教观修行。如人之治田园居室。既富。且有特契券未之明𠃔。及见六祖。犹持券入官一印印定。永保家业。与马祖百丈黄檗临济南阳大珠。如契经说法。莫不由斯。而虽道人乌足语此哉。吾又闻。无能益通经教儒老百氏。而师则辩博过之。故其发挥真觉之蕴。特应酬余事尔。若夫室中征诘。机迅雷电。揭示衲僧向上巴鼻。当逢作者别为拈出。

　　大悲经咒序

　　梵语之译于中土者。由诸师润色。而文义粲然。惟神咒秘密不译。若曰使人诵而严重之。以能感天地。役鬼神。致雨旸。召祥弭灾。灵应章章矣。而莫有究其所以然者。不以人之性汩于情欲。瞬息万里。倏忽千变。虽固有之。若终失之。吁可痛也。故圣人悲之。授以秘咒。教人澄心念诵。无思无营。不昏不散。存诚于一神而明之。所谓寂然不动。感而遂通。不犹是乎。再惟观音以古佛。示菩萨位。现三十二应。随机阐化。则四圣六凡。外道百氏。莫不皆有是咒。情与无情。色空明暗。宣说无已。而三藏所诠。四谛十二缘。六度万行。正法眼。涅槃心。皆是咒之强名也。临安袁瑛仲实。始弱冠时。家役父丧。因诵大悲咒。屡致昭感。自从吏四十年。今为平阳州幕长。未尝少辍持诵。得经全本。将刻而施于众。使人人物物。各由是咒以明自性。而证佛果。岂福田利益云乎哉。

　　定山和尚语录序

　　雨之泽物。无用于风云雷电。然非风云雷电则不能致雨。道之精微。无事于言。然非言不能显道。况心法之妙。言所不及。惟善其机者。虽语默罄欬。怒骂嬉笑。扬眉瞬目。行棒行喝。摇铃击鼓。擎杈辊毬。至于风动尘起。云行鸟飞。无非妙用。亦犹神龙行雨取海水冰雹鳞甲变化皆雨也。若定山禅师者。其善于机乎。师生宋季。履践纯实。如说而行。如行而说。或谓临济云门而下。唱益高。机益峻。近时多模仿之。师独守平实之旨。何也。予曰。道若大路然。岂必舍平易而求高险。以自苦耶。且吾祖以直指见性为宗。诸祖随机设施。平险高下。皆一时权宜。岂得已哉。不求其本。而徇其迹。务为穿凿窜窃者。皆师之罪人也。师名智一。南昌人。年九十余。目有神光。夜能睹物。四坐道场。皆能振兴。庶几丛林全盛时。噫今不复见矣。门人某以师语录见示。故予序其概如此。

　　题䟦

　　题宝公菩萨大乘赞后

　　世尊初说华严。小机未入。如聋如哑。遂于鹿苑。转四谛十二行法轮。至方等会上。维摩居士弹偏击小。示以大乘。然后般若法华。由顿入圆。一代时教。先后次第。盖众生根器不同。而佛之权实机宜亦异也。法流东土。而梁武笃信之。建寺度僧。舍身持戒。执有为为功德。志公以菩萨应身。作十四科大乘等赞。谓佛与众生不二。心无善恶。戒无持犯。理无迷悟。法无真俗。岂非应病与药乎。金陵杨震之。着居士衣。行菩萨行。虽居尘市而常乐远离。虽行布施而不住于相。不以出世法坏世间法。不以世间法碍出世法。八万四千尘劳烦恼。即八万四千清净解脱。所谓得佛大乘者维摩志公前身后身。非真非俗。三无差别。因其书志公语刻之钟山。为题其后云。

　　题血书行愿品

　　华严设教。由悲智行愿。而至无相无作无愿。入于一真法界。迨至末卷。复系以普贤十种弘愿。盖结集者示人以进修不辍。犹天四时循环无终。使民事因之。以春作而冬藏。岁功既成而复兴春作也。庐山住上人。禅余刺指血书普贤行愿品示予。且曰。吾以为己为人之学验之。惧力之不充。将以自励。予闻而重有警焉。遂书其后以识吾愧云。至顺壬申八月廿八日。

　　题颜圣徒手卷

　　丛林老宿相传。四明颜圣徒不肯出世。尝为教禅律三宗首座。寒暑一衲。其于世泊如也。而诗语精到。又忧其君之播迁。责当时臣子不能死节使易位而处。岂不为汲黯法孝直乎。予曾大父。初游江西。见云卧莹公于罗湖。因留度夏。临别。以妙喜居洋屿庵时。常所持竹篦子付之曰。汝之后必大。及西庵祖与先师皆以传宗自任。而或者以能文见称。是犹韩退之以清凉国师为诗人。吁何知之末也。夫大贤之资。所以异于庸人者。以其负刚大之气故。能临死生大节而不惑者也。不惑于外。由其内守之固也。苟内之不固。而能外之不变者鲜矣。凡吾徒之学在于内。其当大故。固无所惑。而又不事于外。故世之人不得而见之。今观吾祖三世所题圣徒手卷。皆刚气正论。若有愤于时而有谓时事。非传道者。所当言及。并以我为枯槁而无所能于世者。皆非通论也。故书其后云。

　　题大慧禅师书后

　　汉之党锢。如范滂辈。连累赴狱。至临刑。母子相诀。犹曰。得与善人同死且不恨。噫。士能以身徇名犹若此。况以身徇道者乎。人莫贵于闻道。闻道在明性。使能明性而闻道。脱有不幸相陷以祸而杀身。诚将安乐之。岂以利害得丧为避就哉。故吾祖大慧师。以囚徒编隶衡梅。时朝士大夫不顾讳忌。从而问道。与弟子服劳而同死瘴乡者。良有以也。绍兴丁卯。师迁居衡西门外之廖氏山堂。明年荐福本公亡。此书述出山堂及得悟本书。当是其年。且言宗晔施衣钵。为亡友设祭。其高义尤可尚所称仰。亦然者指南闽修仰书记。而屏山居士必闽中官人。岸都士得书请题。故书辩之。

　　题黄檗为唐宣宗受戒图

　　唐宣宗始为光王时。宫中难作。易僧服。避匿江南。居盐官安国师会中。见黄檗运公礼佛。宣宗问。不着佛求。不着法求。不着僧求。用礼何为。檗掌之。后即位。赐号断际禅师。不闻为其授戒也。关西涌上人得其像。请梁国公题。谓是授戒图。当别有所据。

　　题东湖无文墨迹

　　东湖无文。生同里。又同师笑翁。皆以高行重丛林。或谓宋季宗门提唱。流于时习。委靡不古。非通论也。近时学者。率学高古而薄俗险行。虽言如佛祖何益哉。有藏主。以东湖作罗汉赞。无文与琳公书。装背同轴示予。予与有之受经院及二老之故庐相望。幼时数拜其像而记其遗言往行。思效万一以自立。今观其遗墨。感慕无已。拜书其后。

　　题愚极和尚所书小参

　　马祖百丈以前。提唱依契经而说。睦州云门而下。唱弥高而机益峻。然本色人。开口动舌。便知落处。初无奇崛平易之分。临川宁上人。出佛心禅师除夜小参语。而初机见之。茫然自失。如贫儿舍父而逃。见自己库藏。而畏避却走。苦哉。

　　题无准天目痴绝三帖

　　无准之径截。天目之精密。痴绝之浩汗。三大老同时。而用处不同。于片纸之中。可以见其平生矣。

　　题藏叟和尚榜语

　　百丈作清规。而丛林大备。有书状。有藏主。有首座。将使禅者兼通经教外典。欲其他日柄大法。可以为全材。而御外侮也。故向之大尊宿。虽单提此事。接向上机。而莫不该博兼济。又持律严峻。故法道大盛。近时藂林稍能识字。便不留心宗乘。又或宗门略具一知半解。而短于应酬。或惟事虚言。而内行不检。虽能聋瞽初学。难逃识者检责矣。宗纲陵迟一至于此。尝闻老宿言。咸淳间。藏叟叔祖住玉几双径。行高一时。刚正不阿。志在扶宗。而时以善骈俪称之。无乃未忘故习而为人所强故尔。若指此以名家。重诬此老矣。其里人天和首座。得其为偃溪作茶汤二榜。甚秘惜之。以示予。予谓。骈俪虽非古。而魏晋唐宋之作者。犹自浑成。及文獘而至于斗饤琐碎。不足观也矣。予又不可以不辩。

　　题痴绝雪岩二墨迹

　　开先一山和尚谓云。痴绝住山。以一箧付侍者。有求其语。令以纸投箧中。定钟后。令侍者以箧进秉烛书之。随纸多寡俱尽。日为常规。且曰。无孤其诚意。后雪岩亦肆口而说。信笔而书。盖其见处亲切。如所见而行。如所行而言。不自知其然而然。岂求其辩博哉。故学者亦遵其训而力行之。孰若今之以赠言为藻饰清事也。庐山景南首座。得痴翁雪岩三偈示予。读之有恨生晚之叹。而一山翁亦化去矣。并书其语于后。以识吾所感云。

　　题野庵无文帖

　　吾乡诸寺。率多徒居。往时诸老训徒有法。或主巨刹。虽甚老归。见其师必拱侍终日。凛然风度可画也。如臞庵野庵孤云西江东湖无文。一时名德辈出。何其盛哉。去今才六十年。而乡社寂寥。一日野庵后人定首座。以野庵无文黑迹示予。犹可想见其家法。感叹良久。书而归之。

　　题天目礼禅师帖

　　予尝过良渚。闻老宿言。天目禅师。退天童返钱唐。其受业诸孙。负行李归故山净相院。而禅师与良渚真寂寺净高僧素厚。又喜近都城。遂留西丘终焉。时赵节斋官临安。为主丧索行李。三分之。以其二令天童净相各建塔。以一津送后事。丛林服其公。师殁距今七十载。其嫡孙东屿和尚。唱道南北山。益大其宗。屿翁之徒。子嘉得师良渚。时与净相徒众书。嘉喜而藏之。嘉杭人。溯师为曾大父。又与师同里。知慕其手泽。思振其道于无穷。视彼负行李而趋。以慕师之恶者不啻枭獍也。闻者。当知所戒。

　　题佛智禅师语

　　佛智晚居仰山。学者奔趋之。如百川赴海。延祐己未春。临江普天涯侍香。时师示微疾。天涯求书上堂。师书于纸曰。云门道个普字。尽大地人不奈他何。殊不知云门四棱塌地。当时若与震威一喝。待此老恶发。徐徐打个问讯道。莫怪触忤好。非图救取此老。亦能振起云门纲宗。其年秋师示寂。后天涯出示新淦之南禅。以其书示予。予谓宗师机用。如置毒以中人。其发有先后。龙树于北齐文公相去数万里。云门于古塔主相隔百余载。又安知后日无阅此语而如文与古者乎。

　　题大慧禅师示廖等观偈

　　佛日祖。负刚直之气。纵无碍之辩。发挥道妙。信笔而书。肆口而说。衮衮万言不穷。苏子瞻称张方平谓。直行无前。有碍即止。放为江河。汇于沼沚者。似之矣。又胸次暴白。议论耿介。虽王公卿相。面折不阿。至患难濒九死不少挠。此偈示廖等观。谓其改官不得。依旧妄想不已。以直言激之。廖受之无难色。亦信道之笃者。视今人与士大夫交。而以软语相媚悦者可愧矣。

　　题水陆斋文后

　　吾教之化。与世教理大同。而事有详略之异耳。世之教止于人道。又特详于中国。若四裔八极之外则略之。而佛言人道有四洲。此土为南赡部。若东胜身。西瞿尼。北郁单。则世之书不论。况化通万类乎。佛又言。能明真性常觉不昧者。为四圣。圣之中又有差等焉。觉道至妙而至圆者为佛。居大乘不着空有。无入而不自得者。为菩萨。乐空寂居二乘。以独善其身。由因缘而悟者。为缘觉。由音声而悟者。为声闻。然皆以能觉而不退堕也。其下有六凡。曰天。曰人。曰阿修罗。曰地狱。曰鬼。曰畜生。以未明真性。随善恶果报。互为升坠。故为凡也。梁武帝搜讨藏典。创为水陆仪文。于四圣中复增四焉。以流通佛之教者为法宝。传佛慧命而住世者为僧宝。有得道证果者。为诸仙众。由菩萨退位示大权护法。为诸龙神。而目为上圣八位。于六凡中亦增二焉。谓六道。皆有君长僚吏以首之。而以六道外者终之。喻若人初死。其灵识冥漠。未入于六道曰中阴者。而目为下凡八位。其制以下凡之耽于福业。汩于情欲。沦于幽苦。若有所司而拘系之者。乃设斋法。聚精会神。普召而告之。使其咸明自性。以超凡入圣。即世教之明德新民而止于至善。而吾所谓理大同者是也。特彼略而此详耳。吾以备员官寺。思报　　文皇在天之灵。闻饶之余干藏山寺主僧普福有净行。而习其仪。请具坛场阐事焉。洁斋肃严。神人和享。既竣事。或问。吾宗不立文字。为教外别传。而有是哉。吾曰。此非直指人心见性成佛耶。诸祖以善巧方便。行棒行喝。乃至辊毬。擎杈。打地。作舞。与此无有少异。噫。所谓世教者犹同。而吾宗有不同乎。谨书于斋文后。

　　题佛智禅师示众语

　　先师于提唱。未尝构思。升堂小参。侍僧录以呈。稍久即忘矣。尝谓古德开示。只要得处稳当。据所见而说。使人开发自性。超脱生死耳。非如世俗文字。尚词藻较工拙也。长沙报恩越山长老。出示延祐戊午在仰山时示众语。岂为人所强而书之。明年己未八月示寂。闻临终时索浴更衣诀众书偈。僧犹争求执侍喧哄。师正色厉声。摈逐之谓。敢以吾死而隳吾规耶。众罗拜请谢。始瞑目而化。今复二十三年矣。越山命予书于后。而重增感叹也。

　　题石窗恭禅师偈

　　右石窗禅师示徒长偈。详密委曲。似乃祖宝镜三昧。其家法授受有自来矣。孰若黄檗接临济施六十痛棒。至吾祖妙喜犹以竹篦背触用事。岂有唇吻嗫嚅如姑息者为哉。在易家人嗃嗃悔厉吉妇子嘻嘻终吝。彼世教主恩尚以威克爱。况吾佛祖传心之妙乎。以小喻大。可不为训。惟通宗者辩之。

　　题石芝法师显应录

　　佛之阐化。至法华而群机普被。方畅本怀。以涅槃时至。乃为诸弟子悉皆授记作佛。犹周武以嗣王命周公圣圣相继。心无间然。而石芝法师作显应录者。岂善诗人取征管蔡之事。系于鸱鸮豳风。其于遭变救乱不能不严。其训于后人也。予未及见其录。获睹陆务观所题而得其概。乃广其意而书其后。

　　题古智和尚语录

　　天衣授道于雪窦。而不敢通嗣书。尊师道也。东山嗣白云。而曰先师语拙。彰大用也。师资授受。其道虽同。而提唱机辩。有不侔者。盖吾宗为人。非激扬抑纵。不足以尽其妙。东林古智法兄。早从云峰伯父。后唱道江西。年八十余示寂。予观其语录。如行长途不知其止。如泛重溟莫知其际。有超然古德气象。一洗语言畦畛之陋。惟择法眼者辩之。而征诸天衣东山。则予言为不诬矣。

　　题松雪翁画佛

　　李伯时画马。有讥之者谓。用心久熟。他日必堕马腹中。于是改画佛菩萨天人之像。松雪翁初工画马。至晚岁。惟以书经画佛为日课。岂亦以是为戒耶。然至人转物不为物转。华严法界事事无碍。世俗技艺。无非佛事。水鸟树林。咸宣妙法。惜翁仙去。不与剧论此事。因览旧画。重增感叹。

　　又题归去来辞后

　　予初住杭报国时。松雪翁作疏劝请。以报国回禄后。复书字数百幅。与予作人事。以干施者。临终之日。尚力疾为予书钟铭。其夕梦翁从予索饭而别。将度钱唐而往天台。又闻翁尝云。其始生母梦僧寄宿而娠。以是知为罗汉应身。以文章事业。善知众艺。游戏人间。为法外护无疑也。东潮首座。出翁所书归去来辞。示予。因感前事。并纪于后云。

　　题中峰和尚语

　　中峰之道。如太虚空。虽以百宝五采妆饰之。而不加丽。或翳之以尘坌。积之以粪秽。而不加污。当时高丽王尽诚咨叩之。至亲示法要。不过形容太虚之体。而乌得其朕哉。今愚谷首座。令人书其语。是又教人以尺量虚空。只益得自疲耳。吾意愚谷久参中峰。以其所得难以语人。将托此以塞人所请。而资谭柄也。

　　题圆鉴禅师手帖

　　圆鉴禅师。居仰山三十年。初罹𡨥夺。复火其寺。气刚直不折节于人。而施者川轮云委。不十年而寺成。及迁径山。江右之人。书疏往来无虚月。禅师浙人也。浙地富室倍江右。径山又位诸寺上。而施者益寡。人反茧丝于我。故补獘支倾。仅仅不给。岂道之行。各以其地耶。抑尝原之江右多故家尚文而慕道。禅师有道而甚文。故不待求而后合也。五峰贺公为庐陵显族。崇道好礼。凡方外之耆宿。无不纳交而尽其诚。尝有施于其邻之禾山寺。又为主僧慧愚谷者。致恳于师。得所复书装禠成轴。𢹂之与俱时一展。对久而不忘。今之挟左道。狐媚巨室以罔利。使其门墙厮养。视己有骄色。而犹以为得志者。观此无少愧乎。予以桑门行乞依檀施而住古制也。而二公之交有道。又乐吾乡俗尚之美。故题其书后云。

　　笑隐欣禅师语录卷之四(终)

　　No. 1367-B 元广智全悟太禅师太中大夫住太龙翔集庆寺释教宗主兼领五山寺笑隐欣公行道记(有赞)

　　自大慧杲禅师大弘临济之宗于东南。晚得佛照光以为之嗣。北涧简传之。至物初观而得晦机熙公。江南既归国朝。禅宗尊宿。共扶其道者。数公而已。晦机尤以老成。为国柱石。隆然继之。名称普闻于天下者。则广智全悟大禅师欣公其人也。公讳大欣。字笑隐。姓陈氏。本九江义门唐尚书操诸孙。分居南昌。先墓有豫章之木。特异神。于相地者。占之曰。是当生奇男子。为名僧。其道大行。树枯其征也。已而果然。师生于至元甲申八月二十七日。生之夕。所居宅地若震动。人为惊异。稍长入乡校。颖悟过常儿。书过眼辄成诵。其亲𢹂以出游。至佛寺必瞻拜。恋慕不能去。父母知其志。俾从伯氏之为僧于郡城水陆院法云者九年。云之徒彰。为剃发受具戒。居八年。学问日广。知求佛法大意。一山万公。住庐山之开先。即往见焉。时年十七。山一见留之左右。日夕警诲。叹曰。吾友晦机在百丈。子欲咨决究竟。非见吾友。不可师禀。命诣百丈。晦机识其奇伟于眉睫间。即使侍方丈。他日谓之曰。昔黄龙得旨泐潭。领徒游方。及见慈明。气索汗下。汝且道。过在甚处。语未绝。师抗声曰。千年桃核里。觅甚旧时仁。久之俾掌书记。一日举百丈野狐话问之。师拟议。晦机震威一喝。师于是群疑顿释。得无碍智。同参苦咨问之。师后有颂云。百丈野狐。野狐百丈。埋着一坑。伏惟尚享。诸方多颂之。晦机一日定中见天门有榜。师名为首。因谓师曰。昔东山祖有言。我不得勤远。则负慈明矣。汝善保任乎。晦机迁净慈。师从之。仍以为书记。晦机说法。文理精诣。尝谓师曰。昔雪窦真净。及我妙喜以来。内自教乘。傍及儒老子百家之言。深入要眇。故其文言。浩乎如川至之不可御也。师神观高迈。音吐如洪钟。素以博洽闻。至其辩论古今。如指诸掌。执笔书事。文士良史。莫或过之。一时名胜。如恩断江。如一溪。茂古林。宣无言。卓有行业。皆与师为忘年交。本中峰居天目山之师子岩。中外信向甚盛。师尝谒之。语至夜参半。忽大风。崖石欲堕。左右辟易。师危坐如平时。峰亦服其定力矣。而学士大夫。如吴兴赵文敏公孟俯。巴西邓康庄公文原。四明袁文清公桷。房山高公彦敬。东阳胡长孺汲仲。钱唐仇远近仁。延祐进士莆城杨戴仲弘。金华黄溍晋卿。及今翰林待制京兆杜本伯原。前后负时盛名。与师为文学之友者也。晦机着万一山塔铭。属师代作。请文敏公书之。公一见大惊异。以为真得古文法。公为杭州僧。作显教院记。亦属师代之。及成。不易一字。署己名以书。至大辛亥。初受请住湖州之乌回。祝香之次。诸山咸叹晦机之得人矣。大报国寺者。因宋故宫而为之。延祐庚申灾。诸刹尊宿。共迎师起废。未从也。赵公为亲作疏以请。既至。大作新之。寺田之在宜兴者。连岁不入。师为归其侵。始有以食其众。江浙行省丞相脱欢公。故答剌罕顺德王之子也。以世勋名德靖重。知大体。兼行宣政院事。领东南浮图之教。凡大刹。非名德不轻授。特请师住中天竺。人无间言。而师名日起矣。天历初。元帅梦神龙腾空。觉而异之。作偈以识。既而天子以金陵潜邸。作大龙翔集庆寺。命江南行御史台。督视其成。尝有旨曰。江南大刹。皆前代所为。甲乙之次。颇有定品。今日之作规制位望。宜无加焉。方大臣难于开法主者。师之器量。久在渊衷。命为太中大夫。号曰广智全悟大禅师。为开山第一代。师怪弘鬯达。泛应无滞。伟然江海之上。舒卷自在。不偏于空寂。又明年与蒋山昙芳忠。俱召至京师。京师之为禅宗者。出迎河上曰。国家尚教乘。塔庙之建。为禅者寂然。禅刹兴于今代。自师始。吾徒赖焉。师谢曰。遵其行之为律。宣其言之为教。传其心之为禅。有言有行。皆所以明是心也。吾徒无负祖师西来意。他不足论也。日召对奎章阁。赐坐。说佛心要。深契上旨。馆于太禧宗禋院。来设伊蒲妙馔。赐貂裘金衲衣。及诸金币。皆内府珍异。上尝知师所为文。曰蒲室集者。命昭孝寺大司徒法洪取进。法洪亦博洽内外无。深为诵达。上问师嗣法何人。曰元熙也。因赞其道业源委。上嘉叹。命学士虞集。制铭赐之。居十日。中使问尉洽至。请还。从之。赐中天竺。名曰天历永祚寺。而命师之庵居曰广智。皆命虞集为之书。祖道于城南僧舍。凡食设皆贵臣。以上旨为之。主上之眷斯寺也。外以台臣护视。使者从中来。赐与无虚月。皇上至元二年。以老病求退。御史大夫撒迪公以闻。优诏不许。加号释教宗主。兼领五山寺。余如故。而赐予尤厚。匡匪之颁。遍及寺众。来外台护视。使安居而终老焉。先百丈有禅苑清规。其徒遵用之。尝有旨。命师修改。乃分为九章。今行焉。于是中朝西域。高昌三韩。滇池于阗。与湖江淮汉。关蜀闽广之俊杰。四面而至。法席莫尚焉。师之居于是也。自中朝外藩。台阁风纪。贵人名公卿至者。莫不倾盖为礼。非人力所能致也。而文词语言。流传四方。震荡耳目。亦顾眄雄毅于一时矣。初给钱为中统钞者。二十万缗。设官领之。取子钱以为食。后废其官。以归寺之人。出纳为息。不能画一。稍病之。至正元年。来有司。市民良田。以传寺。岁赋粟以食。公私无所系累。叹曰。吾徒庶晏佚。一搏于朝夕。吾亦老且休矣。四年五月一日。为文书。请以径山忠昙芳。代己升堂。击鼓辞众。退居广智庵。居兼旬。肩舆与御史大夫脱欢公。为别留书。凡与交游之善者。命弟子疏。两朝赐以金币等。尽以付寺僧。俾营万佛阁。以报国恩。既乃卧示疾。明旦天大风雨。白昼变暝。召入室弟子。各加勉谕。从容作偈。俨然而逝。是月廿四日壬子也。得年六十一。僧腊四十六。初龙翔寺成。即营三塔于石头城之东冈。弟子龛奉全身。措于塔院。自宪台郡县。大小吏士。缁素老幼。送者万众。阴云四兴。凉飔洒然。行者不知暑。众散始罢。月八砻石。为坎石城之冈。十六日奉而藏焉。表浮图于其上。其徒之在杭州报国永祚者。又奉师遗齿爪发。而塔于凤凰山。师四会说法。皆有语录。提颂叙说宗旨。外集诗文若干卷。即所谓蒲室集者也。度弟子若干人。传法住山者若干人。师性至孝。父再早卒。母萧氏方盛年。即持斋念佛以居。师受请报国时。母卒。余子荐新祖考。庭前忽生华。形如白莲。盖芝类也。乡人聚观。香色弥月不减。占者以为师之瑞应也。师虽不得至左右。而心常不忘。目其文曰蒲室者。所以识宗家睦州织鞋为养之故事也。故其为文。为人子言。必曰孝。为人臣言。必曰忠。为朋友之交言。必曰信。至语其徒。脱爱网。离无明。直指本性。以悟为则。诱掖以进之。激昂以发之。奋迅以决之。机用迭发。政令独行。其门人以所得。各有记可考也。噫人才实难。江涛渺然。居忌不怛。能静以应。向使不为方外之归。亦足以用世者哉。予与师相知四十年。见师身受龙翔之寄。至于今十有七载。归老江上。亦十二年。向与交游者。皆已尽矣。弟子怀渭。本其甥也。清修善学。有舅氏之风。渭之为名。亦所以识也。以其同门之意。使予书其遗事。可胜慨乎。乃述赞曰。

　维昔至元　　皇有南服　　神明合完　　生息来复
　预章楩楠　　殿于湖江　　干立条扬　　乃发骏厖
　文林萧条　　靡契嘉会　　肆其修能　　求法方外
　达磨传心　　别济为宗　　至妙喜天　　纵横朗融
　远绍诸流　　必有慧辩　　惟全悟师　　弘伟超炼
　四坐道场　　说法沛然　　吐辞涌泉　　如洪如元
　卫法如嵩　　不咈明教　　织蒲养亲　　睦州之孝
　表里东南　　总于金陵　　皇作梵宫　　龙翔是征
　崇台在焉　　耳目攸寄　　以领佛事　　孰克堪是
　鼓钟震惊　　龙象人天　　岳峙山连　　莫之雄先
　金贝珠璧　　园苑林泽　　道护万福　　好爵嘉锡
　宣其惠慈　　作新成规　　来向来参　　云奔海驰
　皇仁如天　　函覆如一　　俾善其众　　休燕以室
　风雨漂摇　　安如须弥　　生灭去来　　何足控持
　嘅念故交　　违越年岁　　讯诸门人　　以作斯记

　　前奎章阁侍书学士翰林侍讲学士通奉大夫知制诰兼修国史蜀郡虞集记

　　No. 1367-C 元太中大夫广智全悟大禅师住持大龙翔集庆寺释教宗主兼领五山寺欣公塔铭(并序)

　　今天子至元元年。太中大夫广智全悟大禅师。住持大龙翔集庆寺欣公。上谢事之请。御史大夫撒迪公以闻。上不允。遣使持诏。加释教宗主。监领五山寺。来台臣谕旨。俾安居以终老。宠锡优渥。赉及其徒。公不敢违。僶俯受命。至正四年。夏五月己丑朔。乃升堂辞众。退处东庵。且援著令循本宗资次。举径山昙芳忠公自代。未几俄示微疾。其月二十有四日壬子。委顺而化。六月四日辛未。奉全身殡于石头城塔院。台府暨郡邑诸司。咸设祖奠于道左。送者万余人。八月十有六日壬申。窆于塔院之后冈。分爪发。建塔杭之凤凰山下。弟子密诣走金华山中。致寺勤旧汝劼景操等之意于溍曰。先师绍隆祖道。师表人天。克协帝心。光膺圣眷。宜有述以示来叶。子尝庀职太史氏。且辱交于先师。铭非子谁宜为。敢以门人廷俊所奉状。以请。溍载念师之告寂也。不远千里。以所服玩。来识永诀。若有所属。望于溍者。谊不得以衰退为解。谨按。公讳大欣。字笑隐。族陈氏。唐尚书操之裔。世居江州。后徙南昌。故今为龙兴之南昌人。公幼开爽。授以书即成诵。七岁游僧舍。见佛像辄作礼。瞻恋忘归。父母知不可留。九岁俾去家。依伯父云上人于本郡之水陆院祝发。礼云之徒彰上人为师。寻受具戒年十七。初至庐山。谒开先一山万公。留掌内记。既而遣诣百丈山。参晦机熙禅师。一见深加器重。由内记。升居记室。一日诘之曰。黄龙得旨泐潭。领徒游山。名开丛林。及见慈明。气索汗下。过在什么处。公抗声曰。千年桃核里。觅甚旧时仁。师愈奇之。又一日以百丈野狐话。诘之曰。且道不落因果。便堕野狐身。不昧因果。便脱野狐身。利害在什么处。公拟答。师遽喝之。自是平生凝滞。涣然冰释矣。公每谓。先德有云。但有纤疑。不到无学。安能七纵八横。乃益研教典。旁及儒家道流百氏之说。师迁杭之净慈。举公为第一座。辞不就。仍居记室。出世住湖之乌回。遂以瓣香。为师法嗣。居三载。去游江浙间。后归净慈。一时大尊宿。在父师行者。咸与为忘年友。尝访中峰本公于天目山。坐语半夜。风大作势。欲裂崖石。左右皆辟易。公不为动。中峰甚敬异焉。凤凰山大报国寺。以灾毁。而法席偶虚。行宣政院。倚公起其废。公既至。栋宇为之一新。而规制有加于昔。土田为豪民所据者。悉取而归之。丞相脱欢答剌罕公。领行院事。雅知公。迁主中天竺。而寺亦以灾毁。不一年尽复其旧。天历元年。有诏以金陵潜邸。为大龙翔集庆寺。妙柬名德。俾之开山。公首膺其选。明年特𢌿三品文阶。以冠法号。又明年驿召赴阙。入见奎章阁。赐坐。良久。咨问法要。对扬称旨。因及其师传之自。于是侍书学士虞公集。承诏为晦机制塔铭。既又改中天竺寺。额曰天历永祚。以表公兴复之功。而公之别庵。曰广智。亦俾虞公为书其扁榜。所赐貂裘金衲衣。及佗贵珍服用之物。悉出异数。从行者预赐有差。寻命中使传旨。馆于太禧宗禋院。来设桑门盛馔。留居浃旬。劳问洽至。再召见。遂辞归。饯送之礼弥厚。公已南还。复遣使降玺书加护。香币之颁无虚月。皇上御极。待遇益隆。有旨命百丈山德辉。重编禅林清规。仍命公校正。遂定为九章。书成。四方咸取法焉。公每示众。举百丈野狐话云。百丈野狐。野狐百丈。埋着一坑。伏惟尚享。一住八年。不得谢。复住九年。示寂前一日。往致别于御史大夫脱欢公及一二所知。款语竟日。逮唱灭。犹力疾趺坐。属其徒以累受赐金帛。作万佛阁。上报国恩。余一无所及。遂书偈而逝。春秋六十有一。夏四十有六。所度弟子若干人。得法而分居列刹者若干人。四会语有录。外集曰蒲室集。公于母年高。阙于觐省。每自谓。有愧于睦州编蒲奉亲。爰以蒲名其室。因以名其集云。公所为文。无山林枯寂之态。变化开阖。奇彩烂然。而议论磊落。一出于正。未尝有所偏蔽。虞公称其如洞庭之野。众乐并作。铿鈜轩昂。蛟龙起跃。物怪屏走。沉冥发兴。至于名教节义。则感厉奋激。老于文学者。不能过也。人以为知言。初魏国赵公孟俯。未识公。得其文。叹赏不已。即命驾访之。一时贤士大夫。咸慕而交焉。公质䫉魁特。襟度豁如。隆冬盛寒。使人持布裘。于道上遇孤露者。辄掷与之。不使知姓名。病则与药。死则与棺。其及物如此。而自奉俭薄。一衲衣或数十年不易也。状称。公先墓有巨樟。术者言。树枯当出名僧。公生而树果枯。其生也。屋皆震动。父早没。母方盛年。即持斋修念佛三昧。感白莲华。从地涌出。是岁公住报国。归寂之日。天大风雨。殡之日。密云四合。阴风肃然。窆之日。城东南皆雨。而城西独无沾湿。灵异之迹。可征不诬。其遭逢盛际。始荣终哀。有不偶然者矣。铭曰。

　昔在先朝　　龙潜下土　　蠖濩之居　　化为宝所
　人天四众　　川奔云聚　　度门巍巍　　公其梁柱
　于皇昌辰　　金轮御宇　　宠绥故旧　　使节旁午
　函香示信　　传宣大语　　曰以五山　　悉统于汝
　凡兹释教　　汝为宗主　　敷求遗范　　用继汝祖
　恩光衣被　　荣过衮黼　　匪公宿德　　畴克荷负
　典则所存　　有坠必举　　木铎再扬　　重规叠矩
　单提直指　　表正端绪　　竖立法幢　　作大依怙
　密裨上化　　万物时雨　　云胡不慭　　讣闻当宁
　石头之冈　　崇崇窣堵　　史臣勒铭　　垂休千古

　　中顺大夫秘书少监致仕黄溍撰
