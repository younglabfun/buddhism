卍新纂续藏经第 65 册 No. 1278 禅宗杂毒海


　　No. 1278-A

　　同是点画所成之字。经有心眼者。拈掇之便。能如画家点睛。令其人生气溢目。对之不觉咄咄叫绝。又如人各与镜面目。俾之了了。德山之棒。临济之喝。似犹逊此痛快。杂毒海所集。往哲偈颂。皆是物也。此真道人本色文字。宗门中不得已而有文字。必若是而后可也。予尝谓。衲僧家不向本分吐露。而驰骋聪明炫耀辞句。与文人墨士。角工巧夸多𨷖靡是。何异尼山所云。君子而去仁也。若使之从毒海游。吾知必爽然自失矣。是集从恕中梅谷二和尚增订之后。较龙山所作。尤成大观。但南中之板。流通不广。北方学者。恒少见焉。因重为刊出。其间补入一二。亦援梅和尚之例。并如梅和尚之言。非敢阿好也。昔世尊自述。在因时求得半偈。乃遍书于林叶石壁间。以传示国人。予今补刻之役。非与前人争功。聊代书叶书壁之劳尔。

　　康熙甲午夏六月古柏林寺沙门性音叙。

　　No. 1278-B

　　昔妙喜老祖。居洋屿庵。凡有所唱说。侍僧宏首座者皆录之。而名之曰杂毒海。盖取老祖所谓参禅不得多是杂毒入心之语也。是故后之学者。凡遇宿师硕德偈颂佛事等语。手录成帙。亦以杂毒海目之。其来久矣。龙山仲猷禅师。一日阅其所录。厌其讹舛。遂删其繁冗。摭其精要。分类成卷。始版行之。其心盖欲不负作者之心。永永为后学之懿范也。或谓。师之用心固善。其如戾妙喜之训何。然文字语言。以不着为尚。譬如鸩毒人饮之则死。曹瞒饮之则无害。在学者取舍何如耳。然则是编之行。其于法门。不为无补。故为之说。洪武十七年鞔峰无愠题。

　　No. 1278-C

　　恕中和尚曰。吾宗所谓偈颂者。借事显理。晓人心地。使事理混融。纯一无杂。如醍醐之味。薝卜之香。使人鼻舌略经触受。莫不通乎心。畅乎体。洒然清爽者也。又曰。宋季咸淳间。诸尊宿凡寓兴赠别。及呻咏字号之类。皆有偈颂。以四句为准。其作至精。假使灭去名目。而其义自昭显。自非契证深密。傍通坟典。取之左右逢原。用之头头合辙。而托此以吟畅元旨者。不能也。予每谓门人曰。此作颂偈不易之定论。开人眼目之金针也。是书流布法社。其来已久。至洪武初。龙山阐师。为之删繁摭要。分类成集。始版行于丛林。而恕中和尚。乃为之序。余观阐师重编之意。甚与恕师所论吻合。而恕师作序之意。又与阐师删摭心同。因效颦二师。遍采古宿遗珠。并搜近代全璧。依类增入。再行丛林。原集共七百三十二首。今增八百七十有奇。至若泛采阿私。则吾岂敢。或于见闻寡陋。惟高明教之。顺治丁酉南涧行悦述。

　　杂毒海目录卷一佛赞卷二杂赞卷三投机卷四钞化卷五杂偈卷六杂偈卷七道号卷八山居

　　No. 1278

　　杂毒海卷一

　　京都柏林嗣祖沙门　性音　重编

　　佛诞

　　大术胎中无伎俩。毗蓝园里逞风流。年年恶水难回避。烦恼皆因强出头(疏山如)。

　　从来家富产娇儿。才出胞胎便乱挥。到得伎穷双树下。始知四十九年非(懒庵枢)。

　　未曾撞入摩耶腹。两手知他甚处安。右胁出来魔境现。只堪惆怅不堪看(天目礼)。

　　指天指地展戈矛。直至如今战不休。假使群灵都杀尽。一身还有一身愁(高峰妙)。

　　摩耶今日产婴孩。刚道天宫降下来。不是鸡窝生凤卵。分明象子出驴胎(千岩长)。

　　成道

　　瞿昙打失眼睛时。雪里梅花祇一枝。而今到处生荆棘。却笑春风恼乱吹(晦堂心)。

　　六年雪岭道方成。打失从前鬼眼睛。满面惭惶无著处。至今生怕见明星(荆叟珏)。

　　入山去何所图。出山来胡为乎。早知今日事。悔不慎当初(无准范)。

　　举头见星忽悟道。黄泥山上生茆草。李婆自做老裁衣。不翦干红翦香皂(栯堂益)。

　　二千年前腊月八。黄面瞿昙眼睛活。阿僧祇劫吃盐多。苦行六年添得渴(月江印)。

　　今朝正是腊月八。释迦老子眼睛瞎。青天白日被鬼迷。夜对明星将眼刮(朝宗忍)。

　　出山

　　不耐六年饥与寒。含羞又要出人间。早知伎俩祇如此。何不当初莫入山(无准范)。

　　头发髼松下翠微。冻云残雪缀伽黎。不须更问山中事。观着容颜便得知(石屋珙)。

　　饥寒难忍道难求。又去人间卖口头。不得面皮黄似蜡。如何遮得者场羞(千岩长)。

　　王宫不住个痴騃。半夜逾城真怪哉。苦行六年谁采你。计穷祇得出山来(无极观)。

　　涅槃

　　灵山山上葛藤树。引蔓牵枝遍地生。不得波旬推倒力。至今无路与人行(佛熙光)。

　　临死当休未肯休。双趺一出便难收。至今骨节连毛窍。暴露春风百草头(虚堂愚)。

　　弥陀

　　树林日日谈真谛。水鸟时时影正观。祇为众生心未瞥。曲劳垂手下云端(晦［室］明)。

　　娑婆今日苦情多。土旷人稀争奈何。若使一船都载去。管教平地起风波(竺庵成)。

　　文殊

　　依稀渔父风波里。仿佛牧童烟雾间。鬼魅众生何日了。看看荒却五台山(西嵩寿)。

　　观音

　　寻声救苦太匇匇。泥水通身汗几重。一十千人难教化。时时记在肚皮中(大川济万人缘腹脏)。

　　小白花岩不是真。龙华会上现全身。者般土子能乖角。肚里时时着万人(断崖义万人缘)。

　　丰姿窈窕鬓欹斜。赚得郎君念法华。一把骨头挑去后。不知明月落谁家(隐山璨)。

　　月眉斜印海门孤。逐浪随波不丈夫。双手向人提掇处。却将鱼目换明珠(别浦舟)。

　　童子南询尚未回。白华岩下望多时。长天万里无云夜。月在波心说向谁(石屋珙)。

　　蓝中锦尾没来由。怕烂常将卖市头。须知富嫌贫不爱。争如抛却更忘忧(呆翁悦二)。

　　提𢹂众生誓愿宽。众生度尽愿方完。不知度尽众生界。手里篮儿甚处安。

　　稽首圆通自在尊。好将救苦念头轻。而今处处观音现。耳朵都能作眼睛(缘雨蕉)。

　　维摩

　　毗耶城里老维摩。一默无言诡诈多。三万二千狮子座。一时掀倒看如何(无用全)。

　　不二深谈绝见知。默然早已涉支离。当时若遇侬家在。拟议拳头擘面槌(无际派)。

　　诈病从来不可医。文殊特为下针锥。事褫一喙长三尺。问着依前似鼓椎(无准范)。

　　示疾毗耶方丈。文殊亦难近旁。看来无药可医。祇是忌口为上(西嵓惠)。

　　皱断娘生八字眉。者些病痛有谁知。文殊针出膏肓穴。已是将为死马医(仲宣孚)。

　　善财

　　五十三人一缕穿。小儿虽小胆如天。茫茫烟水无重数。买得风光不用钱(北涧简)。

　　平生担板逞娄罗。参罢归来事若何。一百十城都历遍。识人多处是非多(笑翁堪)。

　　南方经历几云烟。收得珍奇货满船。弹指便风帆到岸。一时翻作大光钱(无准范)。

　　城东老姥

　　城东老姥坐莲台。大地众生正眼开。与佛同生嫌见佛。一身难做二如来(虚堂愚)。

　　老婆眼里有瞿昙。故得分明见指端。若谓一生不愿见。信他定是受他颟(呆翁悦)。

　　广额屠儿

　　放下屠刀处。棒打不回头。云自帝乡去。水归江汉流(退庵休)。

　　是佛有何成不成。痴人说梦信为真。须知一自放刀后。愈是刀刀见血生(呆翁悦)。

　　罗汉

　　虚空翦碎补虚空。惊得金乌出海东。唤作衲衣衣下事。知君线路未曾通(北涧简)。

　　金针透处脱规模。放去收来得自如。掣断手头红线子。赵州东壁挂葫芦(妙峰善)。

　　横片竖片胡乱搭。长针短针信意联。但见日从东畔出。不知尘世是何年(无准范)。

　　离离披披破骨董。补一孔了又一孔。三竿红日透篱边。看来何止七斤重(雪岩钦)。

　　寒时急用底物。趁暖着些针线。忽然腊月到来。免致手忙脚乱(无门开二)。

　　始见些儿光影。要了末后一段。若是无门拳头。不打者般钝汉。

　　肩背相挨航一苇。观于海者难为水。龙王𨷖富我𨷖贫。不费一钱能使鬼(天如则)。

　　破衲当阳举。何人眼有瞳。山河并大地。祇在一针锋(晦翁明)。

　　攫雾拏云谩作狂。忽看平陆浪翻江。是何尊者从何至。弹指声中即受降(了庵欲)。

　　人间天上无心住。多在山边与水边。弹指一声龙虎伏。脚跟不费草鞋钱(唯庵然)。

　　未动舌头文彩露。五千余卷一时周。若言待月重开卷。敢保驴年未彻头(竹岩印)。

　　志公

　　一声呱地面兜搜。利物心如曲尺凹。钟阜风高枯树上。饥鹰无复整危巢(末宗本)。

　　丰干骑虎图

　　上了虎背下不得。当时莫是错商量。众生指望𢹂莲男。看你将何作主张(智观慧)。

　　傅大士

　　不向双林寄此身。却于梁土惹埃尘。当时不是志公老。也是凄凄去国人(雪窦显)。

　　身披坏衲片云寒。脚着朝鞋顶戴冠。要使三家归一辙。捏砂终是不成团(笑翁堪)。

　　非儒非道亦非禅。杜撰修行忒可怜。担阁一身三不了。至今八百有余年(一衲介)。

　　布袋

　　长汀汀上风颠子。拽杖回头等阿谁。向道那人元不在。汝须知有转身时(天目礼)。

　　抚背乞钱成漏泄。回头转脑昧真机。可怜闹市无人识。独自肩担布袋归(拙庵光)。

　　黑漆拄杖挑布袋。转身忘了率陀天。茫芒不顾肩头重。犹要逢人乞一钱(中峰本)。

　　靠着布袋微微笑。半似痴憨半似颠。看你者般无去就。当来成佛待驴年(千岩长)。

　　一汀秋月渺烟没。两岸寒林挂薛萝。日日下生弥勒佛。单单瞒得蒋摩诃(汉江)。

　　布袋横挑拄杖头。袒胸跣足不知羞。可怜内院忘归去。却向人间入下流(约翁久)。

　　花冠卸下辞兜率。笑面殷勤处处逢。布袋也须都放下。一身来往便轻松(特云门)。

　　杖挑布袋走红尘。底事何尝见得亲。业识茫茫无本据。不知开口笑何人(大梦因)。

　　一文乞与济谁贫。浩浩尘中孰是亲。自己悭囊放不下。又来开口笑何人(芥庵大)。

　　懒残

　　粪火但知黄独美。银钩那识紫泥新。尚无余力收寒涕。那有工夫对俗人(洪觉范)。

　　寒拾

　　严前埽尽千秋月。松下吟残五字诗。败阙重重都纳了。五台山月照峨眉(少室陆)。

　　一笑相看两弟兄。面虎尘土发鬅鬙。惊人有句知谁和。唱与森罗万象听(了庵欲)。

　　一句子写不出。拖下纸把住笔。我今助汝腕头力。动着晴天风雨疾(千严长四)。

　　一个帚拈在手。大地尘日日有。转埽转多转不休。放下自然清宇宙。

　　觌面相逢笑未体。现成句子笔尖头。书来字字磨今古。祇恐芭蕉不奈秋。

　　十方世界海中沙。诸佛众生眼里花。一个竹筒些子大。如何盛得许多渣。

　　一个秃帚如许大。旁观未免成话𣠽。劝君不必费精神。撒手诸尘归去罢(呆翁悦)。

　　四睡

　　拾得寒山笑未休。丰干骑虎趁闾丘。而今依旧成群伍。不是冤家不聚头(笑翁堪)。

　　丰干拾得寒山子。靠倒无毛老大虫。合火斗头同做梦。不知明月上高峰(虚堂愚)。

　　初祖

　　万里孤舟驾怒涛。长竿意在掣金鳌。连抛两钓无消息。惆怅空来打一遭(天目礼二)。

　　强将不识鼓唇牙。胡语如何乱得华。若使梁王皮有血。定应赶逐过流沙。

　　万里西来老骨楂。不遵行止度流沙。被人打落当门齿。哑子分明吃苦爪(或庵体)。

　　含元殿上藏无计。少室峰前坐有因。若使当时遭毒手。不应千古累平人(复庵)。

　　贼身未露罪全彰。搅得西干沸似汤。项上铁枷无计脱。却来东强土分赃(无门开)。

　　东西走得脚皮穿。教外何曾有别传。任你一华开五叶。好儿终不使爷钱(愚庵盂)。

　　二祖

　　思量何用觅安心。求得心安却苦身。三尺雪深曾立处。不知谁是雪中人(佛国白)。

　　觅心无处更何安。嚼碎通红铁一团。纵使眼开张意气。争如不受老胡瞒(大慧杲)。

　　平地无端起骨堆。将身活向雪中埋。假饶尽得皮兼髓。还我娘生一臂来(隐山璨)。

　　三祖

　　浑身燥痒倩人搔。入骨搔来身已劳。一下被伊搔着了。平生痒处一时消(水庵一)。

　　了知罪性本来无。绝后何曾得再苏。元是从前风恙病。被他断臂强涂糊(痴绝冲二)。

　　通身是病骨粘皮。举世无人识得伊。纵使罪根都忏了。依然失却两茎眉。

　　四祖

　　解说深坑得自由。单𢹂独弄逞风流。无端累及栽松老。业识茫茫未肯休(诺庵肇)。

　　放下栽松钝钁头。当胸叉手欲何求。本无一法堪传授。空向黄梅结死仇(天目礼)。

　　破头峰顶紫云飞。三却天书老翠微。滞货虽然无用处。不应分付小孩儿(少室睦)。

　　五祖

　　垂垂白发下青山。七载归来换旧颜。人却少年松却老。是非从此落人间(佛国白)。

　　种得千山无空地。一枝犹挂钁头边。不因脱赚周家女。衣钵何缘到你传(中峰本)。

　　几年活计钁头边。万本青松锁翠烟。梦破曹溪天地阔。再来不值半文钱(少室睦)。

　　手种青松数百株。饥餐渴饮自如如。无端借路重相见。却被人传上祖图(退翁休)。

　　六祖

　　黄梅夜半错分付。才得星儿便乱做。大庾岭头屙一堆。后代儿孙遭点污(木庵永)。

　　七百高僧总会禅。眼空四海鼻撩天。黄梅若也无私曲。有甚衣盂到你传(痴绝冲)。

　　荷条柴担眼头空。路入黄梅伎已穷。卖得藂林枝叶尽。岭南无地种春风(中峰本)。

　　负舂元是岭南人。十字呼来九不真。偷得衣盂连夜走。至今无处着浑身(退庵英)。

　　懒融

　　牛头峰顶锁重云。独坐寥寥寄此身。百鸟不来春又过。不知谁是到庵人(明觉显)。

　　紫气氤氲透白云。因逢宗匠指迷津。衔花百鸟空惆怅。不见庵中旧主人(杨无为)。

　　花落花开百鸟悲。庵前物是主人非。桃源咫尺无寻处。一桌渔蓑寂寞归(张无尽)。

　　着鞭骑马去。空手步行归。寂寞庵前路。衔花鸟不飞(铁山仁)。

　　破灶堕

　　祸福威严不自灵。残杯冷炙向何人。一从去后无消息。野老犹敲祭鼓声(佛眼远)。

　　倚灶为灵不自灵。灵踪断处一堆尘。野老不来敲祭鼓。打正因邪别是春(佛灯珣)。

　　蒙山明

　　夜深传得老卢衣。恨杀黄梅老古锥。向道赶人休赶着。果然落节一番归(雪溪戒)。

　　鸟窝

　　鸟窝吹布毛。红日午方高。赵王因好剑。合国人带刀(真净文)。

　　佛法有些子。言中没网罗。布毛吹起处。依旧不离窝(无准范)。

　　老到忘机是鸟窝。西湖湖上控烟萝。布毛吹起无多子。铁眼铜睛不奈何(宝峰干)。

　　一向曾无刀斧痕。还他本色住山人。无端节外生枝者。惹得平空祸到门(孝如元)。

　　马祖

　　即心即佛口喃喃。非心非佛转不堪。八十四人门户别。何曾一个是同参(楚石琦)。

　　多谢尊前窈窕娘。好将幽梦恼襄王。禅心已作沾泥絮。下逐东风上下狂(绿雨蕉)。

　　百丈

　　曾将古镜再磨砻。拂拭方知啐啄同。一喝耳声三日后。至今独坐大雄峰(佛性泰)。

　　野鸭高飞落远汀。赚人扭得鼻头疼。思量个样无滋味。笑不成兮哭不成(楚石琦)。

　　庞居士

　　丧尽生涯卖笊篱。白拈队里讨便宜。看他伎俩祇如此。也道心空及第归(别峰印)。

　　赵州

　　无端提起七斤衫。多少禅流着意参。尽向青州作窝窟。不知春色在江南。

　　普化

　　盘山会里错呈真。筋斗翻来笑杀人。更与白拈同合伙。瞎驴端的眼无筋(天目礼)。

　　振铎摇铃恣卖乖。大悲院里赴村斋。河阳木塔休穿凿。当甚街头破草鞋(笑翁堪)。

　　船子

　　蓦口一桡全杀活。点头三下便撩天。至今千古风流在。谁谓华亭覆却船(佛照光)。

　　三寸离钩摵一桡。百千毛窍冷飕飕。虽然双手亲分付。要在渠侬自点头(无际派)。

　　三十余年在药山。鬼家活计岂能传。当时不得夹山老。你且耐烦撑破船(清溪彻)。

　　临济

　　黄檗棒头全不顾。高安滩上错商量。无端遍地栽荆棘。佛法初无一寸长(佛照光)。

　　祸福无门口自召。三遭痛棒打驴腰。可怜败国亡家恨。万古春风吹不消(天目礼)。

　　裴相国

　　补𫌯调羹着着先。一尊古佛几经年。自从黄檗安名后。鼻孔无端失半边(天目礼)。

　　德山

　　亲到龙潭不见龙。纸灯吹灭眼头空。一条白棒掀天地。灭却西来达磨宗(佛照光)。

　　洞山

　　凤阁香沉月色亲。琉璃古殿现全身。茫茫宇宙人无数。青白传家未见人(笑翁堪)。

　　石霜

　　三更月落两山明。古道迢遥苔满生。金锁摇时无手犯。碧波心玉兔常行(投子青)。

　　投子

　　水出昆仑浪接连。天高地迥秀林峦。禅床略下云山断。凡圣无踪海岳寒。

　　夹山

　　散席迢迢到海湄。痛棒连打两俱非。父南子北知何处。月冷渔歌落钓矶(天目礼)。

　　兴化

　　中原一宝有来由。拶得君王引幞头。到此若无青白眼。当机谁敢谩轻酬(雪溪逸)。

　　曹山

　　金匣香消更漏永。沉沉玉殿紫苔生。高空有月千门照。大道无人独自行(石帆行)。

　　九峰

　　戴角披毛异类身。寒灰枯木眼中尘。笑他不具披鳞手。徒有临行一着亲(丹霞淳)。

　　雪峰

　　九到洞山缘底事。三登投子尚沉吟。自从雪拥鳌山后。象骨一峰青到今(晦庵光)。

　　元沙

　　滴滴通身是烂脓。钓鱼船上显家风。时人祇看丝纶上。不见芦花对蓼红(天衣懹)。

　　汾阳

　　杯酌铺陈祭祖先。更无元妙与人传。同真十智分妍丑。面目虽存脑盖穿(无际派)。

　　杨岐

　　屋老四壁疏。雪珠床上跳。犹有间情怀。对白云发笑(大川济)。

　　天衣

　　潮回寒浦月明初。父子生涯有异途。的是破家能做活。何愁放却一船鱼(月堂昌)。

　　五祖演

　　杨岐驴子白云关。踢踏分明祇等闲。百二十斤穷鬼担。一肩荷负到东山(笑翁堪)。

　　芙蓉楷

　　芙蓉帐里御罏香。十二楼分禁苑凉。水殿夜阑风月静。昆明池畔舞鸳鸯(俍亭挺)。

　　圆悟

　　认得频呼小玉声。连忙开眼已鸡鸣。东山暗号从此灭。门户如今冷似冰(笑翁堪)。

　　应庵

　　杨岐正脉一丝危。洋屿庵中特付衣。毕竟虎丘成父子。到头叔侄不传持(东石礼二)。

　　密庵

　　先师手段咬猪狗。持戒如何报得伊。破沙盆是正法眼。不妨依样画猫儿。

　　龙池行脚图

　　灯花爆断铁牛脚。踏遍阎浮入五台。花发笑岩桃浪暖。一头片笠去还来(天笠珍)。

　　天童

　　千年白骨露铜棺。佛祖难将正眼看。凛凛腥风吹大地。等闲触着骨毛寒(弘觉忞)。

　　满肚无明没处发。逢人恨不得打杀。识利害者谛当看。果是菩萨是罗刹(呆翁悦)。

　　磬山

　　刮虚空髓。夺露柱胎。威音吃棒。元要受灾。昼打三更睡虎啸。真灯照世磬云开(天笠珍)。

　　云门澄

　　拈来芒梗胜灵锋。杀活乘时不放松。倒卓秦山归去也。玉梅香度耶溪风(位中符)。

　　南涧

　　棒头如雨喝如雷。临济颓纲独振回。生铁心肝含笑面。师真得描几人来(呆翁悦)。

　　楼子

　　你既无心我便休。此身无喜亦无忧。饥来吃饭困来睡。花落从教趁水流(孚上座)。

　　蚬子

　　纸钱堆里可怜生。臭口才开便葛藤。荡尽鬼家穷活计。至今古庙绝人行(东山源)。

　　江上捞鰕䲒。江风吹面寒。西来意不识。推出酒台盘(隐商子)。

　　孚上座

　　涅槃偏正及流通。不出禅人一笑中。千古平山堂下路。依然寒角动悲风(笑翁堪)。

　　政黄牛

　　桥下清波晓夜流。桥头春色转清幽。奇哉底事无遮护。何必骑牛更觅牛(少室睦)。

　　郁山主

　　百尺竿头踏断桥。太虚凸处水天凹。古来吃跌人无数。不独阇黎者一交(北涧简)。

　　李军容见沩山

　　破壁萧条自上泥。不知背后客官来。看他转笏相承处。直得虚空笑满腮(了庵欲)。

　　湖隐济书记

　　随声逐色恣遨游。祇要教人识便休。逻供得钱何处去。堂堂直上酒家楼(天目礼)。

　　灵照

　　爷将活计沉湘水。累汝街头卖笊篱。不是家贫连子苦。此心能有几人知(无际派)。

　　不肯守闺阁。将身入市廛。笊篱无卖处。祇好哭苍天(无准范)。

　　手握肩挑入市中。笊篱谁买去捞风。不如赤土涂牛奶。转步回家哄阿翁(呆翁悦)。

　　凌行婆

　　年少行藏独倚楼。一家女子百家求。祇因不入浮杯眼。对镜看看白尽头(笑翁堪)。

　　猪头

　　托起猪头。佛祖不及。有问若何。肥从口入(古林茂二)。

　　虾子

　　水里捞来。当阳拈出。三界茫茫。虾为子屈。

　　张果老倒骑驴图

　　举世多少人。无如者老汉。不是倒骑驴。祇爱回头看。

　　自赞

　　貌古形疏倚杖藜。分明画出须菩提。解空不许离声色。似听狐猿月下啼(功臣政)。

　　雨洗澹红桃萼嫩。风摇浅碧柳丝轻。白云影里怪石露。绿水光中古木新(阐提照)。

　　坐断南闽第一峰。群魔胆丧虎潜踪。有时一喝春雷动。解逼生蛇化活龙(长灵卓二)。

　　面目[山*藍]巉耳搭腮。好时如佛笑颜开。莫教触着无明袋。百怪千妖尽出来。

　　粥稀后坐。床窄先卧。耳聩爱高声。眼昏宜字大(玉泉皓)多年尘世兜搜面。百伎全无一伎能。自古江南山水窟。如何生出者般僧(竹庵圭)。

　　参禅无悟。识字有数。眼三角。似燕山愁胡。面百折。如赵婆呷酢。一着高出诸方。敢道饭是米做(藏叟珍)。

　　不破古人元关。元关自破。不碎今时窝臼。窝臼自碎。鹫峰之衣烂却。西丘之话无传(大川济)。

　　持刀杀人。人心不死。赤手杀人。人心不死。伎俩俱尽。人心自死(横川珙)。

　　匙挑不起个村夫。文墨胸中一点无。曾把虚空揣出骨。恶声赢得满江湖(无用全)。

　　强项生来不顺情。何曾捏怪钓虚名。单提木槵百八颗。换却大千人眼睛(见心复)。

　　醉傲风颠卒未休。杖头明月冠南州。转身移步谁能解。雪覆芦花十二楼(济颠)。

　　平生要说拍盲禅。掘地如何觅得天。三处住山贫彻骨。了无衣钵与人传(呆庵)。

　　杂毒海卷一
卍新纂续藏经第 65 册 No. 1278 禅宗杂毒海


　　杂毒海卷二

　　京都柏林嗣祖沙门　性音　重编

　　礼祖像

　　寰中

　　问其般若何为体。依样随声他答他。句后更无针隙地。半檐红雨落残花。

　　法济

　　门外刀兵队队来。阿师掩息未全灰。当时若斩为三段。安得重新又活埋(象潭泳)。

　　云门

　　睦州用尽腕头力。负义忘恩忒杀乖。要好当初休盖覆。从教千古露尸骸(浙翁琰)。

　　长庆

　　一言坐断备头陀。万古芝山翠不磨。敢问当年帘不卷。不知天下事如何(石溪月)。

　　明觉

　　三皇五帝是何物。辛苦曾经二十年。一大藏教收不得。至今狼藉乳峰前(象潭泳)。

　　日沉野水光明藏。兰吐春山古佛心。不用低头苦寻觅。骨头节节是黄金(末宗本)。

　　天衣

　　毗岚吹倒葛藤桩。扶起韶阳大法幢。黄鹤楼前藏不得。几回雁影落寒江(介石朋)。

　　无著

　　五台凝望思迟迟。白日青天被鬼迷。最苦一般难理会。玻璃盏子吃茶时(象潭泳)。

　　保宁

　　乳宝峰前誓别时。一言既出驷难追。活埋三尺金陵土。道不过人果不归(明极峻)。

　　明教

　　如说如行炳日星。回澜一柱屹亭亭。湖边安得磨岩石。只刻尊僧篇作铭(介石朋)。

　　大觉

　　藤萝深处锁寒烟。一塔巍巍万象前。纵火不焚龙脑钵。鄮峰高不到青天(柏庭文)。

　　大慧

　　竹篦三尺恨难酬。血溅空山草木秋。不是自家亲骨[(月-二)@(冰-水)]。合应千里窜岩州(介石朋)。

　　宏智

　　正音不振妙高台。杨广山前事可哀。老柏卧波寒影动。谁云无伴不成来(明极峻)。

　　石田

　　趁晴来刈石田禾。三绕云边窣堵波。竹引清风松带露。音容虽少语言多(愚极慧)。

　　枯禅

　　青凤山前古涧边。屋檐头上更无天。而今冷地思量着。细擘春云作纸钱(愚谷智)。

　　礼祖塔

　　华严塔

　　山前马厩普光殿。门外牛栏正觉场。五十三人同日葬。善财走得脚生疮(应庵华)。

　　礼六祖真塔

　　曹溪滴水自灵源。流入沧溟浪泼天。多少鱼龙争变化。源头一脉尚泠然(憨山清)。

　　送心上人礼大梅祖塔

　　即心即佛投岩虎。非佛非心落网禽。莫把炊巾容易展。丈夫膝下有黄金(恕中愠)。

　　送福上人礼祖师塔

　　祖师塔是鹘仑砖。祇在山边与水边。一一从头巡礼遍。草鞋依旧自还钱(石屋珙)。

　　谒霜华诸祖塔

　　万年一念口生埃。枯木寒灰活自埋。八伯高人扶不起。至今无计出头来(灵溪昱二)。

　　礼石霜圆祖塔

　　西河狮子无窠窟。踏破芒鞋赚我来。惟有霜花潭上月。寒光千古照荒台。

　　明招塔

　　稍硬风头早已乖。更归暖室自生埋。翻令千古成踪迹。枉吃罗山白饭来(介石朋)。

　　藤深蔓短塔累累。独眼名龙恐是伊。放下泥盘叉手立。当年误杀矮阇黎(古智喆二)。

　　礼暹道者塔

　　髑髅元自有灵光。雪窦何曾抖屎肠。截断婆婆三寸舌。至今双剑倚天长。

　　寻谷山禅师塔

　　行尽湘西十里松。到门却立数诸峰。崇公事迹无寻处。庭下春泥见虎踪(洪觉范)。

　　礼黄龙南祖塔

　　石屋峻层覆骨堆。炊巾三展笑颜开。轻轻欲扣黄龙角。忽地倾湫倒岳来(古梅友)。

　　谒准禅师塔

　　同条生不同条死。觌露全机谁后先。一句鹘仑难擘破。一时乞与子孙传(洪觉范)。

　　送元上人礼无准祖塔

　　是他圆照下儿孙。自远趋风扫塔尘。昔日烹金文武火。至今暖气尚如春(月江印)。

　　礼虎丘隆祖塔

　　今古云岩气象雄。千门烟火列朝舂。谁知瞌睡当年虎。占断东吴第一峰(箬庵问)。

　　松源塔

　　三督黄牙窍到天。鹫峰何处有亲传。自知终始无交涉。一瓣兜楼拜塔前(天目礼)。

　　礼高峰祖塔

　　二十余年抱死关。那来魂梦落青山。临行白骨无藏处。擿向金毛舌上安(紫柏可)。

　　礼建文君遗像

　　阴谋休恨姚广孝。老佛曾传杨应能。敛却残棋谁胜负。阎浮提内两员僧(正法　二)。

　　行无踪影住无门。留得空山像设存。衲子莫惊珍御服。从来何处不称尊。

　　东叟塔

　　虎生三日气吞牛。养子谁如孙仲谋。老屋四櫩天在上。此心有愧到杭州(栯堂益)。

　　礼断岩祖塔

　　千丈岩前曾受屈。父子不传真妙诀。蟭螟虫子正扬声。大地山河一片雪(六吉谦)。

　　礼笑岩老祖塔

　　九鼎曾经一线危。黄金充国塔崔嵬。圣朝世庙亲三到。遍地儿孙尽受知(呆翁悦)。

　　示徒

　　从来共住不知名。任运相将祇么行。自古上贤犹不识。造次凡流岂可名(石头迁)。

　　学道之人不识真。祇为从前认识神。无量劫来生死本。痴人唤作本来人(长沙岑)。

　　枯木龙吟真见道。髑髅无识眼初明。喜识尽时消息尽。当人那辨浊中清(曹山寂)。

　　人情浓厚道情微。道用人情世岂知。空有人情无道用。人情能得几多时(龙牙遁)。

　　杨岐乍住屋壁疏。满床尽撒雪珍珠。缩却项暗嗟吁。翻忆古人树下居(杨岐会)。

　　不是岭头携得事。岂从鸡足付将来。自古圣贤皆若此。非吾今日为君裁(瑞鹿安)。

　　晓天云净浓霜白。千峰万峰锁寒色。骊龙失珠知不知。无限平人遭点额(明觉显二)。

　　门掩还同岁月催。石窗经雨积莓苔。一床枕簟净名老。时见断云孤月来。

　　泥捏金刚水底走。笔描菩萨火中行。顶门有眼看不见。丈二眉毛额下生(保宁勇)。

　　空门有路人皆识。到者方知滋味长。心地不生闲草木。自然身放白毫光(东山演)。

　　此段本来无向背。要须坚猛力行持。金刚五眼通身是。万境来侵莫管伊(圆悟勤)。

　　昔日杨岐老祖翁。牵犁拽耙逞神通。儿孙带水拖泥去。熨斗煎茶铫不同(大慧杲二)。

　　一口吞尽三世佛。正是吾家客作儿。争似璞禅无用处。一毛头上便忘机。

　　江上青山殊未老。屋头春色放教迟。人言洞里桃花嫩。未必人间有此枝(虎丘隆)。

　　悬崖促拍舞三台。死虎惊忙眼豁开。圣地不生凡草木。果然亲见瞎堂来(瞎堂远)。

　　少室门庭冷似灰。长年不见一人来。汝今若解知惭愧。那取工夫到一回(应庵华三)。

　　五十三州七百僧。驴腮马颔得人憎。诸方若具罗笼手。今日无因到净明。

　　急水滩头下钓时。锦鳞红尾尚迟疑。蓦然跳出洪波里。攫雾拏云宇宙低。

　　圆通不开生药铺。单单祇卖死猫头。不知那个无思算。吃着通身冷汗流(简堂机)。

　　南台静坐一炉香。终日凝然万虑忘。不是息心除妄想。都缘无事可商量(南台安)。

　　情解泯时金翳眼。疑团破尽鬼分赃。被人说着心头事。铁作心肝也断肠(或庵体九)。

　　衲僧行履岂寻常。出匣吹毛不隐藏。夺食驱耕全正令。东西无复鬼分赃。

　　暗撒骊珠成瓦砾。闲倾鸩毒是醍醐。冤将恩报灭胡种。举眼无亲真丈夫。

　　着脚孤危草不生。勿栖泊处等闲行。临风阔却噇空口。断送浑家入火坑。

　　生狞别是一般村。品藻先贤薄后昆。掉放孤峰争合煞。棒头有眼盖乾坤。

　　瞎驴种草不消凭。旧阁元关唾手赢。湖海晏清还独步。功归寸刃血长鲸。

　　拚身舍命讨冤仇。热血相喷肯便休。及到大家无寸土。空双手去占云头。

　　赤骨力穷担片板。颠痴㪍癞竖双眉。蓦生做处难名状。佛祖当头听指挥。

　　一拳也是打爷来。未有输赢莫放开。割舍拍盲穷性命。嘴呙鼻塌见全材。

　　三冬水上打秋千。百尺竿头棹钓船。寄语两堂龙象众。毋劳掘地觅青天(密庵杰二)。

　　三月江南啼鹧鸪。人行锦绣百花图。离微不犯通消息。笑倒西天碧眼胡。

　　学道犹如守禁城。昼防六贼夜惺惺。中军主将能行令。不动干戈致太平(性空庵主二)。

　　不耕而食不蚕衣。物外清闲适圣时。未透祖师关捩子。也须存意着便宜。

　　节外生枝莫谩寻。根源坐断祇如今。鸳鸯绣出头头是。谁肯轻抛一寸针(月堂昌)。

　　不依本分要参禅。卖了山前祖父田。赤手出门成活计。好儿终不使爷钱(松源岳三)。

　　心王及第未超情。棒下承当翳眼睛。勿谓少林人不见。黄鹂时唤两三声。

　　败坏多年苕帚桩。等闲拈起定宗纲。者些标格天然别。不比诸方孟八郎。

　　见犹离见非真见。还尽八还无可还。木落秋空山骨露。不知谁识老瞿昙(破庵先)。

　　大地撮来如粟粒。九旬禁足诳婴孩。杨岐种子无碑记。时把龟毛眼里栽(无际派)。

　　盘陀石上共安居。水远山高一事无。惟有多情峰顶月。夜深移影到阶除(万庵柔)。

　　太平时节息干戈。满路惟闻唱凯歌。到此未应轻扎住。更须合眼跳黄河(无用全)。

　　大道无南北。东西似掌平。独行无伴侣。高揖岭南能(大川济)。

　　四大聚成元兔角。六根缚住白龟毛。沤花影里翻筋斗。出没阎浮是几遭(中峰本四)。

　　浊水尽清珠有力。乱心不动佛无亏。眼前尽是家乡路。不用逢人觅指归。

　　一炉古篆一枝莲。目挂寒空万虑捐。清泰故乡归便得。谁分东土与西天。

　　一钩萝月照松龛。门外无人宿草庵。万亿紫金身化主。不离当念是同参。

　　拟续当年雪隐弦。行菩萨行更加鞭。蓦然自屎不觉臭。插翅蒲鞋飞上天(月江印)。

　　全身荷负万钧重。千里传来一幅书。且喜重阙俱透彻。浩歌归去倒骑驴(东山源)。

　　无相无形本寂寥。拟抬眸处转迢遥。蒲团静倚无余事。窗外一声婆饼焦(龙溪文)。

　　三月韶光没处收。一时散在柳梢头。可怜不见春风面。却看残红逐水流(止翁□)。

　　报恩门下透难还。死款临岐作么翻。触着渠侬些子毒。直教迸破铁心肝(何庵□)。

　　瓦钵为猫方扑破。伽黎因雨烂无踪。三更不用来分付。明日堂堂下箨峰(暮翁□)。

　　驴事未了马事到。钩锁连环没断头。祇管今朝又明日。等闲蹉过一生休(天如则五)。

　　𧏙螂负须常嫌少。老鼠搬金不怕多。祗道临终将得去。临终却不奈他何。

　　病来便作死承当。个是单传秘密方。你若目前无主宰。落汤螃蟹没商量。

　　修行如买世间物。肯破悭囊事即圆。祇把口头闲议论。恰如着价未还钱。

　　幻躯将逼从心年。松下经行石上眠。珍重北山龙象众。普通年话几时圆(行中仁)。

　　年登六十一春秋。祇合投闲待死休。不料业风吹到此。又同衲子结冤仇(性原明)。

　　开先寺里迎宾日。禅月堂前索偈时。客路如天春似海。子规啼断落花枝(愚庵及)。

　　一片荒田一把锄。翻来覆去用工夫。一锄翻得春风转。也有瓜茄也有瓠(石屋珙)。

　　蔬园全仗众工夫。自己工夫不可无。一旦粪多茄子大。方知地壮菜根粗(笑岩宝)。

　　工夫未到方圆地。几度凭栏独自愁。今日是三明日四。雪霜容易上人头(绝照辉)。

　　昨日为儒今日僧。转凡成圣不多能。翻思昔日灵山老。也是其年得越城(天隐修)。

　　未跨船舷三十棒。那还何有岸堪登。云龙惊起千层浪。无底船招旧住僧(嵩乳密)。

　　昏昏长夜莫能惺。佛法真如照世灯。点出当人顶门眼。依前日午打三更(鹤林门二)。

　　丛林古制育英才。选佛场今赤手开。日用明明七件事。要从檀越信心来。

　　一条白棒谁堪吃。倚壁长年总不拈。不是山僧情性懒。万中无一继茆镰(隐明纶)。

　　短拂高提在客司。诸方有此亦全非。报恩门下青苔滑。祇放无毛鹞子飞(南庵依)。

　　不是冤家不聚头。随流得妙又何求。好来扶我刹竿子。铁壁风高振九州(汝风杲)。

　　烂银高涌响如雷。大士全身现几回。要到普陀岩上见。驴年保汝出头来(百痴元)。

　　衲僧荷担衲僧事。极是寻常没甚奇。当念时流泛泛者。不思慧命似悬丝(呆翁悦六)。

　　拶到心如墙壁了。须知一击百杂碎。丈二眉毛额下生。正眼摩醯谁敢觑。

　　须识源清流亦清。冤家狭路总无情。牢关平地如山险。公验分明不禁行。

　　老汉生平一句子。从来在子钵囊收。若言更有重分付。何异更安头上头。

　　南涧西华十五年。虎头虎尾话方圆。黄梅夜半苦心事。又复挑灯为子传。

　　总有定缘休勉强。直钩自古钓金鳌。也随拗曲安香饵。纵得鱼虾直几毫。

　　赠别

　　草履初登南客船。铜瓶犹贮北山泉。衡阳旧寺秋归后。门锁寒潭几树蝉(清塞)。

　　选得幽居惬野情。终年无送亦无迎。有时直上孤峰顶。月下披云笑一声(李翱)。

　　化门舒卷岂同时。出塞还须斩万机。道泰却施林下日。卷帘闲看岳云归(云峰悦)。

　　群峰杳蔼留不住。远道依依祗藤屦。旧隐萝龛付与谁。寒猿后夜啼高树(明觉显)。

　　极目春光水照空。岸沙汀草碧茸茸。三千里外生灵望。独倚寒藤振祖风。

　　澄江依棹碧光流。风冷蒹葭雨乍收。别夜新吟许谁约。白苹汀上月陵秋。

　　雪残春岛路迢迢。水尽云开见碧霄。别后谁同此深意。祇应孤月共寥寥。

　　乘兴飞帆到翠峰。水光春尽冷涵空。道人若问曹溪意。祇报卢能在下风。

　　禅石飞流溅碧莎。利生还喜下云坡。途中若立三千客。剔起眉毛不在多。

　　栴檀林里振金毛。四顾清风拂几遭。曾许全威作云雨。不知何处是尘劳。

　　云衣轻拂下层峦。松桧生风触袖寒。谁问亲游乳峰意。百千年后与谁看。

　　古䇿风高瓶浪阔。春云片段分清绝。金盆后夜孤顶寒。去去谁同落残月。

　　鄞江秋晚忽成春。况是台星作主人。去去高𢹂古刀尺。二千年运续芳尘。

　　三十余年四海间。亲师择友未曾闲。今朝得到无心地。却被无心趁出山(暹道者二)。

　　不是无心继祖灯。道惭未厕岭南能。三更月下离岩窦。眷眷无言恋碧层。

　　拨转千差向上机。搀旗夺鼓不饶伊。翻身踞地全生杀。始是金毛狮子儿(圆悟勤)。

　　桶底脱时大地阔。命根断处碧潭清。好将一点红炉雪。散作人间照夜灯(大慧杲)。

　　相逢相别两无言。万柳亭边上渡船。勿谓空来又空去。举头浑见旧山川(松源岳)。

　　南来揩痒毒蛇头。一口亲遭恨未休。纵使两川三峡水。到头难洗此冤仇。

　　雪老迎归笑满腮。俊名喜与太原偕。三年祇在天封寺。不似扬州听角来(珍藏主三)。

　　南方浩浩正谈禅。争似君家博饭田。待我寒衣都补了。袖茶来访钁头边。

　　鬓丝不可织寒衣。煮字那能疗得饥。别欲与君安乐法。正忙却未有间时。

　　青箬笠前天地阔。碧蓑衣底水云宽。不言不语知何事。祇把心来不自瞒(济颠)。

　　家住匡庐最上层。孤猿啼处月华明。如今底事思归去。莫记当年肠断声(浙翁𤥎二)。

　　几年鏖战历沙场。汗血功高孰可量。四海狼烟今已息。踏花归去马蹄香。

　　冷泉近日饭箩空。无奈栽田岁不丰。有个休粮方子妙。衲僧竞去问天童(石田薰)。

　　孤踪抹过海门东。吴越溪山几万重。一拜起来还一拜。不知何处见圆通(虚堂愚二)。

　　正此补寒忙不彻。遽来别我去参方。针头削下三斤铁。与你前途铸脊梁。

　　内心才起病目寻。脱体须明不病人。脚未跨门先转步。六桥官柳正摇春(石林巩)。

　　去到双林见旧游。眉横新月眼横秋。寒暄未举宜先问。因甚桥流水不流(石溪月)。

　　兴化当年打克宾。丛林千载话犹存。云黄有棒且高阁。祇么煎茶送出门(大歇谦)。

　　兴化当年为克宾。棒头敲出玉麒麟。遁庵放过定禅客。祇要渠侬眼自明(遁庵演)。

　　三呼三应便翻身。六月螺江彻底冰。归到家山人不识。一轮明月照庐陵(枯禅镜)。

　　曾经巴峡听啼猿。万想千愁举不全。十万里风吹梦醒。月明人在锦江船(偃溪闻)。

　　极目寥寥水照空。白苹红蓼战西风。三千里外深深意。铁券谁将累祖翁(西岩惠五)。

　　白纸无端黑笔书。分明一句却馍糊。青灯夜雨湘江上。添得平沙落雁图。

　　千峰积雪初消后。万国春回物物新。好个转身时节子。铁关难锁玉麒麟。

　　龙从流水响泠泠。一曲韶音和不成。散作鄱阳湖上曲。几人篷底听秋声。

　　我居双径汝灵山。一语临风要说难。纸袄幸然无点墨。三冬途路要遮寒。

　　云遮剑阁三千里。水隔瞿塘十二峰。抖擞屎肠都说了。莫教错认瓮为钟(大川济)。

　　万里波澜一叶舟。秋风如箭月如钩。不须更问途中事。过得三巴即便休(何庵)。

　　瑞岩有句送东岩。未举分明落二三。莫谓无人知此意。石桥流水绕松杉(少室陆)。

　　凤凰山下凤凰儿。文彩才彰羽翼齐。铁网缦天拦不住。归心已在碧梧枝(孤云权)。

　　乌石岭头相见了。玲珑岩畔又逢君。临行无可赠行色。万里西风卷断云(东山源)。

　　子规啼血染山花。拄杖头边兴转赊。眼底迢迢皆客路。草鞋今夜脱谁家(中峰本)。

　　空拳打入长蛇阵。杀气连云战更酣。辊到了无干涉处。牛头向北马头南(无文灿二)。

　　无数飞花舞晓风。天开二十五圆通。要知门户从何入。问取溪边石耳峰。

　　动静何曾涉盖缠。何须更透未生前。故园千里今归去。陆有征途水有船(东州永)。

　　佛香浮雾昼霏帘。春涧鸣泉雪后添。乞食归来双树底。散花如雨读楞严(见心复)。

　　儋耳曾闻玉局归。潜龙犹记识天威。朱岩沧海九千里。一锡闲云自在飞(笑隐欣)。

　　十万里来传一信。一千七百个封皮。到家的的无文字。问你展开知不知(千岩长)。

　　旧日庐山旧眼看。阿师有甚不平安。放蝇莫打纸窗破。风雨落花春正寒(天如则)。

　　心未宁时为汝安。落花小雨酿春寒。断桥流水孤山路。杨柳丝丝拂画栏(愚极慧)。

　　白云飞落剑池旁。纸[糸*奧]新糊玉一方。塔影忽然颠倒卓。为渠悬笔写提纲(楚石琦二)。

　　山上鲤鱼生一角。忽然𨁝跳上青天。俱胝道者无寻处。却把天龙鼻孔穿。

　　高高峰顶屹云中。八十溪翁也眼空。相见莫言行脚事。累他双耳又添聋(野翁同)。

　　黑漆竹篦光烁烁。拈来不用更商量。为渠拗作百杂碎。看你如何孟八郎(如晦□二)。

　　径山老汉恶相逢。要你生吞栗棘蓬。丁字脚头挨得入。大家辊入草窠中。

　　五十三人病痛深。海涛日夜助呻吟。烦君大展活人手。痛与膏肓下一针(绝照辉二)。

　　生铁心肝冷面颜。平欺佛祖眼头宽。试将一滴曹溪水。涨起西江十八滩。

　　倒拈秃帚默施功。向未屙前尽埽空。一大藏经揩粪纸。百千诸佛厕中虫(标指堂)。

　　江水无情去不还。惟留两岸好青山。轻云藏迹能归岫。不向东风向素颜(建文帝)。

　　上人参礼何方去。玉几难为指路头。有个长汀憨布袋。如今出化在饶州(东生)。

　　肩荷长长个楖𣗖。烟山烟水去寻师。石头踢破娘生脚。带累芒鞋吃苦皮(破山明二)。

　　病吃乌藤咄咄归。逢人谩把恶风吹。砂铛土灶埋深涧。活煮清泉接钝机。

　　为号空门彻底空。今年穷胜去年穷。穷坑莫谓难填塞。消得龙王多少风(本陈忞)。

　　几番拽杖思归省。踏断溪声到处家。烦语倚闾头白毋。好看隔岸柳丝斜(玉林琇)。

　　如今无处觅深山。但得心间即闭关。吴越不分烟水路。醉人秋色月初圆(箬庵问)。

　　云厌春山日映红。老庵新理旋栽松。偶偕清赏多生涩。怕见邻岩大小空(三宜盂)。

　　丈夫事业丈夫成。叶茂枝荣根固深。九到三登明彻底。看来祇怕有心人(石奇云)。

　　破浪乘风六月来。清秋还驾天风去。归去西江十八滩。为人好指曹溪路(呆翁悦)。

　　杂毒海卷二
卍新纂续藏经第 65 册 No. 1278 禅宗杂毒海


　　杂毒海卷三

　　京都柏林嗣祖沙门　性音　重编

　　投机

　　三十年来寻剑客。几回落叶又抽枝。自从一见桃花后。直至如今更不疑(灵云勤)。

　　夜宿花城与酒楼。一闻歌管惹离愁。利刀掣断红丝线。你若无心我便休(楼子)。

　　万象之中独露身。唯人自肯乃方亲。昔时谬向途中觅。今日看来火里冰(长庆棱)。

　　忆着当年未悟时。一声画角一声悲。如今枕上无间梦。大小梅花一任吹(孚上座)。

　　杰出丛林是赵州。老婆勘破有来由。而今四海清如镜。行人莫与路为仇(黄龙南)。

　　我有明珠一颗。久被尘劳关锁。如今尘浮光生。照破山河万朵(郁山主)。

　　一二三四五六七。万仞峰头独足立。骊龙颔下夺明珠。一言勘破维摩诘(天衣怀)。

　　山前一片闲田地。叉手叮咛问祖翁。几度卖来还自买。为怜松竹引清风(东山演)。

　　金鸭香消锦绣帏。笙歌丛里醉扶归。少年一段风流事。祇许佳人独自知(圆悟勤)。

　　商量极处见题目。途路穷边入试场。拈起毫端风雨疾。者回不作探花郎(或庵体)。

　　书堂兀坐万机休。日暖风柔草木幽。谁识二千年远事。如今只在眼睛头(陈了翁)。

　　弃却飘囊摵碎琴。如今不炼汞中金。自从一见黄龙后。始觉从前错用心(吕洞宾)。

　　捏不成团擘不开。何须南岳与天台。六根门首无人用。惹得胡僧特地来(普庵肃)。

　　鼓寂钟沉托钵回。岩头一拶语如雷。果然祇得三年活。莫是遭他受记来(张无尽)。

　　顶有异峰云冉冉。源无别派水泠泠。游山未到山穷处。多被青山碍眼睛(白杨顺)。

　　枯木无花几度秋。断云犹挂树梢头。自从斗折泥牛角。直至如今水逆流(宝华鉴)。

　　黑漆昆仑把钓竿。古帆高挂下惊湍。芦花影里弄明月。引得盲龟上钓船(伊庵权)。

　　几年个事挂胸怀。问尽诸方眼不开。肝胆此时俱裂破。一声江上侍郎来(分庵主)。

　　三更月下一声蛙。撞破虚空共一家。正与么时谁会得。岭头脚痛有元沙(张九成)。

　　从来姿韵爱风流。几笑时人向外求。万别千差无觅处。得来元在鼻尖头(蒋尚书)。

　　赵州狗子无佛性。万象森罗齐乞命。无底篮儿盛死蛇。多添少减无余剩(一源宁)。

　　清风楼上赴官斋。此日平生眼豁开。方信普通年远事。不从葱岭带将来(越山鼐)。

　　大地山河一片雪。太阳一照便无踪。自此不疑诸佛祖。更无南北与西东(断岩义)。

　　埽尽葛藤与知见。信手拈来全体现。脑后圆光彻太虚。千机万机一时转(日本觉阿侍者)。

　　留赠

　　送曾侍禁

　　冷匣秋波射斗星。铁衣随从古霜清。宣池莫问当年事。一片威风动地生(明觉显)。

　　赠魁天纪

　　拈笔诗成首首新。喜来豪叫欲攀云。难医最是狂吟病。我恰才痊又到君(圆至)。

　　赠宪司张大使

　　眼光烁破人肝胆。挂起崚𡾓铁面皮。万事一公都了办。惊天动地丈夫儿(千岩长)。

　　送李宗远归广东

　　三山木落雁啼霜。虎踞关头买小航。明日相思望南斗。水流不尽楚天长(见心复四)。

　　太平身退更何忧。归老南山问故丘。一色梅花三万树。夜和明月醉罗浮。

　　闻说高侯气胆狂。校诗多在白云窗。秋来椰子甘如蜜。寄我须缄五百双。

　　鹦鹉杯深泛紫霞。风流浑讶谪仙家。锦袍留客催春燕。开遍东园豆䓻花。

　　留典座

　　寒山爨下供烧火。拾得堂前拾菜渣。赢得坐筹香积国。后园茄子又开花(行可)。

　　送严使君端溪归越中

　　江南木落雁天高。一路青山送客舠。应访寒山旧苕迹。松门斜日听秋涛(退翁储)。

　　送麻居士

　　纱帽山仪白苎袍。远投孤顶近吾曹。𢹂来七尺霜前竹。划断天云不放高(明觉显)。

　　医士

　　牙齿分明一具骨。十中今祇二三存。先生若不重栽种。老去如何咬菜根(元叟端)。

　　众生病已在膏肓。举世谁传夺命方。是草拈来都是药。何须九转透瓶香(无学　二)。

　　话头一则耆婆药。大藏诸经和剂方。抹过三途开口笑。不劳针砭起膏肓。

　　相士

　　人说先生相最灵。试将一问问先生。山僧未出母胎日。盖胆毛还有几茎(东岩日)。

　　风摇翠竹声敲玉。雨洗群峰色泼蓝。妙相堂堂祇者是。先生有口怎生谈(谷源道)。

　　双眸炯炯逼人寒。验尽贤愚瞬息间。父母未生前面目。应须返照自家看(拙庵光)。

　　面如生铁铸昆仑。有底荣枯到你论。谩说青青亭畔竹。春风几个有儿孙(无文灿)。

　　长短生成都一样。贤愚眼里分中上。问君具底摩醯眼。法报化身作么相(智观慧)。

　　赠了空羽士

　　剑光电绕苍岩裂。阿母金盘进红雪。携手一笑三千年。更约乘鳌拾海月(笑隐欣)。

　　卜士

　　卦盘掇转昧真机。祸有胎兮福有基。昨夜孛星移一位。先生睡着不曾知(石田熏)。

　　无位真人赤骨律。面门出入有谁知。太虚元与渠同寿。庚甲凭君仔细推(痴绝冲)。

　　汝钻龟甲我钻心。钻透灵源值万金。爆地一声爻象露。六爻平静绝追寻(万峰蔚)。

　　演史

　　问行伴手一乌藤。独坐长年对碧层。不听子谈兴废事。那知身是太平僧(一翁如)。

　　吴征越战好峥嵘。几度春风青草生。侧耳听渠话来历。眼头千嶂阵云横(孤云权)。

　　歌者

　　三拨琶琶唱渭城。㗋音嘹喨遏云行。如何解奏无生曲。佛祖从教努眼睛(百痴元)。

　　裁缝

　　鄱水一条生白练。庐山半幅旧青萝。李生提我袈裟角。补得浑仑不欠多(中峰本)。

　　手携刀尺走诸方。线去针来日日忙。量尽别人长与短。自家长短几曾量(石屋珙)。

　　得于心兮应于手。补得虚空无渗漏。若有丝毫未了时。更向针锋打筋斗(觉首座)。

　　漆匠

　　里面尽情灰得了。外头方始好揩磨。虽然本有灵光在。也要工夫发用他(石屋珙)。

　　锯匠

　　拽去推来妙意同。作家相见密施功。通身手眼能回互。尽在当阳一线中(无趣空)。

　　鞋匠

　　出格工夫众所推。笑他时辈乱针锥。脚头脚底通霄路。明月清风步步随(潜书记)。

　　铸钟匠

　　野店小桥外。黄昏欲雪时。一声谁侧耳。千古唤愚痴(应庵华)。

　　天下有名何铸钟。远来相访老岩翁。吾家火冷冰生也。且趁诸方炉鞴红(千岩长)。

　　吏人

　　活捉生擒百种囚。敲枷打锁问来由。个中一字能通变。活却从前死路头(无准范)。

　　刀镊

　　提起霜刀风凛凛。二三四七也低头。看他立地为人处。毛发不存方始休(浙翁𤥎)。

　　剃了又长长又剃。一年几度远烦过。大夫祇管来求福。我福如何有许多(石屋珙)。

　　送僧礼宝陀然指

　　是真精进实奇哉。一朵莲花指上开。要识观音真面目。此回亲到宝陀来(𡽗岩)。

　　送铁山道人礼宝陀

　　脚跟下铁山万仞。眼睛头白浪千寻。不于者里承当去。更要重参观世音(中峰本)。

　　送无极道人礼宝陀

　　道人无事发狂心。涉水登山海外寻。一拜起来还一拜。不知屋里有观音(虚白旵)。

　　送观上人礼补陀

　　补陀岩畔去何求。不见观音誓不休。见了观音当自笑。元来胡饼是馒头(天如则)。

　　送智观慧侍者礼五台

　　清凉欲礼不辞劳。往复炎天万里遥。勘破老婆舌底路。归来正好语声高(呆翁悦二)。

　　文殊老不避羞惭。刚道前三与后三。汝去更询多少众。看他又争放痴憨。

　　送僧省亲

　　娘生面目既分明。远不疏兮近不亲。试向途中问归客。不知谁是倚门人(痴绝冲)。

　　衲衣换得彩衣斑。佛国宣传及第还。母问子供何职事。空王殿上翰林官(藏叟珍)。

　　白头八十双亲在。日望南方应断肠。一见掀眉呈旧面。莫言无物献尊堂(虚堂愚)。

　　今生父母当亲近。从本爷娘子细看。动转施为全得力。一回举起骨毛寒(别浦舟)。

　　空花要觅生时蒂。阳𦦨须寻起处波。不是出家恩爱重。梦魂偏在故乡多(楚石琦)。

　　赠真净

　　诸葛昔年称隐者。茅庐三顾出山来。松花若也沾春力。根在深岩也着开(香城顺)。

　　寄佛印

　　粗沙施佛佛欣受。怪石供僧僧不嫌。空手持来还要否。更无一物可增添(苏子由)。

　　答子由

　　空手持来放下难。三贤十圣聚头看。个般供养能歆飨。木马泥牛亦喜欢(佛印元)。

　　寄卧云庵

　　黄金园里马交驰。径寸多成按剑疑。月晒梅花千树云。卧云一枕梦回时(虚庵实)。

　　呈妙喜

　　不是心兮不是佛。通身一串黄金骨。赵州参见老南泉。解道镇州出萝卜(吴学士)。

　　寄育王东堂

　　灵源大士居昭默。横川老师居山寮。高风相去三百载。人世南朝自北朝(栯堂益)。

　　贺净慈起千佛阁画五十三参改路立两牌门

　　千佛束之高阁了。百城烟水一毛吞。纵饶别有通天路。也落南山第二门(空海)。

　　行者

　　了身不若了心休。了得心时身不愁。若也身心俱了了。神仙何必更封侯(应庵华三)。

　　宿解田

　　夜宿西山居士家。围炉相对话生涯。从来无一丝头许。自是劳生眼里花。

　　祥禅

　　浊港江头送别时。碧云秋水澹依依。莫嫌老拙疏慵甚。他日重来扣竹扉。

　　寄万峰蔚

　　郁郁黄花满目秋。白云端坐碧峰头。无宾主句轻拈出。一喝千江水逆流(千岩长)。

　　寄仰山无念学首座

　　五派传来临济宗。入门一喝露机锋。老婆心切能容易。试看泥蛇变化龙(万峰蔚)。

　　寄翠峰顶长老

　　行处要教机路绝。说时莫遣意根生。如来大宝华王座。不比寻常黑漆棚(恕中愠三)。

　　寄妙庵首座

　　黄独煨来可疗饥。心如墙壁眼如眉。赵州去后参寻少。有个拳头竖向谁。

　　寄法侄衍斯道除建元

　　二妙林间五色鸾。赤霄终见散飞翰。藤州事业非难继。况是胸中宇宙宽。

　　东屿和尚

　　相别于今八载余。君匡徒众我闲居。白云流水乾坤外。终不相亲在寄书(元叟端)。

　　铁鞭和尚

　　思量四句寄承天。凑得完全缺半边。颂又不成诗不是。如何拈出向人前(讷堂辩)。

　　寄归宗华侄禅师

　　坐断金轮第一峰。千妖百怪尽潜踪。年来又得真消息。报道杨岐正脉通(大慧杲)。

　　寄乌龙长老

　　雪带烟云冷不开。相思无复上高台。江山况是数千里。祇听嘉声动地来(明觉显二)。

　　寄内侍太保

　　千尺寒岩喷冷声。草堂云淡竹风清。蒲团时倚无他事。永日寥寥谢太平。

　　寄讯竺庵和尚

　　春色初浮千佛岭。钟声远度六朝松。法堂乍起天花落。人在寒云第几重(南庵依三)。

　　寄木庵大师

　　喝后曾闻三日聋。西江自此起宗风。等闲抛出一轮月。高挂好山第一峰。

　　法道垂秋近日来。承虚接响浪栽培。吾家不斗门庭好。祇爱当人眼正开。

　　寄奂天章并诸名胜

　　石床烟袅瓦炉香。千圣头边较短长。两口果然无一舌。莫将消息到诸方(南石琇二)。

　　堂堂临济下儿孙。重按轻提廓顶门。七穴八穿无味话。何妨嚼碎浑仑吞。

　　初到善溪慧照庵寄张无尽

　　世辩不妨无骨舌。好山难绊自由身。从他折脚铛儿笑。且欲南来识凤麟(洪觉范二)。

　　寄石头志庵主

　　世途𡾟𡽗鼻先酸。折脚铛寻稳处安。谁见睡余闲振䇿。松风吹耳夜涛寒。

　　寄净慈平山和尚

　　领破蹄穿五百牛。南屏寺里一栏收。皮毛换得光生也。拽耙拖犁再起头(石屋珙)。

　　天目和尚

　　翁翁八十再生牙。烂嚼虚空吐出渣。撒向玲珑岩畔树。枝枝叶叶是昙华(希叟昙)。

　　寄百丈友人

　　多时不见牯牛踪。梦断云山几万重。莫是随群贪水草。被人拴住大雄峰(独立迈)。

　　上铁庵

　　红炉𦦨上火星飞。谁解当头下一锤。将谓铁庵浑是铁。顶门一着烂如泥(何庵)。

　　辞山

　　水牯从来不受穿。鼻头牵着便风颠。请公收取断绳去。放与林泉自在眠(庆首座)。

　　吴必东请偈

　　百草头边千圣眼。一毫端上万重关。更无佛法并玄妙。堪与知音共往还(应庵华)。

　　喜圃田韩少府见访

　　忽闻梅福来相访。笑着荷衣出草堂。儿童不惯看车马。争入芦花深处藏(胡钉铰)。

　　答吴元昭

　　通身一具金锁骨。堪与人天为轨则。要识临济小厮儿。便是当年白拈贼(大慧杲)。

　　闻法云大秀迁栖贤以此寄之

　　七百高僧战法场。卢公一偈尽归降。无人截断黄梅路。刚被迢迢过九江(沩山秀)。

　　清庵和尚住南华

　　当机一喝怒雷奔。搅得黄河曲曲浑。今日斩新翻旧辙。曹溪无底水无痕(铁关枢)。

　　酬李仲思宰相

　　晴云万叠裹群山。岩瀑千寻落树间。定里惊传玉驾至。祇应来夺老僧闲(中峰本二)。

　　归鞭未举且婆娑。平地须知险处多。休把世情名字相。累他岩穴老头陀。

　　酬冯海粟待制

　　无言童子拂香台。报道长沙学士来。烂煮橘皮砂罐冷。几年生意喜潜回。

　　答八山居士

　　太极玄关宝镜台。三家活计总尘埃。道人别有安身诀。不打三家路上来(玉芝聚)。

　　访俞秀才

　　万叠云山未得归。寂寥心许老卢知。江城雨雪书名纸。不谒鸿儒更谒谁(明觉显)。

　　赵提宫请偈

　　言前荐得已天涯。句后承当路转赊。一击铁关如粉碎。水天空阔雁行斜(大慧杲二)。

　　寄无垢居士

　　上苑玉池方解冻。人间杨柳又垂春。山堂尽日焚香坐。长忆毗耶杜口人。

　　和宫使侍郎颂送入莞山庵

　　此山已是胜天台。峰顶寥寥正眼开。无限水云难凑泊。却容埽地相公来(应庵华)。

　　李香严乞偈

　　百家诸子徒糟粕。藏海波涛赤手翻。稳坐家堂谁是主。未生前事问香严(箬庵问二)。

　　南湖烟水欲留人。肯负临溪把手吟。一语不传真秘诀。要将物格话重行。

　　谷日答唐祈远

　　行脚心头已悄然。不禁放旷好林泉。松风水月终何物。结我多生聚首缘(牧云门)。

　　酬王奉常烟客

　　银钩铁勒法堂悬。手辟生机点画前。百万英灵齐斫额。直教人看眼睛穿(退翁储)。

　　秋日寄怀黄介子

　　高名少小重如山。选佛犹嫌岂选官。头戴华巾离少室。手𢹂席帽出长安(弘觉忞二)。

　　玉局文章都尉禅。脱空师语亦碑传。无人过与价三百。赢得双眸贯五天。

　　辞石溪请

　　出世宗师万万千。祇余迦叶守枯禅。老僧若也随流去。辜负山居三十年(千岩长)。

　　参天通和尚

　　聚宝由来帝里山。碧峰云锁绝跻攀。试看木马嘶风处。火里清冰六月寒(玉芝聚二)。

　　次董两湖韵

　　君如五柳常酣酒。我似沩山不学禅。尘劫去来同一笑。谩论人世此何年。

　　别友

　　世有百千闲日月。人无一点好身心。知他为甚么边事。添得茫茫业海深(中峰本二)。

　　酬李思宰相

　　机里藏机复见机。秋霜点点透征衣。话残夜壑三更月。又约天云拥毳归。

　　答嵩禅师(因嵩师戏作悼诗寄之师作此偈毕掷笔而逝)

　　道契平生更有谁。闲卿于我最心知。当初未欲成相别。恐误同参一首诗(如布衲)。

　　答顽石和尚

　　佛法从教烂便休。多年纸被自蒙头。生涯祇有数株芋。熟在山中亦懒收(千岩长)。

　　答雪窦显禅师

　　一兔横身当古路。苍鹰才见便生擒。后来猎犬无灵性。空向枯桩旧处寻(韩大伯)。

　　雪中怀洞如

　　败絮相亲三十年。冰霜同冷铁同坚。更添门外雪盈尺。老眼能堪榾柮烟(玉林琇)。

　　答竺元和尚

　　此时有院不爱住。闻在江皋自隐居。劫火灰飞大千界。普光心印祇如如(元叟端)。

　　寄圆悟和尚

　　出林依旧入蓬蒿。天网恢恢不可逃。谁信业缘无避处。归来不怕语声高(华严觉)。

　　访抱璞和尚

　　芒鞋竹杖为寻君。山坞重重烟火村。及至相逢无可语。梅花十里一溪云(雪峤信)。

　　寄信上人

　　一瓶一钵且随缘。此事时时强为宣。知己不来春渐老。孤峰皎月对寒泉(东山演二)。

　　寄旧

　　寄书未到他先望。传语不来我便知。度日林泉无世虑。敛眉偷看白猿儿。

　　寄雪窦禅师

　　茅茨函丈古台垣。乳决青层雪卷门。竖个拳头知己懒。肯将铁券累儿孙(灵章蕴)。

　　寄昆仑

　　业风吹破进贤冠。生死关头着脚难。六百年来今一遇。莫将大事等闲看(万世尊)。

　　寄无准和尚

　　鳖与猿交割不开。兄呼弟应似忘怀。及乎说到誵讹处。又却心肝不带来(讷堂辩)。

　　寄晓庵和尚

　　天南每遇长沙客。尽道黄昙古佛安。博饭种田同百丈。高风䬃䬃逼人寒(呆翁悦三)。

　　寄如皋范就卿

　　今时难得真居士。常忆东皋老范禅。大似衲僧干嚗嚗。逢人开口气冲天。

　　柬兴隆主人借阅大藏

　　尽道拭疮疣故纸。是非今古数如麻。果然拭得疮疣否。一一从头要验他。

　　寄吴江草堂神山

　　闻说养亲在草堂。此情远慰我忧忘。临流半杨曾悬否。蒲履同编供母尝(天笠珍)。

　　悼惠书记

　　惠初不死而言死。空本无情似有情。手把遗书一挥泪。秦溪三夜雨连明(空东山)。

　　悼云巢和尚

　　人传师死已多时。我独踌躇未决疑。既是巢空云又散。春深犹有子规啼(讷堂辩二)。

　　悼东山和尚

　　藕丝牵出系虚空。湿纸拈来裹大虫。此伎施呈今已矣。不堪老泪洒东风。

　　悼人

　　二十四年春梦断。百千三昧死中参。可怜得病无多日。问讯重来又入龛(日贯)。

　　生了死了复烧了。恰似从前总不曾。见说茶毗相送日。柳条分遍一千僧(希白)。

　　天童侍者在灵隐作侍者死

　　三唤声中负不平。兴师百万欲攻城。谁知菡萏峰前路。削木书名又伏兵(云外岫)。

　　吊善禅师

　　出轮回又入轮回。究竟何曾有去来。昨夜冰河中发𦦨。虚空烧作一堆灰(保宁勇)。

　　悼志公大士

　　去年曾涉白云巅。投老相逢亦偶然。蝉蜕君今成败叶。春蚕我已作三眠(洪觉范二)。

　　悍丧未减春炉暖。丈室偏宜道骨寒。摆手便行呼不应。闲名在世试除看。

　　双髻峰有怀高峰和尚

　　双髻峰深古道危。不来夜半扣柴扉。六年底事成遗恨。寂寞空山啼子规(中峰本二)。

　　客中闻讣

　　讣音遗我客床头。话到轮回鬼亦愁。肉眠未空今古梦。满天霜月晒骷髅。

　　悼或庵和尚(圆寂时以砚遗赠)

　　翩翩只履逐西风。一物浑无衣袋中。留下陶泓将底用。老夫无笔判虚空(曾侍郎)。

　　题晦堂

　　中无门户四无旁。学者徒劳捉影忙。珍重故园千古月。夜来依旧不曾藏(吴恂　二)。

　　庐峰居士旧门人。描得师真的的亲。大地撮来成个眼。翻腾别是一般新。

　　扣角

　　身前身后事茫茫。欲话因缘恐断肠。吴越江山寻已遍。却回烟棹上瞿塘(图泽)。

　　过孙山人故居

　　溪边野竹映寒沙。茅屋青山处士家。燕子归来寒食雨。春风开遍野棠花(见心复)。

　　悼古林和尚

　　古往今来一欠伸。茫茫劫海起塳尘。虚空昨夜翻筋斗。惊倒灵山会上人(月江印四)。

　　哭徒舜逢源

　　精明见道出常流。造极登峰尚不休。闻说百骸同鹤瘦。可怜未死已枯髅。

　　法门非福叹承天。尔不匡徒也弃捐。此土他方虽趁俊。钵盂无底倩谁传。

　　蜗角壁黏县学帖。蝇头手录剑南诗。触人铁石心肠碎。胜似三声猿叫时。

　　历正沈老居士自化

　　七十六年浑是梦。拖来拽去总非真。全身放出光明藏。疑杀阎浮一界人(智观慧)。

　　杂毒海卷三
卍新纂续藏经第 65 册 No. 1278 禅宗杂毒海


　　杂毒海卷四

　　京都柏林嗣祖沙门　性音　重编

　　盖大殿

　　黄面老子眼𥉌眵。千方百计讨便宜。而今无著浑身处。却要儿孙盖覆伊(松源岳)。

　　瞿昙老子面皮黄。一个浑身没处藏。普请为渠遮盖去。免教赤体露堂堂(秀岩瑞)。

　　挂钟

　　重似鸿毛轻似山。当阳挂起大家看。一声直透威音外。撼动一天星斗寒(浙翁𤥎)。

　　一模脱就转风流。平地教休不肯休。要得洪音喧宇宙。直须更上一层楼(枯禅镜)。

　　五十三参壁

　　幸得十方无壁落。谁将五彩画虚空。善财眼里生花翳。去却一重又一重(西嵓慧)。

　　铸钟

　　通身祇是一张口。百炼炉中辊出来。断送夕阳归去后。又催明月上楼台(雪嵓钦)。

　　大炉鞴里翻身出。不犯钳锤势万钧。一击清风遍寰宇。唤回多少梦中人(简庵清)。

　　大炉鞴里翻身转。开口当知有赏音。多少师僧齐侧耳。听渠号令震丛林(呆庵庄)。

　　化藏

　　八面浑无刀斧痕。堆金抹绿要争新。出门遇着经纶手。拨转如来正法轮。

　　瞿昙老贼口亲屙。驴屎相兼马屎多。打得一团都拨转。泼天臭气柰渠何(长翁净)。

　　化灯

　　一点光明未发辉。灯笼露柱暗攒眉。蓦然触着星儿子。照破瞿昙铁面皮(简堂机)。

　　点着心光便发花。从教千古照河沙。假饶大地毗岚起。到底如何灭得他(谷源道)。

　　劫初一点光明种。猛烈工夫拶出来。泻入碧琉璃里去。百千诸佛笑颜开(唯庵然)。

　　水灯

　　万里烟波接素秋。银釭耿耿泛中流。自从一点光明见。逐浪随波未肯休(痴绝冲)。

　　血书莲经

　　大丈夫儿皮有血。自家针劄自家知。一毫头上能通变。红菡萏花三四枝(云谷)。

　　写经

　　以字不成八字非。当阳拈出大家知。释迦老子舌无骨。黄叶拈来吓小儿(云巢嵓)。

　　焙经

　　始终鹿苑䟦提河。四十余年口过多。炉炭上头遭拔舌。莫言有罪不重科(黄龙南)。

　　写法华塔为僧

　　此经一字何曾有。莫写浮屠谤老胡。若谤老胡终有报。定教须发一茎无(谷源道)。

　　化盐

　　红炉鼓浪立教干。突出银山照胆寒。便是马师胡乱后。要须不被舌头瞒(松源岳)。

　　合水和泥一处烹。水干泥尽雪花生。乘时索起撩天价。公验分明孰敢争(潜庵光)。

　　化柴

　　一刀两段绝誵讹。未免依然入草窝。直得通身红烂后。变生作熟总由他(浙翁𤥎)。

　　化炭

　　黑漆浑身铁面皮。当头触着火星飞。檀那切莫轻酬价。煆圣镕凡总是伊(复庵)。

　　贺泽藏山修涅盘堂把针阁赎所溺坑等缘

　　涅盘一路尽掀翻。触处工夫见不难。洗面蓦然摸着鼻。绣针眼里好藏山(会藏主)。

　　求度

　　天书入手顶门开。解道心空及第来。翻笑当年负舂老。半生担阁在黄梅(浙翁𤥎)。

　　我侬嫌佛不肯做。子要伽黎搭半肩。一等共行山下路。眼头各自看风烟(天目礼)。

　　化浴

　　浑身脱下赤条条。满杓盛来痒处浇。但得通身冷汗出。自然百病一时消(竹庵圭)。

　　洗到无尘垢转多。杓头抛下看如何。对人不是扬家丑。祇要添柴助热锅(标指堂)。

　　化马祖殿瓦

　　寄语江西老古锥。从教日炙与风吹。不是儿孙无料理。要见冰消瓦解时(土竺悟二)。

　　德彬修双阳塔求颂

　　九层塔耸青霄外。七佛灵踪在上方。山冷云寒当午夜。惟闻天乐散天香。

　　老僧乞偈募龛

　　藏身无地复何藏。冰骨仙人玉作裳。佛眼谩云窥不见。分明北斗晒斜阳(梅逢忍)。

　　修船

　　生死河边个破舟。七穿八落半沉浮。娑婆业海风波恶。苦劝诸君努力修(孤云鉴)。

　　重鞔法鼓

　　胆在浑身肯便藏。恶声一任播诸方。乾坤未信知音少。骨露皮穿总不妨(呆翁悦)。

　　鄮岭接待

　　玉几峰高难措足。行人多向半途休。无栖泊处开门户。个个教伊到地头(佛照光)。

　　大亭接待装泗洲

　　潮生潮落三江口。人去人来四路头。放下便知安乐处。泗洲元不在扬州(无准范)。

　　大芙蓉接待

　　水云何处觅行踪。踏遍天台雁宕峰。脚力尽时消息尽。小芙蓉接大芙蓉(无准范)。

　　风月接待

　　不蓄茎齑并粒米。要餐风月任从伊。莫嫌冷澹无滋味。一饱能消万劫饥(商源)。

　　鸡鸣接待

　　一粒米从檀度乞。一茎菜是别人栽。家私不与诸方比。也要开门接往来(商隐予)。

　　黄汉岭开接待

　　路绕悬崖万仞头。行人到此一场愁。蓦然得个休歇处。重叠关山信脚游(高原泉)。

　　渔浦接待

　　吴山那畔越山前。有饭充饥有榻眠。到此便能休歇去。帝乡犹隔一潮船(绝岸湘)。

　　进月轩

　　桂轮孤朗碧天宽。帘卷清风入座寒。底事明明人不荐。又随花影上栏杆(大川济)。

　　留江心

　　孤屿江心浪泼天。渔翁来看钓鱼船。烟蓑雨笠浑无用。收卷丝纶展脚眠(竹庵圭)。

　　三教图

　　各立门庭各自尊。谈禅谈道又谈文。桃红李白蔷薇紫。毕竟根苗一样春(云山)。

　　三笑图

　　三个难分劣与优。你心头似我心头。不堪说破祇堪笑。笑到驴年未肯休(无准范二)。

　　祖图

　　等是清平世界人。为因闲事长无明。使他个个能安分。图上缘何有姓名。

　　宗派图

　　虚名惊世刻舟痕。乃祖初无一法存。流出胸中盖天地。祇今子子又孙孙(东山源)。

　　列派分宗定此图。绳绳相贯若联珠。不知佛祖未兴日。还有许多消息无(痴绝冲)。

　　枯松图

　　瘦骨槎牙耐岁寒。碧云深处老龙蟠。笑他摘叶寻枝者。到此如何着手攀(谷源道)。

　　选佛图

　　百千诸佛及众生。休向图中强较量。心印当阳轻擿出。堂堂端坐寂光场(一源灵)。

　　题天目吊和庵主

　　西丘老人八十余。头发白尽黄牙疏。买得扁舟如叶大。哭和庵主过东湖(竺元道)。

　　大义渡

　　白头望尽万重山。旷劫恩波彻底干。不是胸中藏忤逆。出家端的报亲难(天目礼)。

　　归湖上

　　鸟不惊飞水不流。碧潭空阔冷涵秋。一丝头上无香饵。风辊芦花落钓舟(石庵玸)。

　　海山寄兴

　　午窗定起昼沉沉。触目虚凝一片心。好鸟关关知我意。尽情啼破绿杨阴(大歇谦)。

　　翠嵓寺

　　野僧迎客下烟岚。试问如何是翠嵓。门近洪崖千尺井。石桥分水绕松杉(张无尽)。

　　三塔

　　山前三塔要重修。凡圣齐教着地头。肯似疏山穷鬼子。一钱不使逞风流(或庵体)。

　　善权洞

　　嵓下寒泉曲有声。洞中丹灶紫霞生。现成门户入不得。白日茫茫把火行(雪山)。

　　登祝融峰

　　南岳诸峰七十二。惟有祝融峰最高。九千七百三十丈。下视寰海如秋毫(虚堂愚二)。

　　岷峨华顶远俯伏。九华五老来相朝。上方老僧日无事。兴来以手摩云霄。

　　东林

　　白薝卜花露滴滴。碧苾刍草香蒙蒙。田地更无尘一点。是何人合住其中(禅月)。

　　一山南北烟霞里。两寺东西林麓间。开眼如今浑似梦。莫言真个在卢山(竹庵圭)。

　　西林

　　横看成岭直成峰。向背高低各不同。不识庐山真面目。祇缘身在此山中(苏东坡)。

　　作家炉鞴烹佛祖。客来更挝茶毒鼓。昨夜南山鳖鼻蛇。咬杀大雄白额虎(竹庵圭一作题雪峰)。

　　鳖鼻庵

　　毒气炎炎未肯休。草中交辊没踪由。如今横在平坡上。谁敢当先摸鼻头。

　　咏大椒

　　万木凋残方吐𧰟。垂垂先实缀枝头。从来辣性天然在。嚼着通身白汗流(梦庵格)。

　　呈远录公

　　谁能一日两梳头。撮得髻根牢便休。大抵还他肌骨好。不搽红粉也风流(圆通秀)。

　　丈亭

　　青山历历映江流。半见明州半越州。亭下寒潮亭上客。不知来往几时休(朴翁铦)。

　　涅槃台

　　当阳立个鬼门关。未死偷心过者难。火急翻身开得眼。屋头元是旧青山。

　　生香亭

　　一种灵苗发秀时。须知花绽不萌枝。其间气息难藏处。不假春风特地吹。

　　生公石

　　讲经声在辘轳间。要见生公却又难。一曲栏杆千古意。老僧无语石头顽。

　　荷叶沼

　　彻骨贫来更有谁。䰐鬖坏衲藕丝垂。春风池面添新绿。又见冰蚕作茧时。

　　遇物令人仰祖风。弊衣遗在一池中。秋风吹破春风补。不犯清波一线功。

　　他山堰

　　截断寒流叠石基。海潮从此作回期。行人自老青山在。涧阔水声无绝时(隐山)。

　　破草鞋

　　踏遍山边与水边。归来脱向法堂前。僧参不用袈裟裹。问汝何时脚底穿(梦庵格)。

　　和庵主故居

　　影落深云不自名。午香菰米杂黄精。不知那里欠绵密。长有人来问二灵(象潭泳)。

　　三生石

　　去来今世互相瞒。休弄精魂业识团。一片石头遭带累。几人来拂藓痕看。

　　一声轩

　　瓦砾声中丧髑髅。门风从此转萧条。最怜万竹当栏立。雨洗风磨恨不消。

　　棋盘石

　　明明黑白未分来。一片方方险似崖。试向机前投着看。春风春雨几莓苔。

　　苏公堤

　　春风细细柳抽条。十里湖光落画桡。觌面坡仙知蹉过。古祠犹在第三桥。

　　龙湫瀑布

　　悬崖万丈似危檐。放下珠帘六月寒。几度风来半遮掩。不容收卷祇容看。

　　龙鼻水

　　洞里当中忽迸开。磷磷青石滑如苔。五湖四海翻桃浪。尽向鼻端流出来。

　　石龙滴滴鼻中水。二十名泉䫫莫齐。白发老僧贪漱齿。杖黎日日过嵓西(横川珙)。

　　石台

　　天地生来本现成。最棱层处坦然平。其中自有点头底。祇是无人解讲经。

　　老马

　　营司牵浴柳边池。吐沫垂涎步较迟。洗见箭瘢知有恨。将军忘却未侯时(藏云二)。

　　桃源图

　　彩云绽处落欹斜。鸡犬无声祇几家。五百年中兴废事。纷纷红雨落桃花。

　　牛图

　　三三五五戏平芜。踏裂春风百草枯。莫写沩山僧某甲。恐人唤作祖师图(希叟昙)。

　　中峰

　　狐猿叫落中岩月。野客吟残半夜灯。此景此时谁会得。白云深处坐禅僧(无量寿)。

　　妙高台

　　鸳鹭池塘芳草雨。绮罗帘幙杏花风。何如月在栏杆夜。长啸一声千嶂中(萝月莹)。

　　松枯石老冻云摧。到此虚空渐觉低。脚力尽时情兴远。与谁𢹂手上天梯(虚堂愚)。

　　琉璃泡观音

　　一气工夫做出来。圆陀陀地绝纤埃。都卢一个圆通境。门户不将容易开(古梅友二)。

　　血书金刚经入佛腹藏

　　点点滴滴娘生血。狼狼藉藉给孤园。尽大地人收不得。依然返本又还源。

　　灯华

　　休将春色拟栽培。脱略人工巧翦裁。游子满园觅不得。祇因伊向火中开(磬山修)。

　　爆竹

　　看取当场手眼亲。胸中毒气种来深。借他一点无明种。击碎千层与万层(箬庵问)。

　　纸裹麻缠解不开。因缘时至出头来。一声霹雳惊天地。旷劫无明当下灰(愍生念)。

　　灯笼

　　灵明岂藉三光照。惯向昏衢立大功。祇为寸心恒不昧。辉天鉴地自玲珑(琅玡真)。

　　破衲

　　零零落落几经年。信手拈来搭半肩。午夜定回和束倒。个中消息许谁传(柏嵓凝)。

　　住山将就度流年。穷汉家私不直钱。一领衲衣冬又夏。热来脱却冷来穿(箬庵问二)。

　　破被

　　长将破被蒙头卧。地老天荒总不知。此是死心真受用。失便宜也得便宜。

　　触衣碎甚作

　　不挂寸[糸*系]方免寒。何须特地袅长竿。而今落落零零也。七佛之名何处安(印首座)。

　　走马灯

　　团团驰走不停留。无个明人指路头。灭却心中些子火。刀枪人马一齐休(无际悟)。

　　枪如雨刺马如风。杀入重围不放松。不是不容针劄空。目前住脚几英雄(养庵心)。

　　业风吹得走如梭。斗胜争强不放过。未得中间星火尽。不知何日息干戈(且庵刍)。

　　破钱

　　半轮残月掩尘埃。依稀犹有开元字。暗想清光未破时。买尽人间不平事(毗陵女子)。

　　芳塘

　　芳塘雨霁绿初肥。折得青条串露归。一树残花喧斗雀。红香满径扑人飞(天隐至)。

　　渔父

　　篮里无鱼欠酒钱。酒家留下钓渔船。几回欲脱蓑衣当。又恐明朝是雨天(西湖僧)。

　　过天目山活埋庵

　　自古名高累不轻。饮牛终是上流清。吾师未死先埋却。又向巢由顶上行(紫柏可)。

　　宿永庆寺(建文帝)

　　杖锡南游岁月深。山云水月傍闲吟。尘心消尽无些子。不受人间物色侵(建文帝)。

　　宿深邨

　　行行一宿深邨里。鸡犬丰年闹如市。黄昏见客合家喜。月下取鱼戽塘水(禅月三)。

　　深山逢老僧

　　衲衣线粗心似月。自把矩锄同榾柮。青石溪边踏叶行。数片云随两眉雪。

　　临川道中

　　出谷入谷路回转。秋风已至归期晚。举头何处望来踪。万仞千山鸟飞远。

　　宿雪峰庵

　　雪深麋鹿无行迹。云外樵归何处笛。老禅骑虎不惊人。猿拾荒苔挂高石(笑隐欣)。

　　虎丘礼隆祖塔

　　爪牙曾展此峰头。睡虎耽耽莫敢俦。千古知恩谁个是。空阶落叶响深秋(牧云门)。

　　送可生禅人省亲

　　六尺堂堂禀最灵。此身来处要分明。春风送上新安路。一片依依望母情。

　　受业处题偈行脚

　　古佛放光留不住。铁牛无脚也须行。虽然未踏曹溪路。且喜今朝离火坑(大慧杲)。

　　宿北山赠唯山主

　　载云松老响晴涛。数转溪湾见把茅。深闭竹篱春不管。乱啼山鸟踏花稍(三宜盂)。

　　临平道中

　　风蒲猎猎弄轻柔。欲立蜻蜓不自由。五月临平山下路。藕花无数满汀洲(道潜)。

　　舁母渡钱塘

　　母在篮舆子在途。子行不上母先呼。断桥流水斜阳外。羞见寒林返哺乌(己恭行)。

　　石门道中

　　枝头蜀魄一声声。百里春山送又迎。拈得泐潭潭上月。直教千古照人清(古雪喆)。

　　登维摩金粟堂忆洞闻和尚

　　青山满目祇如前。初地寻师忆往年。不二法门无异相。空庭添得草芊芊(牧云门)。

　　畅情

　　花无长在树。人无长在世。有花须当赏。有酒须当醉。秋霜上𩯭来。春风吹不去(邓青阳)。

　　普请罢书偈

　　茶芽蔍蔌初离焙。笋角狼忙又吐泥。山舍一年春事办。得闲谁管版头低(志芝庵主)。

　　遣兴

　　小锅煮菜上蒸饭。菜熟饭香人正饥。一补饥疮了无事。明朝依样画猫儿(祖某主)。

　　自适

　　雪里梅花春信息。池中月色夜精神。年来可是无佳趣。莫把家风举似人(懒庵枢)。

　　偶成

　　檐头密布蜘蛛网。砌下高堆曲蟮泥。达磨眼睛浑不顾。寻常读作一联诗(中峰本二)。

　　秋云片片秋空阔。秋叶沉沉秋雨寒。林下野人难晒㫰。眉毛终日不曾干。

　　遣兴

　　逸兴应须效皎然。此生潇洒老诗禅。何妨剩得惊人句。咏遍江山一万篇(明教嵩)。

　　立玉亭

　　山当崖断孤亭立。竹树回环翠万层。倒看夕阳深涧底。不知云外有归僧(玉芝聚)。

　　冷泉画廊壁

　　一一尘中坚密身。改头换面转精神。谁知东壁打西壁。尽是灵山会上人(双杉)。

　　屋子

　　砖瓦泥灰假合成。周缝隙罅用功深。就中有个安身处。多少迷人不识门(无用宽)。

　　佛母堂

　　热铁洋铜地狱坑。祸胎今日又重生。黄梅山下人无数。谁解门前掉臂行(中峰本)。

　　湖上草堂

　　山居不买剡中山。湖上千峰处处闲。芳草白云留我住。世人何事得相关(皎然)。

　　天台石桥

　　桥横飞涧上崔嵬。涧瀑千寻吼怒雷。五百声闻看不破。至今活葬在嵓隈(天目礼)。

　　过东坡影堂

　　力将正说排邪说。梦到黄州与惠州。竹屋数椽容老貌。大江千古祇东流(大慧杲二)。

　　过秦桧祠

　　路傍一对新华表。见说昔年官不小。争知道冷烟疏雨埋荒草。

　　鰕子禅

　　杖黎何处问鰕禅。回首胥村锁暮烟。一曲渔歌秋浦外。腥风吹满渡头船(梦观仁)。

　　雷迁塔

　　一念慈容元不隔。何须特地肆乖张。平高就下婆心切。恼得雷公一夜忙(石田薰)。

　　女官墓

　　陇头死树丫微活。路口崩亭脚半斜。玉骨年深无祭祠。变成蝴蝶扑松花。

　　庐山佛手嵓

　　清净身中金色臂。匡庐叠叠晓云开。为人只手无伸处。且听劳生空望崖(中峰本)。

　　迥耀峰

　　草径离离山影斜。寒清入骨半牕纱。数声啼鸟破幽寂。晚色不侵茅屋家(雪峤信四)。

　　青龙泉

　　不假云雷势自豪。一喷平地尽波涛。溶溶流入浙江水。饮者如何风调高。

　　出生台

　　何处啼乌去复来。朝朝上我出生台。有时粥饭因缘尽。脱落皮毛眼豁开。

　　晓发

　　葛卷衣边秋卷蕉。晓行寒露草头飘。邨中尚未炊烟火。且逐鸡声过版桥。

　　试心石

　　㟮屼高悬可试心。几回独立畏崖深。忽然脚踏虚空碎。石上风生大地春(磬山修)。

　　漂母祠

　　一诺千金肯背盟。始知义重见身轻。滔滔淮水长流在。愧尽王孙怨不平(箬庵问三)。

　　淮阴墓

　　墓石能存汉姓名。惊涛拍岸似犹争。功成祇说英雄贵。跨下何殊走狗烹。

　　西亭怀古

　　千古朱泾得钓名。覆舟何处问途程。一天霜月无人夜。散作萧萧折苇声。

　　宝刀陇

　　从来利刃号吹毛。万树松丝系独牢。莫谓钝根亏断得。此中原是活人刀(莲池宏)。

　　杂毒海卷四
卍新纂续藏经第 65 册 No. 1278 禅宗杂毒海


　　杂毒海卷五

　　京都柏林嗣祖沙门　性音　重编

　　秘魔岩

　　把断重津过者难。擎杈须信髑髅干。霍山到后知端的。同死同生未足观(明觉显)。

　　披云台

　　林底常怀老药山。皮肤脱尽万机闲。有时月下披云啸。千古风流满世间(慈受深)。

　　偶作

　　竹外茅斋桥下亭。半池荷叶半池菱。匡床曲几坐终日。万叠青山一老僧(全室泐)。

　　栖云庵壁

　　自从南岳来雪窦。二十余年不下山。两处居庵身已老。又寻幽谷养衰残(和庵主)。

　　十方世界目前宽。抛却云庵过别山。三事坏衣穿处补。一条藜杖伴清闲。

　　黄皮裹骨一常僧。坏衲蒙头百虑澄。年老懒能频对客。攀萝又上碧崚𡾓。

　　病起

　　病来又病皮黏骨。抖擞起来无一物。行不成步语声低。鼻孔依然空突兀(东山演)。

　　乞归老山中

　　六载皇都唱祖机。两曾金殿奉天威。青山隐去欣何得。满箧惟将御颂归(大觉琏二)。

　　千簇云山万壑流。闲身归老此山头。余生愿祝无疆寿。一炷清香满石楼。

　　偶泊斋题壁

　　百年未了随时了。五十无家不做家。知道明朝与后日。是何面目讨波咤(呆翁悦二)。

　　金山感旧

　　今日重来忆往时。影堂泪眼对先师。寥寥祖道尘埃重。皮髓分明几个知。

　　述怀

　　传灯读罢𩯭先华。功业犹争几洛叉。午睡起来尘满案。半櫩闲日落庭花(素首座)。

　　晓过西湖

　　水光山色四无人。清晓谁看第一春。红日渐高弦管动。半湖烟雾是游尘(天隐至)。

　　再游东林寺

　　台殿参差耸瑞烟。桂花飘雪水潺潺。莫疑远去无消息。七万余年始半年(贯休四)。

　　宣玄旧辇残云湿。耶舍孤坟落照迟。有个山僧倚松睡。恐人来取白猿儿。

　　玉像珠龛香阵横。锦霞多傍石墙生。辟蛇行者今何在。花里惟闻鸩鸟声。

　　书石壁禅居

　　赤栴檀塔六七级。白菡萏花两三枝。禅客相逢只弹指。此心能有几人知(前人)。

　　楞严废寺

　　万花丛里画楼新。玉女恁栏天上春。明月一轮天外冷。夜深曾照坐禅人(紫柏可)。

　　牛头寺

　　行过多岐又问岐。云林深处到来迟。寺僧相见不相语。自对夕阳读断碑(鲁山泰)。

　　长乐寺

　　山翠一堆中有寺。溪流四绕外闻钟。僧寮寻得云封着。虎迹满庭三两松(智[舟*亥])。

　　夜坐

　　地炉兀坐烧残叶。童子酣眠唤不应。空尽大千无佛祖。老虫翻下夜龛灯(楚石琦)。

　　点尽山窗一盏油。地炉无火冷愀愀。话头留向明朝举。道者敲钟又上楼(恭都寺)。

　　栽松

　　钝钁横肩雪未消。不辞老步上苕荛。等闲种得灵根活。会看春风长绿条(元叟端)。

　　莳秧

　　疏陋无能处市廛。问农学稼力争先。近来已得真三昧。竖掷横抛直似弦(济水洸)。

　　樵薪

　　蓦持利斧和根斫。那管荣枯长短枝。缚去一冬烧不尽。有无句子总相随(石潮宁)。

　　偶题

　　掘沟引水浇蔬圃。插竹为篱护药苗。杨柳如丝风易乱。梅花似雪日难消(海舟慈)。

　　观江际小儿垂钓

　　蓬头稚子学垂纶。侧坐莓苔草映身。路人借问遥招手。恐畏鱼惊不应人(胡钉铰)。

　　金山

　　波中卓出始昂头。裂破长江两道流。隔岸红尘飞不到。三三两两渡人舟(天童悟)。

　　空生石(石中空可居人而上平如砥建阁其中故曰空生)

　　尽道孤危曾不立。谁知大地自空擎。欲看楼阁空中建。请向虚空背上行(木陈忞二)。

　　眠牛石

　　顽皮似铁骨如钢。鼻孔浑仑管带忘。祇为祖翁田地好。从教卧月更眠霜。

　　五指山

　　一叶浮天外。千山落镜中。谁人挥只手。划破太虚空(憨山青)。

　　雪弥勒

　　突出全身白玉堆。横拖布袋冷颜开。只为众生多热恼。下生故不待当来(琅玡真)。

　　双剑峰

　　双垂天末落群峰。日照寒铓血晕重。在昔虚空曾剖判。至今风雨尚磨砻(僧赘)。

　　渡曹溪

　　踏来空翠几千重。曲折曹溪锁梵宫。欲问岭南传底事。青山白鸟水声中(紫柏可)。

　　雁宕山

　　展旗邀我过天窗。石女双鸾展笑容。卓笔蘸乾龙鼻水。等闲题破石屏风(枯禅镜)。

　　四海名山曾过目。就中此境难图录。山前向见白头翁。自道一生看不足(惟一润)。

　　卖毛帚

　　全身脱落镬汤后。百亿毛头绝点尘。而今竿木随身转。十字街前等个人(梦庵格)。

　　普请

　　我扣华鲸汝便来。区区运水及搬柴。为怜逐队随群者。伸手从人觅草鞋(中峰本二)。

　　扫地

　　荡尽从前垃圾堆。依然满地是尘埃。等闲和柄都抛却。五叶昙花帚上开。

　　丐者堂失火死者数人

　　乞儿男女苦相煎。拶得无明火现前。一夜浑家都丧却。死骷髅上不生烟。

　　负暄

　　茅屋正当南。天寒好负暄。太阳胜软火。第一且无烟(师子端)。

　　弃讲归云栖修净业

　　百城烟水少司南。四十无闻又过三。却忆莲花池上客。松声月色好同参(月潭德)。

　　磬山初阐

　　云笼高狱倚荆南。谩剪藤萝结小庵。独坐月明当户照。更无余事到峰尖(磬山修)。

　　血书莲经

　　重重宝藏一毫端。于一毫端揭示看。六万余言血滴滴。黄金难铸此心肝(笑欣二)。

　　题中峰和尚墨迹

　　瓶泻云兴诸佛机。不堪把玩涕交挥。仍愁玉匣诛龙剑。穿屋终随霹雳飞。

　　读密庵语

　　现成句子欠浑仑。把着师僧便灭门。七佛传来正法眼。对人唤作破沙盆(栯堂益)。

　　读此庵语

　　南海波斯持密咒。千言万语少人知。春风一阵来何处。吹落桃花三四枝(中济才)。

　　峰藏主血书华严

　　尘说刹说炽然说。无边香水血淋漓。杂华林内红如锦。五十三人醉似泥(月江印三)。

　　破一微尘出大经。血痕腥汗百余城。善财南去无消息。啼断春山杜宇声。

　　血书金刚经

　　四句偈胜七宝施。祗园会上百花春。须知大士书经血。流出如来忍辱身。

　　血书华严

　　九会垂慈喷热血。十身珍御惹尘埃。不因收拾毫端上。大地人遭点污来(铁关枢)。

　　䟦净首座血书法华报亲

　　父是谁兮母是谁。胸中忤逆是男儿。看他义断情忘处。菡萏花开三四枝(五屋珙)。

　　题钓台图

　　江空落日暮云回。峡束飞帆树杪来。汉业独余风月在。青山十里钓鱼台(玉芝聚)。

　　题住山卷

　　山中寂静好修行。柴水开门又现成。但得锅中常有米。出家何苦世途行(牧云门)。

　　挂草鞋

　　方丈门前挂草鞋。流行坎止任安排。老僧脚底从来阔。未必骷髅就此埋。

　　僧鞋菊

　　谁将僧履散东篱。每到秋深香气飞。莫是渊明访慧远。虎溪曾带一双归(琅玡真)。

　　思退归

　　当初只得转头衔。转得头衔转不堪。何似仁王高阁上。倚栏闲唱望江南。

　　寄盐官安

　　摧残枯木倚寒林。几度逢春不变心。樵客见之又不采。郢人何事苦搜寻(大梅常)。

　　娑罗树

　　娑罗宝树我师栽。直自龙池一脉来。荫覆乾坤根已固。儿孙代代见华开(石车乘)。

　　云居祐禅师烧香偈

　　一身入定千身出。云居不打者鼓笛。虎䭾太华入高丽。波斯鼻孔撑白日(黄庭坚)。

　　掩关

　　槁木形骸百念灰。溪猿野鹤苦相猜。闭门独掩青松雨。笑口逢人亦懒开(见心复)。

　　赴天童

　　终日岩房静打隈。不谈佛法口生埃。聊通一线开蓬户。梁渚山头敕命来(天目礼)。

　　西华檀护请订入山之期书答

　　种田博饭生平愿。况是名山亲到来。岂敢相烦更招手。挂瓢定在木樨开(呆翁悦)。

　　赴请翠峰别灵隐禅师

　　临行情绪懒开言。提唱宗乘亦是闲。珍重导师并海众。不胜依恋向灵山(明觉显二)。

　　晦迹自怡

　　图画当年爱洞庭。波心七十二峰青。如今高卧思前事。添得卢公倚石屏。

　　荆南山中思亲

　　暮云秋草遍湖西。山色苍芒望转迷。雁到东吴书未寄。一天霜月听乌啼(圆敏)。

　　耐重

　　坐断孤危未肯休。荷担杰阁与层楼。祖翁活计丘山重。得力全归顶额头(率庵琮)。

　　西湖北上

　　春园南北笋过墙。墙下离离草更香。啼鸟野花无问处。苍山牢落下残阳(洪觉范)。

　　西湖

　　几度西湖独上船。篙师识我不论钱。一声啼鸟破幽寂。正是山横落照边(道济二)。

　　出岸桃花红锦英。夹阳杨柳绿丝轻。遥看白鹭窥鱼处。冲破平湖一点青。

　　金粟种松

　　门庭冷落碧苔封。独露当年康祖容。为惜云归无著处。荷锄带雨种青松(孤云鉴)。

　　道话

　　团团相聚火炉头。商略沩山水牯牛。一语若投人拍手。满天霜月下西楼(中峰本)。

　　锄地

　　钁头边事洞无痕。今古何人解报恩。东壁葫芦才下种。镇州萝菔便生根(古雪喆)。

　　解嘲

　　质库何曾解典牛。祇缘价重实难酬。想君本领无多子。毕竟难禁者一头(典牛游)。

　　游仙

　　天涯咫尺即蓬莱。贝阙珠宫次第开。遥望群仙朝谒帝。云霞五色护瑶台(憨山清三)。

　　怀南岳

　　祝融峰顶听天鸡。直入云霄最可栖。我倦欲从松下卧。烟霞酣饱醉如泥。

　　军中作

　　缁衣脱欲换戎装。始信随缘是道场。纵使炎方如烈火。难消冰雪冷心肠。

　　戍所有感

　　十亩荒园旋结茆。芥菘挑尽到同蒿。圣恩未许还磨衲。且向阶前转几遭(大慧杲二)。

　　移梅阳示蕴闻

　　雁回始觉潇湘远。石鼓滩头莫怨天。一住十年秦楚隔。木弓重续旧因缘。

　　种梅于舍桴

　　从来去住但随缘。此地重归十五年。惭愧山门百无补。梅花仍种旧房前(呆翁悦二)。

　　再过严滩

　　孤台不老汉冠新。何事长留七里春。毕竟烟波无可钓。祇堪冷看往来人。

　　至海昏

　　前身定是赤头璨。风帽自欹麻苎衣。久客琼岩看诗律。袖中藏得海山归(洪觉范二)。

　　天公无计奈此老。时复致之拴索间。寄语故人休念我。幸因王事得游山。

　　渔妇词

　　阿侬住在太湖边。出没烟波二十年。不愿郎身做官去。愿郎撒纲辛摇船(鲁山泰)。

　　自怡

　　白云堆里古家风。万里霜天月色同。林下水边人罕到。方知吾道乐无穷(东山演)。

　　采茶

　　拈一旗兮放一枪。多从枝叶上抟量。全身入草全身出。那个师僧无寸长(无文灿)。

　　满园云雾自𢹂筐。黄鸟声中曰正长。采罢不知山欲暝。风前间唱钵罗娘(灵章蕴)。

　　劈柴

　　不须费尽娘生力。何用轮椎觌面来。识得本根丝缕处。祇消一爷便挥开(梦庵格二)。

　　赶脚驴

　　终日奔波去路赊。蹇驴何事困泥沙。最怜客作途中汉。祇要将伊送到家。

　　谢事龙翔游雁宕题龙鼻水以见意

　　雨足云收得暂闲。谩将头角寄空山。鼻端一滴无多子。引得人人到此间(龙翔肱)。

　　寒食

　　漠漠行云晴复阴。野花垂湿晚沉沉。游人莫怨天多雨。况在东皋春已深(明教嵩)。

　　辞宣让王请

　　数椽茆屋万株松。蒲榻高眠海日红。不是贤王招不起。山人祇合住山中(资圣铭)。

　　因事

　　一笑繇来别有因。那知大块不容尘。从兹收拾娘生足。铁橛花开不待春(紫柏可)。

　　七尺单前一片地。自古上贤从此去。未闻故纸里翻腾。寻得西来祖师意(呆翁悦)。

　　宿高安滩

　　临济当年遭蹇运。滩头失脚堕洪潮。至今月落三更夜。尚有冤魂恨未消(灵溪昱三)。

　　月中怀衡岳

　　幻影偶淹湘尾寺。梦魂先上祝融峰。相依喜有多情月。投老生涯未到穷。

　　乞食

　　一钵翛然手自擎。风流活计面相呈。邨婆不解山僧意。犹问傍人作么生。

　　鸡冠花

　　洁白异众卉。阶前莎草齐。晓来和露看。祇欠一声啼(真净文)。

　　花发鸡冠媚早秋。谁人能染紫丝头。有时风动频相倚。似向阶前斗未休(东山演)。

　　芭蕉

　　一幅花笺写未成。不知里许是何情。无端夜雨偷开看。滴滴当当读到明(灵叟源)。

　　青笺叶叶映窗纱。月翦风裁别样斜。一片衷心都露尽。时人莫认眼中花(古航)。

　　栗子

　　刺髼松里久怀胎。蓦地低头笑口开。毕竟是他时节至。圆陀陀地出头来(浮石贤)。

　　半饼

　　太极图边见齿痕。阿谁咬破铁昆仑。分明吐出初三月。未许泥牛一口吞(汝风杲)。

　　杨柳

　　奈尔萦风带雨何。静时常少动时多。初无恼乱春风意。自是春风恼乱他(北涧简)。

　　橄榄

　　本分丛林辊出来。尖头利嘴果中魁。不因咬着百杂碎。争得甘从苦后回(清道)。

　　百果之中回味长。嚼来齿颊有余香。祇缘遍体青如玉。博得芳名播四方(琅玡真)。

　　樱桃

　　炼形道士药炉空。枉费生前九转功。一斗丹砂寻不见。晓来枝上弄春风(率庵琮)。

　　澹笋

　　澹中其味较偏长。瓦钵擎来分外香。翻笑山厨新宴客。添盐着酱不堪尝(梦庵格四)。

　　方竹笋

　　草本山中尽莽榛。刚方此日独逢君。悬知劲直凌霜节。才出头来便不群。

　　笾笋

　　穿篱透石走笾长。八月秋风晚更香。此际若教连夜雨。明年春色满苍莨。

　　燕来笋

　　点水清池双翦轻。几茎初出斗尖新。东风昨夜长多少。消得园林第一春。

　　㯶鱼

　　陆地翻身亦俊哉。金鳞如粟露双腮。可怜不入漫天网。跳出夜叉头上来(率庵琮)。

　　石榴

　　一种灵根傍石栽。开花结子绝安排。珠玑满腹无人识。直待通红口自开(谷源道)。

　　苔脯

　　碧波深处长灵苗。潮落潮生探几遭。入手自然成片段。者回不怕浪头高(浙翁𤥎二)。

　　花椒

　　突出枝头颗颗红。包藏辛辣在其中。秋风吹得眼皮绽。百味珍馐总见功。

　　含烟带露已经秋。课颗通红气味周。突出眼睛开口笑。者回不恋旧枝头(无用宽)。

　　水笕

　　杰出丛林心已空。埽除枝叶不留踪。看他脱体横身处。接得曹源正脉通(谷源道)。

　　水毬

　　雪老何曾解辊球。太虚辊出有来由。看他圆转高低处。好在随流更入流(浙翁𤥎)。

　　姑恶

　　昼夜哀鸣烟水乡。为伤和气结愁肠。声前有恨凭谁说。家丑无端向外扬(率庵琮)。

　　促织

　　费尽工夫声彻晓。天机不露一丝头。夜深咿轧茆櫩下。暗织悲秋一段愁□□□。

　　蜘蛛

　　立处孤危用处亲。一丝头上定乾坤。渠侬不是呈机巧。要与众生断命根(淳庵□)。

　　罗网重重布古台。看他几个撞头来。临机不解翻身转。直是教伊死一回(何庵□)。

　　等闲掉下一丝头。便见经天纬地谋。多少众生迷活路。撞头来结死冤仇(大光古)。

　　谢猫

　　觅得狸奴最可怜。黑花高下巧相联。怡云会里慈悲种。鼠自翻盆渠自眠(怡云□)。

　　失猫

　　捕鼠生机颇俊哉。受他笼槛竟难回。劳人几度空敲碗。连唤花奴吃饭来(南叟茂)。

　　求猫

　　堂上新生虎面狸。千金许我不应移。家寒固是无偷鼠。要见翻身上树时(虚堂愚)。

　　鼓

　　通身担版面皮横。肚里虚空过一生。善法堂前行正令。轻轻击着怒雷轰(彩首座)。

　　周遮严密自心空。包裹太虚在个中。生急面皮谁敢触。禾山解打振元风(无趣空)。

　　面桶

　　做时要用工夫。用处全无渗漏。任是鼻孔撩天。未免低头相就(痴绝冲)。

　　凉帘

　　有月明明筛碎玉。无风匝匝起微澜。高堂六月不知暑。要在当人放下看(何庵)。

　　鸰

　　飞腾活计遍天涯。雾罩云迷路不差。自己屋头明白了。者回不落别人家(断岩义)。

　　水茶磨

　　一派滔滔直截过。机轮打动鼓风波。就中旋下些儿子。普与众生敌睡魔(浙翁𤥎)。

　　机轮转处水潺潺。机若停时水自闲。末上一遭知落处。十分春色满人间(大川济)。

　　水碓

　　深山深处涌清流。拨动机关自点头。冷笑三家邨里汉。相挨相拶几时休(积堂)。

　　一派银河滚滚流。机轮触着转无休。知他米白米未白。傍若无人自点头(无量寿)。

　　闸断江流十八滩。机轮触处涌波澜。点头转转工夫到。舂出骊珠照胆寒(古梅友)。

　　数珠

　　心体圆明空不空。河沙诸佛悉皆同。阿僧祇劫难穷数。祇在当人掌握中(觉庵真)。

　　竹杖

　　香严一击眼如盲。可怪无端节目生。不是一回亲入手。人前寸步也难行(何庵)。

　　藤杖

　　骨露筋疏总率真。𢹂来恰称水云身。摩挲又动痴憨兴。祇想横拈打个人(雪鸿信)。

　　琉璃

　　放下放下。提起提起。一点灵光。照天照地(丁生)。

　　通身莹彻玉壶冰。药火重烧大器成。个里有心才点着。看渠到处发光明(浙翁𤥎)。

　　外面玲珑里面空。廓然一点赤通红。千年黑暗归何处。刹刹尘尘光𦦨中(笑岩宝)。

　　琉璃棚

　　冰壶凛凛玉龙蟠。吐出明珠照胆寒。好是山堂无月夜。一天星斗堕栏杆(率庵琮)。

　　灵云石

　　云去云来非有意。云来云去亦无心。有无截断灵何在。突兀一峰青到今(曹源生)。

　　风铃

　　铜唇铁舌太尖新。楼角悬来不计春。言外百千三昧法。因风说与个中人(巨川海)。

　　通身是口挂虚空。不管东西南北风。一等为渠谈般若。滴丁东了滴丁东(长翁净)。

　　破衲

　　布袍勃窣老烟痕。昼作袈裟夜作衾。条缝浑身都裂破。朝阳犹自懒拈针(梦庵格)。

　　谢智观和尚书陶渊明诗文手卷

　　书法真传自本师。松窗为我静临池。来朝更买澄心纸。乞写渊明归去辞(九溪续)。

　　放蝶

　　岂是闲闲钻故纸。也知那畔有光辉。道人不作庄生梦。放尔出头天外飞(芥庵大二)。

　　偶示

　　西江吸尽接庞公。多口马师真脱空。无限家私狼藉后。笊篱一柄撮东风。

　　徽宗皇帝令绘慧持像颁行复自裂三偈

　　七百年来老古锥。定中消息许谁知。争如只履西归去。生死何劳木作皮。

　　藏山于泽亦藏身。天下无藏道可亲。寄语庄周休拟议。树中不是负趋人。

　　有情身不是无情。彼此人人定里身。会得菩提本无树。不须辛苦问卢能。

　　杂毒海卷五
卍新纂续藏经第 65 册 No. 1278 禅宗杂毒海


　　杂毒海卷六

　　京都柏林嗣祖沙门　性音　重编

　　雪佛

　　三十二相冰骨格。八十种好玉肌肤。大家瞻仰莫生厌。今日有兮明日无(标指堂)。

　　一花擎出一如来。六出团团笑脸开。识得髑髅元是水。摩耶宫里不投胎(蒋生)。

　　香炉

　　规模脱得已周圆。古庙埋藏知几年。拈起一星火种子。寒灰发𦦨气冲天(率庵琮)。

　　香印

　　覆去翻来打一锤。罗纹结角火星飞。谁知起灭不停处。使得人间十二时(野云南)。

　　纸

　　出身元是卧藤萝。做处工夫面壁多。千里凭渠通信息。令人笑杀备头陀(率庵琮)。

　　轿

　　竹头木屑尽兜笼。绵密工夫不漏风。任是两头扛得动。中间自有主人翁(止庵二)。

　　无弦琴

　　月作金徽风作弦。清音不在指端传。有时弹罢无生曲。露滴松梢鹤未眠。

　　琴到无弦听者稀。古今惟有一钟期。几回拟鼓阳春曲。月满虚堂下指迟(癞可)。

　　风琴

　　至竟心为造化功。一枝青竹四弦风。寥寥双耳更深后。如在缑山明月中(贯休)。

　　琴枕

　　仰山推出大沩前。一种无弦妙不传。合眼黄昏开眼昼。正音端的落谁边(偃溪闻)。

　　翦

　　浑钢打就冷光浮。两刃交锋未肯休。直截当机为人处。何曾动着一丝头(石门来)。

　　生铁心肝解结绞。双收双放不辞劳。从来利钝不相等。不必疑他两面刀(朴庵)。

　　炭团

　　死柴头上未全灰。打破依然捏聚来。辊入红炉重煅过。几人冷地报春回(何庵)。

　　冷地工夫做已完。未应便作死灰看。等闲放两抛三去。多少师僧被热瞒。

　　钉鞋

　　黑漆皮肤铁齿牙。脚跟长短莫疑他。入泥入水拚身去。不涉程途即到家(笑翁堪)。

　　雪

　　普天匝地白漫漫。一片虚凝照胆寒。若谓普贤真境界。知君已被眼睛瞒(混源密)。

　　线

　　五色拈来用不偏。针锋影里要争先。收来放去从机变。铁眼铜睛也被穿(无镜微)。

　　盛落

　　休言身寄在櫩头。解接吾家向上流。煅炼已知无渗漏。从教口角似倾湫(大川济)。

　　船

　　千刀万斧已成功。湖海横行没定踪。但得把艄人在后。面前不拍打头风(朴庵铦)。

　　枰

　　木石身心用得亲。个中轻重自分明。若人会得钩头意。八两原来是半觔(璞庵)。

　　傀儡

　　三声画鼓两声锣。鬼面神头有许多。伎俩百般都做了。看他合煞事如何(卍庵柔)。

　　棚头出没逞风流。引得傍观笑未休。纵使全身都放下。顶门犹挂一丝头(断桥伦)。

　　忆母

　　雪殒萱花泪湿衣。白头无复倚柴扉。去年五月黄梅雨。曾典袈裟籴米归(己恭行)。

　　蝇

　　为爱寻光纸上钻。不能透处几多难。忽然撞着来时路。始觉从前被眼瞒(白云端)。

　　病中

　　一寒一热又轻苏。正觅根源起处无。夜半鼠声成阵出。床头打倒药胡芦(东屿海)。

　　焙笼

　　篦缠纸裹最风流。冷处隈藏未肯休。看你通身都是眼。自应推出火炉头(笑翁堪)。

　　狮子峰

　　踞地盘空势未休。爪牙安肯混常流。天教生在千峰上。不得云擎也出头(雪窦显)。

　　帽

　　黑漫漫地一片。顶上聊通一线。等闲盖覆将来。多少讨头不见(大川济)。

　　针筒

　　函盖乾坤器量周。铜睛铁眼一齐收。几多利㭰尖锋者。到此如何敢出头(无门开)。

　　锅

　　钝铁亲曾入炉鞴。通身红炼脱规模。看他煮月烹风处。漏泄如今一点无(子元)。

　　扇

　　一从透出剑门关。无缝团团孰敢看。信手等闲提掇起。清风凛凛逼人寒(无门开)。

　　盐官侍者错商量。赢得风流话已行。今古有谁知柄𣠽。未曾摇动足风凉(指堂)。

　　滴漏

　　点点分明箭箭亲。壶中别有一乾坤。若教水泄不通去。多少违时失候人(浮石贤二)。

　　跳珠泉

　　竹龙昨夜戏山根。一颗明珠吐复吞。看即不无争不得。听教扑碎又浑仑。

　　拍掌珍珠泉

　　掌一拍兮足一顿。灵泉滚滚珍珠喷。直饶是泪满溪流。消得英雄多少恨(李又白)。

　　泥莺

　　不离泥水见芳心。巧啭无声是妙音。眼里忽然亲听得。何须重到绿杨阴(浮石贤)。

　　白莲

　　碧玉长柯雪色衣。夜深看见也相疑。数行鹭立波心月。拍手惊他不肯飞(北涧简二)。

　　菊枕

　　青囊谁共实秋葩。转寄深云病叟家。惊起十年湖海梦。夜来白发见黄花。

　　葡萄

　　老烂多年一束藤。安排上架便敷荣。龙须卷处骊珠现。不比寻常鬼眼睛(矮翁)。

　　水车

　　平生担版贵清闲。万里无云始踏翻。要得滔天并盖地。胸襟流出有何难(梅首座)。

　　茶

　　百草头边法战时。枪旗未展露全威。直饶陆羽知端的。也落吾家第二机(松源岳)。

　　拄杖

　　得处不在高峰。亦非浅溪深壑。如今幸得扶持。老病是为依托(神鼎諲)。

　　多年寒谷古藤枝。行遍湖湘采得伊。探水敲空俱莫问。一般轻重少人知(虚堂愚)。

　　头角峥嵘势倚空。横拈倒用疾如风。要知得力全提处。总在渠侬掌握中(率庵琮)。

　　与夺双行验是非。芭蕉性命若悬丝。横拖倒拽人无数。那个扶持大道归(止翁)。

　　拂子

　　马祖高悬机漏泄。赵州驰献意何深。见他毛病拈他底。岂有丝毫错到今(虚堂愚)。

　　烟火

　　轻轻点着便飞星。辘辘机轮转不停。不是神仙三昧手。都缘些子药头灵(或庵体)。

　　草鞋

　　草里纵横用处专。南泉曾受赵州瞒。衲僧步步承渠力。肯向龙床角上悬(吴翁)。

　　脚下不辞泥水阔。鼻头打湿为人忙。无纹印搭千峰面。曲尽元关道路长(菩提朗)。

　　绵密工夫打得成。通天活路任纵横。看他到处狞如虎。无限清风足底生(琅玡真)。

　　出土汉玉环

　　遮颗圆光会也么。泥团打破绝誵讹。虽然不受炉中煅。曾用工夫细琢磨(智观慧)。

　　惜烟

　　炉无兽炭坐无毡。三个柴头品字安。家丑莫教轻放出。听他炙地与熏天(大川济)。

　　牛怨

　　七十余城一战收。归家祇说便封侯。火瘢未冷重加轭。春雨春风暗结愁(宜行可二)。

　　听雨

　　檐前滴滴甚分明。迷己众生唤作声。我亦年来多逐物。春宵一枕梦难成。

　　蚕

　　桑空柘尽始心休。绵密工夫一茧收。炉炭镬汤拚得入。为人祇在一丝头(默中唯)。

　　书怀

　　地炉无火客囊空。雪似杨花落岁穷。拾得断麻连坏衲。不知身在寂寥中(简堂机)。

　　铸印

　　袍着金花勒小骢。扬鞭几度月明中。黄河界上空来往。直至如今未树功(虚堂愚二)。

　　销印

　　铁鞋无底饱风霜。岁晚归来卧石床。一对眼睛乌律律。半随云影挂寒堂。

　　砻米

　　脱得一层又一层。磨砻舂打莫生憎。须经筛过堪为饭。供养十方贤圣僧(均实水)。

　　菖蒲

　　根下尘泥一点无。性便泉石爱清孤。当时不惹湘江恨。叶叶如何有泪珠(明颠师)。

　　一拳石上起根苗。堪与仙家伴寂寥。自恨立身无寸土。受人滴水也难消(王沂公)。

　　悬岩画兰

　　袅袅春风一样吹。托身高处拟何为。从地自作颠倒想。要见悬岩撤手时(黄文献)。

　　苦笋

　　紫衣脱尽白如银。百沸锅中转得身。自是苦心人不信。等闲咬着味全真(常藏主)。

　　祖花

　　造化之功品物情。正当生处不言生。寻枝摘叶空劳力。一朵开时一佛成(东山演)。

　　苔

　　青如蚨血染颓垣。汉寝唐陵几断魂。莫笑贫家春寂莫。渐随积雨上青门(古心淳)。

　　葵

　　绝尽寒暄态。唯存向日心。东篱有黄菊。遥想是知音(憨山清)。

　　十竹

　　城中寸土如寸金。幽轩种竹祇十个。春风慎勿长儿孙。穿我阶前绿苔破(清顺)。

　　新竹

　　翦去东西塞迳茆。如簪如角透溪㘭。未离紫箨皆含节。直上青云始放梢(智舷)。

　　桂花

　　云根桂子何年植。西风吹落黄金屑。光浮月影散天香。填𡏞塞壑成狼藉(抱璞琏)。

　　溪梅

　　棱棱瘦骨薄烟笼。尽日溪头送晓风。偏向云中开只眼。冷看荆棘斗英雄(隐元琦)。

　　卧龙松

　　小桥为枕卧苍鳞。古壑无云独露身。犹待春雷风雨作。峥嵘头角出荒蓁(顶目彻)。

　　蜜蜂

　　潮鸣一夕到天光。日夜奔波有底忙。漆桶破时家丑露。百千孔窍看郎当(灵章缊)。

　　千花蕊上刺香时。百草头边得意归。一窍透穿通活路。游行无碍去来飞(天封慈二)。

　　桶底遭君打脱时。从前活计顿抛离。超然不恋旧窝窟。空有层层酿蜜脾。

　　窗蜂

　　空门不肯出。投窗也大痴。百年钻故纸。何日出头时(古灵卓)。

　　萤

　　不是祥光不是星。飞腾活计一身轻。看他一点光明处。黑暗林中作眼睛(古梅友)。

　　扑灯蝇

　　谁是灵光谁许泊。茶毗一个又还来。痴蝇真实痴无比。烂额焦头趁不开(呆翁悦)。

　　跳蚤

　　才闻腥气便来钻。引类呼朋暗打团。触着虽然能𨁝跳。通身依旧黑漫漫(晦山显)。

　　纸帐

　　从来不怕恶风吹。一片寒云四面垂。幸自明明还白白。休来里许撒珍珠(恕中愠)。

　　竹拂子

　　出得泥来节节高。劋除枝叶嗣龟毛。等闲拈向华王座。大地山河也动摇(石门刚)。

　　蒲团

　　周遮无缝影团圞。放倒全身便自安。堪笑昔年棱道者。无端七度被他瞒(素严渊)。

　　雪压梅

　　柔条能任几深寒。野态便宜带雪看。小立风前撑不住。一回斜倚在栏干(汝风杲三)。

　　过云门竹坞

　　踏遍花溪到老槃。一峰天外逼天寒。我来夏尽犹堪赏。香老莲房露未干。

　　火筒

　　两头截断见心空。一窍能生万灶风。谩借渠侬伸口气。死柴头上也通红。

　　命根已断繁枝尽。只眼圆明火宅游。透底为人伸气处。轰雷掣电死柴头(呆翁悦)。

　　煤

　　抱寂千年终不了。全身须要入廛来。尽机备应群生欲。然后身心始得灰(笑岩宝)。

　　馄饨

　　饱齁齁地出头来。叉手当胸擘不开。百沸汤中轻转侧。三心点破绝疑猜(石门刚)。

　　叉手人前且鞠躬。谁知腹里广含容。镬汤深处翻身转。咬破方知味不同(古梅友)。

　　汤团

　　工夫做倒圆成处。自然洁白绝纤埃。深深锅里翻身出。便是痴人也口开(石门刚)。

　　寄龙团茶与杲和尚

　　苍壁团团不暗投。舌端有眼似离娄。莫言茗碗无三寸。解问如何是赵州(曾文清)。

　　东坡羹

　　分外浓甘黄竹笋。自然微苦柴藤心。东坡铛内相容摄。乞与馋禅掉舌寻(洪觉范)。

　　闻角

　　幽幽寒角发孤城。十里山头渐杳冥。一种是声无限意。有堪听有不堪听(东山演)。

　　秋夜

　　漠漠空江烟水寒。虚窗生白乱星攒。起看天末来鸿影。半落黄芦半落滩(隐明纶二)。

　　汉宫秋

　　摧秦夷项埽鸿沟。百战功高莫与俦。礼乐荒唐温树死。月华犹照汉宫秋。

　　雷篆

　　听法天龙百万俱。空山曾驻阿香车。千年画栋留遗路。雷火苍烟秘玉书(玉芝聚)。

　　翡翠

　　见说炎州进翠衣。网罗一日遍东西。羽毛亦足为身累。那得秋林净处栖(一初仁)。

　　竹虾蟆

　　透出根身易却形。心空一切况苍蝇。不知有甚不平事。祇是常常努眼睛(呆翁悦)。

　　铁牛

　　百炼炉中辊出来。头角峥嵘体绝埃。打又不行牵不动。者回端不入胞胎(常藏主)。

　　谢惠数珠

　　南询初不失程途。收得金刚脑后珠。两手持来亲献我。光明炯炯破昏衢(应庵华)。

　　香炉

　　有耳闻声一似聋。无容余物动乎中。灰心未必常如此。赢得清烟便不同(幻有传)。

　　开荒

　　莫愁荒秽草根深。要在当人着意真。扶起犁锄能用力。石头土块也翻身(呆翁悦十)。

　　清种

　　当阳拣辨绝周遮。到手休轻放过他。若是模糊在败种。异时端的见焦芽。

　　雨谷

　　粒粒不教落别处。撒开捏聚任他为。灵芽护惜还须委。土面灰头应待时。

　　栽禾

　　休云辨地实从苗。立意栽培识用高。手眼当人能逸格。根灵土瘦亦坚牢。

　　耘草

　　锄头如不倦殷勤。异草何曾得见闻。清楚本根能历历。野蛙鸣叫任纷纭。

　　飏花

　　禾秀蓬蓬花异常。祖翁田地尽馨香。诸禅且谩生欢喜。风雨须防早晚狂。

　　车溉

　　虽然眼见是嘉禾。也要时时润泽他。尽道荣枯凭雨露。机关别有得知么。

　　垂实

　　茎茎且喜渐低头。我亦欣欣望有秋。欲得香飘须待熟。老农不审忍饥不。

　　刈获

　　到此须防没脚泥。和根截断始称奇。逢人若问青黄色。好举禾镰直示伊。

　　炊尝

　　甑香饭熟豁双眉。功用方知不汝欺。白汗不缘蓑笠透。而今安得顿忘饥。

　　洗笔

　　古人信文字。字字从此出。天下心不欺。尔亦有阴骘。濯之遗孺子。念兹未应失(明教嵩)。

　　竹杖

　　截断尘根便不同。拄天拄地任纵横。赤条条地无枝叶。一节空兮节节空(阳山授二)。

　　墨斗

　　竟日孤圆墨与邻。并无文字与人论。从他曲直难分辨。一线相通便见真。

　　托钵

　　一自西干抟量出。却来东震表单传。囊藏有意存函盖。展托无心口向天(菩提朗)。

　　眼镜

　　作就规模自一双。向人鼻上露堂堂。总饶眼有筋千尺。一鉴分明绝覆藏(智观慧二)。

　　风鸢

　　纸鸢纸鸢。耀日参天。翻腾翥翼。者边那边。

　　古高僧图

　　身肥似鹤𩯭毛秋。拄杖横眠大地收。千古寒潭清彻底。不开唇吻见咽喉(天岳昼四)。

　　埽尽风波图

　　渠侬特煞用工夫。万顷风涛一埽枯。试问未拈苕帚柄。纤毫着得力还无。

　　送秋涛赴明招

　　汝今远走岂徒为。莫忘扶摇直上时。骑取毒龙布雪雨。从来佛祖是盲龟。

　　禅人出山乞示

　　未着草鞋前。毒刺锥人脚。见月忘指时。青天飞一鹗。

　　北风上茅屋(钦山树可)

　　北风上茅屋。声声如折竹。竹折我不嗔。竹浅云难宿。

　　次觉范洪禅师捕鱼韵

　　观津

　　守网卢公笑若为。何如湣计向江湄。海门乘兴还来迬。潮落潮生好趁时(梦庵格)。

　　放艇

　　霜落寒潭秋水清。西风阵阵叶舟轻。朱泾去后谁堪绍。舞棹呈桡几个明。

　　设饵

　　投筌浅水笑孤寒。要得鲸[魚*敖]海上看。祇有任公堪共语。犗将五十钓头安。

　　垂纶

　　捞虾捞蚬世偏多。断港颓沟奈浊何。锦鲤自然潜巨浸。不妨千尺擿清波。

　　浮定

　　水面飘摇莫问风。浮沉先鉴任西东。离钩三寸如能道。桡下翻身孰与同。

　　应掣

　　不犯清波那得知。才吞香耳便乘时。一声泼剌随竿起。方信前功不浪施。

　　串穿

　　落花流水暮春天。钓罢孤篷且昼眠。觉后将鱼收拾去。柳条折向绿阴穿。

　　登岸

　　既得金鳞心便休。长歌拨棹倚归舟。绿杨堤畔漫天雪。无限风光到岸头。

　　市鲜

　　金沙滩外绕红尘。售主难逢几度巡。琐子骨归西土去。马郎空自忆闺人。

　　得价

　　青钱白镪出高门。尔汝招呼季与昆。红蓼白苹恣笑傲。逍遥泽国度朝昏。

　　杂毒海卷六
卍新纂续藏经第 65 册 No. 1278 禅宗杂毒海


　　杂毒海卷七

　　京都柏林嗣祖沙门　性音　重编

　　题号

　　古帆

　　昔年到岸曾收卷。今日因风又展开。若要随他那边去。不妨洗脚上船来(淐庵)。

　　古镜

　　从来夜叉菩萨面。当台一照没踪由。就中磨灭不得处。黄鹤楼前鹦鹉洲(灵叟源)。

　　古樵

　　空劫已前无影树。撑天拄地赤条条。新州有个卖柴汉。收拾将来一担挑(石屋珙)。

　　一从斫倒岩前树。几见枯桩带藓斑。年去年来堪笑我。斧头又被蛀虫钻(石门来)。

　　西岩

　　北岭南边南岭东。都卢无处觅渠踪。谁知月落猿啼处。峭壁悬岩有路通(东谷光)。

　　春谷

　　东君长不老。祇在乱山隅。一点阳和气。高声唤得回(西岩惠)。

　　柏岩

　　苗裔忽生岩石裂。不同松桧拂云长。苍苍无一闲枝叶。子落藂林也有香(大川济三)。

　　枯海

　　一沤未发识根源。万浪千波总妄传。惟有珊瑚枝上月。夜深依旧向人圆。

　　断桥

　　瞎驴一踏两头空。便与寻常路不通。寸步却成千里隔。憧憧多在半途中。

　　瞎翁

　　平生不是眼无筋。暗处工夫用得亲。信步堂堂行大道。相逢多是撞头人(璞庵)。

　　无碍

　　三家村里讴歌去。十字街头烂醉来。红粉佳人归宿处。伽黎倒搭舞三台(大川济)。

　　无为

　　噇眠噇饭度春秋。佛法从教烂却休。若谓全身都放下。一丝头是一丝头(西岩惠)。

　　无禅

　　平生有口不谈玄。向上谁言有别传。缺齿老胡元不识。迢迢依旧返西天(东谷光)。

　　顽极

　　千古生公台畔石。从来与我是同俦。我侬更胜渠些子。说到驴年不点头(西岩惠二)。

　　大嗔

　　迅雹打翻千世界。暴雷轰破五须弥。直饶惊得虚空坠。未抵渠侬性发时。

　　山外

　　背向千峰笑展眸。楚云寥落远烟浮。平芜断处休相问。正恐行人借路问(石田熏)。

　　跛翁

　　坐立俨然无一事。出门入户便乖张。脚跟点地不点地。自有旁人说短长([仁-二+幻]堂仁)。

　　病翁

　　见人无力下禅床。已是肝肠不覆藏。若是不能知痛痒。跨门未免错商量(偃溪闻)。

　　懒翁

　　垂垂白发已忘年。折脚铛边息万绿。百鸟不来花自笑。日高三丈尚酣眠(佛照光)。

　　牧翁

　　千簇云山万壑流。没踪由处有踪由。老来收放便垂角。不在春风百头(铁脚)。

　　死翁

　　青天白日露尸骸。大地众生眼不开。若是他家真嫡子。三千里外献棺材(良山)。

　　退翁

　　一从放下便知羞。更不人前强出头。寒涕垂颐衣露肘。纵横无处不风流(西岩惠)。

　　樵屋

　　枯者是兮荣者是。一刀两段没商量。尽情收拾归来也。半掩柴扉春昼长(虚舟度)。

　　无华

　　单单祇卖死猫头。万两黄金未足酬。不比寻常生药铺。竞将百货诳时流(求首座)。

　　默翁

　　饱谙世事慵开口。会尽人间祇点头。莫道老来无伎俩。更嫌何处不风流(无门开)。

　　雪收

　　整顿蓑衣御苦寒。自家水牯自家看。白漫漫处无香草。笛弄梅花过别山(大川济)。

　　月航

　　平如镜面曲如钩。落在波心搅不浮。索性一篙都摵碎。冬冬擂鼓转船头(参寥)。

　　鼎山

　　万煅炉中铸就时。十分重似五须弥。有人下得全提手。烂煮虚空供养伊(左溪)。

　　刖翁

　　几年抱璞觅知音。两度遭伤恨转深。从此人前辊将去。了无脚迹与人寻。

　　古田

　　劫初片地没高低。着脚分明三尺泥。卖与买人谁是主。一犁春雨鹁鸠啼。

　　古渡

　　五百生前过一遭。那时早已涉波涛。即今底事如何举。水若涨时船自高。

　　铁树

　　剑戟林中识得渠。黑[甐-瓦+皮]皱地没荣枯。试将根底推排看。孤硬无如者一枝。

　　雪樵

　　拶到孤峰不白处。全身犹堕棘林中。到家担子两头脱。柴自青兮火自红。

　　珠霰飘飘柴在肩。且谋烧火过残年。庭前此际无人立。炉内凭谁续断烟(元叟端)。

　　一庵

　　不着划时全体露。拟承当处转乖张。更言万法归何处。门掩湖山春昼长(浙翁𤥎)。

　　损庵

　　六处虚名不假修。七穿八穴有来由。霜风霰雪纵横入。不是愁人也着愁(大川济)。

　　祖关

　　千重铁壁势磨空。东土西干信不通。伎俩尽时挨得透。脚头脚底起清风(石溪月)。

　　雪庭

　　一度寒来不可禁。森罗万象尽平沉。个般门户谁能入。着脚分明三尺深(大川济)。

　　霞浦

　　彤影重重蘸碧流。几回错认锦江头。及乎光彩消磨尽。元是白苹红蓼洲(月坡明)。

　　半村

　　都卢祇有三家地。分得生涯在那边。犬吠鸡鸣无两样。春风却隔一溪烟(闲极岑)。

　　古桃

　　仙苑春风几奏名。三千年实结初成。曾将一点枝头血。换却灵云两眼睛(希叟昙二)。

　　凯翁

　　曾飞铁骑破重围。赤手扬鞭得胜归。沙漠已成歌舞地。自皤双鬓对斜晖。

　　无参

　　得罢休兮便罢休。南询着什么来由。谁知五十三知识。门掩西风一样秋(雪岩钦)。

　　无碍

　　一处通兮处处通。如风过树月行空。藕丝窍里轻弹指。推出须弥第一峰。

　　月屋

　　灵山话与曹溪指。卖弄清光共一家。不信但从今夜看。又移梅影上窗纱。

　　海门

　　泼天门户难遮掩。偏向洪波险处开。不是弄潮潮里汉。拚身能有几人来。

　　业风吹起浪如山。多少渔翁着脚难。拚命舍身挨得入。方知玉户不曾关(常藏主)。

　　闲田

　　秦不耕兮汉不耘。钁头边事杳无闻。年来也有收成望。半合清风半合云(野翁同)。

　　木翁

　　不知天地本无根。到老全无刀斧痕。倩得同行个上座。夜来扶过落花村。

　　梦庵

　　依依云护石床寒。睡里生涯尽自便。门户打开星似了。一拳赢得枕头眠。

　　三世如来眼未醒。昏沉妄想立门庭。客来不把拳头竖。寐语从他隔壁听(天如则)。

　　灭堂

　　瞎驴一喝惊天地。临济家风始大张。累及儿孙成话𣠽。无门无户可承当(浙翁𤥎)。

　　无牛

　　桃林花落草离离。失却绳头拍手归。几度野田春水白。隔烟愁听笛横吹。

　　雷峰

　　一声掩耳不及处。百里震惊山岳摧。若是于心无愧底。坐观云散碧崔嵬。

　　蓦地如将铁鼓挝。眼头电影走金蛇。谁知昨夜峨嵋顶。惊得象王花入牙。

　　铁面

　　百金刚杵力难摧。此相何曾堕母胎。自是岭南明上座。绣针眼里出头来。

　　白岩

　　夜半看来与昼同。峭巍巍地又玲珑。飞来片雪无寻处。空得空生翳一重。

　　天庵

　　日月两轮为户牖。衲僧活计未萧条。不知三十三重外。烂却春风几许茅。

　　石关

　　岩岩为壁薜萝门。天巧浑无斧凿痕。百鸟不来云自合。竖拳消息与谁论。

　　石田

　　石上栽田世所稀。老农闻得也攒眉。有人下得泥犁种。别甑炊香供养伊。

　　方庵

　　者一坐具地。生涯谁得知。夜来四檐雨。诚尽我家私。

　　绝待

　　上无攀仰下无依。大地空来更是谁。祇个己灵犹不重。有何巴鼻与人知(谷源道)。

　　了翁

　　踏断草鞋。拗折拄杖。彻底风流。匙挑不上。拟问如何。劈面便掌(断桥伦)。

　　月浦

　　吞却七个与八个。十分圆处曲如钩。鱼翁一棹百杂碎。笑入芦花万里秋(东屿海)。

　　竹房

　　碧云堆里六窗深。翻忆香严错用心。有手不抛闲瓦砾。且铺一榻对清阴(空岩有)。

　　雷隐

　　白日青天轰一下。掀翻海岳裂虚空。三冬不用行春令。藏在无阴阳地中。

　　如翁

　　闲眠闲坐又闲行。那事不知何似生。因到水边看白发。秋风吹着两三茎。

　　明叟

　　鉴尽昏昏烛尽幽。日轮当午月当秋。空来宇宙无知己。赢得春风到白头。

　　镜空

　　垢尽尘消体自圆。彩鸾无影不重悬。仰山擎处打不破。炫耀门庭五百年。

　　憩庵

　　外息诸缘鱼止泺。内心无喘鸟栖芦。老胡开者般门户。带累儿孙在半途。

　　密室

　　祇者方方一丈中。缦天网子百千重。放一线道通汝气。黄梅夜半送卢公。

　　石翁

　　五百力士拽不动。空生顽坐几风霜。巴歌唱罢无人会。春草春花满地香。

　　空海

　　返观观尽复何观。清净弥漫一埽干。月照毒龙眠不得。又从平地起波澜。

　　实翁

　　不离生灭是圆常。花落花开见自忘。老眼一双无著处。秋篱间看菊花黄。

　　无范

　　德山棒落青天雨。临济喝轰平地雷。镕尽规模空佛祖。更将何法示方来。

　　无在

　　三回五度打柴扉。将谓云深未得归。把手话来元不似。断桥流水夕阳微。

　　足庵

　　日用何曾有欠亏。四边门限不曾移。若言知止方为止。沧海依然似漏卮。

　　毒海

　　洪波浩渺浪翻空。一滴无非鸩酒同。斫额望风心胆裂。不知将底济鱼龙。

　　无得

　　梦里堆藏总是金。一场富贵喜难禁。枕头扑落忽惊起。四壁清风无处寻。

　　无言

　　有口祇堪闲挂壁。不将一语当宗乘。看他渊默雷声处。未许毗耶老净名(古鼎铭)。

　　圆中

　　转辘辘地。如盘走珠。向外寻觅。天地悬殊(了堂一)。

　　诺庵

　　自唤一声还自应。知伊未是到家时。如今门户天然别。未到家时也许伊(千岩长)。

　　大彻

　　虚空宽廓犹嫌小。透底何妨透顶头。吾祖口门端的窄。过窗之后更无牛。

　　无庵

　　谁曾架此三间屋。又是何人借住来。祇把虚空为壁落。从教门户泼天开。

　　月舟

　　冰轮夜冷水天空。万里清光一桌中。七百高僧撑不上。黄梅赢得送卢公(元叟端)。

　　古耕

　　威音王世垦荒丘。留与儿孙种复收。今代未知承佃法。教人空手把锄头(天如则)。

　　晦空

　　千灯不照六窗寒。光影俱忘始解看。三万二千人去后。至今门户黑漫漫(中峰本)。

　　逆流

　　出源便遇打头风。不与寻常逝水同。浩浩狂澜翻到底。更无涓滴肯朝宗。

　　藏山

　　等闲掇转太虚空。百亿须弥不露踪。尽大地人寻不见。是谁收在一尘中。

　　太古

　　七日庄周才凿破。百千诸佛未投胎。衲僧一个闲名字。端的亲从那畔来。

　　无隐

　　眼见耳闲元不隔。昼明夜暗绝商量。本来成现何多事。切忌当机自覆藏。

　　古田

　　七佛如来陈佃户。五千余卷旧镃基。稻花香熟黄云老。多少儿孙不自知。

　　省庵

　　一声幽鸟到窗前。白发老僧惊昼眠。走下竹床开两眼。方知屋外有青天。

　　定叟

　　为人散乱现威仪。千劫浑如坐片时。白日未曾轻动着。西风吹白两茎眉。

　　秋江

　　气肃风清遍界凉。数行新雁度潇湘。一天好景凭谁委。两岸芦花对夕阳(杰峰愚)。

　　云庵

　　或淡或浓拖雨去。半舒半卷逆风来。为怜途路无栖泊。却把柴扉永夜开(高峰妙)。

　　无镜

　　从来一法何曾立。祇个容成也不留。却笑双林还有照。尚来临水自观头(南石琇)。

　　无岸

　　举头四望白弥弥。南北东西竟莫知。不用篙篙撑到底。回头便是上船时(石屋珙)。

　　石岩

　　千寻拔地青如玉。万丈凌云硬似钢。望见险巘多退步。有谁撒手肯承当。

　　无敌

　　眼空湖海气凌云。杰出藂林思不群。古往今来谁是我。得饶人处且饶人。

　　钓雪

　　百尺竿头一缕丝。没提撕处急提撕。离钩三寸忽抛却。正是虚空粉碎时(无文灿)。

　　友岩

　　最难知是结交心。铁壁银山百万寻。生死两岐俱识破。石头大小尽黄金(楚石琦)。

　　梅叟

　　看到南枝又北枝。从教两鬓白如丝。幻花灭尽留真实。正是青青着子时。

　　息庵

　　百尺竿头罢问津。孤峰绝顶养闲身。虽然破屋无遮盖。难把家私说向人(常藏王)。

　　古松

　　劫初无地着灵根。直下谁知有茯苓。子落藂林成大树。万年不改四时青(千岩长)。

　　小庵

　　个叶为苫煞有余。一微尘里构庵居。虽然毫发无容处。万象森罗听卷舒(笑岩宝)。

　　山居

　　一池荷叶衣无尽。数树松花食有余。刚被世人知住处。又移茅屋入深居(大梅常)。

　　千峰顶上一间屋。老僧半间云半间。昨夜云随风雨去。到头不似老僧闲(志芝庵主)。

　　山中住。独掩柴扉无别趣。三个柴头品字煨。不用援毫文彩露(志庵主)。

　　万机休罢付痴憨。踪迹时容野鹿参。不脱麻衣拳作枕。几生梦在绿萝奄(志庵主)。

　　竹笕二三升野水。松窗五七片闲云。道人活计祇如此。留与人间作见闻(和庵主)。

　　故园归路隔天涯。绝顶闲房且寄家。翻罢贝多山月好。一棚花影漾袈裟(元叟端)。

　　拙直自知趋世远。疏愚赢得住山深。现成活计无他物。祇有[甐-瓦+皮]皱杖一寻(淳藏主十二)。

　　屋架数椽临水石。门通一径挂藤萝。自缘此处宜投老。饶得溪云早晚过。

　　自笑疏狂同拾得。谁知痴钝若南泉。几回食饱游山倦。祇么和衣到处眠。

　　无心间淡云归洞。有影澄清月在潭。此景灼然超物外。本来成现不须参。

　　随身祇有过头杖。饱腹惟凭折脚铛。几度遣闲何处好。水声山色里游行。

　　瓦炉爇处清烟蔼。铁磬敲时晓韵寒。一串数珠粗又重。拈来百八不相瞒。

　　一瓢颜子非为乐。四壁相如未是高。争似山家真活计。屋头松韵泻秋涛。

　　数行大字贝多叶。一炷粗香古柏根。石室静延春昼永。杜䳌啼破落花邨。

　　渔父子歌甘露曲。拟寒山咏法灯诗。深云勿谓无人听。万象森罗历历知。

　　坐石已知毛骨冷。漱泉常觉齿牙清。个中有味忘归念。身老无余合此情。

　　幽岩静坐来驯虎。古涧经行自狎鸥。不是忘机能绝念。大都投老得心休。

　　怕寒懒剃髼松发。爱暖频添榾柮柴。栗色伽黎撩乱搭。谁能劳力强安排。

　　萋萋茆舍新秋夜。白豆花开络纬啼。山月如银牵老兴。闲行不觉过峰西(石屋珙十)。

　　满山笋蕨满山茶。一树红花间白花。大抵四时春最好。就中犹好是山家。

　　种了冬瓜便种茄。劳形苦骨做生涯。众人若要厨堂好。须是园头常在家。

　　一日打眠三五度。也消不得许多闲。循环数遍琅玕竹。又出青松望远山。

　　岩房终日寂寥寥。世念何曾有一毫。虽着衣裳吃粥饭。恰如死了未曾烧。

　　半窗松影半窗月。一个蒲团一个僧。盘膝坐来中夜后。飞蛾扑灭佛前灯。

　　饭炊五合黄陈米。羹煮数茎青荠苗。淡薄自然滋味好。何须更要着姜椒。

　　一天红日绕东南。自㧞青苗插瘦田。布裰半沾泥水湿。归来脱晒竹房前。

　　居山那得有工夫。种了冬瓜便种瓠。设使一毫功不及。许多田地尽荒芜。

　　老来无事可干怀。竹榻高眠日枕斜。梦里不知谁是我。觉来新月到梅花。

　　地炉黄独终无味。屋角青松未有花。红叶不题流水去。春山多少好人家。

　　黄叶任从流水去。白云曾便入山来。寥寥岩畔三间屋。两片柴门竟日开。

　　蓬头垢面个头陀。天下禅和不奈何。便是佛来须吃棒。如今年老却成魔。

　　麦陇风清梅雨住。种瓜栽菜人无数。闻鼓声归吃饭来。锄头倒挂门前树。

　　石上打眠还打坐。松间行去又行来。白云影里山无数。黄鸟声中花正开。

　　冬瓜棚外种胡卢。茄子更栽千百株。九丈舌头三百口。且同一夏住茆庐。

　　四五月里竹叶落。万木青青梅子黄。冷地看他生死事。如何空过好时光。

　　佛法文章一字无。柴床对客㭰卢都。胸中流出盖天地。潦倒岩头牙齿疏(天如则二)。

　　忆在苏堤过六桥。小番罗帽被风飘。满头带得湖山雪。几度骄阳晒不消。

　　闲来石上玩长松。百衲禅衣破又缝。今日不忧明日事。生涯祇在钵盂中(灌溪昌)。

　　我也无端盖把茆。碌砖徒自向空抛。山深不见一人至。打着元来是树梢(何庵)。

　　月在水中捞不上。徒劳[翟*支]碎水中天。夜深山寺开门睡。月自飞来到面前(横川珙五)。

　　称心称意可长保。上苑名园春日花。一个尖头茆屋底。长年无事道人家。

　　七十二峰波面出。卢公去后石屏存。高歌数曲游三日。图画又添僧一尊。

　　千丈岩根芋火香。天上日轮正卓午。东土西干无祖师。白发老僧七十五。

　　佛佛授手无多子。祖祖相传似海深。昨夜西风撼门扇。天明无迹可追寻。

　　栗色伽黎千百结。倚松扪腹看云飞。有人问我云山趣。向道春深笋蕨肥(愚谷智)。

　　山中十日九日雨。树头青子落不住。白犬寻踪入草间。惊起竹鸡飞上树(恕中愠)。

　　一树青松一抹烟。一轮明月一泓[日/水]。丹青若写归图画。添个头陀坐石边(无见睹)。

　　新缝纸被烘来暖。一觉安眠到五更。闻得上方钟鼓动。又添一日在浮生(蓬莱圆)。

　　生涯满目是青山。一榻翛然屋半间。不是老僧夸富贵。日间闲又夜间闲(吴翁)。

　　溪上坐来久。溪声流水长。隔篱烟上竹。道者煮茶汤(暮翁)。

　　占得溪房最上层。山中抛却一堂僧。小园祇在栏杆下。自摘青梨杂饭蒸(东石)。

　　背负斜阳出西堰。春云狼藉藏春阪。过一溪桥见一邨。人声渐近松声远(雪山杲)。

　　乘闲偶出青山去。日暮归来趁野泉。谷口是曾风雨过。草堂修竹乱春烟(玉芝聚)。

　　梅花昨夜破寒汀。晓日初融露尚零。无事道人翻有事。一枝先供佛前瓶(唵[口*覺]香)。

　　送雨风无力。流花水不情。啼春枝上鸟。今日更分明(汰如河)。

　　半生株守独家邨。爱月常常不闭门。枯木作庵伸脚睡。风流不减雪峰存(惟一润)。

　　杂毒海卷七
卍新纂续藏经第 65 册 No. 1278 禅宗杂毒海


　　杂毒海卷八

　　京都柏林嗣祖沙门　性音　重编

　　山居

　　三间茅屋从来住。一道神光万境闲。莫把是非来辨我。浮生穿凿不相关(隐山)。

　　一杯晴雪早茶香。午睡初醒春昼长。拶着通身俱是眼。半窗疏影转斜阳(雪岩钦)。

　　春山笋蕨正蒙茸。好把黄粱彻夜舂。莫谓西来无此意。祖师浑在钵盂中(大梅英)。

　　山静课花蜂股重。林空含箨笋肌明。倚栏不觉成痴兀。又得黄鹂唤一声(石林巩)。

　　紫蕨伸拳笋破梢。杨花飞尽绿阴交。分明西祖单传句。黄鹂留鸣燕语巢(柏堂雅)。

　　就树缚茅成屋住。拾荆编户傍溪开。是他懒瓒无灵验。惹得天书动地来(布衲雍)。

　　冷风疏雨做新年。寂寞寒冰古涧边。暖阁地炉煨榾柮。送穷不用更烧钱(冰谷衍)。

　　草堂秋似广寒宫。金色花开碧玉丛。坐久不知凡骨换。天香清散月明中(天真则二)。

　　茶罢焚香独坐时。金莲水滴漏声迟。夜深欲睡问童子。月上梅花第几枝。

　　无事山房门不开。土阶春雨绿生苔。此心将谓无人委。幽鸟一声何处来(大巍伦)。

　　竹里编茅倚石根。竹茎疏处见前邨。闲眠尽日无人到。自有清风为埽门(显忠)。

　　煮菜无盐懒去赊。化粮道者未还家。一条百衲拈来看。昨夜霜添瓦上花(呆庵庄三)。

　　荞麦花开晓日晴。唤来童子听叮咛。好将紫芋收归了。𢹂取长镵劚茯苓。

　　处世心如腊月冰。住山自笑百无能。菜羹且莫熬油者。留点堂前供佛灯。

　　鼓腹而游是何日。无事乘闲向溪立。溪风晚生溪树寒。溪上落花高一尺(法杲　四)。

　　买山开地别为家。折雾盘云小径斜。人迹如今到不到。侵阶祇看紫苔花。

　　麻制衣裳草结庐。疏人先就我身疏。得车失马都休问。万事我今面壁初。

　　山红草碧万点萤。树中落落黄茅亭。微风吹座更吹我。明月照人还照经。

　　昨夜秋风忽作威。白云和叶晓还飞。幽人不用频频埽。况此山深客到稀(幻有传)。

　　岂为老来登眺少。却因病后得闲多。呼童洗砚无他事。重写当年破院歌(雪涧)。

　　寰中独许五台高。无位真人伴寂寥。一任诸方风浩浩。常空两眼视云霄(孤月澄五)。

　　甘贫林下思悠悠。竹榻高眠石枕头。格外生涯随分足。都缘胸次略无求。

　　自住丹岩绿水傍。了无荣辱与闲忙。老僧不会还源旨。一任青山青又黄。

　　深隐岩阿不记年。名缰利锁莫能牵。七斤衫子重联补。日炙风吹寂转鲜。

　　飒飒春风和鸟哀。清音直到耳边来。炉烧柏子端然坐。对月残经又展开。

　　凝眸终日对青山。石几炉烟意自闲。悬榻久无高士驾。划然长啸白云间(天隐修二)。

　　大千总是一茅庐。善恶都从个里居。长的长来短的短。得便宜处失便宜。

　　荆溪阳羡佳山水。无福消受也难居。翠竹苍松千万顷。红尘飞不到庭除(均实水)。

　　山中有居薜萝下。山中有人瘦入画。人兮归来勿久淹。莫遣萝阴逐时化(雪峤信十五)。

　　春云裂破一声鸟。七片五片花飞沼。清冷莓苔烂石头。新鲜薜荔穿林杪。

　　老倒扶寒破衲遮。黄昏眠去五更鸦。通身是痛医难治。同病相怜谁作家。

　　帘卷春风啼晓鸦。闲情无过是吾家。青山个个伸头看。看我庵中吃苦茶。

　　秋光一度正将残。野菊无香木叶干。入骨半窗寒雨过。愁人不在布衣单。

　　半天红日照青峦。草荐封门睡正酣。莫道老僧真个懒。起来吹火怕风寒。

　　青山茅屋洞云齐。石壁烟萝鸟合栖。谁道我年三十五。一身禅病懒如泥。

　　昨夜梦回茅屋冷。石床生笋灶生苔。粮空正欲寻知己。一片白云溪上来。

　　居山道者如何说。天际无云月上竿。老兔地边偷菜吃。齿寒嚼嚼又看看。

　　一间破屋云为幕。半树枯梅雪作花。炉暖不知人睡去。梦回天晓竹林鸦。

　　过桥数里道人家。乱放疏篱白豆花。扶杖科头望云到。烧香促膝吃杯茶。

　　卜筑青山身便安。黄毛卷雪火炉寒。添些骨董煨些粥。云到柴门月已残。

　　三分月色七分秋。黄叶疏疏共水流。莫道寒光消落尽。更留烟雨在枝头。

　　宜花宜雨草分香。断续歌声山梦长。春老不啼樵径晚。离离曲曲水云乡。

　　从头简点总无能。枯木岩前老衲僧。信步𢹂筐寻野菜。攀萝又上一棱层。

　　高居世外绝人求。深种良田自有秋。禅客扣门无可待。与他劈脊一拳头(石车乘)。

　　读经未罢眼如醉。驱遣睡魔无秘方。山堂一枕眠方稳。门外千竿玉送凉(灵溪昱)。

　　邨烟乞食路迢迢。火种刀耕足挂瓢。但得攀缘两字免。红尘无梦到云霄(竺庵威十)。

　　翻土删云驱行者。浇蔬引水课儿曹。莫嫌活计同流俗。佛法长年无一毫。

　　清词喜唱短长调。侍者唯留大小空。一等住山真快活。不分白月与清风。

　　爱行千圣顶𩕳路。喜说诸方剩下禅。身老而今多阁起。人来懒得竖粗拳。

　　横塘十里隐菰蒲。红树邨邨入画图。闻说故人秋兴好。小船昨夜宿西湖。

　　师子游行无伴侣。白云冉冉众峰高。祖师活计埋芳草。三界何曾挂眼梢。

　　情义合时胶入漆。因缘离处火成灰。木人花鸟机关绝。那有一丝恩怨来。

　　了了瞻乌知两月。绿云芳草意迟迟。老年厌说忘情语。新竹满林花满枝。

　　夜深何处是清秋。月在青山云乍收。坐倚绳床开户牖。故乡天尽望西头。

　　野云香带焙茶烟。布谷声频谷雨前。会得一花同净妙。不妨消遣住山缘。

　　三有大城无事客。五浊恶世太平僧。鼻头烈火没些子。肚里寒灰有数升(呆翁悦五)。

　　破旧衲衣缝又补。郎当茅屋拄还撑。不能入众同寒拾。烧火逻斋过一生。

　　深山大泽家风冷。麦饭柴门笑语香。闲踏雪晴乘瘦蹇。冲寒野老惠壶浆。

　　月色一天茗碗白。梅花十树草堂清。此时想个同消受。频看床前折脚铛。

　　少眠每笑祥叉手。多病尝嗟灿赤头。起意年来也改作。与他两个认同流。

　　剃草烧田土脉肥。离离葵藿满荆扉。山厨自足充清供。客至何须更采薇(隐明纶二)。

　　芒鞋踏破寒林色。遍地芬芳缀落梅。野雀餐余香满舌。宫商不是等闲来。

　　一榻松风来枕上。凉生背后最相宜。老侬一种天真乐。万两黄金不让伊(竺堂溥)。

　　晓日微明烟树丛。采芝人立板桥东。平抽石笋花朝雨。淡卷溪云谷口风(东明卓二)。

　　石幢雨霁月华明。自笑频年梦不生。眼底已空今古事。襟怀不让碧潭清。

　　廛居

　　闹丛丛里密提撕。门掩春风日又低。冷地有时亲听得。卖花声在画楼西(舜田)。

　　水居

　　壁黏祖偈风吹落。檐罥蛛丝雨打开。满径绿阴花落尽。门前百鸟不曾来(南石琇)。

　　船居

　　千尺丝纶直下垂。一波才动万波随。夜静水寒鱼不食。满船空载月明归(船子诚二)。

　　三十年来海上游。水清鱼现不吞钩。钓竿斫尽重栽竹。不计功程得便休。

　　叶内翰选日集宾迎优礼作偈辞之

　　昨日曾将今日期。出门倚杖又思惟。为僧祇合居岩谷。国士筵中甚不宜(惟正)。

　　普明牧牛十颂

　　未牧

　　生狞头角恣跑哮。奔走溪山路转遥。一片黑云横谷口。谁知步步犯佳苗(普明)。

　　水草溪边纵意哮。鼻头无系去迢遥。谁知宇踏皆王化。乱踏云山犯稼苗(山茨际)。

　　湘之南。潭之北。头角分明。东触西触(玉林琇)。

　　初调

　　我有芒绳蓦鼻穿。一回奔竞痛加鞭。从来劣性难调制。犹得山童尽力牵(普明)。

　　鼻孔生狞不易穿。一回入草一加鞭。狂心何计能拴续。赖有山童把索牵(箸庵问)。

　　少护头。多捕尾。月下风前。盛溺埽屎(玉林琇)。

　　受制

　　渐调渐伏息奔驰。渡水穿云步步随。手把芒绳无少缓。牧童终日自忘疲(普明)。

　　熟径难忘欲逞驰。芒绳在手紧相随。岂容逐草寻芳去。昼夜拘拴不惮疲(严𨍏轹居士)。

　　面月白。蹄墨黑。有索有钩。忍饥受渴(玉林琇)。

　　回首

　　日久功深始转头。颠狂心力渐调柔。山童未肯全相许。犹把芒绳且系留(普明)。

　　翻然自肯便回头。满地残红衬草柔。故国有怀情未撇。暗愁春老尚迟留(箬庵问)。

　　远邪蹊。趋正道。步步登高。山长路杳(玉林琇)。

　　驯伏

　　绿杨阴下古溪边。放去收来得自然。日暮碧云芳草地。牧童归去不须牵(普明)。

　　暖风晴日柳溪边。俯首循人意悄然。花落郊原春色晚。相随归去不须牵(闻谷印)。

　　戴寒鸦。履芳草。毛骨馨香。见者道好(玉林琇)。

　　无碍

　　露地安眠意自如。不劳鞭䇿永无拘。山童稳坐青松下。一曲升平乐有余(普明)。

　　寒暑安。忙闲得。故乡宽廓。任出任入(玉林琇)。

　　任运

　　柳岸春波夕照中。淡烟芳草绿茸茸。饥餐渴饮随时过。石上山童睡正浓(普明)。

　　百花溪上柳阴中。饱食和云卧绿茸。歌罢山童无所事。遗鞭枕上睡方浓(闻谷印)。

　　朝陇亩。暮茅檐。随时水草。明月同闲(玉林琇)。

　　相忘

　　白牛当在白云中。人自无心牛亦同。月透白云云影白。白云明月任西东(普明)。

　　撑撑头角卧林中。渠我浑忘云水同。为爱山前刍草细。夜深乘月过溪东(山茨际)。

　　刀砍水。珠断贯。澹泊明志。宁静致远(玉林琇)。

　　独照

　　牛儿无处牧童闲。一片孤云碧嶂间。拍手高歌明月下。归来犹有一重关(普明)。

　　一道寒光万境闲。寥寥四顾水云间。夜深明月归来晚。照彻空王向上关(箸庵问)。

　　失却牛。撞破壁。一个穷身。赤洒洒的(玉林琇)。

　　双泯

　　人牛不见杳无踪。明月光寒万象空。若问其中端的意。野花芳草自丛丛(普明)。

　　人牛谩说绝形踪。何异吹风欲满空。若问还源亲的旨。参天荆棘乱丛丛(严𨍏轹居士)。

　　抛灵符。瞎正目。函盖乾坤。火寒雪毒(玉林琇)。

　　梁山牧牛十颂

　　寻牛

　　忙忙拨草去追寻。水阔山遥路更深。力尽神疲无处觅。但闻枫树晚蝉吟(梁山远原唱)。

　　暂时不在急须寻。莫待渠侬入草深。满目青山何处去。祇消回首自沉吟(千岩长)。

　　见迹

　　水边林下迹偏多。荒草离披见也么。踪是深山更深处。撩天鼻孔争藏他(梁山远)。

　　也知隔远苦无多。祇管贪程作甚么。蹄踏蹄兮嘴对嘴。明明此物更非他(千岩长)。

　　山坡柳岸蹄痕多。子细凝眸是也么。识得迹踪须着力。从今步步要寻它(纳允庵居士)。

　　见牛

　　黄鹂树上一声声。日暖风和岸柳青。祇此更无回避处。森森头角画难成(梁山远)。

　　识得形容认得声。戴嵩从此妙丹青。彻头彻尾浑相似。子细看来未十成(石鼓希夷)。

　　远远忽闻叫几声。隔溪一望草青青。本来鼻孔端然在。纵使嵩公画不成(纳允庵居士)。

　　得牛

　　竭尽精神获得渠。心狂力壮卒难除。有时才到高原上。又入烟霞深处居(梁山远)。

　　撩天鼻孔要穿渠。直待芒绳烂始除。向去不须分皂白。泥牛合水且同居(楚石琦)。

　　牧牛

　　鞭索时时不离身。恐伊纵步惹埃尘。相将收得□□□。羁锁无拘自逐人(梁山远)。

　　甘分山林寄此身。有时亦踏马蹄尘。不曾犯着人苗稼。来往空劳背上人(石鼓希夷)。

　　骑牛

　　骑牛迤逦欲还家。羌笛声声送晚霞。一拍一歌无限意。知音何必鼓唇牙(梁山远)。

　　指点前坡即是家。旋吹筒角出烟霞。忽然变作还乡曲。未必知音是伯牙(石鼓希夷)。

　　历尽溪山始到家。任从落日散云霞。归来不语程途事。何必逢人挂齿牙(纳允庵居士)。

　　忘牛存人

　　骑牛已得到家山。牛也空兮人也闲。红日三竿犹作梦。鞭绳空顿草堂间(梁山远)。

　　栏内无牛趁出山。烟蓑雨笠亦空闲。行歌坐乐无拘系。赢得一身天地间(石鼓希夷)。

　　千重云树万重山。倒卧横眠任我闲。此景画图收不得。谁言身在画图间(楚石琦)。

　　人牛俱忘

　　鞭索人牛尽属空。碧天寥廓信难通。红炉𦦨上曾容雪。到此方能合正宗(梁山远)。

　　人牛双遣露真空。内外无私万法通。莫立纤尘踪迹泯。堂堂何处不归宗(纳允庵居士)。

　　返本还源

　　返本还源已费功。争如直下若盲聋。庵中不见庵前物。水自茫茫花自红(梁山远)。

　　现成公案孰施功。眼不盲兮耳不聋。一一音声诸色相。分明黑白间青红(千岩长)。

　　入廛垂手

　　露胸跣足入廛来。抹土涂灰笑满腮。不用神仙真妙诀。直教枯休放花开(梁山远)。

　　杀人便解活人来。鬣颔何妨又托腮。甘作畜生行异类。重重关锁尽𤈭开(千岩长)。

　　酒肆淫房任往来。莫教脑后露双腮。全身同事全机摄。要使群生眼尽开(梦庵格)。

　　元旦

　　新岁新春雪又浓。森罗万象尽皆同。相逢莫认者般事。筋斗全抛示祖风(师子端)。

　　百年难遇岁朝春。姹女梳妆越样新。惟有东邨王大姐。依前满面是埃尘(高峰妙)。

　　太湖山上贺新年。万象森罗笑揭天。惊得泥牛吞石虎。尘尘刹刹自安然(无用宽)。

　　一年三百六十日。今日分明是初一。会得一兮万事周。世间出世从兹立(费隐容)。

　　立春

　　无影枝头一点春。可怜大地尽埋尘。陈年宿债昨宵尽。错谓今朝又是新(密云悟)。

　　春风才动春花开。春雨相催春水来。惟有通元峰顶石。依前白藓与青苔(无异来)。

　　春风春载入春郊。春蹋春芳春事饶。春日酿春春最丽。春歌春鼓闹春宵(木陈忞)。

　　元宵

　　元宵佳节同欢乐。处处咸然无尽灯。火光烁破胜热面。夜神忽唤冷头疼(大慧杲)。

　　旷大劫来灯一碗。照天照地几人知。要看不尽传持处。兜率宫中梦觉时(恕中愠)。

　　春日

　　两两三三陌上行。春云踏碎一天青。虽然各立风光处。又较侬家半月程(隐元琦)。

　　解冬

　　祖师门下绝人行。深险过于万丈坑。垂手不能空费力。任他堂上绿苔生(保宁勇)。

　　寒食

　　禁烟时节陈寒食。荒冢野田人啼泣。死髑髅上活眼开。鬼神茶饭俱打失(古湛冲)。

　　清明日日爽精神。风送杨花足四邻。分付子规谩啼血。明年更有许多春(雪峤信)。

　　春朝晴日望飞烟。半是人家烧纸钱。本有爷娘浑不识。却看黄土哭苍天(山茨际)。

　　瞬目今年三阅月。一春半在雨中过。西来祖意都狼藉。花落风前知几多(石澜宁)。

　　结夏

　　挥戈佛日不西流。照彻人间洞九幽。从此安居无一事。休将元妙挂心头(龙门远)。

　　西峰结制不寻常。谷满仓兮僧满堂。既得者些根蒂固。大家摇扇取风凉(高峰妙二)。

　　一百禅和三十州。无绳自缚万山头。谁是护身谁是杀。白云影里铁船浮。

　　端午

　　诸方尽吃菖蒲茶。惟我自酌青原酒。儱儱哄哄发颠狂。打落南辰连北斗(唯庵然)。

　　是处人家悬艾虎。灵岩但吃菖蒲茶。莫言淡薄无滋味。毕竟风流出当家(南石琇)。

　　中夏

　　一夏悠悠今已半。克期取证事如何。幻华非幻消磨尽。祇与从前不较多(元叟端)。

　　祈雨

　　山涧水流如凿开。旱年祈雨为民灾。不知云从何处起。祇见雨从头上来(师子端)。

　　遮墺龙王现白龟。应身何事出潭迟。欲知利物及民处。便好为霖济旱时(无相真三)。

　　久旱山川若火焚。龙神何忍卧渊深。愿兴雷电重施雨。以济斯民渴望心。

　　谢雨

　　山僧多幸造灵祠。却感龙天力护持。上泽不知何以报。重来聊复谢恩私。

　　祈晴

　　天关久锁不开容。日夜滂沱鼓黑风。奋性一椎俱击碎。顶门迸出一轮红(高峰妙)。

　　廓然天地清如洗。散尽阴云见古台。物物头头全体露。衲僧正眼自应开(费隐容)。

　　解夏

　　百炼黄金铸铁牛。十分高价与人酬。庭前不有花含笑。又是东山一夏休(东山演)。

　　一个葫芦才倒地。满地葫芦尽倾倒。欲识单传直指禅。今日斗凑得恰好(或庵体)。

　　老矣无心铸铁牛。眼前随分即相酬。庭前叶脱西风起。且喜凌霄一夏休(元叟端)。

　　禅人解夏东西去。莫道腰包趁早凉。三界炎炎如火宅。不知何处是家乡(笑隐欣)。

　　中秋

　　从本无心无可传。何须握地觅青天。无心恰似中秋月。照见三千与大千(元叟端)。

　　土木场中辊一回。平生己眼豁然开。广寒宫殿无关钥。撞破髑髅归去来(无文灿谢修造进严耆旧)。

　　重阳

　　金蕊丛丛带露新。采来烹茗赏芳辰。浮杯何必须宜酒。但有清香自醉人(白云端)。

　　𩖼𩖼篱根菊正黄。妙谈西祖意琅琅。不知谁解闻斯语。堪为宗门立纪纲(罗汉南)。

　　种阳黄菊未成花。落帽无劳忆孟嘉。但得青山长在眼。不妨流水去无涯(开福宁)。

　　时移节换是寻常。过了重阳又一阳。人事自生今日意。黄花祇作去年香(愚庵及)。

　　中峰用处没疏亲。道合宁论主与宾。却笑汾阳强分别。重阳九日菊花新(笑隐欣)。

　　胸中一寸灰已冷。头上千茎雪未消。老步祇宜平地去。不知何事又登高(宜翁观北禅指座)。

　　茱萸鲜嫩菊花香。畅杀陶家醉倒郎。我辈泛觞虽绝分。东篱间玩也无妨(石门雅)。

　　结冬

　　火冷灰寒炭又无。大家兀坐嘴卢都。冷灰堆里忽豆爆。大地通红火一炉(雪岩钦)。

　　拥门黄叶深三尺。冰齿寒泉悬万寻。禁得苦寒忘阒寂。梅开不待岭头春(玉林琇)。

　　冬至

　　群阴剥尽一阳生。草木园林尽发萌。惟有衲僧无底钵。依然盛饭又盛羹(冶殳川)。

　　六阴已极一阳生。佛道还同世道亨。惟有祖师门下客。依前日午打三更(千岩长)。

　　群阴剥尽一阳生。万国欢呼贺太平。日出三竿天四霁。五云独绕九重城(呆庵庄)。

　　谢雪

　　雪覆芦花欲暮天。谢家人不在渔船。白牛放却无寻处。空把山童赠铁鞭(雪窦显)。

　　冻云四合雪漫漫。孰解当机作水看。祇为眼中花未瞥。启窗犹看玉琅玕(中峰本)。

　　捱到虚空粉碎时。空花一任眼前飞。若还别觅安心法。客路漫漫没处归(无文灿)。

　　雪覆千峰光不散。梅开一树暗香飘。西来祖意尽呈露。何用山僧把舌饶(芥庵大)。

　　除夕

　　一年三百六十日。今宵正是结交头。移身换步无多子。六合清风卒未休(大慧杲)。

　　一年三百六十日。日日尘劳事不同。今夜劝君都放下。管教明取少林宗(恕中愠)。

　　浮世光阴自不多。看看又是一年过。夜参欲说无穷事。奈此风头峭硬何(呆庵庄)。

　　春回幽谷见梅新。雪水煎茶乐不胜。谁道夜深年是尽。晓来依旧日东升(山茨际)。

　　一年三百六十日。逗到今朝是除夕。远年帐目尽丢开。摩诃般若波罗密(隐明纶)。

　　送了穷神接好年。家家烧纸揖门前。随乡也把空拳竖。聊当儿孙压岁钱(呆翁悦)。

　　杂毒海卷八(终)
