卍新纂续藏经第 33 册 No. 0626 法华经科拾悬谈卷首


　　No. 626-A 序

　　粤自震旦。机蒙汉庭。兆发大贤。乘运继轨。贝叶重译云臻。乃有四依。愍彼五浊。频击三空法鼓。丕震一极宗雷。迷途得附指南。造修豁开觉路。是以贤首祖翁。法圆顿而立教。遍摄群经。莫不有注。天台尊者。秉破异以提纲。高悬金镜。拂彼遗尘。其如世远人湮。微言就坠。既乏台贤之实。虚丽讲演之名。以致执尘时。茫无所据。负笈者又将安归。幸际先师崛起。一令法运重兴。上承列祖嘉谟。抉开摄生慧目。性相始焉不紊。台贤于是攸分。第以法华流通。独乏本宗著述。复原释尊降灵本致。再考诸佛说法通规根源。检在华严宗趣。已明大钞。爰采彼旨。为判此经。自令大窾全彰。谁云科含半意。呜呼。正欲洪敷演义。岂料忽命传真。四十年来寂寂。那言手泽百千。口内啧啧祇羡风规。嗟我不辰及门也晚。进退几亲道范。往来四炙讲筵。讵独闻见未多。亦复荒庸特甚。第既侧法坛之末。敢忘木本之恩。每眷遗文。叹未合璧。弗揣谫陋。妄为续貂。恨述义未工。徒罹着粪之诮。且落笔滞响。实少振玉之声。谬充宝所初阶。乃为吾侪作俑。罪难逭矣。功实无之。愿得高明。大为更订。务令辅教罔戾。期与科章并垂云尔。

　　康熙岁在乙酉菊月望日秣陵后学智一谨识

　　妙法莲华经科拾目次悬谈卷首弘传序略义科文卷第一之上序品第一卷第一之下方便品第二卷第二譬喻品第三信解品第四卷第三药草喻品第五授记品第六化城喻品第七卷第四五百弟子受记品第八授学无学人记品第九法师品第十见宝塔品第十一提婆达多品第十二持品第十三卷第五安乐行品第十四从地涌出品第十五如来寿量品第十六分别功德品第十七卷第六随喜功德品第十八法师功德品第十九常不轻菩萨品第二十如来神力品第廿一嘱累品第廿二药王菩萨本事品第廿三卷第七妙音菩萨来往品第廿四观世音菩萨普门品第廿五陀罗尼品第廿六妙庄严王本事品第廿七普贤菩萨劝发品第廿八

　　No. 626

　　妙法莲华经科拾悬谈卷首

　　西蜀沙门　佛闲勖𠁼大师　立科

　　门人　智一雪墩　拾遗

　稽首无上尊　　莲华修多罗　　文殊及普贤
　舍利迦叶等　　我以微劣智　　释彼深固藏
　回此功德利　　普愿受尊记

　　将释此经。以悬叙义门及释各解文总科为七门。一教起因缘。二藏乘分摄。三义理分剂。四能诠教体。五宗趣被机。六总释名题。七别解文义。

　　○问。凡遵贤首宗。注经家皆用十门分别。今何惟七。答。观祖注华严时。因见一文一句。悉为结通十方。以显别教主伴具足之无尽。故于注中。乃用圆数。以附本经。结通无尽之旨。此不共义也。凡著述者。如不暇深详。请阅藏祖心经及起信二疏。悬示可知矣。

　　初因缘者。夫圣人设教。必有由致。若须弥巨海。大因方为摇动。今摇如来融金之德山。动深广之智海。非小缘矣。故经云诸佛世尊。唯以一大事因缘故。出现于世。所谓开示悟入。佛之知见也。今将大事因缘。各开七义。略示其概。而言七者。为顺七轴七喻义故。先因七者。一法应尔故。二酬宿因故。三顺机感故。四为摄末归本故。五开因性故。六显果德故。七利今后故。

　　今初言法尔者。夫圣智悬鉴。十界齐收。事纵未然。终始已判。是以乘逐机投。益随教异。故我世尊。御大愿轮。身现五浊。而以十仪五教。广被一切。同登觉岸。无奈别有一类机宜。初虽预入根本一乘法会之内。而却如聋如盲。毫无闻见。是故世尊。从本垂末。初以三乘引摄。待至成熟。而以破异一乘。开其知见。令入佛慧。故经云。是诸众生。应以是法。渐得入道。又云。诸佛世尊。欲令众生开佛知见。使得清净故。出现于世等。皆法尔义也。

　　二酬宿因者。夫法运之开端。由曩修之笃厚。苟悟佛性之至同。自愍群蒙之忽异。非凭先觉。曷拔后昆。是用大悲流演。巧为导引。以酬宿因。宿因虽多。不出愿行二种。初愿力者。经云。如我昔所愿。今者已满足。化一切众生。皆令入佛道。此正以说法华。为酬宿愿耳。二行力者。经云。我所行佛道。普欲令众生。亦同得此道。又云。故为大国王。勤求获此法。遂致得成佛。今故为汝说。皆以今之所说。而酬昔行也。

　　三顺机感者夫圣无常应享于克诚虽曰应由于感而必能应体中先具一种随缘胜用方不虚其所叩故经云佛知彼心行故为说大乘则知彼为说即顺感意也。

　　四摄末归本者。谓摄末由于垂末。而垂末必有能垂之本。五经云。始见我身。闻我所说。正指在昔曾说华严。以为教本。次为未解者。以同教一乘。融实为权。说三乘法。调其劣根。至成熟位。引入佛慧。此则今经。自具一种摄末之力。牵起自体。以为亲因。其垂末之功。亦自属于同教矣。若统论此经力用。应有二种。一者望前。能摄在昔枝末法轮。所被之机。令同于己得闻此经。二者望后。由摄末己。即隐己力。与被初入。同为所引。随彼能同能引。入于华严佛慧。此即归本力也。问。法华自有佛慧。何以远指。答。此彼佛慧。本无二致。由经云我今亦令得入佛慧之语意。则明是率后归前。如同路者。未有后至。不随前导者来。是故华严其犹大海。能纳众流。而此经如大海口。能摄众流。复能令有所归。收功胜大。

　　五开因性者。谓如经说佛知佛见。及广大之寿量。皆缘众生性本自具。若性非金玉。虽琢不成宝器。良以众生抱性德而为体。依智海以为源。但相变体殊。情生智隔。今令知心合体。达本忘情。故谈斯经。以为显示。所谓诸法。有如是性。如是相等。故须开也。开示义下法说中。当为广显。

　　六显果德者。夫凡情未尽。圣境难窥。一遇非常。茫然无措。故刹那内。讶八岁之疾成。而伽耶中。昧久如之远证。不蒙圣谕。曷晓玄微。况加王子之覆讲。燃灯之得记。宁不直覆远本。是故地涌多耆。真同父少子老。无怪补处之犹迷也。及闻说广大之寿量。方悟果德之难思。其领益者甚。至得一生速证无上者。以一四天下微尘数计。遂令会众发愿思齐。

　　七利今后者。谓诸众生。既等有佛之知见。佛之寿量。是故现未广利无边。然在法会闻说者。固已得益。至佛灭度后。并今之见闻全经下至一偈一句者。悉入如来悬记光中。咸由经功之所致也。

　　第二明说经缘者。谓一切经首。说时方人等。皆是缘也。亦有七种。一者依时。二者依处。三者依主。四依三昧。五依现相。六依请者。七依听者。

　　今初。夫圣本无生。应成嘉会。必大有所益。此彼缘熟。然后乘时启运。而群生咸趋矣。是以大通十劫静坐。我佛三七思惟。皆待时也。时至教兴。非偶然矣。故云。所以未曾说。说时未至故。又云。今正是其时。决定说大乘等。问。真文不泯。灵境恒存。故顗大师。得法华三昧时。见灵山一会。俨然未散。复何兴废之有。答。此乃深信解相。若论释宫之一降。鹫岭之三周。自属告成。非所类也。

　　第二依处者。夫证穷真际。则能所双亡。俯应群机。则依正宛尔。曰染曰净。乃自乃他。皆涉世之芳规。度生之善巧也。何则非现身。无以摄归来之志。非严土。无以憩趋向之踪。故必控驭灵境。乃可托其迹。而怡其神也。故经云。我从成佛已来。常在灵鹫等。明依处也。问。大经云。佛身充满于法界。何云常在灵鹫。答。岂不见。即此偈下句云。普现一切群生前乎。又须知。佛身虽周法界。摄机常在此山。且如此土。清凉一山。因大孚灵鹫。尚得称为三千之最。况今正属佛土乎。又可为未能直解唯心者。示有一定之趋也。问。今说此经处。为染为净。答。就佛而言。则优劣齐。驱随机而见。则染净殊分。经云。众生见劫尽。至天人常充满等。亦如六道。同见一水。须知。忘染净见者。始能具见染净。其随染净中者。则不能此彼互见矣。私谓。无论大小二乘。凡未得变易身已前。其所见之土。大约随所居之同分而见故。三根所见。同是五浊。以圣道。但能灭惑。不灭报故。又须知。三变净土。非待佛来正应机耳。若通论。所见应有四句。一唯见染。即未离分段。大小二乘人所见者。二唯见净。即已得变易。大小二乘人所见者。三染净具见。即佛应身。随机同见之土。四俱泯。即约佛自分言。以染净相尽故。又上二句。且据权教未回心未入实者言之。若已入正定聚者。即得少分同佛所见。以能知法如幻故。然亦有二种。若未断结者。当于入观时。得同佛见。若已断正使者。无论出观入观。俱可少分同佛所见。复有四句。一唯染。谓娑婆覆净相故。二唯净。谓三变后所见故。三亦染亦净。谓于三变处。复见大海龙女故。四非染非净。谓法性土中。尚无有净。复何言秽。若再约鹫岭一山言之。应更有通局四句。一唯局。谓具五浊者所见故。二唯通。谓佛之常随众。能知此处即法界性故。三亦局亦通。即约一人。于未开解及已开解时。所见有广狭故。四非通非局。谓性相本来交彻故。若更约成坏言。亦应复具四句。可以意得。则共有一十六句矣。

　　第三依主者。夫真身无身。妙相无相。犹摩尼之本净。似灵鉴之多含。故得同时别见。优劣齐彰。或次第随缘。而殊方各见。则所陈所见。悉缘机解之来仪。欲拟大圣应作是说。今说此经。佛自应随机定身。乘身辨教。始无差舛。若约八相始终。应正属化。若据理进论。虽非圆满十身。亦是真应相融。三身圆现之化佛也。大抵余经被机。莫不小则始终俱小。如四含等所见之化佛。大则终始定大。如梵网等所见之报佛。独今法华。迥异余教。以未开解前。始自鹿园。迄至鹫岭。其所见者。不啻天渊。如经云即脱璎珞。更着粗弊。其隐胜现劣之旨。张于云脱云着之间矣。及开知见与授记时。其委付家业之长者。仍是在昔着弊之前身。而了不见有脱弊着御之文者。由法眼清明时。便见真应无碍。何处更有弊御之狂华哉。故经云。是法住法位。世间相常住。世相尚得常住。何况佛身。又云。以三十二相。用庄严法身。非真应镕然之谓欤。然三身料简。应有四句。一化非真。谓八相之化佛。经云。皆谓今释迦牟尼佛。出释氏宫。去伽耶城不远等。二真非化。谓以法性身。住法性土者是。经云。无有生死。若退若出等。三亦真亦化。即开解后所见真应相即之身。四非真非化。经云。遥见长者。于其门内。施大宝帐。踞师子床者。是指胜应言也。

　　第四依三昧者。谓圣人说法。必先入正受者。略有三义。一示轨后徒。明将有说。二静鉴前理。使受者心笃。三缘众生久翳尘劳。非先蒙正受。冥加俾听者。洞契真源。乌能截其流妄。故定后之言。能令疑网。迎刃而解。问。今说此经。端依何定。为胜增上。答有二义。一云大疏指为无量义定。一云法华三昧。谓此一经。统以破异为宗。今所说者。既是实相妙法。其所依者。必是实相妙定中。表一如。夫复何疑。是故得此三昧者。便见灵山一会。俨然未散。今经虽无入定明文。然引理据事。除此之外。别无可凭。问。世尊既已出定说经。复何知其更入。答。极果圣人。已离散动。其见有出入者。并因机设。况出入无碍。动静一源乎。

　　第五依现相者。夫法性寂寥。本无诸相。无相之相。不碍繁兴。起教多端。相非一准。或放光动地。或花雨香云。皆为发起。今经发起。自有二种。一以说经入定。雨花动地。为远发起。二以所放白毫相光。二大士之问答。为近发起。故经云。今佛放光明。助发实相义等。

　　第六依请者。谓若约慈悲深厚。则无问自说。经云。无问而自说等。若约尊法重人。笃其诚信。必须待请乃说。经云。汝以殷勤三请。岂得不说。

　　第七依听者。夫说法者。皆因人而笃。然在当机多因。为众咨询。是以说者请者。端为听者。弄引作缘。虽曰缘有近远。益有浅深。其实尘劳业惑。终因斯脱。经云。乃至能闻此经一偈一句者。我皆与授阿耨菩提之记。是知今日之记莂。固是智胜之遗尘。又须知。今日之余绩。又是他日之首出。

　　已上因缘。虽有亲疏。并皆有力。发起圣教。知因亲则增长实智。成自利益。知增上之能助。则发权智。成利他益。庶内外障寂。永得见佛闻法矣。

　　第二藏教所摄者。初明藏摄。次明教摄。初中复二。先藏后摄。先明藏者。含藏义也。以能含摄所诠。令不散故。然藏有多种。略而言之。则唯二三。言二藏者。谓世尊应机说法。根虽无量。统而为言。不出大小二乘。故结集家。以乘从人。名曰小乘藏大乘藏。言三藏者。谓圣教所诠。不出三学。则诠戒者。名毗柰耶藏。诠定者。名修多罗藏。诠慧学者。名阿毗达么藏。虽皆各有兼正。而结集者。并以少从多。各归能诠。

　　第二明摄。亦二者。初教法。二教仪。言教法者。谓诸宗立教不同。具如大疏所详。今以贤首大师所立五教。为所宗尚者。以其理致极圆备故。即小始终顿圆之五也。其释名意义。亦如大疏所载。并不繁述。次明摄者。今此一经。能罄如来出世本怀。正明终教极则妙旨。若教若理。若行若果。尽撤底蕴。如言教。则曰。若闻此经一偈一句。皆当与记作佛。言理。则世间生灭相。当下常住。言行。则举首低头。皆成佛因。言果。则八难性空。龙女入证。要之事得理融。并皆称实。是为极则。若以兼涉而论。如言小。则出谛缘于化城。言始。则智积执相疑人。言顿。则龙女入证。直废阶差。言圆。亦如龙女之变相速证。又于圆融中。不废行布矣。又云。我有无量无边佛智慧乐。喻中又云。我有如是七宝大车。其数无量。皆于法喻中。略示主伴之旨耳。

　　第二教仪者。仪乃有十。列名释义。亦如大疏彼判。说今经仪。以先小后大故。正在摄末归本门中收。以所说者。是破异一乘故。亦分属本末无碍门。又如闻提婆达多品。时由三与一相和合故。令无量众生。得阿罗汉果。无量众生悟辟支佛。恒河沙等众生。发无上道心等。此由如来法雨难思。权实无碍故。令闻者随分受润。或作三解。或为一取。乃是本末此彼无碍。

　　第三义理分剂者。已知此经正属终。实兼诠余四。何以得知此中之分限。夫一雨普滋。则诸乘并作。日轮返照。则异辙同归。是以本末交映。权实双施。于一佛乘。分别说三。虽复说三。常为一事。斯则义门无量。咸由此法妙于隐显之所使然。今以管见。仰承理教。拟开三门。初舒光发轫。问答智境。顿示始终门。二约近迹垂化。开权显实。令悟一乘门。三约本果显德。拂迹入玄。令广流通门。初中复二。初拟张教网。二承光历示。今初。拟示能化之法。由经云各于世界。讲说正法。虽未明指何等法门。但以佛佛道同。得以我佛所说者。准而拟之。谓诸如来应如我佛初成正觉时。即以广狭无碍。染净相融之一处。舒卷自在。念劫圆融之一时。于此时处。同演梵音流出。若显若密。无边契经海。广被一切难思会众。然密部中。亦应有五教之别。非今所论。兹于显教。略示二门。以见种种。初分相门。二该摄门。言分相者。先将如来一代所说。小始等五教。且总合为一乘法门。以皆是诸佛一大善巧。摄生方便之所流故。次约增数渐开者。谓从一乘开之为二。此复有三。一对小显大。则初是小乘。即半字教。后四皆大乘。即满字教也。二对权显实。则前小始二。是三乘教。后终顿圆。是一乘教。三终顿二教。虽则泯二异前。而皆对三显一。曲顺机宜。后一直显本法。乃名一向不共。此则初约半满。次约权实。后约曲直。各分为二。类三或分为三。初一小乘。次一三乘。后三一乘。或后一。是不共一乘。若合初二。则是三乘。一乘便顺四乘。以许光宅之判。或分为四。此复有二。一中间三教。由始教存三。终教泯二别故。开之为四。一别教小乘。如四含等。二同教三乘。如深密等。三同教一乘。如法华等。四别教一乘。如华严等。二历位无位。开渐及顿。故分为四。一小乘教。二渐教谓始终也。三顿。四圆。此上初约存泯义为四。二约顿渐亦开为四五。或分为五。即藏和上所立之教。以于渐中开出始终。故有五也。

　　二该摄门者。谓诸三乘。本来悉是一乘故。何则若以三一。两互相望。便成二门。谓不一与不异也。问。若彼三与一不一者。未知。彼三为存为坏。若存。如何唯一。若坏。彼三乘机。更依何法。而得进修。答。有四句故。一由即一故。不待坏。二由即一故。不碍存。三由即一故。无不坏。四由即一故。无可存。由初二句。彼三乘机。得有所依。由后二义。彼方入一。由此四句俱即一故。是故唯有一乘。更无余乘。此上分相该摄。二而不二。是为顿彰教网义。大经云。张大教网于生死海。漉人天鱼。置涅槃岸。又经云。以一味雨。润于人华。各得成实。皆其意也。上于光中。拟诸如来所说之种种法门。能令诸菩萨闻之。而有种种因缘。种种信解。种种相貌。行菩萨道。及彼三乘。并皆摄入一乘。以示出定说一之前兆。

　　二乘光历示者。谓世尊欲于上教网。所被机内。别有一种渐机。已经多方调摄。至成熟位。即应得闻一切世间难信之法。是故先现希有光瑞。以发其轫。俾生渴仰。进祈有闻。而文殊大士。乃先于答问中。悉将古佛开显授记唱灭等事。以拟今佛之当同。则在昔之正宗。转为今日之发起。是故定后所有开显等事。并不出于答问之外。兹为略示光中圆现之旨。而有其三。初直示本光。二含摄正宗。三映带流通。今初直示者。谓诸二乘。高推圣境。卑视己灵。以三界为畏途等。二利于他有。是故世尊。特示妙光。从一毫现。令悟无边刹海。不离毛端。圣凡因果。不出自心。而又承佛威神。得远瞻见种种奇特。皆在当下。其迷之者。犹谓是佛神力。殊可慨也。

　　二含摄正宗者。谓如点能诠之名。则曰。是时日月灯明佛。说大乘经。名妙法莲华。又曰。以是知今佛欲说法华经。岂不与正宗之汝当宣说妙法华经之名。两相符合。其点所诠云。演说经典。微妙第一。其声清净。出柔软音。而正宗舍利弗言。闻佛柔软音。深远甚微妙。又云。能生净妙第一之乐等。又云。佛坐道场。所得妙法。为欲说此。为当授记。皆已含正宗之旨矣。

　　三映带流通者。谓如云佛灭度后。妙光菩萨。持妙法莲华经。满八十小劫。为人演说。与今药王等诸菩萨之流通。正相等矣。是知此经三分并重。颇异余教。特缘此耳。所以必分三者。令知始末故。各有所显故。初中后皆善故。岂非一经之始终。皆不离于一光耶。问。光有几种。答。有二种。一名常光。此从如来全体金刚。内外明彻。清净所生。并不须放。故世尊行住坐卧。有常光一寻也。二是所放之光。若以今经比推。亦应有二。谓一是神通光明。凡诸佛菩萨。为度善根成熟众生。即放此光。能令见者。灭罪增福。彻通障外。虽远如近。而所有事业。仅在初三界摄二。如今经所放之光。即可称为希有。与寻常所放者。大有不同处。何则凡诸世尊。身现五浊。化缘将毕。始放此光。令于一根全领六根。所得之境。生希有心。发大欢喜。言得六境者。如见生死所趣。乃天眼所得之境。今于肉眼见之。善恶业缘。乃宿命所得。亦得之于肉眼。种种因缘求佛道。乃属他心。亦得之于肉眼。能令即远即近。则如意通。得之于肉眼。闻补处法门。则增进漏尽矣。使非以不思议神智加之于内焉。能令诸法会。藉一光之照。即一眼根。而兼六通三明之用耶。故是希有光也。

　　二约近果垂化。开权显实。令悟一乘门者。如经云。如来为太子时。出释氏宫。不远坐道场得菩提。始过四十余年。此近果也。而为一类渐机。初以一乘。作三乘说。至成熟位。仍复摄三。归于一乘。所谓开显也。然欲知开显义者。使弗先达权实双融。本末无碍之旨。则权自权。而本自本矣。更何开显之有。今略明之。文三。初约法说。直显一乘。二约喻。明本无三乘。三为止息示说三。所以初二。初明权实双融。二正明开显。今初双融者。谓上教网内。有一种为实施权。从本垂末。小大互陈。半满叠凑之教。莫不寓实于权。以成三乘。然在小乘。俱然易了。而大乘中。则有多种分别。且如于一般若会上。或时权实双明。或时带权说实。以本欲说实。犹根尚劣故。或时带实明权。此垂一于三。渐引成根故。又或于思议净名中。㡿权赞实。熏染成性。令其思齐。呜呼自责。又胜鬘之开显。小似今经。盖令坐而不进者。不滞于权。亦先为今经弄引也。此上法门。并皆融实于权。作开导依。破其沉寂。待至灵山。易于融会。使其一蒙开显。便知昔三本是一实。则于不一不异之旨。其犹冰水之涣然。故经云。于一佛乘。分别说三。又云。虽复说三乘。但为化菩萨。皆融实于权。会权于实意也。此外复有一种。不滞方便。深明性相。平等之教。亦傍为此经。作引摄缘者。更有始终俱大。如首楞严。终始俱小。如四含者。皆缘机有奋迅超越之异。即与此经。了不相蒙。各是一类。

　　二正明开显者。谓今一乘体上。自具一种破异殊力。能令教理行果四法。各具开显等义。迥异余经。故古疏约废立开显会为会归八字。以论通局。而有二义。初泛论通局。次克定去取。初泛论中。复有初通后局二义。言局者。如初约废立义。望教法上。明废三立一者。谓以今经。望昔日实教外。而有一种能废昔三。别立今日一乘之旨。以昔之三乘。但有假名故。经云。但以假名字。引导于众生。又云。世尊法久后。要说真实。故又此教上。自含二义。一局定可废义。故今废之。二能诠为因义。则不可废。故下文于开字能通四义中收之。二约开显义。望理法上。明开三显一者。谓若言有三。则一极之理自隐。若开无三理。则一极自彰矣。三约会为义。望行法上。明会三为一者。谓在昔之行。各趣自果。今则融会。同为佛因。以举手低头。尚为佛因。而况谛缘度等。四约会归义。望果法明会三归一者。谓三乘断惑所得之果。但是三昧。今则会通同归一乘。而作极果之因。又上废义。若望果法。亦有二义。一约果相虚设。则可废。二约夺果成因。则不可废。今用后义。夺权果以为一乘因也。次言通者。唯废一种。则止于教。其开显会为会归等。并通教等四种。今先明开字通四者。约教则昔为三人。说三乘法。今云无二无三。昔言有三。是方便门闭于一实。今无二三。则一乘自显。故云此经开方便门。示真实相。此约上为因能诠不可废。以明开也。以世谛语言。尚得不背实相。况三乘教耶。若约理者。昔说三理。谓各别证。今示法身是同。更无异味。昔言有三。则方便门闭于一实。今云无三。则一理自显。亦开方便门。示真实相也。若约行者。昔说三乘之行行各不同。谛缘度等。随修各异。今得并为佛因。谓三乘行别。则方便门闭于一实。今会为一。则方便门开。一实自显。故云。汝等所行。是菩萨道。若约果者。昔说三果不同。是方便门闭于一实。今云诸声闻众。皆非灭度。心生欢喜。自知作佛。则实相显矣。上释开字竟。若例会为通三者。则会三种别理别行别果。皆为一理一行。而三果即转。为能成一果之因。若例会归通三者。则会昔三之理行果。归今之一。咸成妙理妙行妙果矣。

　　二克定去取者。又二。初约简取理行。明会三为一。二简去教果。明会三归一。今初言会三者。昔说三理。谓各别证。而三行亦各趣自果。今为会云法身是同。无别异味。则一理自显。汝等所行。是菩萨道。则一道出离之因。亦得自显。讵非指权即实。而会为之功。非他经所能有也。上皆约三乘望一乘。竖论会三为一也。此外凡大乘诸教。若未经会。虽实亦权。以实外有权故。若已经会。虽权亦实。以权外无实故。

　　二简去教果。明会三归一者。又二。初会昔成今。以明四乘。二彰今异昔。以明四乘。今初言会昔者。由昔之三教。互不相见。故名为权。则三外之实教大乘。虽亦深明实相佛性等旨。而不兼会昔权。故教可废。设许二乘。依此取证作佛。亦不兼权。故果可废。但如𠁼字中之一点断。非是伊之全体。故皆可去。今经不然。而能约教。则收尽世谛语言。约理则世相皆常。约行则聚沙画苇。皆为佛因。约果则八难性空。龙女速证。斯又何止指权为实。而穷尽法界。无非第一义谛矣。故此会取之功。诚如揽点成𠁼。除三之外。别无一实。虽说四乘。而实义说为四。但三为别。而一为总耳。此约三乘自体。横论互望处以各别者。名权可废。其能互望者。方为所立之实也。

　　二明彰今异昔者。谓前但合三为一。以明有四。其实一无别体。今辨一乘。别有法门。则四义昭著。是故经云。昔所未说。而今说之。能令法会。闻所未闻。得未曾有。以至三根。皆得授记甚之。不在会者。亦令转为宣说。一切众生。皆是吾子。爱无偏党。则唯实无权。而另显实。有一乘之体之旨乃足。正所谓对三所立之一。命行者直悟一乘。而后已。则光宅四乘之旨。亦不越此。火宅门外。唯见大白之车耳。

　　三为止息。申明说三。所以者。谓世尊昔于智胜所。自与诸子覆讲。令发大心。结缘已来。无奈旋发旋退中间止得。复以种种方便。将之护之。不令散失。师弟常俱。今虽相值。复随先心所好。授以权小法门。令先成熟。未敢直陈所怀。是以抑郁于四十余年之久。开显于五千退席之后。无奈会众数逾恒沙。而领解得记悟本心者。仅唯五人。余仍执曰。若实无三乘者。我等何以得出火宅。至安隐地洵非。虚也。又既无彼三昔者。何不直显一乘之为快也。于是内怀疑惑。坐而不进。是故世尊。为说在昔令发大心。熏已成种因缘。须知。此等种子势力。如被吞之金刚。不但不与五浊杂秽同居。且要透过三贤十圣之异熟。至坐道场。而后已。自尔已来。宿缘所追。互相冥感。中虽退大。此种不失。加以历劫内外熏淘之力。今既成熟。合为开显。俾其仍归一乘。以副本怀。复次三果。虽似实有。但以尔等。久受热恼。令出火宅。以三昧力。法尔自当。顿获清凉。似涅槃界。若以极果望之。不过但离界内虚妄。名为解脱。其实未得一切解脱。正如导师为欲止息疲劳以巧方便。而于中途。化无为有。示现城郭。令其暂息。意在更令前进。至珍宝处。而后已。庶不负发足之初心耳。故经云。唯有一佛乘。息处故说二。今为汝说实。乃至云。具相三十二。乃是真实灭。又云。既知是息已。引入趣佛慧。则千年积暗。一灯顿破。而三乘之果。岂真有哉。

　　三约远果显德。拂迹入实。以广流通门中二。初约正报拂显。以广流通。二约依报拂显。以广流通。今初夫理智合。则体用融。佛道成。则身云现。故身恒之寿。亦竖穷于三际矣。但以能见之眼根。有圆有缺。便谓佛寿有修有短。有生有灭。是故世尊。于开显之后。复恐执今日入塔唱灭之迹。便以为实真取灭度。故藉地涌多众。以为发起。作师子吼。显广大之寿量。其略曰。我本行菩萨道时。所成寿命。复倍上数。又况果中之所得者。讵不湛然常住。直穷三际。由此便拂入塔唱灭之迹。令知双林之取灭。非实灭也。不独闻者。发愿思齐。且更兴起弘经之大愿矣。又本师入塔分坐。可拂生灭隔世之迹。得显三际平等。古今之一如矣。亦可表始本不二。甚深之体用。又召集分身。可拂娑婆一化之迹。以显妙应周普之实。至龙女之作佛。调达之得记。则男女相怨亲想。俱不可得矣。又妙音之于事毕唱散之后。而娑婆仍是木树草座之秽土。乃以四万二千由旬之大身。礼丈六之金身。而却两不相妨。可拂胜劣小大之迹。显如理之佛身非小。如幻之报体非大。讵非法无定性之德所使耶。又多宝塔门闭后。妙音续来求见。止闻赞善之声。并不开塔令见者。可拂六根一向别缘之迹。而显六用圆融宝觉。即在妙音一耳之内。而六尘亦不越乎。多宝一缕声尘之外。盖由根尘悉从缘现。所现依他。本无自性。况加持经之力。六根已得清净。塔户何能隔越。故根之与境。同得即一即六。即色即声。即耳即眼。此彼无碍而诸法平等之旨。皆跃然而出矣。

　　二约依报拂显。以广流通者。谓多宝塔。本地大摄。性属留碍。今从地涌。两不相妨。非性色真空。法性融通之德相耶。又三变净土之后。经中自云。无有大海江河。而龙王女。却从海涌。诣灵鹫山。可拂实有净土之迹。而显土体自在无碍之德矣。又地涌大士。赞佛之时劫经五十。可拂说经九载之迹。而显时无别体。随处融通之实矣。已上若依若正。若时若处。所以得有如是之难思难议者。祇缘动静一源。性相俱离之所使。持经胜力之所致也。

　　问。何不约三变净土。神力等品义。而说拂显。答。今所明者。惟约诸法当体。所具之德相而言。若约三变神力等者。则凡具定通力者。皆能少分。于无示有。化有为无。乃业用边事。故弗取也。

　　第四教体浅深者。谓如大疏所明。无尽教海。体性难思。从浅之深。列十种体。以为能诠。则一大藏。重玄妙理。并为所摄。今经于彼。应取何法。为能诠之体。于中有二。初总摄。二蕴次句数圆融。今初。谓无问如来在世及灭度后。通取名句文声四法。以为能诠。上之义理。并为所诠。此则通取假实。以为其体。虽如闻香。悉能知等。亦具诸法显义之旨。要非此中正义。故弗取也。故用大小二乘同所许者。以为教体。然大乘内。析有三义。一云摄假从实。则唯以音声为体。以离声外。无别名等故。二云名等为体。以体从用故。以能诠诸法。自性差别。为二所依故。三云此四合为其体。由前二说。皆有理教。为定量故。故净名云。有以音声语言文字。而作佛事者。本经云。我以无数方便。种种因缘。譬喻言辞。演说诸法。又云。若有忘失一句一偈。我当教之。与共读诵。则一经始终。皆以名句文声。以为体耳。

　　二约句数圆融者。梵行品云。知一切法。即心自性故。上四法皆唯心现。然以诸教相对。则有本影四句。一唯本无影。谓诸小乘。见佛从外来。不达唯识。故唯有本质。二亦本亦影。谓大乘初教。以佛自所说。若文若义。皆是如来妙观察智。净识之所显现。为本质教。于闻者识上所变文义。为影像教。三唯影无本。谓大乘实教。离众生心。无别佛果色声功德。唯如如及如如智独存。大悲大智。但为增上。令所化善根成熟。众生心中。现佛色声说法。闻者识上。自然影像显现故。今灵鹫一会。所见所闻。皆善根成熟。众生心中。所现之大用也。华严云。诸佛无有法。佛于何有说。但随其身心。谓说如是法。即其义也。四非本非影。谓顿教说。非直心外。无佛色声。即众生心中。影像亦空。华严云。法性本空寂。无取亦无见。此上四句。由浅之深。摄末归本。其第四句。即以无遣之遣。而为其本也。又若正约今经。说听全收者。亦有四句。一唯说无听。谓佛真心外。无别众生。以众生真心。即佛真心故。其第二唯听无说句。返上可知。三说听双存者。谓佛真心现时。不碍众生真心现故。四双泯者。谓佛即众生故非佛。众生即佛故非众生。此则互夺双亡。说听俱泯矣。净名云。夫说法者。无说无示。其听法者。无闻无得。由初四句。三乘权教。得有所依。由后四句。一乘实教。得有所依。是故此经。正属终实兼诠顿旨。皆能诠之力也。

　　第五宗趣被机。中分二。初明宗趣。次明被机。今先明能被之宗趣者。谓语之所尚曰宗。宗之所归曰趣。大疏总立十种宗。以收一代圣教。即第一我法俱有宗。二法有我无宗。三法无去来宗。四现通假实宗。五俗妄真实宗。六诸法但名宗。七三性空有宗。八真空绝相空。九空有无碍宗。十圆融具德宗。然此十宗。后后深于前前。以前四唯小。五六通小大。后四唯大故。又七即法相。八即无相。后二即法性宗。又七即始教。八即顿教。九即终教。十即圆教。今经正属二谛无碍宗。如经是法住法位。世间相常住。又云。诸法寂灭相。不可以言宣。当又云。以方便力故。为五比丘说。则无相不碍相。无言不碍言。皆空有无碍义也。上即通义。若就今经别言者。当以开示悟入为宗。令乘一乘为趣。若以开权显实为宗。则以授记作佛为趣。或以摄末归本为宗。则以令入佛慧为趣。又若以拂迹显实为宗。则以令广流通为趣。

　　二明所被机宜者。夫教因机设。乘逐机投。离机说法无所用。故上之宗趣。未知。以何等法器。乃能堪受。故今直显所被。通有十类。于中前五。拣其非器。后五彰其所为。前五者。一拣无信非器。闻生谤故。二拣违真非器。依傍此经。贪求名利。不净说法。集积邪善。成魔业故。三乖实非器。如言取文。超情至理。不入心故。四狭劣非器。谓诸二乘五守权非器。谓三乘共教诸菩萨等。随宗所修行位。不解理事无碍法门。故不得名为真实菩萨。后五明所被者。一正为。即现前回小向大。诸声闻众。二兼为。即于此经。虽有见闻。不能当下悟入。亦得仰信。熏染成种。至成熟位。纵在海水。劫火亦不为障。如龙女等。三引为。即前权人。不信实法故。将实教行位名字。寄于权教之内。引摄成根。经云。先所出内是子所知等。四权为。即是二乘。谓既不闻。况于受持。故诸菩萨。外示凡小。或临闻退席。或被移他土。或被斥慕大等。五远为。谓诸凡夫外道阐提。悉有佛性。今虽不信。后必当入。华严云。如来智慧。大药树王。唯除二处。不能为作生长利益。所谓二乘堕无为坑。及坏善根非器众生。溺大邪见贪爱之水。然亦与彼曾无厌舍。又彼明不信毁谤。亦种善根。谓谤虽堕恶。由闻历耳。终有省悟。即不轻所化之辈是也。

　　第六总释名题。中二。初经题。二人题。今初。古注云。此题法喻合名。直诠诸佛出世本怀。众生本心。自有生佛以来。便有此名。穷过去世。无立此名者。尽未来际。此名不可废。不过转相传受。诸佛以此开示。众生以此悟入三周之义。悉摄于此。则妙法是法说。莲花是喻说。法喻中。皆含因果。是因缘说等。尘余云。法该教理行果四法。圆融故。称云妙。诸佛如来。时乃说之。此教法也。乃至治世语言。皆顺正法。究竟皆得一切种智。由教之妙。而妙于理行果也。道成久远。即燃灯亦属中叶。而今复以释迦施设。由果之妙。而妙于教理行也。四种之教。岂可思议哉。天亲菩萨。谓大乘有十七种。名妙法莲华。乃十七之一。有二种义。一出水义。谓出小乘泥浊水。如诸菩萨坐莲华上。闻说如来无上智慧清净境。得证如来深密藏故。二开敷义。以诸众生。于大乘中。其心怯弱。不能生信。是故开示诸佛如来净妙法身。令生信心故。此法之妙。唯莲华足以况之。故举妙法。喻若莲华等。大钞引睿公序云。华有三时之异。华而未敷。名屈摩罗。雕而将落。名迦摩罗。处中盛时。名芬陀利。生公亦云。器像之妙。莫逾莲华。莲华之美荣在始敷。始敷之盛。则子盈于内。色香味足。谓之芬陀利等。大经十地品。莲华出现。具明十相中。其第七相云。此华恒放光明。普照法界。疏云。第一义相。正观普照。法界现事故。如世莲华开敷。菡萏为第一。故钞云。华有三时之异。今非初后。正处中盛时。正观普照等。彼流光法界现事。如开菡萏披敷见莲华实双美。理事昭著。权实开荣。今说妙法。取喻莲华。其第一相。与彼无异等。宗镜引法华名相云。经云。色涅槃。受想行识涅槃。此中亦然。色法华。受想行识法华。经云。色非染非净。色生般若生。色性虚微。名妙色。体自离假。名为法色。无尘垢。借喻莲华。文字性空。目之为经。经者。以身心为义。如来在乎阴界。阴界即如。何异之有等。拾云。大凡诸佛出于五浊。为欲引摄先小后大之机。必说妙法。令入佛慧。但由机有利钝故。须三番开显。又此三中。初即为实施权义。如为莲故华。二即开权显实义。如华开莲现。三即摄末归本义。如花落莲成。故说妙法。取喻莲华。此上开显。并属所诠。其能诠体上。以能具足贯摄常法四种胜用。乃名能诠妙法莲华之经也。

　　二人题。麈余云。姚秦代名前有嬴秦。苻秦后有乞伏秦。故以姚姓别之。即姚兴时也。虽正统属东晋。什公译经。在于后秦境内。法王一界唯一。位称至尊。法师则随时随处。随人随位。可为之。所以助佛行化。能师于法。而师一切众生也。

　　龟兹国名。在焉耆国西南。沙门云勤习。三藏经律论三。师皆能通之。具云鸠摩罗什婆。云童寿。什者。文擅两方义通。华梵之美称也。公以伪秦弘始八年夏。于草堂寺。奉秦王诏。翻梵成华故曰译。缘起并如本传。

　　妙法莲华经科拾悬谈卷首(终)

　　妙法莲华经弘传序略义

　　终南山沙门　道宣　述

　　秣陵后学　智一　释

　　经题如前释。序名弘传者。弘广也。传转也。意谓。我见支那受持圣教者。未若此经之广布。以故转述序其盛传。俾诸后知所宗尚流通于无尽。今但直释本义。凡旧注之偶失。惟详对者自辨。

　　妙法莲华经者(至)具如序历故所非述。

　　一序大段有三。今先明传译时年者。以见若人若法。皆可考也。首句总挈一经大纲。妙等六字牒召体之名。下九字显所诠之用。能于一代教中。统述诸佛用权之本意。佛言诸者。以本师是诸佛中之一故。举诸言。即该释尊。大凡诸佛。降灵五浊。莫不因种种机。说种种法。于中自有一类三乘。须先以覆相权说调摄。善根令熟。后以此经。开显在昔设教本致。蕴结下概论两土流通也。蕴结即结集义。大夏是天竺美称。震旦乃彼土目此方也。楼炭经云。葱河以东。名为震旦。以初日出。耀于东隅故。昔如来灭后。阿难尊者。将佛世所闻之法。皆蕴聚炳著于心书之贝叶。而出流通大夏。已千余龄。及腾兰东传。除未翻前。从初译后。迄作序时。流通震旦。又三百余载矣。西晋下别序此方三译也。西晋乃武皇帝司马炎。受魏禅即帝位。乙酉改元泰始。国号晋都洛阳。以建康在东望之。故曰西晋。惠帝即武帝第二子。庚戌即位。改元凡七。永康是第三改元也。长安古称咸阳。昔汉高帝。见其山河。百二子孙可以长享平安。遂建都而改今名。青门乃长安东坝城门。旧邵平种瓜处。炖煌境属雍州。汉为炖煌郡。竺昙摩罗刹云法护。月支国人。泰始二年丙戌。自天竺达玉门关。来居于此。时人尊其德。讳其名故。指所居而称曰炖煌菩萨。初译此经。名正法华十卷。一百八十九纸。东晋者。五胡乱华元帝渡江都建康。望洛阳在西。故曰东晋。凡十一主。安帝乃第十主。讳德宗。丙申继孝武。即位次年丁酉改元隆安。秦言后者。缘前有氐人苻坚之父蒲洪拥师十万。自称秦王。长子健背有草苻字改姓苻。晋孝宗七年辛亥。即位长安。改元皇始。国号秦。次年春称帝。其子苻生继立不道。坚与王猛谋置之别室。而坚立。改元建初。后秦羌人姚苌之子兴。率众伐之。秦主登大败。次年甲午。兴即位。改元皇初。又改弘始。史因二氏皆以秦名国故。寄前后以别之。龟兹国名在焉耆西南。沙门云勤息。鸠摩罗什云童寿。于伪秦弘始八年。长安草堂寺。译出今经。七卷一百四十八纸。必先书东晋者。存正统也。隋高祖姓杨名坚。弘农华阴人。陈大建十三年辛丑。受周禅都长安。国号隋。因父忠累官至隋国公故。以隋名氏。仁寿文帝年号也。天竺正音印度。此云月。以此土贤圣继轨。导凡御物。如月之照临故名。而云北者。以竺有五国故别之。阇那笈多。二法师名也。阇那具云阇那崛多。云志德。北天竺人。笈多具云达摩笈多。云法密。南天竺人。二师于大兴善寺。再得梵箧。遂成后译。因见秦本立题括义无遗。弗容移易。所以同名妙法。八卷一百五十五纸。一经三译。不胜重沓。文言旨趣。交互陈列。共赞大猷。似无优劣。但时之所宗。人之所尚。维秦本为多。互陈者。略如秦译云。唯佛与佛。乃能究尽。诸法实相。所谓诸法如是相等。晋译则云。如来皆了诸法所由。从何所来。诸法自然。分别法貌。众相根本。知法自然。校什译。虽不逮。而旨实陈也。上序三译之大概如此。然自此经外所有支品别偈。如齐达摩摩提译出提婆达多品经一本。晋祇密帝译出普门品经一卷。隋阇那崛多译出普门品重颂偈一卷。如是品之与偈等。莫不各有源流。具如彼经本序纪其所自故所非述。

　　夫以灵岳降灵(至)拯昏迷之失性。

　　此下第二大段。正明乘时启运。而有三周之开显。初联约理正明。言灵岳等者。借诗维岳降神生申及甫意。而言灵鹫云集之众。皆蕴英灵之秀。而降生者。自非吾佛大圣。曷能开化于彼。下句明所化。虽是群哲。苟非昔有胜缘。亦必不能引导其心。而成师资能所化导。下联承上。约事申明。仙苑者。因古仙居此得名。亦即鹿苑。金河是产阎浮檀金处。顾命者。郑玄注尚书顾命篇云。临终出命。故谓之顾。顾将去意也。释尊舍苦行诣道树。受乳麋成正觉。后即来仙苑。遂以所成告五比丘。特以缘熏机殊致有万差。束而言之。不出大小二类。故曰仙苑告成等。此显机由缘异也。次言因机之别故。世尊于金河顾命。说涅槃时。将一代圣教。分同长者之半字教与满字教故。曰金河顾命等。此显教由机异也。岂非下结成也。谓如上原始要终。统论能化所化。能被所被。既皆有所以。则知今会若非乘时启运。纵是英灵。倘乏昔缘。亦无足考核参预于法华之高会。是知下释疑也。谓灵山一会。虽无凡材。而见退席者。须知会内必具影响显法当机结缘之四众。是知五千辈。乃释尊为欲䇿进座中怀上慢者。示有退席。不堪进闻微妙。乃显法众也。至满慈五百同蒙记莂者。正显往昔曾受如来密化。以彰崇高之迹。更令增道损生。乃影响众。皆所以辅佛行化者。所以下承上。正明开显。经初所以放光现瑞者。正创开发起敦请大教。为会众弄引作源也。出定后称扬二智难思之德。俾上根舍权证实。而久默之。佛慧通方之大略。至此始畅。朽故火宅一喻初长者诱子。以三车出宅。出后不见有三。但各赐以一大车。则三车之名。亦有诱出之功通乎。大白之文轨矣。此如如来为诸权小。初说三乘拔苦。及出界后。惟授以一乘佛记。故喻约果智及教道。作开显说。显中根之得记。化城喻导师。因众人闻有宝所。欣然发足。将之而过五百次。因愍其中退。为化一城。令止息已。复灭所化。使其前进。以赴初心。此如如来为退大者。于界外说二涅槃。暂解疲劳。仍进以佛慧。而令昔缘不坠。故喻约理果。作开显说。明下根之得记。系珠喻困乏人。至亲友家。醉卧未起。亲友愍之。乃以明珠。乘醉系其衣内。缘事他往。后见此人。还因窘迫驰骋四方。不知衣内有珠。旋为指出。而令五欲自资。如从王子所闻覆说悟本有。虽蒙系以佛记。旋又废忘。今承内熏增长。复令得记。始知一切智愿犹在。理性常恒。凿井喻渴乏须水者。若凿高原。但见干土。知水尚远。如依权教修行。由诠理未至故。行不契真。去道甚远。若于所穿。得见湿土。则知水必近矣。如依此经闻解修习。即近阿耨菩提。此明处处悟物显有多种方便也。以上所诠。若词若义。宛然在目。似可尽知。及详喻意所陈。始知经旨之深远。殊非浅陋。所可一窥。此结能被之教也。自非下结所被之机。谓诸众生自无始来。滞溺于生死海中。无异沉流昏迷。于第一义天。遗失真性。使非释尊兴大哀怜。以旷远之济渡。至一竣极之悲心。焉能拔出蒙佛授记。又焉能拯之破愚痴暗。而朗悟于佛之知见哉。

　　自汉至唐六百余载(至)永贻诸后云尔。

　　自汉下。第三结示胜因。祈愿流通也。谓自汉永平。至唐贞观中。历晋宋齐梁陈隋。于此六百余年。内总论所译诸经。卷帙虽有四千余轴。但受持之盛者。维法华耳。下联承上。谓所以得有如是之盛者。将非在昔于智胜所。同结良缘。故得如是机教相扣。宁非尘点劫前之遗尘乎。至闻而深敬。了不生疑。此亦威音所不轻摄受之余绩所使也。予见所益弘多故。不揆其鄙拙。辄于经首。述而序之。综括其要。俾受持者。于未入文前。先悟一经大旨。庶令早净六根。仰慈尊之嘉会。而见本尊常住耆阇崛山。速成诸佛护念等四德。进趣乐土玄猷。得法华三昧。而悟灵山一会。俨然未散。此联首句。既用本经。六根若更远指。恐不宛切。末结谓我纵博大其辞。深长赞叹。亦莫能穷其万一。上之数言。不过略尽。区区永贻诸后。冀流通于无尽云尔。
