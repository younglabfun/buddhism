卍新纂续藏经第 33 册 No. 0628 法华经科拾


　　No. 628

　　妙法莲华经科拾卷第一(之上)

　　姚秦三藏法师　鸠摩罗什奉　诏译

　　西蜀沙门　佛闲勖𠁼大师　立科

　　门人　智一雪墩　拾遗

　　△第七别解文义遵古分三。初舒光发轫问答智境顿示始终门(即初序品)。二约近迹垂化开权显实令悟一乘门(自方便品至法师品止为正宗分)。三开近显远拂迹入实令广流通门(自见宝塔品至经尽共十八品为流通分)。

　　妙法莲华经序品第一

　　序有证信发起之别。皆为正宗端其蒙也。品者梵语䟦渠。此翻为品。义类同者。集在一处。故名曰品诸品之始。故云第一。

　　△文二。初证信。二发起。初中又二初五句证信。二列众证信。

　　今初。

　　如是我闻一时佛住王舍城耆阇崛山中。

　　经首五句。皆证信也。由具断疑息诤简邪三义故。缘如古引。阿难尊者。所以能结集者。始由得法性觉自在王三昧。终由得记后。于过现无量诸佛法藏。悉能通达。初言如是者。乃总指冥记无疑之法门。以证信也。谓尊者于结集时。将在昔意之所持悬为指曰如是。一部妙法。自领受来。皆炳现于我心海之内。无遗无忘。故曰如是。若就经宗言信者。以当理之言。言理相顺。故谓之如。则如之一言。通能所诠。含于理事。理者道理。非唯真如。是者。心境相称。无疑无非。深信之谓也。

　　我闻者。二约亲领。以证信也。谓诸佛妙法。贵在能传。故次明之。我即阿难自谓。闻是自指耳根。即以我无我之真我。口顺世间。心造真境之妙我。而用根境非一异之能闻。领根境非一异之所闻也。

　　一时者。三约嘉会以证信也。梵语劫波云时分。然时无别体。依法假立。若离所依体不可得。今随世俗。说有一时。一者拣异余时。如来说法。时有无量。不能别举。故但言一。乃法王启运嘉会之时。亦可谓机教相扣之时也。

　　佛者。四约教主证信也。具云佛陀。此云觉者。而义有三。一自觉。谓双觉理事。如睡梦觉。如莲华开。此拣凡夫。二觉他。拣异二乘。三觉满。拣异菩萨。又离心名自觉。离色名觉他。色心俱离名觉满。乃十号中。三觉圆明之号也。然前教起中。已明佛身。今以佛乃教主。应更略陈。盖由经中前后。应具两异故。以诸声闻于未解前。所见之身。既是脱御着弊之劣化。则于开解后。应见奇特胜应异前。无奈委付家业之长者。竟未见有脱弊着御之明文者。以翳病除。而狂华自灭。故得进悟。此佛乃是即心之佛。全体大用之所现故。此则体因用显。乃不可思议之妙化也。

　　住王下。约处证信也。王舍者。昔驳足王统千王。共立舍城。都五山中。遂成大国。故以人名处也。灵鹫是所属之境。故以王舍冠之。耆阇崛此云灵鹫。以峰形似鹫故。言灵者。以前佛今佛。同居此故。若佛灭罗汉住法灭支弗住鬼神住。故俗呼为灵山。言住者。如来内住海印三昧。而摄无量义处三昧及法华三昧等。悉入其中。随机应现。外以身相威仪。住于灵鹫。由此五事可据。故曰如是。一部妙法。皆我亲从佛所闻者。而以师资道合之时。住于鹫头山中。

　　△二列众证信二。初列众。二总结。初中四。初声闻。二菩萨。三八部。四王庶初二。初叹德。二列名。

　　今初。

　　与大比丘众万二千人俱(至)尽诸有结心得自在。

　　与者共也。大者器量尊重。为天王人王等大人所敬。有大道故。梵语比丘。或云有翻。翻为除馑。谓众生薄福。在因无法。自资得报。多所馑乏。出家之人。戒行是良福田。能除因果之馑乏。或云无翻。以名含三义。一破恶。二怖魔。三乞士。恐取一失余。故梵语僧伽。此云和合众。谓事和无别众。法和无别理也。由受比丘戒。始得比丘名。以此戒法。是最初出苦之正因故。首以法标人。而有万二千也。

　　阿罗汉。或云有翻。翻为无生。亦云无学。谓界内分段生死已尽故。真穷惑尽。无可学故。或言无翻者。名含三义。一云杀贼。贼即界内分别俱生二惑。能劫众生功德法财。夺智慧命。比丘因中。能以定慧。杀之故。罗汉果。名为杀贼也。二云不生者。即比丘怖魔之果号。魔见不生。即大忧怖。恐复化人。则魔界空虚矣。三云应供。乃乞士之果号。由具智断功德。堪为人天福田。故曰应供。

　　诸漏下。漏烦恼与结。名异体一。即根随等二十六法。今且指漏为种子。烦恼为现行。种既尽。则无复现行扰乱矣。亦即杀贼义逮得句。以三界因果。皆名为他。而智断。功德。皆名为己。今则己利已得。亦即应供义。诸有之结既尽。则得有为解脱。有为智成。则无为克证。而证无为解脱。既无结缚。心得自在矣。即无疑解脱之无学。亦即无生义也。

　　△二列名二。初比丘。二比丘尼。初二。初多知识。二少知识。初又二。初列上首名。二总结。

　　今初。

　　其名曰阿若憍陈如(至)须菩提阿难罗睺罗。

　　阿若者名也。云无知。无知者。非无所知。乃知无也。谓以无生智。知真谛为名也。憍陈如是姓。云火器。其先祀火。从此命族。以火有照暗不生烧物不生二义。邪计祀之。可出生死。或名释摩男。闻法得道最在一切人天二乘之前。佛之最长子也。

　　摩诃迦叶云大饮光。以其身光。能饮蔽日月故。阿含云。罗阅祇大富长者。名迦维罗。妇名檀那。子名毕波罗。子妇名婆陀。其家千倍。胜瓶沙王十六大国。无与为邻。毕钵罗是树名。尊者因祷树而生故。以此命名。摩诃一梵。含大多胜三义。即五不翻中。多含不翻也。迦叶种类最多故。标摩诃以拣余族。能行头陀。上行称为第一。

　　优楼频螺云木瓜林。伽耶云城。那提云河。三人皆依所居之处彰名。

　　舍利弗具云舍利弗怛罗。舍利云鹙。即百舌鸟。亦云春鹭。其母眼之明利似之。弗怛罗云子。依母立名。故名鹙子。又云身子。此女好身形身之所生。故云身子。增一云。智慧无穷。决了诸疑第一。

　　大目犍连云。采菽氏。上古有仙。居山食豆。母是彼种。拣余云大。增一云神通轻飞。能到十方第一。

　　摩诃迦旃延云文饰。善议论。敷演教道者。文饬第一。

　　阿㝹楼陀云无贫。过去弗沙佛末法。曾以一稗饭。施辟支弗。感九十一劫。天上人间。财宝无尽。又因精进失明。佛令系念求天眼。四大净色。半头而发。明暗悉睹见大千界。如观掌果。天眼第一。

　　劫宾那云房宿。因祷房宿而生故名。又善占星宿。明识图谶第一。

　　憍梵波提云牛呞。以曾为牛王。余习恒肆虚哨故名。又因避人嘲笑招𠎝。恒居天上。受天供第一。

　　离婆多云离越。善入禅定。心不倒乱第一。

　　毕陵伽婆蹉云余习。以曾久为婆罗门。慢习仍现于今生果中故。

　　薄拘罗云善容。容貌端严。寿百六十。以昔曾施一诃梨勒果。今世无病无夭。常乐闲居第一。

　　摩诃拘絺罗云大膝。膝骨粗大得名。又呼为长爪梵志。因读十八般经。无暇剪爪故。

　　难陀云牧牛。亦云善欢喜。以慕道为名。故云善也。

　　孙陀罗难陀孙陀罗云好爱。妻名也。难陀云欢喜。己名也。拣异牧牛故。连妻得名。

　　富楼那云满。父名也。弥多罗云慈。母名也。尼乃天竺女子之通称。由连父母受名故。曰满慈子。说法第一。

　　须菩提云空生。以生时库藏皆空。得名。解空第一。

　　阿难云欢喜。佛得道日生。举国皆喜得名。多闻第一。

　　罗睺罗云覆障。一因昔塞鼠穴。一因六日不看婆罗门故。得处胎六年之报。而以覆障名。密行第一。尘余云。阿难闻法时。尚在有学。结集时。始证无生。今列罗汉中。罗云位居沙弥。已证无学。今列大比丘中。以二人乃是众所知识故。

　　△二总结。

　　如是众所知识大阿罗汉等。

　　闻名叹德曰知。见形奉教曰识。知识者多故。云众所知识。又知识有三种。谓教授同行及外护也。

　　△二少知识。

　　复有学无学二千人。

　　三果四向。皆有真可研。有惑可断。名有学。第四阿罗汉果。真穷惑尽。名无学。古谓此但举位名数。而不叹德故。名为少知识。圣与凡交绝本无多知少识之分。特以希高慕远者。以多引之。藏名隐德者。以少引之。决不可以多少之迹。失其本也。

　　△二比丘尼。

　　摩诃波阇波提比丘尼(至)亦与眷属俱。

　　摩诃波阇波提云大爱道。亦云憍昙弥。云尼众主。乃佛之姨母也。能以硕见首出弱质。先登觉岸故。名大爱道。又道慕于前。例仿于后故。云众主。于佛成道十四年。求出家。佛不之许。阿难为陈三请。佛令阿难传八敬法。若能行者。可听出家。彼云。能行。乃听。耶输陀罗云华色。亦云名闻。以在家为菩萨之妻。舍俗为尼众之首。且证无学故。得名闻之称。

　　△二菩萨众二。初标名举数。二叹德列名。

　　今初。

　　菩萨摩诃萨八万人。

　　具足应云菩提萨埵摩诃萨埵。今略取之。菩提云道。萨埵云心。摩诃云大。即大道心也。古释菩提。名佛道。萨埵名成众生。乃以佛道成就众生也。又菩提是自行。萨埵是化他行。如菩萨气类者。有八万人。

　　△二叹德列名二。初叹德。二列名。初又二。初总叹。二别叹。

　　今初。

　　皆于阿耨多罗三藐三菩提不退转。

　　阿云无。耨多罗云上。三云正。藐云等。或云遍。菩提云觉。合云无上正等正觉。乃菩萨修行所期之果也。不退有三。一未成不退。信行地菩萨也。二成不退。初地至七地也。三极成不退。八地已上也。下文云。智慧到彼岸。皆极中之极。于无上觉。得不退也。

　　△二别叹二。初供养诸佛。二广利群生。

　　今初。

　　皆得陀罗尼乐说辩才(至)常为诸佛之所称叹。

　　陀罗尼云总持。于一切善法。能持令不忘不失也。又持善不失。持恶不生也。而有三种。一者闻持。于一切言语诸法。耳之所闻。皆不忘失。二者分别。于一切众生。一切诸法。分别不错。三者入音声。于闻骂詈及赞善。毫无喜怒。于诸色声。深达实相故。复有四种。谓法义咒忍四陀罗尼也。

　　乐说辩才。即四无碍辩之一。亦名四无碍智。谓菩萨于法于义。于言辞于众生根性。内以智明。外以妙辩。随所乐闻。而为说之。各令欢喜也。

　　转不退轮。轮有转义摧碾义。盖转者。既摧自障。更除他恼。皆至不退而后已。

　　内凭总持。外以辩才。转不退轮。即是先以法施。而摄财施。上供多佛也。

　　于诸佛下。以不离菩提心。上供下化。便资种智故。又植众德本。德之本即菩提心也。惟其德本成就。便得称可佛心。而为诸佛之所称叹。

　　△二广利群生。

　　以慈修身善入佛慧(至)能度无数百千众生。

　　以同体慈。熏修三业。成三不护。即以此无碍三业。择法应根。妙契大权。故曰善入佛慧。重障除大智现。故曰通达。扬般若之风帆。渡烦恼之苦海。到三德之觉岸矣。盛德既隆。佳声亦遍。故名称普闻于无量。而无量界中之众生。不独睹形者。增道损生。而闻名者。亦得福不唐捐。故称能度。总之菩萨行之大致。不越上供下利。皆以智慧为本。

　　△二列名二。初正列。二结属。

　　今初。

　　其名曰文殊师利菩萨(至)宝积菩萨导师菩萨。

　　文殊三名。一名文殊师利。云妙德。谓具不可思议微妙种种功德故。一名满殊尸利。云妙首。谓具不可思议微妙功德。在诸菩萨之上故。一名曼殊室利。云妙吉祥。谓具不可思议微妙功德最胜吉祥故。缘如余引。今但释名。余名亦然。

　　梵语婆娄吉低税。云观世音。能所圆融。有无兼畅。照穷正性。察其本末。故称观也。世音者。所观之境也。万象流动。隔别不同。类音殊唱。俱蒙解脱。故曰观世音。梵语摩诃那钵。云大势至。以凡投足处。震动三千大千。及魔宫殿。故常精进者。如为一人经劫不能受化。犹无一念弃舍故。不休息者。以恒沙劫。为一日夜。三十日为一月。十二月为一岁。过千万亿岁。值一佛如是值恒沙佛。修诸梵行。然后受记心亦不休故宝掌者。大士能以右手。遍扪若干世界。出三宝之声。乃至慈悲喜舍等声。更有七宝流出。施给贫乏。始令欢喜。终至涅槃。则财宝法宝。皆一掌之所流出矣。药王者。能以上药。遍治众生身心二病故。勇施等者。虽于财于法。悉达体空。而炽然行施。无厌足故。所证三谛。可贵如宝。能证三智。圆明如月。故能权能实之智体。如月随时而现亏盈之象。光生暗灭。故惑消智满。如晦尽体圆。故三大士。于二利中。同有障寂智朗。除热生凉之德故。并以月喻。体备用周。能救不可救者。故云大力。以大力用。遍应众缘。咸拔众苦。名无量力。出界内分段。超界外变易故。云越三界。䟦陀婆罗云善守。能令闻名者。必获果证故。又云贤首。以位居等觉。为众贤之首故。弥勒云慈氏。自得慈心三昧。能令见者。亦同证得故。诸佛法宝。咸被集积故。随邪道者。以大悲心。引归正道故。

　　△二结属。

　　如是等菩萨摩诃萨八万人俱。

　　问。何以先列声闻。次列菩萨。答。摄末归本故。由小之大故。当机应尔故。

　　△三八部众。

　　尔时释提桓因(至)各与若干百千眷属俱。

　　梵语释提桓因。因陀罗云能作。能作忉利天主也。璎珞经云。过此贤劫二千二十四劫作佛。号曰无著明月等。三是帝释内臣。如世卿相。明月即宝吉祥月天子也。普香是明星天子。宝光是宝意天子。四大天王是帝释外臣。如武将。各领二部鬼神。不令恼人。故称护世者。然天有三种。一世间天。即诸国王。虽在人中。而享天福故。二者生天。即因修十善报果生天者。三者净天。即圣弟子。断诸漏染。证清净果者。今是生天。则天者乃天然自然。身胜乐胜之谓也。言天王者。谓为诸天主。统治诸天。非同春秋系王于天也。言天子者。乃天王之子。非父天母地之谓也。自在即第五化乐天。自变五欲境。而自娱乐者。大自在即第六他化天。假他所化五欲。以为己乐者。有指此为魔王天者。而大集经云。欲色二界之间。别有魔天。为魔所居。上于欲界。但列初二天及后二。而不列夜摩兜率者略耳。

　　娑婆云忍。由诸众生安忍十恶苦果。不肯出离。依人立名。故云忍土。梵是西音。此云离欲。除下地系。上升色界。故曰离欲。尸弃云顶髻。先举位次指人者。则娑婆世界主梵天王。乃尸弃大梵也。此天居于初禅中间。内有寻伺。外有言说。始能统上冠下。号令一切故。以主字该括。而不细列上二界也。

　　龙总名也。统有五种形。一者象形。以善住龙为主。二者蛇形。以难陀龙为主。三者马形。以阿那婆龙为主。四者鱼形。娑楼那主之。五虾蟆形。摩那斯主之。又一切龙。皆有四种热恼。独阿耨池中无。以是七地菩萨。示居其处故。难陀云欢喜。䟦云善。乃兄弟二龙。常护摩竭陀国。雨泽以时。国无饥年。瓶沙王岁设一会。以报之。百姓闻皆欢喜故名。亦即目连所降之龙也。娑伽罗云碱水海。随所居得名也。和修吉云多头。德叉迦云现毒。阿耨达与阿那婆达多。梵语讹略也。云无恼。即雪山顶池名。池中有五柱堂。住此者。即以不受热恼得名。摩那斯云大身。若修罗排海水。淹善见城。此龙能萦身遏而不没。优钵罗云黛色莲华池。住此者。即依处以受名。又树名也。

　　紧那罗云疑神。形似人。而头有一角。故号人非人。乃帝释法乐之臣。居十宝山。若身有异相。即上天奏乐。若佛说法。即弦歌而颂法门。以法紧奏四谛。妙紧奏十二因缘。大紧奏六度。持紧总奏前三。皆外现内秘者也。

　　乾闼婆云嗅香。以香为食故。亦云香阴。身能出香故。乃天帝俗乐之神也。乐者缘幢倒掷之伎也。乐音鼓节弦管也。管者幢倒中之胜。美音者弦管中之胜者也。然缘幢倒掷。古无注什。

　　阿修罗云无端正。男丑女美。又云。非天。所受福报。略次诸天。而无天德。故似而又非。婆稚云团圆。曾与天帝战被缚。因誓得脱复还。故曰团圆。佉罗骞䭾。云广肩胛。即能涌水。淹善见城者。毗摩质多罗。云净心。即舍脂父也。罗睺罗云障持。以日能照眼故。举手障之。世或谓之日蚀。私谓。凡在推步数外所见者乃是。

　　迦楼罗云金翅。颈有如意珠。以龙为食。起世经云。此鸟与龙。各具四生。大海之北有树。名居吒奢摩离。高一百由旬。枝叶覆五十由旬。此鸟与龙皆依此树。四面而住。各有宫殿。纵广六百由旬七重垣墙。七宝庄严。其卵生鸟居树之东。胎南。湿西。化北。东鸟欲啖龙时。先上东枝。观大海已。乃下。以翅扇大海。令水自开。二百由旬。取卵生龙而食之。余则不能。胎生鸟。能开海水。四百由旬。取卵胎二龙食之。湿生鸟能开水。八百由旬。取卵胎湿三种龙为食。北居之鸟。能开海水。一千六百由旬。取四生之龙为食。故曰四生之鸟。还食四生之龙。初鸟威慑群龙故。次则身大于群故。三则啖龙须满故。四则颈系如意故。

　　△四王庶众。

　　韦提希子阿阇世王与若干百千眷属俱。

　　韦提希云思惟。阇王母也。阿阇世云未生怨。于未生前。相师占云。此儿生已。定当害父故名。又母妊之日。已有恶心。向瓶沙王故。

　　问。前因当机故。先列声闻。次及菩萨。今何先天。次八部。后王庶耶。答。摄末时。必先胜后劣故。上中下根得记。居然有次第也。

　　△二总结。

　　各礼佛足退坐一面。

　　天及八部化人听法。凡庸不识。圣眼知之。且针锋之地。能容多众。不相妨碍。故各举类之异。而复数之多也。众皆礼足。众皆一面。圆回之妙。不可思议。礼足者。谓以头面。置佛足上。

　　△二发起二。初如来为众发起。二菩萨问答决疑。初二。初说经入定。二放光现相。初四。初四众围绕。二正为说入。三雨花动地。四大众发喜。

　　今初。

　　尔时世尊四众围绕供养恭敬尊重赞叹。

　　尔时者。望前即四众云集之时。望后即将现六瑞之时。乃佛十种化。不失时中之。第三授菩萨记。化不失时之时也。世尊者。谓以智慧等法。破贪等不善之法。灭生死苦。得无上觉。为世与出世。咸皆尊重。故曰世尊。

　　四众者。声闻菩萨八部王庶也。其出家与在家之四。亦不出此。以八部王庶皆在家故。又影响发起当机结缘之四。亦不越此四外。围绕者。若望礼拜言。即因拜后瞻仰不已。而更右旋数匝。乃行家威仪也。若望退坐言。则多指周环。乃坐家威仪也。

　　供养为檀度所摄。而有上供下利之分。于下利中。始论资生无畏法。而上供中。复有财供法供及观行供之三种。今对下尊重等。且约财供言之。以运三业。皆可名供养故。则五体志心为恭敬。乃身供养也。一念专注为尊重。乃意供养也。发言称美为赞叹。乃口供养也。

　　△二正为说入。

　　为诸菩萨说大乘经(至)身心不动。

　　为言乃引为也。盖世尊将与声闻授记。复先为菩萨说无量义者。使其从旁闻之生疑。作会权入实之先声。则名虽为菩萨。而实为声闻弄引也。

　　大乘经者。大庄严经论。有七种大义。一者缘大。谓菩萨修行大乘之法。以无量契经大法义。而为所缘故。二行大。谓菩萨修行大乘。能行二利大行故。三智大。谓菩萨修行大乘。能达二无我理。于诸境界。善能分别故。四勤大。谓菩萨修行大乘。旷大劫来。期证圣果。精进无间故。五巧大。谓菩萨修行大乘。以善巧方便。垂形六道。化诸众生。去住自在故。六畏大。即无所畏也。谓菩萨修行大乘。智力内充。明了决定。于大众中。说一切法。无所惧故。七者事大。谓菩萨修行大乘。欲令一切众生。了其大事因缘故。数数示现世间。演大妙法。入大涅槃故等。乘以运载为义。谓乘此大乘。自运运他。同到智地。故名大乘。即所诠也。其能诠此妙义者。则名为经。是知大乘经之三字。乃教菩萨法门之通称也。名无量义者。如彼经。佛答大庄严菩萨云。有一法门。能令速证菩提。谓无量义。从一法生。一法者。名为实相。使在座权乘闻而疑曰。既无量法门。皆从一生。则我所乘法。亦应究竟还归一实。是故世尊。将演摄末归本法轮故。先示无量义。以发其端。又此法门。乃佛在昔自所乘。而速得道果者。故为佛所护念。决不轻示于人者。

　　佛说下。明入定也。跏趺有二。一以左压右名半跏。若更䟤以右压左。名全跏趺。古往诸佛。尽行此法。然非世间受用法。亦不与外道共。乘此威仪。即能破魔断结。故先跏趺。言入者。如来已离散心。无时不定。其见有出之与入者。特因能见入定威仪。得益者而示之。理实世尊寂照双流。于正说时。又何尝不在定中三昧。名无量义处者。由无量诸法。即是无量义处。乃能契世间常住妙理之深定也。三昧云正受。以能入者。即不受诸受故。若身若心。皆云不动者。特缘妙定莹然通彻内外故。令身心寂而不动。则生身法身。冥同一体矣。

　　△三雨花动地。

　　是时天雨曼陀罗华(至)普佛世界六种震动。

　　曼陀罗云适意。亦云白华。曼殊沙云柔软。亦云赤华。摩诃云大。即小大白赤。四种华也。震动言六者。以震略吼击动。略起踊合。三声三形故六。然据普佛二字。应如华严有六三十八种震动。今经贵略故。但言六。此之二瑞。若望前则为在昔之人。虽闻一切法门。而罔谙咸从一实所生之旨。今忽豁然妙悟流溢。感彼依报。同现灵瑞。以庆今闻。望后则华有感果之能。为诸三乘。预现道成之兆。动有撼执之力。为彼三乘。先示尽结之征。

　　△四大众发喜。

　　尔时会中比丘比丘尼(至)欢喜合掌一心观佛。

　　比丘比丘尼。乃出家二众。解见前。优婆塞云近事男。优婆夷云近事女。俱于人中。大具正见。能秉佛戒。乘六妙行。速出生死者。故列八部之前。

　　天龙下。翻译名义云。夫佛之垂化道济百灵。法之传世慈育万有。三乘贤圣。既肃尔以归依。八部鬼神。亦森然而翊卫。故诸经中多列。此乘急戒缓之流也。天者天然乐胜。清净光明。尊胜无比。故名为天。位列虽多。必以梵释居首者。盖大梵是大千之主。帝释是三十三天之主故。龙者神灵之物。孔雀大云等经。列名虽有不同。而皆言其能护持佛法。夜叉云勇健。有三种。一居天。一居空。一居地。唯天空二居者。能飞行。地居则不能。乾闼婆云香阴。阴即身也。不啖酒肉。唯以香资阴故。阿修等三并见前。摩睺罗伽。云大腹行。即蟒神也。亦名地龙。此八部中有人及鬼畜故。以人非人总结。转轮圣王。即诸国大王。未可。即作轮王说。大众见佛说无量义经。便入无量义定。由说处即是行处。以致天地同归。咸披妙应。此由一人发真归源。所有依报。悉皆化成无上知觉。是以为祥为瑞。而令见者。不知所以然。而然内发大喜。或将拟曰既有希奇之兆。必有非常之事当现。乃整肃三业。不令异缘。故曰一心观佛。须知喜由瑞发。机因喜动。则喜非瑞摄说者察焉。

　　△二放光现相二。初放光。二现相。初二。初光所从处。二光照分齐。

　　今初。

　　尔时佛放眉间白毫相光。

　　天竺最重者。是以相观人。凡人初生。必延师相之故。大人之相。数有四八。唯法王与轮王乃具。又轮王虽具而微。不若法王之显著。以有漏福终乏。无为智以拯接故。白毫是四八中。第三十一相也。在佛两眉之间。以表得证中道。不落二边。故其色白。中表俱空。而有八楞。右旋而住。若明珠覆于额上。太子初生。牵长五尺。苦行时长一丈。得佛道时。长一丈五尺。又始从发心修行。终至涅槃。一切相貌。悉皆影现。今则毫相上。舒金光涌照。

　　△二光照分齐。

　　照东方万八千世界(至)上至阿迦尼吒天。

　　所照横竖。各有分齐。横则四方四维。靡所不周。但照由东始。故先及之。万八千土者。机感使然。可弗约表。如下智胜光照五百。则又何表。竖则上至阿迦尼吒。下至阿鼻。阿迦尼吒云质碍。且指色界顶言。下云。上至有顶。则透过色顶矣。阿鼻云无间。乃造五逆罪者。所生之处。无间有五。谓趣果受苦时及形命。皆无间歇也。而在地之下。故云地狱。

　　△二现相二。初现凡相。二现圣相。

　　今初。

　　于此世界尽见彼土六趣众生。

　　趣乃趣向意。其类有六。各有能趣之因。及所趣之果。因果合举。故言六趣。即六凡也。

　　△二现圣相。

　　又见彼土现在诸佛(至)以佛舍利起七宝塔。

　　不离当下。便能见彼闻彼也。并见下。即彼众依教行证也。四众云得道者。乃诸权乘。各至自所求果也。菩萨云行道者。以秉一乘人。未至所求故。因缘等各言种种者。以亲生之因。与疏助之缘。内怀之信解。外现之相貌。各有差别故。涅槃云大灭度。诸佛化缘既毕。故以寂灭果体。为所归故云般。般犹入也。舍利云灵骨。塔婆云圆冢。为藏灵骨之处。始而闻法。终见入灭。乃四圣法界之始终。合上六凡。同是一光所照。能照既其平等被照。应无差别。则平等一乘。平等授记之旨。俱先为一光注破矣。上乃经家。略叙十界因果。皆为一光披露。至下偈中。则为一一指示。以显此光之希有。迥异寻常。

　　△二菩萨问答决疑二。初弥勒拟度以问。二文殊原古以答。初二。初经家述疑。二弥勒起问。初二。初述弥勒念。二述大众念。

　　今初。

　　尔时弥勒菩萨(至)希有之相我今当问。

　　等觉大士。未离比观。故云作念。神变者。谓由天心神慧。运之于内。希有之相。变现于外。故名神变。大宝积云。神变有三种。一说法神变。二教诫神变。三神变神变。今即说法神变也。谓如来以无碍妙智。知诸众生善恶业因果报。应以何等法门。而得解脱。如是知已。为现神变。而为说法也。今则甘露将降故。预现神变。令生渴仰。然此渴仰。俱由念始大事因缘。非念不发。故先作念。是何缘有此瑞。则灵山一会。闻法得记之机。皆缘此一念之蒙之所发耳。

　　今佛下。谓此种境界。乃不可思议人。于不可思议定中。所现之希有。自属现量所缘。既非我之测度。可拟当更问谁。而谁是能答之者。

　　复作下。念问文殊。由所觐之佛既多。于中必有所见。故应问文殊。

　　△二述大众念。

　　尔时比丘比丘尼(至)神通之相今当问谁。

　　四众八部。虽亦念瑞亦念问谁。而不能于谁中择出可问者。则所证之浅深可见矣。变与通虽同是一。释义则别于上。由光是色法。而从灵通妙慧所发。故能彻照障外。非覆盆可能为碍。故曰神通。

　　△二弥勒起问二。初长行。二偈文。

　　今初。

　　尔时弥勒菩萨(至)悉见彼佛国界庄严。

　　四众八部。外见光瑞。内发疑念。并为开显得记之基。故世尊于后文中。普授广记于现前也。

　　△二偈文二。初叙意。二举颂。

　　今初。

　　于是弥勒菩萨欲重宣此义以偈问曰。

　　偈即是颂。译人随便取用。然有祇夜伽陀之别。祇夜云重颂者。天竺梵文。有散华贯华二式。如此方序后复有铭也。又因乐散说生解。乐章句生解者之便故。又为后来者。及钝根者。不妨慈悲重为宣说。伽陀云孤起颂者。即与上文。了不相蒙。而另有所说也。此下偈文。虽杂糅相呈。而孤起居多。

　　△二举颂四。初总举光瑞。二别列事相。三叹光希有。四释难启问。

　　今初。

　　文殊师利导师何故(至)身意快然得未曾有。

　　因睹光瑞之异。而发何故之问。

　　△二别列事相二。初二初以十颂问十界。二四十颂问六度。

　　今初。

　　眉间光明照于东方(至)求无上慧为说净道。

　　十界事相。本无遁藏。由乏妙用。遂至对面千里。无所了别。今如来欲令一切各悟本有。乃于一光。圆摄难思妙用。以加被之。普令法会三业澄清。六根互用。不离跬步。俾法界现事同陈。于见闻觉知之内。是以弥勒。代众一一点出。如指诸掌。以显能照之妙。而有所问。

　　能照毫相虽白。其所放之光。则作金色。故被照之处。皆成金色。

　　前云阿迦尼吒。今至有顶。则极非非想矣。此天虽无业果色。而定果色中。亦可受化故。中阴经云。如来入中阴中。化无量众生已。忽然不现。舍中阴形。入虚空三昧。于非非想。现形说法。乃至观音势至。发愿思齐。此上从阿鼻至有顶。皆天眼所见之境。今仗佛光。得于肉眼矣。

　　又睹下四颂。以深妙音。各于世界。讲说正法。此以主伴仪。说根本一乘也。

　　若人下三颂。明诸佛于一佛乘。分别说三也。初为厌苦急求出离者。说四谛法。令得真空涅槃。有福者。从供佛来求胜法。是择法。此从多闻来。以体空智。初观因缘生。继观因缘灭。故名缘觉。行有施戒等六。前曰种种。对前二乘。曰无上慧。虽同上二齐用体空。而能于断分别俱生后。更侵二种习气。所证真空之理最深。是为上智观得菩提也。

　　又法会于上所现事相。若即现前。而知彼所念。此融他心智于凡心也。若即现果。而知彼昔因。此融宿命于现识也。若即现因。而见来果。此融天眠于肉眼也。又见六凡是天眼。见二乘之果是慧眼。见菩萨之行是法眼。若一刹那。遍观无遗。则是佛眼。然此胜用。固因佛加。又复须知。此用与佛本有不一不异之旨。以众生心中诸佛。现神加被时。而诸佛心中众生。亦得暂息尘劳。披微露妙。苟使不然。何以山河大地。既不在所照之外。亦应同法会有此闻见之胜用矣。智者思之。

　　△二以四十颂问六度二。初约次第问。二约不次问。初二。初以颂半结前生后。二以十六正问六度。

　　今初。

　　文殊师利我住于此(至)如是众多今当略说。

　　初四结前后二生后。

　　△二以十六正问六度。

　　我见彼土恒沙菩萨(至)破魔兵众而击法鼓。

　　初一偈。以种种因缘。总问因华。而求佛果也。次六偈问施。先财次身次命。即本事经之三易也。初四偈以不坚财。贸易坚财也。七宝及辇舆。皆财施所摄。由世间财。聚散无常故施之。而求安乐涅槃。七种坚固圣财。而为诸佛所叹。

　　次身肉妻子一偈。以不坚身。贸易坚身也。以父母所生之身。危脆不实。生灭无常故施之。以易无上金刚不坏之身。

　　头目身体。即命之所关。虽有寿夭。必同归于尽。若了四谛。深达三轮。施此头目。可易常住无尽之慧命矣。

　　人中自在。王独称尊。因闻妙道。欲得法王位。王法国土。得法自在故。舍家出家。被法服登戒品。以为入圣初基。

　　比丘外舍愦闹。内处闲静。因诵经典。而了法无生。心不妄动。即谛察法忍也。勇猛有三种。大庄严经论云。一愿胜勇猛。谓发四弘誓。二行胜勇猛。谓乘愿起行。三果胜勇猛。谓乘因得果时。乐与诸佛。平等无二。思惟佛道。即果胜勇猛也。精进亦三。菩萨善戒经云。一庄严精进。谓菩萨勤修梵行。庄严道果。乃至代众生。受无量地狱苦。心不休息。二摄善法精进。谓菩萨修六度时。不为烦恼邪见所动。摄世出世一切善法。心不放逸。三利益众生精进。谓菩萨于一切时。以种种法。化导众生。灭恶生善。纵经尘劫。心不疲倦。今以勇猛精进联称者。由无怯无倦。始能遍䇿诸度。速成佛道。

　　禅中二偈。与地藏十轮经中。三种定业轮义等。初偈离欲等者。即彼第一建立修习定业轮。谓定即禅定。业即行业。轮有摧碾义。修禅者必。先离欲恶不善法。有寻有伺。推破惑业。禅定转深。则五通现前。故今首明离欲。终示发通也。次偈即彼第二建立诵习业轮。谓由诵习大乘。心不散乱。即能摧破惑业。今于禅中。说偈至千万之多。与彼始由诵习。终至破惑义等。其第三建立营福业轮。偈虽未及。亦可含于诵习中。以依教修观。最为易故。又定心一念所修。即胜散心久远所修。故可略。

　　智度中。初偈明自利。由妙慧明彻。直穷理本故智深。由妙行炽然。了法如幻。故志固。由决择力。故能问。由明记力。故能持。又见下二偈。承上禅智力。故定慧具。而利他行显。故纵倒岳之机。倾湫之辩。转化金刚心中诸大士。以奢摩他。破诸魔众。更复击鼓䇿进。竖道场幡而后已也。

　　△二约不次问。

　　又见菩萨寂然宴默(至)如天树王其华开敷。

　　科云不次者。麈余云。光中所照。本无次第。如登高而望九重。其中绿窗青琐。绣闼雕甍。金碧交辉。冠盖相映。耳目应接。不暇指点。众妙无伦等。是故于约次之后。但随目之所击。即举而为言也。

　　初偈言天龙敬不以为喜者。缘胜定中。自具广大寂静妙境。殊非天龙斯须之敬可动其心。故不为喜。

　　林中放光。无缘普度。偏言地狱者。剧苦先悲。如母爱子病者偏怜。

　　次进偈中。意识惛熟曰睡。五情闇蔽。四大放倚曰眠。此五盖之一也。众生以此睡眠因缘。不能发生禅定善法。所以沉沦三界。今既不睡。而加经行。正四种三昧中之常行三昧也。梵语般舟云佛立。立有三义。一佛威力。二三昧力。三行者功德力。能于定中。见十方佛。在其前立。故云佛立。于九旬内。不坐不卧。常行周旋。不息口称弥陀圣号。心想圣容。或先唱后想。或先想后唱。贵勿间断。此三昧力。极能断除宿障。于诸功德。最为第一。今人见此不睡威仪。可以耸人视听。动欲举行。全不明谙。经义应行。何事而反世务纷纭。几成邀名射利之术。殊可慨也。

　　戒偈中。即智度十种戒中之二。以初后而该中之八种。初无缺戒。此彼名全同。宝珠有圆明意。即彼第十具足戒也。

　　忍辱言力者。以忍有生法之别。恶骂捶打。乃生忍中最粗之行相。故特出之。

　　禅偈中。古云。离戏笑。是却掉悔盖。离痴眷属。是除瞋盖。除乱却贪盖。摄念除睡盖。五盖除而所求可疾矣。历亿万岁。若不出光照之一时。此乃因光中之神力。摄九世而归一念也。设因光照。而知其久。此又因光。而发宿住智也。

　　次五偈。四事供养三宝也。

　　次智中法本无言。故曰寂灭。然无言不碍言。故可说。如空谷无声。不妨响遍世间也。

　　由性即相故。可观水成冰也。由相即性。故无二相。冰成水也。上偈约所观境。此约能观智。言无著者。由性即相故性离。由相即性故相离。既被妙观所融。故无所著。此偈亦可双承上三。于所说法及所观境。皆不起法爱。故云无著。

　　涅槃中七偈。舍利有二种。一者生身。即佛灭后。由阇维而得者。本由五分妙香熏所成就故。令一兴供者。初获千返生天之报。终得无上佛果。二者法身舍利。即契经也。然生身实由法身而出。今但约供养。统以言之。次六偈。明此人宿种胜因。今乃得值最上福田。是以不惜家宝。广兴供养。所建之塔庙既多。高广之量复倍。内外严饬。并用珠宝。以致八部同兴供养。国界颇异寻常。如天中之圆生树王。于华开时。而天界之妙好。更加殊特。

　　△三叹光希有。

　　佛放一光我及众会(至)放一净光照无量国。

　　初偈总指光中之所见。次言能照之奇特。实由神通智慧之希有。是故于一净光。即照无量国。令法会于不可见闻处。而有见闻。于不可知觉处。而有知觉。是知前文虽似问所照之境。而实问能照之光也。

　　△四释难启问。

　　我等见此得未曾有(至)瞻察仁者为说何等。

　　初半结前。次半启后。请决下之四偈。准古释文殊四种伏难者。谓文殊心内构难。其意有三。一此瑞希有。不可仓卒轻判。二智众如海。谦光推高。三靳固前却生众渴仰。故以伏难拒之。弥勒彰灼释难。意亦有三。一瑞大疑大。若不预释。恐妨正说。二智众虽多。机在仁者。三阖众瞻仁。立诚颇重。所以彰言释难请令时答初伏难者。因请主云。佛子文殊。愿决众疑。文殊仍此。启初伏难云。汝云众疑。众未曾疑。若疑应问。众既不疑。我何所决。弥勒即以第一偈释云。四众欣仰。瞻仁及我。及我欲我问。瞻仁欲得仁答。文殊因此启第二难云。众既有疑。不易可答。待佛出定。然后为答。弥勒复以第二偈释云。若有疑在怀。忧兕不泰。应以时答。如来启定。知在何时。故请时答。决疑令喜。文殊因此。启第三难。我与仁者。同居学地。欲测佛意。微共筹量。独令我答。于理不可。弥勒复以第三偈释云。我亦微心下忖。踟躇两楹。为说妙法。为当授记。文殊因此。启第四难。若如汝说。即是决疑。何烦我答。弥勒复以第四偈释云。安得以我犹豫之心。判此大事。故云。示诸佛土。此非小缘。文殊伏难既穷。谦光亦止。此发问中。文殊伏难是潜。弥勒四释为显。则文殊为宾。弥勒为主矣。

　　又瞻仁乃意索也。为欲说此等。乃口索也。然在法说名索果记。在喻说明索果车也。

　　末偈。结成众请。

　　悬序中。明如来之光有多种。独以为说法华所放之光。为希有光者。以能发起大事因缘故也。

　　△二文殊原古以答二。初长文。二颂文。初三。初惟忖略答。二详示所同。三会通结答。

　　今初。

　　尔时文殊师利(至)难信之法故现斯瑞。

　　文殊古佛。既迹示等觉。则智属比观。故曰惟忖。惟即思量。惟昔如今也。忖即筹度。忖今如昔也。由古今之时虽异。而古今所见之瑞则同。故以初一句。约法标。语弥勒曰。由我惟昔于见瑞。后即闻大法。故忖今佛。于现瑞后。亦应演说大法。文殊且以此拟说。大法一句。略答所问。而决弥勒及大众之疑。下复以三喻。叠释说大。所以谓世尊在昔。为诸众生。说三乘法。虽令各获果证。然非大法。故拟此后。应有一味平等法雨。普润人华。同圆极果。故以喻释曰。将雨大法雨。而为溥润。又世尊在昔。为诸菩萨。虽说大乘法。而有五性差别。亦非大法。故拟此后。自应改号点权即实。开显一乘。故喻释曰。将吹大法螺。而为改号。又世尊在昔。虽依一性。为说一乘。犹未彰灼显废昔权。而于实体。终属不足。亦非大法。故拟此后。直舍方便。但说无上。指归宝所。故喻释曰。将击大法鼓。而为䇿进。末乃结云。特以雨能普润。螺能改号。鼓能䇿进。皆大法中所具之义。我故拟世尊于出定后。当演大法中之实义。要之由我昔在光中于见所未见。后即闻所未闻。既今得如昔见。亦应当闻希有矣。统上三喻一结。总释标中欲说大法一句之旨。而决其疑耳。下详示所同一大段。不过引古。证成欲说大法之意也。

　　问前弥勒约二事腾疑。何今止答说法耶。答。说法授记。皆一大事摄。既说大法。于领解后。必为授记。故可略也。

　　诸善男子下。先以曾见。略证说大之拟见。非胸臆言。咸闻难信者。由诸会众。皆是一类自小之大之机。而谓定有三乘五性之别。若闻十方国土中。唯有一乘之语。则真为难信矣。欲说难信故。现希有之瑞。

　　△二详示所同三。初因机设教与今佛已同。二入定放光与今佛现同。三说法授记今佛当同。

　　今初。

　　诸善男子如过去(至)所可说法初中后善。

　　竖论时分。除现前一念。为现在外。已往者名过去。将至者名为未来。阿僧祇云无数。劫波云时分。今指过去无量无边不可思议无数劫之前。尔时有佛降灵。别号日月灯明。会悬引玄赞云。日有二能。一导明。二成熟。月有二能。一除热。二清凉。灯有二能。一破暗。二传照。别号以此彰名者。表彼佛能导迷至觉。成器熟根。除烦恼之热。得涅槃之凉。永破愚痴化生传法也。缘日月之照。不足以喻彼佛之智明。复加以能照屈曲之灯。聊借三光片。喻难思之智。故曰日月灯明。

　　如来下。十种通号也。以佛佛道同。皆具此十。故十号之文。布于一经。兹于经初。合当广略释之。略则无虚妄名如来。良福田名应供。知法名正遍知。具三明名明行足。不还来名善逝。知众生国土名世间解。无与等名无上士。调他心名调御丈夫。为众生眼名天人师。知三聚名佛。具此十德。名世间尊。若依佛说十号经广释者。则合世间解无上士。以为一号。虽有开合。其义则一。今两存之。一如来义有三。谓法报应。金刚经云。无所从来。亦无所去。此法身如来也。转法轮论云。第一义谛名如。正觉名来。此报身如来也。成实论云。乘如实道。来成正觉。此应身如来也。二应供。谓万行圆成。福德具足。应受天上人间供养。饶益有情故。三正遍知。谓以一切智。于一切法。无不了知故。又以一切法平等。开觉一切众生。成无上觉故。号正等觉。四明行足。明即三明。行即身口意。正真清净。于自愿力。一切之行。善修满足故。五善逝者。即妙往义。谓以无量智慧。能断诸惑。妙出世间。能趣佛果故。六世间解。无上士。世间解者。诸世出世间。因果诸法。无不解了也。无上士者。谓业惑净尽。更无所断。于人天凡圣之中。第一最上无等故。号世间解无上士。七调御丈夫。谓具大丈夫力用。而说种种诸法。调伏御制一切众生。令离垢染。得涅槃故。八天人师。谓非独与四众为师。所有天上人间。魔王外道。释梵天龙。悉皆皈命。为弟子故。九佛云觉。谓智慧具足。三觉圆满故。十世尊。谓以智慧等法。破贪嗔痴。灭生死苦。得无上觉。世出世间。皆尊重故。于时彼佛。既现身轮。复以口轮。腾音声轮。演说正法。而被一类渐机。令其由小之大。初中后三时所说。皆能契理契机。无往而不善也。然三善之名。遍于诸经。释义亦别。今欲切照下文。当以所说声闻缘觉菩萨三乘法门。即为三善。应作通别二义。而释通者。则初说四谛。能令闻者。得声闻乘故善。次说因缘。令得缘觉乘故善。后说六度。令得一切智故善。此以彼佛一代圣教。约通义分为三善也。若别明者。则三乘法门。应各具三善。初说声闻乘。以知苦断集为初善。修八正道为中善。证灭名后善。说因缘令观流转还灭为初善。修七十七智为中善。证灭名后善。若菩萨则以不舍菩提心为初善。不念下乘为中善。回向一切智名后善。

　　其义下。显说法之德相。其义深远者。谓能引发利益安乐故。其语巧妙。谓善缉缀名等身故。不与外道共故纯一。义丰圆满故无杂。一刹那自性解脱故清净。多刹那相续。亦解脱故鲜白。梵行相者。谓八圣道支。以灭谛名梵。道谛名行。此之八道。与灭为因故。曰梵行之相。

　　为求下。正引初佛因机设教。显已同也。四谛者。四即苦集灭道之四也。谛乃审谛诚谛义。谓以析空观谛审。佛说世间之苦集。出世之灭道。皆是真诚谛实之语。故依之修行。即度生死至涅槃。辟支佛云缘觉。以所觉十二支。皆名因缘者。由展转感果为因。互相由藉为缘故。如以过去无明行二支为因。感现在识名色六入触受五支为果。复由现果中。起爱取有三支。为现在因。感未来生及老死二支为果。三世相续。循环不已。以故十二俱名因缘也。是故闻此法门。于缘有觉。故名辟支佛。六波罗密者。六即施戒忍进禅智之六也。波罗密云到彼岸。烦恼大海。以生死为此岸。涅槃为彼岸。若能以施戒等六。为舟楫为浮囊。则可免烦恼海之漂沉。而度彼岸。令得菩提。成一切种智。种智即佛智。谓能以一种智。知一切道。一切种也。上引一佛因机设教。与今佛已同。

　　次复下。更引二万佛。亦与今佛已同。二万佛同号者。或是因中同时开解。同蒙记莂。与今五百弟子。得同号普明之记者相等。颇罗堕云利根。以彼佛现身。时非五浊故。从道德姓中。舍家出家。具十号称法王。而说初中后善之法。

　　△二放光入定与今佛现同四。初王子发心出家。二如来说经入定。三如来放光现瑞。四大众腾疑欲决。

　　今初。

　　其最后佛未出家时(至)已于千万佛所植诸善本。

　　王子之名。皆在俗所起者。谓心之所向曰意。有意者。非质禀中耎之。无所向者也。善意者。意之无恶也。无量意者。意在广远。而非浅近劣识者比也。宝意者知自重其意。不敢苟趋也。增意者增高其意。不甘于卑微也。除疑意者。即意所向。而能决诸惑也。响意者。敏捷如响之应声也。法意者。意惟在法。不在非法也。后云发大乘意。咸由此在世意。而起出世意也。

　　一四天下。乃为一金轮所王。既威德自在。各领四天下。下妙光法师。为人演说。劫满八十。足见彼佛所化之土。不独疆域之广。更见人之寿命亦长矣。窃谓八子既舍王位出家。则显彼佛是刹利种姓。似与二万佛。不同一姓。父王成佛。由于出家故。亦随出家。发大乘意。即发菩提心。修梵行是自利。为法师是利他。八子所以能于现前一身。觑破世缘。才一舍家。即具二利者。缘彼已于过去多佛所。植众善本。乃得如是。

　　△二如来说经入定。

　　是时日月灯明佛(至)欢喜合掌一心观佛。

　　欲显法华一实相理。而先说无量义者。乃密示原始要终意也。令悟无量义。既始从一实相生。则实相中妙义无穷。而无穷之义。未有往而不复者。是故彼佛先说无量义经。复入无量义处三昧。由此三昧。能观无相理故。处谓处所。盖无量诸法。即是实相。实相即无量义。故说真理名处。复为教所诠显。故经名义。为智所诠定名义。处为智所亲证。

　　是时下。明天地现瑞。大众欢喜也。问。世尊说经入定。何器界亦现瑞耶。答。缘诸法会。白无始来。于众生世界。生缠缚故。乃于器界。不能超越。今由即心之佛。度即心之众生。先以智拔。次以定动。令其得未会有。则正报已有发蒙之兆故。令依报亦将化成无上知觉。而先现此相故。首楞云。根尘同源。缚脱无二。

　　△三如来放光现瑞。

　　尔时如来放眉间(至)如今所见是诸佛土。

　　二万佛序。已同现同。最后佛序。出定说经。始终互略。译人高手。

　　△四大众腾疑欲决。

　　弥勒当知尔时会中(至)欲知此光所为因缘。

　　乐欲听法人。皆称菩萨者。拟是结集人。据已经开显得记后。而称之者。所动之疑。全因光相之希有而发故。独以光为问。而他非所急也。

　　△三说法授记与今佛当同四。初出所说经名。二明说经时分。三明唱灭付烛。四明弘经作佛。

　　今初。

　　时有菩萨名曰妙光(至)教菩萨法佛所护念。

　　智光微妙。能导权实二机。故曰妙光。因妙光而说者。由妙光能以自心为智灯。烛经之幽致。且善为传化故。大乘经。乃诸佛教化菩萨法门之通称也。论列大乘有十七种名。今文具三。妙法莲华之名。在第十六。取莲华为喻者。盖此妙法。权实一体。而莲华则华果同时。可喻妙法双融之义。第四名教菩萨法者。谓此妙理。能化一切善根成熟菩萨。随顺法器。令得佛果故。第五名佛所护念者。谓实相妙理。生佛等有。佛虽先觉。每欲开示。但以众生根钝。不敢轻示故。为佛所护念也。

　　△二明说经时分。

　　六十小劫不起于座(至)若身若心而生懈倦。

　　彼佛于一时一处说经。与今佛之二处三会不同。如食顷者。外蒙佛加。内与理冥。故令六根齐转法华。顿超时劫之外。虽经久远。得如食顷。

　　△三明唱灭付烛。

　　日月灯明佛于六十小劫(至)入无余涅槃。

　　古谓六十小劫。最后一日。晨旦说经竟。便唱灭者。显彼时所化之机。校今为胜。不似我佛更须捃拾入无余等者。以圆断界内界外二障之子果故。

　　时有下。为德藏授补处记。于十号中。略举其三。令大会有所依止也。问。德藏所受之记。明是补处。文中全无授声闻记之说。何以科云说法授记。与今佛当同耶。答。科准弥勒所拟。故双举。文殊准标辞而释。故可略也。

　　△四明弘经作佛二。初明利根弘经。二明钝根弘经。

　　今初。

　　佛灭度后妙光菩萨(至)其最后成佛者名曰然灯。

　　妙光弘经。满八十劫。足见彼时。人寿甚长。不属五浊。然前言六十。与今八十。皆约今显古。以见时之久。须知彼时人寿。即以今之一劫。准为彼之一日。亦未可知。而华严次第校诸刹时分。有日劫相倍之。别可以参看。佛灭后。八子皆师妙光者。以妙光是不可思议人。如初出定因妙光而有说者。由彼佛既别为一类渐机。已说三乘。今至成熟。当为会归一乘。非妙光。不能互相鼓扬。故因妙光而普告一切。今其弘通于佛灭后。又非妙光。不能坚固无上。故皆师之。最后成佛名然灯。皆展转得补处记者。有以世代祖孙论者。陋矣。

　　△二明钝根弘经。

　　八百弟子中有一人(至)供养恭敬尊重赞叹。

　　心游于外。不达诸法如幻。始于利养。深生贪着。于诸经典。纵有信心乐欲读诵。由无胜解故不通利。由无明记故多忘失。遂被世轻。加以求名之号。更缘法音经耳。成闻之力。亦得渐次种善。得值多佛。

　　上引初后二佛互显。三同文中。但示佛佛道同。必说大法。以决众疑之大略。倘逢缘即配曰。此如今之某。又如今之某。则法王亦不得于法自在矣。何也。以法属死常故思之。

　　△三会通结答。

　　弥勒当知尔时妙光菩萨(至)教菩萨法佛所护念。

　　由会通文。则知前于二万佛中。独引最后佛。而明现同当同者。弥勒于彼。始得参预法会故。其先后说小说大一事。既亦在昔。同见同闻。何以独令我答。是故觌面指名。决列今佛定后。亦必相同。

　　△二偈文三。初颂入定放光。二颂出定说法。三结判劝待。

　　今初。

　　尔时文殊师利于大众中欲重宣此义而说偈言。

　　我念过去世(至)各各自相问是事何因缘。

　　共十八颂半。初曰我念者。文殊以大智。穷刹那际。其未至者。尚能摄归现前。况已曾经。自应随念炳著于心。故曰我念。则凡昔所有诸缘。并从此念中。一一指出。此下诸偈。与弥勒问中大同。但前无天鼓鸣略也。其古今之不同处。惟玻璃色与今之金色耳。

　　知法寂灭。则不可说。而又说法求道者。无言不碍言故。又法即色心等法。当体即是实相。故口欲言而辞丧。心将缘而虑忘。诸相圆灭。惟智所知。

　　△二出定说法。

　　天人所奉尊(至)妙光法师者今则我身是。

　　彼佛出定。即以世间眼赞。则正法眼藏。俱属妙光矣。

　　六十劫不起座。是说法之时。亦如今以七载纪我佛说法华时也。彼佛最后垂范。独以精进二字为诫者。由未见一善。从懒堕懈怠中生故。

　　无漏实相者。以无生灭等行相。故名实相。体即性净涅槃。性净者。谓智虽能证。而不能净。以无法可灭故。本性净故。又惑漏虽能依。而不能染。以无法可生故。性本净故。今取一分离过义。名无漏实相。下句复取一分能证智义。名通达之心。

　　问。据其次作佛。仍是记补处。岂彼竟不授二乘记耶。答。有二意。一已如上。拟说法与授记。本是一事。故属可略。一或因彼时非五浊。众生诸根猛利故。一闻开解。便知一切法。即心自性成就。慧身不由他悟。此上上机。何劳更与授记。

　　薪尽火灭。喻方便净涅槃也。谓能感之机如薪。随机之应如火。由能感见佛闻法之善根既尽。而如来之应形。亦随之而灭。并从无生灭圆寂体中。而巧示有生灭。是名方便净也。

　　结会古今校长文稍广者。正见此段因缘。本是我与汝。在昔同所见者。又文殊恐四众。疑其所引事。属久远。无复可稽。故将彼时同会之人。并渠之往迹。班班指出。以证所引。见非虚诞。此正以今人证往事。以往事证己所判也。

　　△三结判劝待。

　　我见灯明佛(至)佛当为除断今尽无有余。

　　前弥勒以偈伏难。令文殊必定有答。今文殊亦以四偈。断伏疑。使弥勒莫复更问。初疑者。因文殊广引先佛曾说法华。故弥勒潜疑欲问。诸佛赴缘。人时各异。古佛虽名法华。今佛何必如此。文殊即以第一偈断云。我见灯明佛。本光瑞如此。以是。知今佛欲说法华经。弥勒因此。又疑自有名同义同。自有名同义异。此名何所显召。文殊即以第二偈断云。今相如本瑞。是诸佛方便。今佛放光明。助发实相义。弥勒因此。又疑实相无相。何人能会。文殊乃以第三偈断云。诸人今当知。合掌一心待。佛当雨法雨。充足求道者。弥勒因此。又疑佛雨法雨。止洽菩萨。亦润二乘。文殊即以第四偈断云。诸求三乘人。若有疑悔者。佛当为除断。弥勒联翩构难。文殊频烦为断。既事穷理尽。即得之于怀。可谓善于问答。具二庄严。

　　前弥勒。以四偈通伏难。乃光宅之巧思。今文殊。答中亦以四偈断伏疑。乃天台之巧思。并录之。以见其长。

　　前问中有索果记意。今答中佛当雨法雨。即许与义也。

　　妙法莲华经科拾卷第一上

　　妙法莲华经科拾卷第一(之下)

　　姚秦三藏法师　鸠摩罗什奉　诏译

　　西蜀沙门　佛闲勖𠁼大师　立科

　　门人　智一雪墩　拾遗

　　△二约近迹垂化开权显实令悟一乘门三。初法说授记。二喻说授记。三因缘授记。初二。初法说。二授记。初二。初无问略说显诸佛智教甚深。二三请广说显佛乘唯一无余。

　　初二。初自叹以众以显众生不知。二自止以显能知唯佛。

　　初二。初总叹诸佛智教。二别叹自证智教。初三。初双标。二双征。三双释。

　　今初。

　　方便品第二

　　正宗分初。以方便两字。题品之首者。盖以今之妙法。有能摄取一类渐机。令入佛慧之善巧故。窃谓。妙法莲华四字。固是一经之都名。而方便二字。复是题中之要旨。原古德见世之莲华。有为莲故华意。遂取出。以喻妙法为实施权之用。作方便之前相。又以见有华开莲现意。更可取喻妙法开权显实之用。而作方便之正体。是故译家进收在昔所施之权。以为所开所显。而以今能开能显之妙法。特授方便之名。以能决了昔之覆相故。以能点昔之三权。即是一实故。大约此中所有开显文字。皆从甚深方便之所流。故以方便。而揭品目也。其第二周。不过为未了者。更藉譬喻。以喻此方便。第三周。不过引昔缘之未坠。而显有今之方便也。

　　尔时世尊从三昧(至)辟支佛所不能知。

　　如来十八不共法中之第五。无不定心。谓如来行住坐卧。恒不离甚深胜定。今言起定者。示于定内已自缘理鉴机。定起之言。无不机投理契矣。又不共中之十三。一切身业。随智慧行。谓佛现诸胜相。调伏众生等。今明起定之威仪。而曰安详者。殆显身业胜相中一种。舒徐之貌耳。告舍利者。将欲破小故。先呼智首。以撼群机也。

　　诸佛下。先叹二深也。夫灵山一会。本为开显而设。今于未开显之前。即叹二深者。由迷者不达妙法。权实双融。即权即实之旨。而返认权为实。不复前进故。先叹其不知。而令动执生疑。以为发悟之基。何为二深。谓证道及教道也。证即诸佛能证实相之智道。今由智外无如故。唯约能证言。又此智中虽权实双融。复由实外无权故。且约实智言。亦是自行方便。遂不对机。而暵其甚深无量。以能竖穷实相之渊底故。又横该其涯际故。

　　其智下。叹教道深也。教即阿含。本是妙智所流故。叹教即叹智也。而以门为喻者。生公云。夫知智在说。说则为门等。即指诸佛在昔。所施三乘之教。令秉此者。可为入实之渐。无奈诸人不识如来设权之别意。而反认权以为究竟。是故叹智慧门之难解难入。此是利他方便故。对机而兴叹也。下颂说不退菩萨。亦不能知。今由二乘执重故特举声闻辟支也。

　　△二双征。

　　所以者何。

　　此句双征何故实智甚深。而慧门又难入。

　　△三双释。

　　佛曾亲近百千万亿(至)随宜所说意趣难解。

　　佛曾下。先释实智所以深者。由近佛之多故。福足而转。资种智之深。由尽行诸佛之道法故。令妙慧满足。共济其深也。复次近佛。即瞻其化仪而行道。由聆其化法。以诸如来。有如是之妙因故。令果智竖横匹测。

　　勇猛下释权智。上以难解难入。叹慧门之深。今释二难之所以。缘诸二乘。不能勇猛精进故。难解难入。由我往昔遍䇿诸度。勇猛精进。是以解所难解。入所难入。而于因中。已得名称普闻。而泽被无疆矣。此约勇进。释得深之所以也。

　　成就下结成二深。谓由此广大因缘故。致果上得此甚深未曾有法。此结实智也。复由体大用大。致随宜所说之意趣。故皆难解。所以难解者。以是四种意趣中之别意意趣。故经云。虽复说三乘。但为教菩萨。即别意也。

　　△二别叹自证智教三。初约权智释教显益。二约实智遍收总叹。三约二利双结二智。

　　今初。

　　舍利弗吾从成佛已来(至)知见波罗蜜皆以具足。

　　初句所标之佛。且指菩提场道成之身。已来二字显曾经之时。种种下。亦且指此身所演之教。因缘是能起法会之由。譬喻是况显正说之助。言教即是正说。凡所对机。若于正说。有所未明。即加以譬喻。或更藉过未因缘。而始有惺处。则三周说式。不独一经有矣。方便字应对上。三外凡有摄取众生之善巧。皆名方便。如冥加及光相等。皆约种种及无数说者。以众生处处着故。不达诸法实义。故非以种种因缘。及无数方便。断不能令其得益也。

　　所以下。释能令得益之因。由如来果上之方便。若道种之知。法眼之见。究尽药病。已到彼岸故。

　　△二约实智遍收总叹。

　　舍利弗如来知见(至)成就一切未曾有法。

　　文亦先标次释。舍利弗如来。不但利他之权智。究竟具足。即自证之佛知佛见。莫不广大深远。竖穷横遍。

　　无量下。以能具德。释深广之由。如膏益盈。而炷益彻也。以凡佛地中。所有之四无量心。四无碍辨。十力四无所畏。深禅大定。诸解脱门。诸三昧门。莫不深入。以致无际可穷。若更括之。即一切未曾有法。悉皆成就。是故知见。广而更广等。

　　△三约二利双结二智。

　　舍利弗如来能种种分别(至)未曾有法佛悉成就。

　　初节以悦所利。结显能利之权智。已得曲尽善巧故。非二乘之所能知。

　　次节取要。结显实智。由悉成就自利未曾有法故。令实智广大深远。更非二乘等所能知者耳。

　　△二自止以显能知唯佛二。初长文。二偈文。

　　今初。

　　止舍利弗不须复说(至)如是本末究竟等。

　　止犹杜也。上未曾有法。乃亡言之境也。非亲证者。纵倾河辨为说。决不能知。故藉以响止响之辞。而自杜其口曰止。不须复说。欲答征中。以难解释。不说之故。而文有二转。一以是第一希有。故难解。二以难解释不说。纵说亦不知故。其能知者。唯佛与佛。其所究尽者。即诸法实相。此句出第一希有之体也。意谓。若自高远求之。无怪其难解。今于极寻常法中。皆忽略于当下。特为拈出。方见第一希有诸法。岂非寻常诸法当体。即是实相。宁非难解。

　　何等诸法即实相。所谓诸法有如是相。表于外。如是性。据于内。六根之体。功能之力。施设之作。亲生之因。疏助之缘。赴感之果。满果之报。皆有始终本末究竟处。虽法法互遍十界。悉是如来妙智。所究尽处。既诸法即相性等。而相性即实相。岂非希有。又岂离于当下。类此而推。则现前之松直棘曲。鹄白乌玄。无非实相。我故曰。诸法实相。皆我之所得。尔辈之所昧者。据此则一乘平等之旨。已跃然于言外矣。

　　问。前自叹中。既约智说。今自止中。何约实相言耶。答此正终实教中。理事无碍之旨。由智外无如故。初文约智。由离所证。无能证故。今但约理明。其犹离水无冰。离冰无水。同成一味义也。

　　△二偈文五。初颂众生不知。二颂能知唯佛。三申明众生不知。四申明能知唯佛。五结实劝信。

　　今初。

　　尔时世尊欲重宣此义而说偈言。

　　世雄不可量(至)及佛诸余法无能测量者。

　　一切众生。皆雌伏于烦恼山中。唯诸佛。以雄猛实智。断尽烦恼。证穷实相。超出有顶。乃可称为世雄。况复具足无量功德。讵诸世间所能测量者。

　　△二颂能知唯佛。

　　本从无数佛(至)除诸菩萨众信力坚固者。

　　二佛因中。虽具行诸道。而于妙法。犹然难见难了。直经多劫行道。已于果位中。始能悉知悉见。如此言绝果报等。唯我及十方佛。乃能知此即相无相。即言亡言之旨。岂诸众生。可以取解。要知入佛智慧。唯有信力及智力。信力如舍利弗可入。智如不退之不知。故知信穷因位。智在极果。因智尽处。方可论知。

　　△三申明众生不知。

　　诸佛弟子众(至)一心共思求亦复不能知。

　　共九颂半。皆倍增以显不知故。约人则由下位。以至上位。约数则由少以及多。又于多人多数处。加以长时。似于此处。宜当尽知。而返少分。亦不能知。不独见佛智之难知。亦更见行文之巧妙。文中既曰。唯佛能知。旧注犹约藏通别。论不退意。谓别教初地。圆教初住。能知耶。经中以圆教菩萨。皆称之曰佛耶。

　　△四申明能知唯佛。

　　又告舍利弗(至)唯我知是相十方佛亦然。

　　实相法中。若染污及不染污无知。悉皆不干。故曰无漏。亦非心口所能及。故绝思议。虽等觉亚圣。犹隔罗縠而窥故。曰甚深微妙。唯我及十方佛。乃具妙智。乃能知此。

　　△五结实劝信。

　　舍利弗当知(至)众生处处着引之令得出。

　　初引诸佛无异之语。先断其疑。次于己所说。劝生大信。世尊下。正为显有实说。谓我自鹿苑迄今。多是方便说法。未言真实。今在既久之后。要当为其显发。此但许说。非正显也。次二颂。申明不为说实之故。而特题出三乘之名告者。盖灵山法会。众海云集。机宜颇伙。以此三辈。乃是正为故。于众中指名告之。曰汝等三乘。须知一向所秉之教。皆非真实。以尔贪爱深厚。于界内法。处处染着。真实妙法。未敢遽说。故先以方便说法。引之且令出界。今既善根成熟。理合开显。为说妙法。此正吹大法螺。改号之谈。俾诸闻者。大生惊疑矣。

　　△二三请广说显佛乘唯一无余三。初初请二止。二二请三止。三三请广说。初二。初初请。二二止。初二。初长文。二偈文。初二。初经家叙疑。二身子陈请。

　　今初。

　　尔时大众中有诸闻(至)而今不知是义所趣。

　　初举已得小果之千二。次举正求二乘之四众。所以疑者。因闻久后要说真实。并斥昔说。俱是方便。遂疑何故。殷勤称叹方便。然方便无二。何以既斥复叹耶。以权实双融。非所能知。是以称叹。复缘执权为实者。故复斥方便。而实警其人也。

　　而作下疑实也。有所下疑权也。

　　佛说下。疑己所得也。一解脱即二乘同证之果法。义乃三乘教之所诠。我已如说而证。则我之所得。亦是佛之所证。同到涅槃。今忽斥为不解。故云不知是义所趣。殊弗谙。器皿中之空与大空。体虽是同。而浅深小大之别。安可同日语耶。

　　△二身子陈请。

　　尔时舍利弗知四众心疑(至)甚深微妙难解之法。

　　初陈己疑。今者下陈众疑。惟愿下请决也。

　　△二偈文二。初叙述前法。二陈疑启请。

　　今初。

　　尔时舍利弗欲重宣此义而说偈言。

　　慧日大圣尊(至)智慧甚微妙诸佛之所得。

　　△二陈疑启请二。初陈疑。二启请。初二。初众疑。二己疑。

　　今初。

　　无漏诸罗汉(至)是事为云何愿佛为解说。

　　△二己疑。

　　于诸声闻众(至)为是究竟法为是所行道。

　　为是究竟二句。约二义生疑。若是诸佛究竟之法。诸佛所证。诸佛之道。诸佛所行。我等或不能知。若是同一解脱。得到涅槃。乃如佛所说。而证得者。如何不知。我等所知。亦佛所示。而何云有所言说意趣难解。如前之叹。必有因缘。

　　△二启请二。初身子独请。二代众普请。

　　今初。

　　佛口所生子合掌瞻仰待愿出微妙音时为如实说。

　　口有二义。一以口属佛。若云从佛口生。从法化生。则此口属佛。若以口饮法乳。咀嚼法味。则口属身子矣。

　　△二代众普请。

　　诸天龙神等(至)合掌以敬心欲闻具足道。

　　上云示以三乘教。今补求佛诸菩萨。则知三乘同有疑矣。

　　△二二止。

　　尔时佛告舍利弗(至)诸天及人皆当惊疑。

　　连以二止者。一恐执小故止。一恐疑大故止。

　　△二二请三止二。初二请。二三止。初二。初长文。二偈文。

　　今初。

　　舍利弗重白佛言世尊(至)闻佛所说则能敬信。

　　连声唯愿者。应二止也。释征中。以曾见佛。显有宿福。以根猛利。显其能信。堪为法器。

　　△二偈文。

　　尔时舍利弗欲重宣此义而说偈言。

　　法王无上尊惟说愿勿虑是会无量众有能敬信者。

　　△二三止。

　　佛复止舍利弗(至)尔时世尊重说偈言。

　　止止不须说我法妙难思诸增上慢者闻必不敬信。

　　疑与慢惑也。不敬信。因惑所造之业也。大坑即五无间。是业所感之苦果。应当护念此辈。

　　△三三请广说二。初三请。二广说。初二。初长文。二偈文。

　　今初。

　　尔时舍利弗重白佛言(至)长夜安隐多所饶益。

　　△二偈文。

　　尔时舍利弗欲重宣此义而说偈言。

　　无上两足尊(至)是等闻此法则生大欢喜。

　　信为善根之首。依明了智慧。则易起欢喜。乃四悉之一。所以为生善灭恶。入理之阶故。每云敬信及欢喜。

　　△二广说三。初世尊许说。二大众承旨。三如来正说。

　　今初。

　　尔时世尊告舍利弗(至)汝今善听当为汝说。

　　初是顺许。汝已下。诫许也。说此下。拣许也。先明上慢退席。法不罕有。不令人退。前因此辈在座故三止。今将说故。以威德遣去。所以下。经家释退去之故。即是显不制止之故。若南山云。为进增慢之俦。则是显法众也。约亦曾闻许开显。即结缘众也。尔时下结许也。以枝叶振落。则贞干坚实。梁栋之材得显。故许以堪受大法。

　　△二大众承旨。

　　舍利弗言唯然世尊愿乐欲闻。

　　唯乃应声之速也。

　　△三如来正说二。初长文。二颂文。初四。初叹法劝信先示佛语不虚。二牒前释成略显唯为一事。三广明诸佛唯一佛乘。四拣伪敦信开除灭后。

　　今初。

　　佛告舍利弗如是妙法(至)佛之所说言不虚妄。

　　先指出能诠诸法之全体。曰如是妙法。法即教法。而言妙者。以权实隐显故。非下位所能思议。故如莲之华实双含。不可作同异见。故下以灵瑞现。喻说此法之时。能令人得记成佛。如优昙开。而轮王现舍利弗下。再谆劝者。以久闻权教。恐不能顿改故。

　　△二牒前释成略显唯为一事。

　　舍利弗诸佛随宜说法(至)无有余乘若二若三。

　　初标难解。次释征言。非思量等者。正由唯佛与佛乃知。显非尔等之思量所能。亦非教绝言默会也。所以下。由重征。乃洞示本怀。见佛之出世。唯为一大事因缘也。大疏释一大事因缘云。若约绝待。则非二非三。曰一。佛因佛果。曰大。因能感果。果能酬因。因果干。能俱能令物解脱。曰事。次以二义。释因缘二字。初将因缘。作所以释。属于如来。谓佛因此缘此。出现于世。二将因缘。属于大事。则因亲缘疏。因即正因。缘即缘因。又因即了因之所了。缘即生因之所生。因即佛种。必仗缘方启。故佛出现。起斯佛种。是则大事二字。通因通果。因缘但语于因耳。

　　若不解我为大事出现。即不解我所说法。是故前于双叹后又止而不说也。次呼名自征。复自释也。知见即上智慧也。先约四义释。次结无他事。四者初以开字。约理智性相二对。双明开三显一者。论云。开者无上义。谓一切众生。本有无上菩提智果。即知见之相。本有无上涅槃理果。即知见之性。而皆堕在二乘污泥浊水之中。如来为欲开除能覆之惑障。使本有得清净故。出现于世。二以示字约果法。单明会三归一者。论云。示者同义。谓二乘等所有法身。与我法身。平等无异。今各证差别小果无人能示。如来为指示佛知见之性。大平等果故。出现于世。三以悟字约行法。单明摄三为一者。论云。悟者不知义。谓一切众生。不知惑体本空。凡诸小行。皆可作一乘之因。感实报之智身。如来欲令众生。自了知见之相。即报身故。出现于世。四以入字约教法。双明废三立一者。论云。入者因义。谓诸众生。虽有能证之智。及所证之理。而未能显。如来欲荡权乘之滞迹。依了义教。令入初地。以能证智。为菩提因。以所证理。为涅槃因。故出现于世。此上四节。双约论文及大疏会释也。然据大疏。唯废立二字。局于教上。余则通三。今文且约局义显也。舍利下。先结释。佛告下。复通结云。诸佛出世。别无他事。但为教化菩萨。此约人结果。法唯有一乘也。诸有下。结行法。摄三为一。舍利下。结教法。废三立一。不结理者。影在前故。又四字中。唯约示悟。而该前后两字。南山云。统降灵之本。致正指此文。

　　△三广明诸佛唯一佛乘三。初通明三世开显。二别明释迦开显。三释明说权所以。

　　今初。

　　舍利弗一切十方诸佛法(至)入佛之知见故。

　　初横显十方道同。次竖显三世道同。舍利下。大疏云。开除惑障。显示真理。令悟体空。证入真理。今文但略开义。以真理必先。由于除障故。文于三结处同有是法皆为一佛乘句。虽述昔之施权除障。而却为今之显实。亦即点权为实意也。

　　△二别明释迦开显二。初开权。二显实。

　　今初。

　　舍利弗我今亦复(至)方便力而为说法。

　　性即深心所著。习成于过去者。依此性。发起现前欲乐。而为能感。我则随其性顺其机。以种种缘。而权为说法。以渐导之。

　　△二显实。

　　舍利弗如此皆为得一佛乘一切种智故。

　　亦与上点权即实之意相等。皆始令闻种种。终令得一乘也。一切种智者。谓能以一种智。知一切诸佛之道法。一切众生之因种也。

　　△三释明说权所以。

　　舍利弗十方世界中(至)于一佛乘分别说三。

　　言尚无及何况者。即约遮诠。直显唯有一乘。亦非有所对待。然后言一也。舍利下。正出说三所以。因佛现身于五浊故。劫波云分别时节。浊即扰乱义。能使心性。失其澄湛。但劫无别体。唯依四浊增剧时。得名烦恼。以五钝使为体。见以五利使为体。众生。则揽见慢果报。不孝父母。不畏恶道。信受邪法也。寿短苦长命也。缘五浊障重。成就不善。使明利净慧。不得现前。不堪作大法器。是故以善巧方便于无三处。而说有三乘。问。既于无三处。而说有三。宁不与华严唯说一乘义违耶。答。一乘妙法。权实双融。法身大士。纵闻说三。更助实用。诸钝根人。于说一时。纵有所闻。亦成己见耳。

　　△四拣伪敦信开除灭后三。初拣成真伪。二开除释疑。三结显唯一。

　　今初。

　　舍利弗若我弟子(至)若不信此法无有是处。

　　初约不顺师法者。拣真。谓若果是弟子。未有知始说。而不知终者。汝虽自谓是我弟子。我何得认以为真。遂摈于法海之外。故连以三非遣之。以不顺师法故。

　　又舍利下。约不肯增进者。成伪。谓若自谓已得无生。认此分段是最后身。舍此身即究竟涅槃。便置变易身。所有生死。于度外不复发心愿求无上者。当知此辈。与未得言得者何异。此增上慢人。自应斥住我慢山中。与诸上慢。同成侣伴。此上二节。准古敦逼使信义释也。

　　△二开除释疑。

　　除佛灭度后现前无佛(至)于此法中便得决了。

　　上文约佛在世。不闻不信者。即成上慢。此下开除佛后。纵有不信者。可容不成上慢。以此法虽复流传。而能解义人。实难得故。

　　若遇下。恐有疑云。佛灭后。解义人既难得。其得罗汉者。宁不永入灭耶。又宁不与十方国土中。唯有一乘说违耶。释云。世尊以利他成事智。为舍果缚之者。现变化净土。为彼所依。亦于彼为现变化身。即于彼中。为说此法。令其决了唯一之旨。余者。对我佛而言他佛也。准此会初退席者。谅亦不在彼土之外矣。

　　△三结显唯一。

　　舍利弗汝等当一心信解(至)无有余乘唯一佛乘。

　　先约己言。次约诸佛。以显师子吼决定说也。

　　△二偈文二。初叙意。次举颂。

　　今初。

　　尔时世尊欲重宣此义而说偈言。

　　△二举颂三。初拣别伪流叹众贞实。二正颂长文显法唯一。三赞法流通信喜作佛。

　　今初。

　　比丘比丘尼(至)此众无枝叶唯有诸贞实。

　　慢有七种。一单名慢。二过慢。三慢过慢。四我慢。五增上慢。六卑劣慢。七邪慢。文具五六。出家二众。言增上者。谓未得上人法。未证上人理。便言已证已得。在家言我慢者。或恃种族及才能也。女智浅劣。易被邪僻所惑。虽闻正法。难于生信。戒有三种。一者律仪。通于圣凡定散。二者定共。通于圣凡。不属散心。三者道共。通学无学。言有缺漏者。于律仪有失。如器缺。则易见。于定道有失。如器渗漏。则难见。即内起恶觉如玉含瑕。外动身口。如玉露玼。糟无合欢之味。糠乏充饥之实。取此喻彼。显不堪受大法也。

　　唯有下。叹唯存贞实也。

　　△二正颂长文显法唯一二。初颂牒释。二颂广明。

　　今初。

　　舍利弗善听(至)乃至于一偈皆成佛无疑。

　　初六颂。颂开权诸佛所得。若权若实。并皆寂灭离言。非假方便。何能有说此能应也。众生下。颂能感也。佛悉下。颂说法应机。先令得欢喜益也。或说下显所说有种种也。修多罗云契经。然有通别之异通即圣教之都名。别即十二分中。直说法相者。今文指此。伽陀云孤起。本事说本昔世界事也。本生说本昔受生事也。未曾有佛现种种神力。众生怪未曾有也。因缘若己若他。缘起事也。譬喻以比况显法也。祇夜云重颂。重颂上直说修多罗也。优波提舍云论议。上皆随宜所说也。又十二分教。皆通大小乘。今文且以四十年中。属权小之九部言之故。曰随顺众生说有云。小之九部。除十二中之方广。自说。授记。大之九部。除十二中之因缘。譬喻。论议。乃一往之说也。我设下。颂开权。所以下。颂说大。所以有佛子下。正颂今日障除心净。堪受大法也。又既许能闻一偈。成佛无疑。则前闻许开显。后退席者。亦应有分矣。

　　△二广明二。初通明诸佛以己释成。二别明三世以己释成。初二。初通明诸佛开显。二以己释成开显。

　　今初。

　　十方佛土中(至)无量众所尊为说实相印。

　　初以七句。明施权说实。大疏释无二无三云。若直望经意。但立一乘为真。趣举二三。悉皆不许。不论小大。如说世中此人独立。更无与比。非要别指张王二人。下句释疑。假名虽无实义。若藉为引导之梯。亦所不废。上明诸佛。亦唯一乘。诸佛下五句。更显唯一事实。不以小乘济度。佛自下。约诸佛自证。以释一乘一事意。如来定慧双游。深心契寂。利智贯达。以此二法。既庄严自所得之法身。复以所证。转入教道。利他既自证大乘。若以小法。乃至化一人。则堕悭贪矣。殊为不可。是以凡能归信者。我必以清净三业应之。口无欺诳。不轻未学。意无贪嫉。不妒彼胜。故于十方。以无畏相严之身。为说一实相印。印定一切。唯一实相。所谓无相。同证无上至一之道。

　　△二以己释成开显四。初原始要终。二明五浊障重。三说小治障。四障除显实。

　　今初。

　　舍利弗当知(至)化一切众生皆令入佛道。

　　初引本所发之誓。次颂。且约一期得说。以明愿满。非括尽一切言满也。

　　△二明五浊障重。

　　若我遇众生(至)亦不闻正法如是人难度。

　　初明隐实所以。诸佛心内众生遭苦。众生心内诸佛兴悲。故得相遇。遇时本欲尽以佛道教之。其奈无智者。迷而不受。则虽遇如不遇耳。然无智乃五浊之源。故先揭之。次明五浊之相。夫自人寿八万减至二万。则入五浊矣。当本师降神时。寿已减至百岁。正值五浊。咸臻之际。是故经中。竖将五浊。分属三世。以明众生久被汩没。诚为难度。文有三节。初用烦恼众生二浊。以明过去。善本即智未修。善本则唯用识情。要知无智即为入浊之源。故众生于五欲境。或憎或爱。咸生热恼。即烦恼浊也。此属惑道。复由境迷惑现。发动七支业行因缘。致令堕于三恶六趣。其能趣恶趣者众生也。以身受遍诸苦。即众生浊也。上约二浊。该惑业苦三于过去世。受胎下。二约命浊见浊。以明现在。谓于往昔。设有片善。感受人中胞胎微形。更缘业重福轻。于世世中。亦不能逃于命浊。但受命短苦长之报。即或发心。厌苦求脱。又复误入邪见稠林。信受断常等说。深着不舍。纵有正法在前。而由我慢充满。闻亦不信。成阐提种。堕于见浊之内。于千下。三独显邪见过重。转成劫浊。谓此邪见。不但障蔽现生。亦障未来。千万生中。不闻佛名。正法之善。故曰难度。如此论浊。庶不与下文重叠矣。

　　△三说小治障。

　　是故舍利弗我为设方便说诸尽苦道示之以涅槃。

　　特以障重。不堪说大法。故以谛缘之法。先为治障之方便。尽苦道即尽智也。

　　△四明障除显实。

　　我虽说涅槃(至)诸佛语无异唯一无二乘。

　　初直显昔果非真。诸法下。释非真义。谓诸法本来寂灭。无可取舍。若见有苦可舍。有灭可取。则乖一理齐平之旨矣。若佛子能依此旨行道。已未来成佛。其若返掌。方名真灭。特以小能治障。大教方兴故。以方便开示三乘。然后说一。十方诸佛。咸遵此式。须知诸佛能诠之语。彼此皆同。其所说之法。亦惟有一。

　　△二别明三世以己释成二。初别明三世开显。二以己释成开显。初三。初明过去。二明未来。三明现在。初二。初颂诸佛开显。二以方便助显。

　　今初。

　　过去无数劫(至)化无量众生令入于佛道。

　　△二以方便助显二。初总明。二别明。

　　今初。

　　又诸大圣主(至)更以异方便助显第一义。

　　异方便。且约事度言。助显字即释异义。以去开显时遥故明异也。亦即影显前开三显一。乃正方便也。

　　问。人天因可以称异。其前后为实所施之权。既均属事度。何得抑前扬后耶。答。据终教的旨。凡咳唾拈示。既皆业识。即如来藏显发第一义处。有何差别。今以善根成熟。近开显之权。即摄入正方便中。其最初引令发心之权行。则名为异。以去开显时甚远故。

　　△二别明二。初以三乘助显。二以人天助显。

　　今初。

　　若有众生类(至)如是诸众生皆已成佛道。

　　此中止取能闻六度。一念之善。及见佛灭。一念善软之心。不可约修六度深言。而如来即因此一念之微。或因一念之随喜。藉此以为可教之基。即将之护之。令其不昧。渐渐推广。从微之着。所谓助显也。故异中之权。不得与最后所开之权平看。便该至通别二教。

　　于佛灭。能发一念之善软。不被强扩难调之烦恼所制者。亦为将护至成熟位。必为开显。俱已成佛。

　　△二以人天助显二。初约缘因显实二约了因显实。初十。初志心起塔。

　　诸佛灭度已(至)若于旷野中积土成佛庙。

　　余谓能于舍利塔前。一兴供养。当获千返生天之报。况造塔者。自然蒙报。遐劫之后。所有余福。渐当开显。

　　△二戏沙作塔。

　　乃至童子戏聚沙为佛塔如是诸人等皆已成佛道。

　　于尘劳中。虽是戏沙为塔。亦如凿石火发。而燎原烈𦦨。何尝离此一星之外。据此则知上文六度皆约最初效法一念言。更有深意。是故经中。前言志心。后言戏心。下皆仿此。

　　△三志心造像。

　　若人为佛故(至)自作若使人皆已成佛道。

　　造像功德。经明十一种功德。一者世世眼目清洁。二者生处无恶。三者常生贵家。四者身如金色。五者丰饶珍玩。六者生贤善家。七者生得为王。八者作金轮王。九者生梵天住寿一劫。十者不堕恶道。十一者后生还能敬重三宝。又云。若人临终发心造像。乃至如麦𪍿能除三世八十亿劫生死重罪据此言。报虽不唯在天乘。今文且约天说。

　　△四戏心画佛。

　　乃至童子戏若草木及笔或以指爪甲而画作佛像。

　　五结成显实。

　　如是诸人等(至)但化诸菩萨度脱无量众。

　　亦但以己昔被开显之法门。而度多众也。

　　△六约诸尘供养。

　　若人于塔庙(至)乃至一小音皆已成佛道。

　　△七散心献供。

　　若人散乱心乃至以一华供养于画像渐见无数佛。

　　△八明身业礼敬。

　　或有人礼拜或复但合掌乃至举一手或复小低头。

　　△九结两番大益。

　　以此供养像(至)入无余涅槃如薪尽火灭。

　　△十明随口称敬。

　　若人散乱心入于塔庙中一称南无佛皆已成佛道。

　　南无或云那谟。或云南摩。皆梵音楚夏也。此翻归命。或云度我。大品云。佛言若有一人。称南无佛。乃至毕苦。其福不尽。

　　△二约了因显实。

　　于诸过去佛在世或灭后若有闻是法皆已成佛道。

　　于过去佛法中。但得一闻此法。即成了因智种。为开显之基矣。宗镜云。如世井泉。以海为体。若人饮者。皆得海味。一体无异。但随业力。而得咸味。具信人闻。便得如来法身。大悲智味。阐提之人。无所堪任。然如来智。亦作生因。如泥蛤生天。厩象悛恶是也。

　　△二明未来。

　　未来诸世尊(至)于道场知已导师方便说。

　　初明友便说法。

　　一切下。引权入实。

　　诸佛下。明本愿。

　　未来下。正明说一。诸佛下。释说一所以。大疏云。以唯一性。故说一乘。此一性者。即以能证之智。遍知色心等法。从本已来。性相寂灭。于自他共非即非离。湛然常住。有来即无。非推之使无。故曰常无性。则常无性。即所证之理耳。此无性理。即是中道成佛种子。亦即正因佛性。是了因之所了者。缘即缘因佛性。是生因之所生者。体即六度万行。以此智教之缘起彼正因。令得佛果。上约因种种释。若约果种释种性。关中云。佛报唯佛。其理不差。即性义也。说法度人。类皆相似。此种义也。果之种性。从真理生。故云从缘起。意云。佛缘理生。理既无二。是故说一乘。所谓证理成佛。称理说一也。是法下。重释上偈也。谓是法即前所知之法。所以常无性者。由住真如正位。世法即如。故皆常住。谓因乖常理。成三界无常。若解无常之实。即无常而成常矣。则常与无常。二理不偏。故涅槃经。况之二鸟。今于道场。证知一切世间。无常即真常理。犹悬镜高堂万像斯鉴。二而不二。不可言宣。以方便力。假以言说。一尚假说。焉有二三。

　　△三明现在。

　　天人所供养(至)譬喻亦言辞随应方便说。

　　真如一心。本来寂灭。非轮回生死之灭。亦非对治之灭。故称第一。于一心寂灭。无可说处。以方便力作种种说。

　　△二约以己释成四。初以二偈标起。二观机起悲。三应机说法。四正舍方便。

　　今我亦如是(至)方便说诸法皆令得欢喜。

　　台家指此二偈。为下说譬之本。私谓。下喻不过将上法说画出一图。与之重为比明而已。何必克指亦如是等者。正以己释成。三世诸佛开显之道。皆同也。

　　△二观机运悲。

　　舍利弗当知(至)为是众生故而起大悲心。

　　法性土中。佛眼圆鉴群机。普应万有。兹为一类渐机。应以先权后实法门摄受。乃脱御现身于五浊。须知。此下横论五浊。正申明上劫浊乱时。众生垢重之相。显是五浊同集之时。致令障重执深。与世尊悲愿。更相关涉。是以惊入火宅。

　　六道为无福慧者行处。众生浊也。

　　险道中易于数数丧身失命者。命浊也。

　　外被欲尘所蒙。内以贪爱自蔽而堕。正如𤛆牛因爱尾之被害。此烦恼浊也。

　　唯佛始能破浊。既不求佛。则堕于劫浊矣。

　　深入邪见。既被见浊所蔽。纵有甘露。亦不肯饮。是以苦楚相连。无复能出。恶人恶法。恶时恶世同集。正众生垢重。劫浊搅乱之际。安能不起大悲。而为拔济。

　　△三应机说法四。初念自所得法。二念诸佛用权。三明诸佛现赞。四明敬顺佛教。初四。初明所得微妙。二明所化根钝。三明释梵请法。四明无机息化。

　　今初。

　　我始坐道场(至)我所得智慧微妙最第一。

　　道场在摩竭提国西南。去泥连河不远。佛初在此。修治得道。故云道场。始者约时而明。若约佛赴机。无时不始。机若无感。则无有始。又登地圣人。恒见常说一味之经。唯见有始。而无终穷。就佛而言。无始不始。若约方便。皆从一乘印中。现差别相也。坐道场者。古今情亡。心无初相。名之曰始。无身现身。无住而住名坐。即无念而照。见心常住。名坐道场。此约终实义言也。始教则以八相示成名化。四智创圆名报。为坐道场。小中则以三十四心断结。五分法身初圆。以丈六身。于木树下。名坐道场。约顿则无成无不成。譬如世界。乃有成坏。而虚空则无增减。若约圆者。则以十佛法界之身云。遍因陀罗网无尽之时处。念念初初。为物而现。摄三世间。主伴具足。名坐道场。今指未开显前事。何约小说。余四因便故来。观树者。感在树下坐。得成佛道之恩故观察。经行者。念地德故。皆欲赛泽意也。于三七下。通考诸经。如普曜密迹二经。皆云。于第二日说三乘。四分律六七。兴显经七七。五分律八七。智论五十个七日。十二游经一年。时既不定。说亦不同。皆随机宜。以致见闻有异也。今云三七者。如因果经云。佛成道初。一七日思惟。我法微妙。无能受者。二七思惟众生上中下根。三七思惟谁应先闻佛法。独彼经与今说稍合。但据今之思惟。专以法大机小为言。故欲涅槃。须知言思惟者。俱是循机所见。如来已离觉观故。现量缘境故。是五浊中所见故。

　　△二明所化根钝。

　　众生诸根钝着乐痴所盲如斯之等类云何而可度。

　　△三明释梵请法。

　　尔时诸梵王(至)恭敬合掌礼请我转法轮。

　　凡佛出世。皆有梵王请法程规。

　　△四明无机息化。

　　我即自思惟(至)我宁不说法疾入于涅槃。

　　灭虽无益。而校因说有损差胜。故曰宁不说而入灭也。

　　△二念诸佛用权。

　　寻念过去佛所行方便力我今所得道亦应说三乘。

　　仍念过去佛。既用方便渐诱。不忍顿舍。我又何不取法。大凡诸佛。为一类渐机。虽同用先权后实法门摄受其所被机。仍有难度易化者。以所出现之时。有不同故。且如今贤劫千佛之首拘楼孙如来。出于人寿五万岁时。拘那含四万岁。迦叶二万。纵皆先权后实。特缘时胜机胜。皆为易化。本师应在人寿一万时出现。特缘无机可度。是以下延人寿减至百岁。乃为降灵。虽有可度。奈众生色心俱劣。更被五浊同时敦逼。故诸众生。洵为难度。纵法诸佛。更须曲济。

　　△三诸佛现赞。

　　作是思惟时(至)虽复说三乘但为教菩萨。

　　由方便体同。感应相宜故。蒙现赞言。第一者。缘现身五浊。曲济慈悲。化所难化。故据大论。称释迦文尼。则文字乃牟字之楚夏也。

　　△四敬顺佛教。

　　舍利弗当知(至)生死苦永尽我常如是说。

　　闻赞而称南无佛者。答以敬顺意也。

　　思惟下。明顺机设化。波罗奈。中印土境。乃河名也。去河不远。造立王城。或翻江绕城。而国亦因此得名。又古世曾豢鹿于此。故又名鹿苑。三七后。即趣此说法。分明隐略菩提场一段事。显声闻未曾见闻华严来。故下天人亦祇举二种法轮。如来于下文。亦祇举宅内许三。出宅与一之喻。

　　诸法下。正明设化。诸法森然在目。似可敷陈。而由当体即是寂灭实相。胡可言宣。虽不可言。然亦不着无言。故以方便。先为五人。趣波罗奈。一夏调根。初为陈如。说四谛得道。次为頞鞞䟦提。说布施生天福乐。二人同时证果。三为迦叶拘利二人。亦如前说。皆得圣果。是为三番度五比丘。今为夙缘所追。故先得度。

　　是名下。明三宝之名初现。轮有运转摧碾二义。佛今转自心中法。入于他心。摧其烦恼。转凡成圣。故名转法轮也复缘弟子受行。烦恼断处。涅槃名生。则以能说者名佛。所说者名法。依法得果者。名罗汉僧伽。于是小乘三宝之名。初现世间。

　　从久下。释疑云。此辈所以初闻即能得果者。以我从久远。鉴其乐小。乃为赞小。故今一闻得称本习。即能速证。然久远义。亦密含化城寿量矣。

　　△四正舍方便二。初明机宜叩圣。二明正舍方便。

　　今初。

　　舍利弗当知(至)为说佛慧故今正是其时。

　　今于未开解前。突指三乘。为佛子者。直据正因言也。言志求者。应约二种人言。一约二乘虽于往昔退大。而愿珠未失。今至成熟位中。言志求也。一约权教大乘。于出界后。不见果法。故言志求。皆索果意也。咸以敬心来。即指说无量义经时也。言曾闻者。此又指有夙缘矣。然索果由于机发。应有四句如旧注。

　　我即下。正明障除机发。应三请之索起嘉运。为说佛慧也。是其时者。谓有障已除。而大机已发者。亦有障虽未除。而大机已熟者。况复小智已出。唯有利益矣。

　　△二明正舍方便。

　　舍利弗当知(至)我今亦如是说无分别法。

　　言喜者。枝叶已去。唯有贞实。故可直舍方便。但说无上。则薝卜林中。不闻余香矣。于菩萨中。此约一因会三果归一果也。舍方便。乃约教明废三立一也。文殊前云。诸求三乘人。若有疑悔者。佛当为除断。今闻三世诸佛。唯以平等佛慧说法。彼诸权乘菩萨。定性二乘。及无性阐提。舍不成佛之疑矣。千二罗汉。一向自谓涅槃。无所堪任。今闻皆当作佛之言。正昔所未闻。而今始闻也。菩萨除疑。罗汉作佛各说一边也。

　　如三下。顺上总结以己释成之意。

　　△三赞法流通信喜作佛。

　　诸佛兴出世(至)心生大欢喜自知当作佛。

　　初明佛难值。悬远者。且无论过无量劫。空过无佛即如今贤劫第三迦叶如来。于人寿减至二万时。乃出现。此后过百年。减一岁。过百减一。如此减至百岁时。始逢我释尊出世。其间所经岁月。安可计算。故云悬远。文总在重显难。而意重能听之人难得。故引喻释成。能以一言赞善者。便如供养三世佛。犹过灵瑞现之希有。今得手捧目观口诵心惟之人。倘不生难遭想。其辜己灵多矣。

　　汝等下。劝当因人信法。

　　汝等下。劝当因法知要。

　　以五下。拣非器不求并记。不信人堕苦。

　　有惭下。劝若得法器。应当广赞。

　　舍利下。先为当机敦信于权。唯习学人。能知如来方便说法。

　　汝等下。普对三乘。令其回视在昔之方便。再睹今日之说实。既于权实无疑。应当自知作佛矣。

　　妙法莲华经科拾卷第一下
卍新纂续藏经第 33 册 No. 0628 法华经科拾


　　妙法莲华经科拾卷第二

　　姚秦三藏法师　鸠摩罗什奉　诏译

　　西蜀沙门　佛闲勖𠁼大师　立科

　　门人　知一雪墩　拾遗

　　△第二领解授记三。初身子领解。二如来与记。三大众领解。

　　今初。

　　譬喻品第三

　　梵语阿波陀那。此云譬喻。即以类比况。谓之譬。开晓令悟。谓之喻。今为二意说喻。一为有智说。似令解真故。如下诸有智者。以譬喻得解等。二为怀疑。就彼取类。诱令信故。咸由于上法说。先三后一之旨。尚在沉迷故。更约三车一车之譬。以况之。俾因喻知法品次来也。

　　△文二。初长文。二颂文。初三。初叙闻法信喜。二述昔咎释成。三结信喜作佛。

　　今初。

　　尔时舍利弗踊跃欢喜(至)心怀踊跃得未曾有。

　　内解始发名喜。喜动于心名踊跃。状如燕之踊。鹄之跃之欢喜。即起下。又明喜解现于七支也。翻内外之执障。成三业之妙解矣。言今闻者。显耳中一向无此音。得未曾者。显心中一向无此喜解也。

　　△二述昔咎释成三。初自疑有失。二疑咎在佛。三引咎归己。

　　今初。

　　所以者何我昔从佛(至)失于如来无量知见。

　　叙昔之迷也。缘世尊于昔教中。曾与弥勒等菩萨。授成佛记。于般若会上。曾说如是法。似但为菩萨。而我则不预。宁非己有失耶。是以甚自感伤。

　　△二疑咎在佛。

　　世尊我常独处山林树下(至)以小乘法而见济度。

　　在众时疑己有失。独处时咎佛有私。又法性是一。理水无二。既与诸大士同入。何独置我于度外耶。

　　△三引咎归己。

　　是我等咎非世尊也(至)遇便信受思惟取证。

　　初引咎归己。即述今之悟也。若我当日待佛唱明说此方便法门之所以。本为成就阿耨菩提者。必得度以大矣。由我不解先三为入一之因。是故初闻即便信受。此咎何关于佛。盖自误也。

　　△三结信喜作佛。

　　世尊我从昔来(至)从法化生得佛法分。

　　由此法身。从佛口教法之所生。则如来知见宝藏之分。皆其所有。又耳闻妙音。为从佛口生。心悟妙法。为从法化生。

　　△二偈文二。初领解咎己。二决疑生喜。初二。初领解。二咎己。

　　今初。

　　尔时舍利弗欲重宣此义而说偈言。

　　我闻是法音(至)我已得漏尽闻亦除忧恼。

　　△二咎己四。初对菩萨言失。二对如来言失。三于日夜筹量。四推佛意释成。

　　今初。

　　我处于山谷(至)如是等功德而我皆已失。

　　谓不能如诸大士修大因也。言无漏者。三乘修证。无出灭道二谛。有为无为二种无漏。此执小同大。而不知浅深各异也。

　　△二对如来言失。

　　我独经行时(至)自惟失此利我为自欺诳。

　　谓不能如佛得大果也。

　　此上两科。皆约自欺为言。正明不甘于卑下。乃上根人也。

　　△三于日夜筹量。

　　我常于日夜(至)以是于日夜筹量如是事。

　　涅槃为日。生死为夜。虽可表显。然观文义。不若直说为畅。

　　△四推佛意释成。

　　今闻佛音声(至)是时乃可谓永尽灭无余。

　　今闻佛音。始知一向所说。皆是随宜。足见无漏人之难思。虽为说权。本欲令我等。同至道场。

　　我本下推佛在昔说小之故。由我久著邪见。为梵志师。且自谓已得究竟。世尊为欲拔我邪见。是故先说涅槃。使有所得。俾其回视曩日之非究竟也。盖天竺诸外道辈。于佛未出前。莫不各各自谓得无上道。故世尊先度梵志之师。令诸群邪。不化自改也。

　　而今下。结成所解。乃自觉昔之所得非真。必内断尽惑障。外具如佛之庄严。方名永证无余之大涅槃。

　　△二决疑生喜二。初会初惊疑。二信喜作佛。

　　今初。

　　佛于大众中(至)我堕疑网故谓是魔所为。

　　初结前生后。初闻下。正显会初之疑。由所说甚略故而言趣。又迥异寻常故。故疑能说之身。将是魔之所变。来恼乱于我耶。

　　佛以下。领上总明诸佛开显。乃知还是本佛。缘我堕疑网中。返谓佛为魔也波旬此云恶。常有恶心。欲成恶法故。

　　△二信喜作佛。

　　闻佛柔软音(至)转无上法轮教化诸菩萨。

　　初明所闻之法。清净无滞。故得安住实智中。

　　我定下。明决定智生。更不退转也。

　　△二如来与记二。初长文。二颂文。初二。初述远因近缘。二与未来佛记初二。初述远因。二明近缘。

　　今初。

　　尔时佛告舍利弗(至)引导汝故生我法中。

　　吾今于天人等。即下文集聚国王亲族等意也。我昔下。示今领解与记之由。谓我曾于二万佛所。教以无上妙道。汝亦曾于生死长夜。随我受学中。虽退大。我于中间。复以种种方便引接。是故今日。生我法中。盖宿缘所追也。身子昔修菩萨行。已六十劫。因婆罗门乞眼。乃退大取小。故今先以小乘。称其本习。然后授以大法也。

　　△二明近缘。

　　舍利弗我昔教汝(至)教菩萨法佛所护念。

　　初明汝虽忘大。而昔之志珠愿种。犹然未失。

　　我今下。明今说大也。四十年前。为菩萨说大乘。今四十年后。为诸声闻说大乘。是故此经。名为破异一乘。

　　所说大乘。即是了因。众生之知见。即所了之正因也。

　　△二与未来佛记。

　　舍利弗汝于未来世(至)像法住世亦三十二小劫。

　　菩提资粮论。说四种授记。一未发菩提心与授记。谓具增上信根人故。先与记后令发心。二共发菩提心授记。谓具增上行人。欲度一切。同诸众生。共发菩提心。蒙佛授记。三隐显授记。谓此修行人。固当与记。恐生满足想。复恐有见此人具如是行。何以不蒙授记。故佛以神力。密为与记。转令他人得闻。而自不能闻。故曰隐显。四现前授记。谓菩萨成就出世善根。得不动地。即时蒙佛授记。此四多是记菩萨得无生忍者。今明声闻得记。亦有四意。一昔未记二乘。故今与记。二中下未悟。以与记勉之。三令闻者结缘。四满彼本愿。记后更经多劫者。以诸声闻一向止有自利之行。今欲得净土。必须万行庄严。与物结缘。然后感果。

　　供佛修福也。持法修慧也。当得下。明果现也。华光有二义。一华能感果二光能破暗。此约因明果也。二坐宝华宫。威光赫奕。此约果上之尊特。以彰号也。

　　国名下。记依报也。而皆翻染所得之净。略无一种似我释尊者。以诸声闻。从久远来。皆由深厌五浊。是以退大取小。故所与记。须称本愿。

　　华光下。记所说之法。虽非五浊。亦说三乘。乘本愿故。亦传化门中。决不可废者也。

　　国以大心之宝。而为庄严。

　　寿命十二劫者。盖约秽土之时分。以纪净国之数目。非如秽之三灾能灭物也。

　　华光授补处记。以华足安行名号者。华足即因圆意。安行者。一如华光之妙行。演化而不改也。

　　△二偈文。

　　尔时世尊欲重宣此义而说偈言。

　　舍利弗来世(至)彼即是汝身宜应自欣庆。

　　住行向地诸大士。皆能现八相度生。但广狭不同耳。今明行成果满。从真起应也。又今之开解。虽未定其浅深。必住何位不妨。且约入劫之初。圆发三心而言。以理事无碍门中。有一证一切证。一断一切断义故。亦必由初住始。

　　△三大众领解二。初长文。二颂文。

　　今初。

　　尔时四部众(至)今乃复转无上最大法轮。

　　初经家叙喜也。

　　各各下。倾诚献供。以表其喜。衣自回转者。由正报开解。转入圣位故。依报亦随而回转。又天花属色香二尘之上者。天衣天乐。属声触二尘之胜者。等字内或含妙味。则五尘具矣。夫根境二。同一缘起。以由尘发知。因根有相。相见无性。既同于交芦。是以存则俱存。亡则俱亡。今由知见既开。故诸尘境。应念化成无上知觉。同为一实相印之所印矣。亦是唯心回转善成门中义也。

　　而作下。亦祇叙先小后大二种法转。并不言及菩提场事。

　　△二颂文。

　　尔时诸天子欲重宣此义而说偈言。

　　昔于波罗柰(至)及见佛功德尽回向佛道。

　　初颂上开显。

　　五众即五蕴。以十一色法。方合为一蕴。乃至八识合为一识蕴故。众即蕴义。于四谛下。悟知此五之生灭。得出分段也。

　　我等下。述今昔之异。而起随喜心也。

　　末颂回向佛果也。私谓。四部校身子之根为更利。且不劳佛之记莂。便能直下承当。作佛一事。殊为杰出。

　　△二喻说授记(此下四品皆约喻况法。今品正约喻开显也)。

　　文二。初喻说一乘。二领解得记。初二。初长文。二偈文。初二。初身子陈疑代请。二如来正为喻说。

　　今初。

　　尔时舍利弗白佛言(至)说其因缘令离疑惑。

　　初自述无疑。

　　是诸下。叙众有疑。自在即解脱义。心自在。显心已得脱也。成实论云。一慧解脱。谓以智慧断除无明惑业。而得解脱。名慧解脱。二心解脱。谓因此心离于贪爱之缚。而得解脱。名心解脱。然得慧脱者。未必心脱。以得心脱者。必具慧脱故。特以心自在言也。

　　佛常下。述佛在昔。自赞教法之辞。是学下。述诸人在昔。依教取证。亦自不虚。我见即身见。有无二即边见也。

　　而今下。述执昔三与今说不同。故堕疑惑。

　　善哉下。正为众代请今昔相违之故。是何因缘。

　　△二如来正为喻说三。初引前起喻。二许以喻说。三正为说喻。

　　今初。

　　尔时佛告舍利弗(至)是诸所说皆为化菩萨故。

　　初约能被之法。虽有种种。皆为无上菩提。

　　是诸下约所被人。虽有三乘五性。而皆为化菩萨故。我以如是谆谆。何以尚迷。

　　△二许以喻说。

　　然舍利弗今当复以譬喻(至)诸有智者以譬喻得解。

　　许说喻令晓以慰之。论云。如来为七种增上慢。说七种譬喻。第一为颠倒。求诸功德。增上慢心。以世间中。诸烦恼染。炽然增上。而求人天胜妙境界。有漏果报。对治此故。说火宅喻。应知。

　　△三正为说喻三。初喻说。二法合。三结答。初二。初总标喻本。二别显喻事。

　　今初。

　　舍利弗若国邑聚落(至)或至三十在此宅中。

　　尘余云。喻中祇在长者及子。火宅一门。三车一车。着离苦乐出入等字上取譬。而乐着之情。救济之慈。望外之喜。形容曲尽。法合自在下文。其不急者略之。隐摄者。又在颂中补出。以前法说外。别无可说。故假譬喻再明前义。即是重转法华。古注。于本文法合外。强增臆见。似穿凿。不可依等。

　　前法说中约五浊横竖遍满义。众生被溺。犹不求出。故设隐实。说权因缘。且令先免汩没之苦。此下喻说中。约众苦逼迫义。以喻诸子在宅。将被火害。犹不肯出。是故长者。以投其先心所好因缘。门外假设三车。且诱出宅。令无烧害。与上欲令舍五浊。为说三因缘义正等。今若曲譬者。国邑聚落。乃长者名德所周之地。如佛以三身。而王三土。谓国则尽于封疆。如法身充满法性土。邑则尽其宰治。如以受用身王受用土。凡聚落中。自有一长者。为众所推。又聚落中人。有贫有富。如以变化身王变化土。而有净有秽也。具十德称长者。如具十号称佛也。年衰如应缘已久。财富在内如实智。田宅在外如权智。僮仆如慈悲无倦。其家广大如以大千为家也。但出入唯有一门。故长者之惊入由此。诸子之争出亦由于此。故曰唯一。如实相妙理。权实双融。亦唯有一。此属所诠。如门下之路。门如能诠之教。众生闻教悟理。修行出界。皆以佛教门。出三界苦也。世尊隐胜现劣。度诸苦厄。亦由此门而入。五百人在宅。如五道之在三界。堂阁墙壁。柱根梁楝之上。皆加以朽隤腐败言者。总喻三界依正。同被行阴所迁也。周匝俱时被火。总喻八苦交煎也。宅既朽而又加以火逼。见刻顷之不可居。其急救之情。实难容缓矣。

　　前法说。约五浊同集。用显众生被溺之相。明世尊因此兴悲设权救拔。意或犹缓。今喻说中。约依正既被行阴所迁。又加以众苦烧煮。以显世尊之惊入。乃约急救意。以释用权因缘。虽曰重转法华。而孜孜不安之情颇显。

　　明见想成。受父遗胤。乃可名子。而数有至三十者。今在火宅。非如恒人可比。如曾受尊教。曾发大心。中间退失。后复发三种菩提心者。乃有子义。则十如菩萨心。二十如缘觉。三十如声闻心。始与如来同体大悲相关。宜应速救。非同五百人之在宅中者可比也。是知能发菩提心者。方有出苦之基。否则直被八苦所烧。无有出期。

　　△二别显喻事四。初诸子乐着无求出意。二假设三车诱子出宅三等赐大车得过本望。四许三与一征答妄否。初三。初长者见火。二长者悲救。三诸子恋宅。

　　今初。

　　长者见是大火(至)心不厌患无求出意。

　　子在宅内。长者见大火四起故惊。奈何诸子尚乐着嬉戏于内。不求出路。不觉有火。不知火是烧法。不惊身将被害。不怖命将被断。甚之火来逼身。苦痛切己。而心中总不生厌。亦无求出之意。是可怜也。

　　此如佛眼见。三界依正。咸被行阴所迁。如宅被朽。又加众苦来逼。如见火起。而畴昔结缘之子。尚未出离。殊有关于大悲。故生惊怖。下颂长者闻已。惊入火宅义。应于此节补出。方有照应。

　　问。于所烧之门得出。门既被烧。云何得出。答。无以文害义。乃指从门内被烧之处。而出非言门被烧也。然门有二。一宅门。二车门。要知出宅门。即是入车门。出车门。即是入宅门。义虽有二。门则是一。正如惟有一乘。约权与实。则分为二。又宅门于未经开会前。应有二种出入义。一约如来说出入者。谓隐胜现劣。入于五浊。如长者之惊入。树下断结出界。如长者于门内安隐而出。二约三乘说出入者。谓诸权乘。断结出界。如诸子之争出。若二乘人。则缺一入义。大乘初住。始有复入意。又约自性清净心。忽被无明所动。亦是入意。又亦可以发心名出。退失名入。皆约义说也。

　　问。既车门如实门。宅门如权门者。诸子本在门内。如诸乘本在界内。若以出宅门。如出权门者。但三乘此时。正堕权内。何得云出。宁非法喻不齐。答。经不云乎。知诸生死烦恼恶道险难长远。据此则门内门外。皆有生死。同名恶道。故曰险难长远。当知三乘虽出界内分段。犹在变易。仍如诸子还在宅中。诸子本为求车出宅。及出宅后。不见有车。则与未出宅时正等。何法喻不齐之有。

　　△二长者悲救二。初直以力救。二直以言救。

　　今初。

　　舍利弗是长者(至)或当堕落为火所烧。

　　长者见子将彼火害。即念曰。我身手俱有大力。可将自受用之衣裓几案。包罗乘载。救彼而出。复更思惟。其奈此舍可出之门。止惟有一。且又狭小。胡能速出。况诸子幼而寡识。设使违教恋着。不独难救。倘一遭堕。返成损害。不若且置。

　　一门即佛教门。圆收一切法。复能流出一切法。故曰一。乃最上利根入圣之路。故喻以门。即根本法轮。权实皆所融故。言狭而复小者。正微而又微。重玄意也。此拟用神智力。授以别教一乘也。故下用主伴意云。而悉成就无量知见等。无奈善根浅劣。倘闻而不信。宁不返生谤法堕苦之厄。不若且置。

　　△二直以言救。

　　我当为说怖畏之事(至)具告诸子汝等速出。

　　此如又直以顿法拟之。盖顿教法门。言言透彻。直下了当。不涉方便。奈何纵告。还如未告者。则又不可用矣。

　　△三诸子恋宅。

　　父虽怜愍善言诱谕(至)但东西走戏视父而已。

　　初二句。喻世尊摄受之慈无已。而诸子下三句。因业惑强胜。致恋宅之情。亦无有已。不惊下五句。如善根微弱。虽有众苦。当前悉被痴盲。了无求出之意。但东西下。如中间退大。不能还照本觉。因蒙救拔之殷。然亦偶发一念。以求出离。正如东西走戏。时偶一回视其父。惟其视父。不即受教。惟其视父。出在不久。

　　△二假设三车诱子出宅三。初拟用方便。二正用方便。三顺从方便。

　　今初。

　　尔时长者即作是念(至)奇异之物情必乐着。

　　已为所烧。约生老病等言。必为所焚。约死苦言。昔因惊入。今见苦火来逼。故于树下断结。亦现谋出之相。然据已为所烧。不时出必为等义。正释开权所以。答前求说因缘之问。以法说。虽约因五浊之汩没。权说三乘。其意犹不迫切。使无今喻。则世尊处处殷勤急救之旨。何由而显。说者须得此意。乃不雷同。

　　父知下。如投好设权也。由前机教两不相扣。今故蹑其退大之后。中间复发所不当发之心以诱之。便以所不当好者之好。诱以投之。

　　此上说喻。如三七思惟意。

　　△二正用方便。

　　而告之言汝等所可玩好(至)随汝所欲皆当与汝。

　　初则赞而复劝。令生难得想。次则出其名。指其所在。更以随其所欲。诱令速出。如劝修示相作证意。牛正能驾车者。有任重致远之力。如菩萨乘有自利利他之行。鹿以闲静自处。行时偶有怜群回顾之心。而羊则踯躅独跳。故以鹿喻支佛。有时亦能现通化物。羊如声闻自备怡悦。此如世尊以三乘果。指在界外。可令在昔结缘三子。速得出界。论云如来为求人天胜妙有漏果报者。说火宅喻。应知。倘不说界外三乘胜妙之乐。大过于彼何能易其。所好。

　　问。若以车譬果法。在门之外。诸权又乘。何法出界。答。能诠之言教如门。本通内外。所诠之理如道路。亦遍内外。行人依教悟理。依理作观。先断界内惑染。次趋界外果法。即先乘因乘。后乘果乘也。此节即上拟用权也。

　　△三顺从方便。

　　尔时诸子闻父所说(至)其心泰然欢喜踊跃。

　　诸子闻说适好。便勇往争先。同出火宅。诸子火难既夷。长者心遂欢喜。然亦惟在露地坐下。并不见有三车可上。

　　昔之三子。中退学小。今闻与其所好。以称愿故。奋往修进。由用观道。于见谛前。分别精粗。决择真伪。如互相推排。见所断惑。不分品类。于一刹那。同时顿断。如竞共。修道位中。根有利钝。断有迟速。如驰走争出。苦集灭道。世出世别。如四衢。四皆同会于见谛。如初见四衢交络道中之地。烦恼障尽。独露偏真。如露地。无有实果。如露坐。四山不来。曰无障碍。研穷息梵行立。故令长者见而发喜。乃知三乘路广。方便门阔。无怪诸子之争出也此如法华之前。诸子已得之权乘也。

　　△三等赐大车得过本望四。初诸子索车。二长者等赐。三征释所以四得过本望。

　　今初。

　　时诸子等各白父言(至)羊车鹿车牛车愿时赐与。

　　诸子出宅。因不见有车。故索之。

　　法中索有二意。一者机索。即密索也。二者口索。即是显索。言密者。三乘之人。以佛教门。出三界苦。谓为究竟。初不解索次被多方薰淘。一乘机发。机宜叩圣。义言索耳。佛知机熟。灵山集会。为说妙法。即是等赐。二者口索已集灵山。三乘三根。皆悉发言求记。如来为说与记。即是等赐。

　　问。就彼当教。应指何法。以为车体。答。尽智无生智。是二乘车体。丈六权智是牛车体。

　　问。三子出界。俱至本果否。答。二乘到极果。菩萨未到。以二乘不求作佛。故至本果。菩萨志在成佛。至法华时。三祇之行。尚未满故。

　　△二长者等赐。

　　舍利弗尔时长者(至)又多仆从而侍卫之。

　　此譬今说法华。开权显实。等与佛记也。了无三车之别。曰等一。亦无卑劣之壮。曰大车。高广是车之量。众宝是车之饰。周匝下别显也。栏楯可防可凭悬铃可警近远。幰盖可障风雨。外加杂宝。严以美观。绳有收摄之用。华璎荣于外。婉筵敷于内。丹枕可备安寝。皆车上所应有之物也。下以大白牛驾之。色洁而体姝。颇有筋力。于行步时。不唯平正。而神速之妙。有如疾风。旁以仆从。供其使令。

　　约法。则佛以等心。成熟中退诸子。今复以平等大慧教之。如等赐大白也。教中行依理修。皆有高广义。白牛亦车所应有者。当以精进勇猛。圆正清白为首。庶几直至道场。时在不久。若更曲譬者。大车教也。高广理也。众宝句总显。余皆别显。依行所成之德。以表庄严。栏楯是总持义。铃是四辩流音义。幰盖是慈悲普覆义。又以慈悲能摄万善。即加杂宝严饰义。宝绳足四摄义。华璎是神通开敷义。重敷婉筵是四禅八定义。丹枕是以无分别智。息诸攀缘义白为众色之本。是菩提心。为众德本义。牛是智度。能导余五。同至道场义。亦是二利广被义。充洁是梵行清净义。姝好是法性微妙义。有力是不退义。平正是止观无违义。亦是神足安详义。要而言之。由妙教。诠妙理。修妙行。故令行行契真。疾如迅风。速至菩提也。又多侍从。是具足方便义。此犹三乘疑断信生。而致等记也。

　　△三征释所以。

　　所以者何是大长者(至)犹尚不匮何况诸子。

　　释等与之由。有二。一由长者大富故能等与。二由受者咸是其子故应等与。诸藏皆充溢者。以谛缘及度。阴入界处。皆是如来藏故。是以一花一香。俱可作开显佛事。则举手低头。微因小善。皆成佛因矣。此等诸藏。皆能作造车之具。七宝大车即其所造。如依理事无碍之由。而建立别教事事无碍之果也。其数无量。亦分有主伴义。且如以今经为主余经为伴。作开会说。余经为主时亦然。以我下。释征词云。与一国尚不乏。而况与子。故今略于无量车中。且随诸子之数与之。如从别教一乘。流出同教一乘。盖将引同入别也。今经分具圆义处。于此可见。以非十方齐唱。故曰分也。

　　△四明得过本望。

　　是时诸子各乘大车得未曾有非本所望。

　　三子本求羊鹿牛车。便已今蒙赐大白宝车。故非本望。如本求权乘。而得一实于望外也。

　　△四征答许三与一妄否四。初征问。二顺答。三反释。四印许。

　　今初。

　　舍利弗于汝意云何(至)珍宝大车宁有虚妄不。

　　昔许三。今与一。许与既乖。似近妄诞。故问。

　　△二顺答。

　　舍利弗言不也世尊(至)于彼火宅而拔济之。

　　初约三义顺显。一以全躯免难。正答明不虚。二以全身为得。申明不虚。三况出所许。本是方便。愈见不虚。

　　△三反释。

　　世尊若是长者(至)欲饶益诸子等与大车。

　　二约三义反释。一约许小不与一。小尚不为虚返显。二约本来无小。巧借许小因缘。引子出宅。以释不虚。三况出等与大车。以见真实。

　　△四印许。

　　佛告舍利弗善哉善哉如汝所言。

　　二善哉一印。其能知许三是方便。一印其能知与一是真实。

　　△二法合二。初总合喻本。二别合喻事。

　　今初。

　　舍利弗如来亦复如是(至)阿耨多罗三藐三菩提。

　　初句总合上喻。以如来合长者。前于长者十德中。但出第六耆年一德。以影余德。今于如来十号中。但出第一无虚妄。名如来一号。以影其余。上注约三土。合国邑聚落。今言一切世间。则该五重所依之土矣。言五者。一法性土。谓如来清净法身所依之土。以真如为体。然此身土。体无差别。不变不迁。离相寂灭。是名法性土。二实报土。谓如来圆满报身所依之土。以无漏五蕴为体。此由往昔修习十力等功德成就。无碍庄严。境智融泯。实报所招。故名实报土。三色相土。谓如来微尘相海身所依之土。以自行后得智为体。此由万德成就。众宝庄严。周圆无际。是名色相土。四他受用土。谓如来他受用身所依之土。以利他后得智为体。此由修德成。就。随住十地菩萨所宜变现。以慈悲力。而现大小胜劣。种种净土。五变化土。谓如来变化身所依之土。以利他成事智为体。此由往昔修习利他之行故。能随众生心。变现净秽。种种国土。是为变化土。又此身土。虽各有五重。然皆以一身。融于五身。一土融于五土。妙色妙心。重重涉入。有如诸天同器受食。及各抟在手时。而色味乃异。今文总意别。别指变化身所依之变化秽土言也。

　　于诸下。明依病行。显断德也。而悉下。明依圣行。显智德。即是以实智。合在内之财富。具足下。以权智。合在外之田宅。大慈下。合僮仆。恒求下。以所化一切。合五百人。

　　而生下。合因惊火起。而复入火宅也。为度下。合有缘之子。尚在宅中也。生老等。合四面火起。教化下。合一门。唯以一性。而说一乘。令得无上菩提也。

　　△二别合喻事四。初合诸子恋宅。二合假设三车。三合等赐大车。四合征答妄否。初三。初合长者见火。二合长者拟救。三合正明恋宅。

　　今初。

　　见诸众生为生老病死(至)虽遭大苦不以为患。

　　前但云火从四起。其相甚略。故于合中广其所见。申明应当速救速出之旨。圣以苦喻火者。由火能煎逼。而苦亦能煎逼故。又苦是火之味故。要之众苦皆从行苦坏苦苦苦三苦开出。经中偏说坏苦及苦苦者。以行苦举体。遍在众苦。能迁众苦。同至无常而后已故。含而不言。又文中多约因果二火说者。以无明能该尽三毒。及等分之惑火。贪着追求等。能该尽七支之业火故。惑业在因中。虽未感果。已能煎逼心形矣。生老病等。该尽五阴之果火。正属烧法。

　　众生下明已被烧煮。犹以苦为乐也。谓业火在身不觉。惑火在心不知。身心将坠不惊。恶道来招不怖。安忍于现前。曰不生厌。缠眠于未来曰不求脱。轮回不已。曰东西驰走。全身化为苦主。恶道化为家宅。故曰虽遭大苦。不以为患。

　　问。此段与恋宅意同否。答。诱而不出。方名恋宅。

　　△二合长者拟救。

　　舍利弗佛见此已(至)众生不能以是得度。

　　应拔者。显慈父同体悲心。内有拔苦与乐之责也。问。佛为有缘三子。说三乘。何云众生。答。约正因言。则等视一切。犹如一子。均当拔济。但以能发心先求出离。善根蚤成熟者。则先令解脱。故每言为诸见诸也。

　　舍利下总拟用同别二教。舍方便而不能。

　　△三正明恋宅。

　　所以者何是诸众生(至)何由能解佛之智慧。

　　设能发心求出。特缘现身正属分段渠且救苦不暇。何由能入微妙玄门。此合上唯一门狭小义。

　　△二合假设三车三。初合拟用方便。二合正用方便。三合顺从方便。

　　今初。

　　舍利弗如彼长者(至)声闻辟支佛佛乘。

　　初牒前身手不可救。但以下。牒方便可救。如来下。初总合。以神智力。说一乘不可救。次合。拟用说三。以投先心所好。权教大乘亦同实教。在因名菩萨乘。在果亦名佛乘。

　　△二合正用方便。

　　而作是言汝等莫得(至)便得无量安隐快乐。

　　此下虽含三转义。然不必泥。以三乘法中。尚有十二缘六度法。何以独约四谛说耶。三界以火宅言。五尘以粗弊言者。出其过也。缘诸子退大学小。复遇邪外。迷有漏天。作无为解。以五处安隐。为胜净依。为对治此故。示其过咎。乃以三乘无漏妙果。以易彼昔求出离之心。

　　我今下劝信也。

　　汝等下劝修也。

　　复作下。叹其希有。令生好乐。

　　△三合随顺方便。

　　舍利弗若有众生(至)为求牛车出于火宅。

　　内有智性者。由昔退大学小故。习成三乘智性。此句亦贯下二节。从佛下。闻即能信者。以投本所好故。且能速出故。早得涅槃故。因闻声教得悟故。以人从缘。名曰声闻。又以人名法故。曰声闻乘。如羊者。虽依人住。而不肯回顾后群。如诸声闻。虽则在众无违。而乏利他之行。

　　梵语辟支迦罗。云缘觉。亦云独觉。槜李云。独觉亦观十二因缘。但以根之利钝。有值佛不值佛之别。以彼亦由昔曾闻此法来故。自然慧者。以此因缘。本来自有。非佛天人所作。其能入之慧亦然。故曰自然慧。又支佛是法行人。从人闻法事少。自推义多。故能逆顺深观。以至百千万世。虽不依人而住。亦有时现通度人。亦如鹿有回顾之慈也。

　　求一切智者。谓于内法内名。能知能解。又于理外所诠之法相。能诠之名字。亦能知能解。名一切智。即声闻之智。今为菩萨求者。欲度二乘也。佛智即道种智。谓能用诸佛一切道法。发起众生一切善种。名菩萨智也。然约当体能知。名自然智。约不从人得。曰无师智。又自然之名。虽同缘觉。而起用处。则不相同。此上三智。皆通因果。约如来知见言。则惟属果地。菩萨缘此而修。则彻因彻果。如牛之自近之远也。须知此中虽言牛车。由不明牛之德相。车之严好。故属于权也。

　　△三合等赐大车二。初牒喻。二法合。

　　今初。

　　舍利弗如彼长者(至)等以大车而赐诸子。

　　略牒免难及等赐二义。

　　△二法合二。初合免难。二合等赐。

　　今初。

　　如来亦复如是(至)怖畏险道得涅槃乐。

　　教门上。标佛字者。以佛在世时。九十六种邪外。莫不自谓得一切智。能出生死。但有空言。全无实义。唯佛所说。乃有教有义。可趋涅槃。故寄佛字。以简邪外也。教即能诠其所诠之理。方有为教之用故。门如能诠门内所含之空。方有为门之用。今则法喻合举。故曰佛教门。

　　问。前云唯有一门。又云狭小。故置而不用。今何云无量人。从此门出。答。前不云乎。此门权实双融。故曰唯一。由即权之实。理甚幽微。善根弱者。不堪秉此。故以狭小不用。复由即实是权。于一佛乘。分别说三。故亿百千。从而出之。之后复蒙开显也。得涅槃。且随多分说。以权教菩萨尚未得故。此上合免难意也。

　　△二合等赐。

　　如来尔时便作是念(至)能生净妙第一之乐。

　　初合等赐之由。是诸下。合等赐之心。如来灭度。即无住处大涅槃也。是诸下。正合等赐。而以诸佛所有娱乐之具与之者。以诸三乘。亦得禅定解脱等之少分。今是一乘实相之妙理。一乘般若之种智。乃圣所称叹者。言能生等者。以此一相一种。即是理事无碍。而能出生事事无碍。净妙第一。别教之法乐故。是故此经。犹如海口。能摄众流。同归大海之旨。于此可见矣。

　　△四合征释妄否。

　　舍利弗如彼长者(至)大乘之法但不尽能受。

　　不尽能受。为之奈何。

　　△三结答。

　　舍利弗以是因缘(至)于一佛乘分别说三。

　　由我以佛眼。见诸子。于三界火宅内。将被火害。欲令速出因缘。故于一乘。分别说三。

　　△二颂文二。初叙意二举颂。

　　今初。

　　佛欲重宣此义而说偈言。

　　下文先略示恐畏诸难。次正明毒害火灾。举三道以喻六道。惟人鬼畜。宅中可有故。举之以况。

　　△二举颂二。初广颂前喻。二劝信流通。初二。初颂喻。二颂法。初二。初广颂喻本。二略颂喻事。初二。初广颂朽宅。二正颂火宅。

　　今初。

　　譬如长者有一大宅(至)如是诸难恐畏无量。

　　颂与长文。广略互见。以长文广者。颂则略出。颂之略者。由长中已广故。但长文多以无明闇蔽生老病之火。在正报上说。今颂约三界言者。以依报唯是色法。其被烧之相甚显。故即依以显正也。若加以利钝等惑喻鬼畜。恐属太凿。

　　长者二字。即收十德。与言佛遍周义等。

　　有一下。于三苦中。先约色法。总被行蕴迁至无常言。而大宅被朽不停之相甚相似。周障二句。色法中臭秽似之。

　　有五百下。明住此者。有三类。曰人及鬼畜。然以五百。喻五道。即摄三子在内。

　　此下诸颂。总显三毒充满之状。鸱枭下显宅内畜类。所有变怪之相。

　　处处下。更明宅内遍满恶鬼。又复各纵其恶状。总见无情者既危朽。而又臭秽。固不可住。其有情者。险而复恶。尽如冤对。更不可刻顷居矣。

　　△二正颂火宅。

　　是朽故宅属于一人(至)毒害火灾众难非一。

　　宅属一人。即下唯我一人能为救护意。近出者。由佛往昔。曾教谨防无明等火。次因世尊赴缘他方未久。以致诸子放逸不羁。此正火起之由。

　　于后下。正明火起。忽然下三句。显能烧之势甚猛。

　　栋梁下。显情与无情。被烧之相。可怖可愍。咸由薄福之故。以致众难齐集。

　　△二略颂喻事三。初颂乐着。二颂假设。三颂过望。

　　今初。

　　是时宅主在门外立(至)犹故乐着嬉戏不已。

　　门外立者。佛观众生恒被热恼。不安法空座上。故如人立。众生与佛。同一悲仰。今既被烧。即与能救之悲相关故。与如闻人言等。又那伽现事。亦是以法即人故。

　　汝诸下。诸子本未出宅。而曰来入者。以彼于智胜所。曾有闻法缘因。遂依正因。而发了因大心。即如已出。以果不离因故。次由无明戏论强胜。善根微弱。旋发旋忘。故如还入。

　　长者下。前约因见火烧惊入。今约因闻人说惊入。乃以人法互显义也。

　　方宜下。虽颂教诫。即含拟宜意。诸子下。恋宅也。

　　△二颂假设。

　　是时长者而作是念(至)是故诸人我今快乐。

　　初三行。颂拟用三车。

　　告诸下。正用三车。

　　诸子下。颂随顺方便。

　　长者见子下。明长者自庆得全天性。

　　然言生育甚难者。由经劫教化。多方摄受。令其发心。已自难矣。况于既发之后。又须数数调护。令其渐渐增长。保令勿退。乃得成熟。故曰生育甚难。此犹约发大心不退者言也。若今之三乘。则始发大心。中退习小。而又先令小熟。此于方便中。更设方便故曰生育甚难。

　　△三颂过望。

　　尔时诸子知父安坐(至)嬉戏快乐自在无碍。

　　先以三行。牒述长者许车之辞。以索车。

　　长者大富下。出能造车之具甚多。

　　以众宝物下。明所造之车。具大庄严。

　　以是妙车二句。正明等赐。

　　诸子下。明欢喜以见得过本望也。

　　△二颂法合二。初合喻本。二合喻事。

　　今初。

　　告舍利弗我亦如是(至)如是等火炽然不息。

　　以四颂。牒喻及法。杂糅成文。令义显然。言一切皆子者。约正因言也。已发三种菩提心者。是了因子。大疏。佛子有三。一外子。即诸凡夫。二庶子。即二乘人秉小乘教。生法身者。三真子。即秉大乘法。生法身者。乃菩萨也。

　　△二合喻事三。初合乐着。二合假设三合过望。

　　今初。

　　如来已离三界火宅(至)于诸欲染贪着深故。

　　寂然闲居者。由无为寂照故。能见能闻也。

　　教诏是拟宜。不信是恋宅也。

　　△二合假设。

　　以是方便为说三乘(至)有得缘觉不退菩萨。

　　三乘将见道时。俱有决定心。若约四谛言者。则于四善根中。因观欲界苦。至世第一后心。真如理显。生无漏法忍。名为苦法忍。即决定心。乃八忍中之第一忍也。权教具坚固信根人。亦可名不退菩萨。

　　△三合过望二。初正示现前。二兼明累劫。

　　今初。

　　汝舍利弗我为众生(至)更无余乘除佛方便。

　　初颂合等赐大车。汝等一行。合等心。是乘二行。合车之高广。无量下三行。明因赞供等所得之益。破无明闇。智光朗照如日。留惑润生。还入三界如夜。知法如幻。不拘生灭之迹。曰游戏。复能以开显法门。令诸三乘。同至道场。

　　以是下一行。结显惟一无余之因缘。

　　△二兼明累劫二。初略示。二申明。

　　今初。

　　告舍利弗汝诸人等(至)今所应作唯佛智慧。

　　初一颂。约如父子一体。以定应与应受之大义。汝等下。正明拔济后。且令出界也。

　　我虽下。废昔权果也。向所尽者。但是界内之分段。而实不灭。以未尽变易故。今所应作。当填本愿。以求佛智。立今实果也。

　　△二申明。

　　若有菩萨于是众中(至)安隐众生故现于世。

　　初约大智菩萨。能听能信诸佛实法。即知诸佛虽用方便。即方便便是真实。其所化者。据现前缘因。似有三乘。若据正因。则皆菩萨也。

　　若人下。申明为不信者开三。以彼爱欲障重。为治此故。说于苦谛。以称所习。令生欢喜。曰日可令冷。月可令暖。佛说苦谛。真实无异。

　　若有下。指集谛。能为生苦之本者。贪欲是也。故曰娑婆世界。若有一法。胜过贪欲。则成佛者。不止悉达一人矣。

　　若灭下。能灭者是道谛。所灭者是集谛。诸苦尽处。即名第三灭谛。故贪欲灭。则苦无所依。

　　为灭下。指道谛为能灭。以修行于道品故。则远离苦缚。身之与心。始得解脱。

　　是人下征其所得。为虚为实。皆以废立言也。但离下。答其非真。其实下。出其所以。以厌有非真离。未尽空有之情。故曰其实未得一切解脱之理果。及无上之智果。既为我子。岂可但令灰断便已。我为下一行。又以佛之本怀。释成也。

　　△二劝信流通二。初标示信否。二广释信否。

　　今初。

　　汝舍利弗我此法印(至)在所游方勿妄宣传。

　　此下当品流通也。法印即一乘实相印。能印定一切众生。皆是佛子。同得佛果。宣传言勿妄者。值能信若不说。则失大利。否者强说则令堕苦故。

　　△二广释信否二。初略释。二广释。

　　今初。

　　若有闻者随喜顶受(至)随顺此经非己智分。

　　初明得现前益。能信是因。阿惟越致是所感不退之果。虽在未来。然已具于一念信心中矣。

　　若有信下。明宿世有见佛闻法善根。方能信受。若人有下约未来能信弘传人说。即具深信解相也。

　　一切下。明中上二智。力所不及。

　　汝舍下。明智首之得入者。是信力非智力也。余人不过随顺信从而已。

　　△二广释二。初释否者莫说。二释信者应说。

　　今初。

　　又舍利弗憍慢懈怠(至)无智人中莫说此经。

　　初明值憍慢等莫说者。内障重故。凡夫着欲。亦不可说外障重故。断佛种。偏在信上言者。以不信之罪。在众罪之上。故古注引净名。以烦恼为如来种。此取境界性为佛种。善恶事异。名境界故。大品以一切种智学般若。为佛种。此取了因性涅槃。以心性理不断。此取正因性。为佛种等。今约不信言断者乃约断了因佛种也。方便品以举手低头。皆成佛种。彼约缘因。为佛种也。皆悲心护持。恐令招𠎝也。或复下广约不信。及毁谤人。备显三途恶报者以其造自他俱损之业故。说尚难尽。苦岂有穷。亦即伐南山之竹。书罪无穷意也。

　　△二释信者应说。

　　若有利根智慧明了(至)汝当为说妙法华经。

　　若有利根下。十七颂。古以五双十只。略示善根可说之相。末二颂。结示可说之概。慎勿负叮咛流通之意。此上广显信否功过。皆约最初一念言。即涅槃中无垢藏。推功归本。果从教生。义如醍醐最上。功本由乳。如来至极。功归于教。故信之者阿惟越致。其否者。既无缘了。则正因斩然。世间闇瞑矣。初喻说一乘竟。

　　△二领解得记二。初四子喻说领解。二如来述成与记。

　　今初。

　　信解品第四

　　此品始终。以不求自得四字。写因得生喜之状。谓四子往昔。曾于世尊所。发大菩提心。植了因种。投入圣胎。得名为子。次缘背觉合尘。退大乐小。虽仍入五道。第以欣厌情急。复蒙累劫拔济。故于今生。感佛现身。先于二十年中。以贫所乐法。令其熟脱至应有宝藏分之言。悉皆忍而不说。纵闻说大。以为但为菩萨。而不为我。故劳世尊。复于二十年中。渐用大法。或抑或扬。令生惭愧。或命转教。令自思惟。加以真如内熏力故。令在昔善根。复得增长。以致大机闇发。自鄙先心。是故灵山集会。初以光瑞问答。动执生疑。又复以法以喻。开佛知见于望外是以欣庆之怀。踊跃之情。忽发于心内。咸由信解所致。故原其本。而题其品曰信解。

　　△文二。初长文。二颂文。初二。初略陈今昔于希有法不求自得。二广陈喻法委状不求自得之义。初二。初经家叙喜。二略陈今昔。

　　今初。

　　尔时慧命须菩提(至)曲躬恭敬瞻仰尊颜。

　　善吉以妙慧深达般若海空故。以慧为命。又为慧人。命令转教。故曰慧命。余三名。皆带摩诃者。是彼族中长故。闻未曾有。述约教开三显一也。见授记。述约果会三归一也。皆悉所未见未闻者。今忽躬遇。宁非希有。是故指上得喜之由。即从下。叙领解之仪也。

　　△二略陈今昔二。初标显。二征释。

　　今初。

　　而白佛言我等居僧之首(至)成就众生心不喜乐。

　　初述昔为僧首。法腊既高。晚学以我为模范。曷可改辙。所以不求。年并一句。又述生腊亦高。曷当大任。故不当求。自谓下。述所证既深。愈不当求。涅槃妙理已证。无生妙智已立。故不进求。世尊下。又以身倦心灰。故不喜乐。但念诸法无我我所。本来空故。求男女。一异相。不可得故。由无相故。无所作。即无愿也。以此三故。于二利功德。心不喜乐。

　　△二征释。

　　所以者何世尊(至)无量珍宝不求自得。

　　初释在昔不好之心。我等下。结成今喜之故。

　　△二广陈喻法委状不求自得之义二。初举喻。二法合初三。初穷子愚顽无心希求长者之富。二穷子志大全受长者富有之赐。三穷子心喜无量珍宝不。求自得。初三。初叙累劫如安贫里肆力不求。二叙今生如安客作贱役不求。三叙客作如安领知出内不求。初二。初父子虽失遇止不违。二父子虽见贫肆不求。初二。初父子相失以况退大。二遇止不违以况因缘。

　　今初。

　　世尊我等今者乐说譬喻(至)或十二十至五十岁。

　　初二句。咨请许说。四子因闻火宅父子。从喻得解故。亦以父子作喻酬之。百法论。以寿暖识三。合为命根。今年齿。既即是寿。则以命根。配善根宜矣。幼稚如善根甚微也。舍父背觉也。逃逝合尘也。久住亡返也。他国即五道所居之三界也。如四子往昔。虽发大心。得称佛子。但以善根微弱。以致瞬息。便忘背本真常。仍往他国。或十如在天道。二十如在人道。至五十如堕三涂矣。

　　△二遇止不违以况因缘二。初所遇不违以况内因不失。二所止不违以况外缘不失。

　　今初。

　　年既长大加复穷困(至)渐渐游行遇向本国。

　　此节喻中退习小。速求出离。便成感佛现身之正因也。年既长大。如虽退大。而由真如内熏之力。令在昔所发之善根渐增。虽得长大。尚乏栖止。况穷无法财。外被苦困。是故驰骋于身受心法之内。或求火之光明。爱水之清净。乐风之周流。观尘之成就。希得法服以蔽身。法味以滋口。虽此等邪求。但可增长生死。然即此求出之心。却亦与本性相顺。故曰渐渐游行遇向本国。本国即本性。或亦即世尊摄受之本愿。由与本性本愿相顺。故成感佛现身。能为出苦之正因。

　　△二所止不违以况外缘不失二。初明长者所止之城。二明长者所作之念。

　　今初。

　　其父先来求子不得(至)商估贾客亦甚众多。

　　此下言身言土。应且约中根开解入住所见者言之。先来。非先后之先。乃隐显意也。谓四子往昔。从应化边。发大心已。由能感之薪既尽。而应火亦随之而隐。复由世尊不舍大悲。乃以即法之胜应。不离他方。常在此土。故曰先来。以求觅无机故。且中止涅槃。如所都之城。能却五住之敌。防二死之非。中止者。以进非法性。及自受用。退非变化秽土。乃胜应所居之净土也。

　　其家下。显长者之富有家。可曲配实相。如人丁财物并依家住。色心等法。同依真如正位而住。金银下。别举也。不必琐配。大意不过彰其富耳。有指此为华严境界。虽华严于一土。能融诸土。然不可直指。故诸天叙云。昔于波罗柰转四谛。今复转最妙。又如来答上行等。虽云始见我身。似已露出华严。随曰除先修习学小乘者。据此二文。则二乘人。直在不见不闻数内矣。此科及所念二科。同喻四子不失世尊摄受之外缘。是以中止。待其来也。

　　△二明所作之念。

　　时贫穷子游诸聚落(至)坦然快乐无复忧虑。

　　文有三节。初明穷子之游。始于四方。次遇本国。次历郡邑。遂到父城。皆自远而近。以喻内因之渐长。父每下。明失子之忧。以喻无机。

　　复作下。明得子之乐。以喻有机。

　　又上科。约世尊身业冥加。以所止言。此约意业冥加。以所念言。而成开解之胜增上矣。

　　△二父子虽见贫肆不求二。初父子相见。二贫肆不求。初二。初约子见父以喻怖大之心。二约父见子以喻调慰之状。

　　今初。

　　世尊尔时穷子佣赁(至)作是念已疾走而去。

　　佣赁者。四子于退大后。中途以习小法为力。速求出离为财。故如佣赁。或依邪外。而舍正见。或依正见。而舍邪外。谓之展转。二者皆被求出之愿力所持。冥资正道。遂成见佛善根。故如遇到父舍。此皆见佛之由也。

　　住立下。明穷子见所怖之境。住门侧则非正立。遥见则非觌面。如慕小之善根虽熟。未秉正教。与住门侧同。又虽有叩教之机。尚未亲炙。故曰遥见此若以法就人。四子尚在小乘法外。注家何得剧以偏真但空言耶。

　　踞师子下。种种严饰。皆豪贵所应有。如胜应土中。自具万德庄严也。然万德由万行所致故。令乐小者起怖也。

　　穷子下。正明起怖之心。由见长者有大力势。遂悔其来。以所见处。不与能求之心合。故念曰此或是。王或是王等。欲得彼物。须是能出入其门者乃可。倘以一介微寒托此。彼若强使我作。我将何法敌彼。不若疾走之为妙也。况贫里中。衣食易得。且可速救饥寒。

　　此如四子自退大来。但有乐小之心。倘闻行海庄严。不但不受。且生恐惧。惟肆小慧之力。于但空贫里。求八忍之衣。四谛之味。以资身口便已。是以怖大疾走而退。

　　△二约父见子以喻调慰之状。

　　时富长者于师子座(至)转更惶怖闷绝躄地。

　　世尊于胜应土。师子座上。不废悲愿。待诸有缘。其曾发心者。气分自投。故得一叩便应。如水清月现。见子便识。心大喜者。因昔无能感之机。常生怜愍。今既能感。故心大喜。即作下。释生喜之由。以适所愿故。

　　问。有将师子座。作第一义空无畏境说者。复有以中止之城。指为有余者。岂不前后相违耶。答。二说俱非。以与经中止义不合故。盖中止义虽阔。而进非自性自受用。何以指为第一义空。若唯局有余土。不该至果报。其入住者。可于此处见佛。倘上上机。一经开显。即能超登圣位。又于何处觅佛。是故中止。应该他受用。及胜应二土。而言以见。进非自受用。退非变化劣应。苟不作是解。岂此经胜用但能令入劫便已。

　　即遣下。喻佛拟宜用大也。则以妙观察智为能遣。名句文为所遣。旁者。以四子是渐机。合以小乘为正被。而如来因在昔。令发大心故。仍用大拟宜。则大教返为旁被矣。急追者。欲直说大乘也。将还者。以宿善可起也。教奉智命。如使者。其所诠之义。最为爽理快性。如疾走。收功甚速。曰往捉。

　　穷子惊下。正显怖大之状。以明无机也。卒闻大教故惊。境与心乖曰愕。若使我于生死中觅涅槃。烦恼内求菩提。何异劫杀来侵。是故称怨而又大唤。次二句。如我本无悲愿。奚用此至教为。

　　使者下。明既不受重玄妙法。何不即将苦恼如幻之顿旨。直以告之。故曰执之愈急。彼纵无机。亦必勉其令受。故曰强牵将还。总譬不受也。

　　于时下。更申明深怖无机之状。无罪被执者。若诸大士。以悲愿为能感之业。应还界内。现如幻之生死。而在二乘视之。如有业者。方受囚执之罪。我既无业。何以被执。倘无方便。宁不直入轮回。故曰此必定死。转思转怖。迷失本心。曰闷绝。桎棝七支。伏于无明。曰躄地。皆怖大之相也。

　　此上若法若喻。皆不过曲配怖大乐小之情。不必过泥。

　　△二贫肆不求。

　　父遥见之而语使言(至)往至贫里以求衣食。

　　遥见者。一在门外侧立。一在门内正坐。相隔俱远故。父子皆云遥见。又上子见父。既如三乘能感之内因。今父见子。即如如来加被之外缘。以此机教相叩。故得感佛现身脱御。于下文不须勿强。皆息化意也。

　　以冷下。意谓。既如结缘。便不可置之度外。又此躄地未醒之人。既不可饮以甘露。且倾半盏清凉。先为解其烦闷。使彼宿世小根。可以先熟。乃先用小法。教之令醒。故以水洒令醒为喻。不与语。如不言是子应有宝藏之分。

　　所以下。释不语意。由审是缘种故。方便覆护。抑其本怀。勿令小机亦同退屈。乃故令随意所趋。

　　穷子下。因见释放生喜。又闻随其所好。故从地起。直往贫里。而求法服禅悦。令其自济。

　　上自说喻。至此。内函大小二种善根。以为怖大乐小之柱。一因大机未熟。而显怖大之状。一因小机先熟。而明累劫好乐之心。由小先熟故。先闻小。大后熟故。后闻大法。

　　△二叙今生如安客作贱役不求三。初标用方便。二正用方便。三结示不求。

　　今初。

　　尔时长者将欲诱引其子而设方便。

　　上科约累劫言。此下追述鹿苑以后事也。

　　△二正用方便四。初用密遣方便。二用着弊方便。三用加价方便。四用作字方便。

　　今初。

　　密遣二人形色憔悴(至)其父见子慜而怪之。

　　内秘外现曰密。出制使往曰遣。如世尊令诸大菩萨。现声闻缘觉二形。故曰密遣。既隐妙相故。形色憔悴。既摄身香故少威德。非此狼狈。难为俦侣。何以得近。研真断惑。即是作处。直即二种涅槃也。言倍与者。盖界内戒善。止可伏惑。得人天果。直若肆力于道品。不但伏且能断。不但得人天果。且能得界外无漏妙果。故云倍与。若伏若断。即除粪之贱役。又以共作。而鼓舞之。

　　尔时下。先取价者。如二乘欣厌特重故。先慕灭道。后除苦集也。故令长者愍其舍大。怪其取小。

　　若据既已得之。具陈上事。则因缘和合。感应之道成矣。然亦惟先熟小善。得与如来应化。同生一处。犹未亲炙道范。

　　△二用着弊方便。

　　又以他日于窗牖中(至)以方便故得近其子。

　　上缘四子能感之小善先熟。世尊将欲隐胜现劣。故先叙其由。古注指他日之他。为法身。今准诸子退大后。世尊于本发心处。求之不得。既中止胜应而待。则所现之身。亦应指为胜应。故下云。天人常充满等。何必指为常寂耶。

　　窗牖遥见。虽非于明堂近视处可比。然已不同前四方推觅。难见之时矣。今长者。因遥见。复思聚首。奈彼以卑劣躯。处污秽地。何堪投足。但以天性相关。不容不屈尊以就卑。于是脱御着弊。尘坌其身。手执粪器。亦来共作。乃与相近。使其不惊。此即如来。以十种大恩。与众生中之第七隐胜现劣恩也。大钞云。十莲华藏尘数相。海滴难思无尽之德。并隐不彰。但云百劫修成三十二相。三十四心。断见修惑。五分法身。觉树初圆。如老比丘。同五罗汉。故法华中。脱珍御服。着弊垢衣。执除粪器。往到子所。释曰。尘数相珍服也。三十二相弊垢衣也。三十四心除粪器也。见修惑即所除之粪。右手用便如丈六之权智。状有所畏。示同病行。先语诸作。次近子身。曲尽慈济矣。语诸作如示谛缘法门也。此节因上累劫来因缘成就故。今先现劣应身以应之。

　　△三用加价方便。

　　后复告言咄男子(至)亦有老弊使人须者相给。

　　既咄而复称男子者。乃先叱醒。而欲奖励也。勿余去。如以定伏乱意也。加价。如因定而又令发慧。不但能伏。且使进断也。论谓。以穷子烦恼炽然。增上慢染。罔知有出世法门。但求人天胜妙境界等。今随顺彼。先以所余戒定之力。以与人天果报之直。则所除之粪。如所伏之惑。又以近得共聚故。加以妙慧断感。而感界外之果。亦有老弊。则又因定慧。更起工巧也。有将此数科。细配道品说者。恐太泥。

　　△四用作字方便。

　　好自安意我如汝父(至)更与作字名之为儿。

　　承上加奖。又进慰曰。汝于我家。好自安意。我如汝父。勿复他虑。言如父者。以彼自客作来。将二十年。今虽得近。第贵贱殊分。阶不躐等。故先以如字。进许之。倘突以即真之言许之。恐惊且疑矣。所以下。释许如父意。我已老无能为。汝正少应努力。况汝于常作时。全不似余人有欺怠等恶。此后应如所生之子。进虽不似我之亲生。退亦不同余作耳。即时下。正为更名作字。此如诸子。自鹿苑发心习小迄今。已能初得世第一之似解。进虽不似圣流。退亦不堕于凡夫。少选便可称为权智佛口所生之真子。此如穷子先除客作之名。而预入圣流耳。

　　△三结示客作不求。

　　尔时穷子虽欣此遇(至)然其所止犹在本处。

　　因断分别起。得与子名。故云虽欣此遇。俱生未尽尚在学位。故云犹故自谓客作。前后三番。言二十。若合言之。仅得数之四十。盖以除粪之二十。喻如来自鹿苑说四谛始。至说般若止。以喻阿含。于此二十年中。但除界内染污无知。故如粪也。其执作家事之二十。如奉命为说般若。正合四十。若兼今说法华。便合世传说法。四十余年之余字义。倘不准除粪配阿含。亦应不信执作家事之二十。配转教矣。

　　过是下。心相体信者。谓不独长者。知我身心无伪。我亦能知长者。始而与直。次而加价。既皆不虚。此后心口自然相应。绝无虚诞。如不但如来知我已出三苦。我亦熟谙如来施教之不诬。进语大退语小。皆所不难。

　　尘余谓。心相体信等。谓之喻转说般若。则可如何配为方等时。方等论时观教。后学决不可依。

　　予谓。若将心相一节。插入硬配方等。恐违圣教。以方等二字。是大乘经之通称。如云谤方等经。何必别立时部。则心相等文。乃承上起下意也。

　　然其下。结成安于客作不求也。

　　△三叙客作安于领知出纳不求。

　　世尊尔时长者有疾(至)下劣之心亦未能舍。

　　不久。如应谢在近也。仓与库。如能诠之不同。金与银等。如所诠之不同。机有利钝。说有广略。故云多少。以法化物曰出。收功归己曰入。可教者应即与之。不可者应善护念。曰无令漏失。语穷子下。喻命转教也。我心下。喻既蒙佛加。则与佛不异。

　　尔时下正受命也。

　　而无下。结成领知不求。以见其中根也。

　　△二穷子志大全受长者富有之赐四。初喻大机叩教。二喻灵鹫集会。三喻结会古今。四喻开显授记。

　　今初。

　　复经少时父知子意渐以通泰成就大志自鄙先心。

　　少时以说般若时。得蒙大法。薰染其心。及闻说无量义。得知无量既从一法生。则应以一法。还收无量。回视自证。于心不安。即大机密叩时也。不更仍被小法所阻。故曰渐已通泰。成就大志。又复自鄙在昔不应。有如是安于贫里。种种下劣之心。

　　△二喻灵鹫集会。

　　临欲终时而命其子(至)刹利居士皆悉已集。

　　终指涅槃时也。临终即今正说法华时也。并会下喻今之云集也。

　　△三喻结会古今。

　　即自宣言诸君当知(至)此实我子我实其父。

　　初定父子天性。以喻曾发大心。得名佛子。于某下。释由昔之逃失。今之遇会。乃得重逢。以喻由退大。而复得开解。仍称佛子。乃可进领家业也。

　　△四喻开显与记。

　　今我所有一切财物皆是子有先所出内是子所知。

　　我之所有。皆是子有。即说佛慧。与授记。令起正因也。播万行被物曰出。摄万行所成之德曰内。二利之行已具。如般若中说。故云先所出内。是子所知。即会三乘之行。同为一乘成佛之因。如揽三点。以成一𠁼。不必更点。此正会昔成今也。又即今但示是其所有之辞。更不广明诸行。此又彰今异昔。乃昔所未说。今乃说之。之法门也。故睿公云。至如般若诸经。深无不极。故道者以之而归。大无不包。乘者以之而运。然其大略。皆以适化为本。至悟物虽弘。于实体不足。皆属法华。固其宜矣等。世尊自与四子结缘始。中经累劫引摄。齐今开显。而降灵之本致。稍结局矣。

　　△三穷子心喜无量珍宝不求自得。

　　世尊是时穷子(至)今此宝藏自然而至。

　　始而安于贫里不求。既而安于客作不求。终则安于领知不求。无量珍宝。今忽自至。其欢喜之心。曷可胜言。

　　问。前世尊脱御现劣。示同病行。今至开显。应现胜脱弊。然后委付。答。既得开解。则法眼清明。空华当灭。世间诸相。尚得常住。何况佛身。此正寄化显实。开佛知见也。

　　△二法合三。初合愚顽。二合智大。三合心喜。初三。初合昔安贫里以明累劫不求。二合今安客作以明今生不求。三合领知出内以明转教不求。

　　今初。

　　世尊大富长者(至)迷惑无知乐着小法。

　　言似佛子者。昔为说法生解。则父子义已成。由逊上根。于开解时。曾言真佛子故。且云似也。常说我为子。即合见子便识等意。

　　三苦由三受生。苦受生苦苦。乐受生坏苦。不乐不苦受生行苦。受热恼乐小法。合安于贫里等。

　　大凡法喻。互有广略。喻意未尽者。则从法合中补出。喻已尽合则略出。如今文是也。

　　又前法说中。以五浊。释于一说三之旨。盖以贪爱大水为门。汩没众生。而显昏扰之相。文中总不以火字义犯之。于喻说中。以火宅。释速救之旨。乃约嗔恚大火为门。烧煮众生。以显三苦热恼之相。故法喻中。总不以水字义犯之。此译人用意之脉络。每见注家。水火相犯。了不知其回护。

　　△二合安于客作以明今生不求。

　　今日世尊令我等思惟(至)如来知见宝藏之分。

　　初合密遣。雇令除粪。依根本无明所起虚妄。名戏论粪。我等下。合先取价。方与除粪也。一日之价。即于如来无尽功德中。但得一但空也。

　　然世尊下。合安于客作。便见下。合脱璎着弊。示同病行故。不为分别等。

　　△三合领知出内以明转教不求。

　　世尊以方便力(至)而我等不知真是佛子。

　　如来智慧。大乘实相。正教菩萨。亦令二乘。从旁闻之。故曰方便。纵然可爱。以小有所得故。亦不希取。问。前据两番二十年。驳别无方等时。及方等部。若勘今文。似于阿含后。般若前。虽无时可指。亦似别有部类矣。答。此正方等也。但如来于一代圣教内。凡教菩萨法门。均名大乘方等。即般若部。亦在此收。然据今由小之大之机所见。既以初二十属阿含。次二十属般若。于中无别有隙。安插方等。故驳之。理实如来。于此二教外。未尝不时时。以大乘方等。正被菩萨。诸二乘。既从旁得闻。何妨于此叙出。思之。

　　我等下。合转教不求也。因者即蒙加被。为众显说。随我说者。即带权说实也。我若达此。乃是藉人为我之意。我则蚤已荐取矣。

　　△二合志大。

　　今我等方知世尊(至)然佛实以大乘教化。

　　知见一开。始悟昔之与小。昔之转教。昔之毁訾。正实以大乘教化。

　　△三合心喜。

　　是故我等说本无心(至)所应得者皆已得之。

　　△二颂文二。初叙意。二举颂。

　　今初。

　　尔时摩诃迦叶欲重宣此义而说偈言。

　　△二举颂二。初颂前喻法。二报佛深恩。初二。初颂略陈不求自得。二颂广陈法喻委状。

　　今初。

　　我等今日闻佛音教(至)无上宝聚不求自得。

　　△二广陈法喻委状二。初颂喻。二颂法。初三。初颂愚顽。二颂志大。三颂心喜。初三。初颂昔安贫里。二颂今安客作。三颂领知不求。

　　今初。

　　譬如童子幼稚无识(至)何用衣食使我至此。

　　初行半。颂子背父。况退大后。流转五道。其父下九行。颂所止不违。况缘不失四方。如于四生觅机。了不可得。造立舍宅。即从自受用身土。为地上。现他受用。为地前三贤。现胜应身土也。止于此中。而以同体大悲冥加。即不失外缘意。

　　尔时穷子下三行。颂所遇不违。况因不失约渐次等义。如因内熏。而善根渐长也。

　　尔时长者下。颂父子虽得相见。而仍安于贫肆。况累劫怖大乐小。共九行先以六行。明子见父而惊走。

　　长者是时下。明父见子而追逐。

　　此上大意。明四子自退大后。于累劫乐小心中。若与正见相应。则有所得。与染慧相应。则无所得。虽有邪正。皆可增长速求出离之善。故于佛世。多诸梵志。凡得见佛。便蒙解脱。

　　△二颂今安客作。

　　长者知子愚痴狭劣(至)又以软语若如吾子。

　　初标用方便意。即以下。颂密遣方便。况二乘惟有偏空小慧。全无德相庄严。

　　长者于牖下。颂着弊方便以况现劣。

　　方便下。颂加价方便。以况不独有人天胜妙果报。更有出世微妙大益。又以下。颂作字方便。以况少得似解。不列凡品矣。其不求之旨。自溢于言外耳。

　　△三颂领知不求。

　　长者有智渐令入出(至)自念贫事我无此物。

　　△二颂志大。

　　父知子心渐已旷大(至)悉以付之恣其所用。

　　初明大机叩教。欲与下。如灵山集会。于此下。退指昔日相失。由我周行求索而来。以见累劫之提𢹂。

　　前后合言四十。今约见子来。以二十言者。以着弊之初二十。但可云客作。纵得同居一处。而以尊卑悬绝。不可云聚首。相见则非蒙。更与作字。执作家事时。不可云见。以全无子意故。

　　凡我下。颂今开解得记。如委付也。

　　△三颂心喜。

　　子念昔贫志意下劣(至)甚大欢喜得未曾有。

　　△二颂法合三。初略合不求。二广明转教。三望外自得。

　　今初。

　　佛亦如是知我乐小(至)成就小乘声闻弟子。

　　由知退大乐小。所以与小。

　　而说下。合但雇除粪。不言委付也。

　　△二广明转教。

　　佛来我等说最上道(至)初不劝进说有实利。

　　初一颂受命转教。

　　我承下五行。正明转教。但为菩萨。

　　如彼二行。牒喻合明。无希取者。为其无分。亦无怨佛之意矣。我等下。复申明自己本无希取意者。以内证寂灭故。于利他一事。全无欣乐。

　　所以下。亦颂释明内证之深。以显自足不求。意谓。一切诸法。自性本空。因缘和合。虚妄有生。因缘别离。虚妄名灭。观中证此。名空解脱门。求大小男女等相。不可得。即无相解脱门。无漏染无为作。即无愿解脱门。又空寂句。即总明三脱也。谓无生灭名性空。无大小名相空。无为名愿空也。

　　如是下。显己之能证亦深。即佛之智慧了无志愿。美食不中饱人餐也。

　　佛所下。明佛以是教我。我以是酬佛。既不负其所教即为报恩矣。

　　我等下二颂半。结成不求。由观我心。是以见舍。初不劝进。

　　△三望外自得。

　　如富长者知子志劣(至)普于其中应受供养。

　　初颂半。牒喻贴合。

　　佛亦下。颂半总合。

　　我等下。历颂欢喜也。得道得果。闻法得记也。于无漏中道。得清净眼。即法眼清明入住也。昔以持戒之报。仅归空寂。今得实果。不虚所持矣。昔修梵行。不落凡夫。今并不落二乘矣。又昔闻声悟谛。止可自利。今兼利他。可谓真声闻矣。昔者应供。止在人天。今可应世出世间之供矣。文中共七个今字。皆约胜昔。以状喜心也。

　　△三报佛深恩。

　　世尊大恩以希有事(至)于一乘道随宜说三。

　　初一行总标恩大。余颂但明恩大难酬。大钞明如来以十种恩。与众生。一发心普救恩。二难行苦行恩。三一向为他恩。四垂形六道恩。五随逐众生恩。六大悲深重恩。七隐胜现劣恩。八隐实施权恩。九示灭令慕恩。十悲念无尽恩。

　　又世尊应住世百年。而止享八十者。留二十年余福。荫庇末法弟子。今四子。若约累劫言。则全受前之九恩。其第十虽但为未来。须知现受之九恩。亦即过去世之未来也。

　　妙法莲华经科拾卷第二
卍新纂续藏经第 33 册 No. 0628 法华经科拾


　　妙法莲华经科拾卷第三

　　姚秦三藏法师　鸠摩罗什奉　诏译

　　西蜀沙门　佛闲勖𠁼大师　立科

　　门人　智一雪墩　拾遗

　　△第二如来与记二。初述成。二与记。

　　今初。

　　药草喻品第五

　　论云。三者求大乘人。一向决定增上慢心。起如是意。无别声闻缘觉佛乘。如是颠取。对治此故。说云雨譬喻。应知。又云。第三人者。令知种种乘。诸佛如来。平等说法。随诸众生。善根种子。而生芽故等。药草者。古云。去疾神功名药。秉润之形曰草。喻行药草秉教修生。则能秉之五蕴为草。依蕴之定慧名药。品中诠此。虽别为当机。其实地为成就卉木而生。雨为成就卉木而润。则若卉若木。皆正所为者。各有领受。如云而各滋茂。今约当机。如中药草。故以总从别。为说药草喻。

　　△文二。初长文。二颂文。初四。初叹许所说。二广所不及。三正与述成。四结叹能知。

　　今初。

　　尔时世尊告摩诃迦叶(至)真实功德诚如所言。

　　连赞善哉者。一述其于前法喻。善领权实。一能借喻。曲尽怖大及慈济之状。其所说者。悉是如来真实功德。故以诚如印之。

　　△二广所不及。

　　如来复有无量无边(至)无量亿劫说不能尽。

　　四子追述。仅得化仪一门之义。此外复有无量摄取众生之善巧。岂四子所能窥。据此则世尊一代化仪。须凭本宗十门。庶无所遗。倘止用由小之大。一门之义而判。殆恐摄义未尽。纵加通别五时。亦难该刮。

　　△三正与述成二。初略举智教。二广举喻法初三。初标设教不虚。二以智教互显。三约智释不虚。

　　今初。

　　迦叶当知如来是诸法之王若有所说皆不虚也。

　　如来是诸法之王。于诸法门。竖说横说。俱得自在。此恐不信说不能尽之语。故举法王。正以告之。而显诚谛。意谓。人王之言。尚且不二。况法王耶。

　　△二以智教互显。

　　于一切法以智方便(至)皆悉到于一切智地。

　　一切法。即顿渐偏圆权实等法门。皆从妙智流出。此以智显教也。其所说下。以教显智。谓所说法门。虽有小大种种之别。究而言之。即世谛语言必彻所自。亦不使滞于权浅。故曰皆到智地。一切智地。即一切种智。由能以诸佛一切道法。发起众生一切善种。故喻之以地。

　　△三约智释不虚二。初知法知机分释。二能了能示合释。

　　今初。

　　如来观知一切诸法(至)深心所行通达无碍。

　　初明能知诸法门。所有之力用。然近之归趣。虽有种种。若远之归趣。则同到智地。此知法也。亦知下。知机也。深心即所行之习因。所行即现前之业行。其数虽逾尘沙。悉皆通达。以能双鉴无碍。故令所说皆悉不虚。

　　△二能了能知合释。

　　又于诸法究尽明了示诸众生一切智慧。

　　诸法即五蕴十界。诠义之境。各有本末。世尊以即实之权智。究而了之。即是实相。故以平等佛慧。示诸众生。虽诸众生。现住种种习因习果。毕竟终归一切智地。上科以药病相当。释所说不虚。此科以妙智能彻法渊底。转释其所以。亦即含平等说法意。故下说云雨无私喻。

　　△二广陈喻法二。初喻明二法合。初二。初无差而差。二纵夺结成。初二。初约能生所生论无差而差。二约能润所润论无差而差。

　　今初。

　　迦叶譬如三千大千世界(至)种类若干名色各异。

　　大千界是总相。乃合山川溪谷土地之别相。所成者。今止通取平等能生义。如正因佛性是总相。乃合五蕴之别相。所成者。亦通取平等能生义。

　　次明所生之卉木。同有治病之功。而卉丛中。别有一种力强。能治病者。得名药草。然皆各有种子流类。各有名字色相。今于所生内。但通取此彼不同义也。

　　如依平等正因。而有三乘五性。习因习果之别。

　　二节合显无差而差义。

　　山者宣也。谓能宣通阴阳之气。而发生万物也。川穿也。凡通水处。俱名为川。山洞虚空。有水处名溪。不贮水者名谷。卉草之都名。木。树之总称。

　　△二约能润所润论无差而差。

　　密云弥布遍覆三千(至)而得生长华果敷实。

　　先明能润无差。云如佛身。充满法界。泽如教法。依平等一音。而演大千。卉木如所化之机。以此云雨普润。令小中大之种子。各得增长根茎枝叶。

　　如平等智地。被润所有小中大之习因种子。而得增长小中大之信戒定慧。

　　诸树下。明所润有差。谓上能润之云雨虽等。奈领受中之树有小大。草有上中下。各有所受多少之不同。究能覆之云是一。能润之雨。亦复是一。而却各各称其种性增长。此彼不同。

　　如佛以一音说法。众生随类各解。所解既别。则依解所起之行。依行所得之果。俱迥异矣。二节合显能润所润。无差而差。

　　△二纵夺结成。

　　虽一地所生一雨所润而诸草木各有差别。

　　一切众生。虽等有能生智地。等被法雨所润。唯其随分受润。故有三二之别。又若不蒙缘了二因。为之发起。即差别之相。亦不可得。

　　△二法合二。初教以机异而似有差。二教以智一而实无差。初二。初略合前无差而差。二结示所说差即无差。初二。初即无差。二似有差。

　　今初。

　　迦叶当知如来亦复如是(至)皆应到此为听法故。

　　现身如大云普覆。以大音声。号召一切。令知有佛降神。十号皆约修因所成之果德。而以名身也。

　　未度者下。明降神所以也。其未度苦者。誓令得度。未解业缚者。誓令解缚。未安立于道品。誓令其安。未证得涅槃。誓令证得。至现未等事。我具三明。能如实知之。又我具五眼四智。是能知能见者。一心朗鉴。是知道者。六根不隔。是开道者。八音无滞。是说道者。

　　汝等下。明号召所以也。

　　此上总显如来以平等三业。普被一切。全无差别也。

　　△二似有差。

　　尔时无数千万亿种众生(至)具足蒙润各得生长。

　　应召所来之众。同依正因智地而生。而有九界之差者。即依习所成之种子。所发之现行也。

　　如来于时下。先观机也。前卉木。有大小根茎枝叶之别。今众生。亦有诸根利钝之异。

　　随其下。即以一音平等之旨。称种种机。说种种法。如一雨普润也。

　　是诸下。明闻法渐入道者。先各得五果之别。于现世得安隐者。即增上果。后生善处。即异熟果。以道受乐。即士用果。亦得闻法。即等流果。离诸障碍。即离系果。

　　于诸下。结示任力所能。以见差别。如彼下。牒喻合明也。

　　△二结示所说即无差。

　　如来说法一相一味(至)究竟至于一切种智。

　　一相是法。一味是喻。喻上所说之法。随机增长。似有不同。实皆同饮甘露。了无异味也。所谓下。约断三障。证三德。显一相之旨。能令闻者。同圆种智也。解脱业缚。具八自在。即解脱相。离二死苦。即法身德相。灭烦恼惑。即般若德相。若能究竟。即归三德圆融秘藏一切种智。亦即三一圆融之般若。以所说之法。虽有多种。然皆从般若妙智流出故。仍成一相一味。平等之法门也。

　　△二教以智一而实无差三。初明众生不知。二明如来能知。三正明教随智一。

　　今初。

　　其有众生闻如来法(至)所得功德不自觉知。

　　众生根信不同。闻法起解亦异。而不自知所得皆是佛因。

　　△二明如来能知。

　　所以者何唯有如来(至)而不自知上中下性。

　　初约十界境。明佛能知由随熏染故。成九界种类。非具一切种智者。奚能知此众多种类。即是一种一相一体一性。

　　念何下。且约三慧。该五类人。以明所知不谬。三事字。指三慧所缘之境体言。念思修三字。即指能缘之当体言。而皆以云何二字贯之者。乃审境起用也。如云此是云何之境。方起云何之念等。

　　以何下。合上能所而言。即依所缘之境。而起三慧。三法字。即上三事字。不必约闻法。以闻法在未起。三慧之前故。

　　以何下。明随因所感之果。以何法为能得之因。便得何等之果。众生现住种种习染之地。唯有如来如实见此种种差别。悉皆归于平等智地。明了无碍。

　　如彼牒喻合明也。

　　△三正明教随智一。

　　如来知是一相一味之法(至)不即为说一切种智。

　　会玄云。一相者。无异相故。无相相故。又般若云。皆同一相。所谓无相。无量义云。一相者无相。一味者一无漏味。殊胜资益。无别体故。何者是一相无相之体。所谓下出其体也。文有五句。前四四德。后一一性。解脱相是我德。脱二障缚。得自在故。离相乐德。离变易苦故。灭相净德。性绝妄染故。常寂灭相常德。四相不迁故。终归于空者。四德是不空藏。同归空藏为体。是一相一性也。

　　又究竟涅槃者。是方便净。从因方便而修得故。常寂灭相。即性净涅槃。本性净故。终归于空。显一相无相也。

　　佛知下。释疑云。佛昔虽知始末皆一。最初不为说一者。由先观众生之心。欲于根未熟时。则将之护之。恐生诽谤故。不即为说一。以显差即无差也。

　　△四结叹能知。

　　汝等迦叶甚为希有(至)随宜说法难解难知。

　　世尊为此渐机。以四十余年。皆说三乘。唯至今日。乃说一乘。为破三之始。归一之初。四子能悟已往之随宜。探从今之秘要。故致世尊之叹述。前品四子。虽于十种化仪中。窥见摄末归本一门之义。固为难得。世尊复恐彼以为尽能究竟。故上于述成中。即就彼所知。以广所不及。初约云雨。以喻能被之化法。非即如汝所谓先小后大。渐引之意。应知。本是一相一味。平等法门。次即以云雨所被中。亦非即如汝一草之增长。此外更有三草二木。各得增长等义。皆非汝之所知也。若以大钞。与今经合论。此一仪内。应共摄取七类机宜。谓三草二木。及先禀小人。今虽闻大。犹未回心者。可作未来得度因缘。故及今直闻大法之人。在昔虽未禀小。而知先时曾说小法。此如龙女等。

　　△二颂文二。初标智教不虚。二述成广示。

　　今初。

　　尔时世尊欲重宣此义而说偈言。

　　破有法王出现世间(至)以种种缘令得正见。

　　有者。因果不亡为有。如来以二十五王三昧。破二十五有。为法中之王。所言自属诚谛。本无先三后一之差。但随众生性欲。将之护之。而似有异耳。

　　△二正与述成二。初喻明。二法合。初二。初颂无差而差。二颂差即无差。

　　今初。

　　迦叶当知譬如大云(至)干地普洽药木并茂。

　　大云遍覆无差。大雨普澍亦无差。大地发生亦复无差。而诸药木。虽曰并茂。其实增长各别。

　　△二差即无差。

　　其云所出一味之水(至)所润是一而各滋茂。

　　被润之草木。虽各增长有差。其实能润之雨。本来一味平等。

　　△二法合二。初教随机似异。二教随智实一。初三。初法雨平等。二禀受不同。三成实似异。

　　今初。

　　佛亦如是出现于世(至)等雨法雨而无懈倦。

　　颂中具含三业平等意。初一颂。约喻标起身业平等。

　　次明现身利物之益。皆以大慈平等普观。且劝其来。以佛世难值故。

　　为大众下。颂口业平等。我观下。虽明意业平等。亦即释成说平等法之故。不因机分彼此。而起爱憎之心。亦不因深爱法者。而生贪着。不肯尽与。亦不缘狭劣所碍。而生放舍之心。恒为一切。平等说法。如为一人殷勤而说。即为众多。莫不皆然。唯知演说曾无他事。亦不生厌。如雨普润。纵机有不同。而我法雨等注。了无懈倦。

　　△二禀受不同。

　　一切众生闻我法者(至)如彼草木所禀各异。

　　初颂总标受润。次别示三草二木。以补长文。人天戒善。虽不能断惑。亦能暂伏贪等病苦。治令不起。故亦名药。

　　知无下。以缘觉摄声闻。合颂中药草。此二人。同有定慧药力。能断能证。名为中草。

　　求世下。权人求佛。二利治病。故名上草。独言精进者。以能遍䇿诸事度故。

　　又诸下。此菩萨。虽知心佛众生三无差别。而不妨于无所求中而求。故云专心佛道。于诸烦恼。自在能断。留故不断。以便润生涉有。望下为优。具荫庇力。故得名树。虽列三贤。未能证圣。故以小名。

　　安住下。由此菩萨。得闻法空。以二种观道。能断第六识俱生我执种子。并分别法执种子。及第六俱生法执种子一分。第七俱生我执现行。受变易身。安住神通。以不退轮。度无量亿。初登圣位。望前三贤。为高为广。故如大树。

　　此经被机。各品开合。数有多寡。如序品中。止言三乘。则前合人及天乘。于小乘内。复合一乘于大乘矣。法说及喻说。则从大乘。开出一乘。故有三车一车之喻。是为四矣。若今品喻中。乘虽列五。而人实有七。以初从小乘。开出人天。二合声闻于缘觉。三从大乘。开出一乘。四从一乘。开出三贤。名为小树。故乘五而人七也。此皆是由小之大之机。悉为摄末归本一仪所收。又此渐机内。有自小渐入三乘者。有自小直入一乘者。今经多是自小直入一乘者。以是由小之大。浅深常定之机故。不属随机不定所收。然据流通分。露出菩提场一事。则此说经仪。亦应分属本末无碍门。以诸声闻。为眼耳所障故。从根本一乘。流出密意三乘。及显了三乘。皆为所破。是故此经。名为破异一乘也。佛平下。帖显也。

　　△三成实似异三。初再广不及。二总显法喻。三别示增长。

　　今初。

　　佛以此喻方便开示(至)于佛智慧如海一滴。

　　能润佛智。广大如海。今虽以种种言辞。取喻云雨。演说一法。而于大智海中。亦但仅如取一滴以润之。令其各得增长。殊非溟渤全体。此正指华严海空。为此滴之所归。故彼经十力中。明世尊以常遍力。演大那罗延幢勇健法。以上所说校之。诚如彼之一滴。

　　△二总显法喻。

　　我雨法雨充满世间(至)渐次修行皆得道果。

　　充满世间者。如海幢比丘。顶出诸佛。雨三十二种法雨也。随力而修。亦各得增长也。

　　如彼下。且举现喻。贴显见所被。不止如上七类之增长。而更能充满三世间也。

　　△三别示增长二。初正示增长。二结成成实。

　　今初。

　　声闻缘觉处于山林(至)是名大树而得增长。

　　此下别取上文。贴显所被。以一味雨。充满一切世间。普得增长义。亦如上声闻缘觉。及大小二树之增长。说者须细玩于佛智慧。如海一滴。充满世间等句。神情庶得再广所不及意矣。

　　合观一品。应有二种增长意。谓于法华有。以一味雨。令具三草二木之种子者。增长根茎等。此增长习因种子也。今闻法华后。复令草木各得增长。此因本有正因种子。受一雨润。最后令诸草木。同得一乘之增长也。说者不可不知。问。若如来必先以三乘法。度三种根。最后方说一乘者。何得为一相一味。答。昔于一乘。分别说三。今复摄三。仍归于一。宁非始终平等。了无异味。

　　△二结成成实。

　　如是迦叶佛所说法(至)润于人华各得成实。

　　△二教随智实一。

　　迦叶当知以诸因缘(至)渐渐修学悉当成佛。

　　初二颂。约教结成废立。以显一乘也。谓在昔种种差别之开示。尽是方便。乃可废之假名。今之所说。方为无差之实教。即立一乘实教也。以随智演故。

　　诸声下二句。并废其果。以但离虚妄。名为解脱。其实未得一切解脱故。

　　汝等下二句。会果成因也。谓二乘所有智断功德。即是菩萨克极果之因行。故云汝等所行等。

　　渐渐下。立一乘果也。此则权教权果。皆属可废。唯立一实之因果矣。

　　△二与记二。初记迦叶。次记三人。

　　今初。

　　授记品第六

　　授记多义。具如旧说。

　　△文二。初长文。二颂文。初二。初记因。二记果。

　　今初。

　　尔时世尊说是偈已(至)广宣诸佛无量大法。

　　△二记果。

　　于最后身得成为佛(至)虽有魔及魔民皆护佛法。

　　△二颂文。

　　尔时世尊欲重宣此义而说偈言。

　　告诸比丘我以佛眼(至)光明世尊其事如是。

　　△次记三人二。初求记。二与记。初二。初长文。二颂文。

　　今初。

　　尔时大目犍连须菩提(至)即共同声而说偈言。

　　△二颂文。

　　大雄猛世尊(至)愿赐我等记如饥须教食。

　　如饥遇食。仍求而后食。正写中根之劣弱。不似身子一闻。当得作佛。便踊跃欢喜。更悔昔之不待也。

　　△二与记三。初别记三人。二总记五百。三许说因缘。初三。初记须菩提。二记迦旃延。三记目犍连。

　　今初。

　　尔时世尊知诸大弟子(至)欲重宣此义而说偈言。

　　诸比丘众今告汝等(至)像法亦住二十小劫。

　　长文共五节。初记因。二记果。三记劫国。四记寿命。五记正像。常处空说法者。或由四众往昔闻说空法受化。宿缘所追。今得与佛同集法会。故佛处空说法。盖藉外缘。令悟第一义空于当下也。又可令知事空皆真空。随缘所现之假法也。

　　颂文。初一诫听。余颂上五节如文。

　　八解脱。亦名八背舍。背谓违背。舍即弃舍。即背此洁净五欲。舍此着心也。若修此观。则发无漏智慧。断界内惑。证罗汉果。即转名八解脱也。净洁五欲者。以欲界色声香味触。即名为粗弊不净。若上二界五尘。即名洁净。无漏慧者。二乘人以此智慧。断除惑业。不漏落于生死也。惑有二种。若意根对法尘所起之惑。名分别起。属见所断。若眼等五根。对色等五尘所起之惑。名俱生起。属修所断。

　　△二记迦旃延。

　　尔时世尊复告诸比丘众(至)欲重宣此义而说偈言。

　　诸比丘众皆一心听(至)无量无数庄严其国。

　　△三记目犍连。

　　尔时世尊复告大众(至)欲重宣此义而说偈言。

　　我此弟子大目犍连(至)四十小劫像法亦尔。

　　多摩罗䟦。是多阿摩罗䟦罗之略。此云性无垢贤。旃檀此方所无。故存梵不翻。或义翻为与药。以色有赤白之异。能除寒热二病。故由此香体贤洁。爇则幽远潜通。五内俱爽。涂则除病与乐。四大争强如此佛称本净妙性。寂而能照。能使法界众生。闻名见形者。皆得六根清净无碍。

　　△二总记五百。

　　我诸弟子威德具足(至)于未来世咸得成佛。

　　△三许说因缘。

　　我及汝等宿世因缘吾今当说汝等善听。

　　△三因缘授记。

　　化城喻品第七

　　论云。实无而有。谓有增上慢心。以有世间三昧。三摩䟦提。实无涅槃。生涅槃想。如是倒取。对治此故。为说化城譬喻。应知。又云。第四人者。方便令入涅槃城故。涅槃城者。所谓诸禅三昧。过彼城已。然后令入大般涅槃城故。拾云。神力所为。无而倏有。名之曰化。防非御敌。称之为城。如来以巧方便。无而说有。即以能诠之教。说名为化。依理所修之行。外能防分别起之非。内能御俱生起之敌。名之曰城。其所证无为之乐。亦名曰城。菩萨始自发心。终至果位。须经过三界二乘。五百险道。如来为疲劳者乃于中途。巧设此城。令暂止息。小始二人入此城已。生安隐想。始教顿往。虽知有城。而不取证。且留种子。润生设化。终教菩萨。知法如幻。权实双融。出入自在。或取为摄生方便。顿人无入无不入。圆人能立能废。入与不入。悉皆平等。炽然生死。即是涅槃。若顺若逆。总名方便。

　　△文二。初说因缘。二与授记。初二。初长文。二颂文。初三。初往昔因缘。二今说法华。三法喻释成。初二。初结缘之由。二正明结缘。初二。初大通成道。二受请说法。初二。初明灭度久远。二明树下成道。

　　今初。

　　佛告诸比丘乃往过去(至)欲重宣此义而说偈言。

　　我念过去世(至)无漏无所碍通达无量劫。

　　欲明结缘之由。先示结缘之主。号曰大通智胜者。以此佛能通之大智。超胜九界。于体力性相等法。莫不究尽明了故。国名好城者。由彼国众生。能以戒法。外防七支之非。内具定慧之乐。中表皆严故。劫名大相者。由彼时内有出世大人现相故。譬如下。约喻明过去之久远也。地即是种。以有能生之德故。点与不点。尽抹为尘者。以最初被点之一界为首。至最后墨尽所点之一界止。其中间所有世界。有已经行过被点者。亦有虽经行过未曾被点者。今尽取来。抹以为尘。而作筹马。以算彼佛过去久远之劫。以一尘为一劫。可为至多。而实彼佛灭度已来。所经劫数。复过于此。故前云甚大久远。

　　我以下。约见昔如今。以显佛智之微妙。以三世往来之相。皆不离如来妙智。一念洞鉴之外故。

　　△二明树下成道。

　　佛告诸比丘(至)成阿耨多罗三藐三菩提。

　　大经云。如来得菩提。实不系于日。今于十劫坐待者。盖有因见坐待之仪。而得大益者。示现也。

　　菩提树高一由旬者。佛寿既长。应形自大。故座甚高。即彼时众生。所有身命。自与今五浊不侔矣。佛于下。乃忉利天敷座已。复于座前祝曰。佛当于我所敷座上。得成菩提之辞也。适坐一句。即彼佛顺所请也。

　　时诸下。略叙诸天始终兴供之不怠也。

　　诸比丘下。正明成道。所证理圆。故曰现前。能证智彻。故成三菩提。

　　△二受请说法二。初受请。二说法。初二。初受十六王子请。二受诸梵天王请。初二。初同众诣佛。二偈赞请法。

　　今初。

　　其佛未出家时(至)头面礼足绕佛毕已。

　　舍所珍诣佛句内。含王子以三种不坚。易三坚法意。由王子悟知世间财物。体非坚固。聚散无常。是故舍之。贸易出世安乐涅槃坚固法财。往诣句。即含知身假合。不可久存。知命无常。不可久保。故舍世间深重恩爱。而诣佛所。修菩萨行。贸易金刚不坏之身。并常住不朽之慧命。诸母未了恩爱如梦如幻。故泣涕送之。

　　△偈赞请法二。初偈赞。二请法。

　　今初。

　　一心合掌瞻仰世尊以偈颂曰。

　　大威德世尊(至)是故咸稽首归命无上尊。

　　佛不出世。人无智眼。世无慧日。五道皆闇。虽有升沉。总属盲瞑。故云从冥入于冥。以世出世间。一切善法。靡不皆从见闻三宝。而得有故。

　　△二请法。

　　尔时十六王子偈赞佛已(至)重说偈言。

　　世雄无等伦(至)世尊悉知已当转无上轮。

　　王子请转大法。世尊出定。诸人唯闻谛缘。故王子下文复请云。是诸大德声闻。皆已成就。亦当为我等。说阿耨菩提之法。问。若据今经。岂智胜竟不说华严耶。答。今且约即法之化身。被随宜之根而言。若据彼佛法报。则智胜。至今犹未灭度。正说华严。此属德相门。无得与今相混。详之。

　　△二受诸梵天王请二。初动地放光感召诸界。二众梵寻光见佛请法。

　　今初。

　　佛告诸比丘大通智胜佛(至)遍满世界胜诸天光。

　　十方各五百万亿国。皆智胜所化之境。是故正报见光作念。依报地震光流也。光能照所不照处。始见佛光无幽不烛之妙。非日月灯所可比也。

　　△二众梵寻光见佛请法三。初三方。二六方。三上方。初三。初东方。二东南。三南方。初四。初见光惊骇。二问决寻光。三见佛请法。四如来默许。

　　今初。

　　尔时东方五百万亿(至)以何因缘而现此相。

　　△二问决寻光。

　　是时诸梵天王(至)共诣西方推寻是相。

　　△三见佛请法。

　　见大通智胜如来(至)以大慈悲力度苦恼众生。

　　雨华如山。乃甚言其多。以见诚敬。不必泥也。转法轮。开涅槃道。言意颇宽。未必定是请半字教也。然叙智胜成道。受请说法。不过述结缘之由。何必强以五时配合。况出定后。亦止先说谛缘。绝无说华严之事。后说法华。亦由王子重请乃说。若曰如一类二乘所见。先小后大之化仪。其庶乎。

　　△四如来默许。

　　尔时大通智胜如来默然许之。

　　△二东南方四。初见光惊骇。二问决寻光。三见佛请法。四如来默许。

　　今初。

　　又诸比丘东南方(至)欢喜踊跃生希有心。

　　△二问决寻光。

　　即各相诣共议此事(至)共诣西北方推寻是相。

　　多是佛出者。由此天于百八劫前。曾见佛光无碍。善烛幽微。自与诸天福光有异。故拟多是佛出所致。

　　△三见佛请法。

　　见大通智胜如来(至)诸恶道减少忍善者增益。

　　如来六十四种梵音内。其第三十七云。如迦陵频伽声。如来音声之美妙似之。诸经中。多举此以赞佛者。乃举中。以摄初后之六十三也。又校量如来相好中。从足下千辐轮相始。倍倍增高。乃至眉间毫相功德。不及无见顶相止。而无见顶功德。又不及声轮所有功德。故多举此以赞之。

　　问。此天云过百八十劫。次天云百千。次云百三十劫。次云无量。既同为天。何见佛时之不齐也。答。十方诸佛。所有法身。无处无时。不互遍法界。但以能感之机宜。迟宜速宜。从何佛得度。则见彼佛现身。无缘者。虽有佛出。亦不能见。又复应知。此五百万亿国中。能感者。固不止此梵天一类。而能应者。亦不止智胜一佛。大钞依无著。立功德名。明于法身中。所依意乐作事无差别功德。谓由诸佛所依智同。益生意乐同。报化作用同。至广列诸佛。皆互相遍。

　　△四如来默许。

　　尔时大通智胜如来默然许之。

　　△三南方四。初见光惊骇。三问决寻光。三见佛请法。四如来默许。

　　今初。

　　又诸比丘南方五百(至)欢喜踊跃生希有心。

　　△二问决寻光。

　　即各相诣共议此事(至)共诣北方推寻是相。

　　△三见佛请法。

　　见大通智胜如来(至)我等咸归请当演深远音。

　　此中之大法鼓法螺法雨。虽不必与经初之大法鼓等。论同论异。然亦不必论对论满矣。

　　△四如来默许。

　　尔时大通智胜如来默然许之。

　　△二六方。

　　西南方乃至下方亦复如是。

　　△三上方三。初见光惊骇。二问决寻光。三见佛请法。

　　今初。

　　尔时上方五百万亿国土(至)欢喜曜踊生希有心。

　　△二问决寻光。

　　即各相诣共议此事(至)共诣下方推寻是相。

　　△三见佛请法。

　　见大通智胜如来(至)哀愍而敷演无量劫习法。

　　△二说法二。初说谛缘权法。二说一乘实法。初二。初说法。二获益。

　　今初。

　　尔时大通智胜如来(至)则老死忧悲苦恼灭。

　　上科。明结缘远由。此下明近由。缘佛受请说法。大众中。有生疑者。故王子始得覆讲结缘。

　　三转者。谓示劝证三。以四谛法。三番说故。世间车轮。有摧碾之用。佛说之法。能摧众生一切惑业。故名转法轮。初示转者。谓此是苦。乃至此是道。二劝转者。谓苦应知。集应断。灭应证。道应修。三证转者。谓苦我已知。不复更知。乃至道我已修。不复更修。是为三。十二行者。先泛明。次克定。初中。先约四谛教。二约十六行。教十二者。即示劝证三转也。行十二者。三转皆生眼智明觉。又教十二为能转。行十二为所转。故行随教。俱有十二也。二约十六行者。谓教行相循。共能摧惑。俱得名轮。但眼智等。无有别体。还指忍等。名教名行。故开此四心。则成十六。谓苦法忍为眼。苦法智为智。比忍为明。比智为觉。余三谛亦尔。故成十六心。三根人。各得十六心。则成四十八行。

　　次刻论者。谓能转教轮者。唯是一权智。所转者。方有十二教。若行法轮。则能转之教。有十二。所转之行。亦有十二。或通三人。或约一人。今就上中下三根三转法轮。各于初见谛时。合言有十二。

　　若沙下。沙门不闻佛说。尚不能知。何况能转。余纵闻名。必不解理。故皆不能转。

　　谓是下。先约四谛。总示世出世间二种因果。初二句。先示世间因果。苦以逼恼为义。谓行者不知三苦八苦等。是逼恼法。能令有为身心。速归于尽。故指示曰。此是苦。又以不知过去惑业合集。是招苦之因。故示之曰。是苦集。次二句。示出世因果。灭者以灭无为义。谓惑业若灭。则无生死等苦。故云是苦灭体。即有余无余二种涅槃。道以能通为义。即以定慧力。伏灭惑业。通至涅槃。故示云。是苦灭道。然能通之道。有二。谓以尽智灭障。无生智证灭障所显之理也。

　　及广下。广四谛为十二因缘也。自无明缘行。至生缘老死等。示生起相。广苦集也。自无明灭。至忧悲苦恼灭。示修断相。广灭道也。前略陈粗相。为下根。今细观四谛。为中根也。言因缘者。以展转感果为因。互相由藉为缘也。初无明者。体即是痴。迷暗为性。无所明了。故曰无明。即该过去世一切烦恼。行者。即过去世身口七支所造之业。以业由惑起。故曰无明缘行。此二乃过去世二支因也。识即意识。由上业行成就。牵生三界。投托母胎。故云行缘识。既在胎中。便有寿暖识。三七日一转。而成名色。名即心等四蕴。色即四大。故云识缘名色。六入者。以自托胎后。至第五个七日。六根开张。便有入尘之用。故云名色缘六入。触谓出胎已后。至三四岁。六根便与六尘触对。但不能生苦乐想。故云六入缘触。受者领纳意。从五六岁。至十二三。因根尘相触对故。即能领纳苦乐等境。而未起贪爱之心。故云触缘受。此五乃现在果也。爱者从十五六。至十八九。贪于种种胜妙资具。色欲等境。然犹未能广遍追求。由领纳故。即起贪爱。故云受缘爱。取者从二十后。贪欲转盛。于五尘境。四方驰求故。云爱缘取。此之爱取。又为未来生死之因体。即烦恼与过去无明同。有者。既着前境。即起善恶等业。积集牵引。当生三界故。云取缘有。亦为未来生死之因体。即是业与过去行同。合上爱取。乃现在三支因也。生者谓六道中受生也。以业熟故。还感后世之生故。云有缘生。老死者。因受生之蕴熟曰老。蕴坏名死故。云生缘老死。此生及老死二支。乃未来之果。复赘以忧悲苦恼者。皆缘老死而有也。

　　无明下。广灭道二谛。而说还灭也。逆顺观察。并由无明为本故无明灭则行灭。乃至生老等皆灭矣。

　　杂含明四十四智。谓老死老死集老死灭老死灭道迹智。乃至行亦如是。

　　又云。七十七智。谓生缘老死智。非余生缘老死智。过去生缘老死智。非余过去生缘老死智。未来生缘老死智。非余未来生缘老死智。及法住智。无常有为心所缘生尽法变易法离欲法灭法断此二。皆约还灭门。明智也。

　　△二获益。

　　佛于天人大众之中(至)无量无边不可称数。

　　不受一切法者。无漏慧起。如大火聚。一切物不能到。到则自销。故一切漏染黑闇。智明体中。求不可得。心得解脱。显己少分。破能障定之所知故。

　　△二说一乘实法六。初王子出家。二请说妙法。三众求出家。四正为说法。五信否不一。六说已入定。

　　今初。

　　尔时大六王子(至)求阿耨多罗三藐三菩提。

　　沙弥云息慈。谓息恶行。而慈济众生也。六根净。而互用之功显。故曰通利。二障寂而四智彻。故曰明了。深入佛慧矣。

　　△二请说妙法。

　　俱白佛言世尊(至)深心所念佛自证知。

　　诸佛为摄渐机说法。必自浅之深。俾阶不躐等以免骇疑。是故智胜。先说谛缘法门诱接。酬其权请。令得成就。兹缘界内障除。大机将发。又缘王子欲满本愿故。重请说大。第有言彼佛。初说圆顿等法。恐明文不若是。

　　△三众求出家。

　　尔时转轮圣王(至)亦求出家王即听许。

　　△四正为说法。

　　尔时彼佛受沙弥请(至)皆共受持讽诵通利。

　　若据少弥。智慧明了。自应即请即说。复过二万劫者。待三乘机熟也。有云。此二万劫中。不容默然。必说方等般若。引偈为证。然即勘此偈结云。说是法华经。如恒河沙偈。明指前说。皆系法华。何必硬插此说。又诸佛出世。虽曰佛佛道同。亦不过言其梗概。即如智胜说法华。与今佛放光现瑞。因声闻之请。而后说。已自不同。至所化中。固通被三乘。然三周之说。皆以声闻而为当机。乃以教菩萨法。而教声闻也。昔智胜说法华。王子以菩萨根性。而为当机所被者。虽亦通三乘。却是以教菩萨法。而教菩萨也。况又未有光瑞等之发起。何必配合。

　　△五信否不一。

　　说是经时十六菩萨沙弥(至)于八千劫未曾休废。

　　沙弥能信。声闻中言亦有信者。则不能解者。与其余生疑者。皆应听覆说。而与之结缘者也。又声闻中能信者。已回小向大。余不生疑者。已废权入实。同阶不退。此中共有四类人矣。说时经八千劫之久。与七载说者。自有广略不同。

　　△六说已入定。

　　说是经已即入静室住于禅定八万四千劫。

　　此正结缘之近由。由佛在定。诸未信及生疑者。无所请决。故诸沙弥。得以覆讲结缘。亦由彼佛洞彻三际。知得度之缘。机在王子。是故入定。令其自询能信能解者。

　　△二正明结缘四。初知佛入定。二覆讲法华。三出定印赞。四生世相值。

　　今初。

　　是时。十六菩萨沙弥知佛入室寂然禅定。

　　△二覆讲法华。

　　各升法座(至)令发阿耨多罗三藐三菩提心。

　　正明结缘也。多劫覆讲。则能化之缘深。度令发心则所结之缘成。此结了因之缘者也。若析佛种从缘起义。则有二。一谓。发心虽是自力。而由王子之剖决。方断疑生信。为能起佛种之缘。如以宝珠系人衣里。故南山云。系珠明理性之常在。理性言系者。以理即事故。一谓。一乘了因。虽是珠胜增上。而佛性种子。须待自发。故经云。一切智显。犹在不失此约理智一如言也。此中发心。有四种人。谓声闻缘觉。回小向大者。是二类。三即权教大乘。废权入实者。四即博地凡夫。因闻一乘。直发大心者。前二乃上。声闻中。未生信者。后二即上。其余生疑人也。

　　△三出定印赞。

　　大通智胜佛过八万四千劫已(至)如来之慧。

　　问。智胜但赞王子之因深。宛似不知其远本者。何耶。答若为开发远本。则不见此经被机。能令速至菩提之殊益。是故权指果后之因。令生渴仰。

　　△四生世相值二。初正示相值。二结会古今。

　　今初。

　　佛告诸比丘是十六菩萨(至)诸佛世尊于今不尽。

　　此明在昔闻覆说。发大心之四种人。虽经尘劫。至于今日。犹有尽与未尽之别。若更细论者。谓有于智胜所。始闻说三。虽发三乘菩提之心。尚在凡夫地中。因闻覆说。乃回小向大。次由怖畏佛道长远。复生退屈。王子中间。知其先心所好。还以小接。欲使小根先熟。然后教以大智。此即三周之当机。是已尽者。亦有于未来方成熟者。即未尽人也。复有闻三。已见谛。已得涅槃。次闻覆说。发起大心者。无论中间退与不退。根最钝人。八万劫外。三昧酒醒。俱已前至宝所。此虽已尽者。而亦有影响来。今辅佛扬化者。有权现三乘。引接同类。而被发迹来者。有闻命从地涌出者。有临闻退席。作显发众来者。有因变净被移。作结缘众来者。此上七类。并是由小之大之机也。又以此经。能兼被顿圆机故。复有凡夫于智胜所。止闻一乘及闻覆说。乃得开解。始发大心。复有二类。一是戒乘俱急者。已能早登不退前影响等类中。谅亦不少此辈。一是自发心来。虽未退屈。尚在沉沦。乘急戒缓者。然亦缘本觉内熏增长。如来累劫之冥加。虽在三途。而仗因缘成熟力故。是以一闻妙法。即能顿超圣位。速至道场者。必不止龙女一人已也。要之。此上且约累劫师弟。相值始终。皆是释尊一佛所化之机。以论尽与不尽。复有一类发心。虽从我佛。及中生退转后。而为四万诸佛之所引摄者。于此人中。复可论尽与不尽。是故此中应有两重人。论尽与不尽。

　　经中结缘意。乃约曾发大心。后生退转者。言与但遇小之说无涉。古注似未深详。

　　又须知此土结缘。乃本师于智胜一佛。前因覆说。所度之众。已自不可思议。况自凡夫地。发大心来。迄至于今。无问道前道后。其间有重重无尽。因结缘所化者。自充满于法界矣。评曰。如上所释。庶使三周得记者。俱有交割。及诸云集。皆非无因而突来者。

　　△二结会师弟古今二。初会师之古今。二会资之古今。

　　今初。

　　诸比丘我今语汝(至)成阿耨多罗三藐三菩提。

　　十六王子。准大钞。应作二义分别。一约佛平等德。显三同义。则诸佛各别有体。二就佛平等中。显此诸佛皆即遮那之身。以华藏刹海。尚是遮那之化境。况此近者。且如最中央一刹。即有十三佛刹。微尘数世界。围绕阿閦无量寿等。既未出一佛刹尘界外。岂非本师耶。又复应知。十六之说本。属方便以释尊成道。尚在五百万亿尘点之前。讵智胜三千尘点。所能校者。旧有以八卦。约义就名。贴释八方者然作引接儒者。意自无不可。若后学即推为准绳。则不可矣。

　　△二会资之古今。

　　诸比丘我等为沙弥时(至)除诸如来方便说法。

　　初节总明能发大心者。

　　此诸下。料简也。于今有退大。尚住声闻者。行文贵省。即影出上发大心人中。有必不退。已住一乘者。虽亦有在声闻地者。而我寻常。还以大乘教化。以是渐根故。应先教以谛缘法门。令其渐入佛道。所以下。释退大意。

　　尔时下。正结会即昔四退之余也。

　　我灭下。释无佛无闻。永入灭度疑也。谓未来弟子。出无佛世。因不闻此经。便不知不觉。即声闻行。是菩萨行。生满足想。舍身取灭。以入二涅槃。便当入大涅槃。彼变易身必生余净土国中。于因缘成熟时。必求佛慧。唯以佛乘得度。除诸下。约设权以断疑也。

　　△二明今说法华二。初正为说实。二释废立意。

　　今初。

　　诸比丘若如来(至)唯一佛乘得灭度耳。

　　涅槃时到。言应火将尽也。众又下。明感薪亦将尽也。

　　又清净。言五浊障除也。坚固言善根成就。闻大不惊也。进可了达二空。更能深入禅定。故集众为说无二乘。无二乘灭度。废权教权果也。唯一等。立一乘之教与果也。

　　△二释废立意。

　　比丘当知如来方便(至)是人若闻则便信受。

　　如来能深知习染之性。怖大乐小。且又深着弊欲。奚可卒为言大。故先以治障趋寂法教之。令其易信。

　　△三喻法释成。

　　问。此经三周。一法二喻。皆约开显废立说。宁有差别否。答。世尊说法。不离教理行果。但三周内。虽随便取之。而于用义。则各不同。如法说初云。世尊法久后。要当说真实。至广显则曰。唯有一乘法。除佛方便说等。既皆用一说字立言。岂非约教法。以显废立耶。其后之二周。虽同用果法。但果有能所证。智理之别。是故喻说中。诸子出宅。不见有三车者。废三果也。唯赐以大白者。立一乘智果也。以一乘妙智。能如车轮。催碾惑业。运载行人。直至道场。故此下化城。则以二乘所证之涅槃。以喻化城之可灭。废三果也。以佛所证涅槃之理果。喻同宝所立一乘也。故废立等。言虽同。而取义则别。智者审之。

　　分二。初喻说。二法说。初三。初喻往昔因缘。二喻中间相值。三喻今说法华。

　　今初。

　　譬如五百由旬(至)将导众人欲过此难。

　　生公云。三界路阻。二乘道险。乃菩萨五百由旬之恶道也。珍宝处即宝所也。然有二。若约究竟言。则以极果为宝所。乃唯佛与佛。能究尽者。约分证言。即以终实之初住。为宝所。经云。无上宝聚。不求自得。又云。得佛法分。如佛子所应得者。皆以得之是也。多众欲过。即前已决疑。发大心者。导师即第十六王子也。聪慧下。释得名为导师之义。以具权实妙智。能谙通之与塞。谓于险道中。能断能伏。唯进无退名通。若自力怯弱。二障猛利名塞。又于险道中。发菩提心。即是通相。生退屈者。即是塞相。

　　将众过难者。如于昔结缘者。虽未得度。而本缘未失。还为所将也。

　　△二喻中间相值。

　　所将人众中路懈退(至)生已度想生安隐想。

　　中路者。但以结缘发心时为始。至成佛为终。被将者。于此两楹之间。凡生懈怠者。俱名中路欲退。仁王云。十信菩萨。于十千劫内。善根微弱。犹彼鹅毛。随风东西。不定聚摄。

　　白导下。譬冥感也。生佛法性。本互相遍。况本有不一不异义。又况本有所结之缘。是故诸佛心内众生。若一念发心。则生灭心灭。菩提心生。固成能感。若一念退。则生灭心生。亦能感者。由诸如来。咸以大悲。而为其体。独于所退。犹属关切。即此冥感。如白导师。疲极约自力言。怖畏约前境言。

　　导师下。因退而设方便也。

　　作是下。依无现有。化作一城。且令暂息。如出三界。说有涅槃。令其权证。

　　告众下。正以小接也。先示相而复劝修也。是时下。入城如见谛。已度想如证涅槃。生安隐想。则忘失先心矣。

　　△三喻今说法华。

　　尔时导师知此人众(至)我所化作为止息耳。

　　知无疲倦。如大机当发也。

　　即灭化城。如废权果。宝处在近。显一乘实理也。

　　△二法合三。初往昔结缘。二中间相值。三今说法华。

　　今初。

　　诸比丘如来亦复如是(至)险难长远应去应度。

　　初句。合所将及能将。知诸句。合知通塞。

　　应去是通相。应度是塞相。合昔结缘后中间。或用权或用实。将导之意。又此险道。须出二种生死。断二种烦恼。方能出离。故曰长远。

　　△二中间相值。

　　若众生但闻一佛乘者(至)为止息故说二涅槃。

　　先明生退。及接小之所以。

　　佛知下。正明接小说二也。中道说二者。以于二障二死之间。说有二乘涅槃故。

　　△三今说法华。

　　若众生住于二地(至)此城非实我化作耳。

　　二地即上二涅槃。令其自审所得。则废立之旨。逾宛切矣。

　　△二颂文四。初结缘由。二正结缘。三说法华。四法喻释成。

　　今初。

　　尔时世尊欲重宣此义而说偈言。

　　大通智胜佛(至)一心一处坐八万四千劫。

　　释意见长文驳方等等注中。

　　△二正结缘三。初明覆说。二明相值。三会古今。

　　今初。

　　是诸沙弥等(至)有六百万亿恒河沙等众。

　　△二明相值。

　　彼佛灭度后是诸闻法者在在诸佛土常与师俱生。

　　△三会古今。

　　是十六沙弥(至)是故以方便引汝趣佛慧。

　　△三说法华。

　　以是本因缘今说法华经令汝入佛道慎勿怀惊惧。

　　△四法喻释成二。初喻释。二法合。初三。初颂所将。二颂中退。三颂灭化。

　　今初。

　　譬如险恶道(至)明了心决定在险济众难。

　　古谓水澄渟表定。草差别表慧。即菩提资粮也。

　　△二颂中退。

　　众人皆疲倦(至)皆生安隐想自谓已得度。

　　舍宅乃[木*(占@夕)]止之所。尽智所止。烦恼皆息。园林是游观之处。无生智契理游观。渠流渐次开通。内外无滞。如无疑解脱。了内外名也。浴池专注不散。澡雪其身。如灭定。不外流溢。为怡神之乡。重门由空观。更入无相无愿也。楼阁如超越三昧。皆涅槃城中。所具之德也。

　　△三颂灭化。

　　导师知息已(至)汝今勤精进当共至宝所。

　　△二法合三。初合结缘。二合开权。三合说实。

　　今初。

　　我亦复如是为一切导师。

　　△二合开权。

　　见诸求道者(至)言汝等苦灭所作皆已办。

　　△三合说实。

　　既知到涅槃(至)既知是息已引入于佛慧。

　　妙法莲华经科拾卷第三
卍新纂续藏经第 33 册 No. 0628 法华经科拾


　　妙法莲华经科拾卷第四

　　姚秦三藏法师　鸠摩罗什奉　诏译

　　西蜀沙门　佛闲勖𠁼大师　立科

　　门人　智一雪墩　拾遗

　　△二与作记。

　　五百弟子受记品第八

　　此后与下根授记。而多发迹显本者。正影张前上中二根中。有是结缘。已得成就。而权现来者。如不思议境界经云。尔时复有千亿菩萨。现声闻形。亦来会座。其名曰舍利弗。目犍连。乃至云阿难。提婆达多。䟦难陀等。而为上首。皆久修六波罗蜜。近佛菩提。为化众生。于杂染土。现声闻形等。

　　问。若皆权现。则世尊现身说法之益。悉唐捐矣。答。为有真实。方用权现。若无有真。权现何为。又论云。声闻人得记者。有四种。一者决定声闻。二者增上慢。三者退菩提心。四者应化声闻。二种如来与记。谓退大还发心者。及应化人。若增上慢及决定性。根未熟故。菩萨与记方便。令发心故。问。应化者。心已决定。何用记为。答若蒙记莂。便得增道损生。

　　问。既品标五百。何先记满慈。答以是五百之上首故。故应先记由五百乃得记之当机。故以名品。

　　△文三。初记满慈。二记千二百。三记学无学。初二。初长文。二颂文初二。初领解默请。二述成与记。初二。初叙领解。二述念请。初三。初叙领解之由。二叙领解之喜。三叙领解之仪。

　　今初。

　　尔时富楼那弥多罗尼子(至)有大自在神通之力。

　　由闻法喻二周之权实。及闻授声闻记。而往昔因缘。又恍然在目。且闻自在神力。善超有无。而善用权实。诚如险路导师。是以妙解勃发。

　　△二叙领解之喜。

　　得未曾有心净踊跃。

　　闻所未闻。解满成佛曰得。佛知佛见。不为分别法爱所障曰净。

　　△三叙领解之仪。

　　即从座起到于佛前(至)瞻仰尊颜目不暂舍。

　　△二述念请二。初述念。二述请。

　　今初。

　　而作是念世尊甚奇特(至)于佛功德言不能宣。

　　凡请法。有三种仪式。一者言请。即口中发言也。二者念请。谓口不言。而心作念也。三者言念请。如弥勒于序中。先作念。后发言也。今即默请也。前二周皆发言领解者。特由下根未悟。事须以言旁激。今既领悟。是以默请。拔出处处等者。且如前云。尔时所化。恒河沙众生。自结缘退大后。既世世所生。与菩萨俱。其拯拔处。不能枚举。亦可指。前以四喻。破四种增上慢人。言不能宣者。如四子所说之喻。不过仅窥一班。况我中下。又况先以云雨喻。广彼所不及。以显佛慧之大。次复即谓此云雨譬喻。亦但如海之一滴。则更显佛慧之大矣。故曰言不能宣。

　　△二述请。

　　唯佛世尊能知我等深心本愿。

　　为下化故。有内秘外现之深心。请发迹也。为上求故。有庄严佛土之本愿。请显本也。或止求记。令增道损生也。

　　△二述成与记二。初述成。二与记。初二。初发近迹。二显远本。

　　今初。

　　尔时佛告诸比丘(至)无能尽其言论之辩。

　　一否字。举人以示众也。谓汝等虽知满慈。迹在声闻。亦知其本否。今欲发迹故。先点醒大众。勿被迹覆。我常下。先发明辅今佛之迹。若自转法轮。若助转。皆外现之深心也。以说法称第一。是正行。亦常句。是助行。精勤下。明助转也。自舍下。总显辨才无碍。然既曰舍佛之外。无能尽其辨才。则不但七方便人。不能尽矣。

　　△二显远本。

　　汝等勿谓富楼那(至)常勤精进教化众生。

　　汝等一句。因上发迹。故此拂迹。谓应知。满慈不止于我所。能师子吼。亦于下。正显其本。然论满慈远本。自是结缘。能先成就者。因愍同类。是故复以同事摄化。而弄引也。九十亿佛所亦第一。现证人空也。又于下。深达法空也。能审谛则比观不谬。无疑则断法爱矣。皆谓声闻。亦以迹覆本也。以方便饶益者。现声闻身也。又化令立者。现菩萨身也。为净下。结显本愿。

　　诸比丘下。上明远本也。此下更约三世。以显本迹。亦归于净佛土之本愿。

　　△二与记七初明因圆果满。二明依报清净。三明正报殊胜。四明所依住食。五明圣众功德。六结显无量。七劫国久近。

　　今初。

　　渐渐具足菩萨之道(至)天人师佛世尊。

　　初句明因圆。过无下。明果满也。即于此土。得菩提者。以于此转染成净之缘。最深故。于一切法。悉能圆明了知。故号法明。

　　△二明依报清净。

　　其佛以恒河沙等(至)人天交接两得相见。

　　能被之教。既广故。所化之境亦大。地平如掌者。如来三十二相中。其第十七相云。七处平满。谓两足及两手两肩项中。七处悉皆平满端正。而无窊屈。故即藉现前之佛掌。以示之。恐非远取掌石也。

　　△三明正报殊胜。

　　无诸恶道亦无女人(至)三十二相而自庄严。

　　女身为贪欲之本。堕苦之源。故与三恶道并驱。又阿閦佛国。虽有女人。而无女事。不食地肥。故得飞行自在。

　　△四明依所食住。

　　其国众生常以二食一者法喜食二者禅悦食。

　　出则闻法生喜。入则安禅适悦。二者俱能资益诸根大种。赜养道胎。而成食事故。不须段食。

　　△五明圣众功德。

　　有无量阿僧祗(至)六通三明及八解脱。

　　菩萨众。唯有地上。而无地前声闻众。唯有俱人。而无慧人。

　　△六结显无量。

　　其佛国土有如是等无量功德庄严成就。

　　前后授记文。独于此章。广显功德者。以说法妙行最在万行之上故。

　　△七明劫国久近。

　　劫名宝明国名善净(至)起七宝塔遍满其国。

　　△二颂文二。初通举诸子本迹。二别举满慈本迹。

　　今初。

　　尔时世界欲重宣此义而说偈言。

　　诸比丘谛听(至)众生闻是者心则怀疑惑。

　　小欲乐小也。懈怠退大也。少欲不贪界内尘境。速求出离也。厌生死。不达生死涅槃。本自平等也。示具三毒。凡夫也。示具邪见。外道也。

　　△二别举满慈本迹。

　　今此富楼那(至)如是无量事我今但略说。

　　△二记千二百三。初大众思齐默请。二如来次第与记。三五百因喜自责。

　　今初。

　　尔时千二百阿罗汉(至)如余大弟子者不亦快乎。

　　心自在。皆能得观练熏修。四种三昧人也。即不动法阿罗汉。

　　△二如来次第与记二。初长文。二颂文。初二。初记陈如。二记五百。

　　今初。

　　佛知此等心之所念(至)天人师佛世尊。

　　初因迦叶。总记千二百者。以迦叶是第二大师。故呼之。以为盟证。

　　陈如是僧宝之首。故别记之。

　　△二例记五百。

　　其五百阿罗汉(至)尽同一号名曰普明。

　　三迦叶梵语如前。迦留陀夷云黑光。亦云鹿色。颜色黑而有光。即六群之一。是婆罗门种。其性多贪不受人谏。住迦尸黑山聚落。作诸非法。佛因优婆塞来白。命阿难。同六十比丘。往作驱出。羯磨二人知之。乃同车匿出。一由旬外。向阿难求忏。已还至佛所。后因入婆罗门家说法。被贼打杀。上颂云若我具足说种种现化事。众生闻是者。心则怀疑惑黑光于得记后。尚被打杀。倘不知圣迹难思者。不能无疑也。

　　优陀夷云出现。日出时生故。余名见前。

　　△二颂文二。初颂所记。二例记其余。

　　今初。

　　尔时世尊欲重宣此义而说偈言。

　　憍陈如比丘(至)寿命劫多少皆如上所说。

　　△二例记其余。

　　迦叶汝已知(至)其不在此会汝当为宣说。

　　初二句。结五百已得记者。次二句。以亦当复如是句。即为例记余声闻。乃七百也。

　　后二句。为不在会人。令迦叶记者。以第二大师。即是佛故。故令宣传如来总记之旨。

　　△三五百因喜自责二。初长文。二颂文。初二。初正明。二释成。

　　今初。

　　尔时五百阿罗汉(至)头面礼足悔过自责。

　　因喜返责也。

　　△二释成三。初举况。二立喻。三法合。

　　今初。

　　世尊我等常作是念(至)而便自以小智为足。

　　庆今得悔。昔为小智所蔽。不悟大法。是所应得。而返视为分外。故如无智之者。

　　△二立喻二。初贫人醉卧不知。二亲友觉悟如愿。

　　今初。

　　世尊譬如有人(至)若少有所得便以为足。

　　论云。第五人者。示其过去所有善根。令忆念已。然后教令入三昧故。又云。五者散乱增上心。实无有定过去。虽有大乘善根。而不觉知。故不求大。返于狭劣心中。生虚妄解。以为第一乘。如是倒取。对治此故。为说系珠喻。

　　譬如已下。皆领上结缘意来。有人人如五百。亲友如王子。以五百等。曾饮智胜法乳。故得视王子。以为亲友。家如大乘。由王子自发四弘来。即住大乘家故。言至者。如王子以冥加力五百以冥熏力。因缘相感。得遇覆讲会中故。如至亲友家醉酒卧者。酒如烦恼种子。醉如依种发起现行。卧则如被业缚不起矣。官事如度生之公干殊非私务可比。当行如他方缘熟。应往不可缓也。系珠而去者。亲友念其因窘而来。既不能久待其醒。是故乘醉。系珠而去。此如王子候彼。除障与记未能。且从长夜不觉内。乘渠初至之微醒。与说妙法。令得了因智种。成结缘义。如系珠而去。然系有二义。一约结缘释。如上。二约本性释。谓珠虽本有。未知令知。即是系义。

　　其人下。领前中退意。谓初闻法时。彼虽具缚。由法力故。犹有微解微愿。及王子去后。则烦恼仍炽。遂致退失。

　　起已下。领上中间有接小意。谓此如我辈。虽然退大。而由厌苦心生。遂令先心所好。小根复发。宛如卧起为饥寒迫。但求衣食。随路而行。遑问本土他国。而于所求。甚大艰难。若少有得便足。此如舍菩提心。凡有所往。皆名他国。五道求乐。名为艰难。证小涅槃。名为得少。要知此处得少一句。即将如来中间。接小之旨。悉该于内。看者不可不察。

　　△二亲友觉悟如愿。

　　于后亲友会遇见之(至)常可如意无所乏短。

　　会亲友。如今灵鹫集会。作言如于法喻夺教废果也。我昔下。如说因缘也。某年日月如指尘点之前衣里者。以在昔闻法未悟。虽如醉人。但坚种既成。还同已系。未合本体。如在衣里。汝今下。劝贸。如因得记。而当作佛。则万德斯圆矣。

　　△三法合二。初旷劫大志未失。二今会复与授记。

　　今初。

　　佛亦如是为菩萨时(至)一切智愿犹在不失。

　　以昔曾教发大心。如系珠。应知。珠体有二。一经约即理之事。以智愿为珠。故曰一切智愿。犹在不失南山约即事之理为珠。则珠是本有。以未知令知。未发心令发心。为系耳。寻忘。合退大。

　　既得下。合起已因游行得少也。

　　一切句。则合今说法华。

　　△二今会复与授记。

　　今者世尊觉悟我等(至)甚大欢喜得未曾有。

　　觉悟。合咄哉等。

　　我久下。说昔缘也。

　　以方下。超示中接以小也。

　　而汝句。斥得少为足也。

　　世尊下。合闻记喜也。

　　△二颂文二。初颂欢喜。二颂譬法。

　　今初。

　　尔时阿若憍陈如等欲重宣此义而说偈言。

　　我等闻无上(至)如无智愚人便自以为足。

　　△二颂譬法二。初颂譬喻。二颂法合。

　　今初。

　　譬如贫穷人(至)富有诸财物五欲而自恣。

　　有将肴膳。譬方便教者。当知。王子所覆讲者。即智胜所说之法华。若因颂中补出肴膳。故作是说。何妨以肴膳分配。覆说及教发心。亦不致与正说顿乖。

　　△二颂法合。

　　我等亦如是(至)及转次受决身心遍欢喜。

　　△三记学无学。

　　授学无学人记品第九

　　研真断惑名学。真穷惑尽。名无学。人数共有二千。虽同登戒品。而所证之位。有在三果四向者。有已证阿罗汉果者。然亦有位属沙弥而已。证无学。如罗睺罗者。有位列比丘。方见道。如阿难者。品中由阿难与罗云。是众所知识。复是二千之上首。又以首出请记。故结集者。得以名品。

　　△文二。初请记。二与记。初二。初知识言请。二二千默请。

　　今初。

　　尔时阿难罗睺罗(至)我愿既满众望亦足。

　　因念记。而复请记。亦应有分。引例思齐也。唯佛所归者。显非余人能知也。如涅槃经。佛语文殊言。阿难事我二十余年。具足八种不可思议。是故我称阿难比丘。为多闻藏。八者。谓一不受别请。二不受故衣。三见佛以时。四见女人不生欲心。五法不再问。六知佛所入定。七知众会得益。八悉知佛所说法。彼经复明。更具八法。称多闻藏。兹不具录。故云。唯佛也。罗云是佛第二妃。耶输所生。所有密行。亦唯佛能知故。颂中显出。又我下。述所请意。为满自愿。令增道损生。并赴他望也。

　　△二二千默请。

　　尔时学无学声闻弟子(至)住立一面。

　　引例同于二人。

　　△二与记五。初记阿难。二记罗云。三记二千。四授广记与现在。五授悬记与未来。初三。初与记。二释疑。三增进。

　　今初。

　　尔时佛告阿难(至)欲重宣此义而说偈言。

　　我今僧中说(至)于此佛法中种佛道因缘。

　　尊者因中。以竖穷横遍之妙慧。护持法藏。故果号亦依逾高逾深。通得自在处。而立称也。当供下。总明道前道后。上求下化之行。

　　△二释疑二。初八千生疑。二如来与决。

　　今初。

　　尔时会中新发意菩萨(至)而诸声闻得如是决。

　　八千是初发心。修菩萨行人。未知诸人远本。是以生疑。

　　△二如来与决。

　　尔时世尊知诸菩萨(至)其本愿如是故获斯记。

　　世尊与阿难。同时发心。而得果有迟速者。以所好不同故。既曰同时发心。则阿难之发心。犹在智胜尘点之前。非结缘者。可比此本此迹。逾难思矣。

　　△三增进。

　　阿难面于佛前(至)尔时阿难而说偈言。

　　世尊甚希有(至)方便为侍者护持诸佛法。

　　大钞问。阿难是佛得道夜生。年满二十。始出家。至年三十。始命为侍者。则前三十年。如来所说。既并不闻。何以经初。皆云我闻。答。有四意。大为两节。前三带权。后一显实。一是展转闻。或比丘。或诸天。或弘法菩萨边闻等。二是如来重说。以满初出家三愿之一。三是得深三昧。如金刚华经说。阿难得法性自在王三昧。故佛昔说皆能忆持。四据实者。如前所引。不思议境介经云。复有千亿菩萨。现声闻形。亦来会座等。若准前三义带权者。则今之增进。虽亦带权。并欲显授记。有增上力也。

　　△二记罗云。

　　尔时佛告罗睺罗(至)欲重宣此义而说偈言。

　　我为太子时(至)安住于佛法以求无上道。

　　昔以福慧二。足蹈七净妙华。为能得果之因。是故果中。随因立号。名蹈七宝华。果不离因。故如来二子。一以密行得记。一以妄说法空。身陷地狱。行密行者。如来不能惠以三昧。谤法者。如来不能免其堕苦。足见纵使亲如父子。神力如大圣。而于善恶果报。皆不能代。

　　又罗云自陈密行。唯佛能知。则今之索记。多因同事而设。盖亦密行耳。

　　△三记二千人二。初正与授记。二得记欢喜。

　　今初。

　　尔时世尊见学无学(至)欲重宣此义而说偈言。

　　是二千声闻(至)名闻普周遍渐入于涅槃。

　　柔软寂静。则执权之疑。皆冰释矣。告阿难与记者。其亦护法藏同类也。

　　△二得记欢喜。

　　尔时学无学二千人闻佛授记欢喜踊跃而说偈言世尊慧灯明我闻授记音心欢喜充满如甘露见灌。

　　△四授广记与现在。

　　法师品第十

　　如来在世法王重。如来灭后法师重。良以。道由人弘。非师无以续古佛慧命。无以开后生知见。故极赞其师。因法重而安住三德。又必法师所当具也。然利他必以说法为主。自利必以修习为胜。当知所主。又必修习者。始能善说。辨中边论颂谓。书写及供养。施他听披读。受持及开演。讽诵与思修。此偈明十种法行。即十种法师也。今文有六。而略四。十种皆可为世模范。皆可称师。如来现身说法。至授广悬二记。与现未。则垂化之能事已毕。过此。但欲以斯妙法。付嘱有在。为所急务。是故于未说流通前。先示持毁所得之报。极大极重。俾深起敬畏。发生好乐。进取流通。则此一品。能为流正二分之关键。故此品来。

　　台家判此下五品。为迹门流通分。自是一家之谈。然考一大藏教。皆如青光所判三分。以为定式。并未见有剖一经。而为两重三分者。虽华严与阿含。会会结集。篇篇流通。应知。彼是经中。自为建立。非离本文。外有所加也。若谓寿量等品。不得抑为流通。理实寿量。本为求人付嘱。而显不流通之。是属而谁归。况显本原为开迹。开迹原为显本。本之与迹。其揆一耳。苟分为二。则迹为谁开。本为谁显。又须知。如来说法。既初中后皆善。后奚独非。般若云。如人食蜜。中边皆甜。旨哉。

　　尔时世尊因药王菩萨(至)阿耨多罗三藐三菩提。

　　前说三周法。授三根记。于为一类渐机。现身说法边事。亦以略周。复欲与现未人。结当来得度之缘。乃以广悬二记。大澍法雨。并显得记者。不止于前。方称如来度生本怀。

　　托药王告众者。由此法利深远。即文字是实相。非宿学洞达者。闻罕不疑。故呼而告之。亦即以现未众生。寄托传化意也。汝见下。先约现前能求之人。及所求之愿亦异者。次如是下。明所闻之法。虽有多少。我皆下。正以平等慈。普与授记也。以一切众生。皆同一性故。唯有一乘佛记可与。一偈一句。显所闻者甚少。下至于法于人。今在佛前。生一念随喜心者。虽自无法行。即此一念之喜。正如凿石火发。推而广之。便可燎原。将来得果。悉不外此故。又此一念随喜人。多易忽故。下文校量法师功德。后于六卷初。广显随喜之德。

　　△五授悬记与未来二。初正为微因与记。二顺显人法功胜。

　　今初。

　　佛告药王(至)阿耨多罗三藐三菩提记。

　　佛灭之后。身世俱劣。犹能闻能随喜者。则此善根。亦自不浅故。皆蒙佛记。然一念之喜。尚蒙悬记。况复其余以法自师者。故下明六种法师。能以法师人者。所得之报。不可思议。

　　△二顺显人法功胜二。初能说人胜。二所说法胜。初二。初长文。二颂文。初二。初通明六种法师。二别显说法巨益。初二。初明持者之福。二明毁者之罪。初二。初具显少持功德。二况显具持功德。初三。初明现前六师。二明过去殊因。三明未来胜报。

　　今初。

　　若复有人受持读诵(至)乃至合掌恭敬。

　　此依六种法式。自师师人。故名法师。六者。一具信念人。名为受持。二对本者名读。三背本者名诵。四撰集讲演者。名解说。五者书写。六者供养。此上六师。并依所弘法之多少。而分果报之优劣。以此经中。法利微妙。广大难思。故先约持。极少之人。即得广大之福。难可校量。而况能具持者。则闻之者。安得不深生好乐。发流通之愿。

　　△二明过去殊因。

　　药王当知是诸人等(至)愍众生故生此人间。

　　初明因深。愍众下。问。此人既具深因。何不乘愿。往生净土。答。为愍念等故。则现前之功。亦大矣。

　　△三明未来胜报。

　　药王若有人问何等众生(至)广演分别妙法华经。

　　若示未来之大果。非出诸大菩萨口。则不足信故。令药王宣语。

　　问。现见有人。不但一念随喜。亦有能念念随喜者。亦有闻说全经。至累累者。何以不得如是之报。答。随喜人。若果三业。纯净无障。此报自属现在。否则属于后报矣。其闻说者。试问。此人从闻说后。便能尽形寿。如范俨陆沅。课诵无间。得生净土者否。更问。诵一句者。有能如婆子持青莲华香。白莲华香。不杂用心身。后口中能出青莲华者否。倘视闻说。如行云流水辈。则不可同日语矣。

　　△二况显具持功德二。初通况六种具持。二别况说者一种。

　　今初。

　　何况尽能受持(至)生于恶世广演此经。

　　上明持供一句之报。已自难思。况尽能受持。大兴供养者。所得之报。自非界内法。所能摄取。而仍生于恶世者。为愍众生。乘愿力而来者耳。

　　△二别况说者一种。

　　若是善男子善女人(至)于大众中广为人说。

　　六种人。虽通称法师。唯解说者。能具自他二利。余五多属自利。是故别显说者。大益故先举。窃说一句。被一人者。所成之德。此人虽生佛后。便如具大善根。亲值佛世。上承佛命。为如来之使者。奉如来之差遣。而行如来说法度生之事者。一般窃说者尚然。何况当众。能广说者之德。

　　△二明毁者之罪。

　　药王若有恶人(至)读诵法华经者其罪甚重。

　　此以经久毁辱无上大圣。所得之重罪。尚不如于一时。以一言。骂一博地持经凡夫。所得之罪更重者。由如来能等观逆顺。纵有八风。毫末不动。独持经人。内具烦恼。善根未坚。苟因一言之辱。浩然发起退屈。则断佛种故。其罪转重。

　　△二别显说法巨益。

　　药王其有读诵(至)阿耨多罗三藐三菩提故。

　　诸佛定慧庄严。从此经出。故持之者。即是以佛庄严。而自庄严。又此经是诸佛母。为佛所荷。故持之者。心契实相。则人法不异。亦为诸佛所荷担矣。又既即人即法。则凡所趋向。即是大法所在。因法敬人。亦应向礼。不但应以人中上供而供。即天上宝聚。亦应奉献。所以下。且约闻者。释所得之巨益。正与华严初发心时。便成正觉。成就慧身。不由他悟之顿益相等。盖缘此经。本具顿旨。故下有龙女之速证。及一生当得菩提者。闻者尚然。何况说者。

　　△二颂文二。初颂受持诵说。二结示所说最胜。初三。初劝供持者。二兼劝自持。三劝供说者。

　　今初。

　　尔时世尊欲重宣此义而说偈言。

　　若欲住佛道成就自然智常当勤供养受持法华者。

　　△二兼劝自持。

　　其有欲疾得一切种智慧当受持是经并供养持者。

　　△三劝供说者三。利说者深因。二冀闻应供。三少闻大益。

　　今初。

　　若有能受持(至)能于此恶世广说无上法。

　　△二冀闻应供。

　　应以天华香(至)供养是佛子冀得须臾闻。

　　△三少闻大益二。初校量毁赞。二正显大益。

　　今初。

　　若能于后世(至)及与香味触供养持经者。

　　△二正显巨益。

　　如是供养已若得须臾闻则应自欣庆我今获大利。

　　△二结示所说最胜。

　　药王今告汝我所说诸经而于此经中法华最第一。

　　△二约所说法胜二。初长文。二颂文。初六。初约难信难解显胜。二约住处应供显胜。三约能善行道显胜。四约得近菩提显胜。五约非机难闻显胜。六法师具德。初二。初约法在佛显胜。二约法在人显胜。

　　今初。

　　尔时佛复告药王(至)犹多怨嫉况灭度后。

　　已说者。即法华前。所说般若等。皆带方便。取信为易。今说即同一席。所说之无量义。以一生无量为易信。无量还一为难信故。当说即涅槃等。所以不及法华难信者。以此经是会三之初。归一之始。故难信也。设将已说。该至华严。亦为易信。以彼始成正觉。便说一极上根所受。不对昔权。故为易信。

　　药王下。嘱无妄授。以是佛心之秘密。法海之要汇故。唯其是秘要藏。故为诸佛守护。昔不为显说者。由小始教中。此平等旨。不易言故。皆对教显胜也。而此下。明如来盛世根熟时。成依正俱胜。当其正说。尚有五千之怨嫉。况于灭后。

　　△二约法在人显胜。

　　药王当知如来灭后(至)则为如来手摩其头。

　　心佛众生。原无差别。六种法师。既叨法荫。则与如来衣覆无异。又既为本佛所覆。亦为诸佛所护者。以诸如来。本同一心一智慧故。是人下。明依信愿善根所成之德。谓妙极法身。非具大信力者。不能孚。解脱胜行。非具大愿力。不能行。万善骈臻。非具根本大智者。不能导。至彼岸。如来所止。不逾此三。故云与佛共宿。又既以诸善为身。信愿为首。则蒙如来智手。而摩其头矣。

　　△二约住处应供显胜。

　　药王在在处处(至)阿耨多罗三藐三菩提。

　　天竺于如来生处得道处。转法轮般涅槃等处。皆为建塔。一以求福。一表处胜。今以此经。凡所流通处。即应以七宝起塔。且当高广。遍兴大供。又不须安舍利者。以此处已有如来全身故。盖碎骨是生身舍利。而此经乃法身舍利也。然生身舍利。固有全碎。而法身亦然。诸权浅教。诠理不足。如释迦之碎身。今经唯诠一实。有教有义。如多宝之全身。今于有法身处。不用生身者。以生身是法身之所流故。若有下。且将起塔人。所得之福。置而勿论。唯进论得见此塔者。及礼供者之功。已能高超权浅。得近菩提。况彼起者。

　　△三约善行道显胜。

　　药王多有人在家出家(至)乃能善行菩萨之道。

　　不见此经。不具善巧。执事迷理。多种少获。有得见者。始善用心。藉事显理。行行契真。故举手低头。皆成佛因。世谛流布。同归实相。又能见者。如生王家。贵过臣佐。出入自在。

　　△四约得近菩提显胜二。初约近果标起。二约喻法释成。

　　今初。

　　其有众生求佛道者(至)阿耨多罗三藐三菩提。

　　自初住至妙觉。总谓之菩提。虽有果因之别。皆与实相同源。然求佛道者。必自入住始。行人于未入住前。倘能得见此经。信解受持。则不须远历尘沙及十千劫。自乘妙行。得近菩提。故知是经。正成佛之捷径也。

　　△二喻法释成二。初喻释。二法释。

　　今初。

　　药王譬如有人渴乏须水(至)其心决定知水必近。

　　渴乏有二义。一以无明热恼。为渴乏。一以求佛之信乐。为渴乏。水如果法。平坦无水处。即是高原。高原之土如教。土下之水如果。穿凿如依教所诠之理法。而修观行也。然依权教修。但有言说。都无实义。如见干土。依般若等修。虽诠实相。而无开显妙旨。如见湿土。若依今经。即直舍方便。但显真实。性相双融。理事交彻。如水土和。而见泥相者。真空性水解渴在。即虽未即入正定聚中。而心已决定。不可撼矣。

　　△二法释。

　　菩萨亦复如是(至)成就菩萨而为开示。

　　初约闻与未闻。明去道之迟速。所以下。释得近义菩萨有二类。谓顿及渐。其顿往者。已知一切法。即心自性。不须开显。今云一切者。乃指由小入大之二乘。及会权入实者之三种。若以人该法。则菩萨二字。应含权小教理行之因及果法。以此四法。皆须决了。故属此经。以此能具开显之功故。然开之一字。若对昔言。应作二义释。谓废与会也。言废者。如长者宅内所许。但有空言。故出宅后。不见有车。以是诱子。可废之方便故。如在昔之教理及果。皆可废除。故前云。其实未得一切解脱。此开方便门。废权果也。果既废。则教理等。俱可废矣。前又云。化一切众生。如我等无异。此正示真实相也。二约会义释开者。由诸子之奔竞出宅。亦上车之所。不废故。前云。汝等所行。是菩萨道。故今开会权行。同趋极果。即示真实相也。是故一切渐往菩萨。所有果因。并应摄属此经。而为开示。不亦宜乎。是故此经。最为深大。非眇目者所能窥。最为坚固。非具金刚心者。不能入。最为幽微。即不退人。亦不能知。最为遥远。纵过三百由旬。犹不能到今佛为化权小。而成真实菩萨。始为开示。说此法门。如须水者。先令见泥。俾无疑意。决定进取。

　　△五约非机难闻显胜。

　　药王若有菩萨(至)当知是为增上慢者。

　　△六法师具德二。初设问。二自答。

　　今初。

　　药王若有善男子(至)说是法华经者云何应说。

　　△二自答三。初示所具德。二遣人听护。三现身重说。

　　今初。

　　是善男子善女人(至)及四众广说是法华经。

　　衣座室三。名为三轨。末世弘经。必藉此三。乃获二利。如来以慈悲名室者。菩萨妙行。必先以众生。为所缘境。故摄生是成佛之本。若能令彼离苦得乐处。即是惠利归己时也。故大慈悲室。不独自覆。亦复覆物矣。又如来以柔忍名衣者。由内用柔和。覆除二障。外以忍辱。遮诸暴恶。使不得入。则内心寂。而外境亦融矣。又如来以法空为座者。须亡诸相。否则着我人等执。不能深契实相。是故菩萨。安住此中。能所两忘。方堪弘化。然须以不懈怠心。遍䇿善法。庶可广弘斯经矣。

　　△二遣人听护。

　　药王我于余国遣化人(至)阿修罗等听其说法。

　　说法者。须六种成就。故遣化人。揄扬其德。而为集听法之众。又来听者。若见诸化。随顺不逆。亦生效法心矣。

　　△三现身重说。

　　我虽在异国(至)我还为说令得具足。

　　令见令闻。皆世尊因法重人。拳拳不舍之意也。

　　△二颂文三。初颂说法胜。二颂法师具德。三结劝胜益。

　　今初。

　　尔时世尊欲重宣此义而说偈言。

　　欲舍诸懈怠(至)当知此人等近于佛智慧。

　　△二颂法师具德。

　　若人说此经(至)诸佛护念故能令大众喜。

　　△三结劝胜益。

　　若亲近法师速得菩萨道随顺是师学得见恒沙佛。

　　△第三开近显远拂迹入实令广流通分(共十八品)。诸经正宗。皆藉现前因缘。发明当会之理事。便已其流通分。亦不过赞当经。诠旨微妙。显具胜益。发四众之信乐。令广流通。今经不然。于正宗中。祇以开显妙义。演为三周。要将一代圣教中。凡为一类先小后大之机。所设方便之教。悉使开除。令见真实。既破昔三。而复依本具之一性。融摄三乘。别立今日一乘之实教。是以正宗。文虽九品。而义则总摄诸教。所以此下流通。品多十八。言溢数万。校正宗而返广者。须知。此文能通。为在昔权教。及一切枝末法轮。作开显流通。宁止为一经耶。又正宗内。虽已快谈四十年来。所蕴之本怀。然于一期设化。种种权现之迹。尚未暇开显。故今于流通中。一拂前迹。使返观在昔所见者。多属权现。则不唯拂本师。舍释宫之近迹。显久成之一端。又亦不唯拂法华已前之迹。即正说三周时。因无暇于拂。所带之方便。今并拂矣。且如四子。于听说因缘时。虽悟久远接引。安知不即以大通为至极。故藉塔涌。为流通之始。此后逢迹。便拂令悟玄门。扩其广大知见。俾兴大愿流通。务令此经。付嘱有在。而后已。是知流通。文字虽多。殊不厌也。兹将因流通所有拂显之旨。略泐数端。以彰性相无碍。理事交彻之旨。使不滞于权迹。谓如多宝塔。从地涌。而于地。两不相妨。则拂地大有碍之迹。而显法性之融通。净土三变。则拂实有秽土之迹。而显佛土之本净。移无缘于他方。拂诸善类自矜与佛同时之迹。召龙女从海涌显。凡有妙信。即具超升之路。拂微类可轻之迹。光集分身。拂娑婆一化之迹。而彰妙应之普周。多宝分座。拂生灭隔世之迹。融古今于一致。记唱调达。拂实有逆顺之迹。并显本师。亦因经功速证之实。文殊海涌。拂一定之化迹。使知圣应。能具隐显并呈之德。又既经变净。复见海涌者。拂净秽水陆之分限。显土体重重于无碍也。又地涌传持。显妙化之竖穷。以拂上下之悬隔。中间取灭。拂因燃灯得记之迹。显道成之久远。更拂入塔唱灭之迹。以显法身之常住。分别功德。显一念闻法顿超。以拂权乘之阶差。六根互用。不离生身。显此根身。原非一六。而有能一能六之德。此外随文。复有妙义。智者详之。

　　文二。初广显流通。二总结流通。初四。初求人付嘱(即宝塔品)。二验法希有(即达多品)。三海众传持(自持品至嘱累品)。四弘经轨式(自药王品至劝发品)。初中二。初长文。二颂文。初三。初多宝涌赞。二集身开塔。三正求付嘱。初五。初塔涌之相。二八部供养。三多宝赞证。四大众疑问。五如来答释。

　　今初。

　　见宝塔品第十一

　　此品已下。皆属流通。由前法说而喻。喻已复引往昔因缘。普令三根。皆得受记。则经初以放光为发起。一段因缘。已结局矣。但流通此法。非得其人。不堪付嘱。又非涌古佛集分身。则莫可凭。故自唱灭求人。至现身嘱累而后已。其国王求法。龙女成佛。所以验法希有也。校量展转。至第五十。显依此经。所有极微之功德。已自难思。而况六种法师。又不轻之。未闻此经前。不善行道。及得闻后。始能善行菩萨道。方感虚空开口。不使轻毁堕苦。然后现神付嘱。令法有在。其末之六品。皆大菩萨弘通之实践。不区区于章句也。

　　问。此下诸品。若俱判入流通。曾有据否。答。会玄第七。问。如法华三变。八方严净。圆觉佛地等经。皆居净土中说。岂非平道教耶。答。以少从多故。又法华正宗分。但是娑婆木树草座说。至流通。欲容分身佛。始变净土。然亦有分限等。讵非证耶。

　　尔时佛前有七宝塔(至)七宝合成高至四天王宫。

　　显塔涌之相也。盖法会于正宗。已悟实相。深知诸法。皆为一性所融。悉归常住无碍。故以亲证之人所住无碍之境。而先示之。使发大愿流通。言无碍者。情谓塔与地大。均属质碍。今由幻色。不自碍。不自坏。当体即是真空。故涌现时。两不相妨。于虚空中。朗然安住。又此妙塔。与我本师。原未曾离。今为流通缘熟。是以不现而现。自非神力之所使耳。

　　△二八部供养。

　　三十三天雨天曼陀罗华(至)恭敬尊重赞叹。

　　△三多宝赞证。

　　尔时宝搭中出大音声(至)如所说者皆是真实。

　　初赞能说之人。由本师于五浊。不可说处而说。且所说者。乃一乘平等大慧。难信之法。又复为众普说。诚为希有。故极口连赞也。如是下。证赞所说之法。谓前所说。若开若显。若废若立。不涉方便。皆是真实。诚了义之谈也。

　　△四大众疑问。

　　尔时四众见大宝塔(至)又于其中发是音声。

　　因值未曾有之事故。发未曾有之喜。自应怪有所问。问意有三。一问何因有塔。二问何故从地涌。三问何故有此音声。

　　△五如来答释。

　　尔时佛告大乐说菩萨(至)赞言善哉善哉。

　　先答第二问。由彼佛因中发愿。今于道后涌塔者。盖满本愿也。彼佛成道下。答第一问何缘有塔。缘彼佛遗命。所制也。释论谓。多宝在世。未说法华。故命建塔。涌说经处。随喜作证。

　　其佛下。答第三问。为作证明。故发是声。

　　问。正说经此塔与佛。尚在东方。何言得闻。答。远近分限。俱属情境。若过量人。则无边刹海。不隔毫端。

　　△二集身开塔二。初放光召集。二与欲开塔。初中五。初求见多宝。二放光远召。三诸佛欲来。四变净国界。五诸佛普至。

　　今初。

　　是时大乐说菩萨(至)我等愿欲见此佛身。

　　言以神力者。由乐说求见。乃发起种种广大佛事。如本师久远成佛之底蕴。悉缘此请掀翻。若非上承佛加。何敢作此大师子吼。

　　△二放光远召三。初承愿当集。二大众亦求。三正放光召。

　　今初。

　　佛告大乐说菩萨摩诃萨(至)今应当集。

　　多宝来听之愿。凡欲以身示者。必先集说者之分身。若进论之。说法华。既不止一佛。而分身又岂独迦文。倘分身亦说。而本师亦应集。彼似亦分有主伴圆明义。然属文外。

　　△二大众亦求。

　　大乐说白佛言世尊(至)世尊分身诸佛礼拜供养。

　　△三正放光召。

　　尔时佛放白毫一光(至)所照之处亦复如是。

　　光中所见。唯约一类净土言者。自是会众。破五浊后。更发大心者。所应生之佛土。或是如来灭后。得罗汉果。应生此中。发菩提心人。所生之土。又复应知。本师称体起用。所有分身。自周法界。染净杂居。今但召此与会众有缘者之一类故。且约五百言。

　　△三诸佛欲来。

　　尔时十方诸佛(至)并供养多宝如来宝塔。

　　下明八方变净。今言十者。举成数也。

　　△四变净国界。

　　时娑婆世界即变清净(至)诸天宝华遍布其地。

　　净秽之相虽虚。非承佛神力。不能撤其迹。以显其德。诸天人。既得与佛。同时同处而生。正可进见三佛。得闻寿量。而返被移者。足知微善不足恃。当深种见闻之善根可也。佛之神力。尚可毛吞巨海。尘含法界。今由一变而至于三。自应有所表示。故上三根。既有三番悟入。是以依报。亦应见有三番变净。古云。三变者。变心也。倘无所表。则见不能容。复更变者。即于诸佛现量用事之旨违矣。

　　△五诸佛普至。

　　尔时东方释迦牟尼(至)诸佛如来遍满其中。

　　△二与欲开塔二。初致讯开塔。二开塔见佛。初二。初遣使致讯。二致与欲辞。

　　今初。

　　是时诸佛各在宝树下(至)以此宝华散佛供养。

　　生佛本同一体。故以慈悲化世。若众生受化。少病少恼。如来亦少病少恼。气力安乐亦然。致讯致供皆顺世仪也。

　　△二致与欲辞。

　　而作是言彼某甲佛(至)诸佛遣使亦复如是。

　　与欲仪例。如律制。凡僧作法事。众必同集。若有因缘身。不能到。令索欲者。送心达僧。知其不违。其辞曰。大德一心念。(某甲)比丘。如法僧事。与欲清净。今诸佛身虽同集。非得心同。未便开塔。以故致欲。

　　△二开塔见佛二。初佛升开塔。二众见全身。

　　今初。

　　尔时释迦牟尼佛(至)如却关钥开大城门。

　　开塔可表开权。见佛可表显实。又前赞善。可表证前。今开塔。可表启后。从座起住空中者。正显色空一如。两不相碍。是以文中。绝不言神力也。

　　△二众见全身。

　　即时一切众会(至)及释迦牟尼佛上。

　　二善。双赞人法也。快者恣爽意。谓一向昧爽。今得快其性矣。说是悦意。谓快悦所怀也。近则快悦。四十年前。所有蕴积。远则无量劫前。

　　△三正求付嘱三。初古今共座。二大众升空。三唱灭付嘱。

　　今初。

　　尔时多宝佛于宝塔中(至)坐其半座结加趺坐。

　　多宝是古佛。释迦是今佛。却共一座坐。生公云。古今通始终。同穷本极末。浩然大均。既同一际。则生灭之迹。俱不可得矣。

　　△二大众升空。

　　尔时大众见二如来(至)接诸大众皆在虚空。

　　大众之中。虽有于神力。得自在者。如未上承佛来何敢自升。故求也。

　　△三唱灭付嘱。

　　以大音声普告四众(至)妙法华经付嘱有在。

　　世尊入塔。即唱灭付嘱者。以前于正说中。开权显实。委明唯有一乘之旨。法会已悉如来降灵之本怀矣。此外惟欲大法流通。是其所急。然大众。虽知释尊一降之怀。犹未免尚被舍释宫之近迹。覆却远本。故藉唱灭求人。而召下方。令其生疑。然后开近显远。以拂此迹。此则唱灭付嘱一事。钩锁前后矣。有在者。佛在世时。此法在佛。佛若灭后。饶益未来。非先得其人。则法将谁付。故求之谁能。能者应须及时发愿。我及诸佛。当与证盟。知法有在。

　　△二颂文二。初举古今劝勉。二来发愿付嘱。初二。初举过去多宝劝勉。二举现在分身劝勉。

　　今初。

　　尔时世尊欲重宣此义而说偈言。

　　圣主世尊虽久灭度(至)在在所往常为听法。

　　△二举现在分身劝勉三。初诸佛来意。二严土待来。三喻显集相。

　　今初。

　　又我分身无量诸佛(至)令法久住故来至此。

　　△二严土待来。

　　为坐诸佛以神通力移无量众令国清净。

　　△三喻显集相。

　　诸佛各各诣宝树下(至)以是方便令法久住。

　　△二来发愿付嘱三。初以发誓劝。二以难事劝。三结叹能持。

　　今初。

　　告诸大众我灭度后(至)今于佛前自说誓言。

　　△二以难事劝三。初诸佛证知。二问谁发愿。三举易显难。

　　今初。

　　其多宝佛虽久灭度(至)所集化佛当知此意。

　　△二问谁发愿。

　　诸佛子等谁能护法(至)多宝如来及诸化佛。

　　△三举易显难。

　　诸善男子各谛思惟(至)若有能持则持佛身。

　　佛藏经云。譬如有人。嚼须弥山。飞行虚空。石筏渡海。负四天下。及须弥山。蚊脚为梯。登至梵宫。劫尽烧时。一唾劫火则灭。一吹世界顿成。以藕丝悬须弥山。手接四天下雨。虽则如是。亦未为难。如来所说。无相无为。无生无灭。一味大乘。平等法相。令人信解。是则为难。此与今文举易显难。文相相类。结云则持佛身者。前谓有此经处。不须复安舍利。此中已有如来全身舍利。故云则持佛身。

　　△三结叹能持。

　　诸善男子于我灭后(至)一切天人皆应供养。

　　初明能持者。则诸佛欢喜。是则下。名能持者。即成胜行。得自利。佛灭下。显化他之胜行也。

　　△二验法希有二。

　　提婆达多品第十二

　　提婆达多云天热。以初生时。人天等众心。皆惊热故。亦云天授。以父母从天乞得故。本大菩萨。权现逆行。为惧恶人。令不起恶。余缘如别。

　　△文二。初明求法甚难以验希有。二明成佛甚易以验希有。初中三。初明多生求法无倦。二明一生求法无倦。三明闻品离苦得乐。

　　今初。

　　尔时佛告诸菩萨(至)身肉手足不惜躯命。

　　先总明长时求法无倦。于多下。历明多生作王。所发之愿。为欲下。明所行之行。而独约施度言者。以施能摄于六故。又多作王者。以于寰中得自在。易于化物故。

　　△二明一生求法无倦四。初求法得师。二结会古今。三归功于师。四授成佛记。

　　今初。

　　时世人民寿命无量(至)欲重宣此义而说偈言。

　　我念过去劫(至)遂致得成佛今故为汝说。

　　若能达富贵。如浮云过眼。则不以万乘为尊。祇知道德。实有利益。故以求法为所重。时有下。明因求得师。其不违二字。乃事师之实也。然以王力。尚须勤求方得。足见此法之希有。又以一得之后。即能速至果地。更见此法之功力。极为殊胜希有。阿私云无比。

　　△二结会古今。

　　佛告诸比丘尔时王者(至)今提婆达多是。

　　△三归功于师。

　　由提婆达多善知识故(至)皆因提婆达多善知识故。

　　善恶皆有知识。而天授。则以一人总之者。由烦恼即菩提故。是故顺行逆行。而天亦莫测。

　　△四授成佛记。

　　告诸四众提婆达多(至)发菩提心至不退转。

　　于过去世。以顺行持经。现在以逆行持经。共成佛因。故蒙记莂。

　　△三闻品得益。

　　佛告诸比丘未来世中(至)若在佛前莲花化生。

　　能不疑达多顺逆之迹。则道眼清明。了了见佛性矣。故楞严云。圣性无不通。顺逆皆方便。

　　△二明成佛甚易以验希有五。初智积请还。二如来制止。三文殊涌现。四所化无量。五龙女速证。

　　今初。

　　于时下方多宝世尊(至)白多宝佛当还本土。

　　证经法事既竣。自应请还。

　　△二如来制止。

　　释迦牟尼佛告智积曰(至)论说妙法可还本土。

　　制止者。以释尊之远本。尚被近迹所覆。故托文殊以留。

　　△三文殊涌现。

　　尔时文殊师利(至)共相慰问却坐一面。

　　此节文有二意。一若如常仪。大士于会初问答竟文中应有辞佛游化一节。或由贝文未全至故阙二若无此文。即秘密隐显之妙用也。谓大士之身。本周法界。故会初问答竟。虽未离法会。而却即显而隐。已在十方。及与龙宫。今在龙宫。本未离跬步。亦复即显而隐。仍来灵鹫。若隐若显。乍来乍去。并是妙用随缘。而本体实未曾动。此拂化缘一定之迹。彰隐显之妙用也。又前变净时。已无山海。今复云海云山者。由能依之正报。既隐显随缘。故所依之土亦显。重重无碍之自在矣。当知。善根深者。则见变净之相。无缘者。纵不被移。亦不见净。乃有证无碍之境者。得于大海涌现。夫地大水大。同是藏性。循业所现。若实有自性。即具大神力者。亦何能变。特缘性相本来。无碍镕融。是故净土宛然。不碍山海宛然。故令水陆分限等迹。皆不可得。

　　△四所化无量二。初数问证答。二赞问法答。初中二。初问所化数。二涌证结答。

　　今初。

　　智积菩萨问文殊师利(至)所化众生其数几何。

　　△二涌证结答。

　　文殊师利言其数无量(至)于海教化其事如是。

　　指事现证也。

　　△二赞问法答三。初偈赞。二偈问。三法答。

　　今初。

　　尔时智积菩萨以偈赞曰。

　　大智德勇健化度无量众今此诸大会及我皆已见。

　　△二偈问。

　　演畅实相义开阐一乘法广导诸众生令速成菩提。

　　以初句问说一。次句问开三。若说三。则有广利之益。若说一。则有速证之益。

　　△三法答。

　　文殊师利言我于海中唯常宣说妙法华经。

　　以彼海中。多是乘急戒缓之流故。

　　△五龙女速证二。初重问直答。二涌现释疑。

　　今初。

　　智积问文殊师利言(至)志意和雅能至菩提。

　　文殊直以龙女答所问者。由龙系畜类。已非善品。况是龙女。况是女中之小者。今由一闻此经。便得超证。可与地狱天子。两相颉颃。此经功之希有。为何如。则八难之性皆空矣。

　　△二涌现释疑五。初智积执疑。二龙女赞证。三舍利执疑。四龙女速证。五结释众疑。

　　今初。

　　智积菩萨言(至)于须臾顷便成正觉。

　　渐教中。自凡夫地发心。至成佛。皆有一定时分。今经分属于顿。故龙女持之。即得不立阶差。顿证不退。

　　△二龙女赞证二。初偈赞。二请证。

　　今初。

　　言论未讫时龙王女(至)却住一面以偈赞曰。

　　深达罪福相(至)一切众生类无不宗奉者。

　　权教罪福。皆有定相。以不达罪福之性。俱同一际。故生疑也。赞深达者。谓世尊福相也。我龙女罪相也。唯世尊能了二相平等。不隔纤毫。恐翳眼为相所迷故。先赞达者。又权谓法身无相。四八皆是化之所具。今经以三身俱融故。得相即无相。无相即相。涅槃云。吾今此身。即是常身。

　　△二请证。

　　又闻成菩提唯佛当证知我阐大乘教度脱苦众生。

　　△三舍利执疑。

　　时舍利弗语龙女言(至)云何女身速得成佛。

　　此执小疑大也。初约悬旷明难信。二约具障明难信。大爱道经。亦载五障之说。身子会初已得入佛知见。今示有此疑者。似为畴昔同类设也。

　　△四龙女现证四。初举事校疾。二现前速证。三法会遥礼。四两土获益。

　　今初。

　　尔时龙女有一宝珠(至)观我成佛复速于此。

　　言复速者。龙女以珠献佛。佛即受之。初无推却留难。然犹有刹那。此彼授受之间。必不如于一身。在一念间。成佛之疾。故云复速于此。故以成佛之时校献珠。为更速。不必表法。

　　△二现前速证。

　　当时众会皆见龙女(至)一切众生演说妙法。

　　上因分属于顿。故令异类一介之微。即超地位阶差。具菩萨行。乃依渐出顿。亦被接意也。又今以分属于圆故。令龙女依第一义空。森罗万象。舍身受身。现相成佛。此则泯相而相不存。故舍女身。又以泯相而相不坏。故现佛身。亦佛事门中。不舍一法之圆义。乃依顿现圆也。

　　△三法会遥礼。

　　尔时娑婆世界菩萨声闻(至)心大欢喜悉遥敬礼。

　　△四两土获益。

　　无量众生闻法解悟(至)发菩提心而得受记。

　　古谓南方缘熟。宜以八相成佛。私谓。成佛者。恐不当以八相。概论一切。试问龙女。有何八相。

　　△五结释众疑。

　　智积菩萨及舍利弗一切众会默然信受。

　　始信妙法希有。非权小所能窥。故能持者。虽微类如龙女。亦已验当下。即证菩提矣。故下会众齐发大愿。赴佛所求。

　　△三海众传持二。初本下两方传持。二如来神力嘱累。初二。初本会传持。二下方传持。初又二。初能持人。二所住行。

　　今初。

　　持品第十三

　　此因如来入塔唱灭。求人付嘱。并闻世尊往昔。求法之难。及见龙女持经。成佛之易。况今妙法在前。不劳更求。是故大众生难遭想。发愿传持。令法有在。故品以持目。

　　△文二。初自誓受持。二兼顺佛意。初二。初菩萨持。二声闻持。

　　今初。

　　尔时药王菩萨摩诃萨(至)种种供养不惜身命。

　　五浊弘经。非以药王为首。不能广令离苦得乐。故先发愿传持。菩萨以药王立号者。以所持之妙法。全成能持之人。是以即人即法。能令见者闻者。不但身心两病皆除。且令得大法乐。则于法药。得大自在矣。然雪山药王树。固亦能疗见闻者之病。不过在身便已。奚能如大士之普疗身心两病。

　　△二声闻传持。

　　尔时众中五百阿罗汉(至)于它方国广宣此经。

　　为引初心。及开安乐行。故作是愿。恐非实不能也。波阇波提。即憍昙弥。云尼众主。

　　△二兼顺佛意二。初长文。二颂文。

　　今初。

　　尔时世尊视八十万亿(至)在于它方遥见守护。

　　不用言而以目视者。由前殷勤劝发已极故。今但以目视。而默劝也。

　　△二颂文二。初发愿弘经。二请证于佛。初二。初略标。二广释。

　　今初。

　　即时诸菩萨俱同发声而说偈言。

　　惟愿不为虑于佛灭度后恐怖恶世中我等当广说。

　　诸大士。闻此法之妙。是故上顺佛意。下满本愿。出而弘传。然非得衣座室三。为恶世弘经之芳轨。讵能作师子吼。云当广说。

　　△二广释二。初恐怖恶世。二广说此经。

　　今初。

　　有诸无智人(至)念佛告敕故皆当忍是事。

　　初一颂。通明无智愚人。是所忍之境。我即能忍之人。恶世下。别列所忍。先一颂明慢心。次八颂半。细陈假阿练若三业之恶。以此辈极易于诳惑愚夫故。阿兰若云闲静处。或云无诤。无诤有二。一以三昧力。将护众生。令不起诤恶心。二随顺法性。无违无诤。汝等皆是佛句。即阿练若。以重为轻。嘲调持经之人。以满毁嫉之恶心。浊劫下三颂。忍恶口也。世尊下二颂。忍摈出也。共十六颂。皆以忍难持经为言。是故下文。请安乐行也。

　　△二广说此经。

　　诸聚落城邑其有求法者我皆到其所说佛所嘱法。

　　△二请证于佛。

　　我是世尊使(至)发如是誓言佛自知我心。

　　妙法莲华经科拾卷第四
卍新纂续藏经第 33 册 No. 0628 法华经科拾


　　妙法莲华经科拾卷第五

　　姚秦三藏法师　鸠摩罗什奉　诏译

　　西蜀沙门　佛闲勖𠁼大师　立科

　　门人　智一雪墩　拾遗

　　△二示所住行。

　　安乐行品第十四

　　此品释题及文。多准华严疏钞。而以疏与钞。杂糅成文者。便览也。问。法师品以衣座室三。为弘经之轨。今之四行。似与彼无异何也。答。今文止观慈悲。实与前同。但彼是略说安乐行。今四为广说。衣座室亦非前为久行。今为初行。成两种也。大疏云。安乐行者。略有二意。一涅槃之果。名为安乐。此行能趋。即安乐之行也。钞云。此以果名因也。

　　二住此四行。则身静神定。身静神定。则外苦不干。故称安乐。钞云。此即因安乐亦生公意。

　　疏又常见外道。因果皆苦。断见外道。因乐果苦。析法二乘。因苦果乐。唯有菩萨。因果俱乐。钞云。此即天台意。常见者。因果皆苦。计我常故。修于苦行。以期妙果。所修是邪。还招苦果。断见者。不信当报。恣意行恶。受五欲乐。当受苦果。析法二乘。无常拙度。加功苦到。此名因苦。得入涅槃。故云果乐。菩萨如实巧度。故为因乐。证大菩提。得涅槃乐等。即今安乐行也。

　　△文二。初问。二答。

　　今初。

　　尔时文殊师利法王子(至)云何能说是经。

　　诸大士。忍难弘经。二乘人。虽曰弘经。而皆避难远住。与其有难可忍。何如无难为快。故文殊以排难为问。

　　△二答三。初标示四法。二次第释成。三结示利益。

　　今初。

　　佛告文殊师利(至)欲说是经当安住四法。

　　疏云。安乐行品。说四安乐行。一毕竟空行。经名行处近处。二身口无过失行。三心无嫉妒行。四大慈悲行。钞云。今疏所列。初一会诸师义。后三全同生公。生公初一。但明行处近处意。是总名远恶近理。下三别耳。宝林基。第一明空行。二明离憍慢。三四同生公。南岳云。一无著正慧。二口不说过。三敬上接下。四同生公。大乘法师。一正身行。二正语行。三心离憍慢自利行。四心修善法利他行。天台云。止观慈悲导三业。及誓愿。初身有止故。离身粗业。有观故。不得身业。不得能离。无所得故。不堕凡夫。有慈悲故。勤修身业。广利一切。不堕二乘。有止故。着忍辱铠。有观故。坐如来座。有慈悲故。入如来室。止行离过。即成断德。观行无著。即成智德。慈悲利物。即成恩德。恩德资成智德。智德能通达断德。名身安乐行。余口意亦如是。释曰。此即通辨三法。为能导。其所导。即三业及誓愿。大乘法师。傍以立名。然诸师立名。皆从多分增胜。以分通用三法(指天台)。理则玄妙。不彰四别。今取生公之意。合身口在第二取行处近处。及南岳宝林。共立一名。名毕竟空行。宝林但语一空。似约于境。南岳云无著慧。但语于心。今云毕竟空。心境两亡。空有双会。故生公云。近处明远恶近理。行处而为履行之宗。在毕竟空耳此为大智。四为大悲。悲智相导。于中二三业。天台之意。亦不失也。又初后成德中二离过。离过即断德。初智后悲。三德备矣。虽意俱通。从多故别。是以经中。但名行处近处意。在近理行理耳。无行而观寂照双流。为行理也。

　　△二次第释成四。初安住行处近处。二不生好恶怨嫌。三勿生嫉谄我慢。四广垂屈济慈悲。初二。初长文。二颂文。初又二。初双标。二别释。

　　今初。

　　一者安住菩萨行处亲近处能为众生演说是经。

　　△二别释二。初释行处。二释近处。初二。初约所住论行。二约不行论行。

　　今初。

　　文殊师利云何名菩萨(至)而不卒暴心亦不惊。

　　疏云。生公云。已入于理。而履行之。名为行处。钞中问。若以入理为行。住忍辱地等。岂入理行耶。答。正是入理。谓无生地。寂灭之忍。为所住。柔和善顺。即柔顺忍。而不卒暴。心亦不惊。即音声忍。三忍顿具。故为入理(入即住也)。

　　△二约不行论行。

　　又复于法无所行(至)是名菩萨摩诃萨行处。

　　疏云。既云无行而观。即寂照双流。为理行也。亦不行不分别。释此自有二意。一谓上无行而观。皆是不分别。今又不行。则寂照两亡也。二但对上而观诸法如实相。恐滥下从行起观。今正明观时。亦不行此观。不分别此观。就行约心诣于理。就观约照达于理。今心行不行。观无分别。即观无观。是寂照双流。故下云。又复不行上中下。法有为无为等。即不行也。亦不分别是男是女等。正是入理。即亦不分别也。然住忍辱地。即如来衣。观如实相。即如来座。以此导悲。即如来室。

　　△二释近处二。初对远论近。二观法论近。初二。初遮诠显戒。二表诠显定。

　　今初。

　　云何名菩萨摩诃萨亲近处(至)亦不乐与同师。

　　疏云。虽未入理。能远诸恶。钞云。总离十缘显戒也。一远豪势。谓国王等。为损害缘。二不近邪人法。谓外道梵志等。为恶见缘。三亦不亲近诸有㐫戏。是坏乱缘。四又不亲近旃陀罗等。即恶业缘。五不亲近求声闻者。即离友缘。六文殊等。不应于女人身。即长染缘。七亦复不近五种不男等。即非器缘。八不独入它家。即讥诃缘。九若为女人说法等。离非轨缘。天台云。八离冤害缘。九离讥嫌缘。十不乐畜年少等。即散乱缘。

　　△二表诠显定。

　　常好坐禅在于闲处(至)是名初亲近处。

　　钞云。此明所应亲近。乃亲近之始。为初亲近处。

　　△二观法论近。

　　复次菩萨摩诃萨(至)第二亲近处。

　　钞云。此第二亲近处。为亲近之终。正明近理。以观相未除。故名亲近。

　　初句。总显观法论近。观即能观之观智。一切法即十界所观之境。空字显能观之智。所观之境。皆不可得。结成妙观也。如实下。别释。但前观诸法如实相。乃历缘起观。此观如实相者。正明依定起观也。是知妙乐云行近。二文广略异故。未之思也。如实相者。先约法释。以显此空。乃是如实空义。非体非析。乃第一真空也。下以四义转释。谓初由一念不如实知。分为心境二种颠倒。今由一念归真。则二倒俱寂。故云不颠倒。由归真故。则离妄动。由离动故。不退入生死。亦不转入涅槃矣。如虚下。次约喻。重释空义。谓上理空义。深难明故。更藉事空喻显。今此空体。虽亦妄现。若对诸缘。则自他等四执之性。了不可得。且不可以语言。通其有无之径。万物以之灭。而不见生凿井汲之。而不见其出。本体寂然。而不起虚空之名。豁达之相。并是巧安强立。故曰无名无相。求少法不可得。曰实无所有。越乎数。跨乎徼。曰无量无边。入一切。曰无碍。不拒诸相发挥。曰无障。此从浅释。庶不与上义重沓矣。但以下。释疑疑曰。上以中道妙观。既双绝能所。何以生死涅槃。仍如狂华之不止耶。释曰但由染净二种因缘。致有两途纷然之相。又因妄真同二妄之颠倒。故令捏目。似有所见。而说有生死。及与涅槃。常乐下结成遮照同时之妙观。谓上标云。一切法空。此双遮也。今结云法相者。正即双遮。以明双照也。

　　△二颂文二。初颂前。二结答。初三。初总标。二释成。三示相。

　　今初。

　　尔时世尊欲重宣此义而说偈言。

　　若有菩萨于后恶世(至)应入行处及亲近处。

　　△二释成二。初总释。二别释。

　　今初。

　　常离国王及国王子(至)以此二处能安乐说。

　　小乘三藏者。佛在波罗奈。最初为陈如等五人。说修多罗藏。次在罗阅祇。最初为须那提。说毗尼藏。在毗舍离猕猴池侧。最初为䟦耆子。说毗昙藏。此小之三也。名字罗汉。即假名阿罗汉。非大法器故。求现灭度。速出生死。

　　△二别释。

　　又复不行上中下法(至)常住一相是名近处。

　　心一于理。唯见一性。故平等说法。以所化等故。能化亦等。是以不行上中下法等。复由随上说法之行。起观照达于理。行得理息。故云亦不分别。此上二颂。皆约顿教同性门。说法起观也。一切诸法下。由初一近处。及第二近处之文。皆始终相承。故绮互而显。以见定慧两须之意。将颂与长文。细对自明。

　　△三示相。

　　若有比丘于我灭后(至)其心安隐无有怯弱。

　　行成则外仪无失。理成则内心无滞。故说经时。无有怯弱。

　　菩萨有时下。释无怯意。

　　△二结答。

　　文殊师利是名菩萨安住初法能于后世说法华经。

　　△二不生好恶怨嫌二。初长文。二颂文。初二。初标章。二显行。

　　今初。

　　又文殊师利如来灭后(至)欲说是经应住安乐行。

　　△二显行二。初止行。二作行。

　　今初。

　　若口宣说若读经时(至)又亦不生怨嫌之心。

　　疏此下。取生公意。合身口。在第二中。以颂云施座涂身等。皆先安处其身。而后论止作也。

　　众生好乐不一。咸由过去习染所致。自应调伏。随宜设教。故不必骂。

　　亦不必轻人。好恶长短。皆物不齐之情。况人皆恶闻己过。倘一讦露。后患继之矣。又好誉者。必善毁故。亦不称人之长。

　　于声闻人。不赞不毁者。赞恐退大取小。毁恐并失小益。大论谓。自赞自毁。赞他毁他。如是四法。智者不为。

　　又亦下。妙乐云。损己则怨。违情曰嫌。心机一动。声说即发。杜说过之源在。不生怨嫌心也。

　　△二作行。

　　善修如是安乐心故(至)令得一切种智。

　　善修安乐者。由能观诸法空。心与理融。故能随机应便不逆其意。

　　难问不答以小者。一可远但令得小之益。二远有妨大乘之失。且可令生一切种智。

　　△二颂文四。初说法仪则。二说法心行。三示安乐相。四结叹功德。

　　今初。

　　尔时世尊欲重宣此义而说偈言。

　　菩萨常乐安隐说法(至)安处法座随问为说。

　　内外净。虽兼三业。下二句。即合身于口。以为正行。则重轻自分矣。随问而说。则远轻慢取害之道矣。

　　△二说法心行二。初慈心为说。二清净心说。

　　今初。

　　若有比丘及比丘尼(至)离诸忧恼慈心说法。

　　内融妙义。外以和颜口宣。至颐四众。同饮甘露矣。旧谓。智者语可答。王者愚者语不可答。窃谓。弘通之人。须具妙辩。不拒所问。方堪演化。然愚者语。或可不答。若王者有问不答。倘临不测。为之奈何。

　　△二清净心说。

　　昼夜常说无上道教(至)是则亦尔安乐供养。

　　无希望。即清净心也。

　　△三示安乐相。

　　我灭度后若有比丘(至)亦无摈出安住忍故。

　　内业既澄。则外难俱靖矣。

　　△四结叹功德。

　　智者如是善修其心(至)算数譬喻说不能尽。

　　△三勿嫉谄我慢二。初长文。二颂文。初三。初举能持人。二明安乐行。三示安乐相。

　　今初。

　　又文殊师利菩萨摩诃萨(至)受持读诵斯经典者。

　　△二明安乐行二。初止行。二作行。

　　今初。

　　无怀嫉妒谄诳之心(至)戏论诸法有所诤竞。

　　止行有四。谓无怀。亦勿。无得。不应等八字是也。初中。嫉妒与谄及诳三。皆小随烦恼。行相最粗故。怀嫉妒者。殉自名利。不耐他荣。妒忌为性。正与菩萨随喜法门。相违故。首止之。谄者为罔他故。矫现异仪。能与菩萨直心相违。以体即贪痴故。诳者。为获利誉。矫现有德。能违檀度故。此三皆意家恶行。故并止之。

　　亦勿下。二学佛道者。乃已发大心。正修行人也。轻骂虽系口业。实由小随中之憍心。于自盛事。深生染着。醉傲为性。所使。诸菩萨。未得三不护已来。何能概免误犯之轻垢。弘通者若与相遇。但当略其所短。取其所长。弹指奖劝。明进其德。倘被轻毁。而生阻退。其罪可惧。

　　若比下。三先通约四众言。以此四中。皆有三乘之机。故以三乘菩提。为所求。应知。此辈虽不若一乘之直往。然亦可为入道之渐。故止其勿得恼之。而令起疑起悔。致生退屈。语其下。其人别指依权教发心人也。倘语以汝等。若但惟攻事行。则去至道甚远。必不能得种智。所以下。复责其不肯直求无上。故云放逸。以于行解圆融。触事皆真之妙道。懈怠故。设彼非决定性人。闻此。则不成增进。故并止之。

　　又亦下。四凡无益之语言文字。悉名戏论。若与之校。徒增扰乱。故亦止之。

　　△二观行。

　　当于一切众生(至)深爱法者亦不为多说。

　　于众生。起大悲想者。欲拔彼苦。于如来。起大慈想者。望与我乐。于菩萨。起大师想者。求其教诫。遵彼模范。敬礼诸大士者。希为伴侣。长养善根。于一切下。为顺平等法性。而说平等法门。称其机宜。令无增减。非论文句之有广约也。

　　△三示安乐相。

　　文殊师利是菩萨摩诃萨(至)恭敬尊重赞叹。

　　先结成安乐故。无恼乱。得好下。亦现报中之增上果也。

　　△二颂文三。初颂止行。二颂观行。三结成安乐。

　　今初。

　　尔时世尊欲重宣此义而说偈言。

　　若欲说是经(至)不令他疑悔云汝不得佛。

　　△二颂观行。

　　是佛子说法(至)破于憍慢心说法无障碍。

　　△三结成安乐。

　　第三法如是智者应守护一心安乐行无量众所敬。

　　△四广垂屈济慈悲二。初长文。二颂文。初中三。初举人。二明行。三示相。

　　今初。

　　又文殊师利菩萨摩诃萨(至)有持是法华经者。

　　初安乐明大智。今第四明大悲。悲智相导。于中二三业。同归安乐。此下正显大悲所成之德。则所导三业。悉融为一大悲体耳。文中虽具彰慈悲二行。今独标悲者。以事有缓急故。苦息而乐可自致故。

　　△二明行。

　　于在家出家人中(至)令得住是法中。

　　初于依权教。发大心人。起慈心者。欲与无上法乐也。次于依权教。发二乘心。及全未发心人。起悲者。欲拔其二死苦也。

　　应作下。谓不知如来方便说法。当问解是经。既有此失。必住种种诸地菩萨。安能不引之。而住此中。

　　△三示相二。初显相。二征释。

　　今初。

　　文殊师利是菩萨摩诃萨(至)能令听者皆得欢喜。

　　初总结行成离过。

　　常为下。别结行成之果。由慈行成。故有供养。随侍者。冀得听法之乐。

　　若在下。由悲行成。故有卫护。令来者。不成难问。免其堕苦。且令听者生喜。若合言之。即入如来室。以慈悲覆物也。

　　△二征释二。初略释。二广释。

　　今初。

　　所以者何此经(至)何况得见受持读诵。

　　初句征。次释。中先竖论。尚是三世佛护。况复诸天。文殊下。复横论。以显难得难闻。何况下。正显今之得见闻者。乃希世之人也。安得不感四众诸天。供养卫护。

　　△二广释三。初举况。二喻法。三总结。

　　今初。

　　文殊师利譬如强力(至)王诸眷属必大惊怪。

　　轮王譬如来诸国。如阴入处界。小王如烦恼。于凡夫中。得自在故。不顺。如烦恼于境界。妄生分别。驱使七支。而作诸业也。兵言种种者。即三乘观道也。随功赏赐。如依何等止观。破何等惑障。便得何等果报。髻如权。珠如实。髻中珠。如以权覆实。顶乃百体之尊。珠在王顶之上。又尊中之尊矣。如权教为出界之尊。今经又在权乘之上。正尊中之尊耳。是故一切可与。而珠不可与。如能破烦恼障人。涅槃等城皆可与。非发大菩提心人。若与说此经。则诸大众。未有不疑不惊者。

　　△二喻法二。初昔不与之喻法。二今以与之喻法。

　　今初。

　　文殊师利如来亦复如是(至)而不为说是法华经。

　　法中皆以说权说实。为赐与。不拘教理行果之次者。为顺喻故。

　　△二今以与之喻法。

　　文殊师利如转轮王(至)先所未说而今说之。

　　明珠久在髻中。以待有大功者方与。如一乘久为三权所覆。以待有大心者乃说。

　　如来亦复下。今也死魔即二死魔。三毒有染污及不染污之别。若贤圣军。与烦恼魔战。则断染污无知。出三界。斩分段死魔。若贤圣军与五阴魔战。则断不染污无知。出界外。斩变易死魔。兼裂坐道场时。天主魔网。始名有大功勋者。能令法王大喜。而为开权说实。如解髻赐珠。

　　此法下。出昔不说所以也。多怨如五千退席。难信如中下根。由譬喻因缘。乃领解一切。智解见前。

　　△三总结。

　　文殊师利此法华经(至)乃与汝等而敷演之。

　　初约于已说当说中。为最深故。结为诸佛第一之说。

　　文殊下。复约不妄说。结为秘藏。然言诸佛秘藏者。乃约法体过量超数。非至菩萨究竟地。不尽能受。以言秘也。故涅槃云。如来但有密语。而无密藏。如秋月十五日。欲令同见。岂有秘密。众生不了。谓之为密。有言。如来有秘藏者。约下位不测耳。然有约法体。无约佛心。以佛心无吝。但不妄与耳。长夜守护。若远指即尘点。近即灵鹫。以前皆不妄宣时也。今为敷演。同归于一。

　　△二颂文二。初明行。二法喻。

　　今初。

　　尔时世尊欲重宣此义而说偈言。

　　常行忍辱哀愍一切(至)为说此法令住其中。

　　初一颂。总颂行成。下三乃正颂本行也。

　　△二法喻。

　　譬如强力转轮之王(至)今正是时为汝等说。

　　如来因中。发大心。以忍辱力。果上得智慧宝藏。若众生。亦发大心。具忍辱力已。我则赐与智慧宝藏。如王解髻。

　　△三结示利益三。初总举四行。二广举利益。三结成行益。

　　今初。

　　我灭度后求佛道者(至)应当亲近如是四法。

　　△二广举利益二。初现未果报。二梦中妙事。

　　今初。

　　读是经者常无忧恼(至)智慧光明如日之照。

　　此明若一行成。则三障尽。五果现。其益甚大。初一颂转现报也。谓现前色心。属于报障。而持者能灭现世忧恼。令意地无苦。即转现报之心。无病鲜白。即转现报之色。总谓之增上果也。

　　不生下半偈。转业障。得生报。即异熟果。

　　众生一偈。明修贤圣行。便与贤圣同。即等流果。

　　天诸半偈。因持经。而获给使。即士用果。

　　刀杖下二颂。由三毒灭。而智慧生。即离系果。若合上颂。总明灭惑障。得后报也。又多贪者。为人所远离故。多嗔者。为人所加害故。多痴者常被物所覆故。今皆反此。故知惑灭。

　　△二梦中妙事二。初听法说法授记证实。二出家成道说法入灭。

　　今初。

　　若于梦中但见妙事(至)闻法为人说常有是好梦。

　　他宗以下十六颂。约信住行向地妙六位。配梦中。所历之境。今准宗镜判。后四颂为铜轮位。则此上十二颂。应是十信位。在铁轮。以信为道源德母。是故从因至果。一切功德。皆在最初一念信心中。具足故。皆发兆于梦中。以果不离因故。

　　今以此经。分属于圆。是故一切即一。令持经者。得以一念梦。入十信初心。于此心中。即能竖该一切贤圣位次。言初心该者。如初颂半中。由昔曾印信三宝。具实德。能深忍乐欲。熏以成种。故今梦中。得见佛僧。听闻法要。宁非初心耶。此下皆约竖论。故以初信。摄初住初地。至等觉也。次又见龙神下颂半。明不离初心。即得入住。现身说法也。又见诸下六颂半。显超证初欢喜地。入总持门。证念不退。得记莂也。又见下一颂。显行证之满足。故曰证诸法实相。次颂半。显等觉菩萨。入金刚定。感十方佛现身。摩顶受职也。问。何以不言行向耶。答。此中梦境。不过显德。若拘常例。则非梦境矣。

　　△二出家成道说法入灭。

　　又梦作国王(至)后当入涅槃如烟尽灯灭。

　　以上四颂。准宗镜。判为铜轮十住。显持经人。又以此心独头梦入十住初位。于此位中。得见八相妙境。以为当来入住之先兆。又此八相。各有所历之时。而长者甚至以千万言。以时无别体。依法建立。由所依之梦境既融故。能依之时分。亦俱融矣。

　　问。前已明初信摄初住。今何重耶。答。前于初信。急欲历显摄尽诸位。故于住中。略明说法一相。今特于住初。备彰八相者。一以补前。一以见位位之中。皆应有此八种相。皆如来之巧示也。

　　△三结成行益。

　　若后恶世中说是第一法是人得大利如上诸功德。

　　△二下方传持。

　　从地涌出品第十五

　　地乃色法。以质碍为性。涌出是从下发来之相。诸大菩萨。已离现色不相应染。久证色自在三昧。深悟实相。依正一如。性色真空。两俱无碍。故承自在神通。一闻佛命。不用加行。亦不见上有地碍。四方奔涌。祇应圣召。故曰从地涌出品。

　　台家自此品去。约本迹二意。又立一重三分。今不然者。由非本无以垂迹。非迹无以显本。本迹虽殊。其揆一也。故不敢分。

　　△文六。初客众传持。二如来制止。三涌赞讯喜四问答决疑。五广说功德。六发愿传持。

　　今初。

　　尔时他方国土诸来(至)当于此土而广说之。

　　上显能持之行既毕。是故云集者。因闻弘经大益。又得远难芳轨。所以发愿。亦欲于此弘经。又藉此一请。可作开显之由。

　　△二如来制止。

　　尔时佛告诸菩萨(至)护持读诵广说此经。

　　所以止者。由彼方此土既均属所被。何必废彼益此。倘此土缘浅。不但失此。亦并失彼。是以不许。又若许之。则下方不来。远本何由而显。是以止之。而召本众。以发疑问之端。

　　△三涌赞讯喜四。初应命涌出。二诣佛礼赞。三问讯安否。四发随喜心。

　　今初。

　　佛说是时娑婆世界(至)算数譬喻所不能知。

　　诸大士。深证实相。原与如来。共居一处。本未曾离。今为未解者。发显本迹。故如来方便。有呼诸大士。亦方便。现发来之相。地言振裂者。乃预表开显之兆也。二乘圣十八变中。尚能履水如地。履地如水。不见有碍。况诸大士耶。此界虚空中住者。既曰界则非空矣。又云空中住。则不离空矣。大钞谓。他受用土。当以色香味触四尘为体。从如来后得智所现。为他受用身所依。如来利他行满。随诸菩萨所宜见。而现种种妙色诸尘境界。释曰。今若就菩萨言。则以诸大士意乐大用为因。托如来利他大用为缘。而于下方众同分中。现有此土。以为所依。未便指为常寂。由寂光属自受用。且寂照双流。存泯莫羁。今既能所历然。何必谈玄说妙。况帝网刹中。必不缺此依空之土。故行愿经云。或有依空。及诸卉木。而生住者。思之。

　　是诸下。明发来之由。

　　一一下。明所来之多。而以所领之极多者。作最少者。说起故约能将。则从宽之狭。说至五四三二一。皆以所领最少者。倍倍渐增。以显能领者甚多。如领六万者。止有六人。而领五万者。则有十人。是故令五返多于六。

　　△二诣佛礼赞。

　　是诸菩萨从地出已(至)百千万亿国土虚空。

　　初明三业。礼赞之仪。

　　是诸下。明所赞之时分。以显时随心融之妙。而拂九载说经之迹。但经文浑明五十。谓如半日。若各承一边者。一谓涌出菩萨。非上承佛力。令于自心。即促见延。非展半日。为五十。不足以尽赞叹之法。故云五十。一谓本会大众。非上承佛加。令于自心。即延见促。非绪五十为半日。曷能经久闻赞不倦。故云半日。尔时下。明本会四众。更承佛力。即狭见广也。地涌之众。自应命出后。已遍空界。众但未见。兹承佛力。以佛眼之用扩之。始令即狭。而能见广。然上延促。及广狭二种无碍。并是循机所见。业用门中事也。

　　△三问讯安否。

　　是菩萨众中有四导师(至)得闻是经入于佛慧。

　　四上首。皆以行立名者。由以持经之行。竖穷心源。故名上。横弥法界。故名无边。不染二边。故名净。中道卓然。故名安立行。皆能创启法门。引接物机。得为唱导之师。在大下。问讯也。先长次颂。而以病恼等。为问者。以如来应身。人中示同人法故。轮王以有漏五阴住世。尚得无病自在。况以全体金刚为身者。诸大士为顺世常仪。故初觐时。应有此问。

　　尔时下。答也。释成安乐易度之由。文有三节。然自开卷至此。并未曾言菩提场。说华严事。今由开显。得立一乘已竟。更欲引同入别。乃作是说。故古德依此文。建立三种法轮。谓于始见我身下。立根本法轮。令根利德厚者。闻一乘法。入如来慧。次于除先下。立枝末法轮。令五浊障重者。闻三乘法。先出火宅。后于我今下。立摄末归本法轮。即依此经退摄从前。依本所垂之末。会为一乘。同归华严佛慧。故云我今亦令得闻是经。入于佛慧。正以先率后也。是知今经。亦明指华严。以为其本矣。须知。融会时。佛慧虽无有二。而于未会之前。则先后二相。自不可废。大疏谓。华严为诸教本有二。一为开渐之本。一为摄末之本。则今经与彼。同名为摄末之本。而属于所同也。

　　△四发随喜心。

　　尔时诸大菩萨而说偈言(至)能于如来发随喜心。

　　以娑婆之难化。而返易化。故以大雄赞之。

　　△四问答决疑二。初决不识众涌疑。二决执近教化疑。初二。初大众疑问。二如来决答。初又二。初此土众疑。二他土众疑。初又二。初长文。二颂文。

　　今初。

　　尔时弥勒菩萨(至)心之所念并欲自决所疑。

　　弥勒位极补出。智岂逊人。游遍十方。见可云广。今乃不识一人。亦并不知所来之处。足知佛境广大深远。故他经云。佛所知者。如大地土。等觉所知者。如爪甲上土。岂虚语哉。

　　△二颂文二。初问来处因缘。二陈己及众疑。初又二。初略举。二广举。

　　今初。

　　合掌向佛以偈问曰。

　　无量千万亿(至)是从何所来以何因缘集。

　　一问所来之处。一问所来之由。

　　△二广举二。初问来处。二问师宗。

　　今初。

　　巨身大神通(至)过于恒沙劫犹不能尽知。

　　△二问师宗。

　　是诸大威德(至)受持行谁经修习何佛道。

　　后从谁成德。初从谁教发心。以初发后成。不得有三人。故止用两个谁字。中间修道。自然历觐多佛。故连用何谁三字。

　　△二陈己及众疑二。初陈己疑。二陈众疑。

　　今初。

　　如是诸菩萨(至)忽然从地出愿说其因缘。

　　以此塞畟虚空之众。等觉辈。尚不能识一人。则诸大士之本迹。亦叵测矣。

　　△二陈众疑。

　　今此之大会(至)无量德世尊惟愿决众疑。

　　初六句。会同所疑。后二句正请也。

　　△二他土众疑。

　　尔时释迦牟尼分身诸佛(至)汝等自当应是得闻。

　　答问之益。不在诸佛。故抑待释尊。又释尊一代近迹。因此答问。玄秘方显。故令待之。

　　台家自此品初。至此文止。名本门序分。今并为流通所摄者。以此上下文。俱因召本众。持经决疑。乃有此问及答故。

　　△二如来决答二。初叹勉安慰。二正答所疑。初二。初长文。二颂文。

　　今初。

　　尔时释迦牟尼佛(至)诸佛威猛大势之力。

　　释尊一代化仪。皆被近迹所覆。非藉此问弗显。故先赞其问。而又勉之。以勿散乱。勿怠退。勿疑悔者。如来果后施化。无量为边。菩萨因修。未免闻罕不疑。故勉之如此。如来神智二力。一言之叹。不足以尽之。故既曰师子奋迅。又足以威猛大势。非如是不能作广大佛事。

　　△二颂文。

　　尔时世尊欲重宣此义而说偈言。

　　当精进一心(至)如是今当说汝等一心听。

　　欲闻第一法。须住第一义谛。故云住忍善中。

　　△二正答所疑二。初长文。二颂文。初五。初答发心。二答住处。三答修习。四释修习。五释住处。

　　今初。

　　尔时世尊说此偈已(至)调伏其心令发道意。

　　此去五科。皆略为开显。令其动执生疑。此文显诸大士。先皆凡夫。由释尊成道后。始教发心。非由于他人。

　　△二答住处。

　　此诸菩萨皆于是娑婆世界之下此界虚空中住。

　　释论以有底散三昧。释住处。言底者下也。散者空也。应是以下。方非非想之顶。为此界之底散。即底上之虚空。有即是堪忍之下边。此正指出下方空。为所住处也。故行愿云。或有依空。及诸卉木。而生住者。

　　△三答修习。

　　于诸经典读诵通利思惟分别正忆念。

　　三慧如文可知。古谓。于经分别是修智。正忆念是修断。

　　△四释修习。

　　阿逸多是诸善男子等(至)勤行精进未曾休息。

　　以不乐在众。而乐静处。成无诤行也。

　　△五释住处。

　　亦不依止人天(至)一心精进求无上慧。

　　不依人天二边。则显身所依之空界。乃即中道之妙空也。乐深智。显观所依之智也。诸佛之法。显观所依之境也。共显此菩萨。若身若心。久离散动。故下云。善入出住百千万亿三昧。

　　△二颂文五。初发心。二依处。三修住。四总答。五劝信。

　　今初。

　　尔时世尊欲重宣此义而说偈言。

　　阿逸汝当知(至)悉是我所化令发大道心。

　　上文但云得菩提已。化令发心。以未言在无数劫前。或谓此是利根大乘。故得一生超证。今颂忽云从无数劫来。法会不能不因此答。转更生疑。

　　△二依处。

　　此等是我子(至)舍大众愦闹不乐多所说。

　　△三修住。

　　如是诸子等(至)说种种妙法其心无所畏。

　　上处中。既不乐在众。而又领多眷属。今修中。既不乐多说。而又说种种妙法。何也。由勤行精进之人。虽多亦静。虽说非多。岂凡众可比。

　　△四总答。

　　我于伽耶城(至)今皆住不退悉当得成佛。

　　总以一我字。答尽数问。且云道后施化。悉当得佛而疑团更大涌矣。

　　△五劝信。

　　我今说实语汝等一心信我从久远来教化是等众。

　　△二决执近教化疑二。初大众疑问。二如来决答。初二。初疑。二问。

　　今初。

　　尔时弥勒菩萨摩诃萨(至)阿耨多罗三藐三菩提。

　　既曰伽耶树下成道已。始教令发心。又如何云从久远教化。语殊矫乱。是以生疑。

　　又或虽闻久远之说。由上云伽耶。云树下成道故。仍忽久远。以为四十。故下陈疑。但执于近。并不达开显意。

　　△二问二。初长文。二颂文。初二。初陈疑。二请决。初又三。初举少时能化广大难信疑。二举父少子老以况难信疑。三复举难信之法以合喻。

　　今初。

　　即白佛言世尊(至)如此之事世所难信。

　　初以道成之近。何能广化深位多众。此执近疑远也。言四十余年者。以初二十。但令除粪。次二十。执作家事。又今在法华。故合有四十余也。

　　世尊此大下。执远疑近也。妙乐云。结请中。但举难信者。托物不信。拒而击佛。令必有答也。

　　△二举父少子老以况难信。

　　譬如有人色美发黑(至)生育我等是事难信。

　　以色美发黑。喻近成。百岁喻久修。虽老指少为父。少指老为子。了不自疑。若令旁观者。则不能信末故。断曰难信。

　　△三复举难信之法以合喻。

　　佛亦如是得道已来(至)乃能作此大功德事。

　　本会总被得道之近迹所覆故。皆于未久起疑。入定有从散入。有从定入定之异。既曰无量百千万亿三昧。岂得以二三局之。空生尊者。尚能于一刹那。入四万三昧。诸大士宁可思议。

　　△二请决二。初出请意。二正请决。

　　今初。

　　我等虽复信佛随宜所说(至)而起破法罪业因缘。

　　初以现在之机。虽知佛语诚谛。因凭仰信。虽不敢起疑。犹乏增进之益。若未来新发意人。闻而不信。能不造破法罪耶。

　　△二正请决。

　　唯然世尊愿为解说(至)闻此事已亦不生疑。

　　△二颂文三。初颂执近疑远。二颂以喻合法。三颂决疑之益。

　　今初。

　　尔时弥勒菩萨欲重宣此义而说偈言。

　　佛昔从释种(至)是事难思议云何而可信。

　　△二颂以喻合法。

　　佛得道甚近(至)为求佛道故于下空中住。

　　△三颂决疑之益。

　　我等从佛闻(至)教化令发心而住不退地。

　　请决意。多重未来者。以未来人。无能决故。

　　△二如来决答。

　　如来寿量品第十六

　　如来之称。是十号之一。乃十方三十诸佛。出障圆明之通号也。即含三身异义。则无所从来。亦无所去。乃法身如来也。若以第一义谛名。如正觉名来。乃报身如来也。若以乘如实道。来成正觉。此应身如来也。寿量者。以此三中。各有身恒之寿故。谓若有始有终。长短万差者。乃化身寿也。有始无终。是报之量。法身之寿。则无始无终矣。合而言之。乃如来之寿量。依主释也。上即通义。若别明者。则以伽耶生。双林灭者。乃本师之化寿。经云。我本行菩萨道时。所成寿命。乃报寿也。而常住不灭。乃法身寿也。今之经宗。虽三身三寿。一一圆融。皆不可思议之身与寿。而开近显远。则唯约所得之报寿。以决其疑耳。

　　问。三身十身。有优劣否。答。三之与十。皆数之开合。原无异义。若约义相对。则三十有差如四。经云。以三十二相。用庄严法身。此约理事无碍。说三身圆现也。若华严八地。则以事事无碍。说十身相作则有差胜之别矣。

　　问。台家判华严。为兼别之圆。若以四法界义校之。似不然者。何耶。答。以彼迷地上一分行布义。未详是寄位显深之旨。乃作是说。故大疏因沿袭彼迷。作胜负观者。释经至或见释迦成佛道已。经不可思议劫。偈但曰已经多劫。不定始成一点。便已至作钞时。欲令知其源。尾方明云。所以疏中。牒既云已经多劫。不定始成者。遮天台。师之谬释也。谓彼学者云。华严虽则玄妙。而有二事。不如法华。一兼别义。是故不说声闻作佛。二说如来始成正觉。不说本师寿量久成。故指出。此偈。即是华严。说久成处(窃谓。此偈既是菩萨所说。便为共知之寿。何用开显)。又彼以久成为本。始成为迹。而华严则以非古非今。以为其本。若就迹门。则能今能久故。生公云是以极设长寿。言伽耶是一。若伽耶是者。则伽耶非复伽耶。伽耶既非。长安独是乎。长短斯非。则所以长短存焉。诚为妙悟。不说声闻作佛者。约不共义。既不厌舍。曾何弃之。况一成一切成。无一众生不具佛智。善须得意。勿杂释经。(文)准此既彼经。亦说久成。及一切成。则纯圆独妙之称。二经亦齐。第二经诠体虽同。而用则有别。故华严以直体一乘。为一类法身大士。于能说人。及所说法。无隐无显。直示法界缘起。称性德相。是以广谈事事无碍。余非所及。而今经则以破异一乘。为化一类由渐之机。因最初不堪即闻大法故。于所说之法。及能说之人。始则覆其远本。于一佛乘。而作三说。今至成熟位。乃会三归一。开其近迹。而余亦非所及。是故今承上文。于所说法。既经开显。则应于能说人。约寿量以显远本。而拂近成之迹。故此品来。问。前云本迹虽殊。其揆是一。何判寿量。入流通耶。答。经不云乎。如来所以出。为说佛慧故。而寿量乃因为流通佛慧者。决疑而说。是故释尊。一入宝塔。即便唱灭。求人付嘱。虽以流通为所急。而流通者。乃佛慧也。

　　△文二。初如来正说。二闻说功德。初四。初三诫四请。二重诫听说。三牒现近迹。四示成久远。

　　今初。

　　尔时佛告。诸菩萨(至)我等当信受佛语。

　　在昔皆随他意说。随他意语。今欲随自意说。随自意语。发久成之秘。决近谓之迹。故先殷勤。再三诫勉。令发深信。祇领诚谛。为开胜解。

　　△二重诫听说。

　　尔时世尊知诸菩萨(至)如来秘密神通之力。

　　秘密神通。乃用大也。报化二身。是此用随染缘所现者。今欲显即用之体大叵测。故约即体之用大。先叹神通之秘密。使悟现觐之佛身。真应相融。延促无碍正不可作真应促延观。由非因位所能知故。曰如来秘密神通之力。

　　△三牒现近迹。

　　一切世间天人(至)得阿耨多罗三藐三菩提。

　　法会不知如来。以秘密神通。覆其远本。致令身世俱迷。决不悟今佛非今佛。伽耶非伽耶。是故双牒现迹。而为开发。

　　△四示成久远二。初长文。二颂文。初二。初总显久远正破近执。二别显方便令知秘密。初三。初直示久远。二喻显久远。三分明宣示。

　　今初。

　　然善男子我实成佛已来(至)百千万亿那由他劫。

　　此正以久成诚谛之语。而决近成之疑也。前科之诫。诫勿疑此言。下文之喻。喻其成来之久。则法会执近成之疑。可以袪矣。然论说此经之佛。虽三身与三寿俱融。若克论开显。则应各有所指。以所开者。正属化身。而拂伽耶近成之迹。其所显者。则正属于报。以显道成之久。故曰我实成佛已久。盖指最初。以始合本。万行初圆。四智创满之报体言也。何也。以法身无初可示故。化身无远可显故。

　　△二喻显久远。

　　譬如五百千万亿(至)如是诸世界无量无边。

　　上云甚大久远。未审何如。今且作喻。直举下尘被点之界为问。

　　弥勒下。答中以具世间有漏慧者。皆不足言知。但举凡具出世无漏智人。及有穷因之大智者。亦不足以知此俗谛之多数。以等觉人。犹未离见相。故不能显照一切。

　　△三分明宣示。

　　尔时佛告大菩萨众(至)阿僧祇国导利众生。

　　上止举被点之界。已不能知。今复增出未被点者。更不能知矣。况复将此二者。尽抹为尘。此尘之数。如何说知。又况所历之寿。更过此数百千万亿耶。此上皆约得报之后。所有之寿。已与法界量齐。至为菩萨时。修因所感之寿。尚未言及。亦未享用。故知此中俱约报寿。以显远本也。

　　自从下。由上虽明久远。未审居于何地。故指常住娑婆。及余国土。则今日之迹居。犹是本所成道之处。但德薄人。便见被烧其种善者。不但不见。亦复不闻。此则娑婆外无净土。而净土外亦无娑婆矣。

　　△二别显方便令知秘密二。初明如来本来不灭。二明方便非灭示灭。初三。初示方便。二明佛事不虚。三结成不灭。初二。初总示。二别示。

　　今初。

　　诸善男子于是中间(至)能令众生发欢喜心。

　　上决近疑虽竟。复恐疑曰。般若经说。释尊过去世曾作善慧仙人。于燃灯佛所。得成佛记。方历二僧祗。位在八地。随复入灭。此何说耶。今为拂曰。此皆果后垂化所现之方便也。

　　诸善男子若有下。示感应方便也。先明能感。世尊现量用事。而言观根者。亦随顺语也。又观根是法眼。今以佛眼。圆具五眼之用。故以佛字该之。来至我所。即九界冥叩之感。随所应度。即以无私普应之真我。而为现九界之身。以度之。复有种种召体之名字。及身恒之寿量。有大有小。此皆非生示生也。

　　亦复下。此明应以非灭示灭。得度脱者。

　　又以下。明于上生灭二际内。以种种方便。说种种法。而皆权实隐显。不可思议。要之此等方便。不过欲令众生。先得欢喜。悉檀渐渐。引入佛慧也。

　　△二别示。

　　诸善男子如来见诸众生(至)令入佛道作如是说。

　　上科总明遍应九界。此下别约钝根。而示以八相之近成。然我下。正拂此现前近成之迹。结成久远为众决疑。所谓开显也。据此。则文外影出利根人。恒得见佛。如华严之无烦开显矣。

　　△二明佛事不虚三。初直示不虚。二征示明见。三所作不虚。

　　今初。

　　诸善男子如来所演经典(至)诸所言说皆实不虚。

　　此明于上现身成道后。所说之经典。皆能有益也。谓或以因缘。说自他本生之身迹。或以身相。示现自他之身。或以事业。指示此是自他身之所作。凡所言说。皆实不虚。

　　△二征示明见。

　　所以者何如来如实(至)如来明见无有错谬。

　　以如来具足如实妙智。始能所作不虚。盖真如随缘。现三界狂华之相而令九界翳眼。各有所见。唯如来圆证其体。得以净眼。而见实境。故三界之相。即是实相。既无生死。谁复涅槃。又既无退失菩提心者。则亦无发心求出离者。因修既无退出。果中何有住世之佛。及灭度者。又此退出。生灭诸相。于实相体中求之。毫无所有。故非实。离此体外。别求随缘之相。又不可得。故非虚。以有随缘义故。非同二乘所见之一如。以有不变义故。非同五趣所见之隔异。惟其不同三界所见之二边。始能以中道妙智。具见三界随缘之相。如斯等事。我皆彻其底蕴。无有错谬。何为错谬。以不能如实。知真如法一故。则见退出等。狂乱华相。

　　△三所作不虚。

　　以诸众生有种种性(至)所作佛事未曾暂废。

　　先明能感之缘。以诸众生。于先世。有种种习所成之性。而发现前种种之乐欲。使身口七支。作种种之业行。复于前境分剂上。安立种种忆想分别。是为能感。

　　欲令下。明随感而应。令生善根。然此应感之教。及所作之事。自成佛来。炽然勇健。未曾暂废。

　　问。据七支所作之业。应有善恶之分。善者可以言感。而恶何可言感。答。如见众生。欲造重罪。当堕无间。无异方便救拔。须断彼命。自堕地狱。令彼脱苦。岂非感耶。

　　△三结成不灭。

　　如是我成佛已来(至)今犹未尽复倍上数。

　　如是下。先总结三身之寿。谓所证之如。既无始无终故。能证之智。亦得冥契不异。何有始终。此法之不灭也。若如因智显。似有初起。实无终穷。此报之不灭也。若称体大。用随缘所现之化。于翳眼中。似有起灭。以相即性故。亦得常住不灭。

　　诸善下。复对现身别结报之常住。再决所疑。谓我自入住来。所得寿命。犹倍上数。而况道后。称真所得者安有涯耶。所以作此结者。以诸声闻。曾认树下成道之身。便为报体。次经般若等会淘汰。进知树下是化。而报体尚在色究竟。及闻今经。始悟三一圆融。体用遍周之旨。得知现前乃即化之法报。故涅槃以常与无常。作二鸟双游之喻。

　　△二明方便非灭示灭二。初正明。二喻显。初二。初标示方便。二征释所以。

　　今初。

　　然今非实灭度(至)以是方便教化众生。

　　今因开显。令入佛慧。得知佛身常住。须知前于入塔时唱灭者。此方便也。然此方便。正所以警悟众生也。故如来于十恩中。有第九示灭生善恩。谓若如来。久住于世。薄德之人。不生难遭之想。是以示灭。令心恋慕。便种善根。此即正为佛世结缘人。及未来众生。约化身唱灭。令其生善也。古注。三身皆有唱灭义。不知有何利益。

　　△二征释所以二。初约久住反释。二约难遭顺释。

　　今初。

　　所以者何若佛久住于世(至)难遭之想恭敬之心。

　　德薄者。虽值佛世。亦不种善。以致后世。堕在贫贱。见五欲境。深生贪着。入于三倒网中。若见下。谓若不唱灭。不独无益。而且有损。甚之反起憍恣。不生敬仰。三倒者。谓忆即心颠倒。是根尘相对所起者。为群妄之源。建立种种分别故。想即想颠倒。谓由不了六尘过患。能害善根。妄于境缘。安立分剂。起诸颠倒故。妄见即见颠倒。谓眼是诸见之本。以不了所缘如幻。执断执常。而生邪倒故。

　　△二约难遭顺释。

　　是故如来以方便说(至)虽不实灭而言灭度。

　　夫法身周普。用本恒常故。令妙化难思。地涌叵测。是故法眼清明者。见毗蓝生。双树灭。皆即体之妙应。悟知释尊本来不灭。今为翳障未除者。应以唱灭方便。警令生善。言难可遇。殊不易值。纵过无量百千劫之久。尚有得见不得见者之别。是故下。结成唱灭本意。

　　△二喻显三。初标法。二立喻。三结合。

　　今初。

　　又善男子诸佛如来法皆如是为度众生皆实不虚。

　　引同诸佛者。显此唱灭方便。非自我创。乃化五浊之程规也。

　　△二立喻四。初良医他往。二良医示灭。三良医不灭。四良医无妄。

　　今初。

　　譬如良医智慧聪达(至)以有事缘远至余国。

　　良医喻佛。子喻众生之已受化者。医称良者。由内有睿智。外达经权。知药知病。如佛有权实二智。知机知法也。

　　其人下。以三乘根。约数之多少。以明子义之亲疏。则以十数配菩萨。二十配缘觉。百数配声闻。若配三因。则以无缘慈。等视大地如子。此以正因。可言百也。若约昔曾闻法。未生解者。可以二十配缘因。若以过去世。曾饮法乳。始而生解发心。既而退大。此具了因人。可以十配。今但总举。

　　以有下。如他方缘熟示生。而于此土。则见薪尽火灭。

　　△二良医示灭六。初诸子饮毒。二父来归家。三诸子求救。四良医与药。五服否有异。六方便示灭。

　　今初。

　　诸子于后饮它毒药药发闷乱宛转于地。

　　于后饮毒。自因求饮而饮。以致药发。如佛灭后。妄受邪法。倍增轮转者。

　　△二父来归家。

　　是时其父还来归家。

　　父之归来。因子误服毒药。如佛见诸众生。深入邪见。皆因邪求所致。是以更关大悲。乃为现身。窃谓所秉之教。虽有邪正。其厌苦求出之心。则无有二。是故邪求亦资正感。故佛出世。最先所度。诸大弟子。多从邪外中来。

　　△三诸子求救。

　　诸子饮毒或失本心(至)愿见救疗更赐寿命。

　　求救如机宜叩圣。饮毒如信受邪法者。然有利钝二根。钝即失心者。以深着虚妄法故。熟脱之益。尚在未来。利即不失心。现得益者。二人虽同见色相。而并不知法报边际。故曰遥见。而皆能发心随喜。请转法轮。即得度因缘也。

　　△四良医与药。

　　父见子等苦恼如是(至)速除苦恼无复众患。

　　佛世诸子。于未奉佛前。秉邪增苦。今既奉佛。是故世尊。遵古为说。令其度苦。经方如化仪。药草如化法。色香味。如教中所诠之戒定慧。能伏能断也。初捣如断分别起。次筛如断俱生起。和合如真智证理。冥契不分。而作下。即作证劝修意。

　　△五服否有异。

　　其诸子中不失心者(至)于此好色香药而谓不美。

　　服药者。如昔退了因。今得值佛。复起了因。速出生死者。所谓佛种从缘起也。不服药者。如宿具缘因。今虽值佛。反起憍恣。仍不奉教者。故兴如来唱灭之叹。

　　△六方便示灭。

　　父作是念此子可慜(至)遣使还告汝父已死。

　　佛世众生。虽以缘因值佛。而为三毒所中。不能发起了因。仍成结缘。故劳世尊。先以唱灭警之。次以示灭拔之。令种善于今生。熟脱于后世。衰老如化期之将毕。死至如当入灭。留药如遗教。还告如四依菩萨。奉顾命弘法也。

　　△三良医不灭二。初诸子病愈。二良医复现。

　　今初。

　　是时诸子闻父背丧(至)即取服之毒病皆愈。

　　众生见佛入灭无恃。是以发心修行。以为能感。作未来佛之当机矣。则示灭佛事正为未来众生。作得度缘。为能感因。此佛事之不虚也。

　　△二良医复现。

　　其父闻子悉以得差寻便来归咸使见之。

　　得差即能感。现身之因已成也。见之之见。乃了如来常住不灭之智也。然由归而后见。与断烦恼悟真常。其旨一也。此则前科病愈约能感。而咸见亦可作断惑言。

　　△四良医无妄。

　　诸善男子于意云何(至)虚妄罪不不也世尊。

　　此科专为如来。于无生中示生。无灭中示灭。似属虚妄可议。故藉良医之他往还归一喻。不独发明现世益物不虚。且并显过未二世。亦如今日。以空华佛事。令诸众生。实得饶益。则三世益物不虚之旨。俱溢于言外矣。是故前标云。为度众生皆实不虚。今结中。复以虚妄为问也。

　　△三结合。

　　佛言我亦如是(至)如法说我虚妄过者。

　　△二颂文二。初总明久远。二别显方便。

　　今初。

　　尔时世尊欲重宣此义而说偈言。

　　自我得佛来(至)令入于佛道尔来无量劫。

　　以无量二字。贯于百千等上者。正显此数。非佛罔测。兼示所化。尚入于佛道。其能度人。安可测量。

　　△二别显方便二。初常住不灭。二非灭示灭。初二。初总标。二释成。

　　今初。

　　为度众生故方便现涅槃而实不灭度常住此说法。

　　言常住此者。如来八自在我中。其第四明现无量类。常居一土者。谓如来虽为众生。现众类之身。而所居常在一处。自在无碍。经云。如来之心。安住不动。而能随类现无量形。又云。如来之身。常住一土。而令他土一切悉见。

　　△二释成。

　　我常住于此(至)常在灵鹫山及余诸住处。

　　承上应有问言。既常住此。何以不见。故释云。我虽常住。而以神通力。令颠倒者。虽近不见。众见下。别约三世皆灭。应感似有存没之相。而实常住不灭。初二偈。明过去之感时。我下偈半。初半。以非生示生应之。次偈说寿谈常也。余国下偈半。明他土感。成此方应卸也。我见下偈半。明示灭因缘。复成未来之感与应。

　　神通下。结成常住不灭。于灵鹫言常住。于余处言及者。与华严不离菩提树。而上升忉利等处意同。

　　问。如来用大。既称体遍周法界。众生何以有见佛。不见佛之别。答。用大是起动门。必待感而后现。故有见否。非不起门之体大可比。

　　△二非灭示灭二。初约处显常。二喻成不虚。初二。初别见劫尽。二罪福不同。

　　今初。

　　众生见劫尽(至)忧怖诸苦恼如是悉充满。

　　此下别显依报者。由终实门中。性相无碍。依正一如。故说正则隐显一致。言依则起灭难思。前于长文。虽已约正显常。而未发明所依之土。亦复染净同源。不离一处。即有一存一灭。灭虽不俱。起必同处。故今别为不知生灭去来。本如来藏者。显示周圆不动。妙土常存之旨。初以半偈。明劫烧难思。有恶业者。但见火坏。更不见有不坏。此被坏者。乃变化之粗相也。次二颂半。明细存。存由二因。一约佛。二善业。约佛者。则不离火处。不独无苦。且有自受用之法乐。故曰我此土安隐。二约善业者。亦不离火。及自受用处。复有他受用。及变化净土。故曰天人充满。众生游乐。雨华供佛。又此细存处之圣者。虽知当下有火。而了不见有火相。然亦有示同见火相者。所谓存中无灭。以显佛土真常。依正之一如也。

　　△二罪福不同。

　　是诸罪众生(至)久乃见佛者为说佛难值。

　　初二偈。申明以善恶二业为能感。则有不闻名。及皆得见者之别。后偈以初半。为于善业中。具了因人说寿。下半为于善业中。具缘因人。说佛难值。

　　△二喻显不虚三。初举智劝信。二略示喻相。三结合始终。

　　今初。

　　我智力如是(至)当断令永尽佛语实不虚。

　　前云以诸神通力。今曰我智力。先后互举者。正显种种秘密方便。皆是神智二力之所流出。

　　又前云我为菩萨时。所成寿命未尽。今又云久修业所得。此前后文。皆约报寿。以显久成也。

　　又诸地涌位虽高。数虽广。仍是果后之所化度。则修因时所度者。愈不可测。故劝智者勿疑。

　　△二略示喻相。

　　如医善方便为治狂子故实在而言死无能说虚妄。

　　△结合始终。

　　我亦为世父(至)得入无上慧速成就佛身。

　　每自作意。以何方便。令速成佛。正见倚闾之望。殷甚切甚。

　　△二闻说功德。

　　分别功德品第十七

　　分别功德者。佛说寿时。灵山常随。并会初云集。多宝随来。分身侍者。海涌龙众。地涌耆德。重重海会。于一席内。一聆法音。即得尘劳顿歇。定慧开朗。悉缘闻法之功。有得于心。故曰功德。复由益有浅深。位有高下。非蒙佛说。何由而知。故须分别。品初以能所合举。故曰分别功德。问。何以闻寿之益。转胜于闻正说。答。闻正时。止知释尊自鹿苑。历至今会。始畅本怀。而所悟者。乃仅仅一化之事。故得益者。不过三乘弟子。兹因闻寿。豁然廓悟。释尊道成之久。即大通覆讲。燃灯得记。犹是中叶方便。且又进了三身三寿。圆融常住之旨。是以校前得益。为多为胜。况诸大众。自累劫来。并在如来数数示生。数数示灭。熏汰之内。是故一闻开显。顿将畴昔善根。俱时开发。故得益者。位臻等觉人。尚得以一四天下尘数计。况得余益者。问闻寿之益。若以台家四教判。则今所得。正属于圆。若以吾宗校之。似属终实。仍须越顿。乃可称圆。如何会通。答。若约证道言。凡一登地。无论偏圆。悉皆平等。则二宗皆可会通。惟于地前。所秉之教。因言相之具缺故。教有权实。以致发心有异。令所修之行。便有日劫相倍之别。是以判教者。取意各别。则令两宗有异。即不可会。又若以今经校。圆中之言相稍缺。似不必会。而以分属于圆。则无不可会。然亦未免有后来者。居上之叹。且如台家。以一心三观为圆。而吾宗则谓此观。尚属理事无碍。必去理言事。至事事无碍。乃为至极。虽台家亦有言事事无碍处。特以未约六相十玄缘起等义。以发其奥。虽同名为圆。而义实别也。问。教道差别。答。如本宗五教位次。统以观道浅深。为能伏能断。法界心性。为所缘所证。而以二障种现习气细分品数。以为所断。但于小教。惟约生空言。后之四教。并各依本教观智增微。以显升进。故始教中顿往者。于三贤位中。但伏二障分别起。渐往者。唯断烦恼障。出界后。但闻有牛车之名。并不上车。若终之初住。顿根者。即得永伏二障分别。十方佛土。随愿往生。得与始之初地同。渐者或于十信中。伏彼法执现行。或于三贤。渐次伏除。此之二教。并依地位渐次修成。故名渐教。第四顿中。总不说法相。唯辨真性。亦佛无不佛。无生无不生。即心即佛。了无位次。近亦有于此顿中。建立阶差者。颇悖顿旨矣。第五圆中。其所断者。虽不异前。特由所乘之观法。既得圆融自在。遂将前教之行布。若位若行。若时若能所断。一并镕融。遂得一多相即相入。念劫互摄。事事无碍之果。复立三生。以显速证。于此三中。如地狱天。以见闻生。一得蒙光。即登十地。林中比丘。以证入生。则道成言下。此二种人。皆在十信最初一念发起上求心中。即得开发三德秘藏。圆契一真。与普贤等。此并约行首信门实义言也。三解行中。住满成佛者。或以横摄。或以竖摄。若以发起上求义为正。以开发为兼。即约行布。当得圆极为言。若以开发三德等义为正。而兼前发起。即以行本菩提心究竟具德言。此外更无别佛。是知秉教行证。不可不先审其教与义也。问。圆之初住。与终之初住。皆现八相。于义还有差别否。答。终之初住。于无佛世界。现八相者。乃约行门示现也。圆则有二。若住满成佛。即是当位。以初摄后。如善财于一生内。遍历诸位。此圆融不坏行布相也。若究竟成佛。即异位相望。以初摄后。如龙女等。此行布不碍圆融也。是故二住。不可同日而语。问。此下闻寿得补处人。与一生圆旷劫之果者何别。答。证入处。本无有二。若据教道施设。以未约德相。明十十无尽等义。应属同教。即能同所引之同也。则不得概以增道损生。便抹杀此义。是故今经。进能类于圆顿。

　　△文二。初现前功德。二灭后功德。初二。初增道发心。二须㬰深信。初又二。初如来说。二弥勒说。初又三。初总叙。二佛说。三供赞。

　　今初。

　　尔时大会闻佛说寿命劫数(至)得大饶益。

　　△二佛说五。初得无生忍。二总持辨才。三能转法轮。四损生得果。五发菩提心。

　　今初。

　　于时世尊告弥勒菩萨(至)恒河沙众生得无生法忍。

　　此下如来。但据现前所得之益。而为分别。总未暇推其往因。今为略溯其源。更见经功之叵测。且如得等觉果。余有一生在者人内。不独全是从小始等教中。来超登者。理应亦有乘急戒缓。从八难及具缚凡夫中来者。何也。以闻寿之益。与见随好之益。无二无别故。则此下得无生忍者内。亦不独全从权浅之初信二信等来者。亦应有现发大心之凡夫。及曾发大心。尚在八难之流。同因闻寿胜功。不须更历十千。皆超入正定聚矣。以此二位推之。则中间所明诸位。例可知耳。

　　无生法忍者。谓于闻寿时。顿悟生灭一如。不作二解。知一切法即心自性。又知此心自性。即一切法。则理现自心。即心之性。已备无边之德。又初具后德。唯是慧境。因见性成就智身。生如来家。是为信心成就。入住之初相。

　　△二总持辨才。

　　复有千倍菩萨摩诃萨(至)无量旋陀罗尼。

　　入十行人。得闻持后。于一切语言诸法。耳之所闻。皆不忘失。

　　复有下。入十向人。得决定无尽藏。演说一切佛平等法。得无量旋。入初地者。能旋转二障分别起者。并旋俱生分剂头数。而开发三德秘藏矣。

　　△三能转法轮。

　　复有三千大千世界(至)能转清净法轮。

　　入第二地。转不退轮。入第三地。转清净轮。

　　△四损生得果。

　　复有小千国土(至)阿耨多罗三藐三菩提。

　　入第四地八生得果。五地七生得。六地六生得。七地五生。八地四生。九地三生。十地二生。等觉于金刚后心。一生得果。自初住至此。位位各破一品无明。增明一分中道。最后更破一品微细生相。即入妙觉。皆于位位中。增圆妙道。损变易生也。

　　△五发菩提心。

　　复有八世界微尘数众生(至)三藐三菩提心。

　　此初发觉心。初入十信者。下得六根清净人。应属此中。

　　△三供赞。

　　佛说是诸菩萨摩诃萨(至)歌无量颂赞叹诸佛。

　　世尊为化此一类渐机。从久远来。以大慈悲。方便熏淘。而于今生成熟位。仍须渐引。是以于能说之身。先为隐胜现劣。乃可为实施权。复历四十余年。直至今会。方吐本怀。故初以三周。开显权实。次为说寿开近显远。俾进知现佛即报即法。本来常住。而诸法会。乃得彻始彻终。深知世尊。自尘劫来。于所现之身。及所说之法。各有重重引接殊恩。纵身为床座。顶戴尘沙。何能报其少分。爰从清净开解心中。流出种种法供。以申斯须之敬。且尽此斯须之心。

　　△二弥勒说三。初时众解喜。二领佛所说。三述所供赞。

　　今初。

　　尔时弥勒菩萨(至)合掌向佛而说偈言。

　　佛说希有法(至)说得法利者欢喜充遍身。

　　末句之欢喜。因闻分别功德而生。

　　△二领佛所说。

　　或住不退地(至)多有所饶益如虚空无边。

　　△三述所供赞。

　　雨天曼陀罗(至)一切具善根以助无上心。

　　散诸佛。咏诸佛。供诸佛。一见佛佛道同。一见诸佛即我佛也。

　　△二须㬰深信二。初一念信解。二深信解相。初二。初正明闻品。二结况众行。初二。初长文。二颂文。

　　今初。

　　尔时佛告弥勒菩萨(至)三菩提退者无有是处。

　　上科所分别。乃宿植了因。今于佛世。得熟脱者之功德。此下乃分别宿植缘因。今方闻法开解。初得了因者之功德。以此功德。相虽隐微。而能发起无上之慧。非蒙世尊分别格量。何能自知珍重。则他人闻之。亦不敢忽慢矣。

　　初二句。牒上所闻之法。而言乃至者。意谓。莫论预法会。闻寿后。能行证者。及念念相续。起信解者之功德。兹但约能生一念信解人。所成之德。试为校量之。然一念则显非多念。信解者。谓于会内。得闻佛寿常住。便进悟自身。既具佛知佛见。亦应与诸佛等。一切众生。亦皆平等。世出世间。若依若正。皆与实相。不相违背。卓然有见。自信于心。全无疑惑。明解现前。不可引转。此约具缚凡夫。得十信之初心言也。

　　所得下。略举所成广大之德。若有下。以于多劫。广行诸度。所成之德。与此一念信中所成之德。而校多少。以显超胜。唯除般若者。以此妙信。即是正慧故。言退则无是处者。由究竟位中。广大功德。皆已在此一念中具足。而为明信所持。又况为诸佛冥加所摄。故得不退。

　　△二颂文二。初颂能校量。二申明具德。

　　今初。

　　尔时世尊欲重宣此义而说偈言。

　　若人求佛慧(至)乃至一念信其福过于彼。

　　△二申明具德。

　　若人悉无有(至)如是之人等于此无有疑。

　　此下申明能信之因。由于具德。初一颂。初二句。明法器本净。

　　次二句。明器所贮之德。以结前。其有下一颂。正申明久修行人。始能发此妙信。则显浅行人。不能无疑矣。如是下三颂。明此人不独具信。更能发愿思齐。若有下。二颂。复申明能信之所以。由具好乐正法之深心故。于世间法。不起味着。有清净心故。无谄曲之直心故。始能生解。始能信而无疑。所以重重申明者。以一念中。能具难思之德。非所易信故。

　　△二结况众行二。初举略解一品之功为能况。二举广闻全经之德为所况。

　　今初。

　　又阿逸多若有闻佛(至)能起如来无上之慧。

　　但以唯闻说寿。能解言下意趣之功。尚得不退。发起无上之慧。而况闻全经者。所成之德。讵可思议。故下科。况出闻全者。

　　△二举广闻全经之德为所况。

　　何况广闻是经(至)无量无边能生一切种智。

　　上举少闻之德甚大者。正欲况出此科。广闻之德愈大也。又况有能超广闻。复具种种利他之德者。前无上慧。是根本智。属自利。而种智乃即实之权。兼二利矣。

　　问。台家凭此数节。立现在四信。今何直废合彼二三两信。成一节结况耶。答。持明藏中。唯取于信。以是秘密故。而在显教。则信解双取。故以言为所信。言下之趣为所解。前云深心须臾信。正显于一念中。而有深心好乐。即是略解言趣处。若以有说力释言趣者。此利他益。自在广闻等句后方况出。何必太早。

　　△二深信解相二。初即信名观。二正示观相。

　　今初。

　　阿逸多若善男子善女人(至)其菩萨众咸处其中。

　　此节更明若能深信者。功德转大。遂以所未有者。准为所有。谓若有人。于闻我说寿时。不唯须㬰生信。若更有能念念相续深信者。我知此人。纵未能依理起观。即此深解明信心中所成之德。便可已为见佛。常住灵鹫。庄严土内。以此妙心理本自具故。可即信以名观也。又须知说寿之时。虽在变净土内。及唱散后。仍是秽土。非因想成。而此净相。决不能起也。

　　△二正示观相。

　　若有能如是观者当知是为深信解相。

　　如是二字。乃重指上文。正显观相也。谓若有人。既能念念深信。复能依教作观。以至想成。如上所说之相。朗然在目。炳现于心。当知是为深信观成。则入菩萨十信位矣。

　　上须㬰中。明信及愿。今深信中明观此信愿行三法具。而十信成。六根净矣。

　　△二灭后功德二。初长文。二颂文。初五。初起随喜心。二况显持诵。三书持益他。四兼行六度。五诸善功德。

　　今初。

　　又复如来灭后若闻是经(至)当知已为深信解相。

　　上已分别佛前。闻寿功德。此下复校如来灭后。能于此经。发随喜心。及修六度者之功德。而有五种。皆以后后胜前前。以为校量。然此五中。独随喜之功。为最劣。而特分为广略两项。其广明处。自在下第六卷首。今文且略校。直起随喜心者之德。又须知。此随喜心。校前信心为劣。何亦准同佛世。即信名观者耶。以佛灭后。时世愈下。善根愈弱。此经名字。尚难得闻。则能发随喜心人。非火内之莲乎。又信解相。虽性本自具。非蒙世尊以不护之尊重口。先为悬记加被。决难卒起。说者须得如来重重准轻为重之意。其庶几乎。下四节。同有此意。

　　△二况显持诵。

　　何况读诵受持之者(至)作是供养已。

　　此以上之随喜。况出能受持读诵者所成之德。又即以此德。便准为顶戴如来。乃至供养舍利。及众僧。何也。以经即法身故。受持者即同顶戴如来。经是能诠。如塔能盛故。不须起事塔。实相是所诠。即法身舍利。故不须安生身舍利。又经文能容第一义僧。故不须供相从僧。废事存理。所益弘多。

　　△三书持益他。

　　阿逸多若我灭后(至)及造僧坊供养众僧。

　　上以持诵自利。今复教他。则功兼二利。故校德胜前。赤旃檀。影前是凡材。三十二等。影前数尚劣。我及之我。约形像言。

　　△四兼六度。

　　况复有人能持是经(至)疾至一切种智。

　　理观为正。事行为旁。故曰兼行。古谓。初品至此。理观若熟。涉外不妨内。事资于道。如油多火猛。顺流扬帆。又加功力。其势转疾。运怀甚大。能以少施与法界等。故德疾至种智。

　　△五诸善功德二。初明德。二劝供。

　　今初。

　　若人读诵受持是经(至)三藐三菩提坐道树下。

　　此承上力二谛将融。能知理为行本。行依理现。故得在观不废事行。虽涉事而内照恒存。六种妙德。同资净信。又虽生佛后。亦同前信。渐入铜轮。故云趣道场。近菩提。又近菩提。即生如来家矣。然如来家。有二种。一是菩提心家。一是真如家。今近菩提。乃正信将满。入住时也。

　　△二劝供。

　　阿逸多是善男子善女人(至)皆应供养如佛之塔。

　　既能读诵。复具诸善功德。则是福慧具足。即未来佛。若知三世平等。则应于彼行住坐卧处。亦应起塔。如供现佛法。而兴供养。

　　△二颂文三。初奉持功德。二书持功德。三总摄众德。

　　今初。

　　尔时世尊欲重宣此义而说偈言。

　　若我灭度后(至)经行及禅窟种种皆严好。

　　不先颂随喜者。以影在六卷初。欲广显也。

　　△二书持功德。

　　若有信解心(至)如虚空无边其福亦如是。

　　△三总摄众德二。初明德。二劝供。

　　今初。

　　况复持此经(至)若能行是行功德不可量。

　　△二劝供。

　　若见此法师(至)常在于其中经行及坐卧。

　　持经佛子。若肯惠然住此地中。则同我佛。于此受用无异矣。

　　妙法莲华经科拾卷第五
卍新纂续藏经第 33 册 No. 0628 法华经科拾


　　妙法莲华经科拾卷第六

　　姚秦三藏法师　鸠摩罗什奉　诏译

　　西蜀沙门　佛闲勖𠁼大师　立科

　　门人　智一雪墩　拾遗

　　△五广说功德二。初随喜功德。二法师功德。

　　今初。

　　随喜功德品第十八

　　上分别品中。止约现世亲闻如来寿量者之益。以显其胜。其于如来灭后。在此经中。有能发一念随喜者之德。尚未广说。故前品之末。校量五种人所得之益时。但以校过后四人之德。其最初随喜者。所有之福。虽已略说。若不借喻广为申明。则人多忽略。故此品来。言随喜者。谓如来灭后。于说法处。偶有人来。一闻法句。一念摄心。大生欢喜。能随说者之意。无有违逆。故名随喜。问。下所校者。乃第五十人。一念之善。何以便胜普度凡品。皆证圣果之福。答。华严云。此经不落余众生手。应知。此能得见闻人。已于千万佛所。种诸善根。方于此经。能生实信。乃至一念。今经何独不然。况此一念。从真流故。还契于真。虽名曰一。而已得同海之一滴。便有不竭之德。具百川之味矣。故所得福。齐佛所知。

　　△文二。初弥勒问。二如来答。

　　今初。

　　尔时弥勒菩萨摩诃萨(至)若能随喜者为得几所福。

　　此随喜之微因。正可忽略。而劳慈氏。罔问四依。返以此事启问者。正见此经。功德叵测。末世于此法中。即起随喜心者之福。尚非等觉人不能问。如来不能答。不能尽知。则四依之德。愈不可窥矣。

　　△二如来答二。初长文。二颂文。初三。初正答。二兼示。三结况。初二。初举第五十人。二逆况第一人。初二。初转教至五十人。二校量最后劣者。

　　今初。

　　尔时佛告弥勒菩萨(至)如是展转至第五十。

　　经将最初亲在法会随喜人所有之福。且置勿论。但将展转随喜。至第五十人所得之福。返拈出校量者。正见至微鲜善尚不可测。而况于他。

　　△二校量最后劣者二。初举人诫听。二示大施主。

　　今初。

　　阿逸多其第五十(至)我今说之汝当善听。

　　恐视一念随喜之福。为可忽。讶度凡登圣之功。为最大。倘闻此一校。转胜于彼。岂弗惊疑。故先诫之。

　　△二示大施主三。初广施财法。二结问功大。三实对甚多。

　　今初。

　　若四百万亿阿僧祇世界(至)皆得自在具八解脱。

　　以四百万界。为所化之境。以十二类趣生。为求福之田。卵生者。鱼鸟龟蛇。胎生者。人畜龙仙。湿生者。含蠢蠕动。化生者。转蜕飞行。有形者。休咎精明。无形者。空散销沉。有想者。神鬼精灵。无想者。精神化为土木金石。非有想者。如蒲卢。非无想者。如土枭等。有人求福。人即大施主。求福即施者之愿也。随其下。先以财施之行满愿也。人人皆得满阎浮之七宝。明施之大。复满八十年。明施之久。已是难能之行。

　　而作下。复以法施也。先念云。我固已娱其生。乌能保其身后。倘不急以佛法拯接。纵有财施。亦非所谓大施主也。爰为示教利喜。且于一时。皆令得出世果证。

　　△二结问功大。

　　于汝意云何是大施主所得功德宁为多不。

　　△三实对甚多。

　　弥勒白佛言世尊(至)算数譬喻所不能知。

　　古谓。先与世乐。拔果苦。后与涅槃乐。拔生死苦。此是略举梵福。而为校量。若更广说。满阎浮提人福。不及西瞿耶尼一人。满西瞿人福。不及东弗婆提一人。满三天下人。不及北郁单越一人福。满四天下人。不及一四天王福。四天王不及一帝释。乃至第六天。不及一梵天福等。此后应倍倍上而校之。今更模榻其意。满界内人福。不及小教一圣福。或以满大千小圣。不及始教一初信人福。而始又不及于终之破异一乘教内。有随喜一偈者之福。以世不及出世故。又权浅法门。悉从一实之所流故。

　　△二逆况最初一人。

　　阿逸多如是第五十人(至)阿僧祗不可得比。

　　此第五十人。乃五种人中。初随喜者之初心。恩未及人。而所获之福。如来巧以喻说。令知迥超前之大施。末于校量。令人深敬处。乃正况出第一从法会闻。而随喜者之福。以见难思。命意题品。正在于此。

　　△二兼示三。初往听。二分座。三劝他。

　　今初。

　　又阿逸多若人为是经故(至)珍宝辇舆及乘天宫。

　　转身即生报也。妙象且约由往诣。得闻之等流果言也。

　　△二分座。

　　若复有人于讲法处坐(至)若转轮圣王所坐之处。

　　劝坐分座。先令彼身安。后得心安。乃可诚听。不出法会。便具二益。故于异熟果中。得享自益益他。等流之报。

　　△三劝他。

　　阿逸多若复有人(至)见佛闻法信受教诲。

　　初是自往。次是分座益人。然所益者。乃是彼之自来。今则彼本无心。而求闻之心。全因我之劝发。则总持之益。全在于我。故转身得与总持圣人。共生一处。由以般若劝人故。得利根智慧之报。又此劝音。必由口出。故口用之具。皆得清净。要之三业六根。皆不外于一身。故总示曰人相具足等。此得六根清净之前相。然皆约生报言。若法师品。则约现报矣。

　　△三结况。

　　阿逸多汝且观是(至)为人分别如说修行。

　　△二颂文五。初随喜。二劝听。三故诣。四令坐。五结况。

　　今初。

　　尔时世尊欲重宣此义而说偈言。

　　若人于法会(至)何况于法会初闻随喜者。

　　世尚如水沫之起灭无从。况住世者。若阿含经则曰。世界初成时。由先注大雨。水沫久积。结成世界。则水沫即世界矣。

　　△二劝听。

　　若有劝一人(至)优钵华之香常从其口出。

　　△三故诣。

　　若故诣僧坊(至)珍宝之辇舆及乘天宫殿。

　　△四令坐。

　　若于讲法处劝人坐听经是福因缘得释梵转轮座。

　　△五结况。

　　何况一心听解说其义趣如说而修行其福不可限。

　　前四科。皆约极浅劣者。言植厚德。至此科始况出正意。

　　△二法师功德二。初正明。二引证。

　　今初。

　　法师功德品第十九

　　分别品末。明五种人。于佛灭后。依经获益。随喜中。别二种功德。先直显随喜者之福大。次兼示中明所感之异熟。可为入信之前相。今由前虽校量。而未显持经者之功。甚疾甚速。能转现报。令六根不须舍父母所生之身。即得清净。便入信位。又此持者。若望随喜人。彼属散心。故得生报。此是专诚。故得现报。须知。持者尚得现报。况解说者。又况兼正行六度者。故此品来。问。前明五种人。依经获益。今何独约后四人。称法师耶。答。特由随喜者。初不以法自师。又不以法师人。即前四九。虽有转教之功。亦属偶遇。后之四人。则不如是。故此四品得称法师。

　　△文二。初举根总标。二依次别释。

　　今初。

　　尔时佛告常精进菩萨(至)庄严六根皆令清净。

　　告常精进者。显持经人。欲有所得。须先具一片恒心。以为其本。屏绝外缘。惟此一实。纵遇违缘。了法如幻。不被所挠。惟进无退。其庶几乎。故呼常精进以告之。令受持者有所取则。六根皆约数显者。如楞严云。流变三叠。一十百千。夫一者何。即一心也流变者。谓由此一念心随缘。而成六根。便落三世四方。时处数内。故得约数增至千二及八百也。若竖论者。即以三世为首。次对四方。由三世中。各有四方。故成十二。若横论者。则以四方为首。由四方中。亦各有三世。其数亦止十二。故彼经云。三四四三。宛转十二。此是以一念心。初叠成十二也。第二更以四方中各具之。三世为首。如将东方之三世。以一变十。便有三十。余方亦如之成百二矣。第三复用百二。亦各以一变十。故得千二之数。此下名数。虽同彼经。须知显义全别。以彼就染位中。性具之用。名为功德故。然约性具。则各各圆满一千二百。由对境发用。有具有阙。故其言数。则有多寡。今以持经之功。过于强胜。故得现转父母所生之六根。便得少分同于净用。则指此名为功德。自属修生。此一不同也。又举虽数同染位。及其显用。则诸根互用。此又不同也。

　　△二依次别释六。初眼根。二耳根。三鼻根。四舌根。五身根。六意根。

　　今初。

　　是善男子善女人(至)欲重宣此义而说偈言。

　　若于大众中(至)虽未得天眼肉眼力如是。

　　阿鼻云无间。又云无救。弥楼云光明。即七金山。父母所生六根。乃九种不净所摄。而言清净者。一凭当教言。由世相皆常故。二因持经力胜。不俟修发之法性生身。方有五眼。即就现身。便转现报。故得即染即净。一眼之内。便具五眼之用。如见大千内外。应名天眼。然校所见。复过于彼。且如梵王报得天眼。止见己界。大千之外。则为风轮所障。即不能见。若在他界。亦不能见。非所统故。非同分故。若三乘人。所有天眼。则随其所在。俱能得见。风轮自他俱不能碍。但由道力浅深不等。故其所见亦有近远。又见业因缘。法眼也。其目甚清净。慧眼了知空也。至一念中。顿了色心性相。此佛眼少分之用也。若论一根具五根之用。乃八自在我中。一分相似之德也。

　　△二耳根。

　　复次常精进若善男子(至)欲重宣此义而说偈言。

　　父母所生耳(至)但用所生耳功德已如是。

　　耳根亦具五耳之用。闻六道声。是肉天二耳。闻二乘是慧耳。闻菩萨是法耳。闻佛是佛耳。一时互闻。似佛之圆耳矣。不坏即不谬也。其诸梵下。私谓。鼻舌二识。二地已居。况诸上梵。今言闻者。殆约入禅出禅之心声也。或圆光成音也。以初禅中。无段食故。二禅已上。分别依不起故。

　　△三鼻根。

　　复次常精进若善男子(至)欲重宣此义而说偈言。

　　是人鼻清净(至)而是持经者先得此鼻相。

　　香与臭。皆气分之通称。而世则以可意者名香。其不可意者为臭矣。今经则通取之。如闻野牛水牛等是也。以肉鼻闻大千内外。天鼻也。不染不着。是慧鼻。分别不错。是法鼻。一时互闻。佛鼻也。显互用则知物所在。眼用也。闻读经说法。耳用也。知花果实。舌用也。知出禅入禅。身用也。知染欲痴恚心。意用也。又辨怀妊之成就不成就。则前有宿命明。后有天眼明矣。知男女所念。更有他心智矣。知如法修行。则近漏尽矣。未得无漏法生鼻者。显虽未登圣。而因持经胜力。即有妙用。正见其不思议处。

　　须曼那云善摄意。其色黄兼白。极香。树高三四丈。下垂如盖。须曼女生于中。阇提云金钱花。末利云鬘花。堪作鬘故。波罗罗云重生花。多摩罗䟦云性无垢。多伽罗云根香。即木香树也。波利质多罗云圆生树。生于忉利天中。高百由旬。根入地五由旬。其香逆风。薰五十由旬。顺风百由旬。拘鞞陀罗云大游戏。地树香也。

　　△四舌根。

　　复次常精进若善男子(至)欲重宣此义而说偈言。

　　是人舌根净(至)常念而守护或时为现身。

　　舌根合中取境。亦具千二百功德者。楞严云。如舌宣扬。尽世间出世间智。言有方分。理无穷尽。故不止八百也。以深净妙一颂。乃四辨之一。谓此法师能以诸法名字。义理随顺。殊方异语。令各得解生喜。即辞无碍也。故五舌之用。备于一辞矣。

　　△五身根。

　　复次常精进若善男子(至)欲重宣此义而说偈言。

　　若持法华者(至)以清净常体一切于中现。

　　旧注谓。世界所有。于身中现。肉身用也。窃谓。人间之身。始名肉身。论此身之用。止能合中取境。非圣人德相之身。不能自然照境现影。其有神力人。虽亦能照现。而是业用。凡夫肉身。何有现用。余之四身。皆不过以所现者。名能现也。今以分段。即同无漏者。正显经功之匹测也。幸思之。

　　△六意根。

　　复次常精进若善男子(至)欲重宣此义而说偈言。

　　是人意清净(至)分别而说法持法华经故。

　　闻一下。即华严一法门中无量门。无量千劫如是说。二句之义。因持经力故。能由约而博也。若说下。问。佛因舍利弗。降伏拨无后世外道。听比丘于一日中。分三时。以初中二时。读佛书。晚分读外书。但不许依其见解。故祇桓中有书院。此则由学方能了达。今持经人。何以不学。便能知外。且令所说不违实相耶。答。以所持文字。即是实相。实相般若。是大总持门。世出世法。莫不由此流出。故令横说竖说。得如五地圣人。二谛融通。雅合佛经。安住希有地者。前云此经。于无量国中。乃至名字。不可得闻何况得见受持读诵。正显此法之希有。故能持此经者。虽未得无漏意根。便得圣人之用。此则因持希有法。得住希有地耳。

　　△二引证。

　　常不轻菩萨品第二十

　　品来者。由前文累言弘经之报。如曰转身得与陀罗尼菩萨共生一处。则生报也。又曰世世所生见佛闻法。则后报也。二事皆属未来。信在可否。不须引证。独法师功德品所说。六根清净之报。俱就现世而言。奈何得见现报者。甚觉寥寥。自是难信。是故世尊。即引自身因地。曾得现报作证。以见希有。而启流通者敬慕之心。故此品来。品名不轻者。即世尊因中。于未曾具闻法华前。内心止悟佛性平等之理。外见平等不可轻之境。故以身口。便修不轻平等之行。所以逢人便拜。冲口便与授记。以未闻无智人中。莫说此经之诫。及未得将之护之之方便。故令增上慢人。因所修之行。而为立名嘲之。曰常不轻。

　　△文二。初长文。二颂文。初三。初承前标起。二引古为证。三结益劝持。

　　今初。

　　尔时佛告得大势菩萨(至)眼耳鼻舌身意清净。

　　前说指法师品中。以一恶言。毁呰持经人。其过尤重于一劫骂佛之罪。向说指法师功德也。准此则知。此品专为引证现报而来。非泛为三报言也。

　　△二引古为证二。初引略闻法华未得大益。二明具闻全经得大饶益。初二。初总叙诸威音王正法像法。二别叙常不轻由行得名。

　　今初。

　　得大势乃往古昔(至)有二万亿佛皆同一号。

　　有大神通力曰威。有乐说辨力曰音。有大善寂力曰王。由此三业。皆悉不护。故称曰佛。

　　△二别叙常不轻由行立名。

　　最初威音王如来(至)号之为常不轻。

　　前说信者毁者之功过。然未指示其事。今故点出最初下点时。尔时下。点人。我深敬下。点行也。古谓我深敬下。二十四字。具述因果等。得正说之宏宗。流通之妙益。是则是矣。但因常作是语。以致四众生嗔堕苦。固是大振涂毒。为下智种。若以此后数处经文勘之。未免意有纵夺。言含抑扬。如云但行礼拜。则惟攻事行矣。又曰不专读诵。则鲜谙弘通法式矣。由因久行苦行。最后得具闻获报。校之得安乐行。持经者之报。亦甚劳矣。故下章具闻科中。不见更有说礼拜事处。讵非在前之行。咸由略闻梗概。罔识权宜。即向无智人中。便说此经。故令两家同遭无妄。宁不可慨。惟冀高明。细玩经文。慎勿是古非今。幸甚幸甚。或谓。此说恐抑世尊之因行。而不思前文云。面佛骂佛一劫。不如以一恶言。毁呰读诵者之罪更重。宁不抑果德耶。故今以略闻具闻。分判二科。以释之。

　　△二具闻法华得大饶益二。初闻法得益。二结会古今。

　　今初。

　　是比丘临欲终时(至)功德成就当得作佛。

　　佛意正引此文。为上六根清净之证。虽云值灯明。得生报。值二千亿佛。得后报。然据结文正意。似特为证现报而引耳。又若以具闻。后但云广为人说。与前但行礼拜处。二文参看。其善行菩萨道。与不善行之意。自见。

　　△二结会古今二。初会不轻。二会四众。

　　今初。

　　得大势于意云何(至)疾得阿耨多罗三藐三菩提。

　　△二会四众。

　　得大势彼时四众(至)三菩提不退转者是。

　　地藏经。佛嘱地藏菩萨云。无令是诸众生。堕恶趣中。一日一夜。何况更落五无间地狱。动经千万亿劫等。可以参看善行与不善行之旨矣。

　　△三结益劝持。

　　得大势当知是法华经(至)读诵解说书写是经。

　　结辞中。但劝行受持读诵。即能速至菩提。并不劝学。逢人便拜与记。足知强以佛记聒人耳者。不足贵也。

　　△二颂文二。初引古为证。二举己劝持。

　　今初。

　　尔时世尊欲重宣此义而说偈言。

　　过去有佛号威音王(至)今于我前听法者是。

　　着法者。不达诸法即是实相。横计有无。是故才一鼓唇即名牙。后转成谤法。

　　罪毕者。不轻宿世恶业将熟。应得之报。今由粗知礼拜持经之力。准以重罪轻受。故致四众轻贱捶打。令先世应堕恶道之业。则为消灭也。

　　△二举己劝持。

　　我于前世劝是诸人(至)世世值佛疾成佛道。

　　△六发愿传持五。初神力劝持。二神力付嘱。三大众领受。四事毕唱散。五时众欢喜。

　　今初。

　　如来神力品第二十一

　　此因本众未涌之前。他方云集菩萨。发愿在此娑婆弘经。世尊制止曰。我娑婆自有六万恒沙菩萨。于我灭后。在此弘经。故诸大士。闻佛声召。自下发来。续因释大众不知诸大士来处之疑。乃为开近显远。洞彰果德。劝持显益。引证既竟。故诸大士。发愿弘经。盖遵召命也。今始为现希有神力。以固弘通者之敬慕。令无别好。

　　神力者。九界莫测之谓神无能制伏之谓力。然非过量大人。则不能具。故曰如来神力品。

　　△文二。初长文。二颂文。初二。初神力表异。二举要付嘱。初二。初受命弘持。二神力叵思。

　　今初。

　　尔时千世界微尘等(至)解说书写而供养之。

　　世尊自入塔即唱灭。求人付嘱。今得诸大士。奉命益他。并自满本愿。则出世之能事毕矣。

　　此段应另作一大科。特以文字甚少。故不别开。

　　△二神力叵思。

　　尔时世尊于文殊师利等(至)通达无碍如一佛土。

　　所现神力。共有十种。今与旧说。略有开合。出广长至梵世。第一神力也。现此相者。证上所说。皆从诚谛所流。世间福德人。多生不作妄语。尚得舌可至鼻。况具此难思之相者。则其所说。弥可信矣。

　　一切毛孔下。第二神力也。毛孔皆光者。显前乃通身吐露之说。即一字一句。悉与实相无违。故得遍照。诸佛亦现者。见道同也。下亦准此。

　　释迦下至百千岁。第三神力也。据常论时。说法华及涅槃。传计八载。今一现神时。便谓百千。使非神力所为。何能延促无碍。故今开出。

　　然后还(至)十方界。第四第五二神力也。初明謦欬有二义。一是通畅之相。若约近言。则是世尊四十年前。未吐之怀。约远而言。则是尘点劫前。为欲调摄一类渐机之方便。总未点破。今皆全吐。毫无底蕴。乃得有此通畅遍界之声。

　　弹指声亦遍者。乃第五神力也。弹指是随喜之仪。由诸大士。现前得此真净大法。能得将来二利大果。是故弹指。而为随喜。

　　地动神力第六。地系厚重无明。无始结业种子。所发现行。最难摇撼。今由破障人。所发二声互击。故令震动。

　　其中众生(至)得未曾有。第七神力者。众生洞视。不过分寸。今承神力。得远瞻见。又此普见中。应有会初退席。及三变被移者。由神力加被。伏无缘慈。同得远见生喜。作未来得度缘。此亦初拣后收意也。

　　即时下。神力第八。诸天远处他土。苟非神力摄持。渠且受乐不暇。安能向空唱声劝人。

　　彼诸下。第九神力也。彼即地居众生因闻空声。方合掌称名。纵未得觐。亦种未来得度之因。所兴之供。变成宝帐。覆诸佛上者。不独示将来。有由因趣果之兆。且示现前身虽远。心却能近之敬。古以此段。开为二种。今合为一。

　　于时下。第十神力也。三世四方。各有分限。今由神力所加。一切藩篱。撤令无碍。如一佛土。此即六根清净。得证圆融宝觉。依正一如之兆也。已上神力。即地持经七种无上中。第六神力无上也。

　　△二举要付嘱。

　　尔时佛告上行等(至)诸佛于此而般涅槃。

　　等字合该持品之众。而不言者。以久被化。而该近益者也。初明以希有神力。不能说尽。以要下。正举要也。一切法。即佛所有理行果法。自在神力。即化物神通秘要之藏。即久而后说甚深之事。惟佛佛始知。皆是此经宣显。

　　是故下。劝修也。

　　所在下。劝供也。凡所在处。命起塔供养者。以法身从此生故。又法身观照文字三种般若。即三即一故。故令文字外。求少法不可得。况果性全不离乎因性。

　　佛出世惟生处。得道处。转法轮。般涅槃。四处起塔。皆约生身。故但有四。今约法身。故令所在皆应起塔供养。

　　△二颂文二。初颂神力。二颂劝持。

　　今初。

　　尔时世尊欲重宣此义而说偈言。

　　诸佛救世者(至)周闻十方国地皆六种动。

　　△二颂劝持三。初总标。二别显。三结劝。

　　今初。

　　以佛灭度后(至)如十方虚空不可得边际。

　　人以法重。故蒙诸佛叹美。

　　△二别显。

　　能持是经者(至)教无量菩萨毕竟住一乘。

　　初颂半。以经卷是力持身摄。由一即一切故。持之于心念是。则为已见本尊等。此约所持。准为能见自利创成矣。

　　次二颂。复广前德。准为见佛供佛。令佛生喜等功德。即含利他意。以显能持者。则具二利妙德。

　　诸佛下。约能持略颂四要。兼明得佛三密。初明所得秘要即意密。

　　次三颂甚深事义。即得佛口密。以说法慧光。除无明暗也。

　　斯人下。以身业威仪。教住一乘。乃身密也。

　　△三结劝。

　　是故有智者(至)是人于佛道决定无有疑。

　　由持经之心。能与妙法。契合为因。故与当来所得佛果。生决定心。无有疑惑。纵闻菩提广大。万行难修。转依难证。决不退屈。

　　△二神力付嘱。

　　嘱累品第二十二

　　前品。如来以希有神力。劝持既竟。今从法座起。复现神力。而为嘱付。嘱付者。略如古云。嘱是如来金口所烛。累是菩萨丹心顶荷。乃以授受合论。故云嘱累。又如来躬从座起。申手摩顶。授以难得之法大众曲躬合掌。如世尊来当具奉行。殷勤顶受。故云嘱付等。

　　△文三。初普遍付嘱。二举佛释成。三委示报恩。

　　今初。

　　尔时释迦牟尼佛(至)令一切众生普得闻知。

　　世尊从多宝塔中法座起。现大神力。以一手。遍摩多人顶者。盖缘将用口轮付嘱。故以身轮。先示妙法流通之相。而为加被。谓以不可思议方便妙用之手。握诸法实相之印。而置于诸大士之顶。普令其心。如莲华开。权实双融。然后乃可弘通大法。而使佛种不断。又以一手。于一时。即遍摩众顶者。乃从即根本法之身轮。垂能同之业用。于所同内。引归于圆进证德相也。

　　又佛手下。垂诸大士。以顶上承。固因果交彻之相。亦一多无碍门中事也。

　　而作下。正明付烛。告曰。我自曩劫。修习是难得之法。今以付烛汝等。汝等应当受持等。然付之以无上菩提。而曰受持读诵。普得闻之。由无上菩提。不在文字般若外。此教之所以载理行果也。有定谓拈花。而付正法眼藏。惟在迦叶。何如此中付嘱之为广大。

　　△二举佛释成。

　　所以者何如来有大慈悲(至)如来之法勿生悭吝。

　　征辞谓。众生根行不一。何能普令闻之。

　　如来下。即举佛为例以释之。谓如来有大慈故。遇有智者。则为尽与。无诸悭吝。速令受乐。有大悲故。值无智者。则念念拔济。不生畏惮。必令脱苦。然后等与佛慧。佛之智慧。即一切智。能知一切内法内名。外法外名。如来智慧。即道种智。能用诸佛一切道法。发起众生一切善种。自然智慧。即一切种智。谓由诸法各各皆具天然内慧。以一种智。知一切道及一切种。由我能断诸法中恶。独无所畏。故能以此三智普与一切众生。上是引例。汝等亦应下。正劝学佛。普令广闻也。

　　△三委示报恩。

　　于未来世若有善男子(至)则为已报诸佛之恩。

　　遇利根者。则为直说佛慧。遇钝根者。须先引置余深法中。然后开显。言余深者。望前小教。能为破小显大曰深。未如今经直明佛慧。而犹带权说实曰余。若能如是引接。则为已报诸佛之恩矣。

　　△三大众领受。

　　时诸菩萨摩诃萨(至)唯然世尊愿不有虑。

　　三反发声奉来者。答上三摩付嘱之至意。世尊降灵。为化一类由小之大之机。本致既畅。今又得人流通矣。纵有余蕴。不过捃拾而已。

　　△四事毕唱散。

　　尔时释迦牟尼佛(至)多宝佛塔还可如故。

　　多宝为证经故来。今法事既毕。故令塔门仍闭。分身为开塔故来。今事亦毕。故令还归。而释尊亦还归于灵鹫。故此经有二处三会之说。多宝佛塔。为赞证诸大士。弘通法式。虽闭塔门。尚未去归。

　　△五时众欢喜。

　　说是语时十方无量(至)闻佛所说皆大欢喜。

　　言皆喜者。诸佛利他事毕故喜。大众得闻希有法故喜。而曰大喜者。果人此后无复余事。因位定知将来必得无上妙果。故皆大生欢喜。

　　△四弘经轨式六。初以苦行弘经。二以往来弘经。三以普门弘经。四以咒护弘经。五以转邪弘经。六以劝发弘经。

　　今初。

　　药王菩萨本事品第二十三

　　药王以下。不区区在读诵章句。始名弘经。何则。诸大士。久远弘经。妙观湛然。身口意等即人即法。此外毫无别法。名句文等即法即人。此外亦无有人。故宗镜云。色法华。受想行识皆法华。惟其人法双融。举一全收。故药王等。得以身轮之苦行。妙音得以身业之来往。观音得以普门圆照法界。直令火宅化作清凉。俾奉此芳规者。拂彼尘劳。出在不久第恐恋宅。诸魔宫殿被摧。妒汝出界。损彼眷属。佥来生扰。便成退屈。故劳药王勇施等诸大神王。同以密咒护持。令不得便。此固外难荡矣。复恐内障相仍。倘一念有差。便如庄严王。万善俱失。故古注引庄严之往缘。经说知识之极接。警令转邪。以扫意地之微细。此则内外俱寂。惟弘通之是务。方感普贤遥临。请问四法。令得是经。而结其局。齐赴道场。

　　今于芳规之初。先明苦行者。以娑婆国中。人多獘恶。设不先忘身见。了苦如幻。虽擅多行。未轻与议。是故首举。使有仿效。

　　△文四。初菩萨请问。二如来解说。三闻众护益。四古佛称善。

　　今初。

　　尔时宿王华菩萨(至)及此声闻众闻皆欢喜。

　　菩萨号宿王华者。宿乃星光所止之舍。宿中王。即月轮也。以能映夺众星之光。故以王称。华有结果之能。合显此菩萨。能如宿王。破众生长夜黑暗。更赐清凉之妙行为因。而感果法也。

　　药王昔名星光。因于尊者日藏前。闻说佛慧。以雪山上药。供养众僧。誓曰。愿我未来。能治众生身心两病。举世欢喜。故号药王。

　　今欲明药王本事。故假宿王华发问。问意谓。我闻药王。久持此经。游化娑婆。而不知以何身游。又此界中。我见最重。于毫末内。尚生贪着。而况于身。大士为摄此辈。自有无量对治妙行。荡彼执情。愿少解说。令诸闻者。猛发亡身为法之志。而以流通正法。为急务。

　　△二如来解说二。初说本事。二叹妙经。初中三。初本事。二结会。三劝修。初又二初事佛闻法。二得定修供。

　　今初。

　　尔时佛告宿王华菩萨(至)诸声闻众说法华经。

　　既无女人。应皆一变化生。一箭道者。须知。彼中依正。既总优于娑婆。何得以此校彼。乃以彼时之量。而校彼时之数耳。以喜见为当机者。则喜见亦如身子。皆由权入实之人也。

　　△二得定修供二。初得定。二修供。

　　今初。

　　是一切众生喜见菩萨(至)得现一切色身三昧。

　　上为当机说法。今令顿证三昧。论此大士。因地多从权小中。信根成熟。方蒙彼佛开显。入住证实。特缘经中。自具顿超妙旨。所以不立僧祇。止消万二之修习。即断现色不相应染。便登八地。护色自在。而得普现色身三昧。遂有内现外现。内外同时现之妙用。问。何以知大士。从权小来。答。以从闻经后始有所证。自与燃灯。因妙光说法。互相激扬者。不同也。

　　△二修供二。初现在供。二未来供。初二。初神力供。二燃身供。

　　今初。

　　得此三昧已心大欢喜(至)价直娑婆世界以供养佛。

　　由得生喜。溯源报恩。入定而雨者。由因断染于色法中。大得自在。故令所出花香。皆具实用。以为供养。二十四铢为一两。六铢乃一两中。四分之一也。

　　△二燃身供三。初然身。二佛叹。三供时。

　　今初。

　　作是供养已从三昧起(至)八十亿恒河沙世界。

　　不如身供者。由神力以身为所依。方有妙用。故以根本作供。乃名上报。未供之前。于千二百岁中。服香饮油者。以当下幻躯。未得即名法供。是以外藉服饮之缘。内运定慧之力。共相薰淘。令十二处。转为五分。否则不堪致敬。复又外以忍辱缠身。内以弘通立愿。乃从中道妙观。发智慧火。自然其身。故有妙光。照彻此彼恒沙国土。

　　薰陆香树。出大乘国。叶似棠梨。兜楼婆出鬼神国。此云香草。又云白茅香。毕力迦或云丁香。胶即白胶香也。

　　△二佛叹。

　　其中诸佛同时赞言(至)作是语已而各默然。

　　问。弘经轨式甚多。何今先用苦行。答。由上安乐行中。未暇言及故。苟不融会。终成别见。所以首举。良以。苦乐二行。敌体相违。故喜见于得三昧后。欲摄苦行。同名安乐。遂以然身之行。昭廓其式。否则弘通行海。何独乏此鸿波。思之。

　　精进言真者。缘喜见于然身时。内运妙观。观蕴界处。缘生如幻。人法俱空。苦乐双遣。当体即是实相。安住行处。惟进无退。念念流入萨婆若海。故佛赞曰。是真精进。殊非不达妙行无住者可比也。法言真供者。诸佛观彼正然身时。妙止湛然。于实际中。求觅能生此身颠倒之因。及现前之生灭。未来之退转。了不可得。三际平等。故究竟如虚空。故遂令生身。即同法身。能所烧相。与能所供相。悉皆寂然。即人即法。顿成法供。始蒙以真法供之赞。诚非国城妻子等供可及。最为尊上。赞已默然者。正纳受意也。

　　然烧一行。为小乘律所严禁者。为欲具足僧宝尊重之相故。又以未如大乘人。知法如幻故。彼具缚凡夫。正在苦中。能所未亡。奚能以苦为法界。当其烧时。渠且忍苦不遑。安能内运观想。而伸供养之诚。诸佛见之。正愍其愚妄。更何赞之有哉。是以制止。

　　△三供时。

　　其身火然千二百岁过是已后其身乃尽。

　　五叠六根。各各性具千二百功德。故历千二之久。以伸供养。

　　△二未来供六。初化生王家。二自说本事。三复觐本佛。四本佛付嘱。五奉命任持。六然臂供养。

　　今初。

　　一切众生喜见菩萨(至)结加趺坐忽然化生。

　　复来生于本国者。以上供之愿。犹未满故。正见然身之机。犹未成熟。得利益故。

　　△二自说本事。

　　即为其父而说偈言。

　　大王今当知(至)勤行大精进舍所爱之身。

　　经本六句。不得擅加后二句。

　　△三复觐本佛。

　　说是偈已而白父言(至)世尊犹故在世。

　　此供佛已。得陀罗尼。复闻多经。与前得三昧处。分明是两番闻经。两番得益事。若不尔者。直使然身法供。返成无益。故知此中。我先供佛已一句。言虽总指前生。而意则别。要叙出然身时。于观心中。感得闻经得益事。以示于人。亦如不轻临终。得虚空开口事相等。此则然身之功。庶不唐捐。惟智者详之。况初得之三昧。属色自在。今语言陀罗尼。似属心自在。居然有浅深之别。得解语言者。谓菩萨获大智慧。于大小乘一切道法。及世间种种语言文字。悉能通达。照了无碍。是为道法无碍。又云。善能宣说一切语言。于一字中。说一切字。了一切字。同于一字。甄迦罗。乃俱舍六十大数中之第十六。频婆罗第十八。阿閦婆第二十数也。或云。那由它是百万亿。甄迦罗是千千万亿。频婆罗是百千千万亿。阿閦婆是万千千万亿。犹故在世者。知能感之因。及应火之缘将尽。故发此问。

　　△四本佛付嘱。

　　尔时日月净明德佛(至)于夜后分入于涅槃。

　　以能化之佛法。及所化之依正。悉付与者。由喜见仗持经力。德位并臻于诸人之上。乃堪付嘱。托以大事。溥被未来。

　　△五奉命弘经。

　　尔时一切众生喜见菩萨(至)垂诸幡盖悬众宝铃。

　　应化之身。法应非灭现灭。正法眼清明人之所熟谙。而复示以悲恋者。欲令法会同生渴仰。深种善根意也。瞻部在海。居妙高之南。故云海此岸。多出旃檀。今积之为𧂐。𧂐是聚意。

　　△六然臂供养三。初供养益物。二两臂还复。三地动众喜。

　　今初。

　　尔时一切众生喜见菩萨(至)住现一切色身三昧。

　　诫一心念者。非一心。即不能缘一乘境。亦不能引三权同归一实。住色身三昧。非历七万之久。亦不能令念者之根。至成熟故。

　　△二两臂还复。

　　尔时诸菩萨天人(至)福德智慧淳厚所致。

　　心自在故。色逾自在。是故空尘。随乘愿力。集还两臂。由斯下十二字。乃释尊赞断辞也。

　　△三地动众喜。

　　当尔之时三千大千世界(至)一切人天得未曾有。

　　△二结会。

　　佛告宿王华菩萨(至)百千万亿那由它数。

　　△三劝修。

　　宿王华若有发心(至)诸珍宝物而供养者。

　　贪爱重者。拔一毛利天下。尚且不为。而况以身作供。夫欲作此供者。必须真知妙法难逢。多生罕遇。身受为招苦之本。顷归无常。方可作此舍身微因。而求常乐之果。

　　△二叹妙经二。初叹全经。二叹本品。初中三。初能持人胜。二所持法胜。三例示多福。

　　今初。

　　若复有人以七宝(至)一四句偈其福最多。

　　广多七宝。非寻常物。四皆圣者。非寻常人。能供所供。可名极尊极贵。而所得福。不及持一偈转胜者。以财不及法也。盖法是圣师。能生能养。能成能荣故。今以人能弘道故。先叹人胜。

　　△二所持法胜二。初显体。二显用。

　　今初。

　　宿王华譬如一切(至)亦复如是诸经中王。

　　此下十番约喻。用显此经体胜。初约大海。谓川流江河。并皆浅小。不及海之深大。如此妙经。校诸大乘。不惟破小。且能深彻底蕴。横该俗谛。不违实相。二约须弥。谓土黑诸山。体皆卑微。故令须弥在上。如余诸经诠理。多含未伸。今则一极唱高。迥出众典之上。

　　三约月天。谓星光虽众。惟被一月夺彩显照。今校诸经所演。不止掩蔽权理。又能彰硕孤照。

　　四约日天。谓大明丽天。诸暗尽破。能依此经作观者。校依余经所发实智。不惟消烁我法重昏。即生相积闇。亦并破矣。

　　五约轮王。谓诸国王。纵王群黎。不得称圣。惟转轮王。福相齐具。方堪称仰。如诸大乘。虽名说实。实体不足。今则纯谈实相。妙理圆满。而为众典之所尊重。

　　六约帝释。谓地居诸天。虽名天子。仍被帝释所辖。如诸权乘。虽名为大。仍为此经一实所统。

　　七约梵王。谓俗呼梵王。是众生父。此经亦然。能生实智。为诸二乘。及发心者之父。

　　八约辟支。谓诸声闻。皆藉修断证果。惟有辟支。无师自悟。彼果中所说。及因位所说。未如此经。不假方便。但说无上者。逊揖居次。能持亦胜者。以所乘乘胜故。

　　九约菩萨。谓二乘圣。未若菩萨二利兼优。校诸教中。未如今经。不但开近。复能显远。

　　十约法王。谓佛尊称诸法中王。如此妙经。于破小显大法门。及带权说实。带实明权。𠩋权赞实等法门中。若废若立。若开若显。若会若归。俱得自在。故得称为诸经中王。此上十节。以从下至上。从夜至昼。从地至天。从凡至圣。从因至果。五对十只。居然有次。井井不紊。

　　△二显用。

　　宿王华此经能救(至)能解一切生死之缚。

　　先法次喻。初中一切众生。该尽九界。令离二死之苦。复满所愿。

　　如清下。更约喻以彰胜用。所以重重引喻者。正见胜用无穷处。又以无缘悲。不因有求拔苦。以同体慈。不负有感。即与其乐。一切苦。乃在二死果中。病痛即果上之报障。缚即能感果之惑业。

　　△三例示福多。

　　若人得闻此法华经(至)所得功德亦复无量。

　　实相妙法。本超乎数。以人法不二。故持之者。亦与之等。佛智难筹者。甚言其大也。

　　△二叹本品四。初通明闻者功德。二别举女人受持。三例明随喜赞善。四嘱累一品流通。

　　今初。

　　宿王华若有人(至)亦得无量无边功德。

　　持此一品。所得之福。便如全持者。以药王首用亡身法式。而扩安乐妙行。俾达苦乐一揆。导物之功甚鸿故也。

　　△二别举女人受持。

　　若有女人(至)成就如是功德智慧之力。

　　别举女子者。以爱不深。不生娑婆。情不重。不堕女身。今于如来座下。而服闻经法药。即得转染成净。身心两病皆除。更不复受女身。

　　若如下。复言后五百岁。以佛灭后。世逾下而障逾重。苟能于此受持。身虽女流。犹胜雄猛丈夫。以在烦恼大海。能翻身故。故能舍此极苦极秽之身土。而得极乐极净之依正。固因法行之精专。更见经功匹测不复下。谓昔在娑婆。全以贪嗔诸垢为力。今则不更为所恼。且令得通得忍。得无漏法性之六根。俾六根之妙用。过前所得之报。百千万倍。眼根既然。余岂不尔。言菩萨无与等者。私谓。此指一类持余经生净者言。非指旧住补出诸大士言也。

　　△三例明随喜赞善。

　　若有人闻是药王菩萨(至)所得功德如上所说。

　　身口皆香。得报于现世。乃转染之前相也。

　　△四嘱累一品流通。

　　是故宿王华以此药王菩萨(至)应当如是生恭敬心。

　　△三闻众获益。

　　说是药王菩萨(至)得解一切众生语言陀罗尼。

　　语言即是心声。诸大士虽得弘通法式。倘不先解语言。则不识彼病源所在。药将谁投。故因闻品之力。先得用药之诀。于游化时。自能契机契理矣。

　　△四古佛称善。

　　多宝如来于宝塔中(至)利益无量一切众生。

　　诸菩萨现前所得之益。及未来世所得之益。皆因一问而有。故感古佛连连赞善。

　　妙法莲华经科拾卷第六
卍新纂续藏经第 33 册 No. 0628 法华经科拾


　　妙法莲华经科拾卷第七

　　姚秦三藏法师　鸠摩罗什奉　诏译

　　西蜀沙门　佛闲勖𠁼大师　立科

　　门人　智一雪墩　拾遗

　　△二以往来持经。

　　妙音菩萨来往品第二十四

　　品末结云。说是妙音菩萨来往品时。四万二千天子。得无生忍等。则此菩萨。以身业往来之威仪。能令法会。于见闻时。得饶益处。便名持经法式。又于四种摄事中。示随类形同事身。名为持经。又前品以身轮之苦行持经。今则不但以身轮。现随类形。更以身业之来往。作流通无尽之轨范。品故次来。

　　△文二。初如来光照妙音。二妙音来往益物。初二初照国。二照身。

　　今初。

　　尔时释迦牟尼佛(至)白毫光明遍照其国。

　　大人相者。乃指大人所有福报。奇状炳着处。以名相也。菩萨本行经。佛为净饭王。略说相好云。佛生人间。示同人相故。说三十二相。胜诸天故。说八十种好。为诸菩萨。说八万四千诸妙相好佛实相好。我初成道于寂灭道场。为普贤贤首诸大菩萨。于杂华经中。已广分别等。俱舍论说。轮王虽有三十二相。而有三义。不及于佛。一处不正。二相不圆。三不明了。为菩萨说八万四千者。约果相明也。由因中断八万四千烦恼。成八万四千波罗蜜。获八万四千相好。今经指三十二相中肉髻者。乃即法报之化身。凡圣同见之佛相也。若校量者。善生经云。一切世间福。不及如来一毛功德。一切毛功德。不及一好功德。一切好不及一相。一切相不及白毫。白毫复不及无见顶相所有功德。非无上士。不能具故。名大人相。然无见顶。即是肉髻。故应持求见不能经初止放一光者。欲三乘人。舍诸方便。直乘一乘慧光。以为成佛真因。而终趋于无上智光妙果。兹欲显持经妙因。即彻无上果地。是以二光齐放。用表果因交彻之相。皆在妙音一种流通境内。

　　△二照身。

　　尔时一切净光庄严国中(至)释迦牟尼佛光照其身。

　　此下叙能流通者。乃可双被果因交彻之照。初明值多佛。是得二严之由。而悉一句。显慧深也。得妙下。显福广也。古谓。十六三昧。即法华三昧之异名。若果然者。何以结云得如是等百千三昧耶。明明体异用别。方各用名以召之。又若是一。何必枚举。况更有法华三昧名。亦杂于中耶。此下释名一本智度论百八三昧名下义释之。但此彼名字。略有参差。而必[甚*勺]于甚相符者取之。并不敢杂以臆见。如妙幢相三昧。似彼毕幢相三昧(因其必定微妙。方显尊胜)。谓菩萨住此三昧。则能决定持诸法幢。于诸三昧。最为尊胜。譬如大将得幢。表其尊大之相。故法华三昧。似彼摄诸法海三昧。谓菩萨住此三昧。则三乘法。皆摄入是三昧中。如一切众流。皆归于海故。净德三昧。似净妙华三昧。谓菩萨住此三昧。于诸三昧中。开功德华。以自庄严。如树华开树自庄严故。宿王戏三昧。似满月三昧。谓菩萨住是三昧。则净光具足。灭爱恚等火(自在灭障。即游戏意)。清凉功德。利益众生。譬如秋月圆满破暗。清凉可乐故。无缘三昧似无心三昧。谓菩萨住此三昧。则心心数法。悉皆不行。智印三昧似宝印三昧。谓菩萨住此三昧。于一切三昧。悉能印证。然诸宝中。法宝为最。今世后世。乃至涅槃。能为利益。解一切众生语言三昧。似入辨才三昧。谓菩萨住是三昧。则能辨说一切三昧。悉知众生语言次第。及经书名字等。集一切功德三昧。似集诸功德三昧。谓菩萨住此三昧。则能修集一切善根功德。初夜后夜。无有休息。譬如日月运行不停。清净三昧。似宝断三昧。谓菩萨住此三昧。则能断除一切三昧诸垢。如有真宝。能治诸宝令得洁净。禅通游戏三昧。似师子游戏三昧。谓菩萨住此三昧。于一切三昧中。出入迟速。皆得自在。于诸外道。强者破之。信者度之。如师子游戏时。而能制伏诸禽兽也。慧炬三昧。似然炬三昧。谓菩萨住此三昧。则能然慧炬。照明一切诸法。无错无著。如然炬夜行。不落险处。庄严王三昧。似大庄严三昧。谓菩萨住此三昧。则大庄严成就。见十方世界。以七宝花香。庄严佛处。而心无所著。净光明三昧。似净光三昧。谓菩萨住此三昧。于诸三昧。光明清净。诸烦恼垢。皆不可得。净藏三昧。似无尽三昧。谓菩萨住此三昧。能灭诸法无常等相。即入不生不灭真实之理(灭诸相净也。入真实理藏也)。不共三昧。似妙行三昧。谓菩萨住此三昧。不见诸三昧有二相。即是毕竟空相应三昧。一切戏论。皆不能破。日旋三昧似无住处三昧。谓菩萨住此三昧。不见诸法有住处可得。释迦下一句。正明被照。问。何以照人照国。皆云果因交彻耶。答。白毫内具现世尊修因之相者。示因分可见也。肉髻是无见顶。显果分不可见。今并照于依正者。乃事理无碍门中。照明因果交彻之相。令弘通人。发大勇猛。谓能持者。即得坐道场也。

　　△二妙音来往普益三。初发来供讯。二大众获益。三还归本国。初六。初辞佛现相。二承命发来。三供养问讯。四求见多宝。五昔修功德。六现住三昧。

　　今初。

　　即白净华宿王智佛言(至)甄叔迦宝以为其台。

　　辞佛并求见文殊者。先迪随往者之景仰也。又彼佛诫以莫轻者。亦寄妙音。申饬随往者也。何则妙音乃法身大士。虽知尘刹圆融。隐显自在。第恐未了缘生如幻。法无定性辈。以彼最尊严之依正。忽见极卑劣之。佛土能不妄生二解。何以蹈此净秽一如。小大无碍。平等之域。而聆平等大慧之法故。寄能将预诫所将也。

　　妙音下。领旨也。我之往彼。皆是如来道力所加。神通所使。福慧所严。安敢复生高下之心。于是下。示将发来之轨式。先令此土见瑞生疑。大启渴仰。以作受益之本。

　　阎浮檀金。阎浮树名。生于河边提上。故曰阎浮提。言金者。由此树果汁入河。染石成金。其色赤黄。兼带紫𦦨。校人间金。胜千百倍。甄叔迦云赤色宝。西国有甄叔迦树。其花色赤。形大如掌。宝色似之。故名。慈恩云。状如延圭。似赤琉璃。

　　△二承命发来四。初决现相疑。二文殊求见。三多宝为现。四正为发来。

　　今初。

　　尔时文师利法王子(至)亦欲供养听法华经。

　　△二文殊求见。

　　文殊师利白佛言(至)彼菩萨来令我得见。

　　等觉大士。尚欲求见。余人能不大生渴仰。此亦文殊善弘经处。与前求见。文殊意虽等。而皆各益己众也。

　　△三多宝为现。

　　尔时释迦牟尼佛(至)文殊师利法王子欲见汝身。

　　释尊以现相之功。推归多宝。不独见其谦光可掬。逾深法会之愿乐矣。

　　△四正为发来。

　　于时妙音菩萨(至)而来诣此娑婆世界耆阇崛山。

　　法身大士。尚能以一身。充满法界。全无来往之迹。今从彼至此。而有存没者。正应以身业之来往威仪得度者。于现威仪处。即名弘经也。又所经诸国。既皆现瑞。则于得见菩萨时。谅不虚度矣。古引天竺。有青莲华。其叶修广。青白分明。有似于眼。前云目如等。那罗延。涅槃疏翻金刚。晋言钩锁。或云坚固。或云力士。

　　△三供养问讯。

　　到已下七宝台(至)安隐少恼堪忍久住不。

　　妙音以四万之巨身。礼丈六之微躯犹云头面顶礼。奉上璎珞。总不见其迫迮者。正拂小大之迹。而显法无定性之实德。东坡云。丈六金身不为大。方寸千佛夫岂小。亦能作此平等之见。如来现身人中。示同人法故。有九恼十缘。皆以善巧方便。令诸众生。知善恶业因。必有苦乐果报。故此彼相见时。所有礼仪。法应如是。若论如来。已离一切障碍。成就无量诸胜功德。安有如是业报之实。然非已融隐显一致者。亦不能作此问。

　　△四求见多宝。

　　世尊我今欲见多宝佛身(至)故来至此。

　　释尊虽还灵鹫。多宝仍在虚空。非承佛加。何能辑见高远。是以求也。

　　尔时下。释尊为通。

　　时多下。多宝敬顺所请。即于塔内赞善而答。便可名见。古谓。溪山各别。云月是同。固自可通。但或者谓。何以闭户之。答。便算得见。今则据经。直为剖示法华功力叵测。但能持者。无问地前地上。悉得六根清净圆融。而器世间。亦随超越。以同一缘起故。是以于一根内。即具六根之用耳。独非眼乎。声尘独非色乎。正不必在色见声闻上。作理会也。思之。

　　△五昔修功德三。初引昔。二结会。三指广。

　　今初。

　　尔时华德菩萨(至)今生净华宿王智佛国有是神力。

　　初问功德。二问神力。昔奉伎乐宝钵。今于华报上。故令天乐自鸣。法器恒随。虽是等流果报。亦无作妙德之所使也。

　　△二结会。

　　华德于汝意云何(至)今此妙音菩萨摩诃萨是。

　　△三指广。

　　华德是妙音菩萨(至)百千万亿那由它佛。

　　此上总以所植德本。答初问也。

　　△六现住三昧二。初举三昧用。二释三昧名。

　　今初。

　　华德汝但见妙音菩萨(至)智慧之力其事如是。

　　此下明三昧用。即是答神力。而有两节。初明于娑婆内。现六凡身弘经。但言救济者。由彼正在沉沦受苦。尚且不暇。何由能解佛之智慧。下明内德充。而外用足。故于神智。皆无所损。以随类形随类音。随其所欲。而接以随类法门。故曰各得所知。

　　于十方下。约现四圣身弘经。然初文。明于娑婆现六凡。今于十方。明现四圣。皆行文之巧。此彼界内未尝不互现也。统而言之。所现之身。固有种种。而弘通之教。则维一法华。又须知。未尝不先以一法。作种种说。然后摄种种。还归于一。

　　△二释三昧名。

　　尔时华德菩萨白佛言(至)能如是饶益无量众生。

　　古注谓。三昧与陀罗尼。体一而用异。若准起信。云八地得三种世间自在色性。随心无有隔碍。九地善知众生十种稠林。得四十种无碍辨。此约色心。分八九二地之优劣。又唯识谓。八地能任运。现金等诸相及土。九地得四无碍解。以析浅深。非无有异。

　　又须知。妙音所住三昧。虽亦名现一切色身。与被益者所得。应有不同。以妙音是等觉人。于诸三昧。已能深入无际。岂法会初得者。所能比。

　　△二大众获益。

　　说是妙音菩萨品时(至)亦得是三昧及陀罗尼。

　　此彼两土。皆获益者。原先见华瑞。已发胜解。不可引转。继以妙法印心。故得定慧双融。经文欲辨定慧体异故。于陀罗尼上。三昧之下。加一及言。

　　△三还归本国二。初复本佛命。二重结普益。

　　今初。

　　尔时妙音菩萨摩诃萨(至)得现一切色身三昧。

　　来往所经国内之众。于两番见闻瑞相时。岂无傍益。在文不显。昔我佛光照彼国。亦应有傍益。文亦不显。而意则不无。

　　△二重结普益。

　　说是妙音菩萨来往品时(至)得法华三昧。

　　诸天子见妙音。于所证妙圆体内。示来往相。说寂灭法。令见闻者。廓悟一切幻相。虽生非生。灭亦非灭。于实相无相。本来不动之旨。了了于心。故曰获无生忍。而华德又于妙音百千三昧中。见其能以一身现种种身。以一法作种种法。说调伏众生。待至善根成熟。复摄种种。还归于一揆。厥所由并不离法华三昧。一种妙用之内。于是摄权归实。不作二相。顿悟法华三昧矣。

　　△三普门持经。

　　观世音菩萨普门品第二十五

　　此继前品来者。缘妙音虽以来往威仪。及色身三昧。弘经此方。但事仅七支。何似观音。以如云如雷圆融无尽之三业。统太空。为一普应玄门。被正报。则上至圣贤。下及蜫虫。极乎中阴。于依报则地水火风。但有色有声可冯。悉是大士。解脱樊笼处。故于所被。总不分善之与恶。逆之与顺。能感与不能感者。齐万化于一致。皆不在普门设化之外。且如七难中。称名得无畏者。大士之口轮冥加也。二求中以礼拜得遂者。大士之身轮冥加也。三毒等中。以念敬得远离。又超胜多名者。大士之意轮冥加也。以此化法。宁不校。广于前故。次来也。又即此中。虽未现身说法。而令百千苦恼。同得无畏者。正约普门人。以显普门法故。不须于色于声。以人即法故。下三十二应。则又以普门法。显普门人。所以用及色声。以法即人故。而化被亦广于前。问。以何为普门法。答。权浅教中。则曰名无得物之功。物无当名之实。名之与实。互不相蒙。若夫今经。则实相观照与文字。虽三而一。举一即三。大士圣号。讵非般若乎。唯其即是般若。是故含弘广大。一多平等。此彼无碍。万德莹然。以见大士甚深行处。亦非一生所系。菩萨不能彻其底蕴。与言佛便周义。正等无异。此即普门法也。要知大士。以普门法。融入法界故。令有缘及无缘者。皆得离苦自然。而然有一自性观音。住无畏地。救度九界众生。

　　品名观世音普门者。乃以人法双题品名也。今先释人。次释法。人名观世音者。如楞严无畏章云。一者由我不自观音。以观观者。令苦众生。蒙我观其音声。即得解脱。故观音名。遍十方界。若今文则由苦恼众生。一心称名。菩萨观其音声。而得解脱。名观世音。窃谓。二经唱名虽同。而意则各有所重。楞严则谓。由我蒙我方得脱苦。重在能应上。名观世音。今文虽曰脱苦。似贵在一心称名上。而意实双取感应道交之旨。名观世音。则观是大士之能应。而世音乃众生之能感。感应合显。故曰观世音。

　　次释法者。谓普门。即是大士所证。实相般若之体与用。谓普即竖穷横遍之体。门即藉出入无碍义。以喻大士之显加冥加。皆从无作妙用流出。及众生之显感冥感。皆因投入无作妙用之内。始能脱苦。则普门二言。虽是体用一对。亦是法喻一双。九界众生。除此一门。别无岐路。证解脱道。故曰普门。

　　若更略释者。则观是大士。寂照双流。权实无碍之智。断惑证真。因此自利。拔苦与乐。因此利他。复由此观。绝伪离垢。含弘尽际。泯同爱畏。故下偈中。各从厥德。而立五观之名。以见大士弘通导利之广。故目曰观。世即器世间。众生世间。智正觉世间。此皆大士所化之境也。音即所被。亦即能感之机。而有二种。谓音声与心声也。若大士以同体慈。现三十二妙容。说十九尊教。而与其乐。是为显应冥感心声之机。若大士以同体悲。遍施无畏。而拔其苦。是为冥应显感称名之机也。究大士之妙应。如月在天。有水皆映。了无此彼。机纵无感。亦未尝舍。正犹杲日丽天。不为无目。而舍明照。是故异音殊感。皆能渐拔三乘权人。此能顿收。故合称曰观世音菩萨普门品。

　　△文三。初长文。二偈文。三结益。初二。初初番问答。二二番问答。初二。初问。次答。

　　今初。

　　尔时无尽意菩萨(至)以何因缘名观世音。

　　文有两番问答。初问人。次问法。初能问人。名无尽意者。华严十地品说。初欢喜地菩萨。发广大如法界之愿。以十无尽句。而得成就。若此十句有尽。我愿乃尽。以此十句无尽故。我之大愿。亦无有尽。十无尽者。谓众生界。无尽世界。虚空界。法界。涅槃界。佛出现界。如来智界。心所缘佛智所入境界。世间转法转智转无尽也。此菩萨于登地初。即缘此十以立名。故曰无尽意。将显普门法。而以无尽意发起者。正显能问所问。与普门法。同归于无尽也。

　　△次答三。初正答所问。二兼示礼念。三举他校胜。初二。初总示。二别示。

　　今初。

　　佛告无尽意菩萨(至)即时观其音声皆得解脱。

　　由大士与众生。同一悲仰。复由即人即法故。先约人显法。不用身面言说。即能拔苦。万亿机得解脱。总显应之普感之众也。然持名成感者。夫大难一作。卒然临头。其怆惶求救。心中自不暇论念心之理与事。今即以此现前一心。持名声中。便已总摄六根。尽该三业。进为能感之机。退为脱苦之本。使此将危之身。转作一心持名之念。由其念念相续。不被有苦。当前之心所间处。即是自性观音出现急难化为清风时也。汝问。以何因缘。名观世音。因缘虽广多。由应感得名。然有二意。一若约众生言。则以称名显感之音为因。而普门中。即以悲观冥应为缘。因缘相感。令其离苦。故名观世音。二若就菩萨言。则以普门观法为能救。因众生悲仰之世音为缘。亦是因缘和合。与拔苦处。名观世音。所以有如是之感应者。由真妄交彻。互相遍故。谓由真外无妄。是以观音心内之众生。凡有所感。其应知响。复由妄彻真源。即悲仰时。而众生心内之观音自然出现。为拔其苦。此于无畏中。略示名观音之因缘。下偈中。世尊就菩萨自所证法门释观曰。真观清净观等。于音则以梵音海潮音等意。释之。

　　△二别示二。初明七难。二结神力。

　　今初。

　　若有持是观世音菩萨名者(至)称其名故即得解脱。

　　此下但约楞严说。菩萨以断德神力。加被法界。自然而然。能令离苦。至无畏处。意以释之。不必深讲惑业等水火风。若另立观文。则教外别有观矣。何名依经作观。故亦可略。今初且约菩萨。以口轮被物言。所以能救火难者。以见觉属火。由菩萨以同体知见旋复力加之。故称名者。便不自焚。

　　二以闻觉属水。由菩萨以同体观听旋复力加之。故称名者。即不自溺。

　　三由灭妄断杀力加之故。罗叉鬼不能害。一人称名。余皆解脱者。由菩萨以同体大悲普熏法界。深入众生心海。是故得闻称名之声者。亦蒙解脱。毗沙门天王所辖。有二部鬼。一曰夜叉即捷疾鬼。二曰罗叉。即食人鬼。遍在诸处。即人所居处。亦并有之。以业力故。两不防碍。复于海外。另有一国。以为专居。

　　四由六根消复同于声听力加之。是故刀兵。无能损害同声听之六根。

　　五由菩萨以闻熏精明力加之。故痴暗之鬼。不敢正视。况能兴害。

　　六由菩萨音性圆消离诸尘妄力加之。以亡尘故。身相亦消。枷锁于何不脱。七由菩萨灭音圆闻遍生慈力力加之。故能令诸商人。坦步于冤贼险道。

　　△二结神力。

　　无尽意观世音菩萨摩诃萨威神之力巍巍如是。

　　巍巍如是四字。指出菩萨。从久远来。以大神力。充塞法界。遍拔众苦。意不仅于上之七事便已也。

　　△二兼示礼念二。初念敬益。二礼供益。

　　今初。

　　若有众生多于淫欲(至)是故众生常应心念。

　　标曰常念。结曰常应心念。正广上妙音。但用身轮摄化。今显观音。则加以意轮被物矣。又与前但以口轮被七难。意亦不同。多淫众生。由无始以欲习合尘。故为色劫。兹蒙菩萨。以熏闻离尘力加之。故得根境不偶。欲爱干枯。

　　嗔恚由对境违情而生。今缘菩萨。以根境圆融无对所对力加之。则不嗔矣愚痴由妄尘所蔽。无明所覆故多。兹缘菩萨以消尘旋明朗彻无碍力加之。故得离痴。结辞于威神力上。更加一大言者。见众生内惑。校外难为难除。非具广大神力。决不能却。

　　△二礼供益。

　　若有女人设欲求男(至)皆应受持观世音菩萨名号。

　　求男者。蒙菩萨以融形涉世。遍事诸佛。为法王子之德。遍中阴故。俾求者即得生男。又以承顺秘密领受无失之德。亦遍中阴。俾求者即得生女。故亦校妙音为广。结辞先结身轮之礼拜者。影彰上七难三毒二求。皆菩萨以三轮。应三业之感也。次更结劝持名者。正显普门之法身观照。皆不在文字般若之外。则持名一事。乃脱苦受乐。最捷径之法门也。

　　△三举他校胜。

　　无尽意若有人受持(至)无量无边福德之利。

　　持多名。与持一人名之福等者。由菩萨于娑婆界中。得真实圆通。为所修习。故得一多平等。

　　△二二番问答二。初问。次答。

　　今初。

　　无尽意菩萨白佛言(至)方便之力其事云何。

　　前答人名。由菩萨以三轮冥。应三业之感。即以普门法。而释得名之所以。此下约法显人。机纵无感。特缘大士用随体遍。如月在天。光亦随遍。故值冥伏之善。于胜解现圆时。即是心声冥感。水清月现之候。是故现身。而有三轮之显应。巧逗机宜。现身说法。而皆无私自成。以答此问。

　　△二答三。初应机游化。二举德劝供。三结显自在。

　　今初。

　　佛告无尽意菩萨(至)游诸国土度脱众生。

　　此下于每节中。皆用应以现身说法六字。以答三业之问。则应以二字。正大士意业。鉴冥感之方便也。所以能现身者。由大士与佛如来。同慈力故。身成妙应。入诸国土。第此经与首楞。所明之数与身。互有多少开合之异者。正见四八之说。非是究竟。必如下文。以种种形。游诸国土之结。方可尽类。今详所现之身。及所说法。应各有四句。谓一以一身应一机。二以一身应多机。三以多身应一机。四以多身应多机。则前三句约次第。而第四一句。约同时现也。其所说之法。亦应有四句。准上可知。今经所明。但有初之一句。余三句悉含于结文矣。要知文中所明之身。诚太仓之一粒也。今初且于佛身略示其概。十法界内。最尊特者。无逾佛身。故于六道中。非人天二处。不堪投足。又人与天。品异业殊。不啻恒沙。则所见之佛身。亦自胜劣多端。故经有摩象之喻。且如小教。初发心人。所见佛身。应劣于初向。初向渐次而上。至于四果所见。又劣于始矣。况后诸教。各有三贤十圣阶差。此一佛身。既有种种次上之分。余可类推矣。问且勿论大士之本。只如现今示迹。等觉位中。其所现身。果能亦被等觉否。答。亦被亦不被。不被者。鼓扬法化。同为利生。被者。大海不让细流。故世尊尚不舍贯针之微福。况其胜者乎。四圣中。略菩萨身。合缘独伦为一支弗身。及示声闻。则皆以内秘外现。以权引实也。下皆例此六凡中。初举梵王者。以彼有语言法。能统上冠下。为大千主。故帝释乃忉利主。又同梵王常随于佛。故皆首举。自在乃欲界主。大自在乃色界主。意明二界顶天之身。尚是所现。况所统摄天大将军统领鬼神毗沙门。为四王之尊。皆以胜现影劣现。以上率下。盖风行草偃意也。下亦准此。

　　王庶中。不言轮王等者。见小王身尚现。而况大者。此倒摄意也。长者如前明。具十德者。居士能以道自居者宰官上能辅弼。下能剖断者。婆罗门则以术数摄卫净行人也。

　　入道四众。皆奉佛戒人也。

　　现妇女身化被内阃也。

　　童男童女。乃保合太和。不丧天真。清节自居。不求侵暴者。

　　八部中非人句。应上至无色。下及三涂。在文含而未显。

　　执金刚者。梵语䟦阇罗波腻䟦阇罗云金刚。波腻云手。即手执金刚杵。誓作千佛护法神也。

　　结能化身曰。以种种形。所化之境。曰诸国土。总显广多难思也。能化之身。上已略明。若所化之土。如会玄引大菩萨藏经。说虚空中刹土。多于大千世界微尘。但由业行不同。故不相阂。又况土体染净相尽。本来自在。能令见者。若四圣。则即一土。而见四土。若六凡。亦于一境。各别知见。并不在普门摄化之外。

　　△二举德劝供四。初承前劝供。二奉命供养。三不受劝受。四回向胜田。

　　今初。

　　是故汝等应当一心(至)皆号之为施无畏者。

　　初句正劝供。是观下。出劝供意。是故下。由前约普门法。寻声㧞苦。准首楞说。则观音名。是古佛所授。故观音名。遍十方界。此下复约普门法。于此界中。专济急难。故诸众生。以能施无畏之名加之。叹美其德故。施无畏者之称。又独擅于娑婆矣。

　　△二奉命供养。

　　无尽意菩萨白佛言(至)受此法施珍宝璎珞。

　　以璎珞之财供。名法施者。原从无尽中道妙慧之所生故。又当体即是实相故。

　　△三不受劝受。

　　时观世音菩萨(至)人非人等故受是璎珞。

　　不受者。意谓。汝既奉命作供。我未承旨焉。敢辄受。况有至尊在前。故却之。重白愍我等者。谓我为愍众有施。仁须愍众有受。故佛亦以愍众为劝。究普门法中。了无舍受之相。而亦不碍相即无相。故不妨为物有受。

　　△四回向胜田。

　　即时观世音菩萨(至)一分奉多宝佛塔。

　　回诸妙因。同趣胜果。

　　△三结显自在。

　　无尽意观世音菩萨(至)游于娑婆世界。

　　△二偈文二。初赞问。二偈答。

　　今初。

　　尔时无尽意菩萨以偈问曰。

　　世尊妙相具我今重问彼佛子何因缘名为观世音。

　　重问二字。即双含上问名问游意等。欲起下文。故首问缘。

　　△二偈答二。初经家叙。二如来答。

　　今初。

　　具足妙相尊偈答无尽意。

　　相具由于德足故。叹相即是美德。此经家缉缀语也。

　　△二如来答二。初总前二答。二结劝礼念。初二初总示行愿。二就机别显。

　　今初。

　　汝听观音行(至)心念不空过能灭诸有苦。

　　行愿各有两重。谓善应是利他行。侍佛是自利行。愿即初发之四弘。及后历侍诸佛。续发之愿也。善应者。若洪钟之在架。小大之声。悉随其扣。而皆出自无心。普门之冥显二应如之。

　　△二就机别显二。初颂初答。二颂次答。

　　今初。

　　假使兴害意(至)念彼观音力应时得消散。

　　共十二颂。有重颂及孤起之别。在文自了。念彼之彼。似非此彼之对。盖大难临头。于求救时。止有切念圣号之一心。大士之悲。救即我之心口。更何有此彼之分。佛言念彼即脱苦者。乃述神速之应也。须弥峰金刚山。皆假设辞。显其高与坚。最易损害人处也。还着本人者。殆枯其恶念于未蒙也。古谓大士所以能遍救者。以一切依正。皆是大士妙色妙心。一切众生于圣色心。而自为难。其求救之感。亦即大士之三业。是故有感即应。又前云化及蜫虫者。即蚖蛇蝮蝎类也。

　　△二颂次答二。初承前正颂。二重叹悲智。

　　今初。

　　众生被困厄(至)生老病死苦以渐悉令灭。

　　初一颂承前结。显众生心被三毒所鼓。身被业缚所困。故致苦恼来逼。大士以烦恼即菩提之妙智。流出同体大悲。救自性之众生。具足下二颂。略答次问。其广被处自在。前文已具故。

　　△二重叹悲智二。初叹悲智体。二叹悲智用。

　　今初。

　　真观清净观广大智慧观悲观及慈观常愿常瞻仰。

　　上半叹智。下半叹悲。以此二是观心中。首出之德故。初中谓中道妙观。必从无妄真理流出。故曰真又以此智性非染法。故曰清净。本周法界。故曰广大。乃即三即一。普照三谛之观体也。下半显此观中。复具二种殊胜被物之恩德。是故众生。皆应恒常称名。而修瞻仰之行。

　　△二叹悲智用。

　　无垢清净光(至)念彼观音力众冤悉退散。

　　上颂是当体显德。此下则对物显用。故曰破暗除灾灭焰等。以显悲智之用。问。据叹体则智有三义。悲有二义。今用中智。复有无垢悲。有雷雨等义。何科唯云叹悲智耶。答。圣人万德。率以悲智为先。若以智为门论德。则一切皆智。余义如虚空以悲为门。亦然。诤讼一颂。转释烦恼焰也。谓世人事系公庭。身临战阵。心忧刑罚。命虑兵残。今昔冤仇。一时凑合。此正烦恼炽然。如烈𦦨处。尚可致感。而况于他。

　　△二结劝礼念二。初叹名劝念。二叹德劝礼。

　　今初。

　　妙音观世音(至)是故须常念念念勿生疑。

　　大士召德之名。应有无量佛。约五义为叹者。且令见一班也。然音是所观之境。由境智镕融。能所两亡。故即所观。以叹能观。而示唯心。俾知心境。但一如实相也。初叹妙者。谓由三观三谛。于一心一刹那中。遮照同时。不可思议。可称妙音。二由寻声拔苦。可称观世音。三由具足清白。可称梵音。四由应不失时。可称海潮音。五由高超九界故。曰胜彼世间音。又此五中。随举一法。即摄余四。及一切德。悉皆趣之。若众生以念为法界。则一切圣贤功德。莫不同趣。此外别无少法。何况此大士耶。苟能深信忍。可截断疑情。念念无间。何苦不脱。何乐不阶。但贵不生疑惑。故最后以一勿字。剪之戒之。

　　△二叹德劝礼。

　　观世音净圣(至)福聚海无量是故应顶礼。

　　圆灭诸染曰净。位极于茶曰圣。此约断德。受称也于苦下。约恩德被物也。如慈父母作依怙。如如意珠具一切功德。慈视大地。如怜一子。堕在苦处。要而言之。大士是福德聚。难仰其高。是智慧海。难测其深。故我以无妄之广长。劝诸众生。唯应志心顶礼。凡有所求。必获如意。

　　△三闻品获益二。初赞闻品者。二结发心益。

　　今初。

　　尔时持地菩萨(至)当知是人功德不少。

　　说竟持地出。为赞叹者。由普门持经。与持地行。两相等故。谓持地自毗舍如来所。得平心地后。观诸众生。若起若倒。并由心地摄持。与能趋普门者。固蒙摄入。即自背而投岐路者。亦在无缘大悲摄取之内。以向背起倒。同一致故。持地不赞普门人法。而专赞能闻者。正深于赞者也。由普法殊勋经耳。是以功德不少。

　　△二结发心益。

　　佛说是普门品时(至)阿耨多罗三藐三菩提心。

　　由闻最上教。悟最上理。故发最上心。效行此最上行。而证最上果法。此种妙心。自无有法与之相等。而能等者。是为终实悟真理。发菩提心人。而入初住者。

　　△四咒护持经。

　　陀罗尼品第二十六

　　陀罗此翻总持。谓总一切法持无量义也。又总持恶不起。善不失也。然有一字陀罗尼。多字及无字之别。曼拏曪中。以五种观法持咒。凡增益摄伏等事持之。莫不如意。又五种密部中。各有根本枝末之分。今咒自属本部所摄。观系降伏。字系多字。于五不翻中。即秘密不翻。四例中。即翻字不翻音例也。此由上明深位菩萨。始自亡身为法。终至普门示现。而流通之芳规已周。兹恐初心菩萨。身属常伦。才发真心。愿欲弘经。自令魔宫震裂。彼恋尘劳。安肯坐视。故伺其便。佥来生恼。倘不外仗神咒护持。善根微弱辈。不能不被其阻退。品故次来。

　　△文三。初持经功德。二神咒护持。三闻品获益。

　　今初。

　　尔时药王菩萨。即从座起(至)如说修行功德甚多。

　　△二神咒护持五。初药王咒护。二勇施咒护。三多闻咒护。四持国咒护。五罗叉咒护。初二。初说咒。二赞许。

　　今初。

　　尔时药王菩萨白佛言(至)则为侵毁是诸佛已。

　　咒字是华言。即咒禁。咒愿。祷祝义也。特以秘密不翻故。以此字往翻之。陀罗尼下。又系一咒字者。华梵兼举也。其明咒。神咒。真言。皆别称也。咒辞中有是鬼神王名。称其王名。则部落不敢为非。又有如军中密号。唱号相应。无所诃问。如不相应即执治。罪。又是诸佛密语。如索仙陀婆。余无能解。唯有智臣。能于一名之呼。以盐水器马。各奉其当。今于一咒。遍有威力。能令瘥病灭罪。生善入道。以是义故。存梵不翻。庶免偏废。与咒之与。通乎万世之下。会中一说。靡摄无遗。具弘通之行者。即在咒护之中。

　　咒中字。悉宜以本音读之。即四种翻译中。翻字不翻音之一也。又凡有切有反有音者。可依之。如逢本字。旁加一口字者。应以急口呼之。

　　△二赞许。

　　时释迦牟尼佛(至)于诸众生多所饶益。

　　△二勇施咒护。

　　尔时勇施菩萨白佛言(至)伺求其短无能得便。

　　富单那。此云臭饿鬼。能主热病。吉蔗此云所作。即起尸鬼人及夜叉。皆有此鬼。鸠盘茶此云瓮形。旧云冬瓜。以其阴藏。如冬瓜之大。行则置之肩上。坐则踞之。即魇魅鬼也。

　　即于佛前而说咒曰(至)则为侵毁是诸佛已。

　　△三毗沙门咒护。

　　尔时毗沙门天王护世者(至)说是陀罗尼。

　　毗沙门此云多闻。福德之名。闻四方故。主领夜叉罗刹。天竺以北方为首。次及东南西。故先举也。

　　即说咒曰(至)令百由旬内无诸衰患。

　　△四持国咒护。

　　尔时持国天王(至)拥护持法华经者。

　　梵语提头赖吒。此云持国。又翻安民。乃乾闼婆。及毗舍阇。二部之主领。为上升之元首。下界之初天也。

　　即说咒曰(至)则为侵毁是诸佛已。

　　△五罗刹女咒护二。初咒誓。二赞许。

　　今初。

　　尔时有罗刹女等(至)离诸衰患消众毒药。

　　毗陀罗赤色鬼。犍陀黄色鬼。乌摩勤伽乌色鬼。阿䟦摩罗青色鬼。阿梨树形似兰。枝若堕地。自然破为七分。杀父杀母破和合僧。为三逆罪。捣麻生虫压油过之尤者。以斗秤小大出入。欺盗之尤者。故震每铭其背。

　　△二赞许。

　　佛告诸罗叉女(至)应当拥护如是法师。

　　凡爱者必护。诸菩萨爱法必护法。护法必护人。诸佛为愍念众生。以陀罗尼。护诸菩萨。得以述而与之。鬼女最恶。能以咒护。亦即善持法华者也。

　　△三闻品获益。

　　说是陀罗尼品时。六万八千人得无生法忍。

　　△五转邪持经。

　　妙庄严王本事品第二十七

　　上以咒护。靖诸外难。魔绢已得隳裂。兹恐末世弘经者。境强智弱。识被情牵。若内弗蚤觉。外乏善导。一被所夺。无可哀救。故古注引庄严之往事。以示警。而经文全重。在得善友提𢹂上。始有转邪之功。经云。此二子。是我善知识。为欲发起宿世善根。饶益我故。来生我家。故以转邪。为本事。

　　△文二。初叙述本事。二闻品获益。初二。初正明本事。二结会赞叹。初三。初总叙相值。二转邪方便。三蒙转得益。

　　今初。

　　尔时佛告诸大众(至)及愍念众生故说是法华经。

　　初明化主劫国。彼佛下。双标能所二化。是二子下。标能化具德也。久修下。略示二严。檀等五句。释有大福德。般若一句。释有大智慧。方便一句。释有大神力。经欲具彰十度。以显正行。故于六度后。略标方便一度。以该余三。盖十度乃从六中。所开出者。如禅度中。有愿力智三。开出愿力二度。般若中。有道种智。及一切种智。如次开出方智二度。意明能化位在等觉。故作是说。以修三十七。为助道者。由正修十度时。亦复缘念四处。以除四倒。继以四勤。断恶生善。四种作意。令善满足。而蒙其芽。加以信等五法。增长善芽。令其成根。而增五力。始能破恶以七觉支。于中决择所修。各归厥派。速令入道。终以八种正道。统摄诸品。通至涅盘。今总论之。菩萨之道。以首悟实相为体。四无量为心。六度为用。道品为助。乃成佛果。而二子皆悉通达。又禅度中。已具摄一切三昧。而另列七种者。以于此七中。更臻其妙故。尔时下。明彼佛说法之所以也。欲引者。缘王曾闻此经。中被阻退。已历多时。今则恶缘当谢。善种将熟。故得感佛。作胜增上。令闻妙法。再发灵苗。故华严有食少金刚。毕究不销之喻。旨哉。又下经云。为欲发起宿世善根等。

　　△二转邪方便三。初二子白母。二母令往化。三奉命往化。

　　今初。

　　时净藏眼二子(至)而生此邪见家。

　　二子白往。乃助发缘也。

　　△二母令化父。

　　母告子言汝等(至)或听我等往至佛所。

　　△三奉命往化。

　　于是二子念其父故(至)令其父王心净信解。

　　诸外道。邪见充满。纵有至道在前。亦必不受。又以见地不明。重外轻内。故易被色声所舞。非睹神变。莫夺所好。况邪外神变。并属有漏。若见漏尽人。所现之希有。回视己能。何其眇劣。故为现通。令生渴仰。

　　此所现通。不必泥于十八瑜伽。自有十八神变。可该于此。

　　△三已转得益七。初父信欲往。二白母出家。三双白父母。四化功已着。五诣佛出家。六叹述二子。七赞佛自誓。

　　今初。

　　时父见子神力如是(至)欲见汝等师可共俱往。

　　叹未有者。见非邪外可匹也。因信其子故。并信其师。而求见也。

　　△二白母出家。

　　于是二子从空中下(至)所以者何佛难值故。

　　△三双白父母。

　　于是二子白父母言(至)诸佛难值时亦难遇。

　　二喻一明难逢。一明纵逢。难具正见。故古云。龟鱼之眼。两向不能正视。纵遇浮木。尤难见孔。故值佛人。非宿福慧深。而且厚者。不能了脱。

　　△四化功已着。

　　彼时妙庄严王后宫(至)令心信解好乐佛法。

　　法华三昧。能摄权归实。离诸恶趣三昧。能破二十五有。诸佛集三昧。则能常不离佛。三圣以妻子身。而摄化者。正先以欲钩牵意也。能信解不生好乐者。亦不能速至菩提。故双举也。

　　△五诣佛出家。

　　于是妙庄严王(至)后得一切净功德庄严三昧。

　　跏趺之佛。从供养净信之所生。台床天衣。皆受用应有之具。佛身言第一微妙者。以从第一真空之所流故。亦是色空交彻。相即无相。难思之身故。

　　时云雷下。佛令出家与记也。娑罗云坚固。谓能以道法。荫庇法界也。其王下。奉命出家。一遂二子所请。一续往昔本愿。三昧曰净功德者。以邪染荡除。而真静现前也。

　　△六叹述二子。

　　即升虚空高七多罗树(至)愍念邪见众生令住正见。

　　初王称叹二子之饶益。

　　尔时下。云雷如来。重为述成也。文中虽甚叹善知识。能大饶益。然非宿植善根者。恐不能遇。则宛转飘零。无可哀救。古引四僧结契。入山修道。以一人行乞佐助。而被恶缘所染事。即指为庄严王。足为后世藻鉴。则凡垂手入廛者。于逢增上境缘时。应观诸法如幻如梦。否则被境所转。成误堕矣。足知理观及善友。洵缺一不可也。

　　△七赞佛自誓。

　　妙庄严王即从虚空中下(至)说是语已礼佛而出。

　　初赞佛功德。频婆云相思。果色丹而润。

　　安隐快善。从能随教戒所行故。具无量功德庄严。作持也。

　　我从下。自誓不随心行等。止持也。又不随心行。则智行起矣。

　　△二结会赞叹。

　　佛告大众于意云何(至)诸天人民亦应礼拜。

　　初会通四人。古指光照庄严相为妙音固可。即于会中别有此一菩萨亦可。

　　是药下。重叹二菩萨者。以能善弘经故。

　　△二闻品获益。

　　佛说是妙庄严王本事品时(至)于诸法中得法眼净。

　　得法眼净者。以能决了豪华。如幻如翳。不被所蒙故。又若圆伏二障分别起。则得入住。成正定聚。若圆断二障分别起。则登菩萨极喜地。以经文浑涵。故作二释。

　　△六劝发持经。

　　普贤菩萨劝发品第二十八

　　此品远承药王等三圣。弘通法式。近踵明咒善友之力行者。可以乘此。按辔徐行。直至道场。无诸留难。是故普贤居殿。唯有劝进开发流通。用广妙行。故此品来。

　　经初毫瑞。圆现法界。迷悟之流。并不越乎一光之外。故智首文殊。法法皆从光中点出。次复援古拟宜发明。诸佛皆依一性。而演一乘。傍为助显。今佛使大会回忆。在昔全由根劣。以致解异。令其猛醒。乃以三周七喻。会归法华三昧。既蒙开显。而众行自此。可以契真。故感普贤来仪。最后劝发。而世尊更为述成四法。令得是经。所谓得者。即依教而获理行果也。是故此经以智创首。用行结束。正见非智无以照理。非行无以克果之大旨。则世尊为一类由小之大之机。所有本怀。悉是辅助扬化。引摄成根。进蒙记莂。了此大事。

　　△文三。初总叙来仪。二正陈劝发。三闻品获益。

　　今初。

　　尔时普贤菩萨(至)头面礼释迦牟尼佛右绕七匝。

　　无上佛果。非行莫阶。故以普贤。结成流通。自在是菩萨之德相。神通是菩萨之业用。力言显是即德相之业用也。威德与名闻合举者。显美实之宾。莫不相称也。其所与诸大士。皆具普贤道者。此经首尾。皆约东方言者。其义有二。一者东方。有启明之相。所以毫瑞始东用表。智轮若现。必先破群昏。是以文殊首出。以为众除疑应之。一由东是群动之首故。象驾东来用表。欲阶妙果者。必自行门始。慧行若发。则六度咸趣。始而以智照理。终而以行成智。克果佛国。云理智行为身。日月是也。所经历处。悉有瑞应者。同是无作妙德之所感生。各现等者。各以所得解脱。于随侍时而现。即名弘经。庶不空过。

　　△二正陈劝发三。初请受劝发。二正与劝发。三誓愿劝发。

　　今初。

　　白佛言世尊(至)云何能得是法华经。

　　首楞谓。此大士心闻。洞十方者。一约法身。依真而住。则十法界。并不外于心闻。若约报用。称体而周则无边刹海。不隔毛端。亦可谓之心闻。今曰遥闻者。以大士胜应在彼。赴感而来。故曰遥闻。若约菩萨之心闻。不但已闻能诠所诠。并闻此经广说之意。今复远来重问。云何能得者。意在愍念未法。共来听受略说。俾心要总持人。以便劝进自行。又复发起流通。

　　△二正与劝发。

　　佛告普贤菩萨(至)于如来灭后必得是经。

　　起信信成就发心。文与此相符。彼云。复次信成就发心者有三。一者直心。二者深心。三者大悲心。今初诸佛护念。即彼直心。但经约能护之人论。约所护之法。似有左右。谓若能受持佛所护经。则能正念真如。开佛知见。理观镕然。佛因护法。并护其人。华严谓。第八地圣人。始蒙佛护。今由经功殊胜。虽初心行人。亦得蒙护。则外护成矣。二植众德本。即彼深心。亦但经约能发行之心论。约心所护之行。而有左右。今谓众德。即善行所植之德本。即菩提心。以忘失菩提心。修诸功德。悉成魔业。以此心是上求下化之枢钮故。能植此者。则照理之内智成就。三入正定聚。论虽未列。而意必含摄。以信满行成。必入正定聚故。第二刹那。依定护慧。则自利之妙行成矣。四发救众生心。与彼大悲全同。则前三是劝进自利。第四为发起流通。如来巧说。以此四法。该尽正通。令此二分。分而不分。能得此者。二利逾广。是谓略说法华也。

　　△三誓愿劝发二。初愿护人。二愿护法。初五。初护持诵思惟。二护定期修习。三表神通威力。四示胜因近果。五劝一心修持。初三。初总示受持。二别示读诵。三别示思惟。

　　今初。

　　尔时普贤菩萨白佛言(至)诸恼人者皆不得便。

　　韦陀罗。云善妙主魇祷鬼也。

　　△二别示读诵。

　　是人若行若立读诵此经(至)亦为供养法华经故。

　　地藏十轮经。建立三种定业轮。今经与彼习诵业轮大同。彼谓习。诵大乘。初中后夜。精勤无怠。心不散乱。则能摧破一切惑业。今因读诵力。销磨翳障。法眼清明。故感普贤现身安慰。魔不得便。若约由闻乃能读诵。即是以闻所生慧。摧碾惑业也。即慧根中。中品之证相也。

　　△三别示思惟。

　　是人若坐思惟此经(至)得如是等陀罗尼。

　　坐则身在禅定。由于定中思惟。发生妙慧。销磨翳障。等感现身。教读生喜。虽亦与上中品相等。今由转复精进。乃更得三昧。及陀罗尼。应是慧根中。上品之证相也。空观是旋旋。幻色归真空也。假观是百千旋旋。一真空出种种幻色也。中观是法音方便。由色空无碍。始令法音方便。三一圆融。

　　△二护定期修习二。初现身说法。二与咒自护。

　　今初。

　　世尊若后世后五百岁(至)而为说法示教利喜。

　　前文两番现身。皆缘平日持诵所感。兹更以克期修习示者。欲显此经有日劫相倍。速证之神功也。故古人遵此立仪修忏。复约戒定慧三根。各分三品。以明九种证相。于此期内。若得一旋。则是终之初住。而劫超十千矣。况更进者。

　　△二与咒自护。

　　亦复与其陀罗尼咒(至)即于佛前而说咒曰。

　　陀罗尼咒者。由陀罗尼是依理所发。总持之妙慧。亦即所诠之理法。而咒是能诠之文句。能所合举。故曰陀罗尼咒。

　　阿檀地(一)檀陀婆地(至)辛阿毗吉利地帝(二十)

　　△三表神通威力。

　　世尊若有菩萨(至)皆是普贤威神之力。

　　普贤体遍用恒。称体起用。常加一切故。令未闻未持者。皆使闻持。

　　△四示胜因近果二。初举胜因。二示近果。

　　今初。

　　若有受持读诵正忆念(至)为诸如来手摩其头。

　　普贤为诸佛长子。能以慧行庄严三世诸佛故。一切贤圣。所修之行。皆从普贤得名。今来居殿者。欲显普贤即是弘通之人。其所有之行。亦即弘通之行言。当知是人者。乃大士提起行者。振惺法会。勿以恒伦等视。当知。此人即是普贤。以弘经之行。即普贤之行故。已曾于先佛所。深种善根。故于今生。乃能弘通。而为诸佛摩顶加被。

　　△二示近果二。初以书写况显。二正明近果。

　　今初。

　　若但书写是人命终(至)解其义趣如说修行。

　　但能书者。尚得感生忉利。况能受持等者。

　　△二正明近果。

　　若有人受持读诵(至)有如是等功德利益。

　　文点命终即往者。正指近果也。六种法师所修之行。自有优劣故。上文以书写居首。况出如说修行者。兹复先明能解义趣者。之近果。且住内院。不退位中。意指此行之远果。非取草时。其福不尽。

　　△五劝一心修持。

　　是故智者应当一心自书(至)正忆念如说修行。

　　△二愿护法二。初菩萨守护流布。二如来赞述功德。

　　今初。

　　世尊我今以神通力故(至)广令流布使不断绝。

　　△二如来赞述功德四。初赞护经。二护持名。三述殊胜。四示劝诫。

　　今初。

　　尔时释迦牟尼佛(至)而能作是神通之愿守护是经。

　　普贤全体。即是妙法故。以法流之用。而护法流之源。

　　△二护持名。

　　我当以神通力守护能受持普贤菩萨名者。

　　普贤道契佛心。名能召德故。持大士名者。得感佛护。

　　△三述殊胜三。初示人胜。二示因胜。三示果胜。

　　今初。

　　普贤若有受持读诵(至)为释迦牟尼佛衣之所覆。

　　文中五见当知句者。亦警惺现未得见此人者。令生渴仰也。意谓。此经于无量国中。乃至名字。不可得闻。何况得见受持。必宿世具大善根。始能弘通。当知。此人虽身生末世。若能弘此即法身之妙典。不独得见普贤。蒙其教读加护。则与生值佛世。亲见我身。亲从我口闻法。亲陈供养。亲蒙我赞善者。等无有异。又复当知。是人既有如是胜因。自能感我手摩其头。安慰其心。自能感我以衣覆护。不令魔便。而况于他。敢不共相守护。

　　△二示因胜。

　　如是之人不复贪着世乐(至)能修普贤之行。

　　初明不为外境所转者。以有直心正念实相法故。有福德培养力故。次明不为内惑所恼者。以智强故。与无贪等善根相应故。嫉妒被无嗔所治故。诸慢缺染慧无依不起故。少欲即无贪故。

　　△三示果胜。

　　普贤若如来灭后(至)当坐天人大众中师子法座上。

　　受持等果。即当诣道场者。缘末法中。魔强法弱。多诸留难。此人能于烦恼大海中。以大信力。以大忍力。以大念力。高超诸衰。妙演一乘。是故感果。极胜极速。

　　△四示劝诫。

　　普贤若于后世(至)当起远迎当如敬佛。

　　不贪资生者。但患所以立也。况得随心所愿。次诫切勿轻毁等者。免招生现二报也。

　　△三闻品获益。

　　说是普贤劝发品时(至)诸菩萨具普贤道。

　　得百千旋者。终之初地。具普贤道。乃终教十地之后心也。但举初后者。欲该中八也。又但举圣位者。即该三贤矣。佛世法会。于一座内。一闻圣法。便可位登十地。正见妙法之难思。

　　△三总结流通。

　　佛说是经时(至)受持佛语作礼而去。

　　闻经竟。先得欢喜益者。即未来世诸佛也。

　　妙法莲华经科拾卷第七(终)

　　No. 628-A 跋

　　圣教东传。像法始着。其缘弘演。而受益者。遍海内矣。金陵自六朝来。名蓝栉比。义学繁兴。如我高祖雪浪大师。绍天界无极老人之统。承贤首二十三世之系。阐扬法道。续佛慧命。次有一雨蕴璞碧空月潭诸曾祖辈。继出之后。始逢普德勖𠁼祖翁。御大愿轮。力弘教乘。而贤首一宗。一时海内。同仰中兴之光。受业者。指不胜屈。惟上乘大师及门。最后亲炙。未久而能韬光敛晦。研究至赜。翻贝叶于螺髻。校藏目于半壑。不避寒暄。几忘寝食。祖翁迁化。诸同人互相继席。沿至于师。则补故增新。凡常住未完之事。莫不竭力举行。沥沥心血。自非如说而行者。何以及此。(德)昔慕江南慈恩一宗。于丙辰岁。负笈次哲大师之门。时师开讲鸡鸣。学众济济。振厥祖风。爰问南邨张居士曰。勖大师乃三学该练。可谓贤首再起。得其传者。论学之长多推次公。经诠之首。则有云雪二公。而雪公既通内典。复擅风雅。先后护法。如陈侍御涉江罗银台继峰。咸相交契。讨论内典(德)自庚申归吴门。株守一隅。每思我宗先辈。无经不注。即使法华叠出。胡弗一祖本宗旨趣。致令四依无所适从。殊可浩叹。今甲申秋八月初夜。梦海日高升。宝筏得济。晨钟甫撞。大师忽怀香见访。诚为希有之征。而获难遘之想也。师示稿命校阅。(德)惟法华一经。于一代教中。能括如来用权调摄之本致。最为难信难解。昔普德祖翁。讲是经。曾抚卷三叹。创立科文。罗判七轴。钩玄索隐。一洗陈习。而师则缵述其旨。驳近代之淆讹。决千古之疑案。俾贤上一源滴滴真乳。如注甘露于中天。架指南于岐路。无片言只字。出自胸臆。题曰拾遗。盖有以也。科判悬谈各一卷。疏八卷。读是疏者。当原先佛久默之本怀。出前贤未发之底蕴。庶不负普德二世之婆心云耳。

　　古吴永定后学海印了德合十拜题
