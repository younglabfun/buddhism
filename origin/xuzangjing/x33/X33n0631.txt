卍新纂续藏经第 33 册 No. 0631 法华经指掌疏


　　No. 631

　　法华指掌疏卷一之上

　　贤宗后学　通理　述

　　嗣法门人　明远　较字

　　△九总释名题(名以显实。题以标宗。故于未解经前而总释之。谓总释全经之义于名题也。又名谓能译人名。题谓所译经题。今并释之。故云总释)二。一经题。二译人。初。

　　妙法莲华经。

　　上二字。直显法义。妙者。当体得名。非对粗言妙。若对粗言妙。则妙有分限。非圆妙故。又妙者。本来自妙。非先粗后妙。若先粗后妙。则妙有始终。非常妙故。释义。则甚深无量。难解难入曰妙。又惟佛与佛。乃能究竟曰妙。又声闻辟支。所不能知曰妙。经云。止止不须说。我法妙难思。故题中以妙字冠法。法即今经。以实相为体。以轨持为用。实相为体者。以七轴雄文。皆如来自一乘实相中演出。一言一句。无非显示一乘实相。故为体也。轨持为用者。轨谓轨生物解。持谓任持自性。轨生物解者。谓一切众生。本具实相之体。但以昏于无明。闭于权宗。胜解不生。入证何由。佛以此法。开方便门。示真实相。俾众生借教观心。因指见月。是为轨生物解用也。任持自性者。谓一切众生。本性一乘佛性。第以根有利钝。惑有厚薄。乘裂为三。性流为五。佛以此经。开显会归。俾三乘同归一乘。五性还复一性。是为任持自性用也。然此上。释义虽就本经。法言犹滥诸会。故冠以妙字拣之。显诸会不得名妙也。若论此法。普收诸会。本不可拣。故前云非对粗言妙。今又云拣者。正以普收诸会。拣彼诸会不能普收。乃不得已而拣之。仍不违不拣义也。又此法称妙者。依经文略示四义。一权实相即故。经云。诸佛所得法。无量方便力。而为众生说。又云。我设是方便。令得入佛慧。上三句即实而权。下二句即权而实。以诸会多不能相即故。二本迹相通故。经云。我常住于此。以诸神通力。令颠倒众生。虽近而不见。又云。时我及众僧。俱出灵鹫山。我时语众生。常在此不灭。上四句本通于迹。下四句迹通于本。以诸会多不能相通故。三理事无碍故。经云。是法住法位。世间相常住(是法。指一乘实相。理也。法位。指诸法自位。事也。世间相。指有为法。事也。常住指无为法。理也)。上句理不碍事。下句事不碍理。以诸会多不能无碍故。四因果交彻故。经云。世尊于长夜。常愍见教化。令种无上愿。又云。我今无复疑。安住于佛道。方便为侍者。上三句因彻于果。下三句果彻于因。以诸会多不能交彻故。然此四义。总属理事无碍法界。至于放光现瑞。涌塔变土。地涌现神等。又属事事无碍。不可思议之境。即妙亦不可言。不得已强名曰妙也(问。儒教圣人。惟以中庸之道示人。犹曰民鲜能久矣。今经题首言妙。岂不动人惊骇。阻人胜进乎。答。妙之一字。正为起人羡慕。激人进修耳。果能直下承当。蓦地回头。则妙法非远。原在日用动用中也)。莲华二字。借喻发明。古德有取青莲释者。有取白莲释者。有取香水海中蕊香幢释者。今据本经文义。当以优昙钵华释之。以此华乃与文义相应故。经云。如是妙法。诸佛如来时乃说之。此二句。与妙法二字相应。次云。如优昙华。时一现耳。此二句。与莲华二字相应。且此经文。是身子三请之后。如来开章之语。故知如是妙法。指一经之全体。优昙钵华。举一经之总喻。取斯释题。庸何议焉。若释义有二。一翻灵瑞。以此华不开则已。开则有佛出世。为圣灵之瑞故。般泥洹经云。阎浮提有尊树王。名优昙钵。有实无华。若有华者。必是金色。乃有佛出。以此名为灵瑞华也。亦云瑞应。以此华不现则已。现则有轮王出世。为圣王之兆故。施设论云。统赡部洲。有轮王路。广一逾缮那。无轮王时。海水所覆。若轮王出。海水减一逾缮那。此路皆现。优昙钵华。同时而生。以此名为瑞应华也。此二皆属义翻。若以色类翻者。当云金莲华。金色已见泥洹。欲知云何是莲华者。准诸经有四种莲华。一曰优钵罗(青色)。二曰拘勿头(黄色)。三曰钵头摩(赤色)。四曰芬陀利(白色)。今优昙钵。与优钵罗梵音相似。其不全同者。或即金色青色之异。取此为喻者。依本经。谓此华非时不现。必时至方现。喻此法非时不说。必时至方说故。准泥洹略开为三。一此华名尊树王。喻此法为诸经中王故。二此华有实无华。华必金色。喻此法纯谈果体。间说因行。行必契真故。三此华不开则已。开则必有佛出。喻此法不说则已。说则授记成佛故。准施设亦有三义。一此华出轮王路。喻此法惟佛乘方有故。二此华与路同现。喻闻此法者。即到佛地故。三此华惟供轮王游观。喻此法惟供法王受用故。此上七义。皆总喻全经。以妙法原属全经之名。莲华亦唯全经之喻。若经中之别义。临文自有别喻。兹不预焉(问。优昙既是莲华。题中何不存梵。经中何不易华。什师何不译为灵瑞。古德何不翻为莲华。疏序通经中。何亦注为方华即果。答。题不存梵者。示种类故。经不易华者。示尊重故。什师不译灵瑞者。以灵瑞之名。此方所无。置之题中。恐人不识为喻故。古德不翻莲华者。以虽是莲华。不同常途。约义而翻。欲人知其殊胜故。疏序通经。注为方华即果者。以彼不过略出义相。不暇详辩。姑且随顺常途解释。亦不欲尽废古释之意。至若名题关乎一经。可不辩哉。可不辩哉)。经字。结出诠体。梵语修多罗。此云契经。契谓上契诸佛之理。下契众生之机。经有多义。束之成四。一曰贯。谓贯穿所应知义。二曰摄。谓摄持所应度生。三曰常。谓三世不易。四曰法。谓十界同轨。今不言契者。以此方圣教。但称为经。顺此方故。又契字是用。经字是体。举体该用故。又妙法莲华。既属所诠。自具契合之用。不待言故。绝论此题。乃金口所宣。法喻为名。合能所。兼体用。该通别。贯虚实。故名妙法莲华经焉。经题竟(附释卷次)。卷第一(卷者对舒而言。谓舒之以便诵持。卷之以便供奉也。上古经书。多以轴为卷。今易制未易其名耳。第谓次第。一首数也。经凡七卷。以次第论。此卷居初。故云第一。后皆准知)。

　　△二译人。

　　姚秦三藏法师鸠摩罗什译

　　姚秦。标时。注见序文。三藏法师。显德。三藏谓经律论也。藏有二义。一者含藏义。谓经诠定学。律诠戒学。论诠慧学。各能含藏等流义故。二者出生义。谓经契一心。律轨三业。论拣邪正。各能出生等流用故。法师亦二。一自利。谓博通三藏圣法。奉为师承故。二利他。谓传演三藏圣法。师范人天故。鸠摩罗什。出名。华梵实录。俱见序文。译之一字。纪事。译谓翻译。考周礼。掌四方之语。各有其官。北曰译。南曰象。东曰寄。西曰鞮。今经西来。而云译者。以汉时北官。兼善西语。佛法初来。因称为译。后皆仍之。然译主承愿受嘱。为法忘躯。自弘始三年入长安。在逍遥园译诸经论。凡三百九十余卷。此经居内。洎十五年临终誓曰。吾所译诸经。果不谬佛意。当焚身之后。舌根不坏。后果如之。是知师舌。与诸佛出广长舌。赞叹此经无异。且是约义翻经。深契时机。此经流通不尽。译主惠泽无穷。因标经首。以示来学。总释名题竟。

　　△十别解文义三。一叙分。二正宗分。三流通分(此三分者。始于道安。证于亲光。盖以经无丰约。皆具乎此。依此科经。如首身足各有分齐。不相紊乱。故称弥天高判。今古通遵。乃诸经科判之所由始也)。初(叙者。叙一经之来源。彰说法之由致。于中有品题。有经文。品题云)。

　　妙法莲华经序品第一

　　先标经题。次出品题者。以品虽别以类聚。总属经摄故。又依经彰品。俾别行者知所属故。序与叙同。有三义。一叙列。列宾主依正之次第故。二叙述。述兴化起教之源由故。三叙引。引正宗应说之妙义故。品类也。谓一类相随之文。别为一聚。便受持也。准诸经品题。或如来自唱。或结集建立。或译人添足。今经药王天授二品。是如来自唱(以文有明言故)。其余俱未可定。若今品者。似属译人添足。以结集者但叙其事。未必即命其名故。第者节目之次。一者贯数之始。经凡二十八品。按节目次第。此品为始。故以第一标之。

　　△(经文分二)一六缘证信序二。一光发起序。初(六缘者。信闻时主处众也。阙一则大教不兴。故古德判为六种成就。云证信者。以宾主依正。能所分明。证是佛说。令人生信故。亦名通序。六种成就。诸经通有故。亦名经后序。以是说经之后。结集建立故。结集建立。有意有因。建立之因者。按龙胜论云。佛将入灭时。阿难悲哀。阿尼楼豆谓言。汝是持佛法人。当咨问后事。难曰。云何后事。豆言。汝问佛灭度后。我等以谁为师。依何而住。恶性比丘。云何调伏。结集法藏。经初当置何语。阿难承教。一一咨问。佛依问而答。我灭度后。汝等以戒为师。依四念处住。恶性比丘。默而摈之。一切经初。当置如是我闻等语。由是凡属佛经。皆置此语。无此语者。悉属伪造。建立之意。有三。一断疑。准智度论。佛灭度后。众请阿难登座。结集法藏。感身相好同佛。众起三疑。一疑世尊重起。二疑他方佛来。三疑阿难成佛。一唱此语。知是结集法藏。三疑顿断。二息诤。以阿难与众。德业颇齐。若不推尊从佛。恐兴诤论。一唱此语。显是授受有源。群诤自息。三异邪。以西域外道经初。置阿忧二字。阿翻为无。忧翻为有。意谓诸法虽多。不出有无。断常之见。大抵如是。今置此语。显是出世正法。拣异邪经)分二。一总明五缘。二别列听众。初。

　　如是我闻一时佛住王舍城耆阇崛山中。

　　如是。信成就。为顺此意。即作信顺之词。以信则言是事如是。不信则言不如是故。华严云。信为道元功德母。长养一切诸善法。故首叙之。又如是者。许可之词。佛地论云。结集时。诸菩萨咸共请言。如汝所闻。当如是说。传法菩萨。便许可言。如是当说。如我所闻(云云)。又如是者。指法之词。有能指所指之别。能指即结集之人。所指即结集之法。结集之人有二。如纂灵记云。摩诃衍藏。是文殊师利与阿难海。于铁围山间结集。所指之法。有事有理。事则能诠虚文。从此以后。直至作礼而去。皆如是之事。理则所诠实相。经云。是法不可示。言辞相寂灭。又云。是法住法位。世间相常住等。皆如是之理。若事若理。总属此法。故不别指。直言如是。若连下释之。是结集者。对众标唱之语。盖谓如是之法。我从佛闻也。我闻。闻成就。谓成就虽在信顺。临期实赖音闻。不有音闻。教体何立。故楞严云。此方真教体。清净在音闻。释义。则拣别宾主曰我。声来达耳曰闻。合论。则是结集者。自谓耳提面命。亲从佛闻。非私淑读古者比也。又从凡至圣。说有四我。一凡夫遍计。二外道宗计。三诸圣假我。四法身真我。今就文殊与阿难海。应属后二。以无遍计及邪计故。闻谓耳根发识。废别从总。故云我闻。若以今经圆义释之。我即生佛平等之我。闻谓一即一切之闻。经云。世尊甚希有。令我念过去。无量诸佛法。如今日所闻。一时。时成就。谓临期虽在音闻。说听全凭佳会。不有佳会。大法难弘。故古德云。世事合会。尚待昌期。大法弘宣。岂违佳运。释义。则一者始终究竟之谓。时者迁流转变之义。合论。则说无异座。听无异席。说听事毕。一期究竟。名为一时。又时乃不相应法。或否或泰。俱以时称。今云一者。拣非否也。以否则不能究竟。不得称一故。不云年月日者。以如来说法。通乎上下(谓天上人间也)。灭后结集。达于遐迩。年月日纪。难以对同。故总以一时该之。若就当经。则日没还照之时。教到机熟之时。经云。今正是其时。时为如实说等。佛。主成就。谓说法虽凭佳期。御众必推教主。不有教主。群机何归。故序云。灵岳降灵。非大圣无由开化。具足应云佛陀耶。此翻觉者。谓自觉。觉他。觉行圆满。又觉分能所。能觉之人。有通有别。通则十方三世。诸正遍知。别则高会教主。释迦牟尼。所觉之理。有浅有深。众生在缠名本觉。三乘出障名始觉。诸佛究竟名圆觉。即古德所谓平等大慧是也。若明佛身者。随机所见。差别不同。今依当经。应是三身圆融。无障碍法界之身。经云。深达罪福相。遍照于十方(自他受用)。微妙净法身(法性)。具相三十二(变化)。又云。我分身诸佛。在于十方。今应当集等(非一非多无障无碍)。住王舍等。处成就。谓御众虽推教主。际会必依宏方。欲彰妙诠。岂违玄境。故华严无碍。尚依七处标名。涅槃圆极。仍用双林表法。住即安住之义。佛本无住。亦为物示轨耳。城名王舍者。准大论。昔有驳足国王。与千王共立舍宅。筑城于山故。山名耆阇崛。此翻鹫峰。多鹫栖峰故。亦名鹫头。形如鹫头故。正名灵鹫。以先佛后佛。皆居此山。佛灭罗汉居之。法灭支佛居之。支佛灭鬼神居之。皆圣灵所居故。山城并叙者。互相依故。大成云。此城此山。众见不一。或见土木草石。或见众宝庄严。或见诸佛游行。本经亦云。于阿僧祇劫。常在灵鹫山。又云。大火所烧时。我此土安隐等。明知此山此城。非人间思议境矣。至若宝塔品中。三变净土。又即于此山此城。俨然涌出华藏界也。若中字者。不过的指佛在此处。不须玄解。总明五缘竟。

　　△二别列听众。此科即众成就。谓际会虽赖宏基。起教还须英才。若座无知音。说将谁听。故古德云。子期不遇。伯牙绝弦。于中分二。一分科别列。二叙仪总结。初三。一三乘交参。二八部该罗。三檀众俱至。初四。一详列无学。二略述有学。三总陈尼众。四广明菩萨。初三。一举类标数。二明位叹德。三指名总结。初。

　　与大比丘众万二千人俱。

　　上句举类。与犹共也。显闻非一己。大拣有学。显众是无学。又大有三义。一位尊。皆是罗汉。诸漏已尽故。二德隆。逮得己利。心得自在故。三望重。人天景仰。众所知识故。比丘名翻三义。一破恶。谓戒防形非。定除心乱。慧悟想虚。能破见思故。二怖魔。谓既破见思。将出三界。魔恐失党。惊怖不安故。三乞士。谓既称破恶。又名怖魔。当离邪命。乞食自济故。乞而称士者。以为成道业。应受此食也。亦云除馑。谓众生福薄。常受饥馑。比丘乞食。能生福力故。又比丘有二。一声闻比丘。二菩萨比丘。今据迹论。仍属声闻。但与向不同。如四子信解偈云。我等今者。真是声闻。以佛道声。令一切闻。盖名同而实异耳。众者和合之称。梵语僧伽。此云和合众。和合有二。一事和。谓戒。见。利。身。口。意。六事俱和故。二理合。谓同证择灭无为法故。若依今经。理合则实相平等。事和则万二同闻。文无和合者。不和非众。称众必和。不言。可知故。下句标数。万二千人。指现会受记之众。准正法华云。比丘一千二百。盖是但标常随。什师以最后极谈。无论云集常随。均蒙授记。俱宜详列。故为改译(问。上根受记。身子一人。中根受记。迦叶等四人。下根受记。楼那等一千二百。今云万二千人。指现会受记之众。何所凭耶。答。岂不闻法师品初。如来广记云。于佛前闻妙法华经一偈一句。乃至一念随喜者。皆与授记。据此。则三根受记之外。实繁有众矣)。俱。同也。谓同闻斯法。拣非私传暗授者比也。举类标数竟。

　　△二明位叹德二。一明位二叹德。初。

　　皆是阿罗汉诸漏已尽。

　　上句。约证明位。皆是者。位德相等。无别众之非也。阿罗汉。亦翻三义。一杀贼。即前破恶果也。言比丘以三无漏学。对破见思。如用兵捉贼。今则尽断。如贼已杀故。二不生。即前怖魔果也。言比丘将出三界。魔怖失党。今则永离。不复再生故。三应供。即前乞士果也。言比丘乞食资身。为成道业。今道已成。应受供养故。又此经罗汉。亦与向不同。如四子信解偈云。我等今者。真阿罗汉。于诸世间。天人魔梵。普于其中。应受供养。乃似同而实异也。下句。约断明位。诸漏有三。一欲漏。谓欲界烦恼。二有漏。即上二界烦恼。三无明漏。即三界无明。因此烦恼无明。漏落三界生死。从功能立名。已尽者。永绝生死之因。于三界中得解脱也。由此二句观之。则是众皆证断具足。当无学位矣。明位竟。

　　△二叹德。

　　无复烦恼逮得己利尽诸有结心得自在。

　　上二句。约证叹德。无复者。不复更有。烦恼者。界内见思。以界外尘沙。非声闻所断故。逮犹及。得犹证也。己利即小乘涅槃。以小乘涅槃。但自出生死。不能入廛垂手。起利他行故。然此乃释上是阿罗汉之义。正以无复烦恼。逮得己利。方入罗汉位矣。

　　下二句。约断叹德。尽谓自此永绝之义。诸有者。略曰三有。广曰二十五有。均于广略。则曰九有。以此中因果不亡。故名为有。即众生受轮处也。结之一字。若作诸有生因。便与上文烦恼相复。今解直指诸有为结。以能系缚众生。不得解脱故。若离合释之。当云诸有即结。持业释也。然诸有虽能系缚众生。实众生自相系缚。今此众住最后身。自此永绝。故云尽也。心之一字。随教各别。今约二乘。应指六识为心。以彼惟依六识三毒。立染净本故。自在者。解脱义。解脱有二。一谓断我执。证我空。解脱分段生死。名离妄解脱。二谓断法执。证法空。解脱变易生死。名一切解脱。今约二乘。应是离妄解脱。以未达法空。不能入廛垂手。虽曰尽诸有结。惟心自在也。然此乃释上诸漏已尽之义。正以尽诸有结。心得自在。方极漏尽果矣。明位叹德竟。

　　△三指名总结二。一指名别列。二结略显广。初。

　　其名曰阿若憍陈如(至)须菩提阿难罗睺罗。

　　首句总标。又指征之词。犹言其名为谁也。阿若下。别列。具云阿若多。此翻最初解。名也。以如来初转法轮。尊者先解故。楞严自陈云。佛问比丘。我初称解。如来印我。名阿若多。憍陈如。亦云憍陈那。亦云拘邻如。此翻火器。姓也。以先人事火命族。授记在后。列名居初者。为示权现意故。阿含云。我佛法中。宽仁博识。初受法味者。拘邻如为第一。摩诃迦叶。此云大龟氏。姓也。以先辈修道。感灵龟负图之瑞。遂命族焉。佛弟子中。同族最多。故拣以大。名毕钵罗。此云饮光。以身具光明。饮蔽余光故。楞严云。我于往劫。以紫金光。涂佛形像。自尔以来。身常圆满紫金光聚。阿含云。我佛法中。行十二头陀。难行苦行者。大迦叶为第一。优楼频螺。此云木瓜林。祷林而生故。亦云木瓜癃。胸前有癃。如木瓜故。伽耶。此云象头。山名也。依山住故。那提。此云福生。河名也。依河住故。此三迦叶。因于毗婆尸佛法中。共竖刹杆。故感今为弟兄。兄事火龙。为瓶沙王师。佛现十种神变度之。遂掷火具于水。率徒五百。归佛出家。伽耶那提。见水中漂下火具。视知其事。各率徒二百五十。诣佛得度。阿含云。我佛法中。将护四众。供给四事。令无所乏者。优楼频螺迦叶为第一。观了诸法。都无所著。善能教化者。伽耶迦叶为第一。心意寂然。降伏诸结。精进不退者。那提迦叶为第一。

　　舍利弗。具云舍利弗罗。此翻鹙鹭子。鹙鹭。母名也。其母眼目精明。如鹙鹭鸟故。尊者是其所生。故系以子。盖依母彰名也。亦云身子。其母身形端正故。尊者生身八岁。登论座辩胜群英。出家七日。通佛法果证无学。阿含云。我佛法中。智慧无穷。决了诸疑者。舍利弗为第一。

　　目犍连。此云采菽氏。姓也。因先辈居山。采菽豆而食。遂命族焉。名拘律陀。此云无节树。祷树而生故。今惟标姓。恐滥同族。故以大字拣之。尊者身游十方。得无挂碍。曾止耆婆之车。焚得胜之殿。摄调达而归正法。取释种以藏梵天。神通彰灼。难以备陈。阿含云。我佛法中。神通轻举飞到十方者。大目犍连为第一。迦旃延。此云剪剃。姓也。以先辈居山。与仙人剃发为姓。为拣同族。故冠以摩诃。名文饰。谓善饰文词。能议论故。阿含云。我佛法中。善分别义。敷演道教者。迦旃延为第一。阿㝹楼䭾。亦云阿那律陀。亦云阿尼楼豆。此云如意。因于弗沙佛时。以稗饭施辟支佛。果感九十一劫。生人天中。受如意乐。至今未尽故。亦云无贫。谓自尔以来。不受贫穷故。尊者乃白饭王子。初出家时。常乐睡眠。如来呵为畜生。啼泣自责。眉不交睫。七日七夜。遽失双目。如来示以乐见照明金刚三昧。由此不因肉眼。观见十方。精真洞然。如观掌果。阿含云。我佛法中。天眼彻视者。阿那律为第一。

　　劫宾那。此云房宿。初欲近佛。夜宿陶师之家。以草为座。佛欲度彼。化一老宿。入与同宿。尊者推草让之。因为说法。即证无学。以曾与如来同房共宿。故名房宿。又房宿星名。祷此生故。又胸如星房。从解得名。阿含云。我佛法中。善知星宿日月者。劫宾那为第一。

　　憍梵波提。此云牛呞。食后虚哨。如牛呞故。准楞严。以往昔轻弄沙门。生生世世。常感此报。佛恐世人不识。生谤招𠎝。敕令常居天上。不许久住人间。阿含云。乐在天上。不住人间者。憍梵波提为第一。

　　离婆多。此云假和合。智论云。尊者夜宿空亭。有一鬼携尸而至。又一鬼随来争之。各言我持来。共决于尊者。尊者据实答之。后鬼怒。拔尊者手足而食。前鬼取尸上手足补之。二鬼相食而去。天明自思。我身眼见鬼食。却又随我行住。逢人便问。是我身否。众僧知其时至。乃曰汝身假和。非己有也。尊者闻之。漏尽得道。此命名之由也。阿含云。坐禅入定。心不倒乱者。离婆多为第一。

　　毕陵伽婆蹉。此云余习。因往昔五百世为婆罗门。性多憍慢。今虽成道。余习未尽。每过恒河。便呼小婢断流。神虽为断。怀瞋白佛。佛令向神求忏。遂合掌向神曰。小婢莫瞋。大众皆笑。佛言。实无慢心。乃习气也。阿含云。我佛法中。树下苦坐。不避风雨者。毕陵伽婆蹉为第一。

　　薄拘罗。此云善容。色貌端正故。亦云重姓。因于毗婆尸佛法中。以诃梨勒果施病僧。今生婆罗门家。感五不死。一继母置火炉中不死。二置沸汤中不死。三推落水中不死。四大鱼吞之不死。五渔人获鱼。剖之不死。遂养为己子。其父闻争。共议两家为子。故名重姓。曾于无量劫来。持不杀戒。今生一百六十岁。无少病痛。阿含云。我佛法中。寿命极长。终不中夭。端庄不苟。常乐闲居者。薄拘罗为第一。

　　摩诃拘絺罗。此云大膝。因膝骨博大立名。尊者乃身子之舅。素辩胜姊。姊孕身子。则不能胜。知怀智人。寄辩母口。遂奋志游学南天。历十八年。读十八经。无暇剪爪。世称长爪梵志。洎归。闻身子出家。遂起慢心云。我甥八岁。声震五天。沙门何术。诱彼出家。及见佛负堕。亦随出家。阿含云。我佛法中。得四辩才。触问能答者。拘絺罗为第一。

　　难陀。此云善欢喜。牧牛子也。饭王俾十万出家。尊者称善欢喜。故以名焉。性极聪敏。音声绝伦。初入佛法。欣道第一。

　　孙陀罗难陀。佛之胞弟。为拣牧牛难陀。连妻为名也。妻名孙陀罗。此云好爱。性多爱欲故。亦云端正。身形端正故。尊者初出家时。心常散动。如来敕令观鼻端白。因此心开漏尽。成阿罗汉。楞严云。我以消息。息久发明。明圆灭漏。斯为第一。

　　富楼那弥多罗尼子。依父母彰名。父名富楼那。此云满愿。亦云满江。其祖祷江而生。得满其愿故。母名弥多罗尼。此云慈女。乐诵围陀典中。慈行篇故。具足应云。满江慈女之子。经疏从略。多以满慈子称之。阿含云。我佛法中。善能广说。分别义理者。满慈子为第一。

　　须菩提。此云空生。以初生时。其家库藏皆空故。次以父母惊异。库藏转现。故亦名善现。又以忽空忽现。卜之占者。占者言。既善且吉。故亦名善吉。常住无诤三昧。所修行业。以空为本。楞严云。佛问圆通。如我所证。诸相入非。非所非尽。旋法归无。斯为第一。

　　阿难。此云庆喜。斛饭王子。调达之弟也。佛成道日。尊者始生。时净饭王。既闻世尊成道。又闻斛饭生子。举国欣庆。故以名焉。昔与如来。同于空王佛所发心。如来常勤精进。早成正觉。尊者常乐多闻。护持法藏。阿含云。我佛法中。多闻广达。堪任奉持者。阿难为第一。

　　罗睺罗。此云覆障。佛之子也。以因中塞鼠穴六日。及不看婆罗门六日。报感处胎六年。为胎所覆。为宿因所障。故名覆障。本经佛自述云。罗睺罗密行。唯我能知之。故称尊者。密行第一。然此上所释。诸圣名目。不过略准古德。录出一二。其余过现事迹。诸注尚多。要知本地幽微。非心所测。况今经既属圆机。则一行即一切行。一德即一切德。乌可得而言诸。指名别列竟。

　　△二结略显广。

　　如是众所知识大阿罗汉等。

　　如是。即指上二十一人。以此二十一人。在人天大众之中。凡有闻名皆知。见面皆识。故云众所知识。又此二十一人。虽属罗汉。皆回小向大。故云大阿罗汉。又大阿罗汉。既拣定性。而众所知识。仍拣万二。言万二之众。虽皆大阿罗汉。未必皆为众所知识。今上所列。乃众所知识之大阿罗汉也。等者等其伴侣。主伴和合。共成万二之数(问。阿难罗睺。准授记俱在有学。今列无学众中。岂不与后相违。答。此有三义。一舍权从实故。准智论。阿难对迦叶云。我能有力。久可得道。为侍佛故。故留残结。本经亦云。方便为侍者。护持诸佛法。据此则阿难实德已证无学。为侍佛故。权住学地。今舍权从实。故列于此。罗睺准知。二为破权执故。以阿难罗睺。授记虽在有学。不过引进实行。曲示权仪。执权者即以实行目之。今为破权执。故列于此。三名同义别故。准信解品云。今得无漏。无上大果。又云。我等今者。真阿罗汉。据此则向称无学。对待非真。今称无学。乃真无学。而阿难罗睺。既已了知自心。本来是佛。是真无学。故列于此)。详列无学竟。

　　△二略述有学。

　　复有学无学二千人。

　　首二字。文虽局此。义通下科。言彼时灵山一会。不独万二同闻。乃复有学无学若干。尼众若干。菩萨摩诃萨等若干。正以见羽翼之多人也。学无学者。举有学类。以彼所证未极。所断未竟。研真断惑。始学无学人故。二千人者。标有学数。后文授学无学人记。即此众也。无明位叹德者。既属有学。无位可明。无德可叹故。无指名总结者。准后阿难罗睺。乃有学受记之首。为是权现。已列无学众中。其余或有或无。无足重轻。故不指名。无庸更结。然虽如是。论实德本无优劣。亦不过各据一途。以引偏好耳。幸勿执迹而昧本也。略述有学竟。

　　△三总陈尼众。

　　摩诃波阇波提(至)耶输陀罗比丘尼亦与眷属俱。

　　摩诃波阇波提。佛姨母也。此云大爱道。因初求出家。佛不许可。阿难代陈三请。佛敕能修八敬。方听出家(八敬者。一。百岁尼。应礼初夏比丘足。二。不得骂比丘。三。不得举比丘过。四。应从大僧求具戒。五。若犯僧残。应半月在二部僧中。行摩那埵行。六。应半月于大僧中。求教授人。七。不应在无比丘处夏安居。八。安居讫。当诣大僧中求自恣)。圣母为爱道故。堪忍奉行。故名焉。亦名憍昙弥。此云众主。为尼众之主故。比丘同前。尼翻为女。为别大僧故也。眷属六千。标所与之数。法性相亲曰眷。人事相制曰属。以六千尼众。智由圣母所生。身依圣母而住。论法性有相亲之谊。论人事有相制之义故。罗睺罗母。佛之妇也。名耶输陀罗。此云华色。有美色故。亦云名闻。有声誉故。亦者例上之词。谓耶输陀罗。因见波阇波提。主伴和合。同入高会。故亦与眷属俱也。不言数目者。非同尼主。眷属众多。无可表彰故。准后持品增记。即此科尼众之数。齐此以上。准常皆声闻众也。总陈尼众竟。

　　△四广明菩萨三。一举类标数。二明位叹德。三指名总结。初。

　　菩萨摩诃萨八万人。

　　上五字。举类。菩萨。半梵语也。具云菩提萨埵。此翻觉有情。有三义。一约自利。谓菩萨是能觉悟之有情。拣非凡夫不自觉故。二约利他。谓菩萨能觉悟法界有情。拣非二乘不觉他故。三约两利。谓菩萨上求佛觉。下化有情。拣非悲智偏用。堕二边故。摩诃萨。具云摩诃菩提萨埵。言向下所列诸圣。或带果行因。或一生补处。如观音文殊弥勒势至等。非地前诸位可比。故既称菩萨。又以摩诃萨拣之。以是菩萨中之大菩萨故。

　　八万人。标数。法师品初。因药王。告八万。即此众也(问。据今解声闻众中。暂尔云集。俱在标数之内。此菩萨众中。地涌云集等。何不标其数耶。答。此经正授声闻成佛之记。故暂尔云集者。亦须标之。若地涌云集等。不过承虚接响。助发玄化。如非经前预至。凡因事方来。及夫未终卷而去者。概不标其数也)。

　　△二明位叹德二。一明位。二叹德。初。

　　皆于阿耨多罗三藐(至)乐说辩才转不退转法轮。

　　首句。约自利明位。阿耨多罗。此云无上。法身德也。以法身竖穷三际。横遍十方。一切诸法无过上故。三藐。此云正等。正谓方正。等谓平等。解脱德也。以解脱不为烦恼所染。本自方正。不为生死所迁。本自平等故。三菩提。此云正觉。正拣偏邪。觉显明了。般若德也。以般若能觉了诸法性相真妄虚实。拣非凡小偏觉。及外道邪觉故。此是佛果三德。取以明位者。显圆教菩萨。因果该彻之义。不退转义。有浅有深。如位不退等。今就圆教。一位即一切位。一切位即一位。初发心时。即摄诸位。故不退也。若以向下列各诸圣言之。复开为二。一将证不退。如等觉补处之尊。二已证不退。如带果行因之圣。总言此中诸圣。虽有将证已证之别。究竟皆属不退。拣非六心堕落。尘劫声闻者比也。

　　皆得下。约利他明位。陀罗尼。此云总持。谓总一切法。持无量义故。准后文名有多种。今束为二。一有字。如陀罗尼品及普贤品。诸圣所说。二无字。只可智知。不可言辩。后云。是法不可示。言词相寂灭。即无字陀罗尼也。今对下文乐说辩才之句。应属无字。正以总持得于心。乐说形于口故。乐说辩才。四辩之一。四辩者。一法无碍辩。于一切法能演说故。二义无碍辩。于一切义能分析故。三词无碍辩。殊方异类。言词相通故。四乐说无碍辩。随情顺欲。乐说不倦故。此四辩才。后后能摄前前。前前不摄后后。今举后摄前。故但云乐说辩也。转谓传说。谓以己所得。传说于人故。不退法者。凡有所说。皆为一佛乘也。轮有摧辗运动二义。法能摧灭虚妄。运入真实。故借以喻之。又上明自利。则曰菩提不退。此明利他。则曰转不退轮。正谓菩萨。得是道以处己。运是道以利人。拣非欲速出三界。自求涅槃者比也。由此科之义观之。则八万菩萨。皆自证不退。而入法王位矣。明位竟。

　　△二叹德。

　　供养无量百千诸佛(至)能度无数百千众生。

　　前五句。约自利叹德。供养者。外修四事。内致一心。不达三轮体空。名事供养。如达体空。名理供养。今是理供养也。无量百千诸佛者。极显其所供佛多。所谓不于一佛二佛。三四五佛。而种善根也。植者。栽培之义。众德。即佛果万德。本犹根也。言菩萨既供多佛。必是万行交修。虽未即证万德。已培万德之根本矣。诸佛称叹者。或称其因深。或叹其果近。如今经显本授记之类是也。以慈修身者。借利物之行。成就己德。如今经授记之后。又复经劫行因之类是也。善入佛慧者。承上既曰以慈。必是不舍尘劳。既曰修身。必能成就佛慧。正以不舍尘劳而成就佛慧。乃不入而入。故名善入。若二乘之沉空趣寂。纵少有所得。俱堕偏枯。虽入亦不名善也。然此一节。乃释上菩提不退之义。正以供佛之多。植德之众。既为诸佛称叹。又能以慈修身。于诸佛慧。已称善入。方能任运修证。而至不退位矣。

　　通达下。约利他叹德。大智拣非权小。所谓一切种智是也。到彼岸者。凡事究竟之谓。不取生死此岸。涅槃彼岸之义。准正法华云。大智度无极。言菩萨既能通达大智。其智可谓究竟无极。故云到彼岸也。名称普闻者。大智充于中。声名扬于外故。无量世界。极言其闻之远也。能度众生者。大智充足。赴应者广。声名洋溢。受化者众故。无数百千。极言其度之广也。然此一节。乃释上转不退轮之义。正以通达大智。名称普闻。于诸众生。已能度脱。乃可转不退轮。而入法王位矣。明位叹德竟。

　　△三指名总结二。一指名别列。二结略显广。初。

　　其名曰文殊师利菩萨(至)宝积菩萨导师菩萨。

　　首句同上。别列中。文殊师利。亦云曼殊室利。此翻妙德。大经云。了了见佛性。犹如妙德等。亦翻妙吉祥。以初生时。有祥光满室之兆故。此菩萨用周三际。化满尘方。道成先劫。号龙种尊王。现证北方。称摩尼宝积。未来成佛。名曰普现。在因为八王师。在果为七佛祖。影向大化。示同菩萨。华严表根本智。今经为发起主。圆极妙理。非智莫解。故首标之。

　　观世音有二义。一约智悟。二约悲化。约智悟者。观即能闻根性。世音即所观声尘。以菩萨观声反闻。得入圆通故。约悲化者。观即悲心赴应。世音即称名机感。以菩萨悲心应机。寻声救苦故。常住普门三昧。圆现自在神通。已成正觉。过去号正法明佛。示居因门。现在为弥陀辅翼。当补佛处。未来名普光功德。用表慈门。流通玄化。故次标之。

　　得大势。即大势至也。思益经云。我投足之处。震动三千大千世界。及魔宫殿。故名大势至。悲华经宝藏佛言。由汝愿取大千世界。今当字汝为大势至。又此菩萨。以念佛三昧。摄念佛人。归于净土。不劳而化。故名大势至也。最上一乘。具大势力。方能进取。故特列其名。

　　常精进者。宝积经云。是菩萨为一众生。经无量劫。随逐不舍。犹不受化。无有一念弃舍之心。以身心精进。故名常精进。今列其名者。盖为引摄二乘。发度生心。立精进行也。

　　不休息者。思益经云。恒河沙劫为一日夜。三十日为月。十二月为岁。过百千万亿劫。得值一佛。如是值恒河沙佛。行诸梵行。修习功德。然后受记。心不休息。故名不休息。今列其名者。盖为䇿进疲劳。成就大志。自鄙先心也。

　　宝掌菩萨者。宝积经云。以何义故。名为宝掌。谓彼菩萨。于诸佛土化众生时。欲以右手。遍扪诸佛世界。即随所欲而得成办。从其手出佛法僧声。乃至慈悲喜舍之声。又大论云。宝掌菩萨。七宝从其手出。给施一切众生。又令欢喜。得至涅槃。故名宝掌。然此经甚深无量。非具智慧宝手者。不能扪其边际。因列其名以表之。

　　药王菩萨者。观经云。昔名星光。从尊者日藏边。闻说佛慧。以雪山上药。供养众僧。愿于未来。能治众生身心二病。举世欢喜。号为药王。过去为喜见身。当来号楼至佛。现为法师品中当机。用表普济。故列其名。

　　勇施菩萨者。为欲满足六波罗密。勤行布施。心无吝惜。乃至头目髓脑。身肉手足。施于乞者。亦不怯弱。今列其名者。以布施率万行之首。欲成佛果。惟此为要也。

　　宝月菩萨者。借喻为名。月以摩尼为体。丽中天而千江现影。喻菩萨以真如为身。朗性天而万类显形。今列其名者。以此经乃体用全彰。非若人不足与有为也。

　　月光菩萨者。月以清凉表定。光以照耀显慧。定慧具足。方契佛乘。故列其名。以为有志佛道者法。

　　满月菩萨者。自觉圣智圆满。如望夜月故。然此经唯佛与佛。乃能究尽。非圣智圆满者。无所由明。故列其名也。

　　大力菩萨者。以度生为己任。以至果为限期。任重道远。不退不屈。若斯人者。乃可续佛慧命。传佛声教。故特列其名。

　　无量力者。用周三际。化满十方。方际相涉而分量莫穷。化用交络而神力无限。此经之所以流通无尽者。端赖斯人。故列其名。以为弘经者法。

　　越三界者。居尘不染。处有不系。本为成就众生。旅泊三界。权作空华佛事。实欲净佛国土。不出一真。遍现游戏神通。如是之人。乃可津梁末法。流通圣典。故列其名。以为四依之准。

　　䟦陀婆罗。此云善守。谓善能守护众生。令不退转菩提心故。思益经云。若众生闻名者。毕竟得三菩提是也。亦云贤首。功高十地。德迈三贤。为众贤之首故。今列其名者。表斯经必邻极之人。乃堪传授也。

　　弥勒。具云弥帝利。亦云梅哩利耶。此翻慈氏。姓也。思益经云。若众生见者。即得慈心三昧。故称慈氏。名阿逸多。此翻无能胜。谓位登补处。除佛一人。余无能胜故。昔号求名。现居兜率。当作龙华主人。斯经前后两章。皆为发起。盖欲借此妙法。结三会度生之缘。故列其名。俾有志龙华者。于斯经宜尽心焉。

　　宝积菩萨者。什师注净名经云。积聚智慧宝。故名宝积。火宅喻后偈云。斯法华经。为深智说。故列其名。以为受道者勉。

　　导师菩萨者。入廛垂手。弘范三界。导愚迷之众。为天人之师故。思益经云。于邪道众生。生大悲心。令入正道。故名导师。然斯经贵在弘通。而弘通必依善友。故以导师之名。殿于众圣之后焉。此上所释。诸圣名目。或从因行。或从果德。或约智悟。或约悲化。亦不过略准古德。录出一二。要知无学声闻。尚非一德可局。况邻极菩萨。岂片善可罄哉。指名别列竟。

　　△二结略显广。

　　如是等菩萨摩诃萨八万人俱。

　　如是二字。指上列名诸圣。等统率也。菩萨摩诃萨。指所统之众。八万人。结主伴之数。言如是一十八众。所等菩萨。俱是摩诃萨。主伴和合。共有八万人也。又此中结词。与前无学科中稍异。前以等字在德号之下。故知能等者胜。所等者劣。今以等字在德号之上。故知能等所等。实无优劣。然法华一会。岂无新意及浅位者。但难枚其数耳。三乘交参竟。

　　△二八部该罗(虽有内应。必假外护。故于三乘之后。列八部焉)。分六。一天王天众。二龙王龙众。三紧那罗众。四乾闼婆众。五阿修罗众。六迦楼罗众。初。

　　尔时释提桓因与其眷属(至)眷属万二千天子俱。

　　尔时下。忉利天众。释提桓因。此云能主。即忉利天之主也。正量论云。因于迦叶佛法中为女人。发心建佛塔。有三十二人助成。女人为天主。三十二人为列辟。所谓三十三天是也。与其眷属。标所统部类。以天主既集。亲眷臣属。咸相随故。二万天子。明眷属数目。以子于天主。故皆以天子称之。

　　复有下。四王天众。古德云。明月天子。即月宫天子。普香天子。即星宿天子。紫微大帝。宝光天子。即日宫天子。此三天子。唯星宿天子。端居中天。统摄周天星象。分司照耀。余二天子。居须弥山腹。循环四洲。所谓三光照世是也。四大天王者。一名提头赖吒。此云持国。在须弥东面。居黄金埵。统乾闼婆富单那二部。二名毗留勒叉。此云增长。在须弥南面。居琉璃埵。统鸠槃茶薜荔多二部。三名毗留博叉。此云广目。在须弥西面。居白银埵。统毗阇舍毒龙二部。四名毗沙门。此云多闻。在须弥北面。居水晶埵。统夜叉罗刹二部。其所住处。当须弥腹。齐日月宫。各统二部鬼神。覆护世界。不令恼人。所谓护世四王是也。与其眷属等。总指三光天子。并四大天王。所统部类之数。

　　自在下。欲顶二天。自在天子。化乐天之主也。此天欲得五欲境时。变化自在。故以自在为名。大自在天子。他化天之主也。此天欲得五欲境时。余天为化。自在胜前。故以大自在为名。眷属三万者。欲界胜处。眷属亦多故(据欲界于忉利之上。化乐之下。更有夜摩兜率二天。今不具者。举上下以摄中故)。齐此以上。总属欲界天也。

　　娑婆下。色界天众。娑婆。此云堪忍。五浊八苦。堪能忍受。无求出意故。主者。取在上覆护之义。准教中一四天下。上覆初禅。则初禅为四天下主也。小千世界。上覆二禅。则二禅为小千界主也。中千世界。上覆三禅。则三禅为中千界主也。大千世界。上覆四禅。则四禅为大千界主也。据此则色界四禅。俱称界主。但所主有广狭不同。如家主。邑主。国主。天下主之类。梵之一字。仍属西语。此翻离欲。除下地击。上升色界故。王者。统摄梵众。于本天中得自在也。然既称界主。又称梵王者。为显所护之境。并明所居之位故。尸弃大梵者。初禅天王。此云顶髻。顶有螺髻故。光明大梵者。二禅天王。依正光明。胜于初禅故。等摄三四。译文巧耳。眷属万二千。即所统梵众之数。此上更有无色一界。会亦当有。但以无色可见。故不列也。准身子受记之后。庆赞回向之语。则此中诸天。皆寄位圣贤。影向大化。岂彼凡夫天。所可同日语哉。

　　△二龙王龙众。

　　有龙八王难陀龙王(至)各与若干百千眷属俱。

　　首句总标。

　　难陀下。别列。难陀。此云欢喜。䟦难陀。此云善欢喜。兄弟二龙。常护摩竭提国。风不鸣条。雨不破块。五谷丰登。善应人心。瓶沙王岁设大会赛之。百姓闻之。欢喜趋赴。故以名也。娑伽罗。此云咸海。因依香水海外。碱水海住故。和修吉。此云宝称。名闻尊重故。亦云多头。形现多头故。德叉迦。此云现毒。嘘气毒人故。亦云多舌。形现多舌故。阿那婆达多。亦云阿耨达。此翻无热恼。池名也。阿含云。雪山顶上。有阿耨达池。池中有五柱堂。龙住其中。即今龙王是也。摩那斯。此云大身。亦云大力。修罗与帝释战。排海水淹善见城。此龙萦身以遏海水。因得名焉。优钵罗。此云青莲华。池名也。龙依池住故。等者总该不尽之数。准请雨经。有八十四亿那由他龙王。今云集高会者。岂止于八。故以等字该之。

　　末句总结。准海龙王经。有光耀龙女。与二万海神。佛记当生无怒佛土。海龙王受决。当成无垢净佛。今经亦有八岁龙女。顿证南方。则此众深本。岂可测量也哉。

　　△三紧那罗众。

　　有四紧那罗王(至)各与若干百千眷属俱。

　　首句总标。紧那罗。帝释法乐神也。亦云真陀罗。此翻疑神。人身而有一角。似人非人。见者生疑故。佛说法时。诸天弦歌而颂法门者。即此神也。

　　次句下。别列。法紧那罗。奏四谛法者。以四谛有轨持义故。妙法紧那罗。奏十二因缘法者。以因缘法。较之四谛为尽善故。大法紧那罗。奏六度法者。以六度法。拣小乘故。持法紧那罗。总奏前三法者。以一音普咏谛缘六度。有总持义故。

　　末句总结。可知。

　　△四乾闼婆众。

　　有四乾闼婆王(至)各与若干百千眷属俱。

　　首句总标。乾闼婆。帝释俗乐神也。亦云乾陀罗。此翻嗅香。亦翻香阴。以此众嗅香为食。以香资阴故。

　　次句下。别列。乐乾闼婆。舞干羽者。如庭列八佾之类。乐音乾闼婆。歌律吕者。如声叶五音之类。美乾闼婆。较前乐乾闼婆。犹为尽美。盖舞之精而妙者。美音乾闼婆。较前乐音。犹为尽美。盖歌之和而雅者。

　　末句总结。然此上二部。或是内秘实德。外现权相。或是多生有缘。得预高会。俱未可定。

　　△五阿修罗众。

　　有四阿修罗王(至)各与若干百千眷属俱。

　　首句总标。阿修罗。亦云阿素洛。此翻无端正。以此类有端正女。无端正男故。亦云非天。以此类福报似天。位德非天故。准楞严说有四种。一卵生。于鬼道中。以护法力。乘通入空。从卵而生。属鬼趣摄。二胎生。于诸天中。降德贬坠。其所卜居。邻于日月。从胎而出。属人趣摄。三化生。执持世界。力洞无畏。能与梵王帝释争权。因变化有。属天趣摄。四湿生。生大海心。沉水穴口。旦游虚空。暮归水宿。因湿气有。畜生趣摄。今经修罗。或亦四种俱有。若列名者。似属天趣。亦兼人鬼。

　　次句下。别列。婆稚。此云被缚。与天帝战时。曾被缚故。佉罗骞陀。此云广肩。两肩宽广。排海水淹善见城者是也。毗摩质多罗。此云种种疑。心思天位。疑虑多端故。亦云净心。归佛受化。其心乃净故。即天帝妃舍脂之父也。罗睺。此云障日。与天帝战时。能以手障日故。

　　末句总结。

　　△六迦楼罗众。

　　有四迦楼罗王(至)各与若干百千眷属俱。

　　首句总标。迦楼罗。亦云迦留罗。此翻金翅鸟。其翅金色故。俗称大鹏。两翅相去。三百六十万里。披海水以食龙者是也。庄生云。其翼若垂天之云。盖拟此耳。

　　次句下。别列。大威德者。威惧诸龙。德遵佛化故。大身者。身超群辈。庄生所谓鹏之大。不知其几千里是也。大满者。自大自满。小视群辈故。如意珠名。颈有此珠。即以为名。

　　末句总结。然此以上二部。于法师品初。亦蒙广记。应是多生有缘。摄归正法。得入高会者也。准后文如来放光之前。身子受记之后。法师广记之初。更有夜叉。及摩睺罗伽二部。此中亦当有之。盖译者略之耳。科云八部者。约义立也。八部该罗竟。

　　△三檀众俱至。

　　韦提提希子阿阇世王与若干百千眷属俱。

　　韦提希。乃频婆娑罗王之妇。阿阇世王之母也。此云思惟。因阇王害父。厌离娑婆。依佛所说十六观经。存想西方。思惟往生故。阿阇世。此云未生怨。未生之时。相师占曰。生必害父。故名以志之。既生。父令升楼扑之不死。惟损一指。故亦名无指。长信调达之谋。闭父于狱。自主王舍。其母以善言感悟。甫开门请父。其父已死。阇王自知逆罪。乃归佛求忏。今欲假母善。以掩子恶。故曰韦提希子。母实未来。惟是子来。故曰阿阇世王。其逆罪因缘。详出涅槃。非今所急。不录。末句。明所统之众。人王既出。人民载道。兼之宫眷臣属。其数不知有几。故云若干等也。科以檀众者。虽有王眷之分。既到佛地。咸称施主故(问。佛在人中说法。人众何其少耶。答。文略不载。人实不少。准无量义经。列四轮王。复有国王国臣。国民士女。今经后文亦云。及诸小王。转轮圣王等。其广可知)。分科别列竟。

　　△二叙仪总结。

　　各礼佛足退坐一面。

　　首句请法之仪。三乘八部等。不会而同。故云各礼佛足。下句闻法之式。既礼足已。分班就座。故云退坐一面。非大众俱在一面也。又各礼佛足者。表以权就实。会三归一之义。退坐一面者。表同受果记异界取证之义。六缘证信序竟。

　　△二一光发起序。(一光。即眉间毫光。法华大教。从此而兴。故云发起序也。又此序亦名别序。别在当经故。如大弥陀以世尊色变发起。首楞严以庆喜堕淫发起。随经各别故。亦云经前序。以是未说经前。问答弄引。发起教端故)分四。一显相逗机。二放光东照。三会众腾疑。四问答发起。初(显相者。未放光前。先显四相。一说经。二入定。三雨华。四动地。盖以会众时至缘熟。大机将发。故现此相以逗之。所以会众有欢喜合掌一心观佛。愤愤悱悱之状也)分三。一说经入定。二雨华动地。三大众喜观。初。

　　尔时世尊四众围绕(至)无量义处三昧身心不动。

　　初众集说经。尔时者。法会大众。各礼退坐时也。世尊者。十号之一。为三界师。作四生父。世出世间所尊重故。四众者。即出家二众。在家二众。以三乘八部等。详分虽有种种差别。总论不出僧俗四众故。又古德于一众之中。更开为四。一者权谋智鉴。知时知机。为发起众。如弥勒文殊等。二者缘合时熟。闻即得道。为当机众。如身子迦叶等。三者带果行因。匡辅法化。为影向众。如观音普贤等。四者过去根浅。现在不解。为结缘众。如随喜成因等。据此则但标四众。即摄一切众也。围绕者。前后左右。簇拥法王。如万派朝宗。群星拱北之状。又前云退坐。此云围绕者。乃将行供养。重整威仪之义。供养者。借物表诚。总通三业。恭敬者。具仪传心。别属身业。尊重者。志念专注。别属意业。赞叹者。颂称德业。别属口业。准无量义经。供养有天香天衣等物。恭敬有合掌叉手等仪。尊重有一心瞻仰等语。赞叹有大哉大悟等偈。无非极显为法之诚也。为诸菩萨者。所被之机。拣非二乘。说大乘经者。能被之法。拣非小道。又三乘同会。独为菩萨说大者。正令三乘耻小慕大。所谓斑鸠树上啼。意在麻畬里也。名无量义者。彼经佛自释云。无量义。即一法也。其一法者。所谓无相(此明无量为一。一亦不可得故)。无相不相(此释无相之义。盖以相与不相俱无。乃真无相也)。名为实相(此句出体。正以真无相故。一切莫坏。是为实相理也)。从一实相。生无量法。所谓二法三道四果(此明一为无量。若权实二法。若三乘道理。若四圣果位。皆从此生故)。据此则无量义经。亦以实相为体。以此体能摄能生一切诸法。故名无量义。教菩萨法者。非机不演。佛所护念者。非时不说。盖恐授受非人。生谤招𠎝。展演不时。反失利益。今经所谓久默斯要。不务速说者。亦斯意也。

　　佛说下。说毕入定。已者对机而言。以经本无已。成益斯已。耳。结谓交相盘结。半坐曰跏。跏加也。谓先以左足加于右膝。全坐曰趺。趺复也。谓次以右足复于左膝。此入定之仪也。又坐必跏趺者。略有八益。一对治掉举。二对治昏沉。三对治散乱。四破诸魔军。五生他敬心。六天人适悦。七非世受用。八不共外道。往古诸佛。尽行此法。今佛亦然。故云结跏趺坐。无量义处。标定名也。夫义既无量。即无处所。亦无出入。今约智与理冥时。一切法义。悉皆现前。义言处及入耳。三昧。此云正定。不共外道。非彼邪定故。亦云正受。不共凡夫。非世受用故。身心不动者。外肃形仪。内敛心神。所谓身体及手足。静然安不动。其心常憺怕。未曾有散乱也。说经入定竟。

　　△二雨华动地。

　　是时天雨曼陀罗华(至)普佛世界六种震动。

　　初天人兴供。由上闻佛说经。已蒙教益。见佛入定。复冀进闻。故雨华兴供。以明谢前请后之意。是时。即说经入定时也。曼陀罗华等。旧翻小白大白。其色白故。新翻小适意大适意。谓香色具足。适可人意故。曼殊沙华等。旧翻小赤大赤。其色赤故。新翻小柔软大柔软。谓艳丽轻娇。柔软可爱故。散佛及众者。供主以及伴也。若作表法释者。华表知见。四者。表住行向地。开示悟入。言众生知见本具。如华本天成。柰久隐情识。如色香不现。今将开示悟入。故以天雨四华表之。散佛及众者。表开示悟入。因果该彻之义。

　　普佛下。地祇变相。言上来说经入定。原为引发大心。其奈二乘人等。竟如不见不闻。故动地变相。以示触目惊心之意。普佛世界者。准后弥勒偈云。而此世界。盖指一佛化境言也。六种震动者。古德释云。隐隐有声曰震。砰磕发向曰吼。令物警心曰击。此三皆声。总名为震。摇飏不安曰动。自下升高曰起。埨垄凹凸曰涌。此三皆形。总名为动。合云六种震动。又六种之中。各开为三。如一方名动四天下名遍动。大千界为普遍动。余五亦然。合名十八相动。今普佛世界。而云六种者。举总该别之义。若作表法释者。地表无明。六动表住行向地等妙。六位破断。言众生无明磅礴。如地相坚固。无始习气。难为动摇。今将闻斯法。圆破六位无明。故以地摇六动表之。雨华动地竟。

　　△三大众喜观。

　　尔时会中比丘比丘尼(至)欢喜合掌一心观佛。

　　初通标会众。比丘。即憍陈如等。比丘尼。即大爱道等。优婆塞夷。此云近事男女。谓久近三宝。承事供养。如此方男女。持斋奉戒之类。通叙不载者。译者略故。檀众摄故。又此四众。亦兼菩萨。以菩萨有在家出家。各以其类摄故。然则此中四众。即通序中三乘众也。天即天王天众。龙即龙王龙众。夜叉。此云暴恶。亦云勇健。亦云捷疾。谓其性暴恶。其力勇健。其行捷疾故。乾闼婆。即俗乐神众。阿修罗。即非天神众。迦楼罗。即金翅鸟众。紧那罗。即法乐神众。摩睺罗伽。此云大蟒神。什曰。是地龙而腹行也。通序中。无夜叉摩睺罗伽二部。仍科八部者以此。人摄四民。该四众不尽之机。非人摄余趣。该八部不尽之机。及诸小王者。即阿阇世王等。十六国散粟王是。转轮圣王。准阿含有四种。一金轮王。人寿八万岁时出世。乘金轮宝。王四天下。统摄四洲。二银轮王。人寿六万岁时出世。乘银轮宝。王三天下。不摄北洲。三铜轮王。人寿四万岁时出世。乘铜轮宝。王二天下。不摄西北二洲。四铁轮王。人寿二万岁时出世。乘铁轮宝。王一天下。惟摄南洲。此四轮王。增劫出世。各有轮宝。自然涌现。乘轮游行。随境化导。故云转轮圣王。准通序中。但云阿阇世王。今云及诸小王。转轮圣王。则前文之略可知。

　　(问。轮王出增劫。佛出减劫。时既不同。焉入高会。答。此有二义。一谓此方减劫。他方增劫。缘合时熟乘轮至故。二谓如来说法。延促同时。增劫减劫随机。各见故)是诸下。总结喜观。大众。即如上所标。四众八部等。得未曾有者。有三义。一经未有。无量义经。异常说故。二定未有。无量义定。异常修故三境未有。雨华动地。异常见故。欢喜者。心怀踊跃。合掌者。身起恭敬。一心者。志念专注。观佛者瞪蒙不瞬。皆是愤愤悱悱。可启可发之状。故向下如来。眉际分辉之不容己也。显相逗机竟。

　　△二放光东照分二。一一光所照之境。二诸境所现之相。初。

　　尔时佛放眉间白毫相光(至)上至阿迦尼吒天。

　　尔时。即大众喜观时也。佛放光者。因有可启可发之机。先施不言之教。以开发请之端故。眉间。即两眉中间。不偏不倚。表中道妙理。法身德。实相体也。白毫相者。三十二相之一。准观佛三昧经云。佛初生时。牵长五尺。至成道时。牵长丈五。如琉璃筒。内外皎洁。表真空净理。解脱德。实相相也。光从相出。故曰白毫相光。表妙有圆理。般若德。实相用也。照于东方者。东方为群动之首。表此经为诸经中上故。又东方就下。为众流之统归。表今经纯圆。为教法之都会故。一界为一佛化境。万八千界。极言其分量广也。靡无也。无不周遍。表一乘实相。统法界而无遗故。阿鼻。此云无间。亦云无遮。亦云无救。谓受苦无间。无遮无救故。婆沙云。赡部之下。过五百逾缮那。始有其狱。故名地狱。阿迦尼吒。此云质碍究竟。即色究竟天。盖质碍即色也。然此天在色界最上。阿鼻在欲界最下。上至下至。中该人修鬼畜。表一乘实相。弥六道而无剩故。一光所照之境竟。

　　△二诸境所现之相三。一众生机感。二诸佛化应。三机尽化息。初。

　　于此世界尽见彼土六趣众生。

　　此界指本佛化境。彼土。指万八千土。佛光所照。远近不隔。故云于此尽见。六趣。谓天人修罗地狱鬼畜。由彼生而趣此。死而趣彼。故云趣也。众生者。众缘和合而受生故。此科即感佛应世之由。与今佛未出世前。众生机感义同。方便品云。我以佛眼观。见六道众生等。即此义也。

　　△二诸佛化应二。一从实施权。二会权归实。初二。一从实。二施权。初。

　　又见彼土现在诸佛及闻诸佛所说经法。

　　彼土。指万八千土。诸佛。即万八千佛。由上六趣升沉。熏动大悲。示成正觉。现坐道场。故云现在。亦于佛光中现。故又见也。及闻诸佛者。万八千土。如在目前。不惟见其形。又复闻其声故。所说经法。即诸佛虽知根钝。且称本怀。演大华严。独被上根。准后弥勒偈云。演说经典。微妙第一。义属华严无疑。此与今佛初成正觉。演大华严义同。方便品云。我始坐道场。观树亦经行。于三七日中。思惟如是事等。即此义也。

　　△二施权。

　　并见彼诸比丘比丘尼(至)优婆夷诸修行得道者。

　　既见从实。又见施权。故云并见。彼诸比丘等。即转照三会之机。论内证有三乘之别。论外貌惟四众之表。故云诸比丘等。修行得道。兼因与果言之。论修行有谛缘六度之异。论得道有闻缘菩萨之殊。故云诸修行等。此与今佛三七日后。随宜说法义同。但机显教隐。讲者多昧。方便品云。寻念过去佛。所行方便力。我今所得道。亦应说三乘等。即此义也。从实施权竟。

　　△二会权归实。

　　复见诸菩萨摩诃萨(至)种种相貌行菩萨道。

　　见之再四。故云复也。诸菩萨。指法华高会之机。既经方等弹斥。般若淘汰。皆上上机。故云摩诃萨也。因缘。指所秉教理。以所秉教理。为生信发解之因缘故。云种种者。以教分六度。理别六宗。详后弥勒偈中自知。忍可不疑曰信。由教而生。了知不昧曰解。由理而生。故曰因教生信。缘理发解。但所秉教理不同。生信发解亦异。故云种种。如信布施者。自能解了财法无畏之义等。相貌者。指起行造修而言。盖以信解存乎中。行修发于外。但以信解不同。行修亦异。故亦以种种言之。此与今佛四十年后。会权归实义同。亦由机显教隐。讲者多昧。方便品云。于诸菩萨中。正直舍方便。但说无上道等。即此义也(试观万八千土。一切诸佛。皆是从实施权。会权归实。今佛当说法华。自可窥见一班。向后弥勒问云。为欲说。此为当授记。想由此而推度。所谓发起者。正在于是)诸佛化应竟。

　　△三机尽化息。

　　复见诸佛般涅槃者(至)以佛舍利起七宝塔。

　　初二句。诸佛灭度。般涅槃。此云圆寂。谓应化已圆。敛身入寂故。亦云灭度。谓暂时息灭度生事故。或云无真不圆。无妄不寂。故云圆寂。灭烦恼流。度生死海。故云灭度。此约断证而言。非事论也。今以事论。不取常释。此与今佛说法华已。转双林。说涅槃。入灭度义同。

　　后四句。灭后起塔。般涅槃后者。薪尽火息。烟灭灰飞时也。以舍利起塔者。有二义。一谓感佛恩德。供舍利如供圣容故。二谓显佛遗化。与人天作种福因故。舍利。具云舍利罗。亦云室利罗。此翻灵骨。骨以灵称者。是如来戒定熏成。现光现相。诚求必应故。起犹造也。造塔必以七宝者。虽为显敬。亦表法身真常。七财庄严之义。塔。略梵语。具云塔波。此翻高显处。处必高显者。表佛德巍峨。人天瞻仰之义。此与今佛灭度之后。分布舍利。起塔供养义同(佛灭后事。详见涅槃。避繁不录)。放光东照竟。

　　△二会众腾疑二。一弥勒疑念。二大众疑念。初。

　　尔时弥勒菩萨作是念(至)希有之相我今当问。

　　初推审因缘。作是念者。口不言而心自忖意。目前之事。故曰今者。现神变相者。一光东照。神用莫测。神也。诸佛化仪。变状难思。变也。如此神变。岂徒现哉。反复推审。必有因缘。故曰以何因缘。而有此瑞。此瑞即指光相。以命世罕睹。故称为瑞。

　　今佛下。思惟发问。光相因缘。惟佛能知。弥勒拟欲问佛。见佛入定。不知何时方起。故曰今者世尊。入于三昧。正以见决疑之无人也。拟欲自决。又以一光东照。迥超言思。诸佛化仪。现非寻常。故曰是不可思议。现希有事。弥勒展转思惟。必得事谙理明。因深智胜。兼德足服人者。乃可发明此事。销释群疑。故曰当以问谁。谁能答者。

　　复作下。指人决疑。弥勒正思惟时。觑见文殊。转念决疑得人。故曰复作此念。是者指定之词。文殊师利。正所指决疑人也。法王子者不取十住。盖以文殊影向辅化。为诸佛慧命所系。名法王子。亲近者。影向不离。供养者。理事双修。是皆文殊多劫深因。故云已曾。过去无量等。极言其近供之广。必应见此等。以值佛既广。见识自多故。准后又殊领答文云。我于过去诸佛。曾见斯瑞。则文殊底蕴。今被弥勒已觑破矣。我今当问者。问意已决。盖弥勒深知文殊。能决根心之疑也(问。叹德文云供养无量百千诸佛。未尝独指文殊。何故放光现瑞弥勒不知。反推文殊为供佛之多乎。答。弥勒不知。略示二义。一约实行。二约权现。约实行者初地不知二地等觉不知妙觉。今放光现瑞。是如来自所证境。非弥勒补处智分。约权现者。弥勒权谋智鉴。知时知机。欲成簧鼓之仪。示同不知之相。反推文殊亦二。一约表法。二约影向约表法者。文殊表根本智。借彼发起。显此经非智莫解故。约影向者。文殊乃久已成佛弥勒以补处较之。虽供佛多。未免有稍逊意故)。弥勒疑念竟。

　　△二大众疑念。

　　尔时比丘比丘尼优婆塞(至)神通之相今当问谁。

　　尔时者。与弥勒疑念同时。非异时也。四众义摄菩萨。天龙鬼神。义摄八部。等摄人及非人。小王轮王。盖此中疑念之众。即前文喜观之众也。咸犹皆也。事非寻常。举众通疑。故云咸作此念。是佛光明句。正指所念之事。言神通相者。一光东照。广狭无碍。一化顿彰。延促同时。皆如来不可思议之神通也。会众疑同弥勒。复无方以求人。故但云今当问谁古德云。大疑大悟。小疑小悟。不疑不悟。前虽说经入定。雨华动地。而法会大众。但知欢喜合掌。一心观佛。是不疑也。今复动以光相。示以离言。乃得困心衡虑。则啐啄之应。可希冀矣。会众腾疑竟。

　　△四问答发起二。一弥勒请问。二文殊领答。初二。一略问。二详问。初二。一长行。偈颂。初。

　　尔时弥勒菩萨欲自决疑(至)悉见彼佛国界庄严。

　　初将问之状。弥勒忧兕不泰。视定文殊。虽言未出口。而意已彰着。故云。欲自决疑。此经家描写之语也。又观四众等。是弥勒推己及人之意。意谓。我以补处智分。尚不能知。况复余众。故用目而循历之。是谓观也。及诸天龙等。是用目由近及远之意。意谓。四众久近世尊。尚不能知。况余众乍入高会。故依次而遍目之。是谓及也。疑存乎内。形现于外。观其外而知其内。故曰众会之心。谓上所云观者。观众会疑念之心也。

　　而问下。正问之语。必问文殊者。欲资大智。以决根心之疑故。此瑞即指光相。相不徒施。故问何因缘有。一光东照。神化莫测。一代时化。变通无穷。故云神通相也。放大光明。举能照之光。照于二句。举所照之境。不言上至下至者。问之略故。悉见二句。举境所现相。国界庄严。义摄一化始终。以国界有佛说法。有众修道。即庄严故。

　　△二偈颂(准诸经偈颂有二。一祇夜。此云重颂。谓重颂长行故。二伽陀此云孤起。谓孤然而起故。祇夜如向后重颂。伽陀如龙女偈赞。又天台于祇夜颂中。复开为二。一超颂。谓长行在后。偈颂在前。超越余文而颂故。二追颂。谓长行在前。偈颂在后。追其已失而颂故。今于超颂追颂之外。复开为四。一广颂。谓长行中略。偈颂中广。二略颂。谓长行中广。偈颂中略。三补颂。谓义顺长行。而长行却无文相。应是长行未周偈颂补出。拣非伽陀之偈。四义颂。谓广略等义。交杂难分。或义似长行而。文稍不类。讲者若遇超颂。追颂之处。须宜交叉指授。若遇广颂略颂之处。不必依长行分科。或开一为多。或合多为一。各随文便俱得。至于补颂。义颂。不必一一贴合长行。依文析义可也。今向下乃重颂长行。而为文稍略。属略颂摄)(标颂云)。

　　于是弥勒菩萨欲重宣此义以偈问曰。

　　于是。谓于是时也。此义。仍指长行。必欲重宣者。有四义。一随国土。以天竺散华之后。多用贯华。如此方序后为铭。二随乐欲。以人情有乐散华。有乐贯华。如此方乐文乐诗。三随生解。以智性有解散华。有解贯华。如此方解文解诗。四随根器。以根器有利有钝。利者一闻即解。钝者再说方晓。今是颂更有二义。一请求殷勤。二为众不倦。具此诸义。故欲重宣。若向后佛说重颂。更有二义。一表慈诲谆切。二为众集前后。非今偈义。偈者梵音之略。具云偈他。仍讹也。正云阿㝹卒都波。此云赞颂。无论四言乃至七言。四句乃至多句。皆可名之。今云偈问者。是弥勒糅长行之义。作贯华以问也(此是标颂向下正颂)。

　　文殊师利导师何故眉间白毫大光普照。

　　首句称名。示问有所属也。导师者。佛之别称。以能说法导众。现相引迷。为引导之师故。何故者。征问之词。颂上以何因缘等义。眉间二句。即前能照之光。并所照之境。颂上放大光明。照于东方等义。不云所现之相者。偈从略故。略问竟。

　　△二详问(上以急于求决。故有略问。此恐陈义不周故又详问。然此详问一科。虽义顺长行。而长行却无文相。盖弥勒依前后所见。详悉补出。属补颂摄)。分四。一兼陈显相。二正陈放光。三结见求决。四防难申问。初(疑念本为放光。但雨华动地等。又为放光前相。故兼陈之。以见叙事有源)。

　　雨曼陀罗曼殊沙华(至)身意快然得未曾有。

　　初陈天人兴供。四华举二者。大小不分故。栴檀义翻与药。香名也。以此香能除病故。今以风从华过。其气如之。故云栴檀香风。阵阵袭来。淑气宜人。故云悦可众心。表开示悟入。法味普及之义。雨华敷地。不见尘土沙砾。香风扑鼻。不闻杂秽充满。故云以是因缘。地皆严净。表开示悟入后。心地清净之义。

　　而此下。陈地祇变相。可知。

　　后四句。陈大众喜观。部类也。出家二众。在家二众。其类有四故。不言余部者。举亲以摄疏也。咸皆欢喜者。欢雨华之有因。喜地动之非常诚中形外。故云身意快然。未曾见闻者。今获见闻。故云得未曾有(则。雨华动地之前更有说经入定二相。何不俱陈。答。无量义经。正被菩萨弥勒无所疑故。经既不疑。定自了了。故并不陈)。

　　△二正陈放光二。一一光所照之境。二诸境所现之相。初。

　　眉间光明照于东方(至)从阿鼻狱上至有顶。

　　眉间句。即前能照之光。照于等。即前所照之境。万八千土。约一光横照而论。皆如金色者。佛光所映。表一切法界。咸同佛界故。从阿下。约一光竖照而论。有即质碍。顶即究竟。约义略言。从偈便也。一光所照之境竟。

　　△二诸境所现之相三。一众生机感。二诸佛化应。三机尽化息。初。

　　诸世界中六道众生(至)受报好丑于此悉见。

　　首句。重举前境。道犹路也。三善三恶。往返游行。其道有六。故云六道众生。趣犹向也。生而向此。死而向彼。云故生死所趣。善业恶业。各有多种。束之惟十。谓身三口四意三也。持之则善。犯之则恶。各能牵连生死。故名业缘。缘即牵连义也。善报恶报。亦有多种。束之惟六。如上品善因。报在天上。中品善因。报在人间。下品善因。报在修罗。皆名好报。上品恶因。报在地狱。中品恶因。报在饿鬼。下品恶因。报在畜生。皆名丑报。若微细分之。因果实繁。如一品因中。更开为三。则善恶各有九品。以致天有胜劣。人有贵贱。一道之中。品类不齐。所谓众生境界不可思议。业报不可思议。今以随因感果。如影随形。故云善恶业缘。受报好丑。如上所说。一目无遗。故云于此悉见。前云。于此世界。尽见彼土。六趣众生。此则较前稍加详耳。众生机感竟。

　　△二诸佛化应二。一从实施权。二会权归实。初二。一从实。二施权。初。

　　又睹佛圣主师子(至)教诸菩萨无数亿万。

　　睹亦见也。万八千土。各有世尊成道。故云诸佛。既成道已。超诸圣而独尊。故曰圣主。威光赫弈。惊魔外以潜踪。故称师子。演说经典。即指初说华严。积行菩萨。𦢊腮鳞于龙门。上德声闻。杜视听于嘉会。故曰微妙。如须弥落群峰之高。似杲日夺众景之耀。故曰第一。其声即说法之声。清净者。不浊不杂。平和嘹喨。乃至圣福德之相也。出犹转也。以声惟浑沦。不能诠法。转为曲折之音故。柔软者。八音之一。谓不急不暴。调柔和软。因地柔和善顺所致。七处九会。被机无量。故云教诸菩萨。无数亿万。是皆圆顿大根。始见佛身。即入佛慧者也。前云。又见彼土。现在诸佛。及闻诸佛所说经法。但约能说所说。此则长出其声清净四句。兼约能被所被也。

　　△二施权二。一总陈。二别陈。初。

　　梵音深妙令人乐闻(至)照明佛法开悟众生。

　　首二句。承上起下。梵音。三十二相之一。兼前清净柔软二义。因中常软语故。果感此相。圆顿大教。独被圆顿大根。故称深妙。此承上文称性极谈。不逗群机之义。令人乐闻者。屈抑本怀。随他意语。此起下文随宜说法。巧被群机之义。必承上以起下者。显诸佛施权。非得已也。

　　各于下。正以总陈。各于。拣非法性。世界。拣非受用。以法性尘刹混融。莫定边疆。受用贤圣自住。非关化境。今以隐胜现劣。各据化土。故云各于世界。讲说与演说不同。演者直指义。讲者分析义。此乃从本起末。析一为三。故云讲说。正法。拣非偏邪。以华严大教难投。群机流于凡外。今说三乘。对治凡夫偏执。外道邪见。故以正法名之。三乘之法皆以因缘为宗。但浅深不同。有即空即假即中之别。故云种种。以无量喻者。有一因缘。即有一事迹可喻。盖为直言不了者之所施设。照明佛法者。约教而论。以小机不契大教。使佛法不行。是不明也。今以因缘之炬。譬喻之灯。照了佛法。使得显明故。开悟众生者。约机而论。以大教不逗小机。令众生无益。是不悟也。今以因缘之方。譬喻之便。开示众生。令得悟入故。据此照明开悟二句。则显实之旨。已露大端。弥勒尚推不知。是谓具择法眼。真个不知也。此科前文所无。盖译者为避重烦。留此互出耳。总陈竟。

　　△二别陈。

　　若人遭苦厌老病死(至)求无上慧为说净道。

　　初说声闻乘。若人遭苦者。声闻根钝。以苦谛为初门。故声闻之机。多遭困苦。以知苦而后断集故。诸苦之中。老病死甚。故独厌之。余非不厌。在所缓也。厌之一字。正声闻得力处。以遭苦者多。厌苦者少。既知厌苦。自不终于苦矣。又厌之一字。亦二乘狭劣处。谓由厌苦故。速出三界。不发大心不得成佛也。为说涅槃者。欲令慕灭之意。涅槃即灭谛也。此翻灭度。灭见思惑。度分段死故。际边际也。诸苦边际。灰泯而极。若尽苦而身智仍存。犹是边际未了。今依小乘涅槃取灰断果。故云尽诸苦际。文缺集道二谛者。举果以该因故。

　　次四句。说缘觉乘。若人有福者。缘觉根利。以集谛为初门。故缘觉之机。多出福乐。以恣福易于起惑故。曾供养佛者。出有福之因也。胜法即因缘之法。较前四谛为胜故。志求二字。正缘觉得力处。以有福者多。求法者少。既知志求。自不为福所迷矣。为说缘觉者。缘字从教。即十二因缘。觉字从机。即七十七智。谓佛说十二因缘。令依七十七智。觉真谛理也。

　　末四句。说菩萨乘。菩萨具佛种性。当绍佛位。故以佛子称之。躬行实践曰修。依果立因曰行。略明六度。广有多门。故以种种言之。无上慧。即佛慧也。佛慧尊极。故称无上。求之一字。正菩萨得力处。以修行者多。求慧者少。既知求慧。自不滞有漏之因矣。为说净道者。示以佛果净道。令彼成无漏因。不以有为染心而修诸行故。前云。并见彼诸比丘比丘尼。优婆塞优婆夷。诸修行得道者。今则机教双陈。三乘各别言之。益知其为转照三会之事矣。从实施权竟。

　　△二会权归实二。一结前起后。二正陈机宜。初。

　　文殊师利我住于此(至)如是众多今当略说。

　　初结前见闻。我住于此者。不离耆阇崛山。见闻若斯者。指上所见所闻。谓仗佛光明。不离耆阇崛山。所见所闻。已若斯之多矣。

　　后三句。起后略说。言所见所闻。不但如上之多。更有未陈。故曰及千亿事。事即向下六度等事。以千计亿者。极言其事之多故。如是者。通指已陈未陈之相。言已陈之相。已云多矣。况及未陈。故云众多。多而且众。尽说不能。有疑在怀。不说不得。故云今当略说。又略有二义。一唯略教。以上从实施权。皆机教双陈。今下会权归实。存机略教故。二兼略机。以最后极谈。摄机甚广。况万八千土。岂言所能述。若今下所陈。略多存少故。此科前文所无。乃弥勒叙置语也。

　　△二正陈机宜分二。一总标种种因缘。二别陈信解相貌。初。

　　我见彼土恒沙菩萨种种因缘而求佛道。

　　首句。重举前境。恒沙菩萨者。即法华高会之机。恒即恒河。亦云殑伽河。此翻天堂来。以此河自雪山顶。阿耨达池流出。状其来处最高故。河中金沙混流。其细如面。今以其沙对菩萨者。极言其数之多故。种种因缘。如前。不言信解相貌者。义在别陈中故。末句。结其所宗。言所秉因缘。虽有种种。而原其本意。惟在佛果。如千迳九逵。咸会王城。故云而求佛道。

　　△二别陈信解相貌二。一次第缓陈。二不次急说。初六。一布施。二持戒。三忍辱。四精进。五禅定。六智慧。初三。一外施。二内外施。三内施。初。

　　或有行施金银珊瑚(至)三界第一诸佛所叹。

　　或者。不定之词。言万八千土。相貌多端。恍惚如见。故云或有行施。金银。质产于矿。愈炼愈精。举世通用宝也。珊瑚。石中之宝。从波斯国。及师子国来。形似鹿角。色赤而润。以此土多尚赤故。为世所珍。真珠。亦云珍珠。或出蛤蚌。或出蛇[瑙-王+虫]。以类有胜劣。故价值不等。摩尼。珠名也。此翻无垢。其体清净故。亦云如意。欲求所须。焚香拜祝。随意能雨故。善友入海。即求此也。砗磲码瑙。俱出于石。故四字从石。砗磲洁白中最。码瑙杂色非一。似玉非玉。并为世宝。金刚者。最坚最利。能坏于一切。一切无能坏故。古德云。梵语斫迦罗。此云金刚。帝释所有之宝。力士所持之杵。薄福众生。目不能见。据此知非此土所有。诸珍二字。总该一切珍奇。言无宝不施也。奴婢。仆隶通称。车乘。轮毂总名。用此为施者。备听用以供乘游也。宝饰辇舆者。珍宝为饰。人夫而驾。故辇字从夫从车。似王乘。非常御也。欢喜布施者。作益我想。拣非迫不得已。如割身肉之类。回向佛道者。回此功德。以向佛道。所谓不求人天福报。小果权乘是也。是乘。即指佛乘。愿得者。依之发心。期于必得。所谓惟依最上乘。发菩提心是也。是乘乃最上一乘。得之则出世成佛。故云三界第一。是乘乃诸佛心要。得之乃命脉相通。故为诸佛所叹。然此中似惟财施。其实义摄三檀。如欢喜布施。求者不惧。则摄无畏施。愿成佛道。自起化他之行。则摄法施。兼本财施。则三檀具矣。后仿此。外施竟。

　　△二内外施(车马妻子属外财身肉手足属内财)。

　　或有菩萨驷马宝车(至)及妻子施求无上道。

　　初车马布施。驷马四马也。宝车珍御也。珍宝所成。驾以四马。故云驷马宝车。栏楯前后槛也。华盖车上覆也。轩谓左右厢也。杂彩为饰。故云轩饰。布施者。到处布散。随乞施与。借此因行。以成果德也。

　　复见下。身眷布施。身谓全身。肉手足三。皆身分摄。妻与夫相为表里。子与父相为作述。皆眷属摄。施之一字。总通身眷。然人之所最重者。莫过身命。最爱者。莫过妻子。今菩萨为道忘躯。外形骸如桎梏。求真厌假。观妻妾如画瓶。故并施之。

　　末句。总结所为。言菩萨所以内外俱舍者。总为求无上道。准后提婆达多品。佛自述云。吾于多劫。常作国王。愿求无上菩提。欲满六波罗蜜。勤行布施。心无吝惜。象马七珍。国城妻子。乃至身肉手足等。即此类也。

　　△三内施。

　　又见菩萨头目身体欣乐施与求佛智慧。

　　去目伤体。仅坏其形。其施稍易。断头杀身。兼绝其命。其施甚难。今乃欢欣好乐。施与乞者。正以所得者重。而所失者轻耳。准报恩经大光明王。唤乞头婆罗门云。汝今远来。从我乞头。我以慈心。怜愍汝故。不逆汝意。令我来世得智慧头。施与汝等。今云求佛智慧。即彼意也(问。父母遗体。不可毁伤。曾子所以启衾为戒。如果头目俱舍。身体并施。得毋陷于不孝之罪耶。答。事有变常务有重轻。岂不闻杀身成仁。如比干剖腹之类。至今无有能议其非者。况求出世大道。又非世间忠孝可比。将见多生父母。获益之无穷。十方贤圣。欢喜之不尽。又谁谓其不能全身。而责其为不孝之罪乎)。布施竟。

　　△二持戒。

　　文殊师利我见诸王(至)剃除须发而被法服。

　　陈说既繁。恐不经意。故重称其名以告之。万八千土。多有王子行道。故云我见诸王。往诣佛所者。表往非余。诚意晋见故。问无上道者。自念善法教民。无济于世。别求出世之道。普度迷情。此即摄有情戒也。便舍者。飘然不顾之义。率土之境。皆为王之所乐。故称乐土。帝居曰宫。有丹楹刻桷之制。君御曰殿。有鳷鹊凤凰之称。辅佐曰臣。有百尔臣工之司。嫔妃曰妾。有三千粉黛之姿。凡此皆最为难舍。今云便舍者。由诣佛问道。自觉世乐非真。故飘然长往而不顾焉。如非重道轻荣。视天下如敝屣者。不能如此。此即摄善法戒也。剃除须发者。表出尘之风度。而被法服者。绝世谛之仪容。此即摄律仪戒也。持戒竟。

　　△三忍辱。

　　或见菩萨而作比丘独处闲静乐诵经典。

　　而作比丘者。弃俗为道。剃发染衣。外绝五欲。内净五篇。此约持戒明忍。不接人事曰独处。远离諠杂曰闲静。又独处者。绝抗对故。闲静者。入深禅故。此约禅定明忍。朝斯夕斯曰乐诵。圣贤成法曰经典。盖欲借彼成法。资生正慧。故朝斯夕斯而乐诵之。此约智慧明忍。必约三学以明忍者。欲断其流。务绝其源之义。盖以不能忍者。多缘三毒而起。如彼此相贪。以至凌辱交至。彼此相瞋。以至忘身及亲。痴迷不了。以至结怨怀恨。今菩萨三学既备。三毒自息。不惟能忍彼辱。亦且无辱可忍。是不忍之忍。乃真忍也。忍辱竟。

　　△四精进。

　　又见菩萨勇猛精进入于深山思惟佛道。

　　勇猛者。悍劳不怯。忍苦不辞之义。精进者。诸缘不杂。一念直前之义。深山。谓穷壑䆳谷。人烟旷绝。住则与木石居。行则与鹿豕游。饭糗茹草。寂寞难堪。今云入者。必是情忘世务。心死溪山。所谓楖栗横肩不顾人。直入千峰万峰去。亦如刚被世人知处所。又移茅茨入深山之类。思惟佛道者。结其所为。言菩萨所以入深山者。盖以佛道幽深。非浮泛可阶。借彼悬崖绝巘。入正观以思惟耳。古人于心地发明之后。三二十年住山。长养圣胎。即此意也。

　　△五禅定。

　　又见离欲常处空闲(至)以千万偈赞诸法王。

　　初从浅入深禅。欲谓五欲。即色声香味触也。必离之者。以能为禅定障故。空闲乃无欲之地。必常处者。以暂离欲境。不能动静一如。借彼以坚其心故。此约初心浅修言也。深修者。有渐次工夫。谓渐次深入。以造其极故。禅。半梵语。具云禅那。此翻静虑。虑即微细观照。拣非任运分别。故以静言。定者对治散乱。亦静虑义。今并言者。华梵双称。义易了故。神通有六。一天眼。二天耳。三他心。四宿命。五神境。六漏尽。今言五通者。以大乘教中。惟佛许漏尽。余皆不许故。然此五通。虽由禅定而发。非静极情忘者亦不能得。今既云得。即深修之验也。

　　后四句。从深入妙禅。安禅者。拣上离欲求禅。谓不思而得。不勉而中。所谓深禅是也。合掌等。拣上处闲求静。谓不起灭定。现诸威仪。所谓妙禅是也。以千万偈者。或称因颂果。或赞功论德。比兴不同。吟咏各异故。大经云。赞佛相好。当愿众生。成就佛身。证无相法。今云赞诸法王。自寓回向众生意也。又安禅属定。偈赞属慧。既能安禅偈赞。必是定慧圆融。不惟不被痴定所缚。亦不为狂慧所误矣。禅定竟。

　　△六智慧。

　　复见菩萨智深志固(至)济地狱苦令入佛道。

　　初明大喜慧。智深谓天资聪敏。不住浅解。志固谓欢喜进求。不退初心。由智深故。所以能问诸佛。古德所谓扣关击节。善咨心要是也。由志固故。所以闻悉受持。古德所谓文义双持。瓶泻不遗是也。

　　次八句。明大慈慧。外息诸缘。内起正观。故云定慧具足。所谓惺惺不碍寂寂。寂寂不碍惺惺是也。以无二句。有为机施权之义。以用也。无量喻者。或因明示暗。或举浅况深。机宜无量。权巧譬喻亦无量故。为众者。为彼人天闻缘等机。讲法者。分析戒善谛缘等法。如谓言词方便力。令一切欢喜是也。欣乐二句。有称理显实之义。称理直谈。本怀始畅。故云欣乐说法。缘合时熟。闻即得道。故云化诸菩萨。破者摧灭义。魔半梵语。具云魔罗。此翻夺命。伤法身夺慧命故。准髻珠喻中。有阴魔恼魔死魔等。故以兵众言之。鼓者催军号令。法能䇿励行人。义相似故。故以为喻。而犹故也。承上起下之词。言菩萨所以讲权说实者。正为破魔兵众。故击权实法鼓。催贤圣军与共战耳。

　　又见下。明大舍慧。寂然者。不动义。即返观内照。晏默者。安静义。即观智相应。观智相应。故感天龙恭敬。如空生晏坐。帝释散华之类。不以为喜者。以观智相应时。心境两忘。忘心亦忘。忘忘亦忘。尚不知有法可取。而况非法恭敬。讵能动其心乎。所谓法尚应舍。何况非法是也。

　　末四句。明大悲慧。处林谓外绝境累。安处林野。放光谓心垢洗除。慧光发现。所谓净极光通是也。又处林放光者。以我之静。形彼地狱之苦。熏动大悲。放同体光也。狱苦本空。因众生无法自济。从毕竟无。成毕竟有。今蒙悲光救济。如汤泼雪。似炬消暗。故云济地狱苦。佛道本圆。因众生无法自资。从毕竟有。成毕竟无。今蒙慧光照触。如种遇润。似木逢春。故云令入佛道。准华严地狱蒙光。顿超十地之阶。即此类也。次第缓陈竟。

　　△二不次急说(前科乃初呈问端。预备精详。故六度各依次第。而缓以陈之。今因万八千土。事相多端。只见者里布施。那里持戒。者里修慧。那里坐禅等。满目皆菩萨行道。故不暇于次第。而急以说之)分六。一精进。二持戒。三忍辱。四禅定。五布施。六智慧。初。

　　又见佛子未尝睡眠经行林中勤求佛道。

　　尝犹曾也。睡眠者。四不定心之一。昧略为性(昧拣在定。略拣寤时)。障观为业。遗教经云。勿以睡眠因缘。令一生空过。今菩萨恐唐弃此生。故未尝睡眠。古德所谓昼三夜三。决志不移是也。经行者。现行虽伏。习气犹炽。复循环以遣之。如今般舟三昧是也。必于林中者。远尘绝累。易进道故。如斯精进。无别所为。惟期成佛。故云勤求佛道。

　　△二持戒。

　　又见具戒威仪无缺净如宝珠以求佛道。

　　具戒者。具有二义。一者秉受义。谓三师七证。秉受戒法故。二者具足义。谓具足禁戒。篇聚无亏故。威仪者。律明三千。依之则有威可畏。有仪可尊故。无缺者。严谨防护。蜎飞无损。如草系鹅珠之类。宝珠内外明彻。净无瑕秽。而菩萨戒净如之。古德云。幽溪未足比其清。飞雪无以方其素。故云净如宝珠。末句。结持戒意。可知。

　　△三忍辱。

　　又见佛子住忍辱力(至)皆悉能忍以求佛道。

　　住者安住。谓处辱如无。内心能安故。力者。准阿含说有六种。谓小儿啼为力。女人瞋为力。国王憍为力。罗汉进为力。诸佛慈为力。比丘忍为力。释义。则有所长以胜人曰力。今菩萨自住柔顺三昧。调伏刚强众生。无刚不调。无强不伏。故云力也。增上慢人。即未得谓得。未证谓证之流。由彼上慢熏心。见有胜己者。心怀憎嫉。故恶骂而棰打之。皆悉能忍者。以菩萨深证实相平等。怨亲一致。拣非勉强遏捺者比也。以求佛道者。如不轻遍记忍谤。终至行满成佛之类。

　　△四禅定。

　　又见菩萨离诸戏笑(至)亿千万岁以求佛道。

　　首四句。是初心工夫。诸戏笑者。不惟口谈非法。即身作肆态。意恣放情。皆是以能妨乱正业。故须离之。痴眷属者。即不识因果。不信罪福之子弟也。此又不惟妨乱正业。且为戏笑之源。故并离之。智者事理博达。见地超卓。具勘验龙蛇之睛。秉陶铸圣贤之手。故须亲近。以能为禅定之资故。后四句。是深修工夫。一心除乱者。谓虽离戏笑。犹有微细乱想。故须专一其心而屏除之。摄念山林者。谓虽离痴属。犹有尘俗余念。故须山间林下而摄持之。亿千万岁等。谓虽近智者。佛道贵在自肯。故须亿千万岁而诚求之(问。人生在世。岁不满百。间或有之。见者希矣。今云亿千万岁。以求佛道。此或必无之事。光中妄现耶。抑或实有之事。而我未造其境耶。答。此有二义。一者定力摄持。经多劫如一时。如后文五十小劫。谓如半日。古德所谓一念万年。万年一念者是也。二者他界人寿。未必拘定百岁。如此方北俱卢洲。人寿则有千岁。况万八千土。岂百岁可局哉。汝所谓未造其境者。信矣。若谓光中妄现。则万八千土。诸佛化仪。皆成虚妄。何以为今经之发起哉)。禅定竟。

　　△五布施。

　　或见菩萨肴膳饮食(至)欢喜无厌求无上道。

　　初别列众施。肴佳品。膳美馔。饮茶浆。食常食也。汤惟煎剂。药兼丸散。对病而施。故有百种之多。施佛及僧者。资色身。疗病躯故。至贵之衣曰名。至尊之服曰上。如无尽意璎珞之类。故云价直千万。或无价衣者。应属天衣。以人世所无。故无价也。施佛及僧者。严相好。顺时令故。千万亿种者。拣非少数。栴檀宝舍者。拣非凡材。如给孤精舍之类。卧具者。坐卧之具。准戒经作新卧具。应用二分纯黑羊毛。三分白。四分。龙为制。今云众妙。似不局此。盖即缯纩裀褥。众宝床榻之类。施佛及僧者。备安居。供坐卧故。清净园林者。红尘不到之处。如祇陀园林之类。华果茂盛者。有行树罗网之致。流泉浴池者。有七珍八德之幽。施佛及僧者。备游宴。资浣濯故。

　　末四句。总结施意。如是等施者。总指上来四事园林。般般精奇。故曰种种微妙。全无吝惜。故曰欢喜无厌。不求余果。故曰求无上道。布施竟。

　　△六智慧。

　　或有菩萨说寂灭法(至)以此妙慧求无上道。

　　初文字般若。说者。随机敷演之义。寂灭。即真谛理也。真谛无相。故以寂灭名之。不云理而云法者。既落言诠。即属法相故。教诏。即训诲也。随机差别。故云种种。众生。即化机也。依教受化。故云无数。此菩萨以文字般若。起利他行。敷演法性也。

　　或见下。观照般若。观者。离言默会之义。诸法。即俗谛相也。俗谛差别。故以诸法名之。不云相而云性者。既入观境。即属性分故。既属性分。惟一真体。故云无有二相。二相尚无。诸法宁有。是则真体凝然。无形无相。无边无表。故云犹如虚空。此菩萨以观照般若。起自利行。融通法相也。

　　末四句。实相般若。心无所著者。真俗并遣。言观双忘之义。妙慧。即平等大慧。无上道。即一乘实相。言上二有言有观。总非平等大慧。皆属粗浮。不名微妙。有真有俗。终乖一乘实相。咸为对待。岂称无上。今既言观双忘。真俗并遣。故云以此妙慧。求无上道。此菩萨以实相般若。起绝待行。破一切着也。齐此以上。两陈六度之机。盖是弥勒扩充前文。种种信解。种种相貌之义(问。今经三周授记。并未显彰六度之机。今以此判属法华。何所据乎。答。有二可据。一据火宅喻后。佛嘱身子。略明十种是机。不出六度。故于所被机宜门中。特地拈出。令知六度菩萨。乃当此经之机。二据三周受记之众。如身子之智慧。迦叶之精进。离婆多之心不倒乱。须菩提之不与物诤等。皆是内秘菩萨之德。潜行六度之行。况夫妙严出家。宛同诸王诣佛。不轻弘经。允符比丘住忍。例而推之。足为明证。何言并未显彰六度之机耶)。诸佛化应竟。

　　△三机尽化息(准前文应有二义。一诸佛灭度。二灭后起塔。今缺初义。而后义能长)。分二。一供养舍利。二起塔严国。初。

　　文殊师利又有菩萨佛灭度后供养舍利。

　　菩萨。即生前受化之众。灭后。当茶毗已竟之时。贮以宝瓶。严以香华等。皆名供养。受化感恩。想像圣容者。理合如是耳。

　　△二起塔严国。

　　又见佛子造诸塔庙(至)如天树王其华开敷。

　　初略明。昔喜见菩萨。受净明德佛遗嘱。收取舍利。作八万四千宝瓶。起八万四千宝塔。据此。则造诸塔庙者。不惟感恩。亦兼受烛也。恒沙计之。仍称无数者。极言其塔之多故。宝塔星罗棋布。舍利月灿灯辉。望之起敬。见者生欢。故为严饰国界。

　　宝塔下。详明。塔以宝成。非凡材也。高而云妙者。仰弥高。不可及故。上下二十万里。故云五千由旬。南北曰纵。东西曰广。四维无异曰正等。径过计八万里。故曰二千由旬。一一塔庙。各千幢幡者。四维刹杆。所悬幢幡。计一千数。如药王品中。表刹庄严。垂诸幡盖是也。露幔。即层层滴水伞也。珠交者。珠网交结之所成故。露幔之角。以宝为铃。微风吹动。音向相和。故云宝铃和鸣。佛遗舍利以作佛事。天人龙神等。资舍利以作福田。故以香华技乐等而供养之。供而云常者。显佛德殊胜。虽灭度之后。犹感供不绝也。文殊下。恐疑严国之意。重称其名以告之。佛子起塔。本非严饰国界。故云为供舍利。严饰塔庙。塔庙既成。疆土因兹生光。故云国界自然。殊特妙好。末二句。喻明妙好之义。天树王者。大经云。三十三天。有树名圆生。根深五十由旬。梃高五十由旬。枝布五十由旬。花香五十由旬。帝释钟爱。故称为王。其花开敷者。色香具足。天人共赏。喻塔起国界时。福田殊胜。幽显俱利。所谓严饰及妙好者。正在是矣。正陈放光竟。

　　△三结见求决。

　　佛放一光我及众会(至)佛子文殊愿决众疑。

　　初结见叹异。佛放句。结能照光。我及等。结所照境。种种句。结所现相。此结见也。从实施权。援众生出火宅。是为诸佛神力希有。会权归实。摄三乘入佛慧。是为诸佛智慧希有。盖弥勒因见诸佛权实得宜。而叹异之。此叹异也。

　　后六句。牒疑求决。放一句。牒所疑光。照无句。牒所疑境。我等二句。牒所疑相。此牒疑也。末二句。求决。其义可知。结见求决竟。

　　△四防难申问(古德于此。立四重伏难。而天台承用。今虽略顺彼义。未能全同。故以防难申问科之)。分四。一防初难申初问。二防次难申次问。三防三难申三问。四防四难申四问。初(恐文殊承上难云。汝云愿决众疑。众若有疑。众即应问。众既不问。是不疑也。众既不疑。我何所决。故此防云)。

　　四众欣仰瞻仁及我世尊何故放斯光明。

　　弥勒意谓。仁者若谓众既不问。是无所疑者。误矣。何则。我观四众欣仰。瞻仁及我。欣者欣我问。仰者仰仁答。瞻仁者不见仁答。及我者急欲我问。正忧疑不泰之相。此防难也。末二句。申问。盖由不知为说法华。故问何故放光。后云。我见灯明佛。本光瑞如此。以是知今佛。欲说法华经。正答此问。

　　△二防次难申次问(恐又难云。世尊放光。是佛境界。宜共问佛。佛自见答。故此防云)。

　　佛子时答决疑令喜何所饶益演斯光明。

　　弥勒意谓。仁者若谓是佛境界。宜共问佛者。理诚然矣。但时众有疑在怀。忧兕不泰。待佛出定。不知何时。愿佛子及时而答。速决众疑。以令众喜。此防难也。末二句。申问。盖弥勒已知多饶利益。但不知毕竟如何。故问何所饶益。演斯光明。后云。今相如本瑞。是诸佛方便。今佛放光明。助发实相义。正答此问。

　　△三防三难申三问(恐又难云。欲决众疑。宜共筹量。独令我答。于理不可。故此防云)。

　　佛坐道场所得妙法为欲说此为当授记。

　　弥勒意谓。仁者若谓欲决众疑。宜共筹量者。我亦知然。但如我管窥佛天。蠡测智海。转照之化功已极。曲成之方便已周。惟有佛坐道场。所得妙法。四十年来。未曾吐露。此防难也。末二句。申问。盖弥勒已知会权归实。授记成佛。但不知事属一贯。故云为欲说此。为当授记。后云。诸人今当知。合掌一心待。佛当雨法雨。充足求道者。正答此问。

　　△四防四难申四问(恐又难云。如汝所说。即是决疑。足令众喜。何烦我答。故此防云)。

　　示诸佛土众宝严净(至)瞻察仁者为说何等。

　　佛土宝严者。光所照处。转染成净故。前缺此义。此中互出。及见诸佛。义该说法度生。举人以摄法。举主以摄伴故。此非小缘者。推重其事。不敢擅决之意。弥勒意谓。仁者若谓如我所说。即是决疑者。过矣。何则。我虽驰心下思。测度于说法授记之间。但以示现依正等相。此非小缘。岂可以予比量之智而判决哉。此防难也。末四句。申问。良以法会大众。有困心衡虑之急。而文殊菩萨。如不见不闻之状。故代众而达情曰。文殊。应当了知。现前四众龙神。各各瞻察仁者。幸勿过谦。以负众望。今问仁者。究竟为说何等。后云。诸求三乘人。若有疑悔者。佛当为除断。令尽无有余。正答此问。以上连申四问。层次秩然。似虚似实。莫可定量。初云世尊何故。放斯光明。全似不知。次云何所饶益。演斯光明。略露锋芒。又云为说妙法。为当授记。分明合盘托出。至云瞻察仁者。为说何等。却又殃及文殊。是皆弥勒智辩具足。予夺自在。故假若智若愚之状。演出半吐半露之态。引进权小。仰求大智。所谓怜儿不觉丑也。弥勒请问竟。

　　△二文殊领答二。一略答。二详答。初二。一惟忖直答。二引古作证。初。

　　尔时文殊师利语弥勒菩萨(至)击大法鼓演大法义。

　　尔时。即弥勒请问之时。语。谓觌面而告也。以弥勒正为请主。故文殊觌面而告语之。及者声临众耳之义。大士者。菩萨之异名。以能具大道心。超世间士故。准叙分数有八万。故云诸也。善男子等。呼菩萨。等大众。欲酬前请。以决法会之疑故。如我惟忖者。文殊自谓。如我所见。思惟忖度也。今佛世尊等。正所惟所忖之事。法而言大者。教大。理大。行大。果亦大故。此总标也。雨大法雨句。别明教大。雨者以润泽为义。取以喻教者。佛以一乘教法。润入机心。令彼开佛知见。如天雨雨故。吹大法螺句。别明理大。螺者以号令为义。取以喻理者。佛以一乘理法。号令化机。与彼示佛知见。如军吹螺故。击大法鼓句。别明行大。鼓者以䇿励为义。取此喻行者。佛以一乘行法。䇿励行人。令彼悟佛知见。如阵击鼓故。演大法义句。别明果大。演义二字。古德直约法释。今亦作喻。言演义者。如登场作戏之类。谓借彼假相。演出真义。以动人心故。取此喻果者。佛以示成果德。演出一乘果法。竦动机心。令彼入佛知见。如登场演义故。由具上来四种大义。故总以欲说大法标之。此文殊欲酬众请。如己所见而惟忖之也。惟忖直答竟。

　　△二引古作证。

　　诸善男子我于过去诸佛(至)难信之法故现斯瑞。

　　初引古曾见。过去曾见此瑞者。显惟忖有本。非臆见也。放已即说大法者。显答问有据。非妄谈也。

　　是故下。证今亦如。言佛佛道同。古佛既尔。今佛亦然故。

　　欲令下。结答前问。欲令二字。出成放光本意。众生者。总该三乘五性。以一切众生。莫不有心。凡有心者。皆当作佛。故欲咸得闻知。拣非从前有遮限也。一切世间者。总该九界。谓此经浅而论之。已非凡小可及。深而究之。虽至等觉犹惑。故总云难信。如即权显实而千二腾疑。即迹显本而弥勒致辩。盖可见矣。准前弥勒问云。以何因缘而有此瑞。今云欲令众生。咸得闻知等。故现斯瑞。正应前来略问之义而结答之。必至此而结答者。惟忖引证。乃足取信故。略答竟。

　　△二详答(前以迷闷事急。故有略答。应前略问之义此恐陈义未周。故又详答。应前详问之义)。分二。一长行。二偈颂。初四。一总引灯明。二别明往事。三结会古今。四应问结答。初二。一详引最初一佛。二略引相继二万。初二。一总标化仪。二别明三善。初。

　　诸善男子如过去无量(至)演说正法初善中善后善。

　　如者。指实之词。谓指彼过去灯明事迹。以实前文过去曾见之语。阿僧祇。此云无数。劫。半梵语。具云劫波。此翻时分。时称无数。已云久矣。而又云不可思议等者。极显此法。名标劫外。体居象先。所谓有物先天地也。日月灯明。佛之别号。古德云。日以光明照昼。月以清凉照夜。灯续日月之所不及。如来三智圆明。破世愚暗如之。故以为号。如来应供等。佛之通号。如来者。佛佛道同。后佛出世。如先佛再来。名仿同先德号。应供者。智断具足。应受供养。名堪为福田号。正遍知者。永离外道邪知。凡小遍知。名拣邪异偏号。明行足者。明足慧满。行足福圆。名福慧双隆号。善逝者。逝往也。生死不离而离。涅槃不往而往。名妙往菩提号。世间解者。解了世间性相真伪。名达伪通真号。无上士调御丈夫者。证无上道。超世间士。名无上士。具丈夫力。调御群品。名调御丈夫。合名悲智究竟号。天人师者。应机说法。善导天人。名模范三界号。佛者。自觉。觉他。觉行圆满。名三觉圆备号。世尊者。具上九德。世出世间之所尊重。名九界同尊号。此十号者。诸佛同具。自古解释不同。今删繁就简。略难取易。虽稍异古注。而会理无殊。演说正法者。如来出世。开示出世正道。非世邪法故。有益于人曰善。初善。即先照时也。以先照时中。同教一乘人等。获转同成别益故。中善。即转照时也。以转照时中。小乘人等。获转小成大益故。后善。即还照时也。以还照时中。偏教五乘人等。获转偏成圆益故。总标化仪竟。

　　△二别明三善。

　　其义深远其语巧妙(至)三藐三菩提成一切种智。

　　初别明初善。其义深远句。约理而言。理不自理。必借义以析之。故云其义。称性直指。群机绝分。故云深远。其语巧妙句。约教而言。教不自教。必借语以宣之。故云其语。多方敷演。俱会玄宗。故云巧妙。古德云。既属华严。不合其语巧妙。不知巧而云妙。已寓拣别意故。纯一无杂句。约果而言。惟显佛果。故云纯一。不涉余乘。故云无杂。具足清白等。约行而言。一摄一切。故云具足。从性起修。故曰清白。不惟离于五欲。兼顺性法爱亦离。故曰梵行。以梵翻离欲故也。

　　为求下。别明中善。声闻根钝。不堪承受大法。故以四谛法说而应之。生老病死。苦谛也。度兼集谛。以度苦必断集故。度犹脱也。涅槃。灭谛也。究竟义兼道谛。以证灭必修道故。究竟犹证入也。辟支。具云辟支迦罗。此翻缘觉。缘觉根利。能知诸法因缘。故以十二因缘法说而应之。十二因缘者。谓无明缘行。属过去二支因。行缘识。识缘名色。名色缘六入。六入缘触。触缘受。属现在五支果。受缘爱。爱缘取。取缘有。属现在三支因。有缘生。生缘老死等。属未来二支果。详于化城品释。菩萨大根。具上求下化之心。欲到彼岸。故以六波罗密说而应之。波罗密。此云到彼岸。谓依此六度法修。能到涅槃彼岸故。

　　令得下。别明后善。会三归一。普记成佛。故云令得阿耨等。能知一切诸佛道法。能知一切众生因种。名一切种智。盖上句令其得果。此句令其成智也。详引最初一佛竟。

　　△二略引相继二万。

　　次复有佛亦名日月灯明(至)所可说法初中后善。

　　初次第标名。

　　又同下。兼出姓氏。颇罗堕。此云利根。亦云捷疾。以六根聪利。缘境捷疾为姓也。

　　弥勒下。结告显同。二万佛同名同姓。事出罕希。难于取信。故呼名而结告之。字名号。皆称谓也。通别名号俱同者。实德既同。称谓亦同故。所可说法。即是正法。如稍涉邪伪。则非佛可说故。初中后善。化仪同也。据此则二万灯明。与光中万八千佛。三时设化。如出一辙。岂至今佛而独不然。故文殊引此为例。欲弥勒深思而自得之。总引灯明竟。

　　△二别明往事。(所见往事。全在此科。故别明之)分五。一时至机熟。二显相逗机。三放光东照。四会众腾疑。五说法授记。初二。一略举时机。二义显至熟。初(当时之机。不独王子。但举王子为例。故云略也)。

　　其最后佛未出家时(至)七名向意八名法意。

　　其最后佛者。文殊自指本师。未出家时者。在俗为轮王时也。有八王子者。应是多劫久证。示生佛家。如今佛罗云之类。有经有权。能常能变。名为有意。善法治世。善政教民。名为善意。经画谋略。难可测量。名无量意。善为至宝。不令有失。名为宝意。恶意日损。善意日增。名为增意。事理博达。能除众疑。名除疑意。善应物情。如向应声。名为向意。法度纪纲。皆悉明备。名为法意。此以八子皆为轮王。故将名就位而略释之。若作表法者。佛表真如。未出家时。表真如在缠。八王子。表转变八识。有意。表赖耶。受熏持种。有诸法故。去后来先。为中有故。善意。表末那。善成六转。为染净依故。无量意。表六识。刹那生灭。绝分量故。宝意。表身识。一切众生。共宝爱故。增意。表舌识。着味增恶。说法增善故。除疑意。表鼻识。合中便知。无所疑故。向意。表耳识。能听音向故。法意。表眼识。观察诸法相故。据此则妙光师灯明。师本心也。灯明传妙光。传本智也。八子师妙光。依本智而契本心也。妙光化八子。依本心而化本识也。例而推之。则灯明一代化仪。不出吾之一心。若了自心。则今佛光瑞之旨。可立见矣。略举时机竟。

　　△二义显至熟(时至机熟。文无明言。但云出家。发意。修梵行。为法师等。盖约义显耳)。

　　是八王子威德自在(至)已于千万佛所植诸善本。

　　初明在俗势位。威德者。位统四洲。有威可畏。教施十善。有德可仰故。自在者。宽猛相济。权不在人。所谓礼乐征伐。自天子出也。各领四天者。是金轮王。拣余轮故。

　　是诸下。明出家因果。闻父出家。验知王位无益。闻父得道。验知出家有功。验知王位无益。故悉舍之。验知出家有功。故亦随之。古人所谓是父是子者。仅见之矣。发大乘意者。起上求下化之心。建自利利他之行。如三心四愿等是。大乘之心。永无退转。故云常修。入理之行。清净洁白。故称梵行。所谓戴铁轮而不退。用繁兴以恒如也。法师者。弘法自任。为人天师。非时至机熟者。曷克臻此。科云义显者。良有以焉。

　　已于下。明往昔深本。言法师之位。不易可阶。王子一生便至。其故何也。皆由已于千万佛所。植诸善本。所谓根深枝茂者。具信然矣(问。准教中轮王出增劫。佛出减劫。何故灯明成佛时。八子皆为轮王耶。答。法有权实。事有变常以变常论之。或灯明愿在增劫。或增劫众生机熟。乃应世之变。非常事也。以权实论之。佛出减劫。或权宗固执之语。大乘真实之谈。不拘乎此。如向后灯明说经。六十小劫。而大众谓如食顷。岂可以增劫减劫而难问之。知此权实变常之义。则古德八子一子之难。大乘小乘之执。可并通矣)。时至机熟竟。

　　△二显相逗机分三。一说经入定。二雨华动地。三大众喜观。初。

　　是时日月灯明佛(至)义处三昧身心不动。

　　△二雨华动地。

　　是时天雨曼陀罗华(至)普佛世界六种震动。

　　△三大众喜观。

　　尔时会中比丘比丘尼(至)欢喜合掌一心观佛。

　　此上三科。与今佛显相。文义全同。无烦𤨏释。显相逗机竟。

　　△三放光东照。

　　尔时如来放眉间白毫相光(至)如今所见是诸佛土。

　　所照境中。阙上至下至之文。末二句。所现之相。如今所见者。文殊不欲𤨏叙。令准今而知昔故。是诸佛土。应指佛土中所现之相。放光东照竟。

　　△四会众腾疑。

　　弥勒当知尔时会中(至)欲知此光所为因缘。

　　教以当知者。令知今昔皆同。勿以不知自怪也。二十亿菩萨。即当时腾疑之众。不言四众八部者。菩萨尚疑。余可知故。今佛腾疑文中。无多菩萨者。四众摄也。乐欲听法者。据前欢喜合掌。一心观佛。即倾渴翘伫。愿闻法要之相。得未曾有者。先意本为听法。偶见佛光普照。如得未曾有见之物。且喜且疑。有不能释于心也。欲知因缘。亦反复推审之义。由是观之。今昔皆同。惟虚心待之可矣(准善会腾疑之后。更有问答发起一科。今不叙者。亦钝置弥勒之意。如宗家所谓且疑着是也)。会众腾疑竟。

　　△五说法授记二。一出定说法。二唱灭授记。初。

　　时有菩萨名曰妙光(至)若身若心而生懈倦。

　　初明所被之机。大成云。圣人无名。因德以彰。神通莫测曰妙。朗照群昏曰光。愚谓妙表智体。光表智用。体绝思议。用彻权实。故以妙光称之。学在师后曰弟。智从师生曰子。特标八百弟子者。一显妙光智深。归从者众。一显法华高会。听众有人。所谓机感盈前是也。大成云。昔佛八子师妙光。佛出定为妙光说经。今佛罗云师身子。下出定为身子说经。是因人同也。或曰妙光是菩萨。身子是声闻。云何同耶。大成释云。比及发迹。身子亦是菩萨。妙光垂迹。未必不是声闻。文殊巧说。方便隐显耳。

　　是时下。明能被之教。起者对灭而言。入时名灭。灭诸缘故。出时名起。起言象故。今欲说法华。故从三昧起也。因者。显非独为。但因之以开其端耳。必因妙光者。显法华非智莫解。今因身子亦然。准前云欲说大法。又云难信之法。终未显彰本经名目。盖恐难于取信。今假灯明事迹。无心唱出。不欲人信。而自无不信。则文殊可谓善于辞说者矣。浅识闻之。迷惑不解。故云教菩萨法。久默斯要。不务速说。故云佛所护念。

　　六十下。明会遇时节。准教中人寿十岁时。子年倍父年。增至八万四千岁。然后百年减一岁。灭至十岁。如是一增一减。为一小劫。今云六十小劫。其时可谓长矣。虽经时长。而说无异座。故云不起于座。时会听者。而闻无异席。故云亦座一处。形与道合。智与理冥。故云身心不动。延促同时。念劫无碍。故云谓如食顷。大成云。今经五十小劫。谓如半日。是时同也。无一人懈倦者。显个个精诚。无若身若心之一有懈倦者。显内外精诚。然此亦是因深缘胜。教到机熟之所致耳。出定说法竟。

　　△二唱灭授记二。一对众唱灭。二授记潜辉。初。

　　日月灯明佛于六十小劫(至)当入无余涅槃。

　　初结前。

　　即于下。正明。说法唱灭。事属一会。故云即于。今经宝塔品后唱灭。与此同也。梵谓梵天。色界主也。魔谓魔天。欲界主也。沙门翻勤息。摄出家众。婆罗门翻净行。摄在家众。天人修罗。八部举三。余以众字该之。此言即唱灭之语。必众中宣者有二义。一生善。二灭恶。生善者。由佛久住。薄德之人。不种善根。一闻唱灭。恋慕渴仰。种善根故。灭恶者。由佛不灭。懈怠众生。便起憍厌。一闻唱灭。生难遭想。憍厌自息故。涅槃义见前文。无余有二。一者断见思惑。分段永寂。名小乘无余。二者五住究尽。二死永亡。名大乘无余。今佛所入。是大非小也。言当入者。出世事毕。化道已周。纵住于世。无所益故。必于中夜者。表身归中道。性入常寂之义(问。今佛唱灭文云。如来不久。当入涅槃。尚待异时。今云今日中夜。法华涅槃。相去何太促乎。岂彼佛未说涅槃。而取灭度耶。答。此有二义。一约法广略不定。二约时延促不定。约法广略不定者。同是一法或广说无尽。或一言略周。约时延促不定者。同在一时。或延为多劫。或促归一念。总以佛力自在。神用难思。因机差别。随心现量。岂可以常情而难问哉)。对众唱灭竟。

　　△二授记潜辉。

　　时有菩萨名曰德藏(至)便于中夜入无余涅槃。

　　初授记补处。菩萨名德藏者。准大成有二义。一含藏义。谓恒沙功德。悉皆具足故。二出生义。谓以此功德。遍施众生故。一约自证。二约化他言也。圣言说与曰授。忆念取证曰记。时有德藏。即授其记者有三义。一入灭时近故。二道统事急故。三人不可失故。告诸比丘者有二义。一令作证明故。二令知依止故。次当作佛者。非同法华远记。乃记以次补佛处。与今佛记弥勒事同。要知法华非无远记。盖文殊不欲尽言。恐成解路。障后悟门耳。因备众德。果感相严。故别号净身。多陀阿伽度。此云如来。阿罗诃。此云应供。三藐三佛陀此云正遍知。十种通号。举前以摄后故。

　　佛授下。记以潜辉。授记已。便入灭者。大成云。斯道有赖故。本怀已畅故。化缘已毕故。自此以上。约大科共有五段。系灯明一代化仪。今佛四十年前。多方陶汰。时至机熟。是过去事与灯明同也。经初显相逗机。放光东照。会众腾疑。是现前事与灯明同也。至于说法授记。犹属后事。虽未见其同。可以预知。前云欲说大法等。本于此矣。别明往事竟。

　　△三结会古今二。一师弟本因。二结会释疑。初二。一文殊本因。二弥勒本因。初。

　　佛灭度后妙光菩萨(至)其最后成佛者名曰然灯。

　　初妙光弘经。灭后持经者。奉是道以修身。自行也。满劫演说者。运是道以利众。化他也。

　　日月下。八子受化。灯明八子。皆师妙光者。以妙光二利具足。堪为师承故。大成云。不以父为师。以妙光为师者。易子而教之意。今罗云师身子亦然。妙光教化者。教以实道。化其权心故。权心既化。实志自坚。故云坚固菩提。坚不自坚。功归妙光。故云令其坚固。

　　是诸下。极显因深。王子供佛。行满也。皆成佛道。果圆也。弟子行满果圆。师可知矣。是皆文殊恐类自伐。故假王子。以显自己深本。最后成佛。即第八子也。名曰然灯者。准大论初生之时。身光如灯。以至成佛。故以名焉。是释迦第二僧祇授记本师。据此则释迦师然灯。然灯继七兄。展转逆推。历九世而之妙光。则文殊深本。岂可思议者哉。文殊本因竟。

　　△二弥勒本因。

　　八百弟子中有一人(至)供养恭敬尊重赞叹。

　　初抑其名利役心。前云妙光有八百弟子。此云八百弟子。中有一人。则一人亦妙光之弟子也。名与利相因。既号求名。则心为利役可知。贪着等。出命名之由。利养为役心之本。既曰贪着。必是好游族姓。忘实务名之人。如是之人。不暇读诵。虽复勉强读诵。其心思智虑。尽为名利所耗。故曰而不通利。通谓达其义。利谓熟其文也。多所忘失者。不通则义非己有。多至昏忘。不利则文非心持。多至废失。是则文义全无实得。读诵惟慕虚名。故以故号求名结之。

　　是人下。扬其种善值佛。种善者。所贪利养。不私于己。多于佛法僧中。作利益事故。由此因缘。故得值佛。无量百千等。极言其值佛之多。供养恭敬等。极显其无空过者。初云亦者。例上八子而言。言不惟八子行满果圆。虽如是求名之人。亦以种善因缘。值无量佛。由此观之。则今之学道者。苟未能辍利养。绝贪求。亦当于佛法僧中。作利益事。为当来值佛之因耳。师弟本因竟。

　　△二结会释疑。

　　弥勒当知尔时妙光菩萨(至)求名菩萨汝身是也。

　　本地既彰。理合自醒。弥勒故昧宿因。故教以当知。昔之妙光。即今之文殊。故曰岂异人乎。我身是也。昔之求名。即今之弥勒。故曰求名菩萨。汝身是也。科云释疑者。恐疑弥勒文殊。同居学地。知与不知。彼此应同。何故弥勒问。而文殊答耶。故结会以释之。言迹虽同居学地。本实各有浅深。一弟一师。故应问应答。结会古今竟。

　　△四应问结答。

　　今见此瑞与本无异(至)教菩萨法佛所护念。

　　此瑞指今佛光相。与本灯明。若合符节。故云无异。是故惟忖。应前如我惟忖。言前云如我惟忖等者。盖以是今昔不异之故耳。当说大乘等者。光瑞既同。说法亦应同故。准前弥勒问云。四众龙神。瞻察仁者。为说何等。今云当说大乘等。正应问而结答之也。长行竟。

　　△二偈颂(标颂云)。

　　尔时文殊师利于大众中欲重宣此义而说偈言。

　　△(正颂)分四。一颂总引灯明。二颂别明往事。三颂结会古今。四颂应问结答。初(上长行分二。一详引最初一佛。二略引相继二万。今偈颂不分。且为文最略。属略颂也)。

　　我念过去世无量无数劫(至)令入佛智慧。

　　念谓忆念。过去远指往昔。长行云。无量无边不可思议阿僧祇劫。此云无量无数者。举始末以摄中。随偈便故。佛之一字。总指二万灯明。然佛虽九界通尊。而现相人中。故称人中尊也。号日月灯明者。举别号。摄通号故。世尊演说法者。准长行即是正法。亦是初中后善。初善独被大根。中善广被三乘。故云度无量众生。及无数亿菩萨。后善会三归一。普记成佛。故云令入佛智慧。颂总引灯明竟。

　　△二颂别明往事五。一颂时至机熟。二颂显相逗机。三颂放光东照。四颂会众腾疑。五颂说法授记。初(略颂)。

　　佛未出家时所生八王子见大圣出家亦随修梵行。

　　首二句。颂略举时机。佛指最后佛也。八王子。举数略名。下二句。颂义显至熟。大圣出家。略得菩提。随修梵行。略发意为师。及植善等义。

　　△二颂显相逗机(长行分三。今略大众喜观。惟存前二。仍与长行不类。属义颂也)。

　　时佛说大乘经名无量义(至)即时大震动。

　　初颂说经入定。无量义经。虽明为菩萨。而暗为声闻。故云众中分别。余同长行。

　　后六句。颂雨华动地。四华举一。长出天鼓自鸣。大成云。此鼓在妙法堂上。诸天娱乐时。其鼓自鸣。演说苦空无常不净等法。今表出定之后。无问自说。故自鸣也。诸天二句。明雨华鸣鼓所以。盖为供养人中尊也。一切佛上。准今佛显相文中。即指一佛化境。非十方佛土也。颂显相逗机竟。

　　△三颂放光东照分二。一一光所照之境。二诸境所现之相。初。

　　佛放眉间光现诸希有事此光照东方万八千佛土。

　　诸希有事。预指下科诸相。盖是文殊信口带言。非此科正意。

　　△二诸境所现之相(长行但云。如今所见。是诸佛土。今详细颂出。属广颂)。于中分二。一众生机感。二诸佛化应。初。

　　示一切众生生死业报处。

　　示现也。处之一字。总通上文。谓生死处。造业处。受报处也。准弥勒偈中。六道众生。即此中初句。生死所趣。善恶业缘。受报好丑。如次即此中三处。是今昔所现机感同也。

　　△二诸佛化应分二。一从实施权。二会权归实。初二。一从实。二施权。初。

　　有见诸佛土以众宝庄严(至)敷演深法义。

　　初成道前相。土以宝严。受用土也。琉璃。具云吠琉璃。此云青色宝。玻璃。此云水玉。惟此二色。映蔽众宝。故偏言之。转染成净。力资佛光。故云斯由佛光照也。此是诸佛垂得菩提。胜依先现之相。及见诸天人等。八部举五。以摄余故。各供养其佛者。或敷座雨华。或击鼓奏乐等。此是诸佛垂得菩提。预兴供养之相。准大通道前之文。足证此义。今佛光相无此者。弥勒偈略耳。防难偈中亦云。示诸佛土。众宝严净。是今昔所现。道前之相同也。

　　又见下。成道说法。自然成佛道者。谓功圆行满。一念相应。习气顿断。任运而成。非谓无修无证。有滥外计。身色句。受用身也。舍那金躯。巍然晃耀。故如金山。无量相海。皆悉具足。故曰端严。不共凡小所见。故云微妙。土以宝严。身如金山。身土相依。故如琉璃龛中。现真金像也。大众。即华严海会。佛于其中。敷普贤行门。演遮那性海。群机绝分。名深法义。准弥勒偈云。又睹诸佛。圣主师子。即此中又见诸如来四句。演说经典。微妙第一。即此中如净琉璃中四句。是今昔所现。成道说法同也。从实竟。

　　△二施权。

　　一一诸佛土声闻众无数因佛光所照悉见彼大众。

　　首二句。举机该教。如今佛光相中。说声闻乘同。下二句。大众二字。义该缘觉菩萨。与今佛光相中。说缘觉菩萨乘同。准前弥勒若人遭苦等偈。即此科义也。从实施权竟。

　　△二会权归实分三。一进戒二度。二施忍二度。三禅慧二度。初。

　　或有诸比丘在于山林中精进持净戒。犹如护明珠。

　　在山林中者。虽欲绝尘。易办道故。精进持戒者。以精进为先锋。以持戒为主帅。破烦恼敌。护法身命故。轮王顶上明珠。最所珍护。而菩萨护戒若彼。故云犹如护明珠也。

　　△二施忍二度。

　　又见诸菩萨行施忍辱等其数如恒沙斯由佛光照。

　　菩萨行施。内外无吝。非具大忍辱者不能。故并列之。余可知。

　　△三禅慧二度。

　　又见诸菩萨深入诸禅定(至)说法求佛道。

　　初禅度。深入者。拣非初修。内外俱寂。故曰身心不动。以斯求道。真受道之器也。

　　后四句。慧度。实智观法。了法无相。故云寂灭。既知是已。于国演说。借利物以成己德。故曰求道。颂放光东照竟。

　　△四颂会众腾疑(略颂)。

　　尔时四部众见日月灯佛(至)是事何因缘。

　　长行以本称。故云二十亿菩萨。乐欲听法。偈颂以迹论。故云尔时四部众。见神通力。已知为瑞。故心皆欢喜。未谕何缘。故各自相问。各自相问者。谓各以此事。存诸内而问诸心也。

　　△五颂说法授记分二。一颂出定说法。二颂唱灭授记。初(此与长行。义同文别。属义颂也)。

　　天人所奉尊适从三昧起(至)悉皆能受持。

　　初所被之机。大圣出世。人天奉敬尊崇。名所奉尊。适犹方也。谓时节既至。方从定起也。赞妙光者。将以大法饶益。安其心故。智慧充足。以斯道。觉斯民。故曰为世间眼。道德全备。闻而敬。见而亲。故曰一切归信。如斯之人。乃能代佛宣扬。故曰奉持法藏此赞其利他德也。如我所说者。通指一代教典。非妙光不能体证。非妙光不能了知。故曰惟汝能证知。此赞其自利德也。准长行。从文殊口中叙出。此中。借灯明语句说来。长行云八百弟子。明归信者众。此中云一切归信。显弟子之多。长行偈颂。文别义同。

　　世尊下。能被之教。妙光欢喜。非为赞叹故喜。以赞叹必说法故。说是法华。非为欢喜故说。以欢喜必信受故(问。今佛出定。何无赞叹身子之语。答。想应有之。以非正义。经家不叙。今叙之者。欲与长行。变其文势耳)。满六下。会遇时节。准长行有三义。一说无异座。二听无异席。三时众不懈。今缺后二。乃补出妙光受持。义互显也。然上文。灯明赞以能奉持。能证知。今妙光果能受持。则灯明可谓知人。而妙光可谓不负所知矣。颂出定说法竟。

　　△二颂唱灭授记分二。一颂对众唱灭。二颂授记潜辉。初(此科广于长行。兼补后四句。属广颂。兼补颂也)。

　　佛说是法华令众欢喜已(至)亿劫时一遇。

　　首二句。结前。令众欢喜者。喜非寻常。乃心生大欢喜。自知当作佛也。

　　寻即下。正明。告于天人者。略梵魔沙门。及婆罗门等故。实相妙理。遍在诸法。故云诸法实相。如云是法住法位是也。法华会上头头显示。故曰已为汝说。如云世间相常住是也。说已即唱灭者。令生渴仰。并息憍恣故。

　　后四句诫勉(补颂)汝一二句。即诫以令息憍恣。放逸即憍恣也。诸佛二句。即诫以令生渴仰。难值故渴仰也。

　　△二颂授记潜辉(准长行惟二义。一授记德藏。二记已潜辉。今补前后三义。而二义之文。仍与长行不类。属补颂。兼义颂也)。

　　世尊诸子等闻佛入涅槃(至)以求无上道。

　　初时众悲恼(补颂)。诸子即四众人等。既受佛化。俱得称子故。悲谓悲佛入灭。恼谓恼自无依。又悲者。悲佛入灭之速。恼者恼自进修之迟。一犹独也。言诸佛应世。会必有离。但今佛入灭。独何速疾若是。此悲恼之不容己也。

　　圣主下。如来安慰(补颂)圣主见前。法之王者。于诸法中得自在故。安慰者。如来见其悲恼过分。有至泪如波罗奢伽华者。故用善言安抚。顺意而慰谕之。汝等句。正安慰之语。言汝等勿以佛灭为忧。勿以无依为怖也。

　　是德下。授记德藏(义颂)无漏实相。约诸佛所证而言。言众生虽具实相。由烦恼染故。如器破漏。不堪复用。惟佛妄尽理圆。乃称无漏。今德藏菩萨。虽未成佛。然于无漏实相。已能现量体悟。故云通达。余可知。

　　佛此下。记已潜辉(义颂)。众生机宜如薪。如来教化如火。机尽化息。如薪尽火灭也。分布舍利。起无量塔者。表大慈平等。至化普及之意。

　　比丘下。时众回心(补颂)。数如恒沙者。即见佛灭度。心生渴仰。回小向大之众。然此众向虽精进。未免依恃如来。间起憍厌。今见佛灭无依。故倍加精求。欲作未来得度之缘。后云诸佛灭度后。若人善软心。如是诸众生。皆已成佛道。即此类也。颂别明往事竟。

　　△三颂结会古今分二。一颂师弟本因。二颂结会释疑。初二。一颂文殊本因。二颂弥勒本因。初。

　　是妙光法师奉持佛法藏(至)度脱无量众。

　　初妙光弘经。法藏则曰奉持。法华则曰广宣者。虽诸经皆弘。惟法华为重也。

　　是诸下。八子受化。妙光之道。得之灯明。传之八子。父作子述。则妙光之继往开来。有功于斯经久矣。

　　供养下。极显因深。供养佛已。福足也。随顺行道。慧足也。福慧双足。故得相继成佛。八子转相传述。次第授受。故云转次授记。天中天者。统论天有四种。一世间天。如世国王。二生天。如三界诸天。三净天。即四果支佛。四义天。谓十住菩萨。见一切法是空义故。佛超四天。故称天中之天。诸仙导师者。仙亦有四。一地仙。迁居山林。年老不死者。二天仙。三界诸天。飞行变化者。三圣仙。四果支佛。神通自在者。四真仙。三贤十圣。分证真理者。佛化四仙。故称诸仙导师。

　　△二颂弥勒本因(广颂)。

　　是妙光法师时有一弟子(至)其数无有量。

　　初抑其名利役心。懈怠者。妨正之贼。心常怀之。则进修日弛矣。名利者。钩心之媒。贪而着之。则营逐日深矣。营逐日深。自致贪求无厌。多游族姓之家。进修日弛。必至弃舍习诵。废忘不能通利。据此则惟慕虚名。不务真修。故曰以是因缘。号为求名。

　　亦行下。扬其种善值佛。所求名利。俱资檀度。故曰行众善业。见佛复供者。因福积福。随顺行道者。因慧修慧。慧深则般若易满。福厚则五度可成。故云具六波罗密也。佛出释氏。九十六种卷舌。故称释师子。以多劫曾供养故。今得见也。现为补处。故云后当作佛。因果俱以弥勒称者。酬宿愿故。准上生经云。凡释迦末法中。精修功德。扫塔涂地。乃至称名礼拜者。命终皆上生兜率。当来随弥勒下生。今云广度众生等。盖即此耳。又因中随佛行道。结缘已深。故果中说法度生。其数无量。所谓当熟者熟。当脱者脱也。弥勒应化偈云。弥勒真弥勒。化身千百亿。时时示时人。时人自不识。可为此段作一注脚。颂师弟本因竟。

　　△二颂结会释疑。

　　彼佛灭度后懈怠者汝是妙光法师者今则我身是。

　　佛灭度后等者。以懈怠之迹。彰着在佛灭度后。非谓佛灭度后。乃有是人。又特约佛灭后言者。寓有释疑之意。由菩萨于佛灭后。尚以懈怠见称。灯明生前事迹。自应废忘。今日之事。勿怪其不知而问也。颂结会古今竟。

　　△四颂应问结答(长行总答而略。此中别答而广。属广颂。又古德于此立四伏疑。以释名宗体用今以偈有四段。恰应弥勒前之四问。故以应问结答科之)。分四。一答第一问。二答第二问。三答第三问。四答第四问。初(由前弥勒问云。四众欣仰。瞻仁及我。世尊何故。放斯光明。故应问而结答云)。

　　我见灯明佛本光瑞如此以是知今佛欲说法华经。

　　文殊意谓。汝问世尊何故。放斯光明。若如我往昔所见。灯明光瑞如此。后说法华。是知今佛。亦欲说法华无疑。

　　△二答第二问(由前弥勒问云。佛子时答。决疑令喜。何所饶益。演斯光明。故应问而结答云)。

　　今相如本瑞是诸佛方便今佛放光明助发实相义。

　　文殊意谓。汝问何所饶益。演斯光明。若以今日之相观之。如本光瑞无异。足知此光。佛佛皆同。是诸佛欲显实相。先作方便。借万八千土诸佛化仪。以助发之。则今佛放光。亦助发实相之义。

　　△三答第三问(由前弥勒问云。佛坐道场。所得妙法。为欲说此。为当授记。故应问而结答云)。

　　诸人今当知合掌一心待佛当雨法雨充足求道者。

　　文殊意谓。汝问为说妙法。为当授记。若以予测度。汝诸人等。今当合掌一心。虚怀而待。所以然者。佛当雨大法雨。充足求道之人。俾焦芽败种。各得受记成佛。所谓说法授记者。尽在是矣。

　　△四答第四问(由前弥勒问云。示诸佛土。众宝严净。及见诸佛。此非小缘。乃至为说何等。故应问而结答云)。

　　诸求三乘人若有疑悔者佛当为除断令尽无有余。

　　文殊意谓。汝前既以此非小缘。必问为说何等。想诸求三乘人。未必信予所说。若仍有疑而未信。或信而复悔者。待佛出定。当为除断。自令净尽无余。此是文殊入海事急。全将此事推向佛边。致令如来出定之后。不得不说。故为发起之端也。序分竟。

　　法华指掌疏卷一之上

　　音释

　　蓦

　　(莫白切音陌犹忽也)。

　　鞮

　　(都黎切音低知也义与译同)。

　　否

　　(都鄙切音痞闭塞也)。

　　呞

　　(申之切音诗牛噍也)。

　　哨

　　(才笑切音噍不容也)。

　　摩那多

　　(此云下行亦云意喜)。

　　辗

　　(尼展切音辇轹也)。

　　畬

　　(以诸切音余田二岁也)。

　　砰磕

　　(如雷之声上披耕切音怦下克盍切音榼)。

　　飏

　　(移章切音阳风所飞扬也)。

　　埨垄

　　(田中高处也上缕尹切沦上声下鲁勇切音陇)。

　　凹凸

　　(上乌洽切音邑低下也下徒结切音迭高出也)。

　　磅礴

　　(地形也又广大混同之貌上普郎切音滂下傍各切音泊)。

　　瞪蒙

　　(上除庚切音枨直视也下谟蓬切音蒙有眸子而失明也又见人而不自见也)。

　　兕

　　(徐姊切音祀兽名似牛一角取喻犹豫)。

　　讹

　　(五禾切音吪伪也妖言也)。

　　蛤蚌

　　(蜃属雀入大水所化上葛合切音鸽下步项切音棒)。

　　桎梏

　　(上职日切音质手械也下姑沃切音鹄足械也)。

　　衾

　　(袪音切音钦大被也)。

　　鳷

　　(章移切音支鸟名)。

　　黛

　　(度耐切音代画眉鬒黑而光净也)。

　　茶毗

　　(此云火化以火化身也)。

　　棋

　　(渠之切音棋围棋也)。

　　秩

　　(直质切音侄次序分明也)。

　　法华指掌疏卷一之下

　　贤宗后学　通理　述

　　嗣法门人　明远　较字

　　△二正宗分(明权实本迹之正义。示开显会归之宗旨。自方便至神力。共二十品。皆正宗之文也)。分二。一约今时门头。以彰出世本怀(今时门头。一法不少。故有三时设化。五教被机之别。若原佛出世本怀。无非开权显实。会三归一。自此以去。至安乐行品。全彰此也)。二约实际理地。以显应化妙用(实际理地。一法不立。由一法不立。故能遍现诸法。所以非生现生。非灭现灭。三世益物。化化不绝。自地涌至神力品。全显此也)。初三。一略明权实。以动执生疑。二广明权实。以断疑生信。三极显经功。以借人弘法。初(此处有通卷品题。应先释之。品题云)。

　　妙法莲华经方便品第二

　　品虽居此。义摄卷终。今通前后以释方便。方者一定不易之体。便者应物随缘之用。各论则方即实也。便即权也。此品从始至终。无非发明权实。故以方便名之。若合论者。方便谓从方起便。惟从便称。即常途所释权巧义也。通论此品。略有五重权巧。一谓文殊弥勒。酬酢已毕。众无能问。权巧自说故。二谓权执不动。实疑不生。赞叹称扬。权巧激发故。三谓法不可示。言词相寂。分别解说。权巧酬请故。四谓权实之旨。不易发明。述自述他。权巧开示故。五谓法说一周。身子得记。实为中下。权巧作则故。总论。此经一言一句。俱自大悲心中流出。通为摄生。无非权巧。故初以方便名品。令知从始至终。皆属方便。幸莫作文字观也。

　　△(此是通卷品题。本科经文分二)一略明权实。二动执生疑。初二。一长行。二偈颂。初二。一约佛慧称叹。二约诸法显示。初二。一叹诸佛智慧。二叹自证智慧。初二。一标叹二智。二依次释成。初。

　　尔时世尊从三昧安详(至)辟支佛所不能知。

　　初经家叙仪。尔时者。弥勒文殊。问答已竟之时也。玄机既泄。无容再默。故从三昧而起。言安详者。谓整涅槃僧。敛僧伽黎。有申申夭夭。从容不迫之貌。

　　告舍下。正以标叹。告谓诏而语之。即无问自说之义。独告身子者。以身子愿学菩萨。不安小乘久矣。准后不预斯事。甚自感伤等语可见。又舍利表权智。今欲会权归实。故独告之。诸佛者。总指十方三世。如法说章中所引。智慧即平等大慧。众生迷之。而诸佛证之。故云诸佛智慧。甚深者。穷诸智之渊底。诸智莫能穷其底故。无量者。尽诸智之分量。诸智无能尽其量故。此是标叹实智。约自觉言也。门谓权智。能通实智。故云其智慧门。难解者。权不终权。若执权者。是未解权之义故。难入者。权能通实。若迷实者。是未入权之极故。此是标叹权智。约觉他言也。声闻辟支所不知者。如华严闷绝躄地。阿含日价为足。方等常除粪秽。般若无希一餐等。此是兼叹权实。约觉满言也。若论觉满。仍拣菩萨。今独拣闻缘者。以今经为破权执。而闻缘犹重。急先务也。标叹二智竟。

　　△二依次释成。

　　所以者何佛曾亲近(至)随宜所说意趣难解。

　　首句承前征起。言上来智慧及门。所以闻缘不知者何也。

　　佛曾下。正以释成。亲近诸佛者。如不轻之于威音。妙光之在灯明。培来者远故。尽行道法者。如一音遍记。增寿说经。奉持法藏。广宣法华等。积来者厚故。勇猛者。虽近多佛。不以时长自诿。精进者。虽行多法。不以行满自足。所谓经劫石以忘疲。戴铁轮而不退也。名称普闻者。建志之深。声名洋溢之义。然既至声名洋溢。而内证实德。自应甚深未有。故云成就。此释诸佛智慧。甚深无量义也。随宜所说者。由实智甚深无量。为度众生。随其机宜而演说之。所谓从实施权是也。然所说之法。虽属随宜。而意趣在实。是诸佛之密意。故云难解。此释其智慧门。难解难入义也。二智若此。岂声闻辟支所能知哉。叹诸佛智慧竟。

　　△二叹自证智慧二。一总显具足。二分文别叹。初。

　　舍利弗吾从成佛已来(至)见波罗密皆已具足。

　　初指法不尽。成佛已来。指华严以后时也。华严以后。法华以前。中间逐机所说。入道因缘不同。故云种种因缘。间或根器钝劣。于因缘中仍不了者。又复喻以易知。譬以易见。故云种种譬喻。广演言教。无数方便者。以一乘开为三乘。随机差别。方便各异故。引导众生。令离诸著者。如凡夫著有。佛说空以引之。二乘着空。佛说有以导之。据此则从前所说。但以众生处处着。引之令得出。岂足以尽佛之智哉。

　　所以下。显智具足。初征起者。言从前所说。似已尽佛智矣。所以但言引众离著者。何也。如来下。双举二智以释成之。方便即是权智。知见即是实智。二俱究竟。故总以波罗密称之。皆已具足者。正显从前所说。不能尽也。

　　△二分文别叹。

　　舍利弗如来知见(至)言辞柔软悦可众心。

　　初叹实智具足。如来知见者。自举所证实智。广大者。横而论之。具足一切诸功德故。深远者。竖而论之。穷尽众德之渊底故。无量无碍等者。转释叹词。无量。谓四无量心。一慈。二悲。三喜。四舍。无碍。谓四无碍辩。一法。二义。三词。四乐说。力。谓十力。始于是处非处。终至漏尽。无能胜无能坏。故名力也。无畏有四。一一切智无畏。二漏尽无畏。三说障道无畏。四说苦尽道无畏。通名无畏者。于大众中。广说自他智断。无恐惧故。禅定。如八背九次。乃至妙奢摩他。三摩禅那。解脱。如空无相无愿。乃至不可思议解脱境界。三昧。如二十五王。乃至首楞严王。于此差别功德。彻底穷源。故曰深入无际。无际者。既已穷源。更无余际。所谓知见深远者此也。一切者。仍指如上所说。一切智至佛智。皆名自觉圣智。一切法至佛法。皆名究竟果法。故俱称未有。一一圆满具足。故曰成就。成就者。即圆满具足之义。所谓知见广大者此也。

　　(问。既释实智应属自觉证极。观无量无碍无畏之名。似兼觉他。而八背九次三解之义。似未证极。用斯释实。得无议乎。答恒沙性德。皆悉具足。方名实智。若实智中原不具此。则施权时却从何而来耶)舍利下。叹权智具足。种种分别者。曲抑本怀。随他意语。巧说诸法者。权设三乘。巧逗群机。不有权智。何以能尔。今如来自谓能者。正见其权智具足之义。末二句。转释叹词。言辞柔软者。善顺物情。由此故能种种分别。悦可众心者。观机逗教。由此故能巧说诸法。盖此即权智具足之用耳。约佛慧称叹竟。

　　△二约诸法显示(前恐固执先闻。故约佛慧称叹。令知若权若实。俱未究竟。还须向上追求。此恐高推圣境。画地自限。故约诸法显示。令知法法头头。无非权实只要目前荐取。是知前后无非是药。应症便可取服。幸勿医门缄口。以待自毙可也)。分三。一取要绝言。二征起释成。三转释释词。初。

　　舍利弗取要言之(至)佛悉成就止舍利弗不须复说。

　　初取要显证。权实之法。头头皆是。拟欲尽言。言不能尽。故曰取要言之。无量者。竖无限量。无边者。横无边际。如许未曾有法。如来一一圆满。故云佛悉成就。此即取其捷要者言之。

　　止舍下。绝言不说。止犹罢也。欲罢而不说也。佛以二乘人等。只知随语生解。不解言外明宗。故用无量无边等语而启发之。见其如鸟待哺。如渴思水。乃急以止之。亦仲尼所谓予欲无言之意。不须复说者。以说之无益故。

　　△二征起释成。

　　所以者何佛所成就(至)乃能究尽诸法实相。

　　初句征起。言既云未曾有法。佛悉成就。亦当略示义相。所以止而不说者。何也。

　　佛所下。释成。世法无非佛法。惟佛证知。故云佛所成就。佛法无非世法。众生迷昧。故云第一希有。一切见色闻声。头头错过。故云难解之法。了知翠竹黄华。般若真如。故曰惟佛究尽。然必究尽诸法。则权智究竟。究尽实相。则实智圆满。除佛与佛。孰能及此。所以止而不说者。此也。

　　△三转释释词。

　　所谓诸法如是相如是性(至)如是本末究竟等。

　　所谓二字。召下释上之词。谓召下如是等义。释上惟佛能究语也。如是者。指法之词。相性体力等。正所指之法。情与无情。一切皆具。故约诸法言之。释义则依性名相。如有情之身躯。无情之质本。性所持故。持相名性。如有情之元明。无情之元气。相所依故。别相名体。如有情之手足。无情之根茎。相所属故。功能名力。如有情之执捉运奔。无情之擎载支持。体所具故。业用名作。如有情之贤奸善恶。无情之家野真伪。力所成故。亲生名因。如有情之善恶因种。无情之真伪子实。作所积故。助发为缘。如有情之父精母血。无情之土膏雨润。种所托故。成就名果。如有情之色身圆满。无情之内外具足。缘所生故。好丑名报。如有情之否泰穷通。无情之轻重贵贱。果所受故。初相为本。后报为末。究竟无二。同一实相真体。故云等也。以上共有十个如是。若于前九一一了知。是究尽诸法。若于后一确确体证。是究尽实相。上云惟佛与佛。乃能究尽者。此耳。然此以上三科。虽显佛智究竟。实明世法无非佛法。既世法无非佛法。则一切法无非是权。一切法莫不显实。乃如来格外方便。向上提持。敷声教于六根门头。明权实于万化之域。晓了此者。则随宜所说。意趣难解之旨。不待言矣(问。十如是中。性义似指真体。何故以等义为实相乎。答。性约诸法各具之性。等指诸法同归之体。虽四河俱名为水。不得称海。必众水所归者。乃名为海。故以等义为实相也)。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一正颂长行。二极显难知。三略为显破。初二。一颂约佛慧称叹。二颂约诸法显示。初二。一颂叹诸佛智慧。二颂叹自证智慧。初二。一颂标叹二智。二颂依次释成。初。

　　世雄不可量诸天及世人(至)无能测量者。

　　诸佛二智究竟。超出世出世间。故称世雄。雄犹长也。不可量者。亦以所证究竟而言。谓所证之智。既已究竟。能证之人。讵可限量乎哉。诸天及世人者。天人居九界之中。故独举之。此外上有三圣。下有四凡。总以一切众生该之。古德云。等觉不知妙觉。况复余众。故总云无能知者。此是约义超颂。声闻辟支所不能知之文。佛力无所畏等。俱属佛知见中。差别功德。借此以颂诸佛智慧句也。佛诸余法。颂上其智慧门。以权智之中。亦有无量差别法故。无能测量。合颂甚深无量。难解难入义也(问。长行但云。声闻辟支不知。今云诸天及人。一切众类。无能知者。何长行偈颂。宽严之不同耶。答。六凡始种。菩萨将脱。闻缘正熟。前为先务当急。故独举闻缘。此为佛慈宜普。故亦兼余众。总为激其情志。发起胜心。以造乎能知之域而已)。颂标叹二智竟。

　　△二颂依次释成(略颂)。

　　本从无数佛具足行诸道(至)道场得成果。

　　本从句。颂上亲近诸佛。具足句。颂上尽行道法。甚深微妙。指上实智而言。初得相应曰见。既获大彻曰了。言虽久近多佛。尽行道法。于此甚深微妙之法。终未相应。终未大彻。故云难见难可了也。亿劫行道二句。颂上勇猛精进。非勇猛精进者。不能经劫行道故。不颂名闻者。建志之深。立行之固。声名自然洋溢。故略之也。道场成果。颂上成就甚深未曾有法。不颂随宜所说。意趣难解者。实必具权。不言可知故。颂叹诸佛智慧竟。

　　△二颂叹自证智慧(一句之颂。摄长行全科之文。略颂也)。

　　我已悉知见。

　　如来自谓。如彼诸佛所证。我已悉知悉见。盖将他显己。令比例而知故。颂约佛慧称叹竟。

　　△二颂约诸法显示(义颂)。

　　如是大果报种种性相义(至)言词相寂灭。

　　颂凡六句。双句读之。逆对长行三科。义甚显然。初二句。即长行转释释词中义。长行约生起次第。故以相性居初。此中承上文义便。故以果报为首。盖即二智为果。得此受用为报也。又九如差别。生佛同具。首句约佛界举末。故云大果大报。次句约生界举本。故云种种性相。其实生界佛界。中间本末俱该。然佛界云大。生界言种种者。以佛界殊胜。生界差别故。义指实相。生佛九如同归。故后举之。长行云。本末究竟等是也。次二句。即长行征起释成中义。我及十方佛。乃能知是事者。不惟知其差别。兼复知其同归。长行云。惟佛与佛。乃能究尽诸法实相是也。末二句。即长行取要绝言中义。是法即十如之法。虽惟佛究尽。亦祇冷暖自知。实不能言其所以。故曰不可示也。既不可示。则欲谈词丧。故曰言词相寂灭。古德云。佛法大煞有。只是舌头短。即此义也。正颂长行竟。

　　△二极显难知(补颂)三。一许信得解。二拣思不及。三明证始知。初。

　　诸余众生类无有能得解除诸菩萨众信力坚固者。

　　除佛一人。九界俱该。故云诸余众类。六凡全迷。三圣分觉。故云无能得解。菩萨信力坚固。将来未可限量。故独除之。以究竟有能解时也。大经云。信为道元功德母。长养一切诸善法。智论云。佛法大海。信为能入。本经后文亦云。汝舍利弗。尚于此经。以信得入。则信之为力。大矣哉。故五力以之为首。而此中所以独除。有志佛智者。宜知勉夫。

　　△二拣思不及三。一拣声闻。二拣辟支。三拣菩萨。初。

　　诸佛弟子众曾供养诸佛(至)亦复不能知。

　　初拣诸佛弟子。总举十方三世。一切声闻。故云诸佛弟子。供佛必闻法。显智德之深。漏尽则恼绝。显断德之极。住最后身者。惟余果缚。显是无学人也。其力不堪者。有三义。一乐小。二怖大。三用心。乐小则得少为足。怖大则怯惧不求。用心乃意识分别。是皆不足以穷佛智。故不堪也。

　　假使下。拣释迦弟子。假使者。设若义。舍利智称第一。满世如之。其智可谓广矣。尽上声。尽思。谓任其思索。度量。谓卜度较量。言佛智以无分别为体。二乘以分别为心。心境相乖。故虽任其思索。共相卜度较量。亦所不测也。正使者。纵令义。十方如舍利者。拣非一界。较上满世尤多。余诸弟子者。如神通目连。说法富那等。各如舍利之多。故云亦满十方刹也。总之用心既错。愈求愈远。如人急欲东行。面向西走。故曰尽思共度量。亦复不能知。

　　△二拣辟支。

　　辟支佛利智无漏最后身(至)莫能知少分。

　　辟支侵习。居声闻上。故称利智。三界生缘已尽。唯余身智未泯。故称无漏后身。亦满十方者。分齐与声闻正等。数如竹林者。数目比声闻更多。斯等一心者。协力与声闻正等。亿无量劫者。经时比声闻更长。欲思实智者。用心与声闻正等。莫知少分者。不知比声闻愈甚。所谓只因分别细。反令觉照迟也。

　　△三拣菩萨。

　　新发意菩萨供养无数佛(至)亦复不能知。

　　初拣初心。新发意者。或博地凡夫。最初发心。或不定二乘。回小向大者。皆是也。供佛显福德淳厚。了义显智慧深广。说法显悲智双运。初心便能如此。应非权渐初心可比。稻麻竹苇者。又非但如竹林可比。满而曰充。满之极也。智而曰妙。智非小也。恒河沙劫者。又非亿无量劫可比。咸共思量。不能知者。以既属思量。即是分别。有乖智体。岂能知乎。所谓才生拟议。白云万里者。以此。

　　不退下。拣深位。八地以上。无功用道。任运流入萨婆若海。俱名不退。数如恒沙。又非但如稻麻竹苇可比。一心共思。亦复不知者。众愈多而心愈细。心愈细而智愈远故。此上三科。自声闻以至不退。论果证。则前前不及后后。论智慧。则后后胜于前前。其数目愈多。其经时愈长。其用心愈极。其不知愈甚。总之佛智绝思。实相无相。不可以有心求。只可以无心得。罔象得珠。可为喻矣。拣思不及竟。

　　△三明证始知。

　　又告舍利弗无漏不思议(至)十方佛亦然。

　　承上既皆不知。毕竟有能知者。故又告之。佛之所证。故称无漏。口欲谈而词丧。心将缘而虑亡。故又以不思议称之。甚深微妙者。非二乘所知。及菩萨所及故。如来一一体证。故云我已具得。惟拣余众。我明一已。言其中权实义相。如来独能明见。不共余乘。故曰惟我知是。一切正觉。亦皆体证明见。故云十方亦然。外此者。不足以与此也(问。准前长行偈颂。或言权实二智。或言诸法实相。或权实双称。或实智单举。或言无漏不思议等。忽此忽彼。以致讲者无可准的。盍明示之。以开画一之论乎。答。权实二智。惟约佛界而言。诸法实相。通兼生界而论。生佛同归。其实皆一体也。又权实二智属心。诸法实相属境。心境同会。其实皆一理也。权实双称者。体用对论。实智单举者。以体该用。其实皆一智也。至云无漏不思议等。兼权实二智。诸法实相。而总言之。然佛既随意拈提。讲者亦惟随文销释。果能一处透过。处处圆通。前后实不相背。如蜗牛角。左右舒缩俱得)。极显难知竟。

　　△三略为显破(准前长行偈颂。俱是即权显实。欲令二乘人等。就路还家。惟长行自证智慧文中。微有废破权宗之意。而语未显。然且是随废随立。终归即权显实之义。其奈二乘人等。既不解即权明实。又不知权说非真。故今略为显破。庶金钱黄叶。鱼目明珠。可立辩矣。属补颂)。

　　舍利弗当知诸佛语无异(至)引之令得出。

　　初略显真实。当知者。警䇿之词。谓警以佛语无异。䇿以佛说当信也。佛语无异者。证理既同。如所证说故。既如所证而说。自非浮信可及。故教以当生大信。世尊法久后者。既经方等曰久。又历般若曰后。要当说真实者。时已至故。机已熟故。

　　告诸下。略破权宗。显实独告身子。破权遍告闻缘者。身子执轻易解。闻缘执重难开故。我令脱苦等。正佛告之语。苦缚即界内见思。声闻辟支同断。故云令脱。涅槃即界外权果。声闻辟支同证。故云逮得。者字宜作人字。谓如来当时。告诸声闻及缘觉云。我从前令脱苦缚。逮得涅槃人等。甚勿以所得为真也。佛以二句。显三乘之法。乃如来方便施设。非真实故。众生二句。显三乘之果。乃如来对破诸着。非究竟故。独告闻缘。兼破三乘者。显菩萨执轻。惟带破故。略明权实竟。

　　△二动执生疑(动执者。主解之端。生疑者。发悟之机。故曰大疑大悟。小疑小悟。不疑不悟。讲者。往往于疑处不能分疏。至于悟处自不能照应。以致前后矛盾。反怪经文不齐。今于悬科之下。一一分疏明白。务令疑处与悟处相应。至于临文。不费词而自明矣。准后身子领解文云。我昔从佛。闻如是法。见诸菩萨。受记作佛。而我等不预斯事。甚自感伤。是知身子于阿耨菩提。惟恐不得久矣。今闻诸佛智慧。甚深无量。又闻如来知见。广大深远等语。愈以增其惟恐或失之心。故向下三请文云。何故殷勤称叹。甚深微妙难解之法。又云。愿出微妙音。时为如实说。又云。无上两足尊。愿说第一法等。俱蹑称叹实智之文。此身子之疑也。四子信解文云。我等自谓已得涅槃。无所堪任等。是知会众于小乘涅槃。保证自足久矣。今闻其智慧门。难解难入。又闻随宜所说。意趣难解等语。不觉动其旧执。故向下作念文云。世尊何故。殷勤称叹方便。乃至我等亦得此法。到于涅槃等。俱蹑称叹权智之文。此会众之疑也。详之)。分二。一千二动执作念。二身子腾疑三请。初二。一蹑今教以作念。二执昔教以成疑。初。

　　尔时大众中有诸声闻(至)辟支佛所不能及。

　　初叙作念之众。漏尽罗汉等。先叙无学。陈如先得道果。故首标之。千二百人者。佛成道一年。度陈如等五人。二年。度耶舍长者子五十人。三年。度迦叶兄弟。兼徒众共一千人。五年度身子目连。各兼徒一百。共有一千二百五十五人。得果感恩。常随于佛。今云千二百者。举大数耳。发声闻辟支心等。次叙有学。或从出家发心。或从在家发心。故云比丘比丘尼等。

　　各作下。叙作念之词。何故者。怪念之语。殷勤者。谆切之意。言世尊弹偏斥小。叹大褒圆。由来久矣。一旦称叹方便。已为可异。而况其意殷勤。其词谆切。故蹑此以作念云。何故殷勤称叹方便。而作是言(云云)。是言者。即指上文称叹之语。其语为何。故向下复蹑前语以备念之。佛所得法。甚深难解者。蹑前称叹实智之语。有所言说。意趣难知者。蹑前称叹权智之语。一切声闻辟支。所不能及者。蹑前兼叹权实之语。然虽总蹑前语。而其意独怪叹权。以与昔教相违。动其旧执故也。蹑今教以作念竟。

　　△二执昔教以成疑。

　　佛说一解脱义我等亦得此法(至)不知是义所趣。

　　佛说。指昔日三乘。言三乘之法。始皆同断见思。同出三界。同脱分段生死。故云一解脱义。亦得此法。到于涅槃者。自述闻法保证之义。而今不知。是义所趣者。是义独指叹权。言如来昔说权宗。我等亦到涅槃。而今又云意趣难知。声闻辟支不及。或我等取证之非真乎。抑如来自语之相违乎。是义归趣。我等即不知矣。千二动执作念竟。

　　△二身子腾疑三请三。一请为上根。二请为中根。三请为下根。初二。一长行。二偈颂。初。

　　尔时舍利弗知四众心疑(至)甚深微妙难解之法。

　　初蹑举疑端。四众有疑在怀。寓中形外。故身子知之。身子疑虽有异。均属未解佛语。故自亦未了。此经家叙置语也。自他俱疑。陈词致问。故云而白佛言。何因何缘者。推问称叹所以。第一方便等。正述所称叹事。所称叹事。有因有果。第一方便。指诸佛因所修法。前云。佛曾亲近诸佛。尽行道法等是也。以是佛因。故称第一方便。非指权智。甚深微妙。指诸佛果所证法。前云。成就甚深未曾有法是也。然此实智因果。俱属教菩萨法。今对声闻称叹。已为可异。而况其意殷勤。必有所为。故以何因何缘而征问之。

　　我自下。陈疑致请。昔指转照三会。转照三会。岂无大小同闻之时。但非正为声闻。而声闻亦自以为不预斯事。故曰未曾从闻。此应上文。自亦未了句也。四众疑虽不同。而困心衡虑之态。同一彰着。故云咸皆有疑。此应上文。四众心疑句也。身子疑在叹实。故别无所求。惟愿敷演斯事。斯事即叹实之事也。何故殷勤等。结请之语。言如上所说。甚深微妙难解之法。忽对声闻称叹。或仍前弹斥于我。究竟绝分乎。抑如来激发我等。令起胜心乎。故以何故殷勤等而结请之。长行竟。

　　△二偈颂(标颂云)。

　　尔时舍利弗欲重宣此义而说偈言。

　　△(正颂分二)一颂蹑举疑端。二颂陈疑致请。初(义颂而广)。

　　慧日大圣尊久乃说是法(至)诸佛之所得。

　　欲破疑暗。故称佛为慧日。愿示果法。故称佛为大圣。究竟实智。从来不说。故云久乃说是法。自说得如是等。蹑前叹自证实智之文。自叹自所证智。故云自说如是。力无畏等。约实智别相而言。前云如来知见。广大深远。无量无碍。力无所畏等是也。不可思议法。约实智总体而言。前云深入无际。成就一切未曾有法是也。此相此体。是如来果所证法。故云道场所得。非佛自说。提唱绝人。故云无能发问。我意二句。释上无能发问之义。身子意谓。我于声闻。智称第一。于此实智体相。犹难可测。况复余众。谁复能起而问之哉。无问下。蹑前叹诸佛实智之文。出定便告。故云无问自说。称叹所行道者。如前云。佛曾亲近诸佛。尽行道法。颂上长行。第一方便句也。智慧微妙。佛之所得者。如前云。成就甚深未曾有法。颂上长行。甚深微妙。难解之法句也。然此俱系素所不说。今无问自说。事属可疑。故身子蹑而举之。颂蹑举疑端竟。

　　△二颂陈疑致请(义颂而广)。

　　无漏诸罗汉及求涅槃者(至)欲闻具足道。

　　初代众陈疑。无漏罗汉。是声闻无学。求涅槃者。是声闻有学。今教与昔证相乖。故皆堕疑网。不知是义所趣。故谓佛何故说。求缘觉者。是辟支有学。比丘及尼。于有学中。独举出家众也。诸天龙鬼等。是八部中五部。等之一字。总摄无学。及优婆塞夷。并余部也。相视犹豫等。是疑惑之相。是事云何等。是求决之情。皆身子代陈语也。

　　于诸下。为自陈疑。身子意谓。佛于阿含会上。许我智慧无穷。是如来于声闻众中。说我第一。我今闻佛智慧。自于己智推度。竟尔疑惑不了。盖即为是如来所叹。诸佛究竟之法。又为是如来所叹。诸佛所行之道。不知此二。我亦能证能修否耶。据此。则身子之疑。全为佛因佛果。若会众之自谓亦得此法。到于涅槃者。岂可同日语哉。

　　佛口下。为自致请。自以五分法身。从法化生。故云口所生子。合掌瞻仰待者。自明倾渴翘伫。虚心俟教之意。愿出微妙音者。不求随他意语。以随他意语。非微妙故。时为如实说者。不求曲顺权宗。以曲顺权宗。不如实故。又以学佛心切。事不容缓。故求时为说也。

　　诸天下。代众致请。数如恒沙。举八部上根之机。大数八万。举菩萨上根之机。转轮圣王。举人中上根之机。缘合时熟。乘轮而来。故云至也。合掌以敬心者。显内外俱诚。欲闻具足道者。显愿行俱大。既内外俱诚。愿行俱大。其为上根无疑。想身子受记之后。供养庆赞等。即此众也。据此。则陈疑虽兼众会。致请独为上根。佛开法说一周。正应此耳。请为上根竟。

　　△二请为中根二。一如来为人天绝言。二身子为中根启请。初。

　　尔时佛告舍利弗止止(至)诸天及人皆当惊疑。

　　止而又止者。以示必不可说之意。既示必不可说。而又云不须复说者。以说之无益。不惟不可说。且亦不用说故。若说下。释上不说之义。诸天及人。惟识有漏因果。不知出世正道。乍闻废权立实之说。必当惊其鹜于高远。疑其涉于荒唐。说之无益。故所以不说也。

　　△二身子为中根启请二。一长行。二偈颂。初。

　　舍利弗重白佛言世尊(至)闻佛所说则能敬信。

　　重言惟愿说之者。以明必当要说之意。所以句。征起。是会下。释成。法华高会。是如来不思议境。论地则广狭无碍。论时则十世异成。论众则一多相容。论见则隐显俱在。虽穷尽身子之智。无足较其众数。故云无数百千等。曾见诸佛者。或智胜蓄因。或威音植种。言结缘之深故。诸根。即信进念定。由佛法熏习已久。触境便起。方修即成。故云猛利。智慧即慧根。由惑障涤除殆空。遇事便知。对境即彻。故云明了。如斯之人。自当闻而深敬。谛信无疑。纵有人天惊疑。亦可纳种为因。况佛法不为愚者而默。日光不为无目而隐。所以重言愿说者。以此。

　　△二偈颂(标颂云)。

　　尔时舍利弗欲重宣此义而说偈言。

　　(正颂云)。

　　法王无上尊惟说愿勿虑是会无量众有能敬信者。

　　法王者。于法自在。若坚执不说。则不自在矣。无上尊者。九界同尊。若有所简弃。则非同尊矣。是称谓中。有责望于佛。不可不说之意。惟说者。犹云只管说也。愿勿虑者。愿勿以人天惊疑为虑也。是会无量众。通指法会。有能敬信者。独指中根。言法会有如许无量之众。除上根之外。岂尽惊疑之流。想应有中等之资。能敬能信。如上所谓诸根猛利。智慧明了人也。此是身子为中根启请。佛开譬喻一周。正应乎此。请为中根竟。

　　△三请为下根二。一如来为上慢绝言。二身子为下根启请。初。

　　佛复止舍利弗若说是事(至)尔时世尊重说偈言。

　　(上标颂下正颂)。

　　止止不须说我法妙难思诸增上慢者闻必不敬信。

　　初长行。复止者。请之益恳。止之益严。亦不屑之教也。天人修罗。善道也。言若说是事。不惟恶道难信。虽善道众生。亦必河汉其言。故曰天人修罗。皆当惊疑。大坑喻恶道。言增上慢人。素以道德自矜。乍闻废权立实之说。必至谤法招𠎝。坠堕三途。如大坑之不可复出。较之天人惊疑。不惟无益。而更有损焉。所以如来复止之也。

　　尔时下。偈颂。既云止止不须说。又云我法妙难思。是分明欲说。特靳固以坚众心耳。重举上慢不信者。亦望其悔过自新之意。

　　△二身子为下根启请二。一长行。二偈颂。初。

　　尔时舍利弗重白佛言(至)长夜安隐多所饶益。

　　重愿者。止之愈严。请之愈切。见为法之诚也。比犹类也。如我等比。百千万亿者。身子自指同类。有如许之多故。世世受化者。如大通结缘。中间度脱未尽。序中所谓智胜遗尘是也。长夜喻无明生死。安隐喻菩提涅槃。言既能敬信。必当断无明。出生死。证菩提。至涅槃。是长夜得安隐矣。既长夜安隐。则饶益不可胜言。故云多所饶益。多所者。多之不定。不能言其量也。

　　△二偈颂(标颂云)。

　　尔时舍利弗欲重宣此义而说偈言。

　　(正颂云)。

　　无上两足尊愿说第一法(至)则生大欢喜。

　　初先为自请。为是究竟法。故称佛为无上。为是所行道。故称佛为两足。是称谓中。有羡慕佛因佛果之意。第一法。指实智而言。后云我所得智慧。微妙最第一是也。我为佛长子者。是身子以能解自负。言佛若说法。人之信否无论。我必率众领解。为佛长子矣。惟垂分别说者。非求重说。但求如来。将前所说之法。分析辩别。令得明显耳。

　　是会下。正为众请。身子意谓。我所以必求分别说者。非为一己。盖以是会有无量之众。皆能敬信此法。何以见之。观其根机。佛曾世世教化。察其动静。一心合掌欲闻。的指其人。即我等千二百。及余求佛者是也。愿为二句。结请。言是众既能敬信。即应勿吝慈悲。故云愿为此众故。惟垂分别说。末二句。显益。言是等因曲垂分别。得闻此法。了知自心作佛。自当生大欢喜也。观此科。两言惟垂分别。明知其为下根启请。佛开因缘一周。正应乎此(问。三请之文。惟此中有惟垂分别之语。且千二百人。受记原在下根。科云请为下根者。可矣。若前二请中。上中之机。未甚显然。盍明示之。以绝将来之疑乎。答。既信此为下根。则上二便可类推。试观此中机宜。但云。世世已曾从佛受化。至次请则云。诸根猛利。智慧明了。既较胜于此。其为中根也。明矣。及初请则曰。求佛菩萨。大数八万。准通序八万菩萨。即文殊观音之流。此不谓之上根。可乎。据此则上中下根。文甚显然。将来何所疑乎)。略明权实以动执生疑竟。

　　△二广明权实。以断疑生信三。一法说一周被上根。二喻说一周被中根。三因缘一周被下根。初二。一如来说法。二上根获益。初二。一长行。二偈颂。初四。一许说诫听。二赞法劝信。三正为分解。四斥过结劝。初三。一应求许说。二因退劝勉。三当机愿闻。初。

　　尔时世尊告舍利弗(至)吾当为汝分别解说。

　　殷勤三请。情不能辞。故云岂得不说。谛审也。听之不审。理非心得。故以谛听诫之。思以智照。念以观持。拣非识心分别。事相习诵。故云善也。大成云。谛听闻慧。善思思慧。善念修慧。据此。则是教以从闻思修。入法华三昧之意。会众同疑。身子独殷。故云吾当为汝开略为广。断疑生信。分别权实之宗。解释三一之旨。故曰分别解说。

　　△二因退劝勉。

　　说此语时会中有比丘(至)汝今善听当为汝说。

　　初五千退席。礼佛而退者。有二义。一实行。如下经家自释。二权现。如前序主所明。所以句。征起之词。言会众同疑。情均渴思。所以礼佛而退者。何也。故向下约宿障现障以释成之。罪根深重。宿障也。由过去诽谤大乘。无量劫地狱罪毕。尚有余习。能障大道。故名为根。渊乎其不可拔。确乎其不可动。故曰深重。增上慢等。现障也。有增上心。无增上行。故云未得谓得。有增上名。无增上果。故曰未证谓证。是皆空腹高心。恐见废斥。由此不堪闻大。故为现障。既有过去余𠎝。复具现在慢过。故云有如此失。如此之人。不惟无缘闻法。亦且不欲闻法。故云是以不住。

　　世尊下。如来不禁。默然者。听其自便之意。制禁。止留也。若以实行而论。此众不去。有遮玄化。若以权现而论。引进实行。在所当去。故佛不制止也。

　　尔时下。抑扬劝勉。此众。指现前众也。现前众中。不杂上慢之流。故云无复枝叶。以枝叶喻上慢者。上慢徒慕虚名。不务真修。恐闻废立之宗。难经考核之会。如彼枝叶。虽扶疏可观。经霜便凋。遇风便折也。既无慢流。惟余法器。故云纯有贞实。以贞实喻法器者。法器外权内实。迹浅本深。堪受一乘之记。能取万德之果。如彼真实。虽质朴无文。发荣无限。滋生莫穷也。如此一抑一扬。器与非器攸分。故重呼当机而诫勉之。佳善也。善其所退者有二义。一为闻而不解。易招谤法之𠎝。今不闻而去。善其无谤法之𠎝矣。二或正闻忽起。有惑听众之志。今将闻即退。善其无惑众之志矣。善听者。虚心谛听。当说者。倾心实说。言前此上慢在座。彼既不能虚心。佛亦未敢吐胆。今彼众既去。故诫以善听。示以当说也。因退劝勉竟。

　　△三当机愿闻。

　　舍利弗言唯然世尊愿乐欲闻。

　　唯然者。应之速而无疑也。又野语曰阿。文语曰唯。皆应诺之词。心之所期曰愿。意之所望曰乐。愿乐欲闻者。如鸟待哺。如渴思水。古德云。听者端视如渴饮。一心入于语义中是也。许说诫听竟。

　　△二赞法劝信。

　　佛告舍利弗如是妙法(至)佛之所说言不虚妄。

　　初赞法举喻。如是妙法者。承前略明。指后广明。无非显示佛智。故通称妙法。不惟佛于四十年来。久默斯要。即彼十方三世。一切诸佛。亦皆不务速说。故云诸佛如来。时乃说之。此总赞一经。微妙希有义也。优昙钵华。华中之最微妙者。非时不现。必待诸佛出世。及论王应运乃现。故云时一现耳。此总喻一经。微妙希有义也。法喻合明。令众易了。亦即大开全题。总提要义。为下诸文作案。余义详见第九门中。

　　舍利下。劝信佛言。虽曰微妙。惟信力可入。故劝以汝等当信。虽曰希有。而说必真实。故示以言无虚妄。既言无虚妄。则闻熏皆成智种。解入便是佛乘。其不力信者。亦犹到宝所而空回。守饭箩而呼饥。惟自弃误。夫谁怨欤。赞法劝信竟。

　　△三正为分解三。一略为分解。二详为分解。三举浊防难。初三。一略解诸佛权实。二略解自证权实。三总结以显道同初。

　　舍利弗诸佛随宜说法(至)非思量分别之所能解。

　　初蹑疑标举。随宜二句。是会众之疑端。今欲分解。故蹑彼而标举之。

　　(问。法说独被上根。何不蹑身子之疑乎。答。欲会权宗。以归真实。故蹑权疑标举。至若身子之疑。迨会权归实之后。不欲释而自释矣)所以下。征起释成。征起可知。我以无数等。引自所有。以释诸佛权实义也。方便因缘。譬喻言词。演说诸法。是如来自所有权。识权权灭。全体真实。故非思量分别之所能解。自权既尔。诸佛亦然。所谓诸佛随宜说法。意趣难解者。以此。

　　△二略解自证权实二。一标举征释。二转释释词。初。

　　惟有诸佛乃能知之(至)以一大事因缘故出现于世。

　　初承上标举。言我说诸法。既非思量分别能解。契斯旨者。夫其谁欤。故标以惟有诸佛。乃能知之。

　　所以下。征起释成。征起可知。诸佛世尊等。引诸佛所有。以释自证权实义也。惟犹独也。以犹为也。言诸佛所为。无二无三。故曰惟以一事。此事非小。故曰惟以一大事。因此生悲。缘此感佛。故曰惟以一大事因缘。因缘凑合。佛乃出兴。故曰惟以一大事因缘故。出现于世。此是诸佛共所有实。既为此出世。凡有所说。皆宗乎此。诸佛既尔。如来亦然。所谓我说诸法。惟有诸佛乃能知之者。以此。

　　△二转释释词(以是诸佛本怀。群生达道。全经要旨。故转释之)。

　　舍利弗云何名诸佛(至)以一大事因缘故出现于世。

　　初蹑前征起。谓蹑前释词。以转征其义也。

　　诸佛下。承征别释四欲字。是诸佛本怀。谓诸佛本怀。欲以四事。共成一大事也。四事者何。第一开佛知见。古德以开字从佛。今据现文。应令众生自开。非佛开也。若释其义者。开谓开自封闭。显自家珍。佛知见者。即众生六根门头。本具不生灭性。在眼曰见。在耳曰闻。乃至在意曰知。今仅云知见者。以元一精明。举初后以摄中故。然此知见。众生与佛无异。故云佛知佛见。但众生为根尘封闭。迷昧本有家珍。持珠作丐。枉受轮回。如来出世。欲令众生。于见色闻声等处。回光反照。外遗内脱。无始封闭全开。本有家珍顿显。能至乎此。名为开佛知见。犹是见道初步。宗家所谓破参是也。使得清净者。亿劫倒想。从此顿销故。第二示佛知见。示者。将己所有。昭示于人也。佛之知见。与上不同。上约在缠之体。生与佛同。名佛知见。此约出缠之相。佛与生异。名佛之知见。言上来知见虽开。胜解未圆。惟知局六根之性。不达遍万法之体。未免触途成滞。遇事便乖。如来出世。欲以己所独得。佛之知见。昭示众生。令众生念念观照。时时体察。务令知齐佛知。见齐佛见。亦皆盖天盖地。能令至此。名为示佛知见。方是见道究竟。宗家所谓透关是也。第三悟佛知见。悟之一字。古德多约解悟义释。今对上二。是悔悟。非解悟也。悔悟者。翻然悔悟。智解俱忘。智解俱忘。知见不立。前无新证。归失故居。还同在缠。故仍名佛知佛见。言上来虽蒙示佛知见。见处同佛。但恐知见立知。成无明本。反障正修。终成狂慧。如来出世。欲令众生。悔悟从前所立知见。还同在缠一般。重起幻修。以期幻证。明知无佛可求。任运求佛。明知无生可度。任运度生。能令至此。名为悟佛知见。犹是修道初步。宗家所谓悬崖撒手。杆头进步是也。第四入佛知见。入者渐次深入。穷尽因门。穷尽因门。去佛不远。名佛知见道。道犹路也。言上来虽已悟。佛知见。从头幻修幻证。但恐稍涉回途。便成退转。亏一篑而未为完山。及九仞而莫称全井。如来出世。欲令众生。于此起大勇猛。生大精进。渐次深入。必至穷尽因门。能令至此。名为入佛知见。方是修道究竟。按位即齐分证诸圣。一念相应。便契佛乘矣。然此一段。因系诸佛本怀。本经宗旨。又为修证关键。凡古注家。莫不极力发挥。今惟据文释义。不能附会诸说。倘有吻合。幸高明者临讲变通。

　　舍利下。结归征词。是为二字。应上云何二字。犹一问一答之类。略解自证权实竟。

　　△三总结以显道同。

　　佛告舍利弗诸佛如来(至)无有余乘若二若三。

　　初结诸佛权实。但教菩萨句。约机以结。诸有所作下。约教以释。诸有所作。权也。常为一事。实也。权既为实。则所教但是菩萨明矣。示悟二字。与前不同。前约次第各论。此则浅深总该。谓指示开悟于众生也。

　　舍利下。结自证权实。为实然后施权。故云但以一乘。为众说法。会权无不即实。故云无有余乘。若二若三。据此则如来出世。与诸佛出世。无二道矣。略为分解竟。

　　△二详为分解三。一详解诸佛权实。二详解自证权实。三总结以显道同。初三。一例上总标。二分文别列。三总结本怀。初。

　　舍利弗一切十方诸佛法亦如是。

　　一切总该三世。言三世各有十方。十方各有诸佛。故云一切十方诸佛。法即权实之法。言上来虽已略解诸佛权实。未曾显彰诸佛分齐。今明十方三世诸佛。与上自他权实无异。故云法亦如是。此例上以标同也。

　　△二分文别列三。一过去佛同。二未来佛同。三现在佛同。初。

　　舍利弗过去诸佛(至)究竟皆得一切种智。

　　过去诸佛。依本经则日月灯明。大通。威音。雷音王。云自在等。亦可指庄严劫千佛说也。以无下。从实施权。是法句。会权归实。此约教言也。是诸二句。转一为三。究竟句。会三归一。此约机言也。

　　△二未来佛同。

　　舍利弗未来诸佛(至)究竟皆得一切种智。

　　未来诸佛。依本经则华光。名相。阎浮金光。旃檀香。山海慧等。亦可指星宿劫千佛说也。余同上(问。佛尚未来。机教权实。何以预知之耶。答。先圣后圣。其揆一也。如继周百世。宣父亦曰可知。况如来三达洞照。五眼圆明。虽至尽未来际。不待屈指而后辨也)。

　　△三现在佛同。

　　舍利弗现在十方(至)究竟皆得一切种智。

　　初总明。现在诸佛。依本经则一光所现。三变所集。妙音品之净华宿王。普贤品之威德上王等。亦可指贤劫千佛说也。饶益安乐者。初以权法饶益。令获三乘安乐。后以实法饶益。令获一乘安乐。如是饶益安乐。详分则有重重差别。故云多所。

　　是诸下。别明。同上。分文别列竟。

　　△三总结本怀。

　　舍利弗是诸佛但教化菩萨(至)入佛之知见故。

　　但化菩萨句。约机以结。欲以下。约教以释。示悟二字。与上不同。示谓指示本有。令信与佛无异。悟谓开悟蒙昧。令解与佛无异。既解之后。复欲令其从性起修。渐次深入。以至同佛。故云入佛之知见也。详解诸佛权实竟。

　　△二详解自证权实。

　　舍利弗我今亦复如是(至)得一佛乘一切种智故。

　　初总以例明。

　　知诸下。别以详解。种种欲者。或欲求声闻。或欲求缘觉。或欲求菩萨等。差别不同故。然既各有所欲。必至酷好不舍。故云深心所著。随其下。即从实施权。如云。为求声闻者。说应四谛法。为求辟支佛者。说应因缘法。为求菩萨者。说应六波罗密是也。舍利下。会权归实。如云。令得阿耨多罗三藐三菩提。成一切种智是也。详解自证权实竟。

　　△三总结以显道同。

　　舍利弗十方世界中尚无二乘何况有三。

　　十方世界者。此界他方。合而论之。以是总结自他故也。惟为一乘。菩萨犹不可得。故曰尚无二乘。菩萨既不可得。声闻辟支。不言可知。故曰何况有三。据此则自他出世。益信其无二道矣。详为分解竟。

　　△三举浊防难(恐承上难云。既无二无三。诸佛出世。何不直说一乘。而必先说三乘。乃故为是曲屈教耶。故此防云。诸佛出于五浊恶世等。盖说二说三。亦诸佛不得已耳)。

　　舍利弗诸佛出于五浊恶世(至)于一佛乘分别说三。

　　初佛出浊世。世本清平。因劫见恼命众。积聚搅扰。如清水中。投以沙土。二性俱亡。容貌汩然。名之为浊。当斯世也。人多弊恶。故以恶世称之。诸佛愍此。现身应化。故云出于此世。此总标也。所谓者。指下释上之词。劫浊无别体。即以下四为体。积聚交凑。炽然不停为相。恼浊以五钝使为体。烦乱自性。逼恼身心为相。众浊。以三缘和合为体。六道轮回。牵连不断为相。见浊。以五利使为体。执断执常。邪知谬解为相。命浊。以识暖息三为体。连持色心。催年减寿为相。此别明也。如是者。总结之词。谓五浊体相。如是而已。

　　舍利下。顺时说三。举劫浊。即具四浊。以四为劫体故。准悲华经。人寿八万岁。减至三万岁。未名为浊。至二万岁时。即名为浊。虽名为浊。较之佛出世时。犹为清平之世。准今佛出世。当人寿百岁。较之人寿二万岁时。未免世道浇漓。人心不古。愈趋愈下。愈流愈深。故云劫浊乱时。言诸佛出世。乃劫浊中之最乱时也。众生垢重者。谓起惑造业。遮障正智曰垢。刚强暴虐。难调难伏曰重。悭贪嫉妒等。正释垢重义也。悭谓吝己于他。贪谓取他益己。皆贪垢也。嫉谓憎贤厌能。妒谓嫌才忌德。皆瞋垢。亦痴垢也。三垢已起。诸不善法。从此而生。故名为根。根既成就。必至难调难伏。则其为垢也。不綦重乎。方便有提拔之功。故称为力。于一说三者。以垢重障智。欲渐除以渐显耳。据此则诸佛施权。岂得已哉。正为分解竟。

　　△四斥过结劝三。一设言婉斥。二觌面直斥。三结劝信受。初(如来明知其过。不遽然指斥。特假之设言。委婉其词。令彼闻而自觉。此大圣温厚和平之德也)。

　　舍利弗若我弟子(至)非阿罗汉非辟支佛。

　　初设言婉指。若我弟子者。谓设若我弟子中。有是人也。自谓罗汉辟支。即得少为足之辈。既得少为足。于佛教菩萨事。漫不经耳。亦漫不经意。故曰不闻不知。此如来明知其人。委婉其词以指之。

　　此非下。斥过令觉。言既为佛子。应尽知佛事。今既不知。是赖教乞食之辈。故云非佛弟子。既证小果。应进闻大法。今既不闻。是未证谓证之流。故云非阿罗汉。非辟支佛。此中三非字。有深恶痛绝之意。类此者极宜深醒。

　　△二觌面直斥(上科以巽与之言。悦而不绎。此科用法语之言。觌面而直斥之。此大圣好善恶恶之公也)。分三。一直斥其过。二征起释成。三转显其过。初。

　　又舍利弗是诸比丘(至)当知此辈皆是增上慢人。

　　初觌面直指。是诸比丘等。直就出家众中。指其人也。自谓已得等。是执权为实之流。既执权为实。于阿耨菩提。不惟不求。亦复无志。故云不复志求。此如来洞悉其心。面对其人以指之。

　　当知下。斥过令知。言既臻权果。应求实证。今既不复志求。是权果未必究竟。故曰当知此辈。是增上慢人。噫。本非上慢。坐以上慢之名。不复进求者。于此宜痛心焉。

　　△二征起释成。

　　所以者何若有比丘(至)若不信此法无有是处。

　　首句征起。

　　若有下。释成。实得罗汉者。断无不信此法。以是而知。不复志求者。定非真实罗汉。所以谓之增上慢人也。

　　△三转显其过。

　　除佛灭度后现前无佛(至)于此法中便得决了。

　　初承上开除。佛灭度后。现前无佛。罗汉不信是法者。容或有之。故开除也。

　　所以下。征起释成。言佛灭度后。此等之经。求其背本受持。对本读诵。及晓解其义者。百无一二。故云是人难得。由是人难得。无所师承。故虽真实罗汉。莫保其无不信之流。所以除之者。以此。

　　若遇下。设言转显。言果是真实罗汉。虽暂时不信。不遇余佛则已。设若乘通远至。或缘熟转生。一遇余佛。便得决断权疑。了达实义。由此而观。转显不复志求者。定属上慢无疑。觌面直斥竟。

　　△三结劝信受(两番斥过。虽顽石亦应点头。故此科结劝信受。以终其义也)。

　　舍利弗汝等当一心信解(至)无有余乘惟一佛乘。

　　汝等者。别指身子一类无过者而言。言从前所斥之众。固不必论矣。汝等既非彼比。故当一心信解。受持佛语。所以然者。以诸佛如来。言无虚妄。既言无虚妄。自不以若二若三。欺诳众生。故云无有余乘。惟一佛乘。既无余惟一。幸勿以已得为足。还当以未证为期也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分四)一颂许说诫听。二颂正为分解。三颂赞法劝信。四颂斥过结劝。初(约义略颂)。

　　比丘比丘尼有怀增上慢(至)舍利弗善听。

　　初五千退席(长行经家叙置。偈颂如来自述。非重颂类。故直注节旨。而不言颂也。下节仿之)。出家众诈现威仪。假妆禅相者多。故偏怀上慢。优婆塞挟财仗势。著相邀名者多。故偏号我慢。优婆夷儿女情重。罪福念轻者多。故偏名不信。准长行。四众皆名上慢。今各据多分言之。上慢专于外饰。不知内省。我慢惟知骄人。罔解修己。不信昧于罪福。迷于功咎。故有过不自见也。由不自见故。日积月累。以致戒有缺漏。缺漏者。戒如城池。犯则成缺。戒如浮囊。损则有漏故。护遮护。谓恐彰己短。惜惮惜。谓畏改之难。玉之内玷曰瑕。外玷曰玼。戒有缺漏如之。然既戒有缺漏。如玉有瑕玼。理当发露改革。期为全人。乃竟善于遮护。一味惮惜。是为甘于下流。不思上进之辈。故以小智称之。由此不堪闻大。故纶音欲降。已先出也。

　　众中下。世尊不禁(长行经家叙其不禁。偈颂如来明其不禁。意义互显)。上慢徒慕虚名。不务真修实证。如彼去酒之渣。去米之皮。故曰众中糟糠。如来智鉴无私。洞察彼之肺腑。彼虽欲掩其过。有所不能。故曰威德故去。既以威德故去。如来何不禁制。令作系珠缘乎。皆以斯人戒有缺漏。智慧狭小。鲜福鲜德。不堪受是大法。亦如潢流不注瓦缶。福泽不降淫人。故世尊默然不制止也。

　　此众下。抑扬劝勉。可知。准长行。前有应求许说。后有当机愿闻。俱略也。颂许说诫听竟。

　　△二颂正为分解(超颂)三。一颂略为分解。二颂举浊防难。三颂详为分解。初三。一合颂自他之权。二合颂自他之实。三义颂结显道同。初二。一颂诸佛之权。二颂自证之权。初。

　　诸佛所得法无量方便力而为众生说。

　　诸佛所得。实智也。无量方便。权智也。权智随机。故云为众生说。长行所谓随宜说法是也。

　　△二颂自证之权二。一通为群机。二别为二乘。初。

　　众生心所念种种所行道(至)优婆提舍经。

　　初众生机性。念之一字。义通能所。众生心为能念。所行道为所念。若释其义者。念谓拳拳服膺。朝夕不忘。道谓三乘所修。正助道法。正助道法。其类不一。故云种种。此约三乘机性言之。欲谓心心向往。时刻不辍。时刻不辍。习成人天机性。故云欲性。欲性不一。故云若干。不惟欲性若干。即先世所作之业。亦有善恶不同。此约人天机性言之。

　　佛悉下。如来教益。悉知是已者。观机有准。诸缘譬喻等。施教无差。施教无差。随分成益。故令一切欢喜。后文所谓适其愿故。心各勇锐是也。

　　或说下。法部差别。名义见于悬义。

　　△二别为二乘(佛慈虽普。别为二乘意多。以是昔缘。中复退大。较之菩萨。情属可愍。较之凡夫。理在可接故)。

　　钝根乐小法贪著于生死(至)为是说涅槃。

　　此中二乘机性有二。若原从二乘中来。则钝根乐小法。若原从凡夫中来。则贪著于生死。乐小法者。虽值无量诸佛。不行菩萨深妙之道。道称深妙者。无住之因。非二乘所及故。贪着生死者。缠绵三界之中。常为众苦之所恼乱。苦称恼乱者。逼恼其身。动乱其心故。为是说涅槃者。由不行深妙道故。暂济化垒。由众苦所恼乱故。急救然眉。出世本怀。不如是也。合颂自他之权竟。

　　△二合颂自他之实二。一颂自证之实。二颂诸佛之实。初二。一会权归实。二三根获益。初。

　　我设是方便令得入佛慧(至)以故说是经。

　　初别会二乘。设是方便。令入佛慧者。明施权本意。未曾说汝。当得成佛者。明以权覆实。所以未说。说时未至者。明覆实所以。今正是时。决定说大者。明及时开显。言目今根机已熟。会不可失。故曰正是其时。开显会归。但教菩萨。故云决定说大也。

　　我此下。通会诸教。言不惟小乘涅槃。是方便说。即我从前所说。九部之法。皆为随顺众生。必至会入大乘。乃佛本意。以是之故。今说是经。普会从前所说。同归乎大也。

　　△二三根获益二。一正为上根。二兼为中下。初。

　　有佛子心净柔软亦利根(至)故为说大乘。

　　初根利因深。根利因深。堪于受记成佛。故称佛子。心净者。专心求佛。不杂余念。柔软者。不执权宗。随顺实教。利根者。诸根猛利。智慧明了。此约现在根利言之。无量佛所。显值佛之广。行深妙道。显修因之大。此约过去因深言之。

　　为此下。说法授记。由彼根利因深。堪受大法。故为说大乘经。既闻法已。了知自心作佛。故记来世成道。

　　以深下。获益欢喜。深心念佛者。念念求成。惟恐不得。正受道之机。修持净戒者。严护篇聚。无缺无漏。正载道之器。以斯机器。忽闻得记成佛。如苗遇雨。故云大喜充遍身也。心即深心念佛之心。行即修持净戒之行。佛以知此。故为说大。所谓不失人。亦不失言矣。

　　△二兼为中下。

　　声闻若菩萨闻我所说法乃至于一偈皆成佛无疑。

　　声闻指实行声闻。下根也。菩萨指权渐菩萨。中根也。若犹及也。言说法虽为上根。而下根声闻。及中根菩萨。闻我所说。虽少至一偈。亦皆成佛无疑。况于多乎。是则闻此法者。幸勿自疑自误可也。颂自证之实竟。

　　△二颂诸佛之实。

　　十方佛土中惟有一乘法(至)说佛智慧故。

　　诸佛世尊。唯以一大事因缘故。出现于世。故曰惟有一乘。无二无三。既无二三。凡说二说三者。俱系方便。故云除也。然诸佛所以方便说二三者。但为众生处处贪着。暂借假名而引导之。原佛本意。究竟为说佛慧故也。合颂自他之实竟。

　　△三义颂结显道同二。一正颂长行。二防问断疑。初。

　　诸佛出于世惟此一事实(至)此事为不可。

　　初颂结诸佛权实。诸佛如来。但教菩萨。故曰惟此一事实。余二则非真。唯以佛之知见。示悟众生。故曰终不以小乘。济度于众生。此与长行。文别而义同也。

　　佛自下。颂结自证权实。智冥实理。全智住于理中。不共凡小。故云自住大乘。如其所得等。如犹称也。谓称己所得大乘之法。以定慧力。庄严圣。教也。庄严圣教。必以定慧力者。以非定不能契。非慧无由说故。以此度生句。出庄严圣教之意。自证无上等。明以此度生之由。大乘之上。置以无上道言者。具二拣别。一拣证。二拣教。拣证者。佛及菩萨所证。皆称大乘。无上道言。即拣菩萨。惟佛得证故。拣教者。始终顿圆四教。皆名大乘。无上道言。即拣前三。唯圆可称故。平等者。生佛共秉。虽生佛共秉。凡小迷而不知。菩萨知而未极。故曰自证无上道。大乘平等法也。既自证无上。不可以有上教人。若以小化。是教人以有上法矣。既大乘平等。亦当令众生同得。乃至一人。是不令其同得大矣。如是乃有私于己。不公于物。故云则堕悭贪。悭贪二字。岂慈父所宜有。故曰此为不可。由此所以庄严圣教以度生也。正颂长行竟。

　　△二防问断疑(此颂补属)分二。一防承上致问。二断序分余疑。初(问。世尊说权说实。临莅十方。得大无畏。何所据耶。故此防云)。

　　若人信归佛如来不欺诳(至)而独无所畏。

　　信。谓心相肯信。归。谓身相归投。既心相肯信。身相归投。佛即视彼如子。处己若父。故不欺诳。亦无贪嫉。不欺诳者。言初说三乘。皆以时未至故。机未熟故。并非欺彼无智。诳以权宗。无贪嫉者。言今说一乘。亦以时已至故。机已熟故。岂复贪吝大乘。嫉人同得。若略有欺诳。稍涉贪嫉。虽非世谛烦恼。亦属法中恶见。如来既不既无。故云断也。由断此故。所以临莅十方。说法度生。独无所畏。言独无所畏者。显欺诳未断者。则恐露己短。贪嫉未断者。则恐显他长。临众说法。未免畏首畏尾。不能如是也。

　　△二断序分余疑(因序分文殊结答偈云。诸求三乘人。若有疑悔者。佛当为除断。令尽无有余。据此则三乘余疑。尚待如来为断。今如来自出定后。已经略明广明。自他权实之旨。至此三乘余疑。料已殆尽。故自举放光所为以断之云)。

　　我以相严身光明照世间无量众所尊为说实相印。

　　佛身以相好为严。故云相严身。光明。即相严身中。所放白毫相光。世间。即白毫相光。所照万八千土。无量众所尊。即万八千土。所现万八千佛。末句乃结断之词。言我以相严身中。放白毫光明。照万八千土。及现万八千佛者。无别所为。乃为说实相印耳。实相称印者。以佛佛相授。代代相承。如传国之玺。故名为印。又以一切诸法。皆依实相而出。如印印像。故名为印。法句经云。森罗及万像。一法之所印是也。颂略为分解竟。

　　△二颂举浊防难(超颂)二。一自庆愿满。二义颂长文。初(超颂中补颂)。

　　舍利弗当知我本立誓愿(至)皆令入佛道。

　　余疑既断。信解斯生。欲示庆幸之意。故教以当知。本立誓愿。或指宝藏佛时。愚谓不必拘泥。即大通威音时。岂无愿乎。欲令一切。如我无异者。即众生无边。誓愿普度之意。如我所愿。今已满足者。约一期事毕而论。谓所应度者皆已度讫。未得度者。已作得度缘故。化一切众。令入佛道者。约究竟圆满而论。谓解行在躬。见闻为种。浅深虽异。究竟成佛故。前云声闻若菩萨。闻我所说法。乃至于一偈。皆成佛无疑是也。

　　△二义颂长文(属超颂中义颂)。分二。一颂佛出浊世。二颂顺时说三。初(防难之义。与长行不同。长行承总结道同义来。此中承自庆愿满义来。难云。既欲令一切。与佛无异。理当凡遇众生。尽以佛道教之。初说三乘。何所为耶。故此防云)。

　　若我遇众生尽教以佛道(至)如是人难度。

　　初颂劫浊。长行承结显道同义来。故曰诸佛出于五浊恶世。此中承自庆愿满义来。故云若我遇众生。尽教以佛道。众生即劫浊众生。以如来出世。当劫浊最乱时也。乱时众生。尽以佛道教之。则左矣。何故。言彼时众生。垢轻而有智者少。垢重而无智者多。无智之人。一向错乱修习。邪正不分。乍闻佛道。将必迷而不知。惑而不信。自然不受教矣。

　　我知下。颂烦恼浊。多劫广积恶因。故曰未修善本。现在随逐尘境。故曰坚着五欲。坚着即贪惑也。由贪惑故。执迷不了。而痴爱继之。痴爱即痴惑也。由痴惑故。是非竞起。而瞋恼生焉。生恼即瞋惑也。依此三惑而为根本。百八烦恼。从此而生。非烦恼浊乎。

　　以诸下。颂众生浊。以前诸欲而为因缘。起贪瞋痴。地狱鬼畜之报。不旋踵而即至。故曰坠三恶道。纵恶道罪毕。转生人天。失手错脚。复从沦溺。故曰轮回六趣。所谓处处受生是也。既处处受生。自然众苦备受。非众生浊乎。

　　受胎下。颂命浊。微形者。大成云。非胎中微小之形。乃中阴隐微之形。所见最是。以中阴若有若无。凡眼不见。故称微形。复置受胎言者。以其体即是八识。投胎领命。全依乎此。规矩云。去后来先作主公是也。世世常增长者。由此识心。合暖息为命根。生生世世。增长色身。非命浊乎。

　　薄德下。颂见浊。言既增长色身。难免品类不齐。其间薄德少福者。既乏出世之德。又鲜世间之福。故为众苦逼迫。由逼迫故。希望出离。其奈不遇明师。以致误入邪见。邪见众多。故曰稠林。若有若无等。正明邪见众多义也。有即常见。无即断见。此二同为边见。等该身邪见戒。依此诸见以为根本。展转妄计。具足六十二种。如计即色是我(一)。离色是我(二)。色大我小。我在色中(三)。我大色小。色在我中(四)。色阴既尔。四阴亦然。共为二十。三世成六。合根本断常。则成六十二见。所谓稠林者此也。深着妄法者。非果计果。终无实证。即摄见取。坚受不舍者。邪见覆心。虽佛莫易。亦摄邪见。我慢者。执身有我。凌傲他人。即摄身见。自矜者。非因计因。邪戒自憍。亦摄戒见。此以上文等言含糊。重申四见相也。謟曲者。为求利养。謟媚豪势。曲奉尊富。虽謟媚曲奉。乃诈于恭敬。故诛以其心不实。此语可媲宝镜。毕照邪态。吾知外道闻之。必心胆俱裂矣。照妖集云。着邪见者。心窍俱迷。生同醉梦。死从轮溺。故曰千万亿劫。不闻佛名。又曰尽未来际。诸佛亦无䇿以相救。故曰亦不闻法。是人难度。又曰邪教害人。甚于虎狼。故世尊独广明之。颂佛出浊世竟。

　　△二颂顺时说三。

　　是故舍利弗我为设方便(至)来世得作佛。

　　是故者。承上起下之辞。如来意谓。以是五浊展转。甚至流于邪见之故。舍利弗。当知如来施权。非得已也。由彼千万亿劫。不得见佛闻法。欲令渐次熏习。故曰为设方便。由彼众苦逼迫流入邪见。故说尽苦之道。绝其源也。由彼深着妄法。坚受不舍。故示涅槃之道。易其情也。然此涅槃。但灭见思烦恼。分段生死。尚余尘沙无明。变易生死。故云虽说涅槃。亦非真灭。诸法即情与无情。染净差别等法。从本来。常自寂灭者。以一心原有二门。一真如门。不变义。二生灭门。随缘义。然真如即是生灭。故能随缘变现诸法。生灭即是真如。故从本来常自寂灭。了此本寂。乃真涅槃。若如前所说。不过离乱求寂。对生言灭。岂真灭哉。佛子。即了此本寂之人。了此本寂。与佛命脉相通。故称佛子。理虽顿悟。事必渐修。故须行道已。来世作佛。据此则真灭尚不应住。况权灭非真。岂得已而说哉。颂举浊防难竟。

　　△三颂详为分解(追颂)三。一颂详解诸佛权实。二颂详解自证权实。三颂总结以显道同。初(准长行分三。今阙总结本怀一义)分二。一颂例上总标。二颂分文别列。初(义颂)。

　　我有方便力开示三乘法(至)惟一无二乘。

　　首二句。牒上为例。

　　次二句。正以例明。然开三既属方便。正显惟为一乘。诸佛皆说一乘。正显三是方便。能例所例。义互影也。

　　今此下。劝信标同。言既知三是方便。不应固执。既知惟说一乘。宜当谛信。故教以今此大众。皆应除疑。此劝信也。既已劝信。欲更详解。故重示佛语无异。惟一无二。此标同也。

　　△二颂分文别列三。一颂过去佛同。二颂未来佛同。三颂现在佛同。初二。一正颂长行。二补颂余义。初。

　　过去无数劫无量灭度佛(至)令入于佛道。

　　初从实施权。

　　是诸下。会权归实。可知。

　　△二补颂余义分二。一总标异外权实。二逐类别为显示。初(正施权乘之外。更有异外别施。正显真实之外。更有异外助显。至下逐类别示自见)。

　　又诸大圣主知一切世间(至)助显第一义。

　　诸大圣主。即指过去诸佛。一切众生。若干种心。如来悉知。故云知一切世间等也。异方便者。三乘机外。更及人天。三乘教外。更开灭后。第一义者。即众生本源真心。居有物之先。为众义之首。且得之便能成佛。故称第一。以此乃一切众生。本具正因。虽正因本具。要假缘因助显。故过去诸佛。更以异外方便而助显之。言人天微因。灭后少善。积微至着。聚少成多。时至机熟。皆当成佛。其意盖以三乘。及现在近因。为正显。人天。及灭后远因。为助显也。

　　△二逐类别为显示三。一佛在受法众。二佛灭依教众。三广记悬记众。初。

　　若有众生类值诸过去佛(至)皆已成佛道。

　　众生类。即上所谓天人群生类也。值佛显是在世。闻法布施等者。谓依教修习。若论六度。居三乘之一。本非异外方便。但以机在人天。行属事相。所修福慧。尽成有漏。故为异外方便。借此为缘。助显正因。彼时虽属有漏。渐入无漏。至今皆得道果。故曰如是诸人等。皆已成佛道。

　　△二佛灭依教众四。一恋佛回心众。二起塔造庙众。三建形画像众。四供像称名众。初。

　　诸佛灭度后若人善软心如是诸众生皆已成佛道。

　　法身真常。本来不灭。因众生见佛久住。憍恣厌怠。方便越世。故云佛灭度后。因佛灭度。无所依怙。始知舍恶修善。化刚为柔。故云善软心也。然此众虽值佛不悟。灭后尚能回心。要知一念善。便为菩提之基。一念软。足开万行之门。故曰如是众生。皆已成道。如灯明灭后。倍加精进。求无上道者是也。

　　△二起塔造庙众。

　　诸佛灭度已供养舍利者(至)皆已成佛道。

　　供养舍利。应属人天之机。准今佛灭后。大迦叶言。如来舍利。非我等事。自有国王大臣。长者居士等。乐福田者。此言可证。万亿种塔者。人力不齐。塔有多种。金银乃至码瑙。注见前文玫瑰。火齐珠也。徐氏曰。火齐象珠。赤色。起之层层各异。一曰。如云母重叠而开也。琉璃与上玻璃。虽此方共有。然与西域不同。彼乃自然之质。此以镕冶而成故。珠谓真珠。非琉璃即珠也。如上众宝其体清净。类有多种。或庄严于外。或修饰于内。故曰清净广严饰。庄点校对。务使文质相当。窣堵凌云。时见星罗棋布。故云庄校于诸塔。石庙者。以石为庙。栴檀下。以木等为庙。檀沉二香。其质最坚。可为梁栋。有木名樒。可施雕凿。用为节棁。余材不等。为柱为椽。各随其宜而用之。砖以为壁。瓦以覆顶。泥以和合结构。土以积聚培持。此盖不能起塔。而起庙。不能用宝而用土木瓦石者也。旷野者。无人之境。无人之境。而成佛庙者有二义。一为营造无地。二令苦途知归。积土而成者。亦二义。一为物料维艰。二欲崇质反文。情窦未开。天真未丧曰童。物欲无累。趣入自得曰戏。聚沙为塔者有二义。一种发。二境感。种发者。由往昔敬佛。种纳识田。当此物欲无累之时。发为现行故。境感者。因见起塔。境会于心。当此趣入自得之际。感为诚意故。然起塔造庙。本属福田。积土聚沙。仍系偶尔。要知一篑之因。能成层崖之势。初步为缘。足达千里之程。故曰如是诸人。皆已成道。

　　△三建形画像众。

　　若人为佛故建立诸形像(至)度脱无量众。

　　为供养佛。建立形像。或慈或威。或定或慧。随作者心。故云诸也。檀等为质。刻雕成文。三十二相。相相具足。故云众也。然法身无相。借相表真。既信真而造像。自成因而致果。故云皆已成道。七宝成者。金银属乎镕铸。余宝亦兼雕琢。鍮石黄铜似金。铜亦金类。故铜字从金从同。色举二种。故云赤白铜也。白镴铅锡。青金之属。最精者曰白镴。蜀生者曰铅。桂杨生者曰锡。流行本多用蜡字。讹也。今正以镴字。俗以锡镴合称者即此。铁有二种。一镕铸。二炼锤。今以作像。应属镕铸。木及与泥者。木以为骨。泥以为肉。增胎也。胶漆布三。和合成质。严饰庄修。绘画为文。脱纱也。此等亦由人力不齐。像设各异。而究其敬佛之心。同出一源。莫不纳种为因。故云皆已成道。彩画作佛者。或纸或绢。或币或帛。施以五彩。绘以成像也。相即三十二相。举因显果。故云百福庄严。以相相皆因修百福之所感故。自作使人者。因有亲疏。皆已成道者。果无同异。茟字多作笔字。莲师云。讹也。笔从竹。音毕。茟从草。音委。茟者。草木花始生也。约童戏本属无心。或草或木。及草木始生。拈来便用。故云若草木及茟。爪甲可知。画作佛像者。或针于壁。或刺于壤。无论肖与不肖。其本心谓为是佛。即名佛像。由此佛种印于藏识。逢缘渐增。积久成德。故云渐积功德。华严行愿品云。因于众生。而起大悲。因于大悲。生菩提心。因菩提心。成等正觉。故云具足大悲。皆成佛道。诸有所作。常为一事。故云但化菩萨。循循善诱。教不躐等。故能度脱无量。由此观之。童戏本属无心。尚乃渐积功德。具足悲心。以至成佛度生。与佛无异。况三乘人等。若能舍权从实。渐积不住。岂童戏之不若乎。其不自信者。乃自误以自弃耳。

　　△四供像称名众。

　　若人于塔庙宝像及画像(至)皆已成佛道。

　　若人于塔庙等者。谓处无论塔之与庙。像无论宝之与画。物无论香华之与幡盖。但出敬心供养。便成胜因。乐有五音十二律。更唱迭和。以为歌舞八音之节。故使人作之。角贝。大螺也。鼓为众音之长。螺率群声之先。故首明之。箫。虞舜所作。编小竹管为之。参差不齐。象凤之翼。大者二十三管。长一尺四寸。小者十六管。长一尺二寸。又有无底者名洞箫。释义。则箫者肃也。谓其声肃肃然而清也。笛。黄帝使伶伦。伐昆溪之竹为之。凡七孔。又有三孔者。名羌笛。武帝时丘仲所作。长一尺四寸。释义。则笛者涤也。谓涤除邪秽。纳之雅正也。琴。神农所作。或谓伏羲所作。长三尺六寸六分。象期之日。广六寸。象六合。五弦。象五行。腰广四寸。象四时。前广后狭。象尊卑。上圆下方。象天地。十三晖。象十二月并闰。后文王加少宫少商二弦。或谓文武各加一弦。又后汉蔡邕。复加二弦。合前以象九星。释义。则琴者禁也。谓禁制邪淫。以正人心也。箜篌。纣令师延所作。靡靡之乐也。盖空国之侯。所存。故以空侯从竹为名。琵琶。未详制人。长三尺五寸。象三才五行。四弦。象四时。用手前推曰琵。将手后却曰琶。依鼓时为名。铙钹可知。总结九种。节奏合宜。故曰如是妙音。命彼执持。歌咏三宝。故曰尽持供养。寄韵写怀曰歌。梵音清彻曰呗。良以佛德殊胜。见者欢喜。欲寄韵以写怀。故托清彻梵音而歌颂之。乃至二句。有况显之意。言一音而小。尚已成佛。况彼众乐供养。及夫长歌浩颂者哉。散心者。拣非敬意。一华者。拣非多物。画像者。拣非宝像。以斯为缘。渐成胜因。故能见无数佛。既能见无数佛。则因圆果满。明知其已成佛矣。礼拜者。无物可享。以身致敬。合掌者。不暇作礼。举手秉心。一手者。携东抱西。半掌表信。低头者。御车乘马。点首代拜。然此虽礼有全缺。掌分双只。皆本于一心之诚。而佛亦惟纳受其心。故曰以此供养像也。渐见二句。明积久成因。以因致果之义。广度下。明果后兴化。化毕潜辉之义。必兼兴化及潜辉言者。有警䇿二乘意也。意谓彼等微因小善。由不自居故。遂致渐见诸佛。成就胜因。即今成佛度生已毕。汝等声闻。尚淹滞于化城。良可惜哉。散心入塔庙者。别缘偶至。非诚心也。一称南无佛者。见相发心。非常念也。正量论引云。昔有采樵者。为虎所逐。援树而上。恐不及。念仁耳佛一声。纳种为因。今植世尊成道。据此则散心念佛。已得成道之语非妄矣(问。此中散心称名。并前草爪画像。聚沙为塔等。不过偶尔一念。童戏无心。岂知有教可依。佛灭依教之众。何以收此。答。起塔画像。念佛称名。如来教有明训。彼虽偶尔一念。童戏无心。亦因如来遗教展转蔓及。如从未历目并未经耳之事。则聚沙何必为塔。草爪何必画像。散心何必称名。故虽童戏无心。偶尔一念。不知有教可依。乃自然而依之。亦佛教不思议力。有以致之也)。佛灭依教众竟。

　　△三广记悬记众。

　　于诸过去佛在世或灭后若有闻是法皆已成佛道。

　　诸佛在世。有闻是法。指彼法华广记之众。诸佛灭后。有闻是法。指彼法华悬记之众。本经法师品初。广记现在文云。如是等类。咸于佛前。闻妙法华经一偈一句。一念随喜者。我皆与授记。当得阿耨多罗三藐三菩提。又悬记未来文云。如来灭度之后。若有人闻妙法华经。乃至一偈一句。一念随喜者。我亦与授阿耨多罗三藐三菩提记。此中云皆已成道。亦诸佛广记悬记。摄持之力然也(问。异外权实。独见过去佛章。现未诸佛。岂无此耶。答。过去易信。故独举之。要知佛佛道同。举一隅可以三隅反也)。颂过去佛同竟。

　　△二颂未来佛同二。一正颂长行。二补颂防难。初。

　　未来诸世尊其数无有量(至)无一不成佛。

　　初从实施权。

　　一切下。会权归实。与长行文虽稍异。义实全同。

　　△二补颂防难四。一防何得无一不成难。二防不合广说诸法难。三防何必惟为一乘难。四防惟一宜应速说难。初(难云。法虽同源。机有千差。若云一闻。异解。有成不成。可矣。何得云但有闻法。无不成佛耶。故此防云)。

　　诸佛本誓愿我所行佛道普欲令众生亦同得此道。

　　言诸佛本誓。以自所修诸行。回施众生。普令同得此道。是故但有闻法。俱入如来大愿筏中。或远或近。皆得成佛。亦如富贵贫贱等。多人共登一舟。乘舟力故。莫不皆到彼岸。

　　△二防不合广说诸法难(难云。既愿同得此道。不合广说诸法。必说无数法门。何所为耶。故此防云)。

　　未来世诸佛虽说百千亿无数诸法门其实为一乘。

　　言未来诸佛。虽说无数法门。原其本意。惟为一乘。仍与本愿不相违也。

　　△三防何必惟为一乘难(难云。建化门头。一法不少。广说既成权益。何必惟为一乘。故此防云)。

　　诸佛两足尊知法常无性佛种从缘起是故说一乘。

　　言诸佛两足之尊。了知诸法。本无自性。即言佛种。亦从缘起。缘起非真。亦无性义也。既皆无性。惟此一事为实。是故惟说一乘。正为实际理地。一法不立。舍此无可说故。然此一颂。古德注多深奥。令学者难于理会。今再释之。知谓了知。法该情与无情。情与无情。皆真如随染缘而起。本属依他妄现。故云无性。佛种谓诸佛种性。诸佛种性。虽真如随净缘而起。亦属依他妄现。故云从缘。一切众生。不知此义。妄谓佛及诸法。以为实有。是于依他法中。更起遍计。惟诸佛离遍计执。及依他起。故云知也。既知此已。惟余圆成为一乘实体。是故惟说一乘。前文所谓惟此一事实。余二则非真者。益见之矣。

　　△四防惟一宜应速说难(难云。既惟为一乘。宜应速说。诸佛皆久默斯要。抑又何也。故此防云)。

　　是法住法位世间相常住于道场知已导师方便说。

　　言是一乘之法。即住诸法位中。既住诸法位中。则世间相无非真实。故云常住。世间相尚即常住。何况如来随宜所说。岂不即是真实。是知诸佛。非真久默斯要。盖以道场知已。为导师故。引导众生。方便说一乘耳。若仍有未明。试更释之。是法即一乘实相。住犹在也。法位即诸法自体。诸法自体。彼此各不相到。故名为位。世间相。仍指诸法自体。为世间安立之相故。常住。仍指一乘实相。一乘实相。求于去来生死。了不可得故。此中首句。明实法即在诸法。理即事也。次句谓诸法当体实法。事即理也。了此者。自不以久默斯要为难焉。于道下。其义易明。颂未来佛同竟。

　　△三颂现在佛同二。一正颂长行。二补颂防问。初。

　　天人所供养现在十方佛(至)其实为佛乘。

　　初颂总标。如来智断具足。堪为人天福田。故曰天人供养。初说三乘。令息化城。后说一乘。令入宝所。故曰安隐众生。亦说是法。长行所谓多所饶益。安乐众生是也。

　　知第下。颂别明。第一义谛。不可言宣。故云寂灭。佛知此已。随众生说。故云以方便力。此从实施权也。后二句。会权归实。可知。

　　△二补颂防问(恐有问云。后说一乘。令得无上菩提。诚为安隐。至若人天分段未脱。三乘变易方炽。何得俱以安隐称之。故此防云)。

　　知众生诸行深心之所念(至)随应方便说。

　　言如来知机差别。及根利钝。随其所应。方便演说。令人天不坠恶趣。三乘暂入化城。正随分以安隐也。若释其义者。知之一字。总通下文。行即三乘所修诸行。既修此行。必念兹在兹。铭心不忘。故云深心所念。此约三乘机性言之。前云众生心所念。种种所行道是也。过去习业不同。现在欲性各异。进力胜者。求生天道。进力劣者。乐着人间。此约人天机性言之。前云若干诸欲性。先世善恶业是也。诸根利钝者。三乘人天。次第较之。前利后钝。可知。佛知此已。为欲各得安隐。故以种种因缘等方便演说。若不然者。则人天终沦恶趣。三乘不保权果。岂安隐哉。颂详解诸佛权实竟。

　　△二颂详解自证权实分二。一正颂长行。二补颂广演。初。

　　今我亦如是安隐众生故(至)皆令得欢喜。

　　初超颂会权归实。

　　我以下。追颂从实施权。可知。

　　△二补颂广演二。一众生机感。二如来化应。初。

　　舍利弗当知我以佛眼观(至)而起大悲心。

　　初明所感之佛。欲详出世因缘。故重呼身子。教以当知。我拣余佛。亦顺世假立。非执有也。佛眼观者。大成云。分别根机。应用法眼。以佛眼圆通。举胜该劣故。又四眼入佛。皆名佛眼故。

　　见六下。明能感之众。六道众生。不修胜因。既乏功德庄严。故贫而无福。又缺佛法资助。故穷而无慧。无福无慧。轮回莫出。故趣入生死。生死称险道者。正量论云。以功名观之。朝事庙堂。暮谪海岭。以身命观之。昨处华堂。今归黄壤。以升沉观之。正生人天。复坠恶道。岂非险乎。相续者。既入生死。则轮转不息。楞严云。生死死生。生生死死。如旋火轮。未有休息是也。由生死无休息故。老病逼迫。爱怨别会等。无由解脱。故云苦不断也。深着五欲等。正明苦不断义。言六道众生。所以苦不断者。盖以深着五欲以为其本耳。如𤛆牛者。极显著欲之害。此牛乃西南夷兽名。性爱其尾。卧则以首就尾。由以首就尾。而目为尾障。故云贪爱自蔽。由自蔽故。而如盲如瞑(目无瞳人曰盲。目无光明曰瞑)。虽伺而杀之。亦无所见也。取此为喻者。言着欲众生。以心就欲。智为欲蔽。故如醉如痴。伤法身。害慧命。亦所不觉。如彼𤛆牛无以异故。佛如导师。能引迷途。故称大势。法如正路。能离险道。故称断苦。众生着欲自蔽。故不求也。不求佛。则易惑邪师。不求法。则易陷邪道。由此堕于邪见稠林。坚受不舍。大势难拔。故云深入。由深入邪见故。或拔发熏鼻。或涂灰裸形等。妄修无益苦行。欲脱众苦。是为以苦舍苦。由此所以苦不断也。准古德于此。以五浊配释。今虽窃比。而大同小异。如六道众生。即众生浊。生死相续。即命浊。前云世世常增长是也。深着五欲。即烦恼浊。以贪欲为烦恼之本故。深入邪见。即见浊。总论四浊积聚。即劫浊。与前次第不同者。以五浊生起。势如钩锁。互相为因。前后无定相故。

　　末二句。结成感义。正以众生五浊展转。轮回不息。由此如来出真兆圣。涉俗益物。故曰为是众生。起大悲心。众生机感竟。

　　△二如来化应二。一从实施权。二会权归实。初二。一从实不得。二隐实施权。初三。一三七思惟。二诸天请法。三作念无计。初。

　　我始坐道场观树亦经行(至)云何而可度。

　　初总标思惟。约此番为化之初。说名为始。坐通能所。能坐即佛。所坐即道场也。场谓界地。此地在摩竭陀国。去泥连河不远。以如来坐此成道。故名道场。观树者。仰面寻思。经行者。俯首循环。此思惟之相也。三七日中。思惟是事者。准因果经云。初七思惟。我法妙无能受者。二七思惟。上中下根。三七思惟。谁应先闻法。今且寄言总标。故云如是。

　　我所下。别明其事。所得智慧。且就实智而言。甚深无量。二乘莫及。故云微妙第一。诸根即信等五根。信等劣弱。遇大便乖。故云钝也。着乐者。贪着世乐。贪着世乐。为痴爱盲其慧眼。由此上中二根。俱叵得矣。上中叵得。惟余下流。故曰如斯等类。云何可度。若以此文。别配三七者。首二句。义当初七思惟。我法妙无能受者。次二句。义当二七思惟。上中下根。末二句。义当三七思惟。谁应先闻法。言云何可度者。正思惟先度人也(问。三七日中。义当华严之时。今但云思惟。岂未说华严教耶。答。正思惟时。即正说华严时。天台所谓双垂两相。二始同时者。以此)。

　　△二诸天请法。

　　尔时诸梵王及诸天帝释(至)请我转法轮。

　　初标例诸天。

　　恭敬下。具仪启请。此与大通成佛时。诸天请法事同。但此处众多欲天。彼中仪多供养。其实彼此皆具。出没各不同也。

　　△三作念无计。

　　我即自思惟若但赞佛乘(至)疾入于涅槃。

　　自思惟者。欲酬诸天之请。转思度生之事也。准前三七日中。惟是思惟。今云若但赞佛乘。似乎从前已赞。益信正思惟时。即正说华严时耳。众生没在苦者。五浊八苦。如海无涯。没溺其中。不能自出故。出苦尚不可得。岂信成佛。故云不信是法。不信是法故。反谤佛说。是为破法。破法因缘。必堕三途。是以不信之故。坠于三恶道也。如是则说法有损。不如不说。住世无益。不如不住。故云宁不说法。疾入涅槃。此亦如来假言伤感。如仲尼浮海之叹无异。从实不得竟。

　　△二隐实施权三。一寻念方便。二诸佛慰喻。三正施权乘。初。

　　寻念过去佛所行方便力我今所得道亦应说三乘。

　　出世本为度生。无机宁忍遽弃。欲效先佛循序方便。故寻念也。既寻念已。理应宪章。故云我今所得。亦应说三。

　　△二诸佛慰喻。

　　作是思惟时十方佛皆现(至)但为教菩萨。

　　初称赞慰喻。思惟即寻念也。寻念过去。而十方佛现者。显佛佛道同故。慰安慰。喻顺喻。谓诸佛恐其舍权。以梵音声。安慰而顺喻之。此系如来自述。故云我也。如来能法先觉。能顺机宜。故诸佛称以善哉。释迦文者。按谥法。道德博闻曰文。慈惠爱民曰文。释迦有自利利他之德。可当此称。又称以第一导师者。以如来自证无上。善接群机。于诸导师之中。最为第一故。得是无上等。正明如来自证无上。善按群机。释上第一导师义也。

　　我等下。作证慰喻。言不惟汝得无上。我亦皆得最妙第一之法。不惟汝用方便。我亦为诸众类。分别演说三乘。但我说三乘。原为少智乐小。不信作佛。故以方便分别。说诸权果。要知虽复说三。但教菩萨。汝后若能如我所行者。则方便亦何伤于真实。且莫作宁不说法。疾入涅槃想也。

　　△三正施权乘三。一申屈转念。二先度五人。三总结防问。初。

　　舍利弗当知我闻圣师子(至)我亦随顺行。

　　欲叙昔态。故重呼其名。教以当知。圣师子。即指十方诸佛。音即诸佛慰喻之音。迦陵仙梵。超出一切。故称深净微妙。南无诸佛。宜作慨声读之。意谓。若不施权。则违诸佛慰喻。若施权乘。又违出世本怀。当此无可奈何之际。故称南无诸佛。略以申其委曲难言之意。既申屈己。转念随顺诸佛。故云复作是念。言我出浊世者。自知时不可谬。且有诸佛慰喻。所说谆谆。情难违拒。理宜遵从。故云如诸佛说。我亦随行。总显从实施权。非得已也。

　　△二先度五人。

　　思惟是事已即趣波罗奈(至)为五比丘说。

　　思惟是事已者。施权意决。即趣波罗奈者。屈身就机。以有五比丘等。在彼属境。鹿野苑中故。波罗柰。在中印土境。义翻江绕城。婆沙云。中印土境。有河名波罗奈。去其不远。造立王城。即依河为名也。诸法寂灭。不可言宣者。言如来趣波罗奈。本为说法。其奈诸法本自寂灭。离于言说等相。不可以言语而宣说之。设于此不有方便。必将同如匏瓜。系而不食矣。佛不如是。故能以方便力。为五比丘说也。五比丘者。一陈如。二十力迦叶。为母族二人。三阿湿波。四波提。五摩诃男俱利。为父族三人。佛初入山时。父王敕彼伴修。后不耐苦行。自奔鹿苑。各修异道。佛于成道三七日后。欲度阿蓝迦蓝。郁头蓝弗不得。因念五人。宜先得度。故往度之。所谓悲二仙而不遇雷音。喜五人而堪从法化是也。

　　△三总结防问。

　　是名转法轮便有涅槃音(至)我常如是说。

　　初总结机教。法指四谛。以能摧灭见思。运至涅槃。故名为轮。佛以此法。转入机心。故名转也。是名者谓实际理地。本无法轮可转。言转轮者。亦惟是其名耳。涅槃音。能被教也。阿罗汉。所被机也。便有者。涅槃非真。罗汉假名。言罗汉。言涅槃者。亦惟方便有耳。又是名便有。皆承上结归之词。谓如来自鹿苑一唱。是即名为转轮。从此便有涅槃之教。及罗汉之机也。既有涅槃之教。及罗汉之机。是于佛宝之外。更添法宝僧宝。差别名目。此三宝之所由始也。

　　从久下。预防问难(恐有难云。方便之法。亦有渐次。何故初转法轮。便有涅槃音耶。故以上二句防之)。言佛从久远劫来。即为彼等。赞示涅槃之法。权因久成。故今初转法轮。即为演说涅槃音也(恐又难云。无学之位。亦非骤及。何故初转法轮。便有罗汉名耶。故以下二句防之)。言彼等于分段生死之苦。业已永尽。我于多劫已来。常以如是之言。称说于彼。故今初转法轮。即许成就罗汉名也(问。转照三会。此科义当初转。中转后转。何不具耶。答。文虽不具。义必有之。准下文既称佛子。则中经方等般若可知)。从实施权竟。

　　△二会权归实三。一机熟时至。二等赐一乘。三闻法获益。初。

　　舍利弗当知我见佛子等(至)今正是其时。

　　初根机已熟。权不终权。恐身子未契此旨。故敕以当知。既经方等般若。根机已熟。故以佛子称之。将以大法饶益。故云见也。志求佛道句。即成就大志。自鄙先心之义。无量句。通指三根。如前云求佛诸菩萨。大数有八万。乃至云我等千二百。及余求佛者是也。咸以二句。正明志求。如前云佛口所生子。合掌瞻仰待。乃至云皆一心合掌。欲听受佛语是也。曾从二句。极显根熟。如前云曾见诸佛。诸根猛利。乃至云佛已曾世世。教化如是等是也。又上云从久远劫来。赞示涅槃法。则诸佛即是释迦。但约多劫以至今生。故名为诸。言佛自多劫以至今生。怜其退大向小。常以权宗接引。故云闻方便说。

　　我即下。时节已至。即作是念者。既令保证权果。还忆出世本怀也。出世本怀。惟为一事。故曰如来所以出。为说佛慧故。是时者。对非时言。如阿含得少为足。非时也。方等犹在门外。非时也。般若无希一餐。非时也。今乃复经少时。渐以通泰。故云是时。机熟时至竟。

　　△二等赐一乘二。一预防问难。二正明等赐。初(难云。既是其时。即当速说。必待三请后说。复何意耶。故此防云)。

　　舍利弗当知钝根小智人著相憍慢者不能信是法。

　　教以当知者。恐其有疑故。钝根小智。指实行声闻。著相。指下劣凡夫。憍慢。指实行上慢。然钝根则固蔽权宗。小智则不乐大法。著相则滞窒有漏。憍慢则妨碍进闻。故于是法。皆不能信。所以必待三请而后说也。

　　△三正明等赐。

　　今我喜无畏于诸菩萨中正直舍方便但说无上道。

　　自五千退席。斥过结劝以来。去者去。悔者悔。并无如向所说。钝根小智等流。故云喜无畏也。菩萨者。根利智大。解脱虚心。于是众中。不须偏用权巧。不用曲顺机宜。故云正直舍方便。但说无上道也。等赐一乘竟。

　　△三闻法获益。

　　菩萨闻是法疑网皆已除(至)悉亦当作佛。

　　初二句。正许上根断疑。菩萨。暗指身子等一类上根之机。疑有二种。一近疑。谓初闻叹智不知何因何缘。二远疑。谓昔见授记。不知为失不失。二疑交攻。不能自释。故云疑网。今闻是法。远近俱断。故云皆除。

　　下二句。悬示中下成佛。罗汉。总指中下之机。言菩萨疑网已除。自当成佛。若中下之机。如千二百罗汉之流。虽未即得除疑。佛有方便。究竟与记。悉亦当作佛也。颂详解自证权实竟。

　　△三颂总结以显道同(义颂)。

　　如三世诸佛说法之仪式(至)说无分别法。

　　上二句。结诸佛权实。仪式犹轨则也。言从实施权。会权归实。为三世不易之轨则故。

　　下二句。结自证权实。亦如是者。谓仿彼诸佛仪式也。既仿彼诸佛仪式。则虽说权乘。会归惟为一事。故云无分别法也。颂正为分解竟。

　　△三颂赞法劝信(追颂)二。一正颂长行。二补颂防难。初二。一颂赞法举喻。二颂劝信无虚。初(追颂中广颂)。

　　诸佛兴出世悬远值遇难(至)时时乃一出。

　　准化城品云。一百八十劫。空过无有佛。又云。于昔无量劫。空过无有佛等。足证悬远义也。妙严品云。佛难得值。如优昙华。又如一眼之龟。值浮木孔。又古偈云。佛在世时我沉沦。我得人身佛灭度等。足证值难义也。正使犹纵令也。纵令有佛出世。而又久默斯要。不务速说。故云说是复难。闻谓但领其文。无量无数劫犹难者。如此方。自迦叶至释迦。相去非少时矣。及开演此经。尚有五千退席等。已可见也。听与闻同。能字有拣别义。盖必兼解其义。乃为能听也。斯人亦复难者。如舍利智称第一。佛尚谓其以信得入。未便深许。余可知矣。譬如优昙者。借喻显人。一切爱乐者。喻斯人众所敬仰。天人希有者。喻斯人世不多得。时时一出者。喻斯人时不多见。又此虽借喻显人。实即因人显法。与长行法如优昙。似异实同。

　　△二颂劝信无虚(义颂)。

　　闻法欢喜赞乃至发一言(至)诸佛之秘要。

　　初极显信难。闻法欢喜者。自信作佛故。喜而复赞者。冀他听闻故。乃至一言赞叹。便为供养三世佛者。以展转传闻。能令诸佛法身不断。慧命常存故。是人甚希有者。以此法人多怨嫉。欢喜者希。且又发言称赞。故云甚也。过于优昙者。言上来闻听但属自利。已如优昙。此称赞更兼利他。故云过也。又过于优昙。虽显能赞人难。而彼人之所以发言称赞者。由于欢喜自信。正极显自信之为难耳。

　　汝等句。直言劝信。由自信者难。故直以勿疑劝之。

　　我为下。曲显不虚。我为法王者。显能说不虚。以若有虚妄。则愧称法王矣。普告大众者。显所说不虚。以若有虚妄。则难以普告矣。但以一乘等者。正明所说之事。此约自所说。以曲显不虚义也。汝等舍利弗。呼大众。及当机也。声闻及菩萨。教中下。并上根也。恐其不能谛信。故敕以当知。是妙法。即指今之所说。非同权言易出。故云诸佛秘要。既诸佛秘为心要。自非妄言。此约诸佛所秘。以曲显不虚义也。由此观之。则所说皆无虚妄。有言尽是真实。此而不信。则无法可信耳。正颂长行竟。

　　△二补颂防难二。一防诸佛何故同秘难。二防如来何故普告难。初(难云。今佛普告。应是大公无私之理。诸佛秘为心要。何所为耶。故此防云)。

　　以五浊恶世但乐着诸欲(至)破法堕恶道。

　　言过现诸佛。因出浊世。当来诸佛。或值恶人。秘是法为心要。非得已也。若详释者。五浊众生。五根粘滞五尘。如蝇就秽。故云但着诸欲。如是众生。惟知有漏因果。无出世心。故云不求佛道。当来指未来佛时。未来众生。刚强难化。故称恶人。既称恶人。岂能信受大法。故虽闻说一乘。亦迷惑不信受也。以不信受故。当起破法罪业因缘。必堕恶道无疑。由此观之。则诸佛秘为心要者。亦缘不得其人。若果是其人。则密在汝边。诸佛岂私己哉。

　　△二防如来何故普告难(难云。诸佛同秘。应是教外别传之宗。今日普告大众。又何所为耶。故此防云)。

　　有惭愧清净志求佛道者当为如是等广赞一乘道。

　　言今日如来普告大众者。皆以时至机熟。有诸知惭识愧。清净求道之人。理当为彼广赞一乘。若不然者。诸佛岂妄授哉。若详释者。惭谓自惭。谓自惭同入法性。独滞小乘故。愧谓愧人。谓愧人议为焦芽。呵为败种故。清净者。诸念不杂。求道者。一心向上。如是等人。真为道器。故当为彼广赞一乘。所谓机感盈前。不得不说是也。颂赞法劝信竟。

　　△四颂斥过结劝(约义略颂)。

　　舍利弗当知诸佛法如是(至)自知当作佛。

　　初合颂两番斥过。欲斥有过之重。故重呼当机以告之。惟为一乘。前已备闻。故直教以当知。诸佛法如是也。法既如是。则从前所用万亿方便。皆随顺机宜而说。非究竟矣。不习学者。谓不曾习学方便之法。如长行所谓非佛弟子。乃至是增上慢人等。言此众既不曾习学。又焉能晓了。是诸佛随宜说乎。故直斥以不能晓了此也。准长行乃。指过斥人。故以不闻不知。不复志求者。为非佛弟子。非阿罗汉。非辟支佛。是增上慢。而此中乃指人斥过。故以不习学者。为不能晓了。是佛随宜所说。特文偈变换之异。而义无殊也。

　　汝等下。义颂结劝信受。言上来不能晓了者。固不必论矣。今汝等既已了知。诸佛世尊为世间之师。随宜所说皆方便之事。相应于此一乘深法。无复诸疑惑矣。无复者。犹言无得更犯之义。心生大欢喜。自知当作佛者。既诫以勿疑。又劝以欢喜自信。所以然者。以诸佛出世。悬远值难。今已值矣。正使出世。说是法难。今已说矣。无量数劫。闻是法难。今已闻矣。闻而能听。斯人复难。今已能矣。惟少直下承当。欢喜自信。故作如是结劝。准后身子领解文云。我心大欢喜。疑悔永已尽。安住实智中。我定当作佛。正应乎此(问。自许说诫听以来。数数劝信。即属佛意。亦觉重叠。而疏中处处设难。既出私测。宁逃穿凿。或亦别有所说。以解重叠及穿凿之议乎。答。权执难破。真信难生。真信难生故。旋信旋疑。故致如来数数劝信。权执难破故。旋破旋起。故致如来处处防难。然则数数劝信者。固如来之婆心。处处设难者。亦注家之点眼。语切不厌重叠。义正岂是穿凿哉)。如来说法竟。

　　法华指掌疏卷一之下

　　音释

　　诿

　　(女恚切音㨅累及也)。

　　毙

　　(毗祭切音敝[跳-兆+音]也前覆也)。

　　擎

　　(渠京切音檠架也)。

　　萨婆若

　　(此云一切智是诸佛一心三智究竟极果之总名)。

　　画一

　　(伏𦏁画一阳奇之数无二无别也)。

　　蜗牛

　　(陵螺也上古华切音瓜)。

　　骛

　　(亡遇切音务驰骛也)。

　　靳

　　(居㨷切音近靳制其行也)。

　　綦

　　(渠之切音其绮彩也极也)。

　　蔡邕

　　(人名下于容切音雍)。

　　骤

　　(锄救切音绉速疾也)。

　　窒

　　(陟栗切音挃塞也)。
卍新纂续藏经第 33 册 No. 0631 法华经指掌疏


　　法华指掌疏卷二之上

　　贤宗后学　通理　述

　　嗣法门人　明远　较字

　　△二上根获益(此处有通后品题。应先释之。品题云)。

　　妙法莲华经譬喻品第三

　　譬喻正义。尚在后文。今以品题寄居于此者。以身子得记。为发请譬喻之端故。言身子若不得记。无人代请。譬喻无由而说。所谓若无渔父引。争得见波涛也。若释其义者。譬谓比类发明。喻谓托言训晓。文云。诸有智者。以譬喻得解。故于法说之后。复说譬喻品焉。又此品别有五义。一谓身子虽解。四子犹迷。譬喻酬请。俯就中根故。二谓三界无安。犹如火宅。譬喻形显。令生厌离故。三谓三乘假立。犹如三车。譬喻发明。令知非真故。四谓一乘实相。犹如大车。譬喻称扬。令知安住故。五谓先三后一。似近妄语。譬喻问答。审定不虚故。总则如来辩才无碍。权巧有方。究其玄微。则声闻辟支等所不能知。托彼事相。令三乘五性等同沾法雨。其不自信者。特画地以自限耳。此品岂独为中根说耶。

　　△(此是通后品题。本科经文分三)一身子领解。二如来与记。三时众供养。初二。一长行。二偈颂。长行分二。一领解欢喜。二征释其由。初。

　　尔时舍利弗踊跃欢喜(至)得未曾有。

　　初经家叙置。踊跃者。心旷神怡。莫知所之之状。欢喜者。自信作佛。忧疑顿释之情。合掌者。端肃己躬。身业精也。瞻仰者。注想圣容。意业专也。白佛者。陈词呈解。口业殷也。

　　今从下。身子自陈。因闻前来此等法音。了知自心作佛。喜出望外。若有不能自已。故云心怀踊跃。素恐绝分。一旦获于不意。故云得未曾有。

　　△二征释其由二。一昔日疑悔。二今日信解。初三。一对境伤感。二独处思惟。三常时克责。初。

　　所以者何我昔从佛(至)失于如来无量知见。

　　首句寄言总征。我昔下。且明伤感。昔指方等般若。言方等般若之时。亦说真实之法。亦记菩萨作佛。由方等为三乘共会。般若命二乘转教。故得闻得见也。虽得闻得见。而不得参预菩萨。同受记莂。故云不预斯事。大小相形。不能自安。故云甚自感伤。无量知见。即十力解脱等。是诸佛果所证法。既不得记。于此俱应无分。故名为失。此感伤之不能已也。

　　△二独处思惟。

　　世尊我常独处山林树下(至)遇便信受思惟取证。

　　初疑佛有私。二乘厌尘趣寂。故常独处。山林者𨶑寂之地。树下者。旷绝之境。处此地境时。形影相吊。沦落堪怜。较之对境逢缘。更为难安。故于若坐若行。每每作是念也。三乘同断见思。同证五分法身。故云同入法性。然不知有住与不住之别。故反怪圣心有私。云何者。怪疑之词。意谓。我与菩萨。同入法性。理宜等心相济。云何如来独以小乘之法。见济我等。将非圣心有私耶。

　　是我下。引过归己。意谓。我于闲居独处之时。初疑佛心有私。既而思之。是我等乐小之咎。非世尊果有私于彼也。

　　所以下。征起释成。因犹为也。意谓。佛于阿含会上。初说小乘。亦为成就菩提。但以时未至故。不曾说出。若我等虚心远图。待佛说出。所为成就菩提者。必当如诸菩萨。以大乘得度。以是而思。非世尊之私也。然字。有慨悔昔非之意。意谓。从前四谛方便。本属随宜所说。悔我等不解此意。初闻佛法。不别真伪。遇便信受。当时思惟。只图取证之速。后来不意。竟成焦芽败种。以是而思。非我等之咎乎。

　　△三常时克责。

　　世尊我从昔来终日竟夜每自克责。

　　自述方等般若。以至今日。故云我从昔来。白日难安。清夜犹惭。故云终日竟夜。自思冠天履地。同为物灵。剃发染衣。均称佛子。宁可独滞小乘。永失胜利。故每自克刳其心。责备于己也。然此昔日克责。正今日之悟机。较之四子。自谓已得涅槃等。心志霄壤矣。昔日疑悔竟。

　　△二今日信解。

　　而今从佛闻所未闻(至)从法化生得佛法分。

　　初闻法断疑。闻所未闻者。会权归实。不同方便之法。素所习听也。未曾有法者。记小同大。不同方等般若。独记菩萨也。疑谓疑己绝分。悔谓悔前欲速。由闻会权归实。了知无权不实。故云断耳。

　　身意下。欢喜自信。疑悔俱断。内外舒畅。故云身意泰然。从此庆快平生。无复伤感疑怪克责等情。故云得安隐也。今日乃知者。翻昔不知也。以从前不预斯事。将谓绝分故。真是佛子者。翻昔似子也。以从前不契佛心。似子非真故。从佛口生者。亲受记莂。从法化生者。转小为大。得佛法分者。惭臻极果。此即所谓心生大欢喜。自知当作佛也。长行竟。

　　△二偈颂(标颂云)。

　　尔时舍利弗欲重宣此义而说偈言。

　　△(正颂分二)一颂领解欢喜。二颂征释其由。初(略经家叙。广自陈语)。

　　我闻是法音得所未曾有(至)闻亦除忧恼。

　　向谓绝分。今知成佛。故云得未曾有。忧疑顿释。庆快非常。故云怀大欢喜。疑有三种。后云自惟失此利。疑自非器也。次云将非魔作佛。疑师非人也。又云恼乱我心耶。疑法非真也。三疑横胸。结缚正智。故名疑网。既闻会权归实。瓦解冰消。故云已除。此正颂长行义也。昔来二句。乃自述庆快之意。意谓。昔蒙佛教。但证偏真。自谓失于大乘。今闻会权归实。乃知不失。其庆快为何如哉。佛音下。乃称赞权实之语。昔日权说。今日实教。皆为佛音。通为安隐。无非饶益。故甚希有。如初说三乘。能除众生。众苦逼迫之恼。权音岂不甚希有乎。又如我昔已得漏尽。尚有不预斯事。甚自感伤之忧。终日竟夜。每自克责之恼。今闻一乘。自知从佛口生。从法化生。得佛法分。从前忧恼。亦得除灭。实音岂不甚希有乎。是则权实皆为希有。始终常受佛恩。所谓大千莫酬。累劫难报者。此也。

　　△二颂征释其由(偈无征词。科顺长行)。分二。一颂昔日疑悔。二颂今日信解。初三。一颂独处思惟。二颂常时克责。三颂对境伤感。初(约义超颂)。

　　我处于山谷或在林树下(至)我为自欺诳。

　　初颂疑佛有私。山谷者。谓山石空隙之处。若坐若行者。双标二仪也。呜呼等。且约独坐时言。以向下引过归己。在独行时故。呜呼者。愁叹声。言身子于山林独坐之时。寂寞难堪。反思己躬。未全道业。故呜呼作愁叹声而自责也。云何者。自怪自责之词。意谓。四谛方便。本属随宜。不别真伪。遇便信受。云何认雹为珠。自相欺诳。已至此乎。大小虽异。同为及门之徒。故云我亦佛子。见思通惑。三乘同断。故云同入无漏。虽同入无漏。而如来独记菩萨。不记声闻。故云不能于未来。演说无上道。以记尚不得。岂能成佛演法乎。金色指身言。以佛身如金光聚故。三十二指相言。始从顶上肉髻。终至足下安平。皆以因修百福所致。十力解脱如前。同共一法者。谓同一师承。非有邪正之异。共一时世。非有正像之别故。虽师无邪正之异。时无正像之别。然于身相力解等事。自揣无分。故云而不得也。妙好者。随形之好。惟佛能有。好之至极。故称为妙。始自无见顶。终至手足有德。共有八十。不共法者。不与二乘等共故。始自身无失。终至智慧知现在世无碍。共有十八。如是皆以积功累德所致。故称功德。承前身相尚不能得。安望随好。力解尚不能具。岂获不共。故云皆已失也。然此中不能。不得。已失等字面。寓有疑佛之意。意谓。我与菩萨。同为佛子。同入无漏。同共一法。何独彼能而我不能。彼得而我不得。彼不失而我独失。将谓佛心无私。恐未然也。

　　我独下。颂引过归己。我独经行时。单己无眷属也。见佛在大众。天人咸恭敬也。名闻满十方。德誉隆沙界也。广饶益众生。化道周品类也。失利之事有三。一谓单己无从。不比诸佛人天侍卫。二谓孤丁无闻。不比诸佛德誉隆彰。三谓自行独善。不比诸佛化道遍周。凡此皆失利之事。不得不展转以自惟也。我为句。正引过自归之意。意谓。我昔独行见佛。云泥有感。初以失利自惟。既而思之。非真有失。由我得少为足。不复进求。为自欺以自诳耳。

　　△二颂常时克责(超颂)。

　　我常于日夜每思惟是事欲以问世尊为失为不失。

　　虽引过自归。终是惟恐或失。故日夜思惟。思惟寓克责意也。失与不失。究竟不能自决。故欲问世尊。欲问即求决意也。

　　△三颂对境伤感(追颂)。

　　我常见世尊称赞诸菩萨以是于日夜筹量如是事。

　　承上日夜思惟。欲问世尊者。非无所因而然也。盖以我于方等般若之时。常见世尊。称赞菩萨。与之授记。以是于夙兴晏寐之际。终日竟夜之时。筹量是事。何如龙若象之褒如彼。而跛鳖瘸驴之诮如我。此伤感之情。有莫可禁也。颂昔日疑悔竟。

　　△二颂今日信解二。一颂闻法断疑。二颂欢喜自信。初二。一远断昔疑。二近断前疑。初(广颂)。

　　今闻佛音声随宜而说法(至)永尽灭无余。

　　初因悟述迷。佛音声。指前广明权实之语。前云是法非思量。分别之所能解。又云是法皆为一佛乘故等。皆明随宜说法。无漏难思议义也。既随宜说法。难思难议。则知如来但化菩萨。惟以佛之知见示悟众生。故云令至道场。此今日得悟之因也。由今日之悟。自述昔年之迷。故云本着邪见。本着邪见者。未遇佛时。原依沙然梵志。习外道法故。沙然死后。身子自率邪徒。故云为梵志师。梵志者。西域外道也。其人自称梵天苗裔。志生梵天。身子穷尽其法。更求胜师。路逢马胜尊者。引见世尊。世尊对症施药。为说小乘之法。故自述世尊知我心。㧞邪说涅槃也。初闻佛法。遇便信受。故云悉除邪见。思惟修习。取证偏真。故云空法得证。当尔之时。不知权灭非真。竟尔认奴作郎。故自谓得至灭度。此昔年执迷之情也。

　　而今下。翻迷成悟。从前执权为实。如同醉梦。今闻会权归实。如梦觉醉醒。故云自觉。又自觉者。显是真觉实悟。若知解宗徒。一味随人起倒。岂自觉乎。若得作佛时者。虽非楷定之语。已知作佛有分。不同前云不能于未来。演说无上道也。具三十二相者。既得作佛。必具相好严身。不同前云。同共一法中。而不得此事也。天人夜叉众。龙神等恭敬者。既具相好。必有八部侍卫。不同前云我独经行时。自惟失此利也。当是时也。可谓真穷惑尽。似金出矿。如木成灰。故云尽灭无余。

　　△二近断前疑(补颂)。

　　佛于大众中说我当作佛(至)谓是魔所为。

　　初因信述疑。准前结劝信解文云。汝等既已知。诸佛世之师。随宜方便事。无复诸疑惑。心生大欢喜。自知当作佛。是佛于大众之中。说以当作佛也。向以不得成佛为疑。故有每自克责之悔。今闻成佛。二心俱断。故云闻是法音。疑悔悉除。初闻佛说。指前略明中。称叹实智之语。乍闻此语。不知何因何缘。故大惊疑。其意以为将非魔化作佛。恼乱我心。令退道果耶。但彼时未敢出口。至今自信之后。乃发露耳。

　　佛以下。断疑生信。过去未来。尽属因缘。将他显己。即是譬喻。是皆如来为酬前请。分别解说。故云巧言说也。当其正闻之时。其心已安。如大海之澄湛不动。既闻法已。其疑又断。如正智之网罗冰释。此略明断疑生信意也。佛说过去等。复约前来自他权实之义。以详明之。过去诸佛。莫不从实施权。故云安住方便。亦莫不会权归实。故云亦说是法。现在未来等可知。此述诸佛权实中义。如今世尊等。复述自证权实中义。生及出家。俱是如来大悲之心。故前但云为是众生。起大悲心。即摄生及出家之义。得道者。即前始坐道场等。转法者。即前趣波罗奈等。亦以方便说。是施权与诸佛同也。世尊说实道者。言世尊虽施权乘。究竟为说实道。是显实与诸佛同也。波旬。此云恶者。即魔之异名。然彼纵怀恶心。恼乱行人。岂能备达权实。一如诸佛仪式。故云无此事也。以是之故。定知前来称叹实智。非魔作佛。乃世尊要说真实。皆以我之智识狭劣。自堕疑网。妄谓是魔所为。几将如来一片婆心。掷于无何有之乡矣。此亦身子自肯自信之后。披肝沥胆之语也。颂闻法断疑竟。

　　△二颂欢喜自信。

　　闻佛柔软音深远甚微妙(至)教化诸菩萨。

　　佛有八音。一极好。二柔软。三和适。四尊慧。五不女。六不误。七深远。八不竭。今以分别解说。善顺众情。可当第二。故云柔软。深固幽远。无人能到。可当第七。故称深远。言甚微妙者。好之至极。不可以言语形容。亦即八音之一。极好音也。演畅者。宣演舒畅。清净者。实相之法。以此法久抑在怀。未得宣演舒畅。至今时至机熟。乃以柔软之音。深远微妙之语。而演畅之。大欢喜者。自信作佛。喜逾寻常故。疑者五钝之一。于诸谛理犹豫为性。能障不疑善品为业。悔者不定心所之一。恶所作业。追悔为性。障止为业。今以会权归实。不疑现证。无权不实。不悔先作。故云永已尽也。实智无方。遍在诸法。由一向弃海认沤。决定惑为色身之内。今闻法住法位。世相常住。乃知若身若心。咸是妙明真心中物。故云安住。所谓经行及坐卧。常在于其中也。定当作佛者。既住实智。则咳𠻳掉臂。无非佛事。从此积功累德。自然成佛无疑。所谓乘是宝乘。直至道场是也。天人所敬者。既成佛道。自有天人敬仰。转无上轮者。虽说诸法。究竟惟为一乘。然能被之教。既惟为一乘。则所化之机。岂实存余众。故云教化菩萨。必兼天人敬仰。转法化众言者。正以见信之真。而无疑矣。然身子于未悟之前。动云不得此事。我皆已失。为失不失等。其语何其惨伤。今既悟之后。便云定当作佛。天人所敬。教化菩萨等。其语何其雄毅。所谓虎子初生。便有食牛之气者。其身子之谓欤。身子领解竟。

　　△二如来与记二。一开迹显本。二正与授记。初。

　　尔时佛告舍利弗(至)教菩萨法佛所护念。

　　初先示本迹。当尔身子领解之时。佛欲与记。先令自识宿因。故告之也。必于众中说者有二义。一欲记身子。令作证故。二恐众有疑。示记因故。二万亿佛。文虽未出其名。以义揆之。应指威音王佛。以如来于彼佛所。曾为不轻。修菩萨行故。欲求无上菩提。一音遍记四众。故云为无上道。常教化汝。然彼时虽蒙音记。尚为无明所覆。反恣毁谤。同如长夜。但一音甫及于耳。佛种已纳于心。即是受学。亦如梦沉长夜之人。暗投宝珠。反作寱语骂之。但珠既在怀。不可谓不蒙其利也。威音之后。复以权宗接济。故云方便引导。缘合时熟。今值世尊受化。故云生我法中。

　　舍利下。正与开显。佛为不轻时。初以一音遍记。后复增寿说经。化千万亿众。令住阿耨菩提。故云我昔教汝。志愿佛道。中以梵志乞眼。退失大心。至今未复。故云汝今悉忘。由悉忘故。执权为实。故云而便。自谓已得灭度。佛意不欲令至灭度。故云还欲令汝忆念所行。由此因缘。乃说法华。故云为诸声闻。说是大乘等。据此。则身子。缘在多劫。而向下之授记成佛者。有由来矣。开迹显本竟。

　　△二正与授记二。一长行二偈颂。初四。一行因得果。二依正庄严。三主伴寿量。四远近化事。初。

　　舍利弗汝于未来世(至)调御丈夫天人师佛世尊。

　　初经劫行因。夫业识迂阔。如千寻大海。非一勺而可竭。佛道长远。若九仞重楼。非一级而可陟。故须过无量等劫。而研断之。供佛致福。奉法修慧。福慧圆满。故云具足菩萨所行之道。

　　(问。前云但有闻法。无不成佛。此则经劫行因。方能具足。何前后易难。相背若是。答。前恐权教著相人等。不达即心即佛。动谓佛道长远。不易可得。由此深生畏惧。自甘绝分。故世尊以但有闻法。无不成佛示之。此恐圆教狂慧人等。不解从。性起修。动谓把臂诸佛。齐肩圣贤。由此。大言不惭。顿蠲修证。故世尊以经劫行因。乃得成佛示之。若是则。前后各有取义。不惟不相背而反相为用矣。此语岂独为身子说哉)当得下。当成果号。别号华光者。华彰富丽表福。光显照耀表慧。以因中供佛奉法。故果受斯称。又既得成佛。如大梦觉。似莲华开。故以华名。说法度生。如灯照夜。似炬消暗。故以光称。又佛即体大。法身德也。华即相大。解脱德也。光即用大。般若德也。莲师弥陀序云。举其名兮。兼众德而俱备。故知佛德无尽。名义无穷。惟体之于心。则统摄无遗矣。

　　△二依正庄严四。一国土严净。二三乘具足。三劫名殊胜。四菩萨充满。初。

　　国名离垢其土平正(至)七宝行树常有华果。

　　首句标名。次句下显相。其土平正者。非若今之坑坎堆阜。高下不平也。清净严饰者。非若今之杂秽充满。便利不净也。安隐丰乐者。非若今之八苦交煎。丰歉不常也。天人炽盛者。非若今之三途充满。天人减少也。琉璃为地者。非若今之土石诸山。沙砾遍布也。有八交道者。非若今之关山难越。往来不通也。黄金界侧者。非若今之辙迹纵横。触向轗轲也。旁有宝树者。非若今之荆棘塞道。动止留碍也。常有华果者。非若今之春荣秋枯。迁变无恒也。若此者。皆由菩萨净心所现。所谓心净则佛土净也。

　　△二三乘具足。

　　华光如来亦以三乘教化(至)以本愿故说三乘法。

　　三乘度生。诸佛同轨。身子成佛。率由旧章。故云亦以三乘。教化众生。此正明也。舍利下。防问(恐承上问云。诸佛出于五浊恶世。故说三乘之法。今国名离垢。应非恶世。亦以三乘化生。何所为乎。故此防云)。彼佛出时。虽非恶世(云云)。本愿说三有二义。一报恩二摄生。报恩者。身子自念。从前退失大心。由安住方便。方能渐臻极果。发愿成佛时。说三乘法。报接济之恩故。摄生者。身子自念。从前堕落凡外。若不遇权宗。必当永受沦溺。发愿成佛时。说三乘法。摄当堕之生故。此皆以义推也。

　　△三劫名殊胜。

　　其劫名大宝庄严(至)其国中以菩萨为大宝故。

　　首句标名。次句征起。末句释成。虽三乘俱宝。惟以菩萨为大。以羽翼法化。续佛慧命。摄化众生。为道统所系故。正量论云。以菩萨立名者。如楚书不宝金玉。而宝善人之类。

　　△四菩萨充满。

　　彼诸菩萨无量无边(至)如是菩萨充满其国。

　　初数量众多。尽大海之可饮。数量无穷。极虚空之可度。边际叵测。故云无量无边。非心路之可及。非言道之可通。故云不可思议。算师及资。莫之能计。恒沙地尘。不足为比。故云算数譬喻。所不能及。无分别智。触处洞然。降斯以还。随分成滞。故云非佛智力。无能知者。

　　若欲下。仪表非常。宝取真实。华表因行。足显进趣。言此菩萨。皆是以真实因。趣无为果。故以宝华承足表之。

　　此诸下。德本深厚。因深缘胜。故曰非新发意。根确蒂固。故曰久植德本。佛所修行。显干蛊之深。释上久植德本义也。诸佛称叹。显护念之胜。释上非新发意义也。

　　常修下。愿力弘深。常修佛慧者。佛道誓成愿也。以誓期必成。故慧须常修。具大神通者。众生誓度愿也。以誓期普度故通须具大。善知法门者。法门誓学愿也。以誓期尽学。故门须善知。质直无伪者。烦恼誓断愿也。以誓期俱断。故治须绝本。质直则内外一如。无伪则虚妄不起。正以绝烦恼之本也。如上誓愿。不退不屈。故曰志念坚固。如云虚空有尽。愿力无穷是也。

　　如是下。总结充满。然此亦由未成佛时。因心愿行所致。净名云。直心是菩萨净土。菩萨成佛时。无謟曲众生来生其国等。足证此义。依正庄严竟。

　　△三主伴寿量。

　　舍利弗华光佛寿(至)其国人民寿八小劫。

　　佛寿十二小劫者。但就一期事毕而论。要知法身不堕诸数。岂华光佛。犹为王老师之儿孙乎。除为王子。未作佛时者。惟约成道以后。灭度以前。两楹中间。说为十二小劫。人民寿八小劫者。净国善世。寿命自长。若论世相常住。岂八劫之可局哉。

　　△四远近化事。

　　华光如来过十二小劫(至)亦三十二小劫。

　　初记授坚满。过十二劫。将临灭度时也。将临灭度。授坚满记者。续此道。度此生。为灭后不尽之益故。菩萨名坚满者。愿必期于有成。行必期于有终。乃任重道远。不夭不阏之称也。告诸比丘者。对众表扬。显非私授也。因中宝华承足。果号华足安行。显因果一致也。多陀阿伽等。举三号。摄余号也。如如来。即摄善逝。及无上士调御丈夫。以自证无上真如。来为调御。方能逝而无逝。来而无来。名曰如来。应供。即摄明行足。及天人师。以福慧双足。模范人天。方可应受人天供养。正遍知。即摄世间解。及佛陀耶。以三觉圆明。善解三世间法。方称正遍知者。既统该众德。则超出一切。亦摄世尊。故经中或俱列十号。或略言三号。而义无殊也。土亦如是者。谓华足依报。亦如华光无异也。

　　舍利下。法住劫数。正像俱三十二者。华光愿重。众生缘深所致。释正像之义者。法初盛行。人能现量体悟为正。去圣渐远。现量者希。惟以比量仿效为像。正法时。教理行果备具。像法时。有教理行无果。及乎末法。则空腾似量。荒唐无实。虽有教理。行果俱无。今为显示殊胜。令生欣取。故不言末法也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一正颂长行。二结胜欢喜。初四。一颂行因得果。二颂依正庄严。三颂主伴寿量。四颂远近化事。初。

　　舍利弗来世成佛普智尊(至)证于无上道。

　　初超颂当成果号。成佛普智尊者。既成佛果。无智不具。在处称尊故。当度句。义摄三乘具足。合在下科。佛随便超颂于此。供养下。追颂经劫行因。菩萨行者。指权智中差别行门。利他法也。十力等。指实智中差别功德。自利法也。二利具足。二智成就。故云证无上道。

　　△二颂依正庄严。

　　过无量劫已劫名大宝严(至)华光佛所化。

　　初二句。超颂劫名殊胜。

　　世界下。追颂国土严净。坑坎堆阜曰瑕。垢污便利曰秽。余同长行。不颂三乘具足者。义见于上故。

　　彼国下。略颂菩萨充满。诸菩萨。显数量众多。志念固。明愿力弘深。神通准前。六波罗密。即开三愿。能遮六蔽。断烦恼也。能开万行。学法门也。能到彼岸。成佛道也。于无数佛所者。见德本深厚也。悲智双运。自他兼利。故曰善学菩萨。又学而称善者。从性起修。不住于相故。如是等大士。既为华光所化。则感恩不去。长行所谓如是菩萨。充满其国者。以此。

　　△三颂主伴寿量。

　　佛为王子时弃国舍世荣(至)寿命八小劫。

　　诸佛出世。必托王位者有三义。一显佛位尊极。无过上故。二显世间富贵。不足恃故。三令邪见众生。知尊敬故。愿废蕞尔之区。希望三千之境。故曰弃国。不恋虚空之华。冀得真常之乐。故曰舍荣。惟此一生。因圆果满。故曰于最后身。即此一身。离俗证真。故曰出家成道。自此以后。方论住世劫数。长行所谓除为王子。未作佛时是也。

　　△四颂远近化事(前略记授坚满。后补舍利流布。长行偈颂。义互出也)。

　　佛灭度之后正法住于世(至)天人普供养。

　　初颂法住劫数。正法住世时。十人出家。十人成道。故云广度众生。

　　舍利下。舍利流布。广流布者。天上人间。遗舍利以作佛事故。普供养者。起塔造庙。严供具以修福田故。正颂长行竟。

　　△二结胜欢喜。

　　华光佛所为其事皆如是(至)宜应自欣庆。

　　初结胜。为犹作也。所为者。谓果上之报。皆以因所作故。如今所说。丝毫不爽。故曰事皆如是。二严俱备。超出群品。故曰两足圣尊。不惟九界称尊。诸佛亦逊一筹。故曰最胜无匹。

　　彼即下。欢喜。意谓。彼佛即是汝身。依正更非他有。况苦海无边。今得涯矣。佛果无上。今有望矣。故宜自生欣庆。如来与记竟。

　　△三时众供养二。一总明众供。二别明天供。初。

　　尔时四部众比丘比丘尼(至)所著上衣以供养佛。

　　此中四众八部。多是大权示现。默契圣心。鼓舞中下。故见身子受记。而欢喜踊跃也。又欢喜踊跃者。自信作佛故。上衣者。衣中之上。脱以供佛。表为法无吝故。又借此为因。希望佛果故。

　　△二别明天供二。一经家叙供。二诸天陈词。初。

　　释提桓因梵天王等(至)一时俱作雨众天华。

　　初总表福慧。别明释梵等供者。供异前众故。供后有言故。衣以严身表福。华以开敷表慧。用以供佛者。表所作福慧。回向佛道也。

　　所散下。别表福业。所作福业。三轮体空。不住于相。故以天衣住空。而自回转表之。回转者。旋绕不住之状。

　　诸天下。别表慧业。所作慧业。皆以文字助成。故以技乐百千等表之。于空中作者。表文字性空也。文字性空。而慧业得成。故以雨众天华表之。

　　△二诸天陈词二。一历叙圣教。二称赞回向。初。

　　而作是言佛昔于波罗奈(至)无上大法轮。

　　初长行。初转法轮者。施权之始。今转无上等。显实之终。此亦领前如来权实。而历以叙之。

　　尔时下。偈颂。正颂中。分别说诸法者。如苦分三八。集分二五。道分七科。灭分余无等。差别不同故。五众。即陈如等五人。之犹至也。生灭者。四谛有四。一生灭四谛。谓苦则三相迁移。集则四心流动。道则对治易夺。灭则灭有还无。此当小教之义。二无生四谛。谓苦无逼迫相。集无和合相。道不二相。灭无生相。此当始教空宗。及顿教中少分之义。三无量四谛。谓苦则十界果报不同。集则五住烦恼不同。道则诸波罗密不同。灭则恒沙佛法不同。此当终教。及始教相宗一分之义。四无作四谛。谓苦则阴入皆如。无苦可离。集则尘劳本净。无集可断。道则边邪皆中正。无道可修。灭则生死即涅槃。无灭可证。此当圆教。及顿教中多分之义。据此。则五众所至。惟齐生灭分齐。故云之生灭也。又五众。即是五阴。以阴有和合义故。生灭即是无常。谓既说四谛。复说五阴无常义也。妙而言最者。拣非方等般若。对粗言妙故。大而言无上者。拣非始终二教。对小言大故。

　　△二称赞回向。

　　是法甚深奥少有能信者(至)尽回向佛道。

　　初指法称赞。是法指今之所转。惟佛与佛。乃能究尽。故甚深奥。声闻辟支。所不能及。故少信者。从昔以来。数说权宗。诸天莫不在座。故曰数闻。深妙上法。从不开演。至今方乃吐露。故曰未闻。

　　世尊下。述信回向。随喜者。拣非当机。谓随从法会。成欢喜益故。当机既得受记。随喜亦可成因。故曰必当作佛。既得作佛。亦必超出世间。故曰最尊无上。最尊无上。所证自然莫及。故曰道叵思议。道叵思议。亦必分乘随语。故云方便随说。必兼道后化法言者。正见其信之笃也。所有福业。即戒善所积有漏之因。或现在所积。未来当受。或过去所积。现在当受。总而言之。故曰今世过世。见佛功德。应属慧业。以见佛必闻法故。然此福慧。向属有漏。今以有漏之因。趣无为果。故曰回向佛道。此亦因闻微因散善。皆成佛果。故作如是语也。又此中诸天。虽在随喜之数。吐气发声。别具一种知见。请观必当作佛。回向佛道等语。非寄位圣贤。及宿缘深厚者。孰能如此发真实信。拈茎草作丈六身哉。三请中判为上根者。以此。法说一周被上根已竟。

　　△二喻说一周被中根四。一身子代请。二如来许说。三正说譬喻。四中根获益。初。

　　尔时舍利弗(至)愿为四众说其因缘令离疑悔。

　　初自陈己悟。前闻分别解说。了知自心作佛。故云无复疑悔。无疑悔故。蒙佛印许当成。故云亲得受记。

　　是诸下。悲他尚迷。已证我空。智脱界系。故云心自在者。昔住学地。指未证无学时说。未证无学。佛令研真断惑。故云常教化言。我法能离生老病死者。教以断惑之言。以断集方能离苦故。究竟涅槃者。教以研真之言。以修道方能证灭故。究竟即证入义也。学无学人。昔住学地之称。谓研真断惑。始学无学人故。我见即是身见。谓妄计身中有我。为主宰故。有无即是边见。谓谬于五蕴身中。执断常故。等该余见。乃至六十二种。如是诸见。皆以我见为本。自以为离者。以随顺佛言。知苦断集。断至我执尽时。自觉诸见皆亡。遂执为极故。小乘涅槃。以我空为体。谓以为得者。以随顺佛言。修道证灭。修至已证我空。不知权巧假立。便执为真故。如是皆为执权为实。今闻正直舍方便等。故云所未闻也。皆堕疑惑者。若谓昔是。则疑今日诳妄。若谓今是。则惑昔日徒劳。又岂知今日之实。不离昔日之权哉。

　　善哉下。代为启请。美其权实双行。望其不吝慈悲。故称善哉世尊。愿为四众说者。无学尚迷。余众可知故。法说章中。屡言惟一佛乘。无有余乘。且云正直舍方便。但说无上道等。如是废弃权宗。不无因缘。四众不知。故有今昔相乖之疑。是非莫辨之惑。于是身子代为启请。求说因缘。废弃之因缘若明。今昔之是非自辨。故云令离疑悔。准后如来结答文云。以是因缘。当知诸佛方便力故。于一佛乘。分别说三。颂云。以是因缘。十方谛求。更无余乘。除佛方便。皆应此也。身子代请竟。

　　△二如来许说。

　　尔时佛告舍利弗(至)诸有智者以譬喻得解。

　　初按定己说。身子既有兼利之心。如来不避饶舌之嫌。故又告也。我先不言等。寓有斥问不当之意。意谓因缘譬喻等。方便说法。皆为阿耨菩提。故知会权归实。为废弃权宗因缘。我先不曾言过是语耶。何故复请说其因缘哉。

　　是诸下。牒法标喻。是诸所说。牒上因缘譬喻等。为下巧设三车之旨。为化菩萨。牒上皆为阿耨等。为下等赐一车之旨。然字有三义。一转语词。谓转变其文故。二慨叹声。谓嗟其不悟故。三允诺意。谓允其所请故。再说不解。仍前无益。故云当以喻明。诸有句。有鼓舞劝勉意。意谓。尔等果是有智之人。自当以喻得解。若仍有未解者。则是终于下流。吾末如之何也已矣。如来许说竟。

　　△三正说譬喻二。一长行。二偈颂。初三。一喻说。二法合。三结答。初三。一喻众生机感。二喻如来化应。三喻佛语无虚。初三。一喻所感之佛。二喻能感之众。三喻结成感义。初(法说章云我以佛眼观。此即我字义也)。

　　舍利弗若国邑聚落(至)多有田宅及诸僮仆。

　　若犹如也。国邑聚落。准合文当以一切世间配之。一切世间。于三种中指器世间。所谓三千大千世界是也。若别喻者。国喻大千。邑喻中千。聚落喻小千。从广至狭。秩然可。对有。字有系属。义言长者系国邑聚落之主。喻如来为一切世间。之父故。长者喻佛。古德说有十义。今略为三。一名盛。谓善顺物情。声誉隆彰。喻佛应机说法。名称周遍故。二德隆。年高行洁。众所推尊。喻佛证极情亡。德冠九界故。三大富。谓仓盈库溢。给国不乏。喻佛智净慧圆。出生诸法故。其年衰迈者。衰则甘苦历尽。离诸怖畏迈则理事练达。绝诸昏朦。喻佛断德。五住究尽。二死永亡。即上所释德隆义也。财富无量者。财如紫标黄榜。富比铜岭金谷。喻佛智德。广大深远。无穷无尽。即上所释大富义也。田宅僮仆者。田能滋命。宅可栖身。僮备驱遣。仆候听用。喻佛恩德。滋养法身。栖止慧命。驱慈与乐。用悲拔苦。即上所释名盛义也。喻所感之佛竟。

　　△二喻能感之众(法说章云。见六道众生。此即众生义也)。

　　其家广大惟有一门(至)或至三十在此宅中。

　　初喻五道众生。其家广大者。五百止住曰广大。虽五百止住。而属于长者。故曰其家。喻三界虽五道所居。亦佛化境也。惟有一门者。两户相合曰门。喻善恶品中修断二事。言欲出三界。惟修可得。惟断方能故。多诸人众者。家大事烦。各有专司。喻五道众生。酬债偿冤。循业发现故。一百居初。喻天道。二百次之。喻人道。乃至者。超略三百四百。喻畜鬼二道。五百居末。喻狱道。五道之数。转次转增者。显修善者少。作恶者多。所谓三恶道充满。天人众减少也。往复循环。不出三界。故喻云止住其中。

　　堂阁下。喻三乘众生。正寝曰堂。[袖-由+復]屋曰阁。竖喻三界层数。四相三灾。奄忽而至。故喻以朽故。朽故犹残弊也。周垣曰墙。四围曰壁。横喻六道分齐。死此生彼。轮回相逼。故喻以隤落。隤落犹坠堕也。柱喻别业。根喻同业。依真忽起。妄动非真。故喻云腐败。腐败犹坏烂也。梁喻别报。栋喻同报。二业所感。妄见无实。故喻云倾危。倾危犹脱斜也。遍满其中曰周匝。无前无后曰俱时。无而忽有曰欻然。猛𦦨顿炽曰火起。堂阁俱然曰烧宅。今当逆次取喻。其义自明。言火起烧宅者。喻五浊八苦。逼迫三界。然此五浊八苦。本由惑业妄现。从毕竟无。成毕竟有。故喻以欻然。虽从毕竟无。成毕竟有。亦六道同时俱起。无空无隙。无前无后。故喻以周匝俱时。诸子总喻三乘。以大通威音。从佛结缘。有子义故。若十别喻菩萨。二十别喻缘觉。三十别喻声闻。三乘之数。转上转少者。胜因难修故。并与五道俱溺。故喻云在此宅中。喻能感之众竟。

　　△三喻结成感义(此即正喻法说章中。为是众生故。而起大悲心。兼喻以佛眼观。乃至贫穷无福慧等义)。

　　长者见是大火从四面起(至)心不厌患无求出意。

　　大火四起者。谓四面周匝。一时俱起。喻五浊八苦等。遍于四生及六道故。佛于法身理地。受熏垂照。故喻云长者见也。惊怖义通法喻。喻中谓惊子伤身。怖子失命。法中则惊怖三乘。伤法身。失慧命也。而作是念。喻佛兴大悲。以作念意欲救火。兴悲意欲拔苦故。所烧即是火宅。仍喻三界之门。即是出路。仍喻修断。安隐得出。喻离苦得乐。言佛与众生。同为凡夫。同住三界。同受众苦。惟佛于修断事中。精勤不息。已能离生死苦。得涅槃乐。故喻以所烧之门。安隐得出。而字应上虽字。言父虽安隐得出。而诸子尚处宅内。喻佛虽离苦得乐。而三乘机性。尚沦三界也。或堕落凡夫。耽荒五欲。或流入邪见。深着妄法。故喻以乐着嬉戏。不觉者。不觉宅中有火。不知者。不知火能焚烧。喻三乘沦于三界。不觉三界是苦。不知苦是逼迫性故。不惊者。不惊丧身。不怖者。不怖失命。喻众生尘劳日侵。丧法身。失慧命。恬然无惧也。火来逼身。苦痛切己者。身喻法身。己喻慧命。总喻众生。一乐未遂。众苦已至。逼迫法身。关切慧命。法说章中。所谓生死险道者此耳。心不厌患。喻众生不思离苦。无求出意。喻众生不思得乐。不思离苦。则不知断集。不思得乐。则不知修道。所以修断之门虽设。不惟不能出。亦复不能知。言念及此。不得不出真而涉俗也。喻众生机感竟。

　　△二喻如来化应二。一喻从实施权。二喻会权归实。初二。一喻从实不得。二喻隐实施权。初二。一喻三七思惟。二喻作念无计。初(即前法说章中。我始坐道场等义)。

　　舍利弗是长者作是思惟(至)若以几案从舍出之。

　　作是思惟。准偈中已入火宅。喻如来现相人中。示成正觉。欲称本怀。拟用大法也。身喻神通。手喻智慧。神通有荷负之功。智慧有提㧞之能。故喻云有力。衣裓几案。总喻佛地功德。佛地功德。无量无边。略而言之。曰知见。曰十力。曰四无所畏。若别喻者。衣裓乃西域华器。能受众华。喻知见能含众妙。几香几也。置必居中。喻无畏能居正位。案书案也。用处广博。喻十力功能无边。从舍出之者。身有力则负以衣裓。手有力则提以几案。故能从舍出之。喻如来初成正觉。欲以神通力。智慧力。赞叹如来知见。力无所畏等。令众生一生圆证。顿超三界也。

　　△二喻作念无计(即前法说章中。若但赞佛乘等义)。

　　复更思惟是舍惟有一门(至)或当堕落为火所烧。

　　复更思惟者。知子幼稚。转复作念。喻如来知诸根钝。展转思惟也。一门则别无出路。狭小则易于留碍。喻三界惟修断可出。而修断门中。多阻滞故。稚小也。幼稚无识。则不知出路。恋着戏处。则不体父心。不体父心。故几案空提。衣裓虚负。虽身手有力。亦莫可奈何。故曰或当堕落。为火所烧。喻众生根钝智劣。不知出要。恋着三界。不体佛心。不体佛心。故不能领受佛知见等。如来虽有神通智慧。亦莫可奈何。或彼机犹未熟。仍当堕落三界。为众苦所迫。所以如来有宁不说法。疾入涅槃之叹也。喻从实不得竟。

　　△二喻隐实施权(即前法说章中。寻念过去佛。所行方便力等义。但法说惟约鹿苑。此中义含三会。法说惟约声闻五人。此中文具三乘诸机。法说惟言法轮总名。此中喻出四谛别相。此前后法喻。详略隐显之不同讲者亦惟依喻立义。不必强为牵引贴合。反令喻义不顺也)。分二。一喻先示苦集。二喻次施道灭。初三。一喻寻念方便。二喻正示苦集。三喻违情不信。初。

　　我当为说怖畏之事(至)无令为火之所烧害。

　　我当者。拟度之词。喻佛知根钝。寻念方便之意。说怖畏事者。欲令速出。喻如来拟说苦谛。令断集出界也。此舍已烧。正拟所说怖畏。喻苦谛当知。宜时疾出。正拟劝其速出。喻集谛当断。以断集方能出界故。宅不出。则定为火害。故诫以无令。喻界不出。则众苦难免。故劝以不可。此等俱系拟议语也。

　　△二喻正示苦集。

　　作是念已如所思惟具告诸子汝等速出。

　　拟度已定。故云作是念已。喻如来施权意决也。如所思惟。具告诸子者。谓如上所拟。说此舍已烧。劝宜时速出。诫无令火害等语。一一具悉详告诸子。喻如来示苦令知。劝集当断。诫以三界不可久居。普告群机。同离同断也。末复教以汝等速出者。正长者反覆叮咛。喻如来谆谆教诫之意。

　　△三喻违情不信。

　　父虽怜愍善言诱谕(至)但东西走戏视父而已。

　　反覆叮咛。即是怜念哀愍。说怖劝出。皆为善言诱谕。喻如来谆谆教诫。说苦说集也。父虽如是。而子犹未信。喻如来虽示苦集。而众生不受教也。乐着嬉戏者。喻众生耽荒五欲。染着邪见。着邪见故。不知佛为导师。荒五欲故。不知法能出离。故喻云不肯信受。此即所谓不求大势佛。及与断苦法也。不惊者。不惊丧身。不畏者。不畏失命。喻众生不怖伤法身。不惧失慧命也。了无出心者。乐着嬉戏。全无出宅之心。喻众生耽欲着邪。不求出离。莲师所谓束手死门者是也。亦复不知。通贯下文。不知是火者。谓火来逼身。不自觉知。喻众生众苦逼迫。不知苦是逼迫之性。不知为舍者。身住朽宅。不自观察。喻众生久沦三界。不知界是无常之法。莲师所谓如蝇蛆饫于厕中。类牛羊就乎屠肆者。是也。不知为失者。门外乐利。失而不顾。喻众生但取界内无常之乐。不知界外真常之乐。因此永失。古德所谓舍却反魂香。反挝涂毒鼓者。是也。随善业以上升。喻如东驰。逐恶业而下坠。喻如西走。从流上下。还源无期。故喻云但也。亦知佛果可欣。其如自甘无分。故喻云视父而已。喻先视苦集竟。

　　△二喻次施道灭三。一喻寻念方便。二喻正施道灭。三喻适愿修证。初。

　　尔时长者即作是念(至)令诸子等得免斯害。

　　即作是念者。由诸子不信父言。父念愈急。喻众生不受佛化。佛悲愈切也。此舍已为大火所烧者。言火起已久。喻无始已来。有此三界。即有此众苦所逼故。长者为救子故。已入火宅。与子同住。故云我及诸子。喻如来为度众生。示生三界。凡圣同居也。若不时出。必为所焚者。既不能及时救子。同出火宅。又不忍舍彼独出。必至与子俱焚。喻如来既不能速度昔缘。同出三界。又不忍舍化。丈虽六之身。亦未免为四相所迁。净名所谓因病而病者。亦此义也。当设方便者。拟设玩好之具。合其先心。喻如来拟用三乘灭谛。投其宿性故。令诸子等。得免斯害者。由玩好合其先心。必当欣取。由欣取故。自能出宅免害。喻灭谛投其宿性。必当慕证。由慕证故自能出界离苦也。道谛义含。以慕灭必修道故。此等亦系拟议语也。

　　△二喻正施道灭。

　　父知诸子先心各有所好(至)随汝所欲皆当与汝。

　　父知诸子者。喻如来鉴机不谬。先心所好众者喻生宿性所习。宿性所习。有闻缘菩萨之别。故喻云种种珍玩。以种种珍玩。暗指下之三车。应喻三乘也。三乘灭谛。俱非世间所有。故喻云奇异之物。情必乐著者。既系先心所好。虽一时忘怀。闻则爱生。喻众生宿性所习。虽隔阴暂昏。触则机动故。而告之言者。既知子已。随情说与。喻如来既知机已。随宜施教也。所可玩好者。悬示门外。更有所可玩赏。所可好乐之物。喻如来悬示界外灭谛中。有真乐可取也。希有难得者。非宅中所有。非轻易可得。喻灭谛真乐。非界内所有。非造次可证故。汝若不取。后必忧悔者。勉其及时而取。勿致后来忧其不得。悔其取迟。喻如来勉以及时修证。勿致后来空无所获。虚生浪死。徒增悲悼也。如此种种等。手指门外。示以三车。喻如来正示灭谛。若别喻者。羊车任轻致近。喻声闻灭谛。惟求自利。急于取证故。鹿车任载微重。致道微远。喻缘觉灭谛。少怀兼利。少欲上达故。牛车任重致远。喻菩萨灭谛。两利为心。果满为期故。可以游戏者。可以乘游。可以嬉戏。喻既证灭谛。自当六通纵任。自在无碍也。汝等于此火宅。宜速出来者。意明火宅不可久居。当速求出离。喻如来示以三界无安。当急修道谛。急修道谛。则界外灭谛。便可随意取证。故喻云随汝所欲。皆当与汝。所谓但辨肯心。必不相赚也。然三乘俱约四谛释者。以谛缘六度。名别义同。今观前后经文。允合四谛。姑就文立义耳。又四谛有生灭。无生。无量。无作等义。何机不摄。何教不收也。

　　△三喻适愿修证。

　　尔时诸子闻父所说(至)竞共驰走争出火宅。

　　闻说适愿者。合其先心。喻众生闻说灭谛。投其宿性也。心各勇锐者。各各勇猛精锐。喻众生各发胜心精进不退也。互相推排者。彼此推逐排遣。喻三乘各执己见。互相是非也。竞共驰走者。夺路骤驰奔走。喻三乘各遵己法。竞共进取也。争出火宅者。各欲早得自车。乘游嬉戏。喻三乘各欲速证自果。受用自在也。若以位次释者。闻说适愿。喻发心位。谓始从不觉。初发出界取灭之心。犹适愿故。心各勇锐。喻资粮位。以资粮位中。五停心。总相念。别相念。伏烦恼惑。未得即除。如勇如锐故。互相推排。喻加行位。以加行位中。暖顶忍世第一。伏除分别烦恼。未得即断。如推如排故。竞共驰走。喻通达位。以通达位中。须陀洹果。断八十八使分别见惑。未尽俱生。如驰如走故。争出火宅。喻修习位。以修习位。中。斯陀含果。断欲界前六品俱生思惑。阿那含果。断欲界后三品俱生思惑。更有上二界七十二品思惑。未得即尽。如争未出故。向下安隐得出。露地而坐。方喻无学。临文再辩。此是声闻位次。缘觉菩萨准知。若以四谛释者。适愿勇锐喻慕灭。互相推排喻断集。竞共驰走喻修道。争出火宅喻离苦。若以三慧释者。闻说珍玩喻闻慧。心各勇锐喻思慧。推排驰走喻修慧。总言一音说法。随类各解。配位约法对慧。由人取用而已。喻从实施权竟。

　　△二喻会权归实三。一喻时至机熟。二喻等赐一乘。三喻闻法获益。初(即前法说章中。我见佛子等。志求佛道者。等义)。

　　是时长者见诸子等(至)羊车鹿车牛车愿时赐与。

　　初喻时节已至。安隐者。未为火害。得出者。无恙而出。喻众生未为众苦所羁。保善出界也。四方通途曰四衢。尚在半路曰道中。喻三乘为四德之衢。但未究竟也。既到空闲曰露地。不求远达曰而坐。喻三乘已证分果。不复进求也。无复障碍者。欲至父所。亦可得去。无复有火宅之障。喻三乘欲证佛果。亦可得修。无复有三界之碍故。若依上科辩位次者。安隐得出等。义当无学。以无学位中。阿罗汉果。断我执分别俱生烦恼尽。离三界系。如安隐得出。证生空理。住偏真涅槃。如露地而坐故(问。前以三。车喻灭谛今既未见得车。应是未得灭谛。何得遽以露地喻涅槃耶。答。佛以三车非有而假设。正喻三乘本无而权名。今诸子已出火宅。得至露地。则是已得三车。正喻三乘已出三界。得证偏真。则是已得涅槃。后云。若全身命。便为已得玩好之具是也)。泰然者。自得之貌。对前惊怖而言。前见四面火起。惧子被焚。故惊怖作念。此见安隐得出。露地而坐。故泰然喜跃。喻三乘已住权果。昔善不失。佛心稍慰。法说章中。所谓今我喜无畏者此也。时诸下。喻根机已熟。各白父言者。不知车是假设。欲求必得。喻三乘不知果是权立。欲求必证也。父先所许三车。喻从前所说三乘。愿时赐与者。为车出宅。不见三车之赐。故愿时与。喻众生取果出界。忽闻权果非真。故求速说。如前代请文云。是学无学人。亦各自以离我见。及有无见等。谓得涅槃。而今于世尊前。闻所未闻。皆堕疑惑。善哉世尊。愿为四众说其因缘等。即索车义也(问。身子代请。应是最上一乘。何故复以三车为喻。答。身子代请。原为中根。即就中根言之。以彼虽闻三乘非真。不知更求真实一乘。意中惟以从前三乘。求示真实。亦如长者诸子。虽见三车非有。不知更求大白牛车。意中惟以先许三车。必求见赐。故仍以三车为喻。当善思之)。喻时至机熟竟。

　　△二喻等赐一乘(即前法说章中。于诸菩萨中。正直舍方便等义)。分二。一喻正赐一乘。二喻废立之由。初。

　　舍利弗尔时长者各赐诸子(至)又多仆从而侍卫之。

　　初喻一乘之体。尔时者。出宅索车之时。喻时至机熟时也。机熟故。会群机而普施圆音。故喻云各赐诸子。时至故。舍群诠而独标一乘。故喻云等一大车。其车高广者。高以竖论。喻一乘之体。位居象先。广以横言。喻一乘之体。理含众妙。众宝庄校者。金银等宝。庄校所成。喻一乘之体。乃如来无量功德之所成故。如叹德文云。佛曾亲近百千万亿无数诸佛。尽行诸佛无量道法。勇猛精进。名称普闻。成就甚深未曾有法是也。周匝下。喻一乘之相。周匝栏楯。持内遮外。喻诸总持法门。持善不失。遮恶不起。四面悬铃。随风振向。喻四无碍辩才。随机说法。晚悟群生。上张幰盖者。幰为周幔。喻四无所畏。能遮外难。盖为顶覆。喻十力功能。超出一切。亦以珍奇等。谓此幰此盖。皆以宝严。喻力无所畏。亦以无量功德之所成就。宝绳交络者。众宝为绳。交相联络。喻四无量心。借彼成物。联络己德也。垂诸华缨者。华缨四垂。见者喜悦。喻四摄法。摄受众生。获益欢喜也。重敷婉筵者。婉美筵席。重重敷设。如缯纩茵褥之类。喻诸禅定解脱三昧等。种种具足。受用无尽也。安置丹枕者。枕具两头。首枕其中。喻中道兼于二谛。然此三谛。不离一乘之体。故喻云安置。安置谓陈放车内也。鴐以下。喻一乘之用。一乘之用。有教有理有行。初二句。喻一乘之教。驾以白牛者。车以牛驾。喻体以教显。牛以白名。喻文字性空也。肤色充洁者。肤腠充满。喻无善不备。颜色净洁。喻无恶不尽也。形体二句。喻一乘之理。一乘之理。总观别观。无非至精至善。故喻云形体姝好。谓众形姝美全体妙好也。有大筋力者。可以任重。可以致远。喻依理起行。可以普度众生。可以直趣菩提也。行步四句。喻一乘之行。一乘之行。不入险邪。故喻云行步平正。十信满心。摄位证觉。故喻云其疾如风。此自利行也。慈悲双运。与拔俱行。故喻云又多仆从。借彼成物。以严己德。故喻云而侍卫之。此化他行也。喻正赐一乘竟。

　　△二喻废立之由。

　　所以者何是大长者(至)犹尚不匮何况诸子。

　　初喻废权之由。所以句。总征二由。是大下。且释废义。财富无量者。家财富足。无能测量。喻如来知见。广大深远也。种种诸藏者。众宝库藏。喻无量无碍。力无所畏等。差别功德也。悉皆充溢者。充满于中。流溢于外。喻诸差别功德。体备于己。用现于外也。而作是念者。拟欲舍三与一。喻如来于法华会上。拟欲废权从实也。财物无极者。自己之受用无尽也。既自己之受用无尽。应与诸子同享。故不应以下劣小车与诸子等。喻如来自证已圆。应令众生同得。不当以权宗分果竟许三乘。法说章云。自证无上道。大乘平等法。若以小乘化。乃至于一人。我则堕悭贪。此事为不可。即此义耳。今此下。喻立实之由。幼童者。幼稚无识也。虽幼稚无识。在长者观之。均属亲生。故云皆是吾子。喻三乘虽智慧狭劣。以如来观之。同为昔缘。俱有大机也。爱无偏党者。既均属亲生。而爱念之心。固应无偏无党。喻三乘既有大机。而如来慈悲平等。固应无遮无限也。七宝大车。乃长者平日所造。故云我有。喻一乘果体。乃如来多劫修成。此世现证。其数无量者。依车造车。转转滋多。喻如来以果印果。绳绳无尽。应当等心者。皆是子故。喻如来忆念昔缘。等心相济也。各各与之者。爱无偏故。喻如来慈悲无遮。各记成佛也。不宜差别者。有宝车故。喻如来自证佛果。不应以余乘教人也。所以句。转征不吝所以。言财虽无量。应有尽时。所以等赐无吝者。何也。喻不知佛者。妄谓佛法有尽。谬起问难。不宜逢人便说佛法也。以我等。正释无吝之义。周遍也。给与也。匮竭也。遍与一国。尚不能竭。何况诸子。岂足以竭父之财。喻如来以此佛法。普施法界众生。犹不能尽。何况三乘。岂足以尽佛之法乎。所以如来等赐一乘。而无吝也。喻等赐一乘竟。

　　△三喻闻法获益(此喻法说章中。菩萨闻是法。疑网皆已除等义)。

　　是时诸子各乘大车得未曾有非本所望。

　　是时者。喻等赐一乘之时。各乘大车者。喻三乘人等。俱解安住实相。得未曾有者。喻权宗之流。至此成佛有分。非本所望者。喻本不求佛。所得过于所期。喻文可了。喻如来化应竟。

　　△三喻佛语无虚(即前法说章。赞法劝信中。佛语无虚义也)。分三。一如来就喻垂问。二身子依问直答。三如来赞善印许。初。

　　舍利弗于汝意云何(至)珍宝大车宁有虚妄不。

　　于汝句。偈意征起。是长下。牒喻致问。以如来许三与一。自说无妄为难。故假身子之意征起。复牒喻中之事致问。盖为借彼口中言。明此心腹事也。

　　△二身子依问直答二。一总答。二别明。初。

　　舍利弗言不也世尊。

　　大成云。凡称虚妄者。以无益而有损也。今虽许三赐一。有益无损。故直以不也答之。然既知长者无虚妄之咎。自信如来非欺诳之语。幸勿谓三既假立。一亦非真。自断佛种。障他胜进。

　　△二别明二。一喻许三无虚。二喻与一无虚。初。

　　是长者但令诸子得免火难(至)于彼火宅而拔济之。

　　初举例。但令免火者。谓长者许车之后。但以身手遮护。令其暂免火害。喻如来施权之后。但以神通智慧。加被覆护。令其暂脱众苦。暂脱众苦。则法身慧命。略可少延。故喻云全其躯命。谓既免火害。则身躯性命。便能保全也。既能保全。诸子身躯性命。即不救出火宅。亦非有妄。喻如来既能少延众生。法身慧命。即不度出三界。岂复为虚。何以下。征释。保全身命。便为已得玩好者。以身命为众物之主。主在即是物在。喻法身慧命为众果之本。本固即是果存。况复下。况显。承上但令免火等。尚非虚妄。况复以彼许车方便。于火宅中而拔济之。岂犹妄乎。喻如来但令脱苦。已不虚妄。况复以彼施权方便。救度令出三界。又谁能以虚妄议之。是知从前虽许三乘。固无妄也。

　　△二喻与一无虚。

　　世尊若是长者乃至不与(至)欲饶益诸子等与大车。

　　初举例。最小之车者。儿戏犬豕等车。喻人天有漏之乘。较三乘犹劣故。喻中。谓诸子既出火宅。不但不与三车。乃至最小之车。亦不与之。犹非虚妄。喻众生既出三界。不但不许住于三乘。乃至人天之乘。亦不许住。仍无虚妄。何以下。征释。先作是意。方便令出者。谓长者虽许三车。先意原是方便。但为令子得出。非谓实与。喻如来虽说三乘。初心本为权巧。但令众生得出三界。非教实住权宗也。以是因缘。无虚妄者。先意非真故。子今已出故。喻如来初说权宗。本非令住。而又能令众生。出离三界。故虽不与人天之乘。犹不妄也。何况下。况显。承上不与最小之车。犹不虚妄。何况以己所有。等以大车而饶益之。宁有虚妄乎。喻如来不与人天之乘。已非是虚。何况以自所证。等以一乘而授与之。又孰从而议其有虚妄之咎哉。是知今日等赐一乘。更无妄也。身子依问直答竟。

　　△三如来赞善印许。

　　佛告舍利弗善哉善哉如汝所言。

　　重言善哉者。有二义。一赞叹义。谓赞其于喻既明。于法自信故。二庆幸义。谓庆其既知长者之心。必知如来之意故。如汝所言者。印定之词。设如来自说无妄。或生疑议。今假身子说出。一言印定。而时众自无词也。喻说竟。

　　△二法合三。一众生机感。二如来化应。三佛语无虚。初三。一所感之佛。二能感之众。三结成感义。初。

　　舍利弗如来亦复如是(至)大慈大悲常无懈倦。

　　如来句。寄言总合。谓如来许三与一。无有虚妄。亦复如彼长者是也。则为下。依次别合。一切世间。合前国邑聚落。义见喻中。父非是喻。即佛之美称。以佛视世如子。故称世父。合长者视国等如子。故称国邑聚落。有大长者也。怖畏即二种生死。二种生死。无始轮转。可怖可畏故。衰恼忧患。即老病二苦。老则日近衰微。施为反初故恼。病则眠卧床枕。久忧弗瘥故患。此生死两楹之相。亦生死摄。无明者。界外别惑。心不明净为性。转变种种恶法为业。亦云无明住地。闇蔽者。界内通惑。谓见与思也。昏闇障蔽为性。成造有漏因果为业。义蹑四住烦恼。如上二死五住。究竟寂灭。故云永尽无余。此明断德。合前其年衰迈义也。无量知见等。谓实智体相。一一圆满。故云而悉成就。神力智慧者。谓实智力用。体相既备。而力用自彰。故名为有。此明智德。合前财富无量义也。方便智慧者。谓权智体相。体相差别。佛悉究竟。故以波罗密称之。大慈大悲者。谓权智力用。力用度生。经劫忘疲。故以无懈倦称之。此明恩德。合前田宅僮仆义也。所感之佛竟。

　　△二能感之众。

　　恒求善事利益一切(至)令得阿耨多罗三藐三菩提。

　　恒求善事。利益一切者。谓如来于无量劫来。恒求修善断恶之事。利益一切众生。俾离苦而得乐也。准梵网来此世界八千返。故云而生三界。朽故火宅者。法中带喻。令知三界无常。败坏不安。犹如火宅。急生厌离故。众生者。准下令得菩提。应指往昔结缘之机。言如来出世。虽利益一切。而重在有缘。故云为度。忧悲苦恼者。即生老病死之相。对论则生处胎狱故苦。老厌龙钟故恼。病患床枕故忧。死伤别离故悲。此明苦谛。愚痴即是无明。由无妙觉之明。故称愚痴。闇蔽同前。三毒者。贪瞋痴也。为烦恼本。故别举之。此明集谛。苦集二谛。俱明为火者。苦集相因。如薪火相然。同为烧性故。令得菩提者。为结大通威音之案。并完出世度生之怀也。若合前喻者。恒求则常住世间。合其家广大。善事谓修善断恶。合惟有一门。一切则总该五道。合五百人。众生指结缘之机。合三十子。喻中更有堂阁朽故。乃至欻然火起等文。总以三界朽故火宅合之。此中为度令得等文。喻义不具。盖为显示众生。属于昔缘。带言之耳。能感之众竟。

　　△三结成感义。

　　见诸众生为生老病死(至)虽遭大苦不以为患。

　　见诸众生者。约此番示降之前。理地观机也。所观之机。略具三苦。详备八苦。略具三苦者。一后报苦。如生老病死。忧悲苦恼。乃前世业因所成。今受烧煮。故属后报。二现报苦。以五欲财利。受种种苦者。或因色而损精。或缘声而耗神。或贪香而受毒。或着味而伤身。或由触而坏形。或为毫发之财。卧雪眠霜。或为蝇头之利。披星带月。甚至忍饥冲寒。丧身失命者。比比皆是。贪著者。于现在境。贪染爱着。追求者。于过未境。追逐营求。如此则未得患得。终日营营。既得患失。无所不至。故云现受众苦。此上皆以现生作业。现生即受。故属现报。三生报苦。后受者。由上贪着追求。业因已成。华报不足以偿。后受果报也。地狱有八寒八热等苦。饿鬼有针咽炬口等苦。畜生有衔铁负鞍等苦。此约恶业重者而言。如或恶业稍轻。而善业微重者。则若生天上。如或善恶均等。而不升不坠者。则及在人间。人间众苦。类有多种。贫穷困苦者。食不充口。衣不蔽形等。此由不知布施。悭贪嫉妒等所致。爱别离苦者。生离妻子。死别父母等。此由破他亲眷。间彼恩义等所致。怨憎会苦者。仇敌难解。怨对莫避等。此由劫他财物。伤彼生命等所致。若约天上而论。有漏之福。不比无漏。贫穷困也。报尽时至。五衰相现。爱别离也。修罗争权。累战不释。怨憎会也。此上皆是今生作业。来生方受。故属生报。详备八苦者。五道众生。莫不有身。即是五阴炽苦。贫穷所迫。五欲财利所牵。贪着追求等。有愿不遂。即是求不得苦。合前生老病死。并后怨会爱别。共为八种。此合前喻。长者见是大火。从四面起也。如是者。总结之词。略具三苦。详备八苦。微细分之。品类实繁。故云种种诸苦。诸苦无涯。犹如大海。随业升沉。不能自出。故云没在其中。执苦为乐。流荡忘返。故云欢喜游戏。不觉二句。准喻可知。不思断集离苦。故曰亦不生厌。不思修道证灭。故曰不求解脱。何以见其亦不生厌。不求解脱也。但见其于三界火宅。随善业以东驰。随恶业以西走。虽遭大苦。不以为患。岂知心生厌离。而更求解脱法哉。此合前喻。即大惊怖。而作是念。乃至心不厌患。无求出意等也。众生机感竟。

　　△二如来化应分二。一从实施权。二会权归实。初二。一从实不得。二隐实施权。初二。一三七思惟。二作念无计。初。

　　舍利弗佛见此已(至)佛智慧乐令其游戏。

　　佛见此已者。理地观机已竟也。便作是念。指道后思惟。如是则便之一字。不合紧接上句。盖译者略失意耳。若以义会通。应云示生成道。始坐道场时。便作是念。此即法说章。三七日中思惟是事也。我为众父等。有慨然自任之意。所谓以斯道。觉斯民。非予觉之而谁与。拔苦者。顿拔二死之苦。与乐者。圆与众智之乐。得众智乐故。优游于四德之场。离二死苦故。永别乎三界之区。故云令其游戏。此如来虽知根钝。拟称本怀意也。若合前喻者。既为众父。必具神通智慧。合身手有力。拔苦与乐。必以知见功德。合衣裓几案。令其游戏。永离三界火宅。合从舍出之。皆以文外之义合者。以经家意到文不到耳。

　　△二作念无计。

　　舍利弗如来复作是念(至)何由能解佛之智慧。

　　拔苦与乐。虽父道所当尽。然转更思惟。终难从实。故云复作是念。前科但云。我为众生之父。不云具何功能。此科乃云。若我但以神力。及智慧力。又前科但云。应拔其苦难。与无量无边佛智慧乐。不云说何法门。此科乃云。舍于方便。赞如来知见等。盖义之隐于彼者。显于此。而解者。不能细寻隐覆之义。妄以后法合于前喻。以致法喻不齐。犹如海水潜流。彼没此出。不知者。谓为彼地无水。以致越境寻河。徒费曲折。良可愍叹。不能以是得度者。谓不能领受大法。尚应沦溺。故不得度。此合前喻。或当堕落。为火所烧义也。所以下。乃征释不能得度。所以未免生老病死等苦者。由于修断多误。合前一门狭小。而为三界火宅所烧者。由于耽欲着邪。合前恋着戏处。具此二义。是乃根钝智劣。何由能解佛智。合前幼稚无识。佛智既不能解。云何得度。所以如来展转思惟。虽有神通智慧之力。亦无如之何矣。从实不得竟。

　　△二隐实施权二。一提喻贴合。二正明施权。初。

　　舍利弗如彼长者(至)为说三乘声闻辟支佛佛乘。

　　初总提前喻(谓总提前来隐实施权。会权归实之喻也)。承上众生不能以大法得度。如来当如之何。故总提前喻以告之。如彼长者等。先提隐实施权之喻。殷勤者。谆谆恳切。勉济者。劝勉救济。余可知。然后各与等。次提会权归实之喻。非本科正喻。乃带言耳。

　　如来下。别以贴合(谓别合上来隐实施权之喻也)。如来隐神智而施权乘。宛同长者。停身手而用方便。故云亦复如是。虽有句。贴合隐实之喻。但以等贴合施权之喻。佛乘即大乘也。在因名菩萨乘。在果名佛乘。虽名佛乘。但是权渐。非圆顿最上一佛乘也。

　　△二正明施权二。一先示苦集。二次施道灭。初(喻有三科惟合正示)。

　　而作是言汝等莫得乐住(至)若贪着生爱则为所烧。

　　而作是言者。统收三乘。作四谛说也。三界无安。犹如火宅。故教以莫得乐住。此示苦当知也。粗弊者。是有为。非无为。是无常。非真常。粗而非妙。弊而非坚故。古德云。色如热金丸。执之则烧。声如涂毒鼓。闻之则死。香如憋龙气。嗅之则病。味如沸蜜汤。䑛之则烂。触如卧狮子。近之则啮。又前云。以五欲财利故。受种种苦。故云贪着生爱。则为所烧。此示集当断也。若论集谛。摄法尚多。惟贪为首。故独戒之。若合前喻者。莫得乐住三界。合前具告诸子中。此舍已烧之义。勿贪粗弊五欲。合前具告诸子中。宜时疾出。无令火害之义。

　　△二次施道灭(喻亦三科惟合后二)。分二。一正施道灭。二适愿修证。初。

　　汝速出三界当得三乘(至)便得无量安隐快乐。

　　素无远大之志。如来鉴知。故教以速出三界。宿具权小之习。性欲犹在。故示以当得三乘。三乘灭谛。必出界乃当得者。显是界外之果。此合前喻。父知诸子先心所好。示以羊车鹿车牛车。今在门外等义。保任犹承管也。既示灭谛。恐生畏难之心。故许为保任。但办肯心。再无不得之理。故示以不虚。此合前喻。随意所欲。皆当与汝之义。勤修者。勤修道品。精进者。精进不辍。如此乃能出界证灭。故教以汝等但当等。此合前喻。汝等于此火宅。宜速出来之义。又汝等但当勤修精进者。教以只管修习。勿忧弗得。亦先难后获义也。如上道灭二谛。本为群机假设。故云以是方便。诱进众生。复作是言者。称叹果德。令发出界取灭心也。汝等下。正所作称叹之言。教以当知者。恐生轻易想故。三乘之法。虽未即至宝所。亦可暂息疲劳。方便利生。法尔如是。故为圣所称叹。自在无系者。心得自在。绝诸有系。所谓能离生死是也。无所依求者。无有余依。不复进求。所谓究竟涅槃是也。此合前喻。汝等所可玩好。希有难得之义。亲证灭谛。名为乘是三乘。上乘字。即登御义也。根力觉道。禅定解脱三昧者。谓五根。五力。七觉支。八正道。四禅。九定。八解脱。三三昧门。如此皆以无漏称者。谓依此修习。能超诸漏。从功能为名也。而自娱乐者。约随分利益言之。谓修益道品。即得一种娱乐。道非他修。乐亦自受故。便得无量等。约究竟利益言之。谓三乘果中。更有无量安隐快乐。如果精修道品。即便能得故。是可见既得是乘。二利皆为己乐。不得是乘。两失又复谁伤。此合前喻。可以游戏。及汝若不取。后必忧悔等义。然此一科。与喻文前后交络。上下颠倒。乍观似异。细寻实同。惟以义合。不必胶柱。正施道灭竟。

　　△二适愿修证(前文三乘总喻。此中别合)。分三。一声闻修证。二辟支修证。三菩萨修证。初。

　　舍利弗若有众生(至)为求羊车出于火宅。

　　宿修生空智品。纳习在心。故云内有智性。从佛闻法者。从小教佛。闻生空法。空法投其宿习。故能信受。此合前喻适愿勇锐之义。殷勤精进者。殷勤修道。精进不退。此合前喻。推排驰走之义。欲速出界者。急欲出离。自求涅槃者。不思援他。大成云。欲速则不达。自求则不大。此合前喻。争出火宅之义。末与结合。言既欲速自求。纵得出界证灭。不能远大。故曰是名声闻乘。众生求此。如彼长者诸子。为求羊车出宅者无异。下二科。合喻准此。

　　△二辟支修证(辟支。具云辟支迦罗。此翻缘觉。亦翻独觉。缘觉出有佛世。依佛因缘。觉真谛理。独觉出无佛世。深山邃谷。无师自悟。又无佛之世。亦有缘觉。如虽不值佛。常依佛教者是。有佛之世。亦有独觉。如虽值佛出。不常近佛者是。今虽时当有佛。亦二类俱该。至下释文自见)。

　　若有众生从佛世尊(至)为求鹿车出于火宅。

　　不言内有智性者。准上可知故。下仿此。从佛闻法。同上。以声闻辟支。教理无异故。殷勤精进者。殷勤观缘。精进不退。求自然慧者。从他悟少。自推义多。此总兼二类言之。乐独善寂句。别指独觉。以彼嗜绝人境。喜处深邃。故以乐独称之。寂而称善者。寂中时穷物理。非徒寂也。深知诸法句。别指缘觉。诸法即十二有支。展转生起。互相由藉。故以因缘称之。知而言深者。顺观逆观。知生起因。及无生理也。末与结合。言既求自然慧。乐独知缘。纵超过声闻。而未及菩萨。故曰是名辟支佛乘。众生求此。如彼长者诸子。为求鹿车出宅者无异。

　　△三菩萨修证。

　　若有众生从佛世尊(至)为求牛车出于火宅。

　　从佛闻法者。从始终二教佛。闻法空藏心法。勤修者。勤修六度。精进者。经劫忘疲。此通约上求下化言之。求一切智等。别明上求佛道。一切智。即大圆镜智。转第八识相应心品而成。如大圆镜。一切明了。故以一切为名。佛智。即平等性智。转第七识相应心品而成。观一切法。与诸众生。皆悉平等。与佛无异。故以佛智为名。自然智。即妙观察智。转第六识相应心品而成。善能观察诸法次第。复知众生根性浅深。任运而说。自然而应。故以自然为名。无师智。即成所作智。转前五识相应心品而成。成本愿力。所应作事。应变无方。不拘成范。故以无师为名。具上四智。名为如来知见。亦即清净法界。根本智也。五智圆满。能知是处非处等。则成十力。能说自他智断。则成四无所畏。愍念安乐等。别明下化有情。愍念者。怜其久苦。大悲义也。安乐者。授以胜善。大慈义也。五道众生。莫不为慈悲所覆。故云无量。利益天人。度脱一切者。正明愍念安乐之义。人天已生善道。故须更增利益。此安乐众生义也。一切尚沦恶趣。故惟度令脱苦。此愍念众生义也。是名下。结合。言既上求下化。二利具足。则跨越小乘。拣异闻缘。故曰是名大乘。菩萨求此。名为摩诃萨。以是具大道心之众生故。以喻言之。如彼长者诸子。为求牛车出宅者无异。又大乘者。准提喻中。云佛乘。约所求满果而言。或有云菩萨乘者。约现住分果而论。分果固非究竟。满果亦属权渐。圆顿教中。二俱不立。故向下俱废。从实施权竟。

　　△二会权归实二。一重提前喻。二以法帖合。初。

　　舍利弗如彼长者(至)等以大车而赐诸子。

　　初提时至机熟喻。自惟下。提等赐一乘喻。准前更有闻法获益之喻。后无合文。故不重提。

　　△二以法帖合二。一时至机熟。二等赐一乘。初(文缺后义。科准喻文。以时既至。机必熟故)。

　　如来亦复如是(至)怖畏险道得涅槃乐。

　　初寄言总合。为一下。本科正义。一期所化。难以枚举。故云无量亿千。佛说修善断恶之教。即众生离苦得乐之门。故曰以佛教门。出三界苦等。三界众苦所逼。动伤法身。辄丧慧命。故云怖畏险道。三乘虽属权果。已尽诸结。已灭生死。故云得涅槃乐。此合前喻。是时长者见诸子等。乃至露地而坐等义。

　　△二等赐一乘(与喻文前后交互。科随义便。不必拘泥)。分二。一废立之由。二正赐一乘。初。

　　如来尔时便作是念(至)皆以如来灭度而灭度之。

　　初双出二由。便作是念者。欲会一乘。以完出世之怀也。我有者。约自证而言。自证功德。甚深度大。故云无量无边。略而言之。曰智慧。曰十力。曰四无所畏。等该余德。各能含摄出生。无尽佛法。故云诸佛法藏。此合前喻。长者财富无量。诸藏充溢等义。是诸众生。皆是我子者。现根虽异。昔缘无别。此合前喻。今此幼童。皆是吾子等义。等与下。双结二由。正以如来自证法藏。无量无边。故等与大乘。既等与大乘。则不立权果。此结废权之由。合前不应以下劣小车。与诸子等义也。又以是诸众生。皆是佛子。故不令独得。言向来惟许菩萨。独得佛灭。今则不尔。故曰不令。又向来不许二乘。同得灭度。今则不尔。故曰皆以。言如来灭度者。即佛果无住涅槃。以此灭五住惑。度二死苦。故云而灭度之。此结立实之由。合前应当等心。各各与之。不宜差别义也。

　　△二正赐一乘(喻中先体次相后用。此中先相次体后用。义同而次第不同也)。

　　是诸众生脱三界者(至)能生净妙第一之乐。

　　初一乘之相。三乘众生。同离分段。故称脱三界者。诸佛禅定等。不止四禅。九定。八解。应兼妙奢摩他。三摩禅那。不可思议解脱境界。约义合前。重敷婉筵之喻。文中等字。等余不尽功德。约义合前。周匝栏楯等喻。此等皆为佛地受用。故云娱乐具也。皆是下。一乘之体。言如上差别功德。约理不出一乘实相。约智不出一切种智。故云皆是一相一种。据此则一乘实相。具无量相。一切种智。具无量种。约义合前。其车高广之喻。圣所称叹者。以是无量功德。之所成故。如云。佛曾亲近诸佛。尽行道法等。即圣所称叹之语。约义合前。众宝庄校之喻。能生句。一乘之用。净脱业系。即解脱德。妙觉诸法。即般若德。第一证穷。即法身德。能生此乐者。须依教解理。缘理起行。约义合前。驾以白牛。乃至又多仆从等喻。如来化应竟。

　　△三佛语无虚二。一重提前喻。二以法贴合。初。

　　舍利弗如彼长者(至)然彼长者无虚妄之咎。

　　初提许三与一喻。安隐第一。喻最上一乘。离二死苦。生三德乐。为安隐中最故。末句。提二皆无虚喻。

　　△二以法贴合。

　　如来亦复如是无有虚妄(至)大乘之法但不尽能受。

　　初总合。喻中已明。不须借口。故直言无有虚妄。

　　初说下。别合。初说三乘。原为引导众生。故虽不与。无有虚妄。此合许三不虚喻也。不说一乘。原为待时。时至机熟。然后但以大度。故虽今与。亦无虚妄。此合与一不虚喻也。何以下。转释。初征起者。欲明先以三引。后以大度所以也。如来下。先释后义。正以如来有无量法藏。能与大乘。所以后以大度。末句。次释前义。正以不尽能受。所以先以三引。由此观之。益见如来之无虚妄矣。法合竟。

　　△三结答。

　　舍利弗以是因缘当知诸佛(至)于一佛乘分别说三。

　　此科乃通承上文。以结答前请。如来意谓。汝先代众启请。求说废弃权宗因缘。如我上说。初设三乘。原为后来会归一乘。以是因缘。当知汝等从前所证。乃诸佛方便权巧。于一说三。非究竟法。执权为实者。亦可以知所悟矣。长行竟。

　　△二偈颂(标颂云)。

　　佛欲重宣此义而说偈言。

　　△(正颂分三)一正颂长行。二极显悲心。三结烛珍重。初三。一颂喻说。二颂法合。三颂结答。初二。一颂众生机感喻。二颂如来化应喻。初三。一颂所感之佛喻。二颂能感之众喻。三颂结成感义喻。初(略颂)。

　　譬如长者。

　　准长行。有依报德业。今以正摄依。以人摄德。喻如来。举其名兮。兼众德而俱备也。

　　△二颂能感之众喻(约义广颂)。分四。一喻三界依报。二喻三界正报。三喻三界众苦。四喻逼迫之相。初(准长行。依报凡二处。一曰其家广大。二曰堂阁朽故。乃至梁栋倾危。今合颂之。末后长出泥涂阤落等喻。既与长行无的对之文。故科中不言颂也。下皆仿此)。

　　有一大宅其宅久故(至)周障曲屈杂秽充遍。

　　有一大宅。喻如来三界为家。颂前其家广大。略惟有一门。久故者。久远故旧。喻无始时来。有此无明。即有此世界。法尔不牢。非暂时不安也。顿獘者。顿遭震动。一时破獘。喻三毒招感。三灾欲起。不久荡谢故。堂舍。即前堂阁。竖喻三界层数。高危者。高耸危大。易于倾圮。喻三界为四住所积。易于迁变故。柱根梁栋同前。摧朽倾斜者。仍前腐败倾危之义。基者墙之址。陛者阶之级。以此执持宅舍。妄计不坏。喻分别俱生二种法执。执着三界。妄计实有故。虽执着妄计。其本体亦未免为四相所迁。故以隤毁喻之。隤毁犹败坏也。墙壁同前。圮坼者。隳裂义。泥涂所以饰缝隙。覆苫所以蔽风雨。椽梠所以持覆苫。此即向下虫栖鸟宿之处。喻钝使众生所依依报。以彼恶业殊胜。依报易坏。故以阤落。乱坠等喻之。阤落。谓阤败零落。乱坠。谓历乱凋坠。差脱。谓参差脱谢也。四维籓篱曰周障。纡回难明曰曲屈。此即向下鬼潜怪藏之处。喻利使众生所依依报。以彼邪法陷人。易入难出。故以周障曲屈等喻之。屎尿不净曰杂秽。弥纶无遗曰充遍。喻彼邪见众生。宣淫道妄。败常乱伦。在在皆是也。

　　△二喻三界正报(准长行。正报亦二。一曰五百人。二曰三十子。今缺三十子。补出鸱枭雕鹫等喻)。分二。一总喻五道。二别喻利钝。初。

　　有五百人止住其中。

　　义准长行。三乘虽具昔缘。此时尚沦五道。故不别开三十子喻。

　　△二别喻利钝三。一别喻五钝。二别喻五利。三总结二喻。初(五钝者。谓贪瞋痴慢疑也。于所缘境。顽嚚不决。如彼鸟兽无知。故以为喻)分五。一喻慢使。二喻瞋使。三喻疑使。四喻痴使。五喻贪使。初(慢者。恃己于他。高举为性。能障不慢。生苦为业)。

　　鸱枭雕鹫乌鹊鸠鸽。

　　慢有七种。一但慢。谓于劣己法中。执己为胜。二过慢。谓于同己法中。执己为胜。三慢过慢。谓于胜己法中。反执己胜。四我慢。谓但知有我。不知有人。五增上慢。谓未得谓得。未证谓证。六卑劣慢。谓卑劣自守。反傲他能。七邪慢。谓执着邪见。不敬有德。今此中鸱鸟。亦名鸺鹠。乘隙入他巢。攫鸟子而食。以大凌小。即喻但慢。枭鸟。亦名流离。俗呼夜猫。孚成反食其母。以小凌大。喻慢过慢。雕鹫。鸷鸟也。自恃形力。执取余鸟为食。即喻我慢。乌。即慈乌。俗呼乌鸦。夺柴为巢。同类相争。即喻过慢。鹊。喜鹊也。本非休征。鸣则顿令人喜。喻增上慢。鸠。即斑鸠。性极庸拙。巢则数柴自足。喻卑劣慢。鸽。鸠属。唐明皇呼为飞奴。性喜交合。群聚则肆淫无忌。即喻邪慢。

　　△二喻瞋使(瞋谓于苦。苦具。增恚为性。能障无瞋。不安隐性。恶行所依为业)。

　　蚖蛇蝮蝎蜈蚣蚰蜒。

　　瞋有三种。一有理瞋。触犯方动。二无理瞋。无端自生。三诤论瞋。强执己是。今此中蚖。谓蝾蚖。亦名蜥蜴。如蛇而有足。有青绿黑色之别。皆含毒螫人。与蛇无异。蝮亦蛇类。螫手则斩手。螫足则斩足。否则必死。此三皆潜行暗螫。无故伤人。喻无理瞋。蝎。即护背虫。触背乃任尾螫人。喻有理瞋。蜈蚣瞋狠而行速。蚰蜒涟涎而走滞。此二缓急各异。喻诤论瞋。

　　△三喻疑使(疑谓于诸谛理。犹豫为性。能障不疑善品为业)。

　　守宫百足鼬狸鼷鼠诸恶虫辈交横驰走。

　　疑有三种。一疑自。谓疑自非器。二疑师。谓疑师非人。三疑法。谓疑法非真。今此中守宫。亦名蝘蜓。汉宫养以丹砂。取血用梅华印。涂宫女眉间。有邪私者。华印即散。以能防守宫女淫乱。故以为名。乃偃伏庭壁。伺蝇蚋而食者。百足似蜒而小。俗呼钱龙。时于壁间往来。而暗夜犹多。此二皆倏出倏入。忽东忽西。若恐惧然。盖疑自非壮物。时或为他所伤。喻疑自也。鼬。黄鼠。狸。狐狸。鼷。甘口鼠。噬人而不觉痛者。鼠。盗粮鼠。善窃粮食。此四皆多疑之物。如狐狸渡水。辄登即退。鼠类出穴。再四不果。盖疑人所陷害。喻疑师也。诸恶虫辈。别收不尽之属。如蜘蛛等。东西交横。驰走未决。盖疑所向有难。喻疑法也。

　　△四喻痴使(痴。谓于诸理事。迷暗为性。一切杂染所依为业)。

　　屎尿臭处不净流溢蜣螂诸虫而集其上。

　　屎尿臭处。喻痴所著境。痴所著境。莫过男女。以彼身为秽本。类切画瓶。故喻以屎尿臭处。且彼九孔常流。不净之物。故喻以不净流溢。蜣螂。亦名铁甲虫。抟粪为丸者。诸虫。亦兼蝇蛆。约皆执秽为净。而痴心众生如之。痴心不了。于男女身边。生欲乐想。故喻云而集其上。

　　△五喻贪使(贪。谓于有。有具。染着为性。能障无贪。生苦为业)。

　　狐狼野干咀嚼践踏(至)斗诤揸掣啀喍嗥吠。

　　贪有三种。一有力贪。如贪官酷吏。强盗劫贼之类。二计巧贪。如附势求财。窝盗取利之类。三无力贪。如仆隶哀索。穴墙窃取之类。今此中狐狼。野兽名。似犬而口大。其色似狐。故名狐狼。性嗜肉食。且能有力。捕取小儿等物。喻有力贪。野干。出胡地。亦名胡犬。似狐而小。群行夜鸣。动转捷疾。不避虎狼。犹能附彼求食。喻计巧贪。咀嚼者。以口咀嚼。践踏者。以足践踏。喻彼贪得无厌。食其物复掳其财故。哜谓以舌䑛血。啮谓以齿截骨。弱善之家。恣彼掳掠。犹若死尸。有力计巧。尽其财复罄其家。何异哜啮。针炙之言。类此者宜当惊心。得来者易。恣情抛撒。不知珍惜。故喻以骨肉狼藉。狼藉者。谓骨肉零落。披靡纵横。如狼卧之藉也。由是者。承上起下之词。狗属家畜。无力自取。或于遗处营逐。或于暗地潜就。喻无力贪。竞来搏撮者。搏谓搏取狼藉。撮谓蹙聚一处。喻彼群小交攻。虽蝇头之利。亦所必趋也。狼藉无几。不足充腹曰饥。久饥自瘦。皮骨连拉曰羸。终日营营。常患不足曰慞惶。乞余不足。又顾之他曰处处。无他所为。口腹是务曰求食。总喻小人蝇利必趋。而所获无多。常患不足。而到处营求。究其处心。惟思养其口体而已。各欲独食。互相凌夺曰斗诤。彼此撕系。互相牵拽曰揸掣。衔物欲食。收声含斗曰啀喍。失物死争。放声泼叫曰嗥吠。总喻小人放利而行。各欲肥家利己。始则斗诤撕挞。继则词讼控诉。如彼分利不均。斗诤不已。舍身首告者是也。然此以上五喻。虽言似不经。而意实谆切。借彼虫名兽状。警觉举世人心。与夫孟子所谓。人之所以异于禽兽者几希。其维持世道之心。如出一辙。读者当善思之。别喻五钝竟。

　　△二别喻五利。(五利者。谓身边邪见戒也。于所缘境果决刚断。如彼鬼怪有灵。故以为喻)分二。一结前起后。二正喻五利。初。

　　其舍恐怖变状如是处处皆有魑魅魍魉。

　　上二句。结前。禽兽逼人曰恐怖。千差万别曰变状。如是者。结归之词。谓略说恐怖变状。已如是也。下二句。起后。言不惟如是。且处处皆有魑魅魍魉也。魑魅魍魉。鬼怪总名。总喻恶见众生。恶见众生。略明有五。如下所喻。详分则有六十二种。遍满三界。故云处处皆有。如此土种种邪教。各立门头。邪师妖党。盈于寰区。扇惑无限无知男女。生遭王法。死堕地狱。其为害于生民。何止如魑魅魍魉而已哉。

　　△二正喻五利五。一喻邪见。二喻戒见。三喻身见。四喻见见。五喻边见。初(邪见者。谓不敬三宝。不礼塔寺。拨无因果。专事邪法之类)。

　　夜叉恶鬼食啖人肉(至)斗诤之声甚可怖畏。

　　夜叉。此云捷疾。谓行处捷疾。喻邪见智利。缘境迅速也。恶鬼者。食人食物。其性𠒋恶。喻邪见拨无因果。知见不正也。人有少长。喻善因善果。长则细嚼而食。少则直吞而啖。而邪见拨无善因善果如之。毒虫之属。诸恶禽兽。喻恶果。从卵孚乳。从胎产生。喻恶因。恶因成时。多畏人知。故喻以各自藏护。夜叉竞来者。饥渴恼急。争取食之者。不论大小。而邪见拨无恶因恶果如之。法兴教立。邪见成就。如食之既饱。归从者众。邪见增长。如恶心转炽。希自利养。谤他所说。如斗诤之声。从其说者。竟入阿鼻。如甚可怖畏。古德云。似此一般愚男女。生遭王法死阿鼻。此之谓也。

　　△二喻戒见(戒见者。非因计因。如牛狗等戒。苦行自持之类)。

　　鸠槃茶鬼蹲踞土埵(至)以脚加颈怖狗自乐。

　　鸠槃茶。此云瓮形。谓其形似瓮。喻戒见邪行自恃。空腹高心也。虚坐不实。曰蹲踞。荒阜不正。曰土埵。而戒见依彼邪戒。暂住邪定。不能实住正定如之。乘空游行。曰或时离地。不能高举。曰一尺二尺。未能远达。曰往返游行。放荡自恣。曰纵逸嬉戏。而戒见依彼邪定。暂发邪通。不能高举远达。不得真实自在如之。邪戒自持。令贪不行。如捉狗两足。虽令不行。是伏非断。如扑令失声。失声云者。显非真实死也。复以觉观。进伏种子。如以脚加颈。非涅槃因。计涅槃因。如怖狗自乐。愚昔于乡邸。遇一外道。彼自炫其行。以七日不食。名为打七。目眩华生。名为见光。虚火上升。名天门开。即怖狗自乐之流。吁。邪教陷人。已至此矣。

　　△三喻身见(身见者。谓于色等五阴。妄计为身。依之强立主宰。恒起我见。即执我我所之流)。

　　复有诸鬼其身长大(至)发大恶声叫呼求食。

　　诸见之中。身见居多。故以诸鬼喻之。大成云。竖入三世计我名长。横遍五阴计我名大。计我自在。不修善法。即无惭愧。故言裸形。以恶业庄严。无功德资助。故言黑瘦。计我者不出三界。故言常住其中。计我在心。发言宣说有我之相。故言发大恶声。冀因此说。证得道果。故言叫呼求食。又发大恶声者。即今男諠女杂。宣卷唱偈之类。终日号喊。彻夜高声。无非希图利养。以资口体。岂不甚于叫呼求食者哉。

　　△四喻见见(见见者。见取见也。非果计果。如郁头蓝弗之类)。

　　复有诸鬼其咽如针。

　　见见之流。以邪定通至非非想处。既不同识处之有想。又不同无所有处之无想。非有非无。若有若无。故以其咽如针喻之。其咽如针者。饿鬼中针咽鬼也。施食经上师诫谕文云。咽喉似针窍之关。一粒米不能透过。即此鬼耳。

　　△五喻边见(边见者。于一身见。计断计常。各执一边之类也)。

　　复有诸鬼首如牛头(至)饥渴所逼叫唤驰走。

　　牛头有二角。两不相到。喻边见各执一边。互相是非也。食人啖狗者。喻彼执断执常。善恶因果以并拨无也。恶因果中。独以啖狗为喻者。以贪为烦恼之首。举一以例余耳。头发髼乱者。𠒋恶之相。而边见施为动作。邪气逼人如之。残害者。食人啖狗。𠒋险者。肆意无忌。而边见拨无因果。不惧恶报如之。饥渴所逼者。喻彼空修无获。定慧全缺。叫唤驰走者。喻彼无常一至。叫苦无脱。然此以上五喻。虽绝人已甚。而势不容辞。所以然者。盖为正法难行。邪术易就。以致邪书异教。遍满寰中。故我世尊。纵出世舌辩。代世间斧斤。剖其肺腑。现其隐微。使其无所逃形于天下后世。与夫孟子拒杨墨。放淫词。其扶持正教之心。若合一契。吾徒既为佛子。当报佛恩。至必极力发挥。务使未入其教者。闻而不入。已入其教者。闻之而出。幸勿碍口姑容。使其涵淹卵育。为害正法也。别喻五利竟。

　　△三总结二喻。

　　夜叉饿鬼诸恶鸟兽(至)如是诸难恐畏无量。

　　利使喻中。略举夜叉饿鬼。饿鬼。即针咽鬼也。钝使喻中。略举诸恶鸟兽。各举二类。以摄其余。无善法资助。有恶业逼迫。轮转四生。如彼饥急四句。无常迅速。方生即死。无暂停息。如彼窥看窗牖。如是皆有害于人。故云诸难。喻钝利二使。皆为害于世也。既为害于世。时时防之。犹恐为彼所侵。故喻云恐畏无量。无量者。犹云了不得也。喻三界正报竟。

　　△三喻三界众苦。

　　是朽故宅属于一人(至)四面一时其焰俱炽。

　　宅属一人者。喻三界中。惟佛为主也。寿量品云。我常在此说法教化。既云常在。不过暂时舍应。故喻以近出未久。于后。指长者去后。去后忽然火起者。喻如来舍应之后。众生起惑造业。五浊八苦。无状自生也。虽无状自生。久之愈积愈甚。六道四生。都卢成一苦聚。故喻以四面一时。其𦦨俱炽。

　　△四喻逼迫之相三。一略喻依报之相。二详喻正报之相。三总结依正二喻。初。

　　栋梁椽柱爆声震裂摧折堕落墙壁崩倒。

　　栋梁椽柱者。火宅别相。喻三界依报差别。如同报别报之类。爆声震裂者。火烧发向。喻众苦逼迫之声。如风鸣地震之类。摧折堕落者。被烧倾动。喻众苦逼迫之相。如山崩海沸之类。当此之时。四生六道分齐。无不随众苦迁变。故又以墙壁崩倒喻之。

　　△二详喻正报之相二。一喻下界之相。二喻上界之相。初。

　　诸鬼神等扬声大叫(至)诸大恶兽竞来食啖。

　　初喻人间之相。鬼而曰神。应非寻常之鬼。喻彼邪师。邪师遇苦。则宣邪道妄。希望出离。故喻以扬声大叫。雕鹫。仍喻慢使。鸠槃。仍喻戒见。等之一字。总喻钝利二使。周慞者。周维慌慞。惶怖者。恐被火焚。喻钝利二使。于六道四生。轮回往复。亦知众苦可畏也。虽知众苦可畏。不谙正修。无由出离。故喻以不能自出。

　　恶兽下。喻六天之相。恶兽。仍喻贪使。毒虫。仍喻瞋使。不举余喻者。以前摄后故。此等被火所烧。穿墙欲避。故云藏窜孔穴。喻人间钝使众生。被苦所逼。暂修少善。上生六天也。孔穴者。墙上窦隙。小者为孔。喻四王忉利二天。大者为穴。喻夜摩兜率等天。然孔穴虽无猛𦦨。犹未免于蒸炙。喻四王忉利等天。虽无人间极苦。不能免离五衰相故。既不免五衰。终非安身立命之处。故以藏窜喻之。毗舍阇。此云啖精气。喻六天利使。以彼侵损正法。与夫啖人精气者无异。虽异钝使。未超六天。故喻云亦住其中。无真实定慧以自庄严。故喻以薄福德故。有细注众苦逼迫身心。故喻以为火所逼。既无定慧庄严。又有众苦逼迫。自疑其法。互相毁谤。如彼共相残害。始而毁谤。既而拨无。如彼饮血啖肉。野干如前。属兼群狗。并已前死者。喻计巧无力二贪。惟人间有。将生天上。此贪即断也。诸大恶兽。竞来食啖者。喻六天之贪。一味贪着天福。能令计巧无力二贪。永不发于现行也。喻下界之相竟。

　　△二喻上界之相。

　　臭烟蓬㶿四面充塞(至)饥渴热恼周慞闷走。

　　前六句。承前起后。臭者鬼畜之气。烟者猛火之余。蓬㶿者。凝聚之相。喻人间利钝众生。不尽余苦。行相昭然也。既行相昭然。虽遍历四生。乃至六天。犹自相随不离。故喻以四面充塞。四面者。无处不有。喻苦遍四生。充塞者。孔穴必至。喻苦随六天。蜈蚣蚰蜒等。喻六天瞋使。六天众苦所逼。进修四禅。上求色界。故以为火所烧。争走出穴喻之。

　　后六句。正喻上界。鸠槃茶鬼。喻色界戒见。邪戒自持。伏瞋不行。故喻以随取而食。所谓上界不行瞋者。以此。此色界相也。又诸饿鬼。喻空界利使。苦生空顶。故喻以头上火然。无无漏食。缺定慧水。故喻以饥渴热恼。既无无漏定慧。只得随业牵引。邪定坏时。仍受轮转。故喻以周慞闷走。如郁头蓝弗。下生还作牛颔中虫。足证此义。此空界相也。详喻正报之相竟。

　　△三总结依正二喻。

　　其宅如是甚可怖畏毒害火灾众难非一。

　　结上爆声震裂。摧折堕落。故云其宅如是。若不时出。必为所伤。故云甚可怖畏。此结依报。喻三界无安如是。不出必至堕落也。结上禽兽鬼神。大火臭烟。故云毒害火灾。若不时出。必为所害。故云众难非一。此结正报。喻众生起惑致苦。不出必从沦坠也。颂能感之众竟。

　　△三颂结成感义喻(约义略颂)。

　　是时宅主在门外立(至)长者闻已惊入火宅。

　　在门外立者。喻如来真穷惑尽。久离修断之门。长行云。能于所烧之门。安隐得出是也。又立者。在外方归。喻如来他方舍应。将欲示生此界也。将欲示生。领受先佛遗烛。以备当来补处。故喻以闻有人言。有人指先见之人。喻过去先佛也。汝诸子等者喻先佛示以化机。是如来结缘之子。虽是结缘之子。早退大心。恋著有漏。复沦三界之中。故喻以先因游戏。来入此宅。稚小无知。喻众生根钝智劣。欢娱乐着。喻众生耽欲着邪。耽欲故。不思厌苦断集。着邪故。不知慕灭修道。义颂长行。心不厌患。无求出意之喻。长者闻已者。闻而必见。喻如来既受先佛之嘱。必以佛眼观机。义颂长。行长者见是大火。从四面起之喻。惊入火宅者。惊而必念。念而方入。喻如来观机惊怖。兴悲示生。义颂长行。即大惊怖。而作是念等喻。颂众生机感喻竟。

　　△二颂如来化应喻分二。一颂从实施权喻。二颂会权归实喻。初二。一颂从实不得喻。二颂隐实施权喻。初(略以合颂)。

　　方宜救济令无烧害。

　　方比也。宜当也。谓长者既入火宅。比度拟议。不知当如何以救之。乃令无有烧害。喻如来既示三界于成道三七日中。思惟群机。不知当如何以度之。乃令免于众苦。法说章云。如斯之等类。云何而可度。即此义也。长行云。当以衣裓。若以几案。从舍出之。复更思惟等。皆方宜救济之义。

　　△二颂隐实施权喻二。一颂先示苦集喻。二颂次施道灭喻。初(长者有三。今缺寻。念方便)分二。一颂正示苦集喻。二颂违情不信喻。初(约义广颂)。

　　告谕诸子说众患难(至)此苦难处况复大火。

　　初喻示苦谛。颂前如所思惟。具告诸子义也。告谕诸子。说众患难者。喻如来晓谕三乘。广谈三界苦谛。此总喻也。恶鬼。喻恶见。毒虫喻瞋毒。三界之中。类多此等之流。不出则常相会遇。即怨憎会苦也。灾火义喻余苦。蔓莚者。展转相然。喻生老病死等。展转相生。互为因缘。此别喻也。众苦二句。法喻通用。喻指宅中众苦。即恶鬼毒虫等。法指界内众苦。即怨憎会苦等。次第者。次第而至。相续者。往来循环。不绝者。周而复始。此总结也。毒蛇下。喻示集谛。颂前汝等速出义也。毒蛇蚖蝮等。总喻三界利钝。言二使众生。广造恶业。无定慧资助。有众苦逼迫。如彼饥渴恼急。一使有加于己。便丧法身。辄失慧命。如彼甚可怖畏。末二句。有诫勉令出之意。言火宅之中。日与鬼兽禽虫为伍。动被损伤之苦。已难处受。况复更有大火。岂可不急思出离。喻三界。日与诸使相亲。动被习染之苦。已不可当。况复更有八苦交煎。宁可故为因循。而不速求出离也哉。

　　△二颂违情不信喻(略颂)。

　　诸子无知虽闻父诲犹故乐着嬉戏不已。

　　上二句。颂前父虽怜愍。善言诱谕。但前约父说。此约子闻。闻说互出也。下二句。颂前而诸子等。乐着嬉戏等文。但广略不同。法合准长行可知。颂先示苦集喻竟。

　　△二颂次施道灭喻三。一颂寻念方便喻。二颂正施道灭喻。三颂适愿修证喻。初(义颂)。

　　是时长者而作是念(至)即便思惟设诸方便。

　　诸子不听父言。故长者作念。喻众生不信佛语。故如来思惟。诸子如此者。谓懊恨诸子。何无知己至如此。喻如来慨嗟众生。何智劣己及若是也。诸子既入火宅。已切父心。加以不听父言。故益增愁恼。喻众生既堕三界。已关佛意。加以不信佛语。故愈增悲念。此颂长行。尔时长者。即作是念之义。舍宅无一可乐。喻三界浑成苦聚。耽湎者。贪溺之甚。喻众生迷倒之极。迷倒之极。不信佛言。故喻以不受我教。不信佛言。必至为苦所迫。故喻云将为火害。此颂长行。此舍已为大火所烧。我及诸子。若不时出。必为所焚之义。但长行父子俱焚。与此稍异。要知法身湛寂。本不受焚。但以为度众生。示有色身。既云子焚。即兼于父。虽异而仍不异也。即便思惟者。恐为火烧。设诸方便者。欲施救济。此颂长行。我今当设方便。令诸子等。得免斯害之义。法合可知。

　　△二颂正施道灭喻(略颂)。

　　告诸子等我有种种(至)随意所乐可以游戏。

　　知子先心故告。喻如来鉴其宿性乃说。既言珍玩又称妙宝者。显其殊胜。令生欣取。喻如来称叹灭谛。令发慕灭之心。此颂长行。父知诸子。先心所好。乃至而告之言。汝等所可玩好。希有难得等义。羊车下。遥示三车在外。喻如来悬示三乘。此颂长行。如此种种羊车鹿车牛车。今在门外之义。教以出来。许以所造之车。随意所乐者。喻如来劝修道品。许以保任不虚。此颂长行。汝等于此火宅。宜速出来。随汝所欲。皆当与汝之义。可以游戏句。全同长行。但前后不同。盖译主变其势耳。

　　△三颂适愿修证喻(与长行出没稍异属义颂)。

　　诸子闻说如此诸车(至)到于空地离诸苦难。

　　初四句义同长行惟略去适愿勇锐。及互相推排之句。到于空地者。即露地而坐。离诸苦难者。即无复障碍此二句准长行应在下科。盖顺义超颂也。颂从实施权喻竟。

　　△二颂会权归实喻三。一颂时至机熟喻。二颂等赐一乘喻。三颂闻法获益喻。初(长行不分。偈颂广于长行)分二。一颂时节已至喻。二颂根机已熟喻。初(约义广颂)。

　　长者见子得出火宅(至)是故诸人我今快乐。

　　见子出宅。住于四衢。喻如来见诸众生。出界得果。此颂长行。是时长者。见诸子等安隐得出。皆于四衢道中之义。不言露坐无碍者。上已超颂故。坐师下。广颂其心泰然。欢喜踊跃之义。前恐诸子被焚。不遑宁处。今见诸子出宅。乃坐师座。喻如来昔恐群机朱善。展转弗宁。今见出界离苦。安住无畏。以师子有无畏义故。而自庆言者。庆其后嗣不绝。后嗣不绝。则家业有托。故云我今快乐。喻如来自庆绍隆得人。绍隆得人。则斯道有赖。故佛亦言喜无畏也。生谓初生。喻最初结缘。育谓养育。喻中间教化。已经多劫。故以甚难喻之。愚小无知。喻昔根钝智劣。根钝智劣。退堕三有。故喻以而入险宅。毒虫喻瞋。魑魅喻邪。多诸则时时相逢。可畏则动被损害。仍喻怨憎会苦。大火猛𦦨。总喻余苦。遍于四生。弥于六道。故喻以四面俱起。贪乐嬉戏。喻众生心不生厌。不求解脱。救令脱难。喻如来已设方便。诱其出离。此长者自释快乐之意。喻如来自明欢喜无畏之由。是故诸人。我今快乐者。乃长者呼诸旁人。结示快乐不虚。喻如来今对法会。结显欢喜无畏非妄。如法说章云。舍利弗当知。钝根小智人。著相憍慢者。不能信是法。今我喜无畏是也。

　　△二颂根机已熟喻(广颂)。

　　尔时诸子知父安坐(至)今正是时惟垂给与。

　　自觉离苦。便知如来无畏。故喻云知父安坐。闻说佛慧。自失所住。故喻云皆诣父所。千二腾疑。身子三请。故喻云而白父言。虽闻权乘非真。不知更求真实。仍以三乘。更求开示。故喻云愿赐我等。三种宝车。据昔所说。似有三乘。故喻云如前所许。诸子出来。当以三车随欲。今已出界。乍闻所证非真。愿佛务示真实。故喻云今正是时。惟垂给与。此科广于长行。文势稍异。但以义合。不必逐句分配。颂时至机熟喻竟。

　　△二颂等赐一乘喻(长行分二。今缺废立之由。余虽大同。为文稍略。属略颂)。

　　长者大富库藏众多(至)以是妙车等赐诸子。

　　初喻一乘之体。颂前等一大车。众宝庄校之义。库藏金银等。总喻因感功德。以斯功德。成就果体。如众宝造车。既成果体。仍用德严。如庄校严饰。不言高广者。大义摄故。不言各赐者。留待后故。

　　周匝下。喻一乘之相。颂前周匝栏楯。乃至安置丹枕等义。金绳。即前宝绳。或以金绳贯穿众宝。故前后互出。罗网。即前幰盖。前出其名。此言其相。以幰盖如罗网相故。前云杂宝严饰。此云真珠者。以真珠交结为主。余宝杂衬为伴也。金华二句。即前垂诸华缨。但开合异耳。众彩者。结上铃绳华缨。众多彩色。杂饰者。结上栏楯罗网。杂厕庄饰。周匝围绕者。喻体具众相。相严一体。此二句。乃补颂语也。柔软缯纩。帛絮之精且细者。喻诸禅定解脱。非权宗世谛粗浮法也。既非权宗世谛。乃如来安住之境。故喻云。以为茵褥。以茵褥乃坐卧之具也。细㲲者。微细白㲲。喻佛地三昧正受。非世受用。故喻以上而且妙。不易可得。故喻以价直千亿。不受余受。故喻以鲜白净洁。克体受用。故喻以而覆其上。此上六句。即前重敷婉筵。但开略为广耳。准长行。更有安置丹枕之句。偈略之也。

　　有大下。喻一乘之用。颂前驾以白牛。乃至仆从侍卫等义。白牛肥壮。即前肤色充洁。喻一乘之教。多力姝好。喻一乘之理。驾宝车。必步平行疾。喻一乘之行。傧前导。从后随也。末二句。追颂各赐诸子。长行在前。偈颂变其势耳。

　　△三颂闻法获益喻(义颂)。

　　诸子是时欢喜踊跃(至)嬉戏快乐自在无碍。

　　得未曾有。非本所望。故欢喜踊跃。盖长行明喜跃之意。偈颂出喜跃之相也。依斯一乘。造就乎常乐我净之乡。如乘是宝车。游于四方。永享法乐。任运乎世出世间之境。如嬉戏快乐。自在无碍。准长行。此下更有佛语无虚之喻。以余疑已断。故不颂也。颂喻说竟。

　　△二颂法合二。一颂众生机感。二颂如来化应。初三。一颂所感之佛。二颂能感之众。三颂结成感义。初(略颂)。

　　告舍利弗我亦如是众圣中尊世间之父。

　　智断究竟。群真共仰。故称众圣中尊。慈悲广大。万类均沾。故称世间之父。文颂长行。如来则为一切世间之父。义具佛果。智断恩之三德。盖偈颂喻既从略。法合亦从略也。

　　△二颂能感之众(义颂)。

　　一切众生皆是吾子(至)如是等火炽然不息。

　　一切众生。皆是吾子者。有二。一五道众生。名正因子。各具正因故。二三乘众生。名缘因子。昔结大缘故。深著于五欲。如𤛆牛爱尾。故云深着世乐。以贪爱自蔽。盲瞑无所见。故云无有慧心。此合有五百人。止住其中等喻。以深着世乐。即具钝使。无有慧心。亦兼利使故。三界无安。犹如火宅者。法中带喻。形显易明。此合有一大宅。其宅久故。而复顿獘等喻。众苦充满者。遍于四生弥于六道。甚可怖畏者。失手错脚。丧失善根。此合是朽故宅。属于一人。近出未久。宅舍火起。四面俱炽等喻。常有生老病死忧患者。谓众苦时侵。如是等火。炽然不息者。谓周而复始。此合栋梁椽柱。爆声震裂。摧折堕落。墙壁崩倒等喻。既属义颂。不必逐一分配长行。

　　△三颂结成感义(义颂)。

　　如来已离三界火宅(至)而今此处多诸患难。

　　久成道果。早脱界系。故云如来已离。三界火宅。无烦恼杂乱。离生死逼迫。故云寂然闲居。优游佛地功德。栖息无余涅槃。故云安处林野。此合前喻。是时宅主在门外立也。又喻中言立者。显大悲弗宁。此中言处者。显大智绝累。悲智交成。故法喻互显。佛为三界之主。故云皆是我有。佛为众生之父。故云悉是吾子。既云悉是。则三乘亦在其中。此合前喻。汝诸子等。先因游戏。来入此宅。贪著有漏。众苦常侵。故云而今此处多诸患难。此合前喻。稚小无知。欢娱乐着。长行云。见诸众生。为生老病死忧悲苦恼之所烧煮。即多诸患难义也。颂众生机感竟。

　　△二颂如来化应二。一颂从实施权。二颂会权归实。初二。一颂从实不得。二颂隐实施权。初(约义略颂)。

　　惟我一人能为救护(至)于诸欲染贪着深故。

　　首二句颂三七思惟。言如来当时思惟。我为众生之父。拔苦与乐。是我之责。除佛如来。无能为者。故曰惟我一人。能为救护。救谓拔令离苦。护谓保其得乐。此合前喻。方宜救济。令无烧害义也。

　　虽复下。颂作念无计。教谓但赞佛乘。教以圆证佛果。诏谓广施神智。诏以顿超三界。虽复如是。而不信受者以众生根钝智劣。不解佛慧。长行云。不能以是得度是也。于诸欲染。贪着深故者。言众生不能信受。虽由根钝智劣。亦以贪着欲染。盲蔽慧目。尚未免于众苦。何能达乎至道。长行云。是诸众生。未免生老病死。忧悲苦恼。而为三界火宅所烧。何由能解佛之智慧是也。

　　△二颂隐实施权(准长行有二。今缺提喻贴合。余文仍略乃约义略颂不曲分也)。

　　以是方便为说三乘(至)有得缘觉不退菩萨。

　　由前不解佛慧。方便假设诸法。故云以是方便。为说三乘。此承上起下语也。令诸众生。知三界苦者。知苦必当断集。此颂先示苦集之义。开示下。颂次施道灭。复有二义。初颂正施道灭。出世间道。言含二义。一者道因。即是道谛。二者道果。即是灭谛。二俱演说。令慕灭而修道也。是诸下。颂适愿修证。决定。有二义。一者决定忍可。即闻法信受。二者决定修习。即殷勤精进。三明者。一宿命明。知过去苦。生大厌离。二天眼明。知未来苦。生大厌离。三漏尽明。能作正观。断诸烦恼。六通者。三明之外。更加神境。他心。天耳也。以前三具知苦断集之明。及三世无碍之通。故名明。亦名通。若神境惟是远达。天耳惟是远闻。他心惟缘别想。故但名通。不名明耳。今明通二皆具足。应是声闻无学。此颂声闻修证。不惟此也。亦有依佛因缘。觉真谛理。而得缘觉乘者。亦有上求下化。精进不退。而入菩萨乘者。此颂辟支修证。及菩萨修证耳。辟支乘中。不言独觉者。有佛之世。从缘悟入者多。约多分言也。颂从实施权竟。

　　△二颂会权归实(长行有三。今缺时至机熟)。分二。一颂等赐一乘。二颂闻法获益。初(长行复二。今缺废立之由。余亦义颂)。

　　汝舍利弗我为众生(至)日夜劫数常得游戏。

　　初颂一乘之体(超颂)。先呼汝。后呼名者。表意有所属。重其事也。欲令直下承当。就喻要明玄旨。故云以此譬喻。说一佛乘。若能信受。皆当成佛者。显一乘之法。各各有分。长行喻云。尔时长者。各赐诸子。等一大车者。此也是乘微妙。清净第一者。明体具三德。微妙者。般若德。拣异二乘执断缠空。不微妙故。清净者。解脱德。拣异人天埋尘恋有。不清净故。第一者。法身德。拣异菩萨分断分证。非第一故。于诸世间者。三世间中。且就情觉而论。惟佛为最。故云为无有上。准长行喻云。其车高广。今体具三德。正显一乘之广。世间无上。正显一乘之高也。佛所悦可者。以是无量功德之所成就故。众应称赞等。以具无量功德而为庄严故。喻云。以众宝物。造诸大车。庄校严饰者。此也。

　　无量下。颂一乘之相(追颂)。诸力。即是十力。禅定解脱可知。智慧。即差别智慧。余法。则总该一切。长行云。是诸众生。脱三界者。悉与诸佛禅定解脱等。娱乐之具。与此大同。

　　得如下。颂一乘之用。乃如来作证劝修之意。意谓。我于往昔经劫修习。已得如是最上一乘。今为汝等宣说。无非令诸子等。日不足继之以夜。积之劫数。常得游戏于一乘法中。依此成佛。依此度生耳。长行云。能生净妙第一之乐者。此也。又日夜劫数。常得游戏者。约喻而言。如现前闻法解悟。永离邪途。起自利行。如日中游戏。当来起利他行。入无明夜。教化众生。如夜中游戏。究竟行满果圆。然后现生现灭。三世益物。化化不绝。如劫数游戏。总则既悟此理。乘此自利利他。成佛度生。但如游戏。更有何德不具。何乐不生也哉。颂等赐一乘竟。

　　△二颂闻法获益(长行无文今依喻中补出。属补颂)。

　　与诸菩萨及声闻众乘此宝乘直至道场。

　　与犹许也。声闻亦该缘觉。盖如来面许三乘。闻法获益之意。意谓。向于方等般若。或许成佛。或有不许。今说此经。普许汝诸菩萨。及声闻众。各各成佛。汝等果能乘此宝乘。精勤修习。管取汝等直至道场。永无诸委曲相。汝等其勉之哉。准喻中。直言诸子欢喜。乘是宝车。游于四方等。即约自获。今云与诸菩萨。及声闻众等。盖是佛许。虽法喻文势不同。而义无殊也。颂法合竟。

　　△三颂结答。

　　以是因缘十方谛求更无余乘除佛方便。

　　初说权宗。原为后会真实。今立真实。自然废弃权宗。如来既尔。诸佛亦然。故曰以是因缘。十方谛求。更无余乘。此结答身子因缘之问。与长行义无殊也。除佛方便者。言纵有权乘。亦是诸佛对机权巧。与我昔年所说。无以异也。执鱼目为明珠。夫岂可哉。正颂长行竟。

　　法华指掌疏卷二之上

　　音释

　　阒

　　(苦具切音𨁺静也)。

　　剃

　　(他计切音替与剃同除也)。

　　歉

　　(苦箪切音嗛不满也)。

　　輱轲

　　(不行利也上苦感切音坎下丘何切音珂)。

　　阏

　　(阿葛切音遏止也遮壅也)。

　　蕞

　　(徂外切音最小貌)。

　　饫

　　(依据切音淤燕食也又立曰饫坐曰晏)。

　　赚

　　(直陷切音詀市物失实也)。

　　憋

　　(普蔑切音潎恶也急性也)。

　　顽嚚

　　(上鱼鳏切刖平声痴也下疑巾切音银愚也又心不则德义之经曰顽口不道忠信之言曰嚚)。

　　攫

　　(厥缚切音矍以脚取物也)。

　　鸷

　　(支义切音至猛鸟也鹰鹯之类)。

　　蝾

　　(于营切音荣蛇属)。

　　蜥蜴

　　(上先的切音锡下夷益切音奕尔雅释虫蜥蜴蝘蜓)。

　　蝘蜓

　　(上于殄切音蝘下徒典切音殄在草曰蜥蜴在壁曰蝘蜓又小而五色尾青碧者名蜥蜴小而缘墙色黑者曰蝘蜓)。

　　掳

　　(笼五切音鲁抄掠也)。

　　妙法莲华经指掌疏卷二之下

　　贤宗后学　通理　述

　　嗣法门人　明远　较字

　　△二极显悲心(从前法喻。虽显如来悲心。但约现在未尽其极。今则前约过去。后兼未来。则如来三世益物。化化不绝之悲心。极情显发。无余蕴矣。必如此显者。一则以令体贴此心。发起真信。足上文不尽之意。一则以令珍重此法。勿妄宣传。为向下结嘱发端。一则以指出父子。点出过去。为因缘一周张本。读者幸研昧之属补颂)三。一完过去益。二结未来缘。三防现在疑。初三。一过去植种。二中间引熟。三现在当脱。初。

　　告舍利弗汝诸人等皆是吾子我则是父。

　　上二句。欲显悲心。呼当机。晓大众也。下二句。为发真信。出父子。定昔缘也。

　　△二中间引熟。

　　汝等累劫众苦所烧我皆济拔令出三界。

　　上二句。指大通威音之后。退堕凡外。累劫以来。常受众苦。下二句。指如来常相随逐。济以小道。拔以权宗。令出三界。必令出三界者。一则以脱当时之苦。一则以作今日之阶。其悲心之在于过去者如此。

　　△三现在当脱。

　　我虽先说汝等灭度(至)今所应作惟佛智慧。

　　先说灭度者。指四十年前。暂许权果。非究竟许。故置虽言。但尽生死者。纵其已尽分段。而实不灭者。夺其未灭变易。既未灭变易。不应固守昔年行履。既已尽分段。还当更求今所应作。要知今所应作者。亦无别事。惟有佛智佛慧。应修应证而已。此如来重示佛乘。欲结大通威音之案也。完过去益竟。

　　△二结未来缘三。一现在植种。二中间引熟。三未来当脱。初。

　　若有菩萨于是众中(至)所化众生皆是菩萨。

　　菩萨独指上根。是众亦兼中下。能字着眼。足见法无偏党。权实在机耳。诸佛实法。即指今日所说。今日所说。乃三世通说之法。故统约诸佛言之。实有二义。一谓有实体性。究竟坚固。拣非诸法迁变不常。二谓有实功能。毕竟成佛。拣非诸法唐捐无济。然既有实体性。有实功能。则历耳便可成因。纳识终竟不坏。惟是中下之众。不能一心听受。不能谛信此义耳。若果有上根菩萨。于是中下众中。独能别具正见。专一其心。听受诸佛实法。则知但有闻法者。无一不成佛。何况诸佛三乘弟子。故虽方便所化众生。皆是菩萨。皆当成佛。但应脱者脱。应熟者熟。应种者种。而当来得度之机。即寓于中矣。

　　△二中间引熟。

　　若人小智深着爱欲(至)离诸苦缚名得解脱。

　　初别说苦谛。盖偏对钝根。以苦谛为初门也。若人者。指上科植种之机。同闻实法。不能直下承当。自信作佛。故云小智。由智小故。仍旧堕落凡外。故云深着爱欲。爱欲者。可爱可欲之境。即色等五尘也。欲为苦本。知苦则不复着欲。故为此等说于苦谛。向处众苦。枉受而不觉不知。乍闻佛说。如梦方醒。故曰众生心喜。得未曾有。以佛所说。验己所受。丝毫不虚。故曰佛说苦谛。真实无异。所谓日可令冷。月可令热。佛说苦谛实苦。必不可令乐也。若有下。通说三谛。盖以根器不齐。令随机而修证也。贪欲为众苦之本。由不知故。依此起诸见思。名为苦因。在在处处。常相随逐。即是深着。生生世世。不求解脱。岂能暂舍。欲示宁沸抽薪之方。为显清流奠源之术。故以方便说道。诸苦所因。贪欲为本。道犹言也。诸苦所因。即指见思。依于贪欲而起。故为其本。斫其本而枝叶尽脱。故云若灭贪欲。无所依止。谓贪欲既灭。则见思无所依止。此示以断集之方也。苦因既尽。苦果不生。故云灭尽诸苦。妄果既尽。真理自圆。故云名第三谛。此示以名灭之由也。欲求出世之果。须假出世之因。故云为灭谛故。修行于道。以修道故。断见思惑。三界众苦不能缚系。故云离诸苦缚。苦缚既离。则长揖世间。永绝轮回。故云名得解脱。此示以修道之益也。以上三谛。相因而说。皆可为门。惟从机便而已。又此中所说四谛。义在法华之后。言法华之后。若仍有小智着欲。不知苦本之机。佛于中间。仍复以四谛之法。而接引之。或一生。或多生。或至尽未来际。渐熟渐脱。其悲心之及于当来者又如此。

　　△三未来当脱。

　　是人于何而得解脱(至)我意不欲令至灭度。

　　是人于何。而得解脱者。承上征起。以于何义而得解脱名也。但离虚妄。名为解脱者。正出得名所以。虚妄即分段因果。离于分段因果。则三界不系。故曰名为解脱。然此中曰但。曰名者。但显未尽。以变易方炽故。名显非实。以法执仍存故。一切解脱者。二死俱离。我法双空之号。彼既变易方炽。法执仍存。故曰。其实未得。由未得一切解脱故。纵彼执权为实。自谓灭度。佛亦不许。故云佛说是人。未实灭度。所以不许实灭者。以佛道无上。尚在半途。故曰斯人未得无上道故。由彼未得无上道故。纵欲小就。速取偏空涅槃。非佛本意。故曰我意不欲令至灭度。盖必进求无上菩提。当来以大法得度。乃佛意也。结未来缘竟。

　　△三防现在疑(恐有疑云。权既归实。大复引小。法无定相。说无定时。似设虚妄。何以取信。故此防云)。

　　我为法王于法自在安隐众生故现于世。

　　我为法王。于法自在者。正显说权说实。无非自在随机。固不可执一定之相。安隐众生故现于世者。正显说大说小。总为随缘安隐。又岂可拘一定之时哉。极显悲心竟。

　　△三结嘱珍重二。一略嘱。二详嘱。初二。一略嘱非机莫传。二略嘱是机乃说。初。

　　汝舍利弗我此法印(至)及比丘僧并诸菩萨。

　　初嘱令珍重。一乘妙法。佛佛相授。故以印称。为利故说。妄传反损。故以勿诫。若有下。明其所以言。如来所以嘱令珍重。勿妄宣传者。正以顶受。信受。并徒信者。皆难得耳。随喜者。随顺欢喜。顶受者。顶戴受持。若非多劫缘熟。位登不退者。不能如此。故曰当知是人。阿惟越致。梵语阿惟越致。此云不退转地。此上明顶受之难。信谓遵信不疑。受谓领受不失。如此虽不及于随喜之切。顶受之诚。若非久经多劫。供佛闻法者。不能如此。故曰是人已曾见过去佛等。此上明信受之难。信汝所说者。谓信身子代佛宣扬。不作为造之想。不起数摈之愆。如此虽不及于信受佛语。若非灵山一会。大有宿缘者。亦所不能。故曰则为见我。亦见于汝等。此上明徒信之难。

　　△二略嘱是机乃说。

　　斯法华经为深智说(至)随顺此经非己智分。

　　初嘱令珍重。斯经乃一乘之教。深智为一乘之机。机教相投。乃可为说。不失人。亦不失言也。浅识下。明其所以。言如来所以嘱令珍重。为深智说者。正以凡夫浅识。小乘智劣。皆不能解耳。耽湎五欲。不知缘假。曰浅识。犹豫一乘。不达性真。曰迷惑。由斯二缘。虽闻不解。此约凡夫言也。声闻辟支。智如萤火。一乘实相。体同太虚。以萤对虚。自然失照。故曰于此经中。力所不及。汝舍利弗等。是况显不及之义。言舍利智称第一。尚于此经。不能现量体悟。惟以信心得入。降斯已还。不言可知。故曰况余声闻。其余声闻等。乃结归不及之语。信佛语者。信佛言无虚妄。顺此经者。顺经拟知作佛。如是皆以比量而知。故曰非己智分。此约小乘言也。略嘱竟。

　　△二详嘱(略而复详者。深为弘法者虑故)二。一详嘱非机莫传。二详嘱是机乃说。初三。一指机标嘱。二历明有损。三结归嘱词。初。

　　又舍利弗憍慢懈怠(至)闻不能解亦勿为说。

　　佛意深以弘法为虑。故又呼当机以详嘱之。憍慢偏指增上。憍谓自矜。即诈言得道。慢谓傲人。即责他恭己。懈怠偏指二乘。懈谓心灰。即无所堪任。怠谓意懒。即不复进求。计我偏指外道。以六十二见。我为其本。此上各以多分言之。总言受道责乎虚心。憍慢乖之。修道贵乎精进。懈怠反焉。证道贵乎解脱。计我违矣。如是之人。纵闻无益。故以莫说嘱之。凡夫者。上不预圣。懈怠轻乎二乘。下不流邪。我见逊于外道。中不喜伪。憍慢减乎增上。泛尔寻常。固无足为重轻。惟是识见浅薄。贪欲炽盛。甘露不注毒器。妙法岂入染心。故亦以勿说嘱之。

　　△二历明有损三。一标罪诫听。二次第叙列。三极言显广。初。

　　若人不信毁谤此经(至)此人罪报汝今复听。

　　此中谤有四种。初明真谤。不信即毁谤之本。故先言之。毁者身心轻贱。谤者口出讪言。既通三业。则存之于心。现之于形。发之于口。肆无忌惮如此。故属真谤。一人谤之于前。众人继之于后。致令已信者悔。未信者避。故曰则断一切。世间佛种。或复下。明似谤。颦蹙者。颦眉蹙额。疑惑者。疑法惑人。虽通身意。尚未出口。故属似谤。此上二种。业因既分真似。罪报不无重轻。故教以汝当听说。此人罪报。若佛下。明显谤。在世灭后。分途两说者。以佛在世时。三业殊胜。诽谤无济。其罪少轻。佛灭度后。四依衰微。诽谤易侵。其罪尤重故。诽者非言妄加。谤者旁言背议。此亦无论有心无心。动身未动。但既出于口。业已彰着。故属显谤。见有下。明冥谤。对本为读。背本为诵。此二惟是自利。注䇿为书。将授为持。此二亦兼利他。轻贱者。鄙少其事。憎嫉者。媢忌其人。而怀结恨者。恨其攘自利养。障彼恭敬。怀之一时。结之终身。此惟存之于心。未形身口。故属冥谤。此上二种。业既冥显有异。报亦轻重悬殊。故教以此人罪报。汝今复听。

　　△二次第叙列四。一真谤罪报。二似谤罪报。三显谤罪报。四冥谤罪报。初。

　　其人命终入阿鼻狱(至)断佛种故受斯罪报。

　　其人指真谤之人。盖如上所标。从头序列也。命终径入阿鼻。劫尽更生他方。经劫莫出。由彼断他佛种。致彼常沦所感。毁谤由于无智。故地狱余报。当堕畜生。畜生即无智报也。无智毁谤。犹如狂吠。故报堕狗干。𩑔无毛。瘦无肉也。少有毛而杂色。曰黧黮。少有肉而疮癣。曰疥癞。此由毁谤正法。全无善业庄严。惟有恶业成就。故感斯报。触谓实打。娆谓戏弄。由彼毁兼实掷。谤惟虚声。故致报亦相应也。为人恶贱者。毁谤由于恶贱。报反自身耳。毁谤正法。断人定慧饮食。故感常困饥渴。障彼修习。令他法报全缺。故感骨肉枯竭。生受楚毒者。现遭苦痛。如上所说。死被瓦石者。命尽余殃。此身仍受。良以此经为诸佛之母。谤之者死有余辜。如彼弑父母者。无以异也。末二句。应前标词以结告之。前云。若人不信。毁谤此经。则断一切。世间佛种。此云断佛种故。受斯罪报。科为真谤罪报者以此。

　　△二似谤罪报。

　　若作馲驼或生驴中(至)谤斯经故获罪如是。

　　初明颦蹙罪报。若犹或也。颦蹙但形于色。未出诸口。其罪稍轻。故曰或作馲驼或生驴中。不同毁谤罪报。狱毕方堕畜生也。负重则步步难行。杖棰则时时受苦。由彼闻者颦蹙。说者懈意。致令妙道难行。众苦常侵。感斯报也。颦眉蹙额。不知改革。一味恣无明饮。坏正法味。故感但念水草。余无所知。虽非真谤。事义相类。故曰谤斯经故。获罪如是。有作下。明怀疑罪报。言但事颦蹙。罪已如上。若更兼怀疑。则不独若此。故曰有作野干。野干乃郊外之物。入聚落则时见打掷。由彼怀疑。令人退失大心。自界外而入界内。感斯报也。怀疑阻他。致彼道体不成。慧眼不开。故感疥癞无目。怀疑误人。令彼常受众苦。故感打掷苦痛。寿尽业重。一报未足以偿。故感致死转蟒。其形长大。五百由旬者。由彼致诸众生。幻躯难脱。常沦五道所致。聋騃无足。宛转腹行者。由彼致诸众生。不得闻修。匍匐生死所致。一人因疑而退。多人因退而惑。含情抱识。均遭其误。万劫千生。常受其殃。故感小虫𠯗食。受苦无休。末二句。结告同上。

　　△三显谤罪报二。一佛在稍轻。二灭后尤重。初。

　　若得为人诸根闇钝(至)如是等罪横罹其殃。

　　如来在世。护念缘胜。纵谤无济。或不至于转畜。故曰若得为人。若亦或也。诸根闇钝者。闇局于眼。对明而言。钝通于五。对利而言。言不明不利也。矬陋者。形矮貌丑。𤼣躄者。手曲足跛。盲聋者。不辨声色。背伛者。䠰脊蹲踞。言不实。乃人不信受。口常臭。致鬼魅时侵。总言此经。持之则六根清净。口出莲香。谤之则障他胜利。报反自身。吁。可不畏哉。贫穷者。衣食不充。下贱者。品行俱秽。为人所使者。身有所属。心不自在。此皆破他忍衣。障他法食。坏他善品。阻他胜行。令他四安乐行。不得成就。故感斯报。多病者。床枕不离。痟瘦者。骨肉枯竭。无所依怙者。无父可怙。无母可恃。此亦毁法空座。坏无畏床。损一真骨。伤万德肉。致使三界慈亲。莫之能救。故感斯报。虽亲附人。人不在意者。有意于人。人不采录。由彼谤法误人。衔恨余习所致。若有所得。寻复忘失者。一时侥幸。瞬息迷遗。由彼误人自误。遇法如无所致。斯经为大医王。谤之者。不惟修医无验。且或致死获殃。斯经为好良药。谤之者。不惟染病无救。且或服药成毒。谋国弑君曰反逆。依势掠夺曰抄劫。乘隙私取曰窃盗。他所作时。己本不预。乃遭宪网。横罹其中。此亦无故障人。误彼坠堕三涂所致。

　　△二灭后尤重。

　　如斯罪人永不见佛(至)谤斯经故获罪如是。

　　佛灭度后。圣道难行。加以诽谤。断佛法缘。故曰如斯罪人。永不见佛等。永不见佛者。佛前佛后。与佛同处。而不同时。常生难处者。限境隔域。与佛同时而不同处。狂聋心乱者。病障迷封。与佛时处皆同。而声气不能相通。总言此经。是诸佛法身。是诸法实体。谤之者。报合不得见佛。不得闻法。劫如恒沙者。不止一世。生辄聋哑者。非比中伤。诸根不具者。宁惟闇钝。据此则灭后诽谤。罪重于前无疑。虽罪重于前。尚属人道。若能于此。深生惭愧。悔过除𠎝。整心虑。趣菩提。犹可希冀。如其悠悠缓缓。愈累愈深。一朝堕落。万劫难逢。所谓人而不为。吾末如之何也已矣。地狱如园观者。时出时入。无少间故。恶道如舍宅者。此灭彼生。无暂离故。四畜是行处者。旋去旋来。无休息故。方便品云。破法不信故。坠于三恶道。此之谓欤。末二句。结告。可知。显谤罪报竟。

　　△四冥谤罪报。

　　若得为人聋盲喑(至)谤斯经故获罪如是。

　　冥谤在心。未形身口。其罪稍轻。或亦不失人道。故曰若得为人。聋盲等以自庄严者。或假作聋盲。或故为喑哑。或裸身诈现贫穷。或涂形饰出诸衰。动他矜怜。希彼衣食。论其身家。尚不至此。盖亦冥谤之报。不自由耳。水肿等以为衣服者。或脱体䏺胀。或通身枯竭。或伤湿而缠绵疥癞。或凝热而暴发痈疽。旋消旋长。时愈时患。此由见人读诵。心怀结恨所致。臭处则自轻其体。不净则人嫌其秽。此由见人读诵。轻贱憎嫉所致。着我多痴。增恚多瞋。淫盛多贪。盖以此经为真戒定慧。而轻贱憎嫉者。合感此报。然此虽未形身口。而内心已萌。即同于谤。故亦曰谤斯经故。获罪如是。次第叙列竟。

　　△三极言显广。

　　告舍利弗谤斯经者若说其罪穷劫不尽。

　　劫可速尽。罪难悉述。谤法者宜知警心。历明有损竟。

　　△三结归嘱词。

　　以是因缘我故语汝无智人中莫说此经。

　　承上谤经获罪。结归前嘱宜遵。故曰以是因缘我故语汝等。准前非机有四。一憍慢。二懈怠。三计我。四着欲。四皆由于无智。故总言无智人中。莫说此经。详嘱非机莫传竟。

　　△二详嘱是机乃说二。一详明是机。二显广结嘱。初十。一智度。二力度。三施度。四禅度。五慧度。六戒度。七忍度。八便度。九愿度。十进度。初智度。

　　若有利根智慧明了(至)如是之人乃可为说。

　　诸根通利。则资禀超群。智慧明了。则颖悟拔萃。多闻强识。堪为助道之缘。求佛道者。定取正觉之果。故曰如是之人。乃可为说。文中识同志。犹记也。

　　△二力度。

　　若人曾见亿百千佛(至)如是之人乃可为说。

　　见多佛。则闻熏缘胜。植善本。则造就因深。深心以证道为期。坚固则励节无变。如是之人。具真实力。真实之法。乃可为说。

　　△三施度。

　　若人精进常修慈心不惜身命乃可为说。

　　精进者。上求佛道不退转也。修慈者。下化众生无休息也。为此二事。身命尚然不惜。况财物乎。如此必是喜见之流。故此法乃可为说。

　　△四禅度。

　　若人恭敬无有异心(至)如是之人乃可为说。

　　能恭敬。则求道虚心。无异心。则专意为法。离凡愚。自无尘俗之累。处山泽。则有静虑之工。定能发慧。闻必解生。故云如是之人。乃可为说。

　　△五慧度。

　　又舍利弗若见有人(至)如是之人乃可为说。

　　恶知识。知见不正。故须舍之。善友。知见分明。故须近之。近善友。则能生正慧。定获闻熏修习之益。舍恶知。则不入邪途。自无谤法坠堕之𠎝。故曰如是之人。乃可为说。

　　△六戒度。

　　若见佛子持戒清洁(至)如是之人乃可为说。

　　持戒者。持有二义。一止持。二作持。今云清洁者。清则无善不修。即作持也。洁则无恶不断。即止持也。秋水冬霜。无以为喻。故云如净明珠。小乘半字。无心希取。故云求大乘经。如是之人。乃可为说者。以大乘如甘露。持戒如净器。器净而甘露可注也。

　　△七忍度。

　　若人无瞋质直柔软(至)如是之人乃可为说。

　　无瞋者。于物无害。于逆能忍。质直者。处事质朴。居心正直。柔软者。其性调柔。其语和软。若柔软而不质直。则近乎謟曲。若质直而不柔软。则近乎傲肆。盖必质直持身。柔软接物。忍斯善矣。愍一切。则宽于容众。忍难下化也。敬诸佛。则易于忘己。忍苦上求也。如是之人。真称佛子。故云乃可为说。

　　△八便度。

　　复有佛子于大众中(至)如是之人乃可为说。

　　以清净心者。不为利养。不务名闻。种种因缘等者。为度众生。广设方便。虽说治世语言。资生业等。皆顺正法。故云无碍。如是之人。有大方便。堪绍佛种。故云乃可为说。

　　△九愿度。

　　若有比丘为一切智(至)如是之人乃可为说。

　　为一切智。发愿成佛也。发愿成佛。以法为进道之门。故于四方求之。如玄奘西征。善财南询之类。合掌者。庆其已得。顶受者。顶戴受持。但受大乘。不受余经者。正量论云。欣载大足以广容。恶艇小难以任重故也。一偈不受者。以少况多之意。言少尚不受。况于多乎。如是之人。既能四方求法。又复欣大厌小。正当此经之机。故可为说。

　　△十进度。

　　如人志心求佛舍利(至)如是之人乃可为说。

　　如人志心。求佛舍利者。约喻而言。必以此为喻者。以求佛舍利。欲其必得。精进之心。莫此为甚。如魏康僧会者。事足征焉。如是求经者。谓以如是求舍利之心求经。极显其精进之至耳。得已顶受。不求余经者。坚守一法。惧亡羊之失也。亦未曾念。外道典籍者。久绝异学。杜染邪之渐也。正量论云。取实择权。堪是法门之表。恶邪好正。足为荷道之资。故云如是之人。乃可为说(问。既具十度。不依常次者。何也。答。长途重在修习。故以施戒为首。此中重在悟入。故以智力居初。智力既具。还须放舍身命。深入禅寂。外假善友以资生正慧。内凭戒力以严护机心。然后忍苦上求。忍难下化。化他以方便为门。求道以愿力作主。精进不退。克证有期。故为此次也)详明是机竟。

　　△二显广结嘱。

　　告舍利弗我说是相(至)汝当为说妙法华经。

　　初显广。上虽略明十种。各取一德。然方便更有多门。归元终无二路。但趣向万端。非词可罄。故云我说是相。穷劫不尽。要在为人师者。具勘验龙蛇之睛。辨析真伪。勿使青囊见于愚妇。则庶几可耳。如是下。结嘱。如是等人者。指上十类。以例其余也。能信则佛法易入。能解。则修证可期。妙法华经。微斯人其与谁欤。传持此道者。幸勿觌面错过。正说譬喻竟。

　　△四中根获益分三。一四子信解。二如来印启。三通授果记。初(品题云)。

　　妙法莲华经信解品第四

　　品虽冠下。名实承前。前云。诸有智者。以譬喻得解。又云。其余声闻。信佛语故。据此故以信解名品。若依后文释者。信谓于诸谛理。忍可为性。能生希望为业。后云。世尊我今。得道得果。即忍可希望义也。解谓于诸谛理。明了为性。不可引转为业。后云。今得无漏。无上大果。即明了不转义也。若承前起后释者。因见授记。信知声闻。成佛有分。因闻譬喻。解了如来法惟一乘。此品题所由名也。然四子于譬喻品后。即说信解品者。其意有五。一谓自述缘熟。如文云。渐渐游行。遇向本国。二谓自恨执迷。如文云。领知众物。无希一餐。乃至下劣之心。亦未能舍等。三谓自呈信解。如文云。尔时穷子。闻父此言。即大欢喜。得未曾有等。四谓引发下根。如文云。我等今者。真是声闻。我等今者。真阿罗汉等。五谓感佛恩德。如文云。世尊大恩。以希有事。怜愍教化。利益我等。无量亿劫。谁能报者等。总则教不徒施。机无虚受。如来既有譬喻之谈。四子即有信解之益。信解在心。非言莫表。托之譬喻。引发群机。此信解品所由说也。

　　△(经文分二)一长行。二偈颂。初三。一信解欢喜。二说喻发明。三以法贴合。初二。一经家叙置。二四子自陈。初。

　　尔时慧命须菩提(至)发希有心欢喜踊跃。

　　大成云。上品为千二百人说喻。惟叙四人者。所谓智者。以譬喻得解也。若从正叙。当先饮光。今为舍偏空。证入实道。故以空生居先。至下说偈授记。仍是饮光居先。从正叙也。空生独称慧命。三称摩诃者。通论皆大皆慧。别论空生解空第一。以空慧为命故。从佛所闻。未曾有法者。据生解惟指譬喻。论创始亦兼法说。二俱究竟。异于常闻。故并称未有。世尊上。据义当有并见字面。以世尊授舍利记。四子目睹其事故。发希有心者。自异所遇。冥作希有想也。欢喜者。情动乎中。踊跃者。喜形于外。此亦四子。自信作佛。故致然耳。

　　△二四子自陈二。一昔年执迷。二今日信解。初二。一阿含不复进求。二般若心不喜乐。初。

　　即从座起整衣服(至)阿耨多罗三藐三菩提。

　　有所陈白。法不应坐。故云。即从座起。如礼请益则起。更端则起之义。整衣以肃仪容。袒肩以表执役。一显请益之诚。一明师资之分也。右膝着地者。半似胡仪。一心合掌者。仍局佛教。以汉屈两膝。胡不合掌故。又合掌而曰一心者。表内外一如之意。曲躬者。自卑其身。示不敢肆也。恭敬者。自肃其意。示有所循也。瞻仰尊颜者。瞪蒙瞻佛。目睛不瞬。而白佛言者。有得于心。觌面呈解。昔为众所推尊。故云。居僧之首。入道即近衰暮。故曰年并朽迈。居僧首故。自满成性。故才及涅槃。便自谓已得。年朽迈故。下劣居心。虽更当黾勉。便惟恐不任。不复进求者。有二义。一者自谓已得。遂以为不必求。二者无所堪任。又以为不能求。此四子自叙。阿含保证自足。画地自限之态也。

　　△二般若心不喜乐。

　　世尊往昔说法既久(至)不生一念好乐之心。

　　初正明。往昔指般若以前。既尽阿含。又历方等。故云。说法既久。楞伽被诃。净名受斥。故云。我时在座。在座既久。精进退而放逸生。故云。身体疲懈。被诃受斥。劣心成而胜心堕。故云。但念空无相无作。大成云。观诸法无我。名空门。观男女一异等相不可得。名无相门。既知一切法无相。即都无所作。名无作门。此即小乘三解脱门也。由但念乎此。无愿下化众生。身体疲懈。无力上求佛道。故云。于菩萨法等。心不喜乐。菩萨法。即般若会上。教菩萨法也。菩萨法中。出生入死。得无障碍。故云。游戏神通。因中于此行化。果上于此成佛。因中于此结缘。果上于此度生。据此则游戏神通者。正严净当住佛国。成就当度众生耳。所以句。征起。承上所以心不喜乐者。何也。世尊下。释成。略有二义。一者已证权果。得少为足。故云。世尊令我等出于三界。得涅槃证。二者自诿衰残。欲进无力。故云。又今我等年已朽迈前云年并朽迈。今朽迈过前。故云已也。教化菩萨者。即上净国度生之法。净国度生。总为成就佛果。故以阿耨菩提代之。由上二义在怀。故于此法。不惟不生好乐。然且一念亦无。此四子昔年行处。半步不移。其信解后。于身子宜矣。昔年执迷竟。

　　△二今日信解。

　　我等今于佛前闻授声闻(至)无量珍宝不求自得。

　　初信记欢喜。佛记身子。四众同闻。以一例诸。皆当成佛。故心甚欢喜。如得未曾有之物也。不谓下。解法庆幸。晚年际遇。出乎望外。故曰不谓于今。一乘深教。从未面领。故曰忽然得闻。如是妙法。譬如优昙。故曰希有之法。又希有之法。通该方便譬喻之文。然四子初闻称叹智慧。动执生疑。次闻分别解说。疑执渐减。及闻譬喻疏通。深信谛解。故以深自庆幸而形容之。获大善利者。今日之获。非昔若也。末二句。取喻总结。此记此法。皆具无量功德。庄严法身。成就佛果。故喻以无量珍宝。阿含不复进求。般若心不喜乐。今日得闻。故喻以不求自得。信解欢喜竟。

　　△二说喻发明(标喻云)。

　　世尊我等今者乐说譬喻以明斯义。

　　乐以喻明者。表信解之真也。

　　△(正喻分二)一喻众生机感。二喻如来化应。初(正领火宅喻中。若国邑聚落。有大长者等义。兼领授记文中。二万亿佛所。常教化汝等义。亦领极显悲心文中。汝等累劫。众苦所烧。我皆济㧞等义)。

　　譬若有人年既幼稚(至)渐渐游行遇向本国。

　　有人者。古德谓单喻声闻。以四子齐已分领。不及余乘故。年既幼稚。喻昔闻法为种。善根微弱。舍父逃逝。喻昔背弃本师。违远大法。中间常沦五道。喻如久住他国。在狱如十岁。在鬼如二十。畜及人天。三四五十。依次为喻。论果报后后。胜于前前。论经时前前。少于后后者。盖以善根内熏。恶业渐轻。而善业渐重。下坠时少。而上升时多故。年既长大。加复穷困者。喻善根渐增。反觉苦重。善根渐增。已有反本之机。反觉苦重。渐寻出尘之路。故喻以驰骋四方。以求衣食。盖指宿世以智断力。驰骋于四谛法中。求小善以资法身。乞空理以续慧命也。渐渐游行。喻二乘循序修习。循序修习。便可潜通佛乘。故喻以遇向本国。遇向者。不期而向。向亦不知。喻二乘本不求佛。虽潜通佛乘。而不自知也。喻众生机感竟。

　　△二喻如来化应二。一喻从实施权。二喻会权归实。初二。一喻从实不得。二喻隐实施权。初二。一喻三七思惟。二喻作念无计。初(此领火宅喻中。是长者作是思惟。我身手有力等义)分三。一喻佛初成道。二喻深思化机。三喻机教乖违。初。

　　其父先来求子不得(至)商估贾客亦甚众多。

　　初喻示生成道。其父先来者。因子逃逝。各处推求不得。先自来归。喻如来因机退堕。常随教化不得。先办自道也。求子不得。中止一城者。谓来至途中。又复求子不得。不得已中道而止。暂住一城。喻如来行菩萨道时。又复教化不得。不得已依于中道。示生三界也。言依于中道者。以生则不住涅槃。示则不住生死故。其家大富者。渐致丰足。财宝人众。器具贸易。无不备具。喻如来修行成道。功德法侣。法门机益。皆悉具足也。

　　财宝下。喻佛地功德。佛地功德。无能尽述。故喻以财宝无量。力无所畏等。差别不同。故喻以金银等宝。其诸仓库者。贮宝之处。喻如来智慧。积聚无量。功德宝也。功德之宝。体备于中。而用现于外。故喻云。悉皆盈溢。多有下喻卫随法侣。僮仆臣佐等。喻诸住菩萨。象马车乘等。喻诸位法门。以如来功高十地。德迈三贤。摄诸位菩萨为化侣。诸位法门为化具故。出入息利者。谓先出今入。生息利益。喻如来往昔结缘。今得化机。化功机益皆增长也。五道四生。莫非化功所及。机益所在。故喻以乃遍他国。坐买坐卖曰商估。喻此土菩萨。住此说法度生。行贸行易曰贾客。喻他土菩萨。来此辅化结缘。此土他土。皆悉来集。故喻以亦甚众多。然此一科。虽主伴具足。智法兼备。机教俱该。只可作道高德重。诸缘毕备之义。且不可遽指。演说华严。以演说华严之喻。尚在后也。喻佛初成道竟。

　　△二喻深思化机三。一喻机生佛国。二喻佛思机扣。三喻机近觉场。初。

　　时贫穷子游诸聚落经历国邑遂到其父所止之城。

　　时。即中止致富之时。喻如来示生成道时也。经历国邑者。承上渐渐游行而言。言彼既渐渐游行。或游诸聚落。或经历国邑。天性相牵。遂到父所止城。喻众生循序修习。或起停心等观。如游诸聚落。或得预流等果。如经历国邑。昔缘相牵。来生三界。如到父所止城也。

　　△二喻佛思机扣。

　　父每念子与子离别(至)坦然快乐无复忧虑。

　　初喻为道思机。父每念子者。自中止致富之后。常念亡子。喻如来示生成道之后。三七日中。常思化机也。与子离别者。初以有事出外。致子逃逝。喻如来于大通威音之时。应缘他方。致众生退失堕落也。退失堕落。五道备历。复就权乘。故喻以五十余年。言五十余年者。显子逃逝之久。喻众生退堕。已历五道。及权乘也。未曾向人。说如此事者。不闻思归。说之无益。喻众生不思向大。佛亦不与显本。以大机不动。显之无益也。但自思惟。心怀悔恨者。悔自家法不严。恨子流荡忘归。喻如来常思大机。悔昔日教导不深。恨众生退堕不返也。自念下。喻思机所以。自念老朽者。老朽则不任久住。喻如来乘缘暂现。缘尽斯灭。多有财物者。多财则承嗣望人。喻如来众德毕备。续道需机。仓库盈溢。必得子乃堪承受。无有子息。非余人所可委托。喻如来功德智慧。是机能传。非机不授也。一旦终没。财物散失者。谓不得真子。身后则财属五家。纵有异姓螟蛉。仅得少分。故云。无所委付。喻如来不得大机。灭后则法被魔侵。纵有小乘弟子。仅获偏空。岂任佛道耶。是以殷勤。每忆其子者。望其来归。喻如来深思化机。冀其返本也。冀其返本。不觉展转思惟。故喻以复作是念。得子则后嗣不绝。付财则家业有托。故坦然快乐。无复忧虑。喻如来果得大机。授以佛地功德。自当乐其传持有人。无复有道。统废坠之忧矣。

　　△三喻机近觉场。

　　世尊尔时穷子佣赁展转遇到父舍住立门侧。

　　尔时者。其父作念之时。喻如来思惟时也。庸人任力取利。所获无多。名曰佣赁。喻二乘未遇佛时。各修异道。徒劳肯綮。所证无几也。直行曰展。回走曰转。喻众生正修异道。忽解回头。以回头故。昔缘相牵。偶近觉场。故喻以遇到父舍。住立者。不敢径入。门侧者。不敢当门。喻众生虽近觉场。不能直入法性。正对舍那。仍住凡外偏邪地也。喻深思化机竟。

　　△三喻机教乖违二。一喻教乖乎机。二喻机违乎教。初。

　　遥见其父踞师子床(至)种种严饰威德特尊。

　　初正喻。遥见其父者。既住门外。不能近观。喻二乘昔住凡外。不能真见报体。惟比知也。踞名傲坐。师表威严。喻舍那安住无畏。演大华严之相。宝几承足者。以宝为几。承受双足。不令尘侵。喻如来以甚深三昧。摄持所作福慧。一切无能坏也。诸婆罗门。净行高洁。喻正觉世间主。刹利尊姓贵族。喻有情世间主。居士无位有德。喻无情世间主。诸世间主。各证毗卢一德。助发玄化。故喻以恭敬围绕。珍珠璎珞。喻诸相好。一一相。一一好。皆以无量功德。之所成就。故喻以价直千万。无非饰彼报体。以示尊特。故喻以庄严其身。吏民僮仆。于前菩萨喻中。举四摄余也。手喻智慧。拂喻辩才。言华严会上。诸位菩萨。各具差别智慧。运净妙辩才。辅佛扬化。故喻以侍立左右。覆以宝帐。喻佛摄授之慈。有荫覆生善之义。垂诸华幡。喻佛折伏之严。有翻转灭恶之义。香水洒地。散众名华者。喻如来既具折摄。先施圆定以清心。次施圆慧以生解也。宝物喻佛地功德。罗列喻明示无隐。即欲令众生。同得此道之义。出内取与。谓先出者。内之而还。今取者。与之而去。喻如来昔结缘者。今收化机。今求化者。与结大缘。亦化化不绝义也。有如下。总结。身相功德。主伴法门。同严报体。故喻以种种严饰。舍那尊特。非二乘所堪睹。故喻以威德特尊。

　　△二喻机违乎教。

　　穷子见父有大力势(至)作是念已疾走而去。

　　穷子见父。有大力势者。遥见其父。有种种严饰之力。威德特尊之势。喻众生比知报体。具足妙严。成就胜报也。即怀恐怖者。惧其力势。怕见执捉。喻众生怯惧佛果。畏说大法也。畏说大法故。冥思退转。故喻以悔来至此。窃作是念者。不敢声言。喻众生冥思退大。恐佛不许也。此或是王。或是王等者。不识本父。及辅翼人。恐是王及大臣境界。喻众生不识本师。及辅化众。恐是佛及菩萨。自所住地也。佛及菩萨。自所住地。非小机劣根。能修能证。故喻以非我佣力。得物之处。不如往至贫里者。自揣庸碌。只宜贫里佣作。喻众生自知根钝。祇堪异道修习也。异道修习。不得真实定慧。故以贫里喻之。肆力者。恣力佣作。有地者。处所易得。喻异道中。用力修习。尚有归投处也。衣食喻邪定邪慧。非正定慧。不劳肯綮。故以易得喻之。若久住此。或逼强作者。意欲不去。恐以官事相逼。强令与作。喻众生意欲不退。恐以大行教诫。竟令修习也。竟令修习。不耐勤苦。故喻以作是念已。疾走而去。疾走而去者。谓急急反向贫里。喻惶惶各修异道也。喻三七思惟竟。

　　△二喻作念无计(此领火宅喻中。复更思惟。是舍惟有一门。而复狭小等义)分三。一喻教不契机。二喻机不契教。三喻暂息大化。初。

　　时富长者于师子座(至)尔时使者疾走往捉。

　　体具万德。如富长者。智证无畏。如座师坐。见子便识者。识是本所生子。喻如来知诸众生。为往昔结缘众也。心大欢喜者。既识本子。喜其家业有托。喻如来既知昔缘。喜其道统有赖也。即作是念者。念适宿愿。喻如来思称本怀。思称本怀。欲授佛地功德。故喻云。财物库藏。今有所付。常念此子。无由见之者。忆前望子。不休之情。喻如来于三七日中。忆昔为生。无已之念。而忽自来。甚适我愿者。庆今见子来归之乐。喻如来于三七日中。庆今有机来就之欢。我虽年朽。犹故贪惜者。已知不任久住。而家业难忘。喻如来已知缘尽斯灭。而道统常念也。道统常念。神力加诸菩萨。故喻以即遣旁人。以华严会上。多分皆是菩萨。承佛神力说故。如法慧说十住。乃至金刚藏。说十地等是也。遣以急追将还者。喻如来加被速说。摄群机而就大法之义。尔时使者。疾走往捉者。喻诸菩萨等。乘佛威神。助发玄化也。但以法大机小。难契难入。故曰走曰捉。所谓虽知根钝。且称本怀者以此。

　　△二喻机不契教。

　　穷子惊愕称怨大唤(至)转更惶怖闷绝躄地。

　　惊愕者。恐惧之貌。称怨者。望释之情。大唤者。惊望之声。喻小机怯大愿退。彰言鸣志也。身入其地。求彼之财曰犯。言穷子不过。暂住门外。还欲旋往贫里。故曰我不相犯。喻小机自谓无心求大。还思修习异道。无心求大。反怪佛不鉴机。故喻云。何为见捉。执之愈急。强牵将还者。喻菩萨各说法门。教令修习也。教令修习。有乖小心。故喻以自念无罪。无罪者。无相犯之罪。喻小机自念。无求大之愿也。本无求大之愿。强令依教修习。故喻以而被囚执。以小机入廛无力。观菩萨行。如被囚执耳。此必定死者。喻小机自谓。入廛无力。恐将宿因微善。以并失也。转更惶怖者。喻生疑不信。闷绝躄地者。喻破法失善。方便品云。破法不信故。坠于三恶道是也。

　　△三喻暂息大化。

　　父遥见之而语使言(至)往至贫里以求衣食。

　　父遥见之者。喻胜身劣机。非正为也。而语使言者。喻敕伴传宣。非亲说也。大会不容小机。故喻云。不须此人。小机尚容循诱。故喻云。勿强将来。冷水洒面。准后文应喻布施资身。以后文如次有爱语。利行。同事。共为四摄法故。布施资身。心生欢喜。不至谤法失善。故喻云。令得醒悟。虽不至谤法失善。佛意亦惟存此佛种。以待机缘。敕诸菩萨。更不必以大法示之。故喻云。莫复与语。所以句。征起。言所以教令。莫复与语者何也。父知下。释成。父知其子。喻佛智鉴机。小机不求上达。故喻以志意下劣。自知豪贵。喻如来自觉尊特。自觉尊特。非小机所堪睹。故喻以为子所难。难畏惮也。审知是子者。喻如来以宿命智。知是往昔结缘之机。虽知往昔结缘之机。但以时未至故。权覆本因。不遽对众与之发迹。故喻以不语他人。云是我子。此如来敕诸菩萨。暂息大化意也。使者语之。喻爱语摄。爱语故。不强以大。故喻云。我今放汝。不强以大故。任彼修习。故喻云。随意所趣。向修异道。今投宿习。故喻以穷子欢喜。乍受大制。忽闻随修。故喻以得未曾有。不起谤法之𠎝。不坠三途。故喻以从地而起。还修异道。仍趣邪宗。故喻以往至贫里。依邪定慧。以资邪知邪见。故喻以以求衣食。喻从实不得竟。

　　△二喻隐实施权(此领火宅喻中。我当为说怖畏之事等义)。分二。一喻阿含保证。二喻般若转教。初三。一喻权人摄化。二喻佛转法轮。三喻保证小果。初。

　　尔时长者将欲诱引其子(至)其父见子愍而怪之。

　　初喻佛敕权人。昔缘不容遽弃。意欲循序化导。故喻以将欲诱引。大法非可骤施。意欲权巧接引。故喻以而设方便。二人。喻声闻缘觉二种权人。以彼本是菩萨。佛敕内秘外现。如密遣也。后云。知众乐小法。而畏于大智。是故诸菩萨。作声闻缘觉等。足证此义。形色憔悴。喻惑业缠缚。无法自资之相。无威德者。喻生死逼迫。有苦可畏之相。此即权人。内秘外现。示有苦集也。后云。示众有三毒。又现邪见相。少欲厌生死。实自净佛土等。足证此义。汝可诣彼等。喻如来教诸权人。以利行摄也。利行有三。一身行。二口行。三意行。诣彼者。以身往就。喻身行。徐语者。随情巧示。喻口行。意行如下。此有作处。喻研真断惑之法。研断法中。有实因果。不比异道修习。空无所获。故喻云。倍与汝直。直犹价也。穷子若许者。喻小机果能依教奉行。将来使作者。喻权人。即当如机施教。如机施教。未免屈意从他。即意行也。若言欲何所作者。喻小机设问。欲何修习。便语雇汝除粪者。喻权人。即当教以断除见思。以见思染污心地。如粪秽也。我等二人。亦共汝作者。喻如来命诸权人。以同事摄。而摄持之。以示同其事。密结其心。如共作耳。时二下。喻受敕摄化。即求穷子。喻以法寻机。既已得之。喻有机受法。具陈上事。喻教以断除见思。清净心地也。尔时下。喻依化感佛。先取其价者。喻小机将欲修习。先审利益也。利益既审。遂乃依教而修。故喻以寻与除粪。愍喻大慈怜念。怪喻大悲哀矜。由彼本是佛子。今流邪外。且又上弃佛果。下甘劣行。故佛见之。有不禁骇然澘然。怜焉而哀焉耳。喻权人摄化竟。

　　△二喻佛转法轮二。一喻先示苦集。二喻次施道灭。初。

　　又以他日于窗牖中(至)以方便故得近其子。

　　初喻转照观机。阿含已属转照。故喻以他日。佛处第一义空。向偏空而观小机。故喻以窗中遥见。无定慧资助。有生死逼迫。故喻以羸瘦憔悴。粪喻见思粗重。土喻无明微细。必三惑俱出者。以粗况细。义当有故。坌谓坌布于身。喻三惑障其机性。障其机性。法身被染。故以污秽。不净喻之。即脱下。喻隐胜现劣。舍那胜妙之身。以胜妙之相为严。故喻以璎珞。胜妙之相。复以胜妙之好为饰。故喻以软服。为就小机。隐此胜妙。故以即脱喻之。释迦鄙劣之身。以鄙劣之相为严。故喻以粗獘。鄙劣之相。复以鄙劣之好为饰。故喻以垢衣。为就小机。现此鄙劣。故以更着喻之。最后之身。示同结业所持。故喻以尘土坌身。右手喻权智。以权智。有便于运用义故。粪器喻三十四心。以三十四心。为小佛断结具故。状有所畏者。喻如来为接小机。示同怕怖生死。正谓怜儿不觉丑也。语诸下。喻正示苦集。权现实行。同事修习。如来示。则同示。故喻以语诸作人。以诸作人中。已摄密遣人也。汝等勤作。喻如来教以断集。以勤作无别。仍前除粪事故。勿得懈息。喻如来教以知苦。以懈则被逐。仍受驰骋之劳。喻修习不勤。仍前堕落生死。为众苦所逼也。以方便故。得近其子者。从前方便有四。一放还不语。二遣人寻雇。三脱珍着獘。四勉作戒息。今取后二。以是亲方便故。若论从疏至亲。四义俱该。总言以劣应劣。师资不复相左。故喻以方便得近。

　　△二喻次施道灭。

　　后复告言咄男子(至)亦有老獘使人须者相给。

　　道灭二谛。如次在苦集之后。故喻以后复告言。咄字法喻通用。依高低均平。说有三义。一振威义。高声也。二呼召义。平声也。三安慰义。低声也。今取后二。以既示权巧。无振威之理。准前徐语着獘状畏等。可例知矣。汝常此作。勿复余去者。喻如来教以恒附正法修习。勿得仍前。流入邪道也。当加汝价。喻示灭令慕。以四果随行增益。故置加言。诸有所须。喻示道令修。须犹用也。总喻正助道品。修行所必须故。盆器有摄持之义。喻戒能持定。米面有资养之义。喻定能资慧。盐醋有调和之义。喻慧能调定。此正道也。属犹类也。喻诸助道。以三十七品。皆以三学义类摄故。莫自疑难者。喻如来教以有疑求决。有难求通。莫自疑虑。莫自畏难也。老獘使人。喻先学之辈。须者相给。喻有求皆应。亦有者。喻明莫自疑难所以。言汝等设或。不及决通于佛。亦有先学。尽可咨问。果有所求。彼自应汝。何疑难之有哉。喻佛转法轮竟。

　　△三喻保证小果。

　　好自安意我如汝父(至)更与作字名之为儿。

　　好自安意。喻如来教以安心修证。我如汝父。喻如来示。以似有昔缘。本是结缘之父。而喻言如者。以时节未至。不遽显其本也。似有昔缘。自相护念。不必更怖堕落。故喻以勿复忧虑。勿复忧虑者。以既言如父。自相照应。勿复以驰骋为忧也。所以下。征释。言我之所以自谓如父者何也。盖以我年老大。有先生义。故如父。而汝少壮。有后生义。宛肖子。喻如来真穷惑尽。可称先觉二乘研断力富。允为后觉也。汝常作时。无有欺怠。瞋恨怨言者。显子信其父。喻二乘信佛。若别配者。常作时。喻平常修习之时。欺喻上慢。以彼未得谓得。有欺诳义。怠喻人天。以彼着乐不修。有怠惰义。瞋怨喻外道。以彼欣邪恶正。有瞋怨义。二乘与佛。心相体信。都无是过。故喻以无有。都不见汝。有此诸恶者。显父知其子。喻佛知二乘。二乘研真断惑。殷勤精进。佛已知其不同上慢。凡外等流。故喻以不见。余作人。即喻上慢凡外等也。自今以后。如所生子者。谓子既信父。父又知子。故如亲生无异。喻二乘既信于佛。为可归依。佛又知彼二乘。是可教诫。故如昔结大缘菩萨。无异视也。即时长者。更与作字者。喻如来易彼。凡外之称。授以闻缘之号。虽授闻缘之号。犹属名字罗汉。非真佛子。故喻以名之为儿。方便品云。便有涅槃音。及以阿罗汉等是也。喻阿含保证竟。

　　△二喻般若转教三。一喻中经方等。二喻佛敕转教。三喻受敕不取。初。

　　尔时穷子虽欣此遇(至)然其所止犹在本处。

　　尔时。喻保证小果时也。虽欣此遇者。遇有二义。一恩遇。谓作字名儿。欣长者恩遇之隆。二际遇。谓驰骋得主。欣自己际遇之奇。喻如来巧立权果。恩遇之隆。二乘狂修值佛。际遇之奇也。凡诸声闻辟支。莫不欢喜庆跃。但以应进不进。故喻置虽言。不预家务。自谓雇觅曰客作。喻二乘不修大行。自执权学。不尽子职。自谓下品曰贱人。喻二乘不发大心。自甘小道。但以不应住而住。故喻以犹故。由是之故者。承上起下可知。方等前通阿含。后通般若。故喻以二十年中。常令除粪者。知子志劣。乐为鄙事。常令净除粪秽。勿使复聚。喻如来知诸二乘。志乐小行。常令净治见思。勿使复起。过是已后者。喻方等之末。般若之初。当此之时。二乘体信于佛。可归可依。无复他求。佛亦体信二乘。可教可诫。尚冀前往。故喻以心相体信。入出无难者。有时暂入父舍。有时退出草庵。喻二乘有时与大乘共会。有时任小道受呵。共会闻大。不以为异。受呵住小。不以为耻。故复以无难喻之。无难者。出入不以为事也。由出入不以为事。不羡父舍。不弃草庵。故所止犹在本处。喻二乘闻大不异。不羡佛乘。受呵不耻。不弃小道。故所住犹在权果。盖以方等。为三乘共会。故云尔也。

　　△二喻佛敕转教。

　　世尊尔时长者有疾(至)宜加用心无令漏失。

　　初喻时至般若。如来住世既久。众起憍恣。逼佛舍应。故喻以长者有疾。般若之后。即说法华。法华之后。即转双林。故喻以将死不久(问。佛未唱灭。何得遽以将死不久喻之。答。光中万八千佛。皆有灭度之相。文殊所引灯明。亦有唱灭之仪。彼佛既尔。今佛岂独不然况人生四相迭迁。会必有离。虽未唱灭。亦可推测而说)。语穷下。喻正敕转教。我今多有。金银珍宝者。喻如来示以佛地功德。佛地功德。体蕴于智。用现于外。故喻以仓库盈溢。其中多少者。多少犹云若干。既有若干。所应取以与人者。不可不检点分明。故教以悉知。喻如来德智无限。所有应教菩萨者。一一付诸二乘。令以分明记取。必将教菩萨法。付诸二乘者。寓有望其慕大之意。故喻以我心如是。喻中谓我心望汝者如是也。当体此意者。谓父既望子。子当体贴父心。视为己事。喻佛既望其慕大。二乘即当体贴佛意。回小心而预大也。所以句。征起可知。今我与汝。便为不异者。父财即是子财。喻如来示以佛地功德。各各有分。既各各有分。亦当善自护持。无令断绝。故喻以宜加用心。无令漏失。由此一科观之。不独法华。始记成佛。则般若付财时。即授记成佛时。其如时未至故。不能自信。但谓教菩萨法。正是如来。头头显示。二乘头头错过也。

　　△三喻受敕不取。

　　尔时穷子即受教敕(至)下劣之心亦未能舍。

　　即受教敕等。喻二乘从佛闻法。备悉佛地功德。无希一餐。喻二乘虽已受敕。不生一念好乐。既不好乐。则偏真之果未移。缠空之志未易。故喻以故在本处。下心未舍。喻从实施权竟。

　　△二喻会权归实三。一喻时至机熟。二喻等赐一乘。三喻闻法获益。初(此领火宅喻中。是时长者见诸子等。安隐得出等义)。

　　复经少时父知子意渐以通泰成就大志自鄙先心。

　　复经少时。喻般若以后。法华之初。或指楞严之时。亦无不可。但不必拘泥太甚。父知子意者。喻如来随时观机。渐以通泰者。喻二乘权执渐破。以既经方等弹斥。般若淘汰。抱迷之执。渐以开通。绝分之忧。渐以安泰也。成就大志者。喻二乘有向大之志。自鄙先心者。喻二乘有耻小之怀。如方便品中。千二腾疑。身子三请。火宅喻中。诣父索车等。皆成就大志。自鄙先心义也。

　　△二喻等赐一乘(此领火宅喻中。各赐大车。并领授记文中。开迹显本等义)。

　　临欲终时而命其子(至)先所出内是子所知。

　　初喻集众作证。临欲终时。喻如来涅槃在近。应前将死。不久之文。子喻当机之众。缘合时熟。佛力摄入高会。故喻以而命。亲族者。九族之亲。较疏于子。喻结缘众。结缘之众。乃兼为之机。故喻以并会。并犹兼也。国王屈尊证事。喻果人带果行因。为影向众。大臣忘势成善喻菩萨辅佛扬化。为发起众。刹利尊姓。喻诸天龙八部。居士无位。喻诸人非人等。皆悉已集。喻同来佛所。所谓龙蛇混杂。凡圣交参者此也。即自下。喻开迹显本。即自宣言。喻如来对众表扬。远本幽微。无能发问。故以自宣喻之。诸君当知。喻如来令众作证。此是我子者。喻二乘曾随受化。为结缘子。我之所生者。喻如来曾与结缘。是法身父。或在大通结缘。或于威音植种。既无定处。故但以某城喻之。竛竮行不正貌。喻中间流浪。中间流浪。众苦备受。故以辛苦喻之。五十余年。喻流浪五道。及渐复小善时也。其本字某者。喻昔曾发大心。本是菩萨。我名某甲者。喻如来或为王子。或为不轻。名不定也。昔在本城。喻昔结缘之处。虽结大缘。仍复退失。佛恐堕苦。常随教化。故喻以怀忧推觅。怀忧者。忧其失所。推觅者。处处寻求。譬喻品偈云。汝等累劫。众苦所烧。我皆济拔。即怀忧推觅义也。忽于此间。即前中止一城。仍喻示生三界。不期而逢曰遇。喻先照时中。小机偶近觉场。有意而见曰会。喻转照时中。方便俯就小机。父子相认曰得。喻还照时中。俱显师资本因。实子实父者。取正量义云。父子传体。天性不异。喻以心传心。佛性不二。拣非从前。如父名儿也。今我下。喻与之授记。一切财物。总喻佛地功德。皆是子有。喻佛记以当证。譬喻品云。是诸众生。脱三界者。悉与诸佛。禅定解脱等。娱乐之具。即此义也。先所出内。喻般若所说法门。及所获机益。二乘从佛转教。一一备悉。故喻以是子所知。般若转教之事。今复对众表扬者。有二义。一者显彼有自利。利他之行。堪于授记。二者显彼有护念。付嘱之责。宜尽厥职。如净明德。佛记喜见云。我以佛法。嘱累于汝。及诸菩萨大弟子。乃至给侍诸天。悉付于汝是也。

　　△三喻闻法获益(此领火宅喻中。是时诸子。各乘大车。得未曾有等义)。

　　世尊是时穷子闻父此言(至)今此宝藏自然而至。

　　闻佛授记声。如甘露见灌。故喻以闻父此言。即大欢喜等。而作是念者。自异所遇。发希有心也。焦芽败种。得记成佛。故喻以我本无心。有所希求等(准此经。前后凡九喻或如来随机施设。或弟子齐已分领。或缺而未备。或略而未详。或纯一圆融。而不涉次第。虽皆合于教仪。未有如此喻之详且尽者。读者幸研昧之。则一代时化斯过半矣。后文所谓善说。如来功德者其信然也)。说喻发明竟。

　　△三以法贴合二。一众生机感。二如来化应。初。

　　世尊大富长者则是如来(至)如来常说我等为子。

　　世间大富长者。如前所说。若出世大富长者。则是如来。以如来功德智慧。悉皆具足。而且度生之心。始终无替。如彼大富长者。无以异也。我等皆似佛子者。若以结缘而论。本是佛子。但以退大向小。流浪五道。虽渐复小善。未极究竟。终非真子。故但以似名。此合前喻。舍父逃逝。乃至渐渐游行。遇向本国义也。如来常说我等为子者。四子谦卑逊顺。似子犹不敢居。故引如来常说。以证成之。常说者。谓阿含方等般若诸会。常有是语也。

　　△二如来化应二。一从实施权。二会权归实。初二。一从实不得。二隐实施权。初。

　　世尊我等以三苦故(至)迷惑无知乐着小法。

　　三苦者。一苦苦。从苦受生。谓身已是苦。加以根境乖违。复生苦也。二坏苦。从乐受生。谓乐不能常。乐变坏时。致忧苦也。三行苦。从平等受生。谓念念迁谢。新新不住。无自由分也。此指过去余苦。以过去余苦未尽。今生三界。故云。于生死中。既在生死。难免众苦逼迫。故云。受诸热恼。受苦不暇。宁解佛慧。故云。迷惑无知。此合前文。穷子惊愕。称怨大唤等喻。譬喻品法合文云。是诸众生。未免生老病死。忧悲苦恼。而为三界火宅所烧。何由能解佛之智慧。亦此义也。乐着小法。不得其门。未免流入异道。故前文有穷子闻放。喜向贫里之喻。从实不得竟。

　　△二隐实施权二。一阿含保证。二般若转教。初。

　　今日世尊令我等思惟(至)得至涅槃一日之价。

　　今日应是昔日。盖译者误耳。令思惟者。教以知苦慕灭。以三界无安。犹如火宅。众生习矣不察。涅槃清凉。犹如露地。众生迷而不返。故令以思惟。当离当证也。诸法即阴入等法。于中起诸分别。名为戏论。二戏论中。世俗戏论是也。蠲犹断也。蠲除戏论。即教以断集修道。以戏论即是集谛。非修道无以断故。粪字乃法中带喻。形显易明故。于中者。于四谛法中也。勤加精进。即修道断集。得至涅槃。即离苦证灭。涅槃有二。一少分。如胜鬘云。知有余苦。断有余集。证有余灭。修有余道。二究竟。如大法鼓云。得一切功德。一切种智。大乘涅槃。然后究竟。今属少分。较彼究竟。故如一日之价。若合前喻者。令我思惟。蠲除戏论。合前语诸作人。汝等勤作。勿得懈息。乃至后复告言。汝常此作。勿复余去。当加汝价。诸有所须。莫自疑难等喻。勤加精进。合前无有欺怠。瞋恨怨言等喻。得至涅槃。合前作字名儿等喻。余不尽合者。法从略也。

　　△二般若转教三。一中经方等。二佛敕转教。三受敕不取。初。

　　既得此已心大欢喜(至)当有如来知见宝藏之分。

　　既得此已者。谓既于阿含。得涅槃已。较之向在异道。空修无获者。不啻百一之殊。故大喜而自足也。便自谓言者。口不言而心自语义。于佛法中。仍指四谛之法。勤精进者。兼修断言。得弘多者。兼离证言。由彼向在异道。空修无获。乍入佛法。即得离苦证灭。故云弘多。此二乘自揣根钝。得少为足。约义合前。虽欣此遇。犹故自谓客作贱人喻也。然字。转语词。先知。指华严时说。以华严不解佛慧。即知其为心着。粗獘五欲。志乐小乘法耳。便见纵舍者。纵谓纵其小心。舍谓舍于大化。如跛鳖瘸驴之斥。焦芽败种之弹。皆纵舍义也。不为分别。当有知见之分者。为护小机。且令防护见思。以待机缘。约义合前。二十年中。常令除粪之喻。余无合词。不必强赘。

　　△二佛敕转教。

　　世尊以方便力说如来智慧(至)于此大乘无有志求。

　　般若令其转教。实为发起大心。故云。以方便力。说如来智慧。此合前喻。长者有疾。自知将死不久。语穷子言。我今多有金银珍宝。仓库盈溢。其中多少。所应取与。汝悉知之等义。我等得涅槃日价。以为大得者。自述向来得少为足也。得少为足。不思上进。故云。于此大乘。无有志求。所谓积獘不能顿除者此耳。

　　△三受敕不取。

　　我等又因如来智慧(至)而我等不知真是佛子。

　　初正合前喻。因犹依也。谓依佛所说智慧。为菩萨说也。开谓开其新封。示谓示其本有。演谓演其义。说谓说其文。此合领知众物。金银珍宝。及诸仓库之喻。自无志愿者。自揣机劣。无志愿求。此合无希一餐。故在本处。下心未舍之喻。所以下。转释合词。征起可知。释成意谓。佛于向来。知我乐小。虽至般若会上。不敢直示佛慧。但以方便之力。令我转教。是如来随我机宜。曲屈为说。而我等彼时。亦惟随顺佛语。转教菩萨。不知自己。真是佛子。所以无志愿求者此也。从实施权竟。

　　△二会权归实三。一时至机熟。二等赐一乘。三闻法获益。初。

　　今我等方知世尊于佛智慧(至)佛则为我说大乘法。

　　今指经初。喻中所谓。复经少时是也。佛智慧。仍指般若所说。亦即经初所叹。言如来于般若会上。但令转教菩萨。似于我等。深有吝惜。至今根器已熟。始知佛无吝惜。喻中所谓。渐已通泰是也。所以下。征释知佛。无吝之义。言我等于今经之初。闻佛称叹智慧。即权明实。回思我等昔来。真是佛子。但以我等。志乐小法。是故但令转教。不即为我说大。若我等。昔日有乐大之心。佛则直为我说。由是知佛。于我无吝。此合前喻。成就大志。自鄙先心义也。

　　△二等赐一乘。

　　于此经中惟说一乘(至)然佛实以大乘教化。

　　承上知佛无吝。正二乘根机已熟。故如来于此经中。若法若喻。惟说一乘。此合前喻。今我所有一切财物。皆是子有。先所出内。是子所知之义。喻中尚有多文。法从略也。而昔下。盖四子以今悟昔。足前中经。方等不尽之义。四子意谓。以今惟说一乘观之。不惟般若转教。是佛以方便力。为说如来智慧。即方等于菩萨前。毁辱声闻。为跛鳖瘸驴。訾詈乐小。为焦芽败种。据佛本意。实为激发我等。亦是以大乘教化。前云。便见纵舍者。非真纵舍。正如来不屑之教耳。

　　△三闻法获益。

　　是故我等说本无心有(至)所应得者皆已得之。

　　是故二字。通承前义。谓以是阿含自足。般若不乐之故。所以我等于前喻中。说本无心有所希求。此即取喻文。以为合文也。又以是于此经中。惟说一乘之故。即今可谓法王大宝。自然而至。此即于合文。兼带喻文也。末二句。自庆所得之奇。合前喻中。闻父此言。即大欢喜。得未曾有之义。长行竟。

　　△二偈颂(标颂云)。

　　尔时摩诃迦叶欲重宣此义而说偈言。

　　△(正颂分三)一颂信解欢喜。二颂说喻发明。三颂以法贴合。初(准长行。除经家叙置外。四子自陈。仍分为二。今缺昔年执迷。惟颂今日信解。文犹从略。属略颂)。

　　我等今日闻佛音教(至)无上宝聚不求自得。

　　长行信记在前。解法在后。今前后倒置。文义大同。

　　△二颂说喻发明二。一颂众生机感喻。二颂如来化应喻。初(略颂)。

　　譬如童子幼稚无识(至)周流诸国五十余年。

　　余年者。兼喻习小之日。长行所谓。驰骋四方。以求衣食。渐渐游行。遇向本国是也。

　　△二颂如来化应喻二。一颂从实施权喻。二颂会权归实逾。初二。一颂从实不得喻。二颂隐实施权喻。初二。一颂三七思惟喻。二颂作念无计喻。初三。一颂佛初成道喻。二颂深思化机喻。三颂机教乖违喻。初。

　　其父忧念四方推求(至)以诸缘故往来者众。

　　初喻示生成道(广颂)。众生退失大心。佛恐失善堕苦。故喻以其父忧念。四方推求者。约处则在在处处。推求大机。约法则四谛接引。寻觅有缘。既疲则先自来归。喻如来不得大机。先办自道。此颂长行。其父先来义也。顿止一城者。来至中途。又复推求不得。顿然而止。暂住一城。喻如来行菩萨道时。又复寻觅大机不得。顿依中道。示生三界。此颂长行。求子不得。中止一城义也。造立舍宅者。重治新业。喻如来示生之后。重复修因致果。致果之后。自受用境。不与二乘等共。故喻以五欲自娱。其家巨富。喻果上诸缘毕备。巨亦大也。多诸下。喻佛地功德(略颂)。长出砗磲码瑙。略去珊瑚琥珀玻璃。及仓库盈溢之语。盖以佛地功德。无量无边。出没开合。无可不可。故立喻亦不同也。象马下。喻卫随法侣。此复二义。初正颂长行。象马乃至田业。喻诸位法门。较长行长出。辇舆田业。以诸位法门。差别不一。喻亦开合不定。僮仆人民。仍喻诸位菩萨。无臣佐吏者。人中摄故。出入三句。义准长行。无处不有。即甚多义。千万下。补颂总结。华严主伴重重。助发玄化。故喻云千万亿众。围绕恭敬。王喻十方诸佛。法身既同慧命相关。故以爱念喻之。臣豪喻十方菩萨。共助佛化。同赞嘉猷。故以宗重喻之。以诸缘故。往来者众者。承上王爱臣重二缘。结出千万亿众。围绕所以。喻如来既为诸佛欢喜。又为菩萨尊崇。以是二缘。诸佛分灯行化。菩萨代佛转轮。或受敕远去如往。或奉命遥归如来。主伴重重。无尽无尽如众也。颂佛初成道喻竟。

　　△二颂深思化机喻三。一颂佛思机扣喻。二颂机生佛国喻。三颂机近觉场喻。初(超颂而略)。

　　豪富如是有大力势(至)库藏诸物当如之何。

　　既证道果。诸缘毕备。故以豪富喻之。功德智慧。海众钦崇。威光赫奕。犹如日轮。故以有大力势喻之而年朽迈者。喻如来智断究竟。应缘暂现。不久住世。由不能久住于世。愈思传道需人。故喻云。益忧念子。夙夜惟念。死时将至者。夙兴夜寐。惟念将死不久。喻如来日夜思惟。机缘若尽。斯归圆寂耳。痴子舍我。五十余年者。恨子愚痴。流浪不归。喻如来悲恨众生。堕落忘返也。堕落忘返。如来功德智慧。无机可授。故喻以库藏诸物。当如之何。当如之何者。谓展转思惟。不知委托何人也。然此科既属略颂。不必一一分配长行。

　　△二颂机生佛国喻(追颂而广)。

　　尔时穷子求索衣食(至)渐次经历到父住城。

　　既属追颂。尔时二字。不合紧承上文。盖指其父中止之时。喻如来示生三界时也。如来示生三界。彼等宿世。尚于四谛法中。求少定慧。故喻以求索衣食。或得预流等向。如从邑至邑。或得预流等果。如从国至国。此颂长行。游诸聚落。经历国邑义也。有时精进无辍。少获定慧。如或有所得。有时逢缘退失。尽弃前功。如或无所得。既乏功德资身。如饥饿羸瘦。常为结习缠绵。如体生疮癣。渐次经历者。喻宿世。循序渐进也。循序渐进。随佛下生。而为应度之机。故喻以到父住城。此颂长行。遂到其父。所止之城义也。

　　△三颂机近觉场喻(略颂)。

　　佣赁展转遂至父舍。

　　无住立门侧者。偈从略也。颂深思化机喻竟。

　　△三颂机教乖违喻二。一颂教乖乎机喻。二颂机违乎教喻。初(约义略颂)。

　　尔时长者于其门内(至)出内财产注记券疏。

　　佛以智断功能。证入一真法界。故喻云。于其门内。称法界以敷真慈。无生不覆。故喻云。施大宝帐。依法界而起胜智。无难不摧。故喻云。处师子座。以师子表无畏义故。眷属者。即长行婆罗门。刹利居士。盖以受惠结亲。故称眷属。喻三世间主。各证毗卢一德。同为如来法性眷属也。诸人者。即长行吏民僮仆。法准长行可知。或有计算。金银宝物者。喻诸菩萨等。分别佛德。分别佛德。施法成益。故喻云。出内财产。施法成益。依因记果。故喻云。注记券疏。券疏者。文契之类。然此科既属约义略颂。不必拘配。

　　△二颂机违乎教喻。

　　穷子见父豪贵尊严(至)借问贫里欲往佣作。

　　豪贵尊严。颂前有大力势。以力出豪贵。势由尊严故也。谓是二句。颂前窃作是念。此或是王。或是王等。惊怖二句。颂前即怀恐怖。悔来至此。覆自下六句。颂前若久住此。或见逼迫。乃至疾走而去。此上法合。俱准长行。末二句。长行无文。偈颂补出。喻彼请教邪宗。欲向异道修习也。颂三七思惟喻竟。

　　△二颂作念无计喻(准长行分三。今缺暂息大化。余二亦略。属略颂)。二。一颂教不契机喻。二颂机不契教喻。初。

　　长者是时在师子座(至)即敕使者追捉将来。

　　默而识之者。口不言而心识。喻如来于华严会上。虽不与发迹显本。已识为本。所化机也。余同长行。法亦准知。但长行更有尔时使者。疾走往捉之语。偈略之耳。

　　△二颂机不契教喻。

　　穷子惊唤迷闷躄地(至)何用衣食使我至此。

　　首句。颂前穷子惊愕。称怨大唤。义亦准知。迷闷躄地。仍喻破法失善。是人下。出成迷闷所以。穷子意谓。观是人强执于我。其势必当见杀。想我初来。原为求些须衣食。至今思之。何用求些须衣食。使我至于必死之地。懊悔至此。不觉迷闷。而躄地也。此喻小机。既被大法摄持。恐入廛无力。丧失善根。自思初来觉场。原为求少许定慧。既而思之。求少定慧。何必至此。丧失善根之地。言念及此。不觉破法。而失善也。准长行先出所以。后明迷闷。偈颂先明迷闷。后出所以。特文法变换。而会义无殊。又长行于穷子。惊唤之下。更有我不相犯等语。今并略之。颂从实不得喻竟。

　　△二颂隐实施权喻二。一颂阿含保证喻。二颂般若转教喻。初三。一颂权人摄化喻。二颂佛转法轮喻。三颂保证小果喻。初。

　　长者知子愚痴狭劣(至)为除粪秽净诸房舍。

　　初喻佛敕权人(义颂)。长者知子。喻如来观机有准。愚痴狭劣。喻小机无正知见。无正知见。不解一乘深义。不识本所师承。故喻以不信我言。不信是父。余人者。大成云。即二人也。现闻缘乘。为大乘之余耳。𦕈目者。一目眇小。喻智示偏邪。矬陋者。短矬鄙陋。喻身示分段。分段无常。且缺严饰。故以矬陋喻之。余同长行。惟超追广略稍异。无烦委悉。倍与汝价下。准长行应有。受敕摄化之喻。或笔受脱误。讲演时补足方妙。穷子下。喻依化感佛(略颂)。投其好乐。愿随受化。故喻以欢喜随来。依教断惑。净诸染心。故喻以除粪净舍。长行所谓。先取其价。寻与除粪是也。其父愍怪之义。偈略不具。

　　△二颂佛转法轮喻二。一颂先示苦集喻。二颂次施道灭喻。初。

　　长者于牖常见其子(至)方便附近语令勤作。

　　初喻转照观机(义颂)。愚劣喻智小根钝。智小则怯闻大法。根钝则愿习小行。故以乐为鄙事喻之。准长行但云见子。今兼云念子。盖见而必念。喻如来观机。必生悲也。于是下。喻隐胜现劣(略颂)。初缺脱缨之文。盖略去隐胜喻也。着弊等。虽存现劣之喻。文亦从略。方便下。喻正示苦集(略颂)。方便句。颂前以方便故。得近其子。附亲附也。语令句。颂前语诸作人。勤作勿息。虽文次不同。义准长行可知。

　　△二颂次施道灭喻(略颂)。

　　既益汝价并涂足油(至)如是苦言汝当勤作。

　　既益汝价句。喻教令慕灭。并涂足油等。喻教令修道。涂足油者。于道品中。别喻根力。以根力置诸道品。能令道不夭阏。如以油涂足能令足。不皴裂也。饮食者。即长行米面盐醋等。统喻三无漏学。亦摄七觉八正等。诸助道品。荐藁荐。席莞席。此二皆坐卧之具。喻四禅九定等。为小乘安住之境。如是者。指上所说。以上来教以勤作。示以益价。并许以涂足油等。皆长者苦苦劝谕之言。苦苦劝谕。无非望其勤劳。故云汝当勤作。喻如来自述谆谆教诫。教以精勤修习。追颂长行。汝常此作。勿复余去之义。颂佛转法轮喻竟。

　　△三颂保证小果喻(略颂)。

　　又以软语若如我子。

　　随顺小机。假立权果。故以软语喻之。若犹汝也。如子义见长行。颂阿含保证喻竟。

　　△二颂般若转教喻(长行分三。偈颂从略。不曲分也)。

　　长者有智渐令入出(至)自念贫事我无此物。

　　初喻中经方等。长者有智。喻佛有权巧之智。渐令入出者。入见父理家务。出仍除诸粪秽。喻二乘人等。有时进闻大法。有时退守小行。此颂长行。二十年中。常令除粪义也。经过也。过二十年。即方等般若。相交之时。此颂长行。过是已后义也。执作家事者。二十年后。父子情洽。时或同父。执作家中事务。喻方等之后。师资缘熟。时或同佛。助扬大乘法化。此颂长行。心相体信。入出无难义也。前后余文。从略不颂。示其下。喻佛敕转教。承上二乘人等。既已同佛助扬大化。佛即示以佛地功德。故喻云。示其金银。珍珠玻璃。此颂长行。语穷子言。我今多有。金银珍宝。仓库盈溢等义也。虽示佛地功德。且令转教菩萨。未即许以成佛。故喻云。诸物出入。皆使令知。令知云者。非即交付。此颂长行。其中多少。所应取与。汝悉知之义也。

　　犹处下。喻受敕不取。小乘智断。尚在权假。故喻云。犹处门外。不比如来。以门内为喻。偏空真理。仅蔽分段生死。故喻云。止宿草庵。草庵者。结草为庵。略遮风雨。不同如来。以施大宝帐为喻。此颂长行。然其所止。故在本处义也。自念者。穷子自念。贫事者。除粪之事。除粪之事。祇堪受一日之价。金银珍宝。岂应有分。故云我无此物。喻二乘人等。惟知断除见思。证于小果。佛地功德。自觉无分。此颂长行。下劣之心。亦未能舍义也。准长行。此上更有。即受教敕。领知众物等义。亦从略不颂。颂从实施权喻竟。

　　△二颂会权归实喻三。一颂时至机熟喻。二颂等赐一乘喻。三颂闻法获益喻。初(略颂)。

　　父知子心渐已旷大。

　　长行此科之初。有复经少时之喻。今亦当有。以此乃法华之初。非前时也。教到机熟。故喻云。父知子心。大机微动。劣机微减。故喻云。渐已旷大。旷远也。远则不住小道。大则有志佛乘。此亦由于方等弹斥。般若汹汰之功。故喻云渐已。长行所谓。成就大志。自鄙先心是也。

　　△二颂等赐一乘喻(略颂)。

　　欲与财物即聚亲族(至)悉以付之恣其所用。

　　初喻集众作证。子心既已旷大。又觉临欲终时。故欲与财物。喻众生根机已熟。如来化缘将毕。欲授佛记。俾令续此道也。余准长行。于此下。喻开迹显本。文中自见子来者。兼阿含方等般若。而总喻之。阿含隐胜现劣。俯就小机。如初见。方等大小并谈。前后相接。如二十年。般若从佛转教。冥受大益。如二十之余。今至法华授记之时。故喻云。已二十年。谓已过二十余年也。周行求索者。约地则在在处处。推求大机。约法则四谛接引。寻觅有缘。长行云。怀忧推觅。前文云。四方推求。皆此义也。遂来至此者。喻如来示生三界。前文云。其父先来。中止一城是也。凡我下。喻与之授记。舍宅义兼宝藏。喻道场所得功德。人民义兼僮仆。喻人天及诸贤圣。如来授与令记。故喻以悉付于汝。如长行所引。药王品义是也。恣犹任也。谓道场功德。任意取证。三乘贤圣。任意度脱。给侍诸天。任意敕令。是皆当来。出世受用。故以恣其所用喻之。

　　△三颂闻法获益喻(义颂)。

　　子念昔贫志意下劣(至)甚大欢喜得未曾有。

　　昔贫则不求宅舍。志劣则无望珍宝。忽而大获。宁不生大欢喜。如得未曾有之物哉。又此中财物二字。似重珍宝。当易以人民二字。方与上科。舍宅人民相应。亦可珍宝。指七珍八宝。财物指钱财器物。总以佛地功德。无量无边。喻中随意开合。或但云仓库。或兼云珍宝。或并云财物。或别云金银琉璃。或总云宝藏。无不可也。颂说喻发明竟。

　　△三颂以法贴合(长行分二。今缺众生机感。惟颂如来化应。亦但约义而颂)。分二。一颂从实施权。二颂会权归实。初二。一正颂长行。二补颂显迷。初二。一颂从实不得。二颂隐实施权。初。

　　佛亦如是知我乐小未曾说言汝当作佛。

　　首句寄言总合。言如来为接昔缘。始而巧立权果。终而直示佛乘。宛同长者诱子。始而作字名儿。终而交付家业。故云佛亦如是。知我下。本科别义。言如来于华严会上。知我乐小。故亦暂息大化。未说汝当作佛。如所谓不须此人。勿强将来是也。长行云。我等以三苦故。乃至乐着小法。此云知我乐小。虽机教互出。而会理无殊。

　　△二颂隐实施权二。一颂阿含保证。二颂般若转教。初。

　　而说我等得诸无漏成就小乘声闻弟子。

　　华严未说作佛。必待阿含徐诱。故云而说。而说指阿含时说也。断集离苦。故云得诸无漏。修道证灭。故云成就小乘。作字名儿。故为声闻弟子。长行约初修言。故曰令我思惟。蠲戏论粪等。此中约已证言。故曰而说我等。得诸无漏等。喻云。又以软语。若如我子是也。

　　△二颂般若转教(长行分三。今缺中经方等)。分二。一颂佛敕转教。二颂受敕不取。初。

　　佛敕我等说最上道修习此者当得成佛。

　　最上道。即成佛之法修之者。圆至功于旷劫。习之者。证极果于将来。故云。当得成佛。此合喻中。示其金银玻璃等义也。长行云。世尊以方便力。说如来智慧。与此文别义同。

　　△二颂受敕不取。

　　我承佛教为大菩萨(至)如是思惟不生喜乐。

　　初受敕奉行。颂前我等。又因如来智慧。为诸菩萨。开示演说义也。诸佛下。菩萨获益。此下二段。长行无文。偈颂补出。是时诸佛者。诸助语词。即指本佛言也。一切下。声闻不得。秘密奥藏。是机堪授。故但为菩萨。演其实事。甚深功德。非器不传。故不为我等。说斯真要。然如来既命转教。非说而何。但以曲畅旁通。不能就便领荷。谓为不说。正是含元殿里问长安也。如彼下。心不希取。有三义。一提喻贴合。可知。

　　我等下。正明不取。颂前而自于此。无有志愿之义。灭界内因。离分段果。故云我等内灭。证偏真理。住无学位。故云自谓为足。但知断集离苦。修道证灭。故曰惟了此事。不思回小向大。严国化生。故曰更无余事。无余事故。若闻严国化生。如被囚执。故曰都无欣乐。长行喻中。所谓无希一餐是也。所以下。释不取意。承上所以。都无欣乐者。何也。盖以二乘。但念三解脱门耳。一切诸法。皆悉空寂者。谓于一切法。了知无我。即空解脱门。无生无灭者。无始终相。无大无小者。无胜劣相。即无相解脱门。无漏者。无惑可断。无为者。无真可证。即无作解脱门如是思惟。则上无佛道可成。下无众生可度。由此所以不生喜乐。此颂长行。而我不知真是佛子义也。正颂长行竟。

　　△二补颂显迷四。一显执迷坚固。二显因果虚妄。三显孤负佛恩。四显孤负佛意。初。

　　我等长夜于佛智慧(至)而自于法谓是究竟。

　　此中长夜。指般若时说。以般若从佛转教。不知真要之义。如长夜作务。虽工巧不自知也。不自知故。所以于佛智慧。无贪无著。无贪着故。不起向大之心。故云无复志愿。无志愿故。不动回小之念。故曰自谓究竟。此自显般若之时。执迷坚固义也。

　　△二显因果虚妄。

　　我等长夜修习空法(至)住最后身有余涅槃。

　　此中长夜。指阿含时说。以阿含修习小乘。不知非真之义。亦如长夜作务。虽拙陋不自知也。不自知故。但观人无我理。故曰修习空法。了知人无我故。无有作者。无有受者。故云。得脱三界。苦恼之患。苦恼之患既脱。不受后有。惟余残质。故云住最后身。既住最后之身。犹有余依。故称有余涅槃。要知小乘无余。尚非真灭。况有余乎。是则因果。俱属虚妄。到底无本可据矣。

　　△三显孤负佛恩。

　　佛所教化得道不虚则为已得报佛之恩。

　　承上已住有余。不知虚妄。将谓佛所教化。只是如是。我等既已体贴佛心。得涅槃道。则是已报佛恩。然不知佛所教化者。原为成就无上菩提。必至成佛。乃为得报佛恩。是昔年之孤负佛恩者。今始知矣。

　　△四显孤负佛意。

　　我等虽为诸佛子等(至)而于是法永无愿乐。

　　承上自谓。已报佛恩故。所以我等。虽至般若之时。受如来敕。为诸佛子说法。令求佛道。而我等自于是法。永无愿乐。然不知佛敕转教者。正为启发我等。愿乐之心。是昔年之孤负佛意者。今始悟矣。颂从实施权竟。

　　△二颂会权归实二。一正颂长行。二补颂显悟。初。

　　导师见舍观我心故(至)如彼穷子得无量宝。

　　先合颂时至机熟。及等赐一乘。复有二义。初承前提喻。由我等无愿乐故。所以导师见舍。盖以如来。观察我心。知我乐小。为护小机。以待大缘。初不劝以进求佛道。说佛法中。更有真实利益。如彼喻中。大富长者。知子志向鄙劣。先不说以当得宝藏。且以方便之力。令其领知财物。柔柔软软。伏其倔强之心。然后聚集人众。乃付一切财物。此双提渐以通泰。及交付家业。二喻之义。佛亦下。以法贴合。佛亦如是句。总合可知。二乘转教菩萨。即是希有之事。佛不自教。故令如此。即是现也。如来所以现希有事者。盖为知我心乐小法。先以方便之力。令其转教。渐渐调其小心。伏其权执。令其根器成熟。喻中所谓。渐以旷大是也。此颂长行。时至机熟之义。乃教大智。即指法华会上。授记成佛。喻中所谓。舍宅人民。悉以付之是也。此颂长行。等赐一乘之义。以文略难分。故合颂之。我等下。颂闻法获益。长行云。说本无心。有所希求。此云。非先所望。长行云。法王大宝。自然而至。此云。而今自得。如彼穷子。得无量宝。文异而义同也。正颂长行竟。

　　△二补颂显悟四。一显信解坚固。二显因果真实。三显深知佛恩。四显深知佛意。初。

　　世尊我今得道得果(至)今得无漏无上大果。

　　初自信成佛。四子口称世尊言。我今可谓。得菩提道。得涅槃果矣。何以见之。盖以我今闻说此法。于诸无漏实相。谛信无疑。得清净智慧眼耳。我等下。自解得果。四子又言。我等昔为权宗固蔽。如处长夜。将谓持佛净戒。终无实果。敢道始于今日。得其果报矣。何以见之。以我等昔处长夜。不离法王法中。持佛净戒。正是久修梵行。以故今蒙许记。当得惑尽真极。具足众德。无漏无上。广大之果。所谓如佛子。所应得者。皆已得之是也。

　　△二显因果真实。

　　我等今者真是声闻(至)普于其中应受供养。

　　初显因行真实。言昔日虽称声闻。但声惟四谛。闻惟一己。假名非实。今者乃真是声闻。何以见之。盖由我等。自今而后。能以佛道之声。令一切闻也。我等下。显果德真实。阿罗汉。名含三义。今据文。且翻应供。言昔日虽称应供。可应顺。而不可应逆。可应善。而不可应魔。权称非真。今者乃真是应供。何以见之。以我等自今而后。于诸世间。无论若天若人。若魔若梵。普于其中。应受供养故也。

　　△三显深知佛恩。

　　世尊大恩以希有事(至)于恒沙劫亦不能报。

　　初总显佛恩难报。世尊句。远承前文。言昔日初得小果。便谓已报佛恩。以今而观。世尊之恩大矣。何以见之。言世尊初于阿含。以希有事。俯垂怜愍。令我等。保证偏空。次于方等。以希有事。曲示教化。令我等。进退心安。后于般若。以希有事。冥授利益。令我等。从佛转教。如斯循循善诱。始终无替之恩。纵经无量亿劫。谁复能报。是佛恩之见。于昔日者。今始知矣。然转照三会。俱称希有事者。以能为下劣隐于胜妙故也。手足下。别明难报之相。复有二义。初略明。手足供给。如执劳服役之类。头顶礼敬。如虔恭晋谒之类。一切供养。如四事奉赡之类。如此皆有尽之事。而佛恩无尽。故皆不能报也。若以下。详明。首四句。身心供养。又以下。四事供养。牛头下。塔庙供养。牛头旃檀者。华严云。出离垢山。若用涂身。火不能烧。或以此香形如牛头。故名。正法念云。北洲有山。名曰高山。状如牛头。旃檀生于其中。故名。末四句。总结莫报。如斯等事。以用供养。其供养可谓极矣。而乃于恒沙劫。亦不能报者。盖以佛本无我。亦无有法。能受所受。俱不可得。故不能报。毕竟如何能报。今取楞严经偈释云。愿今得果成宝王。还度如是恒沙众。将此深心奉尘刹。是则名为报佛恩。

　　△四显深知佛意。

　　诸佛希有无量无边(至)于一乘道随宜说三。

　　初总明。佛意希有。首句。亦远承前文。言昔日般若会上。令我转教。固为现希有事。以今而观。诸佛希有之事。不□于彼也。何以见之。盖以众生无量。如来则有无量神力。众生无边。如来则有无边神力。众生不可思议。如来则有不可思议神力。是皆出自如来。为度众生之意。之所示现。昔日不知。而今始知也。无漏下。别明希有之相。复有二义。初略明无漏无为者。惑尽真穷。显果德已极也。诸法之王者。于法自在。显神用无限也。神用无限。能为下劣二乘。忍斯无漏无为之事。不务速说。又能为取相凡夫。随彼有漏有为之机。适宜而说。此诸佛希有之相。已略见其概矣。诸佛下。详明。此与总明文中。俱约诸佛言者。显佛佛道同故。于诸法中。得最自在者。随意演说。无滞碍也。又此二句。即详明。为诸法王之义。知诸众生。指人天之机。人天之机。于戒善禅定法中。喜好不同。故云种种欲乐。及其志力者。谓各种欲乐中。志向心力。复各不同也。随所堪任者。谓既知欲乐。及志力已。于戒善禅定法中。随其堪任何法。即以何法。而引导之。但以人天机劣。直言难明。故以无量譬喻。而为说法。此详明取相凡夫。随宜为说之义。随诸众生。指三乘之机。三乘之机。宿世善根不同。佛能顺机而教。故云随也。成熟未成熟者。谓各种善根中。有深修而已成熟者。有浅修而未成熟者。佛能顺时而观。故云知也。种种筹量。分别知已者。以法审机。于一乘道。随宜说三者。因机授法。此详明能为下劣。忍于斯事之义。四子信解竟。

　　妙法莲华经指掌疏卷二之下

　　音释

　　䠰

　　(巨员切音权曲脊行也)。

　　艇

　　(徒鼎切音挺小舟也)。

　　黾勉

　　(谓力所不堪心所不欲强而为之也上弭尽切音泯)。

　　肯綮

　　(筋肉结处也下诘定切音罄)。

　　潸

　　(师奸切音删涕流貌)。
卍新纂续藏经第 33 册 No. 0631 法华经指掌疏


　　法华指掌疏卷第三

　　贤宗后学　通理　述

　　嗣法门人　明远　较字

　　△二如来印启(品题云)。

　　妙法莲华经药草喻品第五

　　喻以药草受称。品以譬喻彰名。故名药草喻品。文中具有法喻。品题独以喻名者。法义难明。取喻易晓也。若释其义者。草为百卉之总。药取疗病之功。又凡草俱可疗病。今约功能殊胜者而言。以功能微劣者。不得名药故也。准后偈药草有三。一小草。喻人天之机。人天能疗十恶。并三涂苦。故喻以小草。二中草。喻小教二乘。二乘能疗见思。并分段苦。故喻以中草。三上草。喻始教菩萨。始教菩萨。能疗随分无明。及随分变易。故喻以上草。喻中更有小树大树。喻终顿圆三教菩萨。临文再辩。今品题独标药草者。以人天小始。教属权乘。此经会权归实。示偏重也。然如来于四子信解之后。即说药草喻品者。亦具五义。一为印其所说不谬。如文云。善哉善哉。迦叶。善说如来真实功德是也。二为启其所说不及。如文云。如来复有无量无边阿僧祇功德。汝等若于无量亿劫。说不能尽是也。三为示以一音无异。如文云。密云弥布。遍覆三千大千世界。一时等澍。其泽普洽是也。四为示以群机自殊。如文云。小根小茎。小枝小叶。乃至诸树大小。随上中下。各有所受是也。五为示以欲与授记。如偈云。汝等所行。是菩萨道。渐渐修学。悉当成佛是也。总言教唱机随。机拍教应。四子信解。既知三时次第。如来印启。更显一音圆融。师资酬酢。摄法尽矣。所谓打鼓弄琵琶。相逢两会家也。

　　△(经方分二)一长行。二偈颂。初三。一印说标蕴。二正与开启。三结叹慰谕。初。

　　尔时世尊。告摩诃迦叶(至)无量亿劫说不能尽。

　　初叹善印说。告迦叶。及诸子者。以领解既同。印则同印故也。叙权叙实。二俱尽善。故重言善哉以赞美之。独呼迦叶者。年长腊高。为众首故。从实施权。会权归实。皆如来真实事功。真实德业。故称功德。叙教则从权向实。曲尽佛心。叙机则从迷向悟。委悉元情。皆四子宏词丽辩。精思巧喻。故称善说。五会关节。历尔可明。一代教仪。宛然不谬。故云诚如所言。如来下。指德标蕴。如来复有无量无边阿僧祇功德者。言众生无量。如来之功能德业亦无量。众生无边。如来之功能德业亦无边。众生无央数。如来之功能德业亦无央数。如是则如来功德不惟穷子一喻。说不能尽。纵经无量亿劫。极力演说。亦不能尽。所谓虚空可量风可系。无能尽说佛功德也。

　　△二正与开启(开谓开其未及。启谓启其余蕴。言四子于信解品中所说者。惟是齐已分领。上不及菩萨。下不及人天。且但知先权后实。一代之次第。犹未达一音异解。诸法之圆融。今则一一开发启露。必使深明佛德。见无余蕴乃可进授成佛之记矣)分三。一别立宗旨。二说喻发明。三以法贴合。初(宗异前品故云别立)。

　　迦叶当知如来是诸法之王(至)示诸众生一切智慧。

　　初断疑生信。如来意谓。我为法王。于法自在。放去收来。圆融次第。随意演说。无可不可。且若有所说。皆为真实度生。并无虚妄。今欲进示圆音。别立宗旨。幸勿疑为相违。起诸不信。是所厚望也。于一下。正立宗旨。于一切法者。总指人天五教等法。如来意谓。汝等但知如来。为汝诸声闻等。说四谛法。其实如来。于一切人天五教等法。以实智及方便。一切时中。一音顿演。是汝等于无量亿劫。说不能尽者一也。又汝等但知如来。为汝诸声闻等。会权归实。其实如来所说诸法。不待会归。皆悉到于一切智地。以一切诸法。皆从智地演出。即诸法。即智地故。是汝等于无量亿劫。说不能尽者二也。如来下预防问难(问一切诸法。何能一时顿演。故以此防云)。如来观知一切诸法之所归趣等。诸法归趣者。如戒善归趣人天。谛缘归趣二乘。六度归趣菩萨之类。深心所行者。如深心修习戒善。深心修习谛缘。深心修习六度之类。于此一一了知。明见不谬。故云通达无碍。由此故能于一切法。以智方便而演说也(又问。虽能顿演。何能皆到智地。故此防云)。又于诸法究尽明了等。诸法者。仍指人天五教等法。从本至末。彻底穷源。故云究尽明了。既能究尽明了。则一切法无非真实。由此故能凡有所说。皆悉到于一切智也。

　　△二说喻发明分三。一喻同时顿演。二喻随机受益。三喻教同机别。初。

　　迦叶譬如三千大千世界(至)卉木丛林及诸药草。

　　重呼其名者。令因喻而知法也。大千世界。准后合文。应喻众生世间。所谓天人阿修罗是也。若别喻者。小千喻修罗。中千喻人。大千喻天。天人修罗。合为众生世间。如三次言千。合为大千世界。不喻恶道者。恶道业重。无可度之机故。山川溪谷土。喻众生世间。所有五阴身也。若别喻者。山势高耸。喻色阴可见。川纳众流。喻受阴领纳。溪涧盘旋。喻想阴曲屈。谷隙深邃。喻行阴幽微。土生万物。喻识变诸法。五阴皆依于心。如山川溪谷土。皆依于地。故最后以地为喻。卉者草之都名。木者树之总称。二俱众多。乃名丛林。此即总喻差别之机。差别之机。起于众生阴心。如彼卉木丛林。生于山川溪谷土地。故以所生喻之。及诸药草者。别喻人天。及小始三乘。义见品题。种类者。种子伦类。喻众生过去因种。因种不一。故喻以若干。名色者。名目色相。喻众生现在机宜。机宜不同。故喻以各异。密云弥布者。谓密云遍布于天。喻佛以遍法界身。应现于世。应现于世。普遍天人阿修罗众。故喻以遍覆三千大千世界。一时等澍者。谓于一时中。等遍界以澍雨。喻如来一时顿演无量法门。既一时顿演无量法门。则有益皆含。无机不被。故以其泽普洽卉木丛林。及诸药草喻之。

　　△二喻随机受益二。一喻未受令受。二喻受已令增。初。

　　小根小茎小枝小叶(至)随上中下各有所受。

　　初六句。承上药草而言。言诸药草中。有小根小茎。小枝小叶者。喻诸人天之机。以彼信根戒茎。定枝慧叶。四法俱小。后文所谓是小药草是也。中根中茎等准知。诸树句。例上药草而言。言不惟诸药草中。有差别不同。即诸树亦有大小。小者荫覆微劣。喻终顿二教菩萨。以彼有遮有照。荫覆众生。犹有分限。后文所谓是名小树是也。大者荫覆乃广。喻诸圆教菩萨。以彼遮照同时。荫覆众生。乃无分限。后文所谓是名大树是也。上中下者。约草树次第对论。如大树名上。小树名中。上草名下。或小树名上。上草名中。中草名下等。总言各依分量。承受润泽。故云随上中下。各有所受。喻诸人天五教等机。各依所具智分。领受法益。无过歉也。然此乃惟约本具机性。向未受益。今始受益者言之。

　　△二喻受已令增。

　　一云所雨称其种性而得生长华果敷实。

　　一云所雨者。谓即此一云所雨之水。喻一佛所说之法。一佛所说之法。便能普应群机。故喻云称其种性。种谓种子。喻众生过去因种。性谓体性。喻众生现在机宜。过去因种。闻法而发生善根。现在机宜。蒙益而增长道芽。故喻云而得生长。华果敷实。应云华敷果实。喻众生现世安隐。后生善处。乃至任力所能。渐得入道。然此又兼约现在机宜。向已受益。今复增长者言之。喻随机受益竟。

　　△三喻教同机别。

　　虽一地所生一雨所润而诸草木各有差别。

　　人天五教等机。起于自心。自心无二。故喻以一地所生。人天五教等法。本诸佛乘。佛乘非异。故喻以一雨所润。此约众生本具正因既同。而如来出世本怀亦同。显法同也。而诸草木者。总喻人天五教等机。人天五教等机。智分不齐。获益不等。故喻云各有差别。古德云。春色无高下。华枝自短长。即此义也。说喻发明竟。

　　△三以法贴合三。一同时顿演。二随机受益。三教同机别。初(虽义同喻文。而为文较广。曲分为三)一现身垂慈。二扬德诏众。三称机说法。初。

　　迦叶当知如来亦复如是(至)遍覆三千大千国土。

　　呼名教以当知者。令依喻而详法也。佛身应现于世。如大云起布于天。此即喻中。密云弥布之义。佛以大慈音声。普遍天人修罗。如云体垂大云荫。遍覆三千国土。此即喻中。遍覆三千大千世界之义。

　　△二扬德诏众(佛未出世。邪教纵横。虽出于世。人未知归。故须称扬己德。庶邪正判然。而从违决矣)。

　　于大众中而唱是言(至)皆应到此为听法故。

　　初称扬德号。号以表德。称扬者。令因号而知德也。未度下。称扬慈悲。未度苦恼者。令度苦恼。未解集缚者。令解集缚。此约大悲拔苦言也。未安道品者。令安道品。未证涅槃者。令证涅槃。此约大慈与乐言也。

　　今世下。称扬知见。今世后世。如实知之者。谓今世所修何因。来世应得何果。如我所修所证。实因实果而观。皆能知也。一切知见者。谓于一切法。既能了知其理。又能明见其事。如楞严云。恒沙界外一滴之雨。亦知头数。现前种种。松直棘曲。鹄白乌玄。皆了元由是也。

　　知道下。称扬体用。道即佛道。始而于无明心中。了知不昧。是名为知。既而于无明尽时。开显圆明。是名为开。此明体备于己也。今而于成佛之后。演斯道以觉悟群生。是名为说。此明用遍于他也。汝等下。诏众听法。言如来既有如是德号。如是慈悲。如是知见。如是体用。明知其为可归依处。故教以皆应到此。到不徒到。故示以为听法故。

　　△三称机说法。

　　尔时无数千万亿种众生(至)随其所堪而为说法。

　　众生。仍指天人修罗。天人修罗。根器不齐。微细分之。故有千万亿种。来至者。闻诏而至。听法者。听佛说法。应前皆应到此。为听法故之诏。如来于时者。显应不失时。观是众生等。显法不违机。言虽根有利钝。力有勤惰。而一音密阐。莫不高低普应。故云随其所堪。而为说法。此即喻中。一时等澍。其泽普洽等义也。同时顿演竟。

　　△二随机受益二。一正以法合。二重提前喻。初二。一未受令受。二受已令增。初。

　　种种无量皆令欢喜快得善利。

　　种种无量者。约机宜差别而论。喻中所谓小根小茎。小枝小叶。乃至诸树大小是也。皆令欢喜者。随分成益故喜。化功归佛云令也。快得善利者。出成欢喜所以。盖以随分成益。自快其得大善利。故生欢喜耳。喻中所谓随上中下。各有所受是也。

　　△二受已令增。

　　是诸众生闻是法已(至)任力所能渐得入道。

　　众生闻法。依教修习。现在离苦得乐。故云现世安隐。此华报也。善根内熏。隔阴不迷。转身仍托善道。故云后生善处。才出头时。便识正道。不为世情所拘。故云以道受乐。自在无系。常得近佛。蒙佛开导提撕。故云亦得闻法。既闻法已。触发宿灵。直下出离生死。故云离诸障碍。此果报也。既离障碍。生生世世。不离佛法。故云于诸法中。任其智力。所能修习。究竟成佛。故云渐得入道。此究竟报也。然此中虽三报不同。皆属闻法增进。约义合前。称其种性而得生长。华果敷实之喻。正以法合竟。

　　△二重提前喻。

　　如彼大云雨于一切(至)具足蒙润各得生长。

　　初三句。提称机说法喻。应在同时顿演科后。随便提之于此。如其三句。提前未受令受之喻。各得生长。提前受已令增之喻。其义可知。随机受益竟。

　　△三教同机别(喻中不分。法合文广。分二)。一教同。二机别。初。

　　如来说法一相一味(至)究竟至于一切种智。

　　一相者。众生心相。一切众生。依此建立。如来说法。无非指示乎此。此合一地所生喻也。一味者。佛乘乳味。一切诸法。从此开演。如来说法。无非显发乎此。此合一雨所润喻也。所谓下。证释一相一味之义。解脱相者。不住凡夫。以凡夫著有。未解脱也。离相者。不住二乘。以二乘趣空。未离无也。灭相者。不住菩萨。以菩萨执中。未灭即与离也。既皆不住。则灵心绝待。妙体孤朗。其为一相也明矣。依此修行。或远或近。皆当成佛。故云究竟至于一切种智。一切种智。即佛乘也。究竟至此。即是醍醐。醍醐本于原乳。其为一味也明矣。

　　△二机别。

　　其有众生闻如来法(至)而不自知上中下性。

　　初正合前喻。其有众生。仍指人天五教等机。合前而诸草木之喻。闻如来法。闻慧也。若持读诵者。不专熟文。亦兼解义。思慧也。如说修行。修慧也。既能从闻而思。从思而修。则功无唐捐。故有所得功德。但其中浅深高下。不自觉知耳。由不自觉知。所以深者自深。浅者自浅。高者自高。下者自下。正合前文。各有差别之喻。

　　所以下。征起反显。惟有如来。知此众生等者。反显众生不自知故。种谓过去因种。相谓现在心相。体谓所以法体。性谓所证理性。然此种相体性。各各不同。下文依次详明可见。念何事。思何事。修何事者。显因种不同。正以因种不同。故于所念所思所修之事。亦各不同。如念在人天。念在三乘。思在人天。思在三乘等。云何念。云何思。云何修者。显心相不同。正以心相不同。故于能念能思能修之力。亦各不同。如念有缓急。思有浅深。修有勤惰等。以何法念。以何法思。以何法修者。显法体不同。正以法体不同。故于正念正思正修之际。所以亦各不同。如或以戒善。或以禅定。或以谛缘。或以六度等。以何法。得何法者。显理性不同。盖由上来。所以法体不同。故于证入之际。所得理性。亦各不同。如有为性。无为性。双亦性。双非性等。众生住于种种之地者。得有为性。住人天地。得无为性。住二乘地。得双亦双非性。住菩萨地。佛地观此。如登须弥而望群峰。故曰如实见之。明了无碍。下此则各有所局。既不知彼。亦不知己。故曰如彼卉木丛林。诸药草等。而不自知上中下性。正与开启竟。

　　△三结叹慰谕(既开启已。恐闻犹有余蕴。自疑胜解未圆。复起抱迷绝分之忧。故复结叹而慰论之)二。一承前释疑。二正以结叹。初(疑云。如佛所说虽是一相一味。但属密阐。故随机受益不同。何不如今。即为显说一切种智。令彼人天三乘等机。各各成佛耶。故此释云)。

　　如来知是一相一味之法(至)不即为说一切种智。

　　解脱离灭同前。涅槃。此云圆寂。圆寂者。诸法本寂。故云常寂灭相。准前云。究竟至于一切种智。约智德言。此云究竟涅槃常寂灭相。约断德言。然断乃即智之断。智乃即断之智。智断无二。总为一味。终归于空者。上知解脱离灭。惟是一相。究竟常寂。惟是一味。此明异既不存。一亦不立。所谓有一还成二也。佛知是已者。知是一亦不立之义也。一尚不立。异又何有。异既不有。何妨随缘护生。故观众生心欲。顿演诸法而将护之。是故不如今日。即为显说一切种智。若果是其人。则言言见谛。句句明宗。又何显而何密乎。

　　△二正以结叹。

　　汝等迦叶甚为希有(至)随宜说法难解难知。

　　称汝等。呼迦叶者。以信解相等。因迦叶及三子也。欲慰其心。叹以信解非常。故曰甚为希有。能知如来。随宜说法者。有二义。一者知其是权。如信解品云。世尊先知我等。乐于小法。便见纵舍等是也。二者知其即实。如信解品云。世尊以方便力。说如来智慧等是也。能信能受者。不惟能知。且能深信忍可。领受不失也。所以句。征起。言随宜说法。素所习闻。纵使知之。未为希有。所以叹其甚为希有者。何所谓也。诸佛下。释成。随宜说法。难解难知者。亦二义。一者是权非实。难解难知。如身子领解文云。然我等不解方便。随宜所说。初闻佛法。遇便信受等是也。二者即权是实。难解难知。如千二腾疑文云。世尊何故殷勤称叹方便。而作是言。佛所得法。甚深难解。有所言说。义趣难知等是也。正以难解难知者。而四子能信能受。所以叹其甚为希有。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂中。准长行有三。今缺初一。分二)一颂正与开启。二颂结叹慰谕。初三。一颂别立宗旨。二颂说喻发明。三颂以法贴合。初(义颂)。

　　破有法王出现世间(至)以种种缘令得正见。

　　初断疑生信。如来真穷惑尽。超出诸有。故称破有法王。既称破有。又现世间。显是真实度生。况又为诸法王。自无虚言诳众之事。此颂长行。如来是诸法之王。若有所说。皆不虚也。随众下。正立宗旨众生指人天五教等机。说法指戒善谛缘等教。虽曰随欲种种。实乃同时顿演。此颂长行。于一切法。以智方便而演说之。尊重。犹云珍重。言上来同时顿演。虽具佛慧。但是一音密阐。非若今之显说。如来亦为珍重此法。甚深幽远。久默斯要于诸法之中。不务速为显说。盖以有智若闻。则能信解。固为善矣。设若无智疑悔。则为永失。宁不误哉。以是之故。迦叶当知。如来所以随力为说。果是其人。不碍当下顿了。纵非其器。亦可乘缘渐入。故云以种种缘。令得正见。此颂长行。其所说法。皆悉到于一切智地。预防问难之义。略而不颂。以长行已释。不应更疑故也。

　　△二颂说喻发明三。一颂同时顿演喻。二颂随机受益喻。三颂教同机别喻。初。

　　迦叶当知譬如大云(至)卉木药草大小诸树。

　　初喻现身垂慈(略颂)。准长行。先举三千世界。山川溪谷等喻。今不颂者。以后文有追颂义故。云起于世。颂前密云弥布。遍覆一切。颂前遍覆三千。义准长行可知。慧云下。喻扬德诏众(补颂)。慧妍也。妍丽之云。喻佛微妙之身。微妙之身。内蕴教智。故以含润喻之。此依长行法中。未度者令度。未解者令解。乃至我是一切知者。一切见者等。补斯喻也。阴阳之气。相击而有光曰电。喻感应道交时。佛放同体之光同体之光。遍照法界。故以晃耀喻之。此如来将欲诏众。先以光照令见之意。阴阳之气。相击而有声曰雷。喻感应道交时。佛出无碍之音。无碍之音。普觉群生。故以远震喻之。此如来欲众来归。次以音诏令知之意。雷震乃为表澍雨。喻如来音诏乃为示说法。为示说法。令众欢喜来集。故喻以令众悦豫。此依长行法中。汝等天人阿修罗众。皆应到此。为听法故之义。补斯喻也。日光下。喻称机说法(初四句属补颂)。日光赫奕。大地炎蒸。喻邪见炽盛。心地热恼。如来出世。邪见伏而心地清凉。故以日光掩蔽。地上清凉喻之。此依长行法中。尔时无数千万亿种众生。来至佛所而听法之义。补斯喻也。叆叇者。云之余气。喻佛随类化身。随类化身。俯就机宜。故以垂布喻之。如可承揽者。叆叇本空。不可承揽。但以俯垂下布。如似可承可揽。喻佛化身非有。不可亲近。但以俯就机宜。如似可亲可近。此依长行法中。如来于时。观是众生。诸根利钝。精进懈怠之义。补斯喻也(其雨二句义颂)。其雨普等。喻无量法门。一时顿演。四方俱下。喻四种辩才。一时顿沛。长行所谓一时等澍是也(流澍下三句半追颂)。流澍无量者。水性流澍。尽大地之分量。喻如来法义沦浃。穷心地之边表。率土充洽者。总率遍界之土。充足沾洽喻。众生蒙此法雨。识田资润。山川仍喻色受。义见长行。险谷即溪。以溪乃谷之险者。准长行当喻想阴。幽邃即谷。以谷乃山间幽邃。准长行当喻行阴。五阴之中。不依次者。以如来说法。本为明心。故初以流澍无量为喻。纵心地不明。亦可资润识田。故次以率土充洽为喻。资润识田。则四阴俱当受益。故后以山川险谷幽邃为喻(所生下二句半义颂)。卉木药草。大小诸树。依于地土山川。险谷幽邃而生。然能生既已澍洽。所生自应沾润。喻众生阴心受法。机性自然蒙益。长行所谓其泽普洽。卉木丛林。及诸药草是也。颂同时顿演喻竟。

　　△二颂随机受益喻二。一颂未受令受喻。二颂受已令增喻。初。

　　百谷苗稼甘庶葡萄(至)草木丛林随分受润。

　　初喻散善受益(补颂)。散善微因。如方便品过去佛章所明。类而推之。不啻百数。故以百谷等喻之。百谷者。理物论云。粮者黍稷之总名。稻者粳糯之总名。菽者众豆之总名。三各二十。共六十。蔬果之实。各二十。合为百谷。甘蔗葡萄可知。言此皆有益之物。故喻善也。佛以对机之法。随心满愿。故喻以雨之所润。无不丰足。干地二句。喻阐提受益(补颂)。阐提久违法雨。不生善根。故喻以干地。佛有转邪之法。折伏于彼。故喻以普洽。闻法回心。发生五乘善根。故喻以药木。精进修习。勇猛不退。故喻以并茂。

　　其云下。喻五乘受益。云出遍界之雨。水本一味。喻佛说度生之法。理本一乘。故长行别立宗旨章云。其所说法。皆悉到于一切智地。草木喻五乘之机。五乘之机。各有类聚。故以丛林喻之。随分受润者。谓若草若木。随其分量大小。受润不同。喻五乘之机。随其根性利钝。蒙益各别。长行所谓小根小茎。小枝小叶。中根中茎。中枝中叶。乃至随上中下。各有所受是也。

　　△二颂受已令增喻(义颂)。

　　一切诸树上中下等(至)根茎枝叶华果光色。

　　一切总该药草。诸树别指树木。具足应云一切药草。及诸树木。喻人天小始三乘。及终顿圆教菩萨。盖经家义到文不到也。上中下等者。三草二木。依次对论。法合准知。称其大小。各得生长。根茎枝叶者。谓三草二木。各自随其体性。若大若小。皆得生长。如根茎则生短为长。长细成粗。枝叶则生少为多。长小成大。喻人天五教等机。随其根器。信戒复增信戒。定慧转生定慧故也。华喻现世安隐。果喻后生得果。光色喻果后智相。承上不惟信戒生长。定慧增进。而且现世安隐。后生得果。乃至以智慧光。现相说法。亦如我今无异。此颂长行一云所雨称其种性。而得生长。华果敷实义也。颂随机受益喻竟。

　　△三颂教同机别喻(义颂)。

　　一雨所及皆得鲜泽(至)所润是一而各滋茂。

　　佛以一乘之法。演出无量法门。普被群机。故喻以一雨所及。群机蒙此法雨。各各勇猛精进。如增新润。故喻以皆得鲜泽。体相据外。喻现在机宜。性分据内。喻过去因种。因种机宜。有大有小。大则应之以大。小则应之以小。故喻云如其体相。性分大小。所润是一者。承上虽能如其体相。性分大小。然究其所以能润者。惟是一味之雨。喻法虽称机称根。而原佛本意。惟是一乘。长行所谓一雨所润是也。不颂一地所生者。以心性是一。易明了故。而各滋茂者。谓三草二木。滋生茂长。各各不同。喻群机受益各别。长行所谓而诸草木。各有差别是也。颂说喻发明竟。

　　△三颂以法贴合三。一颂同时顿演。二颂随机受益。三颂教同机别。初三。一颂现身垂慈。二颂扬德诏众。三颂称机说法。初(略颂)。

　　佛亦如是出现于世譬如大云普覆一切。

　　上二句。正以法合。下二句。重提喻文。长行云如来亦复如是。出现于世。即此上二句义。又云。如大云起。乃至遍覆三千世界即此下二句义。

　　△二颂扬德诏众。

　　既出于世为诸众生(至)常为大乘而作因缘。

　　初扬德之由(补颂)。出世以度生为事。度生以演实为本。欲演真实。恐惑异说。故向下称扬己德。此扬德之由也。大圣下。正颂长文。复有二义。初称扬德号。(略颂)证真实理。故自称大圣。非世邪师。故自称世尊。欲众来归。依德标号。故于众中宣言。我为如来。两足之尊者。十号之中。前三为纲。次六为目。后一提纲摄目。今于纲于目。各举其首。以例其余。故云如来两足。两足者。即明行足也。出于下。称扬慈悲(义颂)。佛出世间。慈悲普覆。故云犹如大云。法雨均沾。离苦得乐。故云充润枯槁。以众生久处众苦。无法自济。善根不生。如草之已枯。道芽不长。如木之已槁也。皆令离苦者。离苦由于断集。义颂长行未度令度。未解令解。得安隐乐者。得乐由于修道。义颂长行未安令安。未灭令灭。末二句。转释安乐之义。言安乐无别。即世间人天之乐。及出世二涅槃乐也。准长行。更有称扬知见。及称扬体用二义。并略之耳。诸天下。诏众听法(广颂)。天人亦该修罗。文不俱显者。从偈便故。教以一心善听者。恐心生犹豫。不顺其言也。佛出世难。如优昙华。见闻随喜。无唐捐者。故教以皆应到此。觐无上尊。自称无上尊者。亦显胜令归之意。示以我为世尊。无能及者。显舍此无可觐之人。又示以安隐众生。故现于世。显舍此无得安之处。此如来自明教以应到应觐之所以也。甘露乃不死之药。喻法能生善。净义乃离染之称。显法能灭恶。灭恶生善。即是安隐之事。欲令同得。故云为大众说。对机权示多门。明宗实无二致。故云其法一昧。解脱者。自在无系。乃涅槃即体之用。涅槃者。寂灭无为。乃解脱即用之体。体用相即。融为一味。所谓大自在。大安隐法是也。佛以一音。顿演无量法门。故称妙音。无量法门。不离解脱涅槃。故云斯义。苟得其本。自应当下成佛。如获其末。亦可乘缘入道。故曰常为大乘。而作因缘。此如来自明安隐众生之事。欲众来归。长行云。汝等天人阿修罗众。皆应到此。为听法故。即此义也。

　　△三颂称机说法(约义广颂)。

　　我观一切普皆平等(至)等雨法雨而无懈倦。

　　准长行此科之初。有无数千万亿种众生。来至佛所听法之文。今亦当有。盖译者略也。如来慈眼无遮。众生佛性无二。故云我观一切。普皆平等。平等故。谁远谁近。何怨何亲。故云无有彼此。爱憎之心。无爱故。不因私溺而故为多说。故云我无贪着。无憎故。不因私弃而故为少说。故云亦无限碍。二过既无。一切时中。一音顿演。故云恒为一切。平等说法。平等说法故。如为一人如是而说。乃至众多亦然。初不因多少而有详略。恒为一切故。如于一时如是而说。乃至常演说法。曾不因他事而有退诿。纵当行去走来。若坐若立。凡所有机。皆如是说。终不因动静而有疲厌。据此则一切众生。均蒙法雨。故云充足世间。如雨普润。贵贱者。有位无位。上下者。居尊居卑。此人天众也。持戒得乐。毁戒堕苦。此善恶众也。出家二众。能具威仪。在家二众。威仪不具。此四部众也。正见者。已归正法。邪见者。尚崇异学。此内外众也。利根者。能修大乘。钝根者。惟滞小道。此大小众也。然此中众具六对。机分十二。长行总以利钝收之。故曰如来于时。观是众生诸根利钝。以前六对中。皆上利而下钝也。等雨法雨者。一音顿演。高低普应。而无懈倦者。为度众生。始终忘疲。长行云。随其所堪。而为说法是也。颂同时顿演竟。

　　△二颂随机受益二。一颂未受令受。二颂受已令增。初(约义广颂)。

　　一切众生闻我法者(至)如彼草木所禀各异。

　　初总标受益。一切众生。总该贵贱上下等机。长行所谓种种无量是也。闻我法者。法乃对机之法。闻必生欣。长行所谓皆令欢喜是也。随力所受者。随其智力。所受不同。住于诸地者。住于种种差别之地。长行所谓快得善利是也。或处下。次第别合。人人民。天天众。转轮句为人王。释梵句为天王。此众虽能暂离恶道。尚有分段之苦。如小草但治时疾。不。治重病。故曰是小药草。此以人天合小草也。知无下。小教二乘。声闻以生空智。悟生空理。故云知无漏法。依无漏法。证无漏果。故云能得涅槃。起通及明者。皆声闻果上之用。注见譬喻品法合文中。辟支乐独善寂。曰故独处山林。求自然慧。故曰常行禅定。深知诸法因缘。故曰得缘觉证。若顺义回文。当云得证缘觉。盖倒语耳。此二虽能尽断见思。尚余变易。如中草能治重病。不济久㽸。故曰是中药草。此以小教二乘合中草也。求世三句。始教菩萨。拣非二乘得少为足。故曰求世尊处。我当作佛者。始发大乘之愿。行精进定者。始立大乘之行。大乘之行。贵在不退。故以精进禅定言之。此众虽能对治偏枯。尚余随分法爱。如上草能治久㽸。未尽病源。故曰是上药草。此以始教菩萨合上草也。又诸下。终顿菩萨。终教深明实理。不为余乘所惑。故云专心佛道。此自利也。了知定性声闻。无性阐提。悉当成佛。故能常行慈悲。此利他也。顿教一念不生。真性独露。故云自知作佛。不依地位渐次而说。故云决定无疑。此二虽有利他之义。但有遮有照。犹有分限。如小树荫覆微狭。故云是名小树。此以终顿菩萨合小树也。安住下。圆教菩萨。圆融无碍。妙用难思。身刹尘毛。互相摄入。既不假乎造作。亦无烦于运用。任运而现。故云安住神通。凡有所说。悉到智地。见闻为种。八难超十地之阶。解行在躬。一生圆旷劫之果。有惑便摧。无生不度。故云转不退轮。度无量亿。百千众生。此众乃遮照互融。应现无迹。如大树荫覆广博。故云是名大树。此以圆教菩萨合大树也。佛平下。结显不同。如来以等心而说诸法。诸法皆等。故云如一味雨。众生随异性而受一法。一法亦异。故云如彼草木。所禀各异。禀犹受也。颂未受令受竟。

　　△二颂受已令增。

　　佛以此喻方便开示(至)是名大树而得增长。

　　初遮过劝进(补颂)。因上言随众生性。所受不同。恐有执异迷同者。遂起抱迷绝分之忧。又因上言佛平等说。如一味雨。恐有执同迷异者。遂起得少为足之见。故以初六句遮之。意谓。佛以此喻。方便开示汝等。令知如来种种言词。本惟演说一法。实无差别。此遮执异迷同之过。并令知汝等自所住地。于佛智佛慧之中。如海一滴。实未究竟。此遮执同迷异之过。二过既遮。则抱迷绝分者。固应黾勉。而得少为足者。亦宜进求。故以次四句劝之。意谓。汝等于佛智慧。虽如海之一滴。而我雨法雨。原为充满世间。且不可因一滴之贬。自拟焦芽败种。又如来种种言词。虽演说一法。而一味之法。也须随力修行。更不可因一法之褒。自若河伯井蛙可也。如彼下。正合前喻(约义广颂)。复有三义。初重提前喻。可知。诸佛下。以法总合。令诸世间者。世间指众生世间。合药草诸树。普得具足者。具足谓究竟圆满。合渐增茂好。末二句。乃释成普得具足之义。长行所谓现世安隐。后生善处。乃至任力所能。渐得入道是也。声闻下。举三例二(准前未受令受颂中。三草二木。次第别合。此中独合中草。及小树大树者。意谓长则俱长。可比例而知也)。复有三义。一合药草增长。已秉谛缘之法。故称声闻缘觉。常怀趣寂之志。故曰处于山林。现在所作已办。故曰住最后身。此自分也。闻法者。进闻始教六度。得果者。回心转作大乘。此胜进也。据此则人天亦可转为小圣。而始教亦可转为终顿。如中草既可转上。而小草即可转中。上草亦可成树。故曰是名药草。各得增长。言各得者。意通小草上草。盖举一例二。而总与结合也。若诸下。合小树增长。终教专心佛道。常行慈悲。顿教自知作佛。决定无疑。故云智慧坚固。此自分也。转而为圆。深知三界如幻。运大神通。转不退轮。故云了达三界。借此利物。实为庄严佛果。故云求最上乘。此胜进也。以喻言之。如小树转成大树。故曰是名小树。而得增长。复有下。合大树增长。圆教菩萨。以如幻三昧。起游戏神通。故云复有住禅。得神通力。此自分也。转为等觉。闻说金刚道后。能空异熟。故曰闻诸法空。闻法空故。自知成佛不久。故曰心大欢喜。心欢喜故。光照十方令知。故云放无数光。蒙斯光者。皆发菩提之心。故曰度诸众生。此胜进也。以喻言之。如大树转至凌云。故曰是名大树。而得增长。准前云佛出于世。如大云起。今以等觉齐佛。喻为凌云之树者。首尾相应。理极成焉。颂随机受益竟。

　　△三颂教同机别(约义略颂)。

　　如是迦叶佛所说法(至)润于人华各得成实。

　　如是迦叶者。谓如我所说如是。迦叶应知。乃承上结告语也。佛所说法。本惟一乘。故曰譬如大云。以一味雨。法被五乘人等。随分受益。如雨润草木。立见华开。故曰润于人华。渐渐增长。转转成熟。如草木已开华者。更结果子。故曰各得成实。准长行云。如来说法。一相一味。此云佛所说法。譬如大云。以一味雨。长行云。其有众生。闻如来法。所得功德不自觉知。此云润于人华。各得成实。文别而义同也余略不颂。颂正与开启竟。

　　△二颂结叹慰谕(义颂分二)。一颂承前释疑。二颂正以结叹。初(疑云。佛所说法。既如一味之雨。何故有因缘譬喻。种种异说。不如今日显说一乘耶。故此释云)。

　　迦叶当知以诸因缘(至)是我方便诸佛亦然。

　　如来意谓。因缘譬喻。总为开示佛道。虽异说而何妨一味。所以不如今日。即为显说者。是我以方便力。将护机宜。不惟我今如是。一切诸佛亦然也。然此中叙疑释疑。与长行不甚相类者。各随上文义便故耳。

　　△二颂正以结叹。

　　今为汝等说最实事(至)渐渐修学悉当成佛。

　　如来意谓。汝等已于诸佛随宜说法。能解能知。今当为汝诸声闻等。说最实事。何谓最实事也。一者当知诸声闻众。皆非灭度。以随宜所说。是权非实故。二者当知汝等所行。是菩萨道。以随宜所说。即权是实故。既是菩萨。所以不得成佛者。惟不肯修学以自弃耳。若从此渐渐修学。悉当成佛。可不勉哉。如来印启竟。

　　△三通授果记(品题云)。

　　妙法莲华经授记品第六

　　此品从始至终。皆言授记之事。故以授记名品。科注云。梵语和伽罗。此云授记。正量论云。授记者。即谶语。大成释云。谶者验也。谓今生授记。取验于当来也。愚谓授字从教。记字从机。谓佛以劫国庄严之事。一一授与。令诸子铭记于心。当来取证。常途所谓圣言说与曰授。果与因契名记是也。此品别义有五。一为显理虽顿悟。事必渐修。如授四子记。俱有经劫行因之语。二为示渐渐修学。悉当成佛。如授四子记。俱有当成果德之号。三为明果德殊胜。令生欣取。如授四子记。备显劫国庄严之胜。四为明信解由心。修证须记。如三子请记。自谓如遇王膳。必得王教乃食。五为彰因深缘胜。引接下根。如品末偈云。我诸弟子。威德具足。其数五百。皆当授记。乃至我及汝等。宿世因缘。吾今当说。汝等善听。具此五义。故说授记品也。若论授记。亦是随缘假立。实际理中。都无是事。故净名云。如无生灭。则知无记。思益云。愿不闻记名。大品云。授记是戏论法。今特言授记者。乃以心印心。无授无记。强以授记名也。

　　△(经文分二)一授迦叶记。二授三子记。初二。一长行。二偈颂。初三。一行因得果。二佛法寿量。三依正庄严。初。

　　尔时世尊说是偈已(至)国名光德劫名大庄严。

　　初经劫行因。夫承当个事。固在当人自肯。交付家业。要须大家证知。故必告诸大众。唱如是言。奉觐诸佛等。自利行也。广宣诸佛句。利他行也。然迦叶以如是之人。具如彼之解。尚须经劫行因如此。事修宁可遽废乎哉。于最下。当得证果。二利具足。一生事办。故曰于最后身。得成为佛。别号光明者。因中然灯续明。以紫光金。涂佛形像自尔以来。身常圆满紫金光聚。现为罗汉。名曰饮光。当来果号。亦与因地不相违也。又如来智破愚迷。如日光破暗。故以光明称之。国属地理。以斯地多出智人。故名光德。劫属天时。以斯时依正殊胜。故名大严。此等亦由未成佛时。因心愿行所感。

　　△二佛法寿量。

　　佛寿十二小劫(至)像法亦住二十小劫。

　　大成云。净法界身。本无出没。佛寿十二劫者。随大悲愿力而示现耳。正像之法。二十劫而灭者。随众生机感而隆替耳。法性佛身。固无加损于其间也。

　　△三依正庄严。

　　国界严饰无诸秽恶(至)虽有魔及魔民皆护佛法。

　　初依报庄严。因修净行。以严果德。故感国界严饰。无诸秽恶。瓦砾二句。正秽恶之相也。因起等心。以度众生。故感其土平正。无有高下。坑坎堆阜。正高下之相也。琉璃四句。义见身子受记文中。散诸宝华。周遍清净者。亦因地广宣大法。以佛知佛见。散诸众生心地。令得清净之所感也。其国下。正报庄严。三乘具。则上善同会。生之者就正有方。无魔事。则离诸恼乱。生之者正道易行。魔护法。则摧邪有力。生之者恶见从化。此亦因地说法度生。辅佛扬化等之所感也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一颂行因得果。二颂依正庄严。三颂佛法寿量。初(义颂)。

　　告诸比丘我以佛眼(至)于最后身得成为佛。

　　初颂经劫行因。以佛眼见者。显所见不谬也。过无数劫者。显行因之久也。而于来世等。正明无数劫中。所作之事也。觐诸佛而兴供养。福足也。为佛慧而修梵行。慧足也。又梵行而言净修者。即是以清净心。说法度生。长行所谓广宣诸佛。无量大法是也。供养下。当得证果。供养四句。结上福足慧足之文。谓供佛已。其间兼修无上慧也。于最后身。得成为佛者。因圆而果自满故。

　　△二颂依正庄严(超颂兼补颂)。

　　其土清净琉璃为地(至)乃以天眼不能数知。

　　初颂依报庄严。其土清净句。即长行国界严饰。无诸秽恶义也。琉璃为地。真称远尘离垢。多诸宝树。可以徘徊潇洒。且行列道侧而纵横有法。金绳界道而往来不迷。故凡生斯土。见斯境者。无不欢喜感叹。因而遂发菩提心也。常出好香者。天香时时无间。散众名华者。天华处处常瓢。更兼种种奇妙。以为庄严。况夫其土平正。无有丘坑。是固由于过去因成。亦实随乎现前心致。所谓心净则佛土净。心平则世界平也。诸菩下。颂正报庄严。首二句。颂前其国菩萨。无量千亿。其心四句。长行所无。乃约义补颂。心调柔。则随机恒顺。神通大。则圆应无方。奉大乘。则永无退转。据此乃八地以上。拣非地前诸位可比。无漏者。子缚已断。拣非有学。后身者。果缚犹存。拣非趣寂。从此回小向大。堪绍法王之业。故称法王之子。据此乃大权示现。拣非实行声闻可比。亦不可计者。谓亦如菩萨。不可称计其名。天眼莫数者。谓小圣天眼。莫能数知其数。长行所谓诸声闻众。亦复无数是也。准长行更有无有魔事等文。今不具者。以彼菩萨德胜。声闻志优。魔事消歇。不言可知故。

　　△三颂佛法寿量(追颂兼补颂)。

　　其佛当寿十二小劫(至)光明世尊其事如是。

　　初追颂寿量。末二句。补颂总结。谓总结上文依正等事。令生欣乐也。授迦叶记竟。

　　△二授三子记二。一三子请记。二如来授与。初二。一经家叙仪。二说偈陈请。初。

　　尔时大目犍连须菩提(至)瞻仰尊颜目不暂舍。

　　四子同呈信解。如来独记迦叶。故目连等皆悉悚栗。悚栗者。惊惧不安之貌。合掌瞻仰者。请记之状。目不暂舍者。望记之殷。盖恐如来仍见废舍故也。

　　△二说偈陈请五。一标偈。二正请。三说喻。四法合。五结请。初。

　　即共同声而说偈言。

　　声未必同。约意同而共说。故云同也。

　　△二正请。

　　大雄猛世尊诸释之法王(至)除热得清凉。

　　径入火宅。力挽众生。故称雄猛世尊。原出释氏。现握法印。故称诸释法王。法说喻说。总由慈悲殷勤。故云哀愍我等。说权说实。无非教以成佛。故云赐佛音声。恐如来终不相信。终不与记。故云若知我心。见授记者。败种成佛。不啻酷旱遇雨。故如甘露洒心。除热清凉。

　　△三说喻。

　　如从饥国来忽遇大王膳(至)然后乃敢食。

　　向习小道。不得大乘法味。故喻以从饥国来。饥国。谓无食国也。今闻大法。许以声闻成佛。故喻以忽遇王膳。王膳。谓王赐膳也。不蒙称名授记。不敢承当。铭心自办。故喻云心犹疑惧。未敢便食。若蒙如来授记。方得自信。依因致果。故喻云若得王教。后乃敢食。

　　△四法合。

　　我等亦如是每惟小乘过(至)尔乃快安乐。

　　初四句。合前从饥国来。虽闻二句。合前忽遇王膳。心尚二句。合前心犹疑惧。未敢便食。若蒙二句。合前若得王教。后乃敢食。言快安乐者。乐非徒乐。乃欢喜自信。铭心自办义也。

　　△五结请。

　　大雄猛世尊常欲安世间愿赐我等记如饥须教食。

　　常欲安世。岂忍坐视悚栗。必求赐记。乃合安世之义。如饥时务须教食。方合赐膳义也。三子请记竟。

　　△二如来授与三。一授空生记。二授文饰记。三授目连记。初二。一长行。二偈颂。初四。一行因得果。二依正庄严。三佛法寿量。四神通说法。初。

　　尔时世尊知诸大弟子(至)劫名有宝国名宝生。

　　初经劫行因。诸大弟子。心念求记。故其容悚栗。其语恳切。世尊观其容。闻其语。故能知其念也。那由他。亦翻万亿。即十大数中垓数也。余同前。于最下。当得证果。因名空生。果号名相者。显真空不碍妙有之义。劫名有宝者。谓依诸名相。建立法宝。国名宝生者。谓依诸法宝。生诸智人。天时地理。皆因事而得名。

　　△二依正庄严。

　　其土平正玻璃为地(至)无数千万亿那由他。

　　初依报庄严。玻璃。此云水玉。与琉璃虽非一种。皆显清净无垢义也。便利。谓大小便利。余可知。其土下。正报庄严。首三句。显人民丰乐。声闻等。显三乘具足。

　　△三佛法寿量。

　　佛寿十二小劫(至)像法亦住二十小劫。

　　△四神通说法。

　　其佛常处虚空为众说法度脱无量菩萨及声闻众。

　　果号名相。处空说法者。显妙有不碍真空之义。度脱菩萨者。教以从空入假。及声闻众者。教以从假入空。其佛以神通处空。良有以也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分四)一颂行因得果。二颂依正庄严。三颂神通说法。四颂佛法寿量。初。

　　诸比丘众今告汝等(至)端正殊妙犹如宝山。

　　初当得证果(超颂)。略通号。及劫国名也。当供下。经劫行因(追颂)。随佛所行。颂长行常修梵行句也。最后下。足得果义(补颂)。佛身金色。且有光明。故以宝山喻之。

　　△二颂依正庄严。

　　其佛国土严净第一(至)住八解脱有大威德。

　　初依报庄严(略颂)。佛于下。正报庄严(广颂)。首二句。颂人民。略台阁也。菩萨利根。必是圆顿之机。拣非权渐。转不退轮。必是八地以上。拣非初心。如斯菩萨。足以移风易俗。佑民福国。故常以为庄严。此颂长行诸菩萨众。无数千万亿等。声闻不可称数者。长行云。无量无边。算数譬喻。所不能知是也。得三明。具六通者。显是无学深位。住解脱。有威德者。显是权现声闻。以彼不起灭定。现诸威仪。有折伏邪见之威。摄授众生之德故。

　　△三颂神通说法(约义超颂)。

　　其佛说法现于无量(至)皆共合掌听受佛语。

　　长行但云处空。今云无量神通等。不止处空。而处空亦寓中也。不可思议者。如小中现大。大中现小。一为无量。无量为一等。心思言议。所不及故。诸天人民。合掌听受者。受不徒受。盖依教修行。或住大乘。或住小乘。长行所谓度脱菩萨。及声闻众是也。

　　△四佛法寿量(追颂)。

　　其佛当寿十二小劫(至)像法亦住二十小劫。

　　授空生记竟。

　　△二授文饰记二。一长行。二偈颂。初三。一行因得果。二依正庄严。三佛法寿量。初二。一经劫行因。二当得证果。初。

　　尔时世尊复告诸比丘众(至)二万亿佛亦复如是。

　　供养兼奉事者。不惟四事毕备。兼复手足供给也。供佛之数。不及空生之多者。以能成始成终。致敬尽礼。虽少可以敌多故。恭敬尊重。灭后起塔者。正成始成终。致敬尽礼之义。高千由旬。表十方瞻仰。纵广五百。表五乘归依。瞻仰者。获七圣法财之益。故以七宝合成表之。归依者。获无量功德之严。故以众华璎珞表之。供养礼拜。能发戒定慧心。故以涂香末香烧香表之。如来折摄二门。虽至灭后。犹能荫覆众生翻转恶见。故以缯盖幢幡表之。复供二万亿佛。照前成始成终。致敬尽礼。故云亦复如是。

　　△二当得证果。

　　供养是诸佛已具菩萨道(至)天人师佛世尊。

　　首二句。结前起后。当得下。正明证果。因以善论。庄严圣教。名曰文饰。果以胜金。庄严法体。号曰金光。因果义理。亦相似也。阎浮提。树名也。果汁堕水点石成金。置常金中。常金失色。故古德约义翻为胜金。佛以此名者。表果德殊胜。超一切故。又精金百炼。表断德。光色不变。表智德。智断究竟。故号阎浮金光。无劫国之名者。疑有脱误。行因得果竟。

　　△二依庄严。

　　其土平正玻璃为地(至)无量万亿庄严其国。

　　初依报庄严。可知。无四下。正报庄严。得生彼国。俱属纯善之人。故云无四恶道。乃至多有天人。三乘住世。足为国家观光。故云诸声闻众。乃至庄严其国。

　　△三佛法寿量。

　　佛寿十二小劫(至)像法亦住二十小劫。

　　长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂中。准长行有三。今缺佛法寿量。分二)一颂行因得果。二颂依正庄严。初(长行有二。今约义略颂。不曲分也)。

　　诸比丘众皆一心听(至)得佛智慧成等正觉。

　　初颂经劫行因。略去复供二万亿佛之文。其最下。颂当得证果。略去通号。别号留下追颂。

　　△二颂依正庄严(义颂兼追颂)。

　　国土清净度脱无量(至)无量无数庄严其国。

　　国土清净句。颂依报庄严。度脱下。颂正报庄严。所度众生。皆为十方供养。则无四恶道。多有天人可知。佛之下。追颂别号。上科不颂者。正觉必具故。留此追颂者。以光明无胜。亦是正报庄严故。一切有者。即三有九有。二十五有也。断有二义。菩萨即有而断。声闻离有而断。即有离有。总名为断。故云断一切有。授文饰记竟。

　　△三授目连记二。一长行。二偈颂。初二。一行因得果。二庄严寿量。初。

　　尔时世尊复告大众(至)劫名喜满国名意乐。

　　初经劫行因。行因之事。与文饰大同。然文饰议论无双。目连神通第一。尚须供如是之多佛。起如是之塔庙。经无量劫。乃得成佛。今之具缚凡夫。才得一知半解。一行未修。一佛未供。端居无事。便欲续佛慧命。不亦难乎。当得下。当得证果。多摩罗䟦。此云性无垢。谓体性绝染。旃檀之最胜者也。佛以此名者。谓道德香风。熏一切故。又因地神通度生。应现无方。如旃檀然于一铢。氤氲遍布故。劫国名号。依大成释云。此佛以神通摄世。教化众生。心悦诚服。故劫名喜满。国名意乐。

　　△二庄严寿量。

　　其土平王玻璃为地(至)像法亦住四十小劫。

　　初依报庄严。准前三授记文中。或云宝华。或云妙华。今云真珠华者。或以真珠贯穿作华。亦宝亦妙故也。多诸下。正报庄严。佛寿句。如来寿量。正法下。正像寿量。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一正颂长行。二许示因缘。初二。一颂行因得果。二颂庄严寿量。初(约义略颂)。

　　我此弟子大目犍连(至)号多摩罗旃檀之香。

　　初颂经劫行因。金刹者。以真金为刹杆。长表者。高竖于外。以示佛德巍峨故也。渐渐下。颂当得证果。

　　△二颂庄严寿量。

　　其佛寿命二十四劫(至)四十小劫像法亦尔。

　　初如来寿量(超颂)。依报庄严。略而不颂。常为下。正报庄严(追颂)。声闻有大威德者。显是权现。菩萨皆不退转者。显是深位。佛灭下。正像寿量。正颂长行竟。

　　△二许示因缘。

　　我诸弟子威德具足(至)吾今当说汝等善听。

　　如来意谓。我诸弟子中。如菩萨威德具足。堪于授记者。不止汝等四人。更有其数五百。皆当授记。示以于未来世。咸得成佛。盖以我及汝等。宿世以来。久结师资之缘。但以时未至故。四十年中。未曾显说。吾今观汝时节已至。当为汝等指示演说。汝等亦宜诚心善听。则自信成佛无疑矣。喻说一周被中根已竟。

　　△三因缘一周被下根二。一佛说因缘。二下根获益。初(品题云)。

　　妙法莲华经化城喻品第七

　　无而忽有曰化。防非御敌曰城。喻小乘涅槃。非真假设。聊为防见御思故也。若论此品。本为下根宣示因缘。题中特标化城者。以化城一设。前接因缘不坠。后八宝所有渐。接物利生。化城诚不可少故。然如来于授记品后。复说此品者。别亦五义。一为显此法久远。非今始有故。文云。乃往过去。无量无边不可思议。阿僧祇劫等是也。二为显成佛非易。警䇿狂慧故。文云。其佛本坐道场。破魔军已。垂得菩提。乃至十劫佛法。犹不现前等是也。三为显多生受化。时众缘熟故。文云。是十六菩萨。一一所化六百万亿那由他恒河沙等众生。世世所生。与菩萨俱等是也。四为显远近得度。令众自信故。文云。尔时所化无量恒河沙等众生者。汝等比丘。及我灭后。未来声闻弟子是也。五为显不住化城。即到宝所故。文云。汝等所作未办。汝所住地。近于佛慧是也。要知此中因缘。虽为下根而说。而向后五百弟子。实非泛常之流。若我等于此。果能谛信无疑。铭心自办。虽在佛灭度后。何非智胜遗尘也哉。

　　△(经文分二)一总出其时。二历叙始终。初二。一长行。二偈颂。初三。一出时显远。二虚设数量。三结指防问。初。

　　佛告诸比丘乃往过去(至)灭度已来甚大久远。

　　佛告比丘者。欲明因缘。释上许示义也。乃往过去指最初结缘之时。无量无边等。极言其时之久也。佛名大通智胜者。通谓能达真实。约自觉言。智谓能破愚暗。约觉他言。通云大而智云胜者。谓一达一切达。一破一切破。约觉满言。又大通者。无法不通。智胜者。无智不具。正由无智不具。乃无法不通由无法不通。乃无智不具。境智相依为名也。国劫名号。依正量义云。以彼时六合雍熙。故国名好城。彼国人才茂异。故劫名大相。彼佛灭度。甚大久远者。如向下所明。特标此者。一则以显诸子因深。非遽然得记。一则以显此法久远。非今者始有。总为引接下根。发生真信耳。

　　△二虚设数量。

　　譬如三千大千世界(至)知其数不不也世尊。

　　三千世界。乃一佛化境。以斯地种为墨。则墨之多可知。千国土。乃千佛化境。过此乃下一点。则点之疏可知。以最疏之点。尽地种之墨。则所经之国。边际数量。固非算师等所知。故如来故意垂问。而会众直以不也答之。于中言地种者。大成云。地大种也。婆沙论问。云何名大种。答。大而是种。能减能增。能损能益。是为种义。又言假使者。设若义。言地种为墨。本无是人。乃假设是事。特以显墨之多耳。

　　△三结指防问。

　　诸比丘是人所经国土(至)观彼久远犹若今日。

　　初结指数量。是人即点国之人。所经国土。即点尘所历之处。点尘所历之处。已非算数所及。况点与不点。尽抹为尘。以一尘计一劫数。则劫数久远可知。而彼佛灭度。乃复过是数。是则久之又久。远之又远。所谓甚大久远者。以此。我以下。预防疑问(问云。如上所说。彼佛灭度。甚大久远如是。事属杳冥。恐非心量所及。未审如来。何所据而言也。故此防云)。我以如来。知见力故。非诸远近所能限量。观彼久远。犹若今日。何足异。又何足怪也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一颂出时显远。二颂虚设数量。三颂结指防问。初(略颂)。

　　我念过去世无量无边劫有佛两足尊名大通智胜。

　　时略不可思议等。佛略通号劫国等。准长行会义可知。

　　△二颂虚设数量(略颂)。

　　如人以力磨三千大千土(至)尽此诸尘墨。

　　略问答之语。余并准知。

　　△三颂结指防问。

　　如是诸国土点与不点等(至)通达无量劫。

　　初颂结指数量(应颂)。准长行可知。如来下。颂预防疑问(问意仍准长行)。如来之智。不为境界所局。不为时分所限。故称无碍。此能知也。所知中。长出声闻者。为后六百万亿那由他恒河沙等众生伏案。长出菩萨者。为后十六王子伏案。如见句。见字读作县。长行所谓犹若今日是也。呼诸比丘。教以当知者。为示佛智能知义故。佛智言净者。体离烦恼故。又言微妙者。用超思议故。正以体离烦恼。故称无漏。用绝思议。故称无碍。由无漏无碍。故能通达无量劫也。总出其时竟。

　　△二历叙始终二。一长行。二偈颂。初二。一正叙因缘。二再明化仪。初三。一结缘之由。二结缘之事。三远近得度。初二。一智佛开权。二智佛显实。初四。一智佛成道。二请转法轮。三受请施权。四闻法保证。初三。一垂成十劫。二诸天兴供。三时至道成。初。

　　佛告诸比丘大通智胜佛(至)而诸佛法犹不在前。

　　初标佛寿者。事所依故。本指未成佛时。未成佛时。而云坐道场者。应指等觉最后时也。最后时中。内净八识。外摧四魔。故云破魔军已。魔军既破。佛道将成。故云垂得菩提。垂犹将也。谓将得而未得也。既将得未得。于佛法尚如罗縠。故云不现在前。一劫至十劫者。即最后所历之时。准长途。最后所历之时。方一刹那。今经十劫者。以佛寿既长。一切皆长故。又为显佛道非易。警䇿狂慧故。结跏趺坐。身心不动者。即安住金刚定也。习气不尽。妙证未圆。故云而诸佛法。犹不在前。

　　△二诸天兴供。

　　尔时忉利诸天先为彼佛(至)至于灭度亦复如是。

　　初忉利敷座。知佛将于菩提树下成道。故先为敷座。座以师子名者。表无畏故。高一由旬者。显座之量。佛于此坐者。明敷座意。当得菩提等。出坐之时。适犹始也。言上来忉利诸天。敷由旬之高座者。岂徒然哉。盖为佛于此坐故。佛于此坐。非在十劫之中。乃过十小劫。当得菩提时。始坐此座耳。时诸下。梵天雨华。知佛将于菩提座上成佛。故雨众天华。华而言众者。品类不一故。面百由旬者。谓菩提座侧。四面各有一百由旬也。吹去萎华。更雨新者。表增进不住之义。满十小劫者。雨华之时。供养于佛者。雨华之意。言上来诸梵天王。满十劫而雨华不绝者。岂无为哉。盖为供养于佛故。供养于佛。兼重其处。故虽成道之后。乃至灭度。常雨此华。以严其地也。四王下。四王击鼓。为供养佛。常击天鼓者。表佛道将成。一音将震之义。其余下。余天作乐。余天者。除释梵四王之外。更有夜摩兜率等也。作天技乐者。表群聩待震。诸教当阐之义。

　　△三时至道成。

　　诸比丘大通智胜佛(至)成阿耨多罗三藐三菩提。

　　过十小劫。金刚定满时也。习气已尽。妙证始圆。故云诸佛之法。乃现在前。于一切法。成等正觉。故名阿耨等也。智佛成道竟。

　　△二请转法轮二。一王子请法。二梵王请法。初三。一眷属备至。二说偈赞佛。三王子陈请。初。

　　其佛未出家时有十六子(至)供养恭敬尊重赞叹。

　　释迦一子。灯明八子。智佛十六子者。有子事同。随缘各异也。父名智胜。子名智积者。积而可至于胜。子肖父也。不标余名者。以既标一名。便足取信故。各有种种珍异玩好之具者。极耳目之所欲。尽世间之所出。无物不备。有美皆收也。闻父成道。信出世之有益。舍珍而往。觉世乐之非真。轻荣重道。趣父近佛。序分所谓又见诸王。往诣佛所。问无上道。便舍乐土。宫殿臣妾等。即此类也。诸母者。十六王子。非一母生故。又一一王子。各有生母乳母等之不同故。涕泣者。恩爱骨肉。难割难舍。眷恋之情。痛崩于肺腑。惨然之迹。着散于诸窍也。随送者。爱其子。兼近其夫君而成道故。祖王臣民。围绕随至者。父不得而子。上行而下效也。咸欲二字。通约众意而言。言子母祖王。及诸臣民等。或舍珍而往。或涕泣而送。或围绕而至。虽亦各有所为。而归重在佛。故云咸欲亲近。供养恭敬等也。

　　△二说偈赞佛。

　　到已头面礼足绕佛毕已(至)归命无上尊。

　　初叙仪标偈。头面礼足者。表至敬也。准今佛成道八年。回国为父王说法。父王领合国臣民。远迎见佛。以佛威德。不觉礼拜。佛意不受父礼。隐身不现。礼已。然后现身。据此。则智佛亦应不受父礼。非此所急。故不叙也。绕佛者。右转旋绕。表生生世世。从佛游行之意。毕已者。或三匝七匝。至无数匝。旋绕已竟也。一心者。端秉其意。合掌者。严肃其躬。瞻仰者。观想其德。偈颂者。发言称叹。应上供养恭敬尊重赞叹义也。大威下。正以称赞。威显折伏之严。德彰摄授之慈。二俱莫及。故称为大。具此二大。为物所依。故称世尊。为度众生。故于无量亿岁。修菩萨行也。菩萨行满。则菩提果圆。故云尔乃得成佛。尔犹今也。诸愿已具足者。佛道既成。一切大愿皆圆满故。善哉者。赞美词。既赞善哉。又称吉无上者。以如来行满果圆。诸愿具足。为最吉祥人也。世尊句。复以最后金刚道中。妄尽真极。而赞其为希有之甚。一坐十小劫者。经时希有。身体及手足等。住定希有。身体者。总指全身。手足者。别指四体。定力摄持。故静然不动。此外寂也。其心。指金刚定心。憺怕者。恬静义。大成云。其犹月爽秋天。寒光无际。是也。未曾有散乱者。正恁么时。欲罢不能。何散乱之有。此内静也。究竟永寂灭者。断妄希有。无妄不尽。故曰究竟。如木成灰。无重木理。云永寂灭。安住无漏法者。证真希有。无真不证。故曰安住。如金出矿。无再矿事。云无漏法。今者下。庆幸欢喜。今者见世尊。安隐成佛道者。谓亲睹如来。于生死不安法中。得涅槃安隐之法。于无明不觉道中。成菩萨正觉之道故。我等得善利者。佛出世难。如优昙华。今既得见。即是得大善利。苟非宿有深因。必当现植大种。有此奇缘。宁不口称庆幸。而心生大喜哉。众生常苦恼等。乃详明庆喜所以。盖以佛未出时。一切众生。常为众苦之所逼恼。今佛出世。当令离苦。故庆喜也。又以烦恼所障。如盲如瞑。加夫佛未出世。无真导师。今遇导师。当断集谛。故庆喜也。又以众生。不识正助道品。能尽诸苦。常事盲修。今识苦尽之道。故庆喜也。又以众生。不知二种涅槃。能得解脱可以趣求。今知解脱之法。故庆喜也。又以佛未出时。众生如沉长夜。广造黑业。增长恶趣。以致天众减损。今佛出世。如长夜得灯。故庆喜也。又以众生。以苦舍苦。从冥入冥。常为邪见所障。于诸佛名。永不得闻。况复能见。今得见佛闻法。顿出冥途。故庆喜也。且也。今佛所得。乃最上涅槃安隐之法。最上菩提无漏之道。而我及天人。已得亲见。故为得最大利。此庆喜之所由生也。是故咸稽首。归命无上尊者。稽首。谓以首至地。稽留不起。归命。谓以命归佛。驱遣不去。此亦因见佛德殊胜。庆跃难鸣。惟有稽首归命而已。

　　△三王子陈请二。一略陈请词。二广说偈颂。初。

　　尔时十六王子偈赞佛已(至)怜愍饶益诸天人民。

　　初结前起后。咸作下。正陈请词。诸天人民。不知离苦。而如来说法。教以离苦。则是多所安隐。诸天人民。不知断集。而如来说法。导以断集。则是多所怜愍。诸天人民。不知修道证灭。如来说法。教以修道证灭。则是多所饶益。夫如是。何靳固而不说哉。

　　△二广说偈颂。

　　重说偈言世雄无等伦(至)当转无上轮。

　　初如证求示。大成云。秀拔六合之表。故称世雄。无等伦者。四天无以齐其福。十圣无以及其智故。百福自庄严者。因修百福。果感相严。福固自修。严亦自具也。得无上智慧者。自觉圣智究竟。愿为世间说者。请演斯智以觉他故。度我及众者。兼为自他请也。自他根器。差别不同。愿佛随顺。故云分别显示。时至机熟。还期为说一乘。故云令得是智。如是则无机不被。有缘皆入。故云我等得佛。众生亦然。世尊下。如知请转。知所念者。或念在小乘。或念在大乘。如来皆能知之。亦知行道者。或行谛缘道。或行六度道。如来亦能知之。又知智力者。或具人空智力。或具法空智力。如来又能知之。此知三乘机也。欲乐者。或乐生天上。或乐在人间。修福者。或曾修天福。或曾修人福。宿业者。或宿行戒善业。或宿行禅定业。此知人天机也。既知三乘。又知人天。一一无谬。名悉知已。如所知机。渐次诱引。自无躐等之弊。及中止之𠎝。故云当转无上轮也。王子请法竟。

　　△二梵王请法二。一智佛现瑞。二诸天来请。初。

　　佛告诸比丘大通智胜佛(至)遍满世界胜诸天光。

　　初下及幽冥。诸佛世界。皆众生共相无明所感。如来成道。能破自他无明。故以六种震动表之。其国中间。幽冥之处。即铁围山内。无间狱中也。然虽此处。亦在自己光明藏中。但以众生业力障故。日月威光所不能照。同处其中。亦各不能相见。今蒙如来智光。破诸业力。显出大光明藏。故云而皆大明。各得相见。是言者。惊怪之语。言一向各不相见。乍然一见。故怪其云何忽生。

　　又其下。上至梵宫。六种震动者。虽胜人间。亦世界摄。故与世而俱动也。大光普照。遍满世界者。佛光无碍。即覆盆之下。亦无不至故。天光碍而非通。不及佛光。故云胜也。

　　△二诸天来请五。一东方来请。二东南来请。三南方来请。四例明六方。五上方来请。初五。一蒙光共议。二备供推寻。三见佛兴供。四正请转法。五默然受请。初二。一蒙光作念。二共议何缘。初。

　　尔时东方五百万亿(至)以何因缘而现此相。

　　佛光胜于天光。故云倍于常明。昔所未有。有必有因。故自念以何因缘。而现此相。

　　△二共议何缘。

　　是时诸梵天王即各相诣(至)遍照于十方。

　　即各相诣者。谓彼此相往一处。共议此事者。谓议论放光因缘。名救一切者。从利他为名。显是深位上士。示居天位也。昔所未有。勿得视为泛常。故诫以宜各共求。大德天。指补处之尊。二为字。乃持疑之语。言或是大德天生。或是佛出世间。总言必有异人。乃有此大光明。遍照于十方也。蒙光共议竟。

　　△二备供推寻。

　　尔时五百万亿国土(至)共诣西方推寻是相。

　　天福殊胜。宫殿随身。故云与俱。衣裓盛华者。知有异人。预备供养也。东方天王。见光自西而来。故诣西推寻。

　　△三见佛兴供。

　　见大通智胜如来(至)今以奉世尊惟愿哀纳受。

　　初见佛及众。即时下。各兴供养。而散佛上者。散华成盖。以覆佛上也。极状其多而且高。故以须弥喻之。并供养树者。树乃佛之所依。因人重树。如诗云。蔽芾甘棠。勿剪勿伐之意。标树量者。对上华如须弥。为显广狭无碍义故。有漏不及无漏。舍轻求重。故以宫殿奉佛。而作下。愿佛纳受。自惟久沉有漏。故求佛哀愍。欲希无漏。故求佛饶益。愿垂纳处者。以如来纳而处之。即是哀愍饶益故也。佛出世难。如优昙华。故赞以希有难遇。力无畏等。无一不备。故赞以具无量德。能救护者。救令离苦。护令得乐。总赞如来大悲大慈德也。具大慈悲。能救能护。故称天人大师。哀愍世间。正大悲能救之义。普蒙饶益。正大慈能护之义。自述其从来者远。故云五百万亿。自述其为供之诚。故云舍深禅乐。先世福业殊胜。故感宫殿严饰。用以奉佛。愿佛纳受者。欲舍有漏之果。转作无为之因也。

　　△四正请转法。

　　尔时诸梵天王偈赞佛已(至)度苦恼众生。

　　众生涅槃道。久矣塞绝。愿佛度脱。故求开此道也。两足自利。说法化他。大慈与乐。大悲㧞苦。偏度苦恼众生者。余非不度。急先务耳。

　　△五默然受请。

　　尔时大通智胜如来默然许之。

　　默然许之。如今佛三七日后。寻念方便之仪。东方来请竟。

　　△二东南来请五。一蒙光共议。二备供推寻。三见佛兴供。四正请转法。五默然受请。初。

　　又诸比丘东南方五百万亿(至)度脱苦众生。

　　初蒙光作念。有非常之瑞。必有非常之事。故皆欢喜踊跃。而生希有之心。即各下。共议何缘。天王名大悲者。义取能拔众苦。亦寄位菩萨也。至诚之道。可以前知。故诫以当共一心。过千二句。拟知不在此方。多是二句。大约不是天生。是天王未至好城。早知有佛出世矣。

　　△二备供推寻。

　　尔时五百万亿诸梵天王(至)共诣西方推寻是相。

　　△三见佛兴供。

　　见大通智胜如来(至)我等宿福庆今得值世尊。

　　初见佛及众。时诸下。各兴供养。而作下。愿垂纳受。如来道超十地。德迈四天。故称圣主天王。迦陵频伽。此云妙声鸟。大论云。在壳发声。已胜余鸟。正法念云。如是美音。若天若人。无能及者。今喻佛音。故云尔也。普度一切。故云哀愍众生。又圣主天王。必具相好庄严。赞佛身业。迦陵句。赞佛口业。哀愍句。赞佛意业。以如来三业殊胜。见闻成益。故敬礼也。世尊甚希有。久远乃一现者。于诸如来。生难遭想意。一百八十劫。空过无有佛者。自据所见而言。其实如来常住于世。岂有空哉。无佛出世。众生惟知作恶。不知修善。故感恶道充满。天众减少。有佛说法。能令远离邪途。识取正路。故云今佛出世。为众作眼。归趣者。可归可趣。救护者。能救能护。灭恶生善。故为众生之父。拔苦与乐。故称哀愍饶益。非有前缘。难可值遇。故云我等宿福庆。今得值世尊也。

　　△四正请转法。

　　尔时诸梵天王偈赞佛已(至)忍善者增益。

　　众生未得离苦。愿佛救拔。故曰哀愍一切。转法轮者。摧十恶。及二障。度众生者。化人天。及三乘也。或说人天。或说三乘。皆为显示法相。或出分段。或脱变易。皆为度诸苦恼。或果感人天。或道得三乘。皆为得大欢喜。得道者。别明三乘获益。生天者。别明天乘获益。忍善者。别明人乘获益。忍信也。谓信及作善。则不失人乘也。

　　△五默然受请。

　　尔时大通智胜如来默然许之。

　　东南来请竟。

　　△三南方来请五。一蒙光共议。二备供推寻。三见佛兴供。四正请转法。五默然受请。初。

　　又诸比丘南方五百万亿国土(至)为佛出世间。

　　初蒙光作念。即各下。共议何缘。王名妙法。乃深证实相。现天王身。说法度生者也。甚威曜。即倍于常明之义。过百千劫。未见是相者。足证此方。无佛出世久矣。

　　△二备供推寻。

　　尔时五百万亿诸梵天王(至)共诣北方推寻是相。

　　△三见佛兴供。

　　见大通智胜如来处于道场(至)惟愿垂纳受。

　　初见佛及众。时诸下。各兴供养。而作下。愿垂纳受。偈中首句。总叹智断究竟。为世所尊。故难见也。旷劫修因。既能自破烦恼。成道说法。又能破他烦恼。故称破烦恼者。前云百八十劫。又云过百千劫。今云百三十劫者。以佛身随机隐显。诸方所见不同也。乃得一见者。应上难见之语。此约断德以叹希有之义。佛未出时。无法乳以资慧命。故云饥渴众生。佛既出世。布慈云而润含识。故云法雨充满。百三十劫无佛。故云昔所未睹。佛是一切智人。故称无量智慧。优昙华。喻佛出之难。今乃值。庆自遇之异。此约智德以叹希有之义。宫殿蒙光严饰。胜于寻常。不敢自居。故求慈愍纳受。

　　△四正请转法。

　　尔时诸梵天王偈赞佛已(至)当演深远音。

　　一切世间。义摄三途。诸天魔梵。义摄三天。沙门。义摄三乘。婆罗门。义摄人道。皆获安隐者。随分受益。渐证常乐。而得度脱者。暂离违缘。永脱众苦。轮取运载义。谓运载众生。从凡至圣。从权入实故。鼓取䇿励义。谓䇿励行人。战退诸魔。获髻中珠故。螺取号令义。谓号令群机。反邪归正。回小向大故。雨取润泽义。谓润泽善根。随分增长。渐得入道故。法轮云无上。法鼓等云大者。俱约究竟言也。末二句。乃结请之词。大成云。圣人谈吐。贵在投机。言近指远。淡中有味。故云深远。

　　△五默然受请。

　　尔时大通智胜如来默然许之。

　　南方来请竟。

　　△四例明六方。

　　西南方乃至下方亦复如是。

　　西南至下。中摄正西。西北。正北。东北。共六方也。亦复如是者。为避繁文。令例上而知故。

　　△五上方来请四。一蒙光共议。二备供推寻。三见佛兴供。四正请转法。初。

　　尔时上方五百万亿国土(至)为佛出世间。

　　初蒙光作念。即各下。共议何缘。尸弃。此云顶髻。证最上乘。示居天位者也。光称威德者。倍寻常故。昔所句。言不惟未见。兼亦未曾闻也。

　　△二备供推寻。

　　尔时五百万亿诸梵天王(至)共诣下方推寻是相。

　　△三见佛兴供。

　　见大通智胜如来(至)我等与众生皆共成佛道。

　　初见佛及众。时诸下。各兴供养。而作下。愿垂纳受。复有五义。初正求纳处。准今佛成道时。四王各奉一钵。愿佛纳受。如来以神力故。合为一钵。纳而受之。据此则诸梵宫殿。亦可合而为一。一时俱受。故皆以纳处为愿也。时诸下。赞佛慈悲。善哉见诸佛者。自叹其得见于佛。以难见能见。故为善也。诸助语词。佛以大悲之心。拯济有情。故云救世圣尊。三界称狱者。以果酬因。羁縻难出故。勉出众生者。劝以出世之道。令脱轮回之苦。此赞如来大悲救拔德也。佛具一切智慧。大慈利益人天。故以普智天人尊称之。群萌者。众生机性不同。如三草二木。萌芽各异也。甘露门者。门中施设甘露。开之则起死回生。喻教中诠显理性。演之则灭恶生善。灭恶生善。故能广度一切。此赞如来大慈利益德也。于昔下。庆己所遇。空过无佛之时。较前百八十劫。百三十劫等。更为悬远。故云无量劫也。有佛住世。如日光遍照。故佛未出。则十方闇瞑。由闇瞑故。众生惟知作恶。故恶道增长。准文饰受记文中。修罗亦属恶道。故亦盛也。不知作善。故天众渐转渐减。盖以天福受尽。死多堕于恶道故也。纵或生于人道。而时当无佛。故不得从佛闻法。不闻法故。无由改过自新。故曰常行不善。由此夭折天年。惑乱识性。故并色力智慧。二皆减少。罪业约过去而言。言现前色力智慧。既皆减少。则举动便觉不乐。施为常是致苦。加以过去罪业因缘。果报不爽。不惟不复得乐。并彼得乐之想亦无。故云失乐及乐想也。由失乐及想故。常为众苦逼迫。希望出离。以致误入邪见。坚执不舍。故云住也。不求断苦之法。故不识善仪。不求大势之佛。故不蒙佛化。由此轮转三途。永无出期。故云常堕恶道。此如来未出世时。而众生展转流浪。可悲可愍如此。佛能分析善恶。拣辨邪正。故曰为世间眼。从无量劫。以至于今。故云久远时出。出非无因。故云哀愍众生。现于世间。虽现世间。不为世缚。故云超出成觉。甚欣庆。叹未有者。翻上说有六义。一为佛出世而闇瞑息故。二为恶道减而善道增故。三为依法行而色智胜故。四为罪业灭而福乐生故。五为邪见隳而善仪着故。六为蒙佛化而恶道断故。此如来既出于世。而众生渐息苦轮。可欣可喜如此。我等下。申诚结愿。准前可知。末四句。回施有情。观此中普及一切。及皆共成道之语。恐未可以实行天人视之。

　　△四正请转法。

　　尔时五百万亿诸梵天王(至)无量劫习法。

　　安隐与乐。度脱拔苦。二皆随机施设。故云多所。多所者。言非一也。法称甘露者。以有灭恶生善义故又宗镜云。有甘露树。中秋露滴叶上。人取之为长生药。若入地中化成珠。如人闻法入心。化为菩提种子也。击喻说。鼓喻音。言如来说法音声。普遍一切。如击鼓以警众也。苦恼众生。涅槃非可遽施。故求开示道路欲因道而至灭故。随机敷演。咸通真实。故称大微妙音。无量劫习。指诸佛因所修法。所谓涅槃道路是也。准诸方此科之下。更有默然受请一科。今不具者。以向下有总受众请之文。避重叠故。然又当知十方梵王。虽按次第叙列。而彼时实无先后。盖智佛同时放光。十方同时推寻。即见佛兴供。请转法轮等。亦皆同时。但以言不顿彰。故次第而叙列之。若作表法者。十方梵王。表众生六根四体。六根四体。各具灵明觉知。即是佛光普照。但众生不知光之所自。则不得见佛。观文中以何因缘。而现此相等语。正学人用心吃紧处。而偈中此是何缘。宜各共求等语。正学人进步吃紧处。至于东向西寻。南向北寻等。正显此一段光明。活泼泼的。无有定处。东看则西。南观成北。于此识得落处。则智佛不离自心。而六根四体。俱解请转法轮。一念不动。即是默然受请。留心斯道者。其勿忽诸。请转法轮竟。

　　△三受请施权二。一总受众请。二为机施权。初。

　　尔时大通智胜如来(至)及十六王子请。

　　如来出世。本为度生。请转法轮。正契佛心。故佛受其请也。

　　△二为机施权二。一转四谛法轮。二转因缘法轮。初。

　　即时三转十二行法轮(至)是苦灭是苦灭道。

　　初标赞。即时者。即于受请之时。不待多日。如今佛思惟是事已。即趣波罗奈等相类。三转者。以四谛法。作三次转。如云。此是苦。逼迫性等。名示相转。此是苦。汝应知等。名劝修转。此是苦。我已知等。名作证转。十二行者。约一谛有三转。一转能成一行。四谛合论。故名十二行法。依斯行法。摧惑至真。故名为轮。若沙门等者。言此乃先佛仪轨。惟佛能知能转。若沙门者。不过依教传宣。而婆罗门。亦不过依教修习。至于诸天魔梵。及余世间外道等。尚不知依教修习。何况能转。故总以不能断之。谓是下。释转。谓指出四谛名目。以释所转法也。苦者。以生老病死为体。逼迫身心。故名为苦。集者。以见思烦恼为体。招感苦果。故名苦集。灭者。以偏空涅槃为体。能灭诸苦。故名苦灭。道者。以正助道品为体。能证离苦之灭。故名苦灭道。然此四谛。后三亦缘苦谛建立。故皆连苦为名。

　　△二转因缘法轮。

　　及广说十二因缘法(至)生灭则老死忧悲苦恼灭。

　　初顺观流转。广说者。因缘无别。即广前四谛法故。自无明至老死。共十二支。展转生起。互相由藉。故名十二因缘。无明即过去烦恼。由烦恼故。于事于理。无所明了。故名无明。由斯无明为缘。造作种种业行。故云无明缘行。此二支属过去因。集谛所摄。业牵识走。转入胎藏。故云行缘识。识执持故。七日一转。而成胎中五阴。故云识缘名色。名即受想行识四阴。以胎中尚无实用。但有其名也。色即色阴。从托胎后。至五七位。生诸根形。四支差别。故名为色。名色增长。至七七位。六根圆具。故云名色缘六入。以根有入尘义故。六入成就。月满出胎。触对前境。故云六入缘触。习触生觉。觉于违顺中庸等相。故云触缘受。受谓觉受。即领纳义也。此五支属现在果。苦谛所摄。由觉受故。于可欲境。心生贪染。故云受缘爱。爱心炽故。追逐不舍。故云爱缘取。因取起行。造种种业。为诸有因。故云取缘有。此三支。前二属惑。与过去无明同。后一属业。与过去行同。俱现在因。亦集谛摄。以因感果。当生三有。还受五阴之身。故云有缘生。五阴假和。不久变坏。故云生缘老死等。忧悲苦恼。亦老死中事。盖以老必忧苦。死必悲恼故也。此二支属未来果。亦苦谛摄。又此十二因缘。准华严及古德。更有多义。避烦不录。此如来广前苦集二谛。为流转门也。无明下。逆观还灭。逆观者。自老死至无明。逆次而观。如缘起经云。由谁有故。而有老死。如是老死。复由何缘。上二句为推因智。下二句为审因智。约三世推审。共成六智。既推审已。知老死因生而有。名住法智。然后又以七智观生支因。如是展转逆观。观至行支。因无明而有。共成七十七智惟无明无因。不须更观。只须发勇猛心。奋坚固力。断灭无明。则展转相因而灭。故云无明灭则行灭。乃至生灭则老死忧悲苦恼灭。然此中约逆观。能生推审住智。即是道谛。约还灭。能显无生之理。即是灭谛。盖如来广前道灭二谛。为还灭门也。受请施权竟。

　　△四闻法保证。

　　佛于天人大众之中(至)无量无边不可称数。

　　初最初保证(如今佛初度五人之类)。天人大众者。通叙在会之机。六百万亿等。别指保证之众。智佛缘胜。故最初得度。即有六百万亿那由他数也。一切法。指世间六尘。人惟贪染六尘。起于诸漏。以致心受系缚。不得解脱。今闻谛缘之法。知受是苦。故于一切不受。由不受故。是心不为诸漏所系。名得解脱。九次第定。渐转渐深。渐深渐妙。故云深妙禅定。三明六通八解。略见前文。广如正量论释。第二下。次后保证(如今佛续度千二之类)。二三四。皆指阿含。或阿含作四会说故。从是已后。指方等般若。以方等般若时中。或大小并谈。有受小乘益者。故致诸声闻众。有无量无边。不可称。不可数也。不言缘觉者。以缘觉与声闻证齐。即摄声闻中故。智佛开权竟。

　　△二智佛显实四。一王子启请。二从随出家。三时至显实。四闻法获益。初(前虽请转法轮。佛知时未至故。且说小乘。今小乘既已成就。故须重请。以开大乘之端也)。

　　尔时十六王子皆以童子(至)深心所念佛自证知。

　　初标机显本。天真未丧之年。离尘入道。故云童子出家。然出家事在最初。因前未叙。而今叙之。下从随出家仿此。沙弥。此云息慈。谓止息诸恶。常行慈善故。通论有三。一形同沙弥。谓虽蒙剃度。未沾戒品者。二法同沙弥。谓同学律仪。禀受戒法者。此复有三。一驱乌沙弥。谓七岁至十三岁。能为僧驱遣乌鸟。守护食厨等处故。二应法沙弥。谓十四至十九岁。能事师执役。修习禅诵。与出家法相应故。三名字沙弥。谓二十已上。未受具戒。犹存沙弥名字故。此三俱禀十戒。总号法同。三菩萨沙弥。谓未受近圆。先发大心者。今是菩萨沙弥。以向下有志愿知见义故。诸根二句。明现在机胜。已曾供养等。明过去本深。或亦法身大士。与智佛作应生眷属。借此成就众生。净佛国土者也。俱白下。请法陈情。是诸无量等。指前保证之众。然此众虽属声闻。皆具大乘机性。故称大德。皆已成就者。显小果已圆。小果已圆。无容更说小法。故云当为我等。说阿耨菩提。此请法也。既闻佛说。自不孤负佛意。故云皆共修学。皆共修学。非徒托之空言。故云我等志愿。念兹在兹。深心固结有素。故云佛自证知。证知者。证验于素。了知于今。此陈情也。王子启请竟。

　　△二从随出家。

　　尔时转轮圣王所将众中(至)亦求出家王即听许。

　　所将众。即前一百大臣。及余百千万亿人民等也。于中有八万亿人。见王子出家。顿发思齐之心。故亦求出家。统论出家。料拣有四。一谓身参法侣。心犹顾恋。名身出心不出。二谓妻子受用。不生耽染。名身不出心出。三谓身参法侣。心无顾恋。名身心俱出。四谓妻子受用。深生耽染。名身心俱不出。今属第三种也。王即听许者。虽为事子伴道。亦圣人乐人为善之意。然此众既随王子出家。法缘应在王子。或亦向下结缘之众。故特叙之。

　　△三时至显实。

　　尔时彼佛受沙弥请(至)皆共受持讽诵通利。

　　初时至机熟。既受请。复过二万劫者。中说方等般若。调机待时也。

　　乃于下。为众说经。所说之经。与今无异。故云是大乘等。

　　说是下。当机受持。受谓领受无违。持谓执持不失。讽诵通利者。通谓通达其义。利谓熟利其文。前云我等闻已。皆共修学是也。

　　△四闻法获益。

　　说是经时十六菩萨沙弥(至)千万亿种皆生疑惑。

　　十六菩萨。机本正等。故云皆悉信受。声闻众中。根器各异。故云亦有信解。然信解与信受不同。信受谓忍可其理。深受于心。信解谓忍可其言。微解其义。所谓信佛语故。随顺此经者。信解是也。其余众生者。或定性声闻。或住相凡夫。或上慢四众。种种差别。故云千万亿种。皆生疑惑者。以有定性等过所障故也(问。科云闻法获益。经云。皆生疑惑。岂非经科不相应耶。答。益有二种。一近益。信解信受者是。二远益。疑惑者是。言此众若不疑惑。王子何由覆讲结缘。今日何由闻法得度。据此则疑惑之众。亦皆远为佛因。得不谓之益乎)。结缘之由竟。

　　△二结缘之事三。一智佛入定。二王子覆讲。三出定赞劝。初。

　　佛说是经于八千劫(至)住于禅定八万四千劫。

　　初说经时节。八千劫者。亦是就机而言。其实尘说刹说。至今无休废也。说此下。说已入定。佛知疑惑之众。机在王子。故即入静室。佛无不定。权示忘言。故云住也。八万四千劫者。住定之久。留与王子作结缘时耳。

　　△二王子覆讲。

　　是时十六菩萨沙弥(至)阿耨多罗三藐三菩提心。

　　初覆讲结缘。寂然者。身心不动之义。然智佛入室。留与王子结缘。王子默会其意。故云知也。各升法座者。佛意不可有违。八万四千劫。为四部众者。时机不可有失。广说者。展演其文。分别者。讲解其义。据王子之意。无非欲破众疑。以结当来之缘也。

　　一一下。结缘之众。六百万亿等。即前疑惑之众。示教利喜者。示以成佛利益。教以欢喜信受。为中间受度之缘。作当来成佛之因也。

　　△三出定赞劝。

　　大通智胜佛过八万四千劫已(至)三菩提如来之慧。

　　初称叹希有。知彼结缘事毕。故从定起。欲坚听众之信。故须普告。机胜本深。自他两利。故云甚为希有。此总赞也。诸根通利句。别赞机胜。已曾供养等。别赞本深。受持佛智句。别赞自利。开示众生等。别赞利他。前云皆共受持。讽诵通利。又云示教利喜。令发菩提之心。即此中自利利他义也。

　　汝等下。劝众亲近。复有二义。初正劝。数数犹常常也。常常亲近者。表为法之勤。而复供养者。表为法之至故。

　　所以下。征释。佛恐权教三乘人等。以王子覆讲。非是佛说。未必有益。故以能信不毁。当得菩提等释之。结缘之事竟。

　　△三远近得度四。一中间不尽。二至今得度。三今犹未尽。四未来得度。初。

　　佛告诸比丘是十六菩萨(至)诸佛世尊于今不尽。

　　十六菩萨。不忘智胜之道。故常说是经。所化众生。常忆大通之嘱。故世世与俱。又世世与俱者。大成云。无缘必不相聚。有缘必不相离也。从其闻法。悉皆信解者。因愈深故。以此因缘。得值诸佛者。缘愈胜故。四万亿佛。经既未出何佛。存疑可也。于今不尽者。言昔日结缘之机。中间与俱值佛应熟者熟。应脱者脱。至今熟脱犹未尽故。

　　△二至今得度二。一王子成佛。二还度彼众。初。

　　诸比丘我今语汝(至)成阿耨多罗三藐三菩提。

　　初总标成佛说法。王子行满。故皆成菩提果。说法度生。化众缘深。故有菩萨声闻。以为眷属。其二下。别列方位名号。于中方位有八。名号十六。古德取卦义释之。有顺此方机宜。今虽稍变其文。仍用彼义。亦为接引偏好。令纳佛种也。东方者。属震位。为动义。阿閦。此云无动。表即动而证不动之理故。证不动理。圆应群机。众生心悦诚服。故国以欢喜称之。须弥顶者。言此佛证不动理。高出物表。如须弥巍巍不动。顶落群峰也。东南者。属巽位。为柔顺。人惟自处柔顺。乃能折伏一切。故二佛皆以师子为名。一表说法无畏。一表现相无畏。故以音相别之。南方者。属离位。为虚明。佛证虚明之理。遍应群机。而体无住着。故名虚空住。言虚空住者。乃无住之住也。常灭者。谓自证之理。至虚至明。能容一切而不住。能照一切而不见故。西南者。属坤位。为资生。人惟处于至下。物资以生。乃能处于至上。物资以覆。故佛以帝梵为名。帝谓帝释。梵谓梵王。借其相以喻佛。取在上覆护义也。西方者。属兑位。为毁折。佛证真常之理。当毁折而不变。故名阿弥陀。阿弥陀。此云无量寿也。度苦恼者。体经毁折不变。用能应物随缘。佛证此理。自他苦恼俱度故。西北者。属乾位。为刚健。佛以刚健不息。曲成万物。德杳普熏。神通遍至。故以多摩罗䟦等为名。须弥相。喻佛曲成万物。其体不动也。北方者。属坎位。为险陷。佛以无缘之慈。荫覆险陷众生。隐显随意。故以云自在为名。次益以王者。表自在之至也。东北者。属艮位。为万物成始成终之所。然始终之理。在物为成坏。在人为生死。是世间之所怖畏。佛能成道于此。自坏怖畏。又能说法于此。坏他怖畏。故以怀怖畏为名。释迦牟尼。此云能仁寂默。能仁者。仁济群品。为坏他怖畏故。寂默者。默证无为。已坏自怖畏故。娑婆。此云堪忍。以能忍受诸怖畏故。菩提。此云觉道。以能觉坏诸怖畏故。然始终二佛。俱兼国土言者。以依正分明。示可信也。中间诸佛。不兼国土言者。以依正重沓。避文繁也。王子成佛竟。

　　△二还度彼众。

　　诸比丘我等为沙弥时(至)未来世中声闻弟子是也。

　　初退大向小。为沙弥时。仍指结缘之时。各各教化等。仍指结缘之机。前云六百万亿等。今少变其文也。从我闻法等。明本是菩萨。此诸众生等。明退住声闻。言有住者。显非尽住。乃中间熟脱未尽。所谓智胜遗尘是也。我常下。引小入大。如来出世。惟为一大事因缘。故云常教菩提。既云常教菩提。何故退住声闻。言是诸人等。应以声闻之法。渐渐诱引。以入佛道故也。所以者何等。征释应以渐入之义。尔时下。结会古今。必结会者。显因深缘胜。令彼直下承当。即有不能承当者。亦为未来。重结一层得度之缘。故曰尔时所化众生。即今日汝等比丘。及我灭后声闻是也。至今得度竟。

　　△三今犹未尽。

　　我灭度后复有弟子(至)生灭度想当入涅槃。

　　承上既属昔日所化。何故未来世中。犹为声闻弟子。盖以我灭度后。复有弟子。不闻是经故也。由不闻是经。不知菩萨所行。不止乎此。不觉菩萨所行。不离乎此。故云不知不觉等。由不知故。自于所得功德。得少为足。故云生灭度想。由不觉故。自谓所得功德。成佛绝分。故云当入涅槃。盖指灰身泯智。为入涅槃耳。然此亦是昔结大缘。今生熟脱未尽。上文所谓及我灭度后。声闻弟子是也。

　　△四未来得度。

　　我于余国作佛更有异名(至)除诸如来方便说法。

　　初正明得度。为度未来声闻弟子。故于余国作佛。又余国作佛者。度已熟。待未熟也。更有异名者。随机建立故。如华严云。如来名号。应众生心。各各不同。本经亦云。随所应度。处处自说名字不同。生灭想。入涅槃者。小果圆故。于彼土。求佛慧者。大机动故。大机既动。佛为会权归实。故得闻是经。既闻是经。受记成佛。故以佛乘灭度。灭度者。谓既得佛乘。灭五住。度二死也。更无下。究竟无余。惟以佛乘得灭。尚无二乘。何况有三。故曰更无余乘。若有余乘者。除是时未至。机未熟。如来方便说法。然既属方便。则究竟无余乘耳。正叙因缘竟。

　　△二再明化仪。(如来化仪。前周已明。只因下根不悟。故示因缘。今因缘既示。故再明之。俾知从实施权。会权归实之义。庄生所谓言有宗。事有君者是也)分三。一复宗引喻。二正以喻明。三以法贴合。初。

　　诸比丘若如来自知(至)是人若闻则便信受。

　　初归实之宗。不惟当来无有余乘。即今亦然。故呼诸比丘以告之。法华之后。即转双林。故曰涅槃时到。自知者。佛佛道同。法尔如是也。此明时节既至。从前多方淘汰。至今无复枝叶。纯有贞实。故云众又清净。方等心相体信。故曰信解坚固。般若从佛转教。故能了达空法。深入禅定者。大成云。即楞严定也。此明根器已熟。便集菩萨等。即聚会亲族。交付家业之义。为说是经。废权立实。故云无有二乘。惟一佛乘。此明等赐一乘。然此科。初云若如来自知等者。反显从前久默斯要。不务速说。乃如来自知时未到。机未熟耳。比丘下。施权之宗。承上既惟一乘。则知从前方便。乃为机施设。故重呼比丘。教以当知也。方便指权智。权智照机。故能深入众性。志乐小法者。有二乘机。深着五欲者。为烦恼障。为说涅槃者。投其志乐。截其贪欲。则便信受者。喜其证速。乐其断疾故也。

　　△二正以喻明二。一喻众生机感。二喻如来化应。初。

　　譬如五百由旬险难恶道(至)欲过此道至珍宝处。

　　五百由旬。喻二种生死。以分段粗显如三百。变易细微如二百。合以五百由旬喻之。若喻烦恼者。见思粗重如三百。无明细轻如二百也。险难恶道者。喻生死烦恼之路。能伤法身。能失慧命故。旷绝者。远之至极。喻生死烦恼之路。至极果乃能出故。无人者。无人接济。喻缘生无佛应化。欲出离无所依故。既不能出。又无所依。故喻以怖畏之处。多众喻昔结大缘。中间向小之机。虽向小道。由大缘内熏力故。欲度烦恼生死。以证菩提涅槃。故喻以欲过此道。至珍宝处。盖以此道喻烦恼生死。宝处喻菩提涅槃也。喻众生机感竟。

　　△二喻如来化应二。一喻从实施权。二喻会权归实。初二。一喻从实不得二喻隐实施权。初。

　　有一导师聪慧明达(至)前路犹远今欲退还。

　　初喻成道说法。导师喻佛。以佛能引导众生。离烦恼度生死故也。聪慧者。智慧聪敏。喻佛权实二智。权实二智。能通权实正理。故以明达喻之。险道者。仍喻生死烦恼。通喻道谛。塞喻集谛。佛已修道断集。离二死。证二灭。故以善知喻之。此喻如来初成道觉义也。初成道觉。演大华严。以己所证。提率化机。故以将导众人喻之。欲过此难者。喻如来欲令众生。圆修圆断。离烦恼而至菩提。度生死而证涅槃也。所将下。喻大教难投。既已发足。便名中路。喻小机已入大会。闻法乖心。不欲进求大法。故以懈退喻之。白导师言者。喻既不求大。仍以小机感佛也。疲极喻根钝智劣。根钝智劣。惧修大行。无望成佛。故以而复怖畏。不能复进喻之。自谓生死宛然。烦恼正炽。去佛尚遥。故喻以前路犹远。自谓空修无益。欲废前功。仍归凡外。故喻以今欲退还。穷子喻中。所谓往至贫里。以求衣食是也。

　　△二喻隐实权施。

　　导师多诸方便而作是念(至)生已度想生安隐想。

　　初喻寻念方便。多诸方便。喻如来权智无量。作念可愍。喻如来怜念小机。怪其自违佛果。枉入迷流。故喻以云何舍大珍宝。而欲退还。作是下。喻正施权乘。以方便力等。喻如来以权智力。说小乘法也。小乘之法。断见思。度分段。如过三百由旬。化作者。显非真实。一城者。聊可止息。喻二乘涅槃非真。暂令栖止五分法身故也。告众人言。喻如来诫勉之词。诫以勿怖大法。莫流凡外。故喻云汝等勿怖。莫得退还。勉以速证小果。暂栖法身。故喻云今此大城。可于中止。六通纵任。故喻云随意所作。证二乘灭。脱三界苦。故喻云若入是城。快得安隐。二乘若能回心。佛果亦可渐证。故喻云前至宝所。亦可得去。据此则权非定权。彼高推圣境者。特画地以自限耳。

　　是时下。喻闻法保证。二乘根钝智劣。故喻云疲极之众。闻法投机。欢喜赞叹。故喻云心大欢喜。叹未曾有。譬喻品中。所谓适其愿故。心各勇锐是也。二乘之人。喜小法能脱见思。能离分段。不知尚有无明。尚余变易。故以我等今者。免斯恶道喻之。快得安隐者。喻小乘之法。速脱界内苦也。前入化城。喻取证小果。取证小果。能脱分段因果。故喻云生已度想。既脱分段因果。无复缠缚逼迫。故喻云生安隐想。此二乘得少为足义也。

　　△二喻会权归实。

　　尔时导师知此人众(至)我所化作为止息耳。

　　既得止息。无复疲倦。喻时至机熟。所谓复经少时。渐以通泰是也。灭化城。语众言等。喻废权立实之义。汝等去来者。谓汝等若去。急随我来。喻如来敕令取果。教以效修也。时至机熟。一拨便转。故喻云宝处在近。昔为儿啼。权拈黄叶。故喻云我所化作。正以喻明竟。

　　△三以法贴合二。一正以法合。二重提前喻。初(准喻中有二。今缺众生机感。惟如来化应)二。一从实施权。二会权归实。初二。一从实不得。二隐实施权。初。

　　诸比丘如来亦复如是(至)久受勤苦乃可得成。

　　初成道说法。如来句。寄言总合。示成正觉。接引众生。故云作大导师。合前有一导师。又导师称大者。必是二智具足。兼合聪慧明达。生死即分段变易。烦恼即见思无明。能伤法身。能失慧命。故以恶道称之。于此恶道。如来能知。合前善知险道。恋集则险难长远。合前塞相。修道则可去可度。合前通相。应犹可也。由可去可度。乃说华严。兼合将导众人。欲过此难之喻。若众下。大教难投。闻一佛乘。不能领荷。以为见佛无益。近佛徒然。故皆不欲见佛。不欲亲近。合前所将人众。中路懈退。便作是念。佛道长远者。自揣根钝智劣。惧修大行。无望成佛。合前白导师言。我等疲极怖畏。不能复进。久受二句。有不耐苦行。欲废进修之意。喻中所谓前路犹远。今欲退还是也。

　　△二隐实施权。

　　佛知是心怯弱下劣(至)为止息故说二涅槃。

　　首二句。合寻念方便喻。以既知怯弱下劣。必思救济之方也。中道者。见思无明。分段变易之中。喻中所谓过三百由旬是也。二涅槃者。大乘究竟为一。二乘少分为二。又声闻缘觉。二人所证。号二涅槃。然此乃为接小乘。止息五分法身。权巧假立。合前化作一城之喻。准喻中更有诫勉之语。并闻法保证之义。今并略之。从实施权竟。

　　△二会权归实。

　　若众生住于二地(至)于一佛乘分别说三。

　　二地者。第二涅槃之地也。又声闻缘觉。二人所住为二地。众生住此。暂脱重苦。合前既得止息。无复疲倦。即便为说。所作未办者。示以断证未极。合前即灭化城。汝所住地。近于佛慧者。示以菩提可阶。合前宝处在近。教以观察筹量等。令自验非真。但是如来方便等。明非真所以。合前向者大城。我所化作。正以法合竟。

　　△二重提前喻。

　　如彼导师为止息故(至)此城非实我化作耳。

　　首三句。提隐实施权喻。既知下。提会权归实喻。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一颂正叙因缘。二颂再明化仪。初三。一颂结缘之由。二颂结缘之事。三颂远近得度。初二。一颂智佛开权。二颂智佛显实。初四。一颂智佛成道二颂请转法轮。三颂受请施权。四颂闻法保证。初(长行有三今属略颂)。

　　大通智胜佛十劫坐道场(至)心皆怀踊跃。

　　首四句。颂垂成十劫。次八句。颂诸天兴供。此中无忉利敷座者。偈之略也。末四句。颂时至道成。可知。

　　△二颂请转法轮二。一颂王子请法。二颂梵王请法。初(准长行有三。今缺说偈赞佛。惟略颂前后二义。不曲分也)。

　　彼佛十六子皆与其眷属(至)充我及一切。

　　初四句。颂眷属备至。头面下。颂王子陈请。此中上二句。为陈请之仪。下二句。乃陈请之语。

　　△二梵王请法二。一颂智佛现瑞。二颂诸天来请。初(略颂)。

　　世尊甚难值久远时一现为觉悟群生震动于一切。

　　难值则易于错过。时现则人多不识。故须觉悟。觉悟之法。非大变不能警心。故须震动。准长行更有光照一切之义。今颂略也。

　　△二颂诸天来请(略颂)二。一别颂东方。二合颂九方。初。

　　东方诸世界五百万亿国(至)受请默然坐。

　　初颂蒙光共议。略共议之语。诸梵二句。颂备供推寻。缺备供之仪。散华二句。颂见佛兴供。见佛之语虽隐。义必有故。

　　请佛二句。颂正请转法。以偈赞叹。准长行。应在见佛兴供文中。如东方文云。世尊甚希有。难可得值遇。具无量功德。能救护一切等是也。佛知二句。颂默然受请。

　　△二合颂九方。

　　三方及四维上下亦复尔(至)转无上法轮。

　　请法之语。乃撮略长文。九方天王之偈。约义而颂之。颂请转法轮竟。

　　△三颂受请施权(长行分二。今属略颂不分)。

　　无量慧世尊受彼众人请(至)汝等应当知。

　　皆从生缘有者。如无明为能生之缘而有行。行为能生之缘而有识等。此颂流转门也。流转不停。轮回不息。故以过患称之。教以当知者。知所以生。则知所以灭。此颂还灭门也。

　　△四颂闻法保证(略颂)。

　　宣畅是法时六百万亿垓(至)不能得其边。

　　初颂最初保证。垓大数。即万亿也。第二下。颂次后保证。从是后者。兼第三第四。乃至方等般若等时言也。颂智佛开权竟。

　　△二颂智佛显实(长行有四今缺第二第四分二)。一颂王子启请。二颂时至显实。初(略颂)。

　　时十六王子出家作沙弥(至)慧眼第一净。

　　营从者。经营从随。即前所将众中。八万亿人也。皆当成佛者。显闻法信受。不孤佛意。颂前我等闻已。皆共修学之义。愿得慧眼等。颂前我等志愿如来知见等义。第一净者。以三乘皆具慧眼。惟佛为最净故。

　　△二颂时至显实(略颂)。

　　佛知童子心宿世之所行(至)如恒河沙偈。

　　宿世所行。应属菩萨之行。以前文有已曾供养诸佛。及净修梵行义故。无量因缘。种种譬喻者。多方训导。乃如来诲人不倦之意。六波罗密。能到彼岸自修也。诸神通事。能度众生。化他也。是皆真实之法。菩萨之道。说此应在方等般若之时。以方等般若。虽说真实之法。菩萨之道尚属调机护根。非同直显。故置分别之言准长行云。过二万劫。此即二万劫中事也。说是法华者。时至机熟会权归实之教。无容默故。恒河沙偈较今经最多者。随机随时法无定相也。颂结缘之由竟。

　　△二颂结缘之事(长行有三。今缺第二。出定赞叹)分二。一颂智佛入定。二颂王子覆讲。初(略颂)。

　　彼佛说经已静室入禅定一心一处坐八万四千劫。

　　△二颂王子覆讲(义颂)。

　　是诸沙弥等知佛禅未出(至)恒河沙等众。

　　前八句。颂覆讲结缘。后四句。颂结缘之众。颂结缘之事竟。

　　△三颂远近得度(长行有四。今缺后二)二。一颂中间不尽。二颂至今得度。初(略颂)。

　　彼佛灭度后是诸闻法者在在诸佛土常与师俱生。

　　虽曰常与师俱。有已脱未脱。长行所谓得值四万亿诸佛。于今不尽是也。

　　△二颂至今得度(略颂)。

　　是十六沙弥具足行佛道(至)渐教以佛道。

　　前四句。颂王子成佛具足行佛道者。生生世世。说法度生。借利物以成己也。后四句。颂还度彼众。颂正叙因缘竟。

　　△二颂再明化仪三。一颂复宗引喻。二颂正以喻明。三颂以法贴合。初。

　　我在十六数曾亦为汝说(至)甚勿怀惊惧。

　　前四句。颂施权之宗(约义追颂)。施权原为显实。故云引趣佛慧。后四句。颂显实之宗(约义追颂)。显实原依本因。故教甚勿惊惧。

　　△二颂正以喻明二。一颂众生机感喻。二颂如来化应喻。初(义颂)。

　　譬如险恶道迥绝多毒兽(至)经五百由旬。

　　迥绝者。无人之境。喻缘左无佛应化。长出毒兽水草者。毒兽喻邪知邪见。以彼能害正信故。水草喻正定正慧。以彼能资解行故。余同长行。

　　△二颂如来化应喻二。一颂从实施权喻。二颂会权归实喻。初二。一颂从实不得喻。二颂隐实施权喻。初(义颂)。

　　时有一导师强识有智慧(至)于此欲退还。

　　初喻成道说法。强识有智等。颂前聪慧明达义也。又心决定者。必是知通知塞。兼颂善知险道之句。法合准知。在险济难者。喻如来示居生死烦恼。成道说法。长行所谓将导众人。欲过此难是也。众人下。喻大教难投。义准长行可知。

　　△二颂隐实施权喻(应颂兼补颂)。

　　导师作是念此辈甚可愍(至)自谓已得度。

　　初颂寻念方便喻。导师作是念等。应颂长文可知。寻时思方便等。补颂余义。当玩。当设神通力。化作大城郭者。喻如来拟用权智。巧立权果。盖以权智运用。随机应变。故喻以神力。权果非真。暂接小机。故喻以化城。舍宅喻偏空之理。盖以偏空在涅槃之中。为法身所依。如舍宅在城郭之中。为色有所托故。又非真无为。故以庄严喻之。周匝园林者。游乐之处。喻诸道品通明。为二乘游戏自在之处。渠流浴池者。澡沐之所。喻诸禅定解脱。为二乘澡沐身心之所。重门喻三三昧门。楼阁喻阿罗汉道。阿罗汉道。超出三界。故喻置高言。男女者。使役之属。喻尽智断惑。无生智证理。为二乘所用故。又智称于果。故以充满喻之。然此以上。俱属寻念方便喻也。即作下。颂正施权乘喻。作是化已者。如上城郭舍宅等。一一化现已竟。颂前作是念已。过三百由旬。化作一城。慰众勿惧等。喻如来诫勉之语。颂前告众人言。汝等勿怖。乃至随意所作。诸人下。颂闻法保证喻。义准长行可知。颂从实施权喻竟。

　　△二颂会权归实喻(义颂)。

　　导师知息已集众而告言(至)当共至宝所。

　　首句。颂前尔时导师。知此人众。乃至无复疲倦。集众三句。颂前即灭化城。我见四句。颂前向者大城。我所化作。汝今二句。颂前汝等去来。宝处在近。颂正以喻明竟。

　　△三颂以法贴合(准长行有二。今缺后一重提前喻。惟正以法合)复二。一颂从实施权。二颂会权归实。初二。一颂从实不得。二颂隐实施权。初(约义略颂)。

　　我亦复如是为一切导师(至)烦恼诸险道。

　　首二句。颂成道说法。言必成道说法。乃为导师故也。见诸下。颂大教难投。中路懈废者。即长行不欲见佛。不欲亲近之义。不能度生等。即长行便作是念。佛道长远。久苦乃成之义。

　　△二颂隐实施权(义颂)。

　　故以方便力为息说涅槃言汝等苦灭所作皆已办。

　　上二句。为机施权。下二句。许以保证。颂从实施权竟。

　　△二颂会权归实(约义广颂)。

　　既知到涅槃皆得阿罗汉(至)引入于佛慧。

　　首二句。颂前若众生住于二地。尔乃下八句。颂前如来尔时。即便为说。汝等所作未办。为佛下六句。颂前汝所住地。近于佛慧。当观察筹量。所得涅槃。非真实也。末四句。颂前但是如来方便之力。于一佛乘。分别说三。必约诸佛言者。显佛佛道同故。之字训作如字。亦结合前喻之意。佛说因缘竟。

　　法华指掌疏卷第三

　　音释

　　浃

　　(即协切音浃相沾彻也)。

　　粳糯

　　(上古衡切音庚下奴卧切音懦稻之不黏者名粳黏者名糯)。

　　㽸

　　(时任切音谌腹内痼病也)。

　　握

　　(乙角切音渥在外为持在内为握)。
卍新纂续藏经第 33 册 No. 0631 法华经指掌疏


　　法华指掌疏卷第四

　　贤宗后学　通理　述

　　嗣法门人　明远　较字

　　△二下根获益二。一无学得记。二有学得记。初(品题云)。

　　妙法莲华经五百弟子受记品第八

　　五百弟子。即后文三迦叶波。乃至周陀娑伽陀等。受者领受。谓自识宿因。领受成佛记也。不言授与。之授者。重在机边。显彼实能自信故。准文中。有富楼那等千二百人得记。今题中但标五百者。以是正为机故。若富楼那乃内秘外现。余众乃迦叶代传。非正为机。故不言也。按此品别义亦五。一为显佛德无尽故。文云。我等于佛功德言不能宣是也。二为显下根非真故。文云。我弟子如是。方便度众生是也。三为显心印悬通故。文云。其不在此会汝当为宣说是也。四为显自识宿因故。文云。一切智愿。犹在不失是也。五为显自信无疑故。文云。我今乃知。实是菩萨等是也。总言如来三业殊胜。凡有施设。终不唐捐。故于化城品后。继以五百受记品焉。

　　△(经文分二)一先记满慈。二次记千二。初二。一满慈念请。二如来与记。初。

　　尔时富楼那弥多罗尼子(至)能知我等深心本愿。

　　初经家叙悟。闻是智慧者。领前法喻二周。会权归实之义。方便随宜等。领前法喻二周。从实施权之义。又闻授记者。领前法喻二周。五人得记之义。复闻宿世等。领前化城品中。覆讲结缘之义。复闻诸佛等。领前化城喻中。化城灭城等义。以化城灭城。皆喻如来自在神通力也。未有者。往昔因缘。从未说故。心净者。从前疑惑。今已断故。踊跃者。领解欢喜。不自持故。即从下。礼住念请。解齐四子。欲有所呈。故自即从座起。到于佛前。辩逊群贤。无能措词。故惟头面礼足。却住一面。却犹退也。瞻仰尊颜者。希记待授。望佛慈悲之意。目不暂舍者。心领神会。愿能证知之意。作念甚奇者。叹如来权智随宜。所为希有者。叹如来法力普救。随顺世间等。正权智随宜之义。拔出众生等。正法力普救之义。方便知见。即权智也。能拔众着。即法力也。言世间若干种性。佛能随顺而说。其犹雨滴万物。巨细均沾。非奇特智乎。众生处处贪着。佛能称量救拔。其犹火燎大荒。鸿纤俱尽。非希有事乎。方便品云。广演言教。无数方便。引导众生。令离诸着。信解品云。能为下劣。忍于斯事。取相凡夫。随宜为说。皆斯义也。于佛功德等。满慈欲赞佛德。自揣不能之意。意谓穷子一喻。四子同说。极赞佛德。应无余蕴。而如来犹以为说不能尽。况我智辩。无能较彼。纵欲宣说。其犹以尺度空。用升量海。故曰言不能宣。惟佛世尊等。满慈自惟佛智。能鉴己心之意。深心指现前真信。非昔浮浅。故云深也。本愿指往昔远誓。非今始发。故云本也。独许佛为能知者。意谓。我虽智辩未及。无能表扬佛德。然我现前深心。往昔本愿。久在圣鉴。应不以讷纯见弃也。满慈念请竟。

　　△二如来与记二。一长行。二偈颂。初二。一称赞功德。二正与授记。初。

　　尔时佛告诸比丘(至)无能尽其言论之辩。

　　告诸比丘。问以见不者。欲其真见满慈。不可以声闻视之也。诸子皆能说法。惟满慈为最。故云说法人中。最为第一。言常称者。如阿含经云。我佛法中。善能广说。分别义理者。满慈子为第一。亦者例上之词。言不惟称其能说。亦且叹其能行也。种种功德者。如说行持。即向下精勤护持等事。如阿含思惟修习。即是精勤。方等受弹不退。即是护持。护持云者。为遮实行声闻。不令破法也。又如般若从佛转教。即是助宣。示教利喜者。谓转教菩萨。示以成佛之利。教令欢喜也。又如如来初中后说。皆名正法。满慈从首至尾。皆能分别。即是具足解释。借言显理。因理入道。即是饶益同行。同行即指二乘。二乘之行。俱以梵称者。以今经会权归实。非惟二乘。乃至散善微因。皆当成佛。亦得名梵故。舍除也。尽穷也。言满慈雄词丽句。论辩非常。具纵横之才。运杀活之机。除佛一人。则虽智似鹙子。问如云兴。欲穷其词。亦所不能。据此则智迈群贤。辩齐亚圣。而前文犹自以为于佛功德。言不能宣者。一则以见佛德无尽。本不可宣。一则以为实行下根。曲示权仪。岂真四子之不若乎。称赞功德竟。

　　△二正与授记三。一行因得果。二依正庄严。三总结功德。初三一过去因深。二未来行满。三当得成佛。初。

　　汝等勿谓富楼那(至)常作佛事教化众生。

　　初承前略明。如上所称护助我法等。不足以尽漏慈之实。故以勿谓但能等诫之。盖欲众知其本也。亦于过去等。乃略明本地之事。准偈云。于千亿佛所。今云九十亿者。以远本杳冥。难于取信。且约九十亿言之。护助正法等。显本地之事。与今无异也。

　　又于下。正以详明。空法仍指般若。言满慈于诸佛般若会上。不惟助宣空法。且又于诸空法。实能明了其义。通达其理。拣非徒事口头者比。得四无碍等。谓依所明了。转教菩萨。无碍智。即四无碍辩。不云辩而云智者。以辩由智发。有智乃有辩故。审谓审察机宜。谛谓谛观法性。由来不谬。故云常能。惟取机教相当。不务名闻利养。故云清净说法。无有疑惑者。法明了故。智无碍故。机教审谛故。清净无私故。反是皆不能无疑也。神通之力。指诸佛方等所说如今佛方等会上多明菩萨不思议神通事故。具足者。成就义。言满慈于诸佛方等。所说。不惟但能护持。而且于诸菩萨神通。实能具足成就。拣非智类焦芽者比。随其寿命者。约从生至殁而言。言满慈于诸佛会中。不惟明了空法。具足神通。而且随其寿命。从生至殁。常修清净梵行。饶益同行也。彼佛下。结指本意。咸谓声闻者。不识其本。但见其迹。以斯方便者。内秘实德。外现权相饶益众生者。随顺机宜。安住方便。令立菩提者。时至机熟。引入真实。如此皆借彼利物。以严自报。故云为净佛土。常作佛事等也。

　　△二未来行满。

　　诸比丘富楼那(至)渐渐具足菩萨之道。

　　初从古至今。七佛者。四分戒本颂云。毗婆尸式弃。毗舍拘留孙。拘那含牟尼。迦叶释迦文。盖指庄严劫后三佛。贤劫前三佛。及第四释迦佛也。然七佛已该释迦。而又云今于我所等者。有取已作证之意。意谓。七佛前六。已属过去。今于我所亦为第一。乃众所目睹而亲见者。如来岂虚誉哉。于贤下。从今至后。贤劫。即现在劫也。以此中千佛出世。化众成贤。故以贤名。当来诸佛者。即指今佛以后。九百九十六佛。而皆二字。通承上文。盖统约七佛以来。诸佛会中。详明说法第一之义。亦于未来。乃指星宿劫中。护持助宣。准上可知。为净下。结显行满。为净佛土。勤化众生者。以众生为国土之严故。渐渐具足。菩萨之道者。从古至今。从今至后。渐积渐深故。渐积渐深。乃得因行圆满。则菩萨之道。岂易言具哉。

　　△三当得成佛。

　　过无量阿僧祇劫(至)调御丈夫天人师佛世尊。

　　过无量僧祇者。统约过去九十亿佛以来。以至当来具足菩萨道时而言。当于此土。得菩提者。以因中于此行道。缘在此故。佛号法明者。有二义。一谓于一切法无不明了。二谓以大法明。破众生暗。亦自觉觉他为名。行因得果竟。

　　△二依正庄严二。一依报庄严。二正报庄严。初。

　　其佛以恒河沙等三千大千(至)人天交接两得相见。

　　因地结缘既众。果上报土自广。故虽此土成佛。无妨以沙界为土。七宝为地者。因以法宝。庄严众生心地所感。地平如掌者。佛掌平正非同世人之掌。或曰海底有石。名掌。无有一微尘许不平。地平如之。亦因地等心济物所感。山陵者。高阜之处。溪涧等。洼下之区。此皆心地不平所感。因地等心济物。故报土无此。所以持地菩萨。平地待佛。佛谓。仁者当平心地。以心平则世界平也。七宝台观。充满其中者。因以法宝。安住众生所感。诸天宫殿。近处虚空者。显佛教所及。上天垂佑。人天交接。两得相见者。显佛道相通。天人一理。如大成云。人完天道。人之未始非天。天之未始非人是也。然满慈以娑婆秽土。化为恒沙净域。较之释迦。犹为殊绝。而受记乃在下根。噫。本迹之事。诚有不可得而思议者焉。

　　△二正报庄严。

　　无诸恶道亦无女人(至)六通三明及八解脱。

　　初众生纯善。无诸恶道。亦无女人者。因地化生。令行善法。常修梵行所感。既无女人。不由胎藏。故云一切众生。皆以化生。淫为众恶之首。既云无有。则众生纯善可知。欲为神通之累。因无欲故。所以能得而且大。楞严云。欲气粗浊。不能发生胜净妙明。紫金光聚。又昔有五通仙人。因着欲故。遽失神足。据此则身出光明。飞行自在者。皆以无欲所致。志固者。能立大愿。精进者。能修大行。智慧者。能解大法。普皆金色等。有莅众说法之姿。而自庄严者。非造作修饰之美。据此则彼土众生。俱堪上求佛果。下度有情。净名所谓深心是净土。具足功德众生。来生其国者。其满慈之谓欤。常以二食者。化身轻净。不资抟食也。闻法欢喜。便可助性养元。名法喜食。住定庆快。便可资神调气。名禅悦食。噫。娑婆众生。一生劳碌。只为口头。无边杀业。全由舌根。何不凝神法喜。栖心禅悦。则现在绝劳碌之苦。当来乏酬偿之报也。有无下。三乘殊胜。无量僧祇等。显菩萨众多。神通大。智无碍。教化善者。拣非地前诸位可比。算数较计等。显声闻无数。具通明。及解脱者。拣非不来以下可比。据此则生彼国者。曰与上善同会。与彼极乐无以异也。依正庄严竟。

　　△三总结功德。

　　其佛国土有如是等(至)起七宝塔遍满其国。

　　初正结功德。承上若依若正。不可限量。故云有如是等。无量德严。庄严言功德者。以是积功累德之所致故。一一圆满具足。故云成就。劫名下。进言其余。佛以法宝照世。故劫名宝明。人惟纯善所居。故国名善净。佛寿无量等。随缘久住。法住甚久者。因机常存。灭后起塔者。不尽余化。此又于前已说之外。进言其余。以见始终殊胜义也。长行竟。

　　△二偈颂(标颂云)。

　　尔时世尊欲重宣此义说偈言。

　　△(正颂分二)一颂称赞功德。二颂正与授记。初(义颂)。

　　诸比丘谛听佛子所行道(至)心则怀疑惑。

　　初总以略颂。长行问以见不。偈颂教以谛听。总欲众识其本也。长行即迹明本。故直指满慈。偈颂依本明迹。故浑言佛子。浑言佛子。满慈已寓中也。行道者。行菩萨道也。行菩萨道。却现声闻之迹。借斯方便。饶益同行。故以善学称之。由善学故。虚虚实实。莫可拟论。故以不可思议称之。如护持助宣等。皆不可思议事也。知众下。别以详颂。知众乐小法等。明从本垂迹。自说是声闻等。明引小向大。悉得成就者。谓保证偏真。由此惟知乐小。不复求大。故云小欲懈怠。佛子方便力故。能令回小向大。故云渐当作佛。内秘下。开迹显本。内秘菩萨。外现声闻者。四摄中同事摄也。欲为集谛之本。生死为众苦之源。曰少曰厌者。欲求断集离苦。示同声闻事故。实自净佛土者。资摄生之因。严当来之报也。示有三毒等。指昔未遇佛时而言。言不惟现居声闻。非是实行。即昔日未遇佛时。亦不过示同凡外。现三毒及邪见相耳。我弟下。结略显广。偈凡六句。前二句。言我诸弟子。如是而行者。正为方便度生。此结略也。后四句。言不惟此也。更有种种现化。若具说者。但恐浅见不识。妄疑虚诞。正如井蛙不可以语大海。此显广也。颂称赞功德竟。

　　△二颂正与授记三。一颂行因得果。二颂依正庄严。三颂总结功德。初三。一颂过去因深。二颂未来行满。三颂当得成佛。初(义颂)。

　　今此富楼那于昔千亿佛(至)而自净佛土。

　　初颂承前略明。言如上所说。不过于我法中。善学方便。要知今此富那。不止是也。长行为易于取信。故近言九十亿佛。偈颂显本地幽微。故远指于昔千亿。勤修所行道者。总约宣护佛法言之。宣即助宣。仍指般若转教。护即护持。仍指方等受斥。如此皆为上期佛果。故云求无上慧。现谓示现。居弟子上者。显是第一。多闻有智者。显是说法第一。有智则理明气舒。故所说无畏。多闻则应机有本。故能令众喜。度生心切。故无有疲倦。求道意诚。故以助佛事。已度下。颂正以详明。度者。超证之义。神通指方等所说。长行所谓。具足菩萨神通之力是也。具智知根。常说净法者。净法指般若真空。长行所谓。于诸空法明了通达。乃至常能审谛清净说法是也。又长行云清净说法。指能说清净。此中云说清净法。指所说清净。意显欲说净法。心具净心而后可尔。演畅下。颂结指本意。初二句。颂前以斯方便。饶益众生。令住句。颂前又化无量。令立菩提。而自句。颂前为净佛土。教化众生。其义可知。

　　△二颂未来行满(约义略颂)。

　　未来亦供养无量无数佛(至)成就一切智。

　　准长行有三义。今略从古至今。惟二。初颂从今至后。未来者。指贤劫四佛以后。以至星宿劫言也。余可知。常以下。颂结显行满。成就一切智者。有二义。一谓度诸众生。令他成就。二谓度众生已。致自成就。总为显示行满义故。

　　△三颂当得成佛(约义略颂)。

　　供养诸如来护持法宝藏其后得成佛号名曰法明。

　　首二句。统约过未言之。约义颂前过无量僧祇之句。下二句。颂别号。略同号也。颂行因得果竟。

　　△二颂依正庄严二。一颂依报庄严。二颂正报庄严。初(略颂)。

　　其国名善净七宝所合成劫名为宝明。

　　准长行国名劫名。应在总结功德科中。今随便超颂于此。

　　△二颂正报庄严。

　　菩萨众甚多其数无量亿(至)亦无诸恶道。

　　初超颂三乘殊胜。菩萨具威德力者。有折摄以莅众故。声闻具无碍智者。有辩才以度生故。此皆满慈宣护佛法。因心所感。其国下。追颂众生纯善。义同长行。惟次第稍异。颂依正庄严竟。

　　△三颂总结功德(略颂)。

　　富楼那比丘功德悉成满(至)我今但略说。

　　首二句。总结成满。当得句。别结依报。贤圣句。别结正报。末二句。显广结略。言如是等事。更有无量。今所说者。如大地之一尘。故云略耳。劫国名号。超颂于前。佛法寿量等。从略不颂。先记满慈竟。

　　△二次记千二三。一千二念请。二如来与记。三领记庆责。初。

　　尔时千二百阿罗汉(至)如余大弟子者不亦快乎。

　　既证罗汉。必脱见思之缚。故云心自在者。作念者。默伸请词。欲如来他心速鉴之意。意谓。我与满慈。同处无学。彼既得记。我亦应尔。故云我等欢喜。此喜非常。故云得未曾有。虽曰得未曾有。不蒙一言印许。终滞犹豫。故云若各见授记等。授记如彼。庆快亦应如彼。故云不亦快乎。

　　△二如来与记三。一总许千二。二亲记五百。三敕记余众。初。

　　佛知此等心之所念(至)授阿耨多罗三藐三菩提记。

　　念存乎中。情现于外。佛以他心圆鉴。故能知也。必告迦叶者。表下根成佛。非苦行莫济故。当现前者。显时节已至。无容少待。次第与授者。显个个当记。言不顿彰。

　　△二亲记五百二。一长行。二偈颂。初二。一陈那先得。二余依次成。初。

　　于此众中我大弟子(至)调御丈夫天人师佛世尊。

　　大弟子者。上首之称。憍陈如最初称解。德长腊老。故先记也。别号普明者。有二义。一谓放光照世。二谓说法破愚。偈云。常放大光明。乃至常说无上道是也。

　　△二余依次成。

　　其五百阿罗汉优楼频螺(至)尽同一号名曰普明。

　　迦留陀夷。此云黑光以尊者貌黑而光故。优陀夷。此云出现。以尊者初生日始旦故。周陀。亦云周利。此云大路边。莎伽陀。亦云槃特。亦云槃陀伽。此云小路边。本行经云。其母随夫远逝。久而有孕。垂产思归。至中途诞子。二度凡生二子。故以大小别之。又云西域风俗。临产必归母家。两次路生。故以名焉。又有翻为大小继道者。为文稍雅。而义亦无殊。同号者。因中同为常随。果德亦同也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一颂陈那先得。二颂余依次成。初二。一正颂长行。二补颂依正。初(义颂)。

　　憍陈如比丘当见无量佛(至)故号为普明。

　　长行云供佛。偈颂云见佛者。见不徒见。见必兴供故。长行云六万二千亿佛。今云无量者。言六万二千亿佛。以常情观之。则无量矣。觉称等正者。谓生佛平等。无偏党故。常放大光明者。光不徒放。放必成益。如华严贤首品云。如是等比光明门。如恒河沙无限数。悉从大仙毛孔出。一一作业各差别是也。具神进。则圆应群机。名闻遍。则十方向化。一切所敬者。上求佛法之明。说无上道者。下破愚迷之暗。末句。乃通承放光说道。以结其名耳。

　　△二补颂依正。

　　其国土清净菩萨皆勇猛(至)有如是神力。

　　首句。明依报清净。菩萨下。明正报神力。勇猛者。上求下化忍苦忘疲之义。升妙楼阁。似约喻言。言菩萨证一切智。明了诸法。如升妙高楼阁。无远不瞩。如华严净行品云。升正法楼。彻见一切是也。游诸十方者。神通力故。供已欢喜者。能成益故。须臾还国者。少时便归。如极乐众生。清旦供佛。满十万亿。即以食时。还到本国是也。末句。总结。如是皆不可思议之事。故云神力。颂陈那先得竟。

　　△二颂余依次成(义颂)。

　　佛寿六万劫正法住倍寿(至)皆如上所说。

　　初结前起后。佛寿六万。正法十二万。像法二十四万劫者。展转相倍。因机短长也。法灭则天人失怙。忧怖则足以感佛。由是五百比丘。转相补处。前前后后。相继而出。故云次第作佛。同号下。转次授记。我灭度后。某甲作佛。正转次授记语也。所化世间。且指依报。盖前佛指后佛所化世间。亦如我今所化。国土严净。无以异也。及诸下。诸事俱等。神通力者。如上具足神通。是神通等也。菩萨如上可知。准上无声闻。或是彼有脱漏。或本是菩萨。迹示声闻。故云菩萨声闻。若不然者。则皆如上说之语。不极成也。亲记五百竟。

　　△三敕记余众(属孤起颂)。

　　迦叶汝已知五百自在者(至)汝当为宣说。

　　首二句。指前已说者为例。次二句。例余未记者亦然。末二句。言余诸声闻。亦当亲记。但以不在此会。特令迦叶宣说。宣说者。代佛宣说。授记成佛事也。(问。准前请记许文中。俱有千二百人。今云不在此会者。何也。答。请记之时。虽千二俱在会中。只因如来许记。有次第与授之语。而七百人等。意以五百上首。一一次第与记。不知何时方毕。遂尔暂应他缘。不料如来辩才无碍。收放自如。而五百上首只消次第作佛。转次授记。乃至如上所说等数语。授记已毕。及欲再记七百。而七百不遑僧次。故谓不在此。会也)如来与记竟。

　　△三领记庆责二。一长行。二偈颂。初三。一庆幸自责。二说喻发明。三以法贴合。初。

　　尔时五百阿罗汉(至)而便自以小智为足。

　　初经家叙置。佛前者。显是耳提面命。欢喜等。顿释绝分之忧。前因敕记余众。暂时就座。此欲悔过自责。故从座起。悔过者。悔一向乐小之过。自责者。责从前滞小之失也。世尊下。五百自陈。常作是念等。自叙从前执迷。今乃知之等。正明今日信解。言昔年不揣己德。妄自尊大。如世间无智愚人一般。虽今日乃知。而知即不迷。故言此以明信解之不虚也。所以下。征起转释。言应得佛智。乃以小智为足其犹矫秋潦为大海。登丘陵作昆仑。岂智者之所为乎。

　　△二说喻发明二。一喻昔证小果。二喻今得大益。初。

　　世尊譬如有人至亲友家(至)若少有所得便以为足。

　　有人者。五百自喻。亲友者。喻十六王子。家喻大通高会。言昔日大通高会。本为王子而设。如彼之家。而十六王子。却与我等有缘。如我之友。而我等因近王子。得预大通高会。故喻云至亲友家。虽喻高会。尚蔽无明。故喻云醉酒而卧。所谓醉无明酒是也。是时亲友。官事当行者。喻王子欲赴他缘。赴缘度生。乃圣贤公务。不得不然。如官事不自由也。无价宝珠。喻一切种智。余乘所无。故以无价喻之。系喻覆讲结缘。覆讲结缘。令发一切智愿。尔时一切种智。已蕴藏识。如以宝珠系衣里也。与之而去者。喻此土结缘已毕。别应他方。其人醉卧者。喻尔时虽受大益。尚蔽无明。蔽无明故。于诸一切种智。不信不解。故以不知不觉喻之。起已者。喻善根内熏无明稍减。虽无明稍减。依旧随业漂沉。故以游行喻之。到于他国者。喻随业漂沉。流浪五道也。流浪五道。众苦逼迫。入于邪见稠林。欲求少许定慧。修诸无益苦行。故以为衣食故。勤力求索喻之。甚大艰难者。喻向在异道。空修无获。少有所得者。喻今于小乘。得证偏真。得证偏真。自谓究竟。故喻云便以为足。此昔年执权为实之态也。

　　△二喻今得大益。

　　于后亲友会遇见之(至)常可如意无所乏短。

　　于后者。喻今法华高会。时至缘熟。机教相契。故喻云会遇见之。反显四十年前。虽及门受业。而大小悬殊。所谓若逢不逢。犹未之逢也。而作是言等。喻如来会权归实之语。咄哉者。警觉之词。何为下。激发之意。言汝以堂堂丈夫。何为些须衣食。乃至漂泊。以至如是。喻如来警觉二乘。激发权宗。本具大缘。允称龙象。何为少许定慧。展转流浪。竟至小乘也。我昔欲令汝得安乐者。喻昔覆讲结缘。本为令发大心。永离生死之苦。究竟涅槃之乐故。五欲者。喻出世胜妙五欲。如相好庄严之色。佛法僧等之声。戒定慧等之香。最上一乘之味。觉法自性之触。凡此皆佛地受用。如自恣也。某年日月。珠系衣里者。喻正覆讲时。令发一切智心。则种智已纳识田矣。今故现在。而汝不知者。喻如来指示二乘。一切智愿犹在不失。但以权宗固蔽。不自知也。由不知故。但于小乘法中。煆炼熏修。以求逮得己利。故以勤苦忧恼。以求自活喻之。佩珠作丐。故责以甚为痴也。二乘忘大取小。如来呵责。亦复如是。贸者以此换彼。须犹用也。教以以宝贸须。常可如意者。喻如来既示种智。教以以此度生。成就己德。圆满佛果。则受用无尽矣。说喻发明竟。

　　△三以法贴合二。一昔证小果。二今得大益。初。

　　佛亦如是为菩萨时(至)一切智愿犹在不失。

　　为菩萨时。乃在大通高会。义合至亲友家。令发智心。种智已纳识田。义合珠系衣里。废忘不觉。由于无明封蔽。义合醉卧不知。既得罗汉。已证偏空小果。义合少有所得。自谓灭度。不知所证未极。义合便以为足。资生二句。乃转释自谓灭度之义。盖以向在异道。资生正慧艰难。今遇佛法。得少便为足也。虽得少为足。自谓种智绝分。而昔日所发大心。识田种子不坏。故曰一切智愿。犹在不失。既不曾失。则应得如来智慧。而便自以小智为足。前文所谓今乃知之。如无智者是也。

　　△二今得大益。

　　今者世尊觉悟我等(至)甚大欢喜得未曾有。

　　今者即指现会。昔缘相牵。际会于此。合前于后亲友。会遇见之。觉悟乃警觉令悟。合前咄哉之语。比丘具龙象之仪。合前丈夫之称。所得既非究竟。取证在所不宜。合前何为衣食。乃至如是。久令种佛善根者。远指大通覆讲。令发一切智心。种蕴藏识。合前我昔欲令汝得安乐。乃至无价宝珠。系其衣里。方便示涅槃者。由彼乐小自蔽。对机施设。合前今故现在。而汝不知。谓为实灭者。依之煆炼熏修以求自利。合前勤苦忧恼。以求自活。我今乃知。反显昔年不知。合前甚为痴也。得受果记。必是如来授与。合前劝令贸易。欢喜未有。自庆受用不尽。合前如意无乏。长行竟。

　　△二偈颂(标颂云)。

　　尔时阿若憍陈如等欲重宣此义而说偈言。

　　△(正颂分三)一颂庆幸自责。二颂说喻发明。三颂以法贴合。初(义颂)。

　　我等闻无上安隐受记声(至)便自以为足。

　　首二句。应作一句读之。言如来授记。令获无上安隐。耳提面命。故得闻也。佛是一切智人。故称无量智佛。自悔诸过者。大成云。诸过有四。谓忘本愿故。怖大乘故。乐小法故。得少足故。然此以上。长行属经家叙置。今是五百自陈。非颂长行。长行乃本此叙也。于无量佛宝。得少涅槃分者。言小乘涅槃。于佛功德藏中。如锱铢耳。无智愚人。往往得少为足。五百弟子。自谓我亦如是。故云如也。然此亦是悟后方知。长行所谓今乃知之是也。

　　△二颂说喻发明二。一颂昔证小果喻。二颂今得大益喻。初。

　　譬如贫穷人往至亲友家(至)有无价宝珠。

　　昔为下凡。得预高会。如贫人至亲友家。一切佛法。本自现成。如其家甚富。依彼佛法。为众覆讲。如具设肴膳。令发智心。种纳识田。如珠系衣里。明知无功。冥授大益。以待机缘。如默与舍去。无明封蔽。不信不解。如卧不觉知。大善内熏。无明稍减。如起已游行。展转流浪。堕入邪见。如他国求食。无益苦行。空修无获。如资生艰难。乍入佛法。即证小果。如得少便足。于诸大法。无心希求。如不愿好者。虽经方等般若。依旧抱迷未遣。如不觉衣里有珠。全同长行。无劳分配。

　　△二颂今得大益喻(约义略颂)。

　　与珠之亲友后见此贫人(至)五欲而自恣。

　　首二句。颂前于后亲友。会遇见之。苦切句。颂前咄哉丈夫。何为衣食。乃至如是。示以句。颂前我昔欲令。乃至珠系衣里。贫人下。颂前贸易所须。但前约亲友劝勉。喻如来授记。此约见珠欢喜等。喻弟子领记。前后互影。而义无殊也。颂说喻发明竟。

　　△三颂以法贴合二。一颂昔证小果。二颂今得大益。初(义颂)。

　　我等亦如是世尊于长夜(至)自足不求余。

　　首句。颂前佛亦如是。盖机教互出也。世尊于长夜者。长行云。为菩萨时。盖以菩萨为度众生。久在生死。如长夜耳。常愍二句。颂前教化我等。令发智心。愿而云种者。谓此心一发。则识田有种矣。我等二句。颂前而寻废忘。不觉不知。得少二句。颂前既得阿罗汉道。乃至得少为足。

　　△二颂今得大益(约义略颂)。

　　今佛觉悟我言非实灭度(至)身心遍欢喜。

　　首二句。颂前今者世尊。觉悟我等。乃至汝等所得。非究竟灭。得佛二句。显是已结大缘。颂前久令汝等。种佛善根。后四句。颂前我今乃知。实是菩萨。乃至甚大欢喜。得未曾有。义同而文不同也。授记名决者。果与因契。决定不虚故。无学得记竟。

　　△二有学得记(品题云)。

　　妙法莲华经授学无学人记品第九

　　学无学。即有学人也。如三果四向等。研真断惑。始学无学人故。虽在学地。不甘小乘。因见无学得记。顿发思齐之心。故亦蒙授记。或曰。罗云早证无学。阿难故留残结。何故题中通称学无学耶。盖以此品。乃正为二千授记。若二人者。不过引进实行。故题不别标。若别明五义者。一为显此道。个个有分故。文云。我等于此。亦应有分是也。二为显成佛。学修兼资故。如阿难以多闻居初。罗云以密行居次是也。三为显深本。断疑生信故。文云。尔时世尊。知诸菩萨心之所念等是也。四为显有学。业已回心故。文云。其意柔软。寂然清净等是也。五为显三周。被机普遍故。以学无学人。尚得授记故也。总言佛性平等。得失由人。但办肯心。无相负理。故于五百受记品后。继以授学无学人记品焉。

　　△(经文分二)一有学请记。二如来与记。初二。一二子请记。二二千请记。初。

　　尔时阿难罗睺罗而作是念(至)我愿既满众望亦足。

　　初自念素心。每自思惟。指般若以后言。意谓。我等昔于般若会上。见诸菩萨受记作佛。每每常自思惟。设我等如诸菩萨。同得授记。不亦快然自足于心乎。即从下。具仪哀求。盖以阿难等。素有望记成佛之心。今见无学得记。因逢桃李树。想起故园春。故即从座而起。诣佛陈请。意以同为及门之徒。彼既得记。我亦应尔。故云我等于此。亦应有分。一生修因证果。无别所赖。全仗佛加。故曰惟有如来。我等所归。又我下。引望结请。复有二义。初引众所望。意谓。我等二人。无论天人修罗。所有见者。莫不知其族姓。识其贤能。尊之亲之。师之友之。盖以阿难常为侍者。且以闻持之力。护持法藏。罗睺罗示生佛家。专擅密行之美。为佛之子。一则于法最重。一则于佛最亲。非向聊尔之辈。无足轩轾也。若佛下。结请授记。意谓。我既为众所仰。佛又为我所归。果见授记。则我愿既满。众望亦足。幸勿孤弃。以负彼我之望也。

　　△二二千请记。

　　尔时学无学声闻弟子(至)罗睺罗所愿住立一面。

　　起到佛前者。请记之仪。一心合掌者。求记之壮。瞻仰世尊者。希记之诚。然当时二千请词。未必全同二子。而希记之心。与二子无异。故曰。如阿难罗睺罗所愿。盖经家避繁。令准上而知也。住立一面者。倾渴翘伫。伏候慈旨。所谓今夜月明人尽望也。有学请记竟。

　　△二如来与记三。一授阿难记。二授罗云记。三授二千记。初二。一正与授记。二显本释疑。初二。一长行。二偈颂。初四。一得果时节。二依正庄严。三佛法寿量。四果上名闻。初。

　　尔时佛告阿难(至)阿耨多罗三藐三菩提。

　　初授与果号。号称山海慧者。谓智慧高深。如山如海。故古德释云。巍乎若须弥。群峰不可及。渊乎若大海。汪洋不可测也。又云。自在通王者。谓慧如山海。复济之以自在神通。现身说法。自在如王。盖以阿难多闻总持。护持法藏之所感也。当供下。示以时节。从此以去。更供六十二亿诸佛。其时长可知。一一佛所。护持法藏。其因深可知。经尔所时。行如许因。然后得成。其菩提不易可知。据此则自恃天真。轻厌进修者。亦可以知所悟矣。

　　△二依正庄严。

　　教化二十千万亿恒河(至)劫名妙音遍满。

　　初正报庄严。菩萨之数。以恒沙计之。尚有二十千万亿之多。况个个令成菩提。则化行俗美。人多胜善可知。然此亦由护持法藏。结缘深广所感。国名下。依报庄严。慧如山海。说法普济。故国名常立胜幡。以幡表普济义也。众生闻法。心地清净。故土感琉璃为地。以心净佛土净也。神通自在。说法无碍。故劫名妙音遍满。又众生根净。水流风动。皆妙音也。然国劫俱以说法为名者。以因中结集法藏。果上天时地理。咸相契故。

　　△三佛法寿量。

　　其佛寿命无量千万亿(至)像法住世复倍正法。

　　佛寿无量等。虽是随机所现。亦惟佛智能知。降斯以还。愈析愈乱。故云算数较计。不能得知。正法倍寿。像法倍正者。论道则愈后愈衰。论时则愈衰愈长。事势自尔也。

　　△四果上名闻。

　　阿难是山海慧自在通王佛(至)所共赞叹称其功德。

　　呼名告之者。令知殊胜。生欢喜故。因中护持法藏。令诸佛慧命不断。故果上具诸功德。为诸佛称赞靡穷。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分四)一颂得果时节。二颂依正庄严。三颂果上名闻。四颂佛法寿量。初。

　　我今僧中说阿难持法者(至)自在通王佛。

　　前四句。超颂示以时节。后二句。追颂授与果号。

　　△二颂依正庄严。

　　其国土清净名常立胜幡教化诸菩萨其数如恒沙。

　　上二句。超颂依报。下二句。追颂正报。

　　△三颂果上名闻(超颂而略)。

　　佛有大威德名闻满十方。

　　佛功德中。略举折摄二门。以该其余。故云有大威德。名闻十方。自为诸佛称叹。义同长行。而文稍异。

　　△四颂佛法寿量。

　　寿命无有量以愍众生故(至)种佛道因缘。

　　前四句。追颂寿量。以愍众生故者。显寿命无量。非徒羡久生也。后四句。补颂利益。恒河沙等。无数众生者。佛法住世既久。众生受化自众故。于佛法中。种佛道缘者。佛法熏染已深。将来成佛无疑故。正与授记竟。

　　△二显本释疑三。一初心菩萨怀疑。二如来显本释疑。三阿难自识本因。初。

　　尔时会中新发意菩萨(至)而诸声闻得如是决。

　　新发意。初学也。大菩萨。深位也。深位久记。初学乍入佛法。故作念不闻。既不闻菩萨得记。又不知声闻实德。但见跛鳖瘸驴。顿与龙象蹴蹋。故以有何因缘等而怪疑之。

　　△二如来显本释疑。

　　尔时世尊知诸菩萨心(至)其本愿如是故获斯记。

　　初发心同佛。疑念在心。犹豫发外。故佛知而告之。欲以释其疑也。空王者。依俱舍论。乃释迦三僧祇劫。中间所逢之佛。据此则发心之时。已属示现。而阿难可例知也。阿难下。修行各异。成佛以度生为本。度生以多闻为具。欲善其事。先利其器。故阿难常乐多闻。趣果以修行为要。修行以精进为骨。先其所难。后其所获。故世尊常勤精进。是故下。证果迟速。世尊以精进力故。趣果为务。故已得菩提。阿难以多闻力故。济生为心。故仍护法藏。亦护将来法藏者。保持慧命。令不断绝。教化成就菩萨者。绍隆佛种。俾有缵承。古德释云。于上有继述之功。于下有作成之德是也。末二句。结指释疑。本愿如是者。显多闻非劣。酬宿愿故。故获斯记者。因有深重之愿。乃得殊胜之记。是则新意怀疑。亦犹斥鷃之笑大鹏。岂知夫图南九万者。良有以也。

　　△三阿难自识本因。

　　阿难面于佛前自闻授记(至)护持诸佛法。

　　初闻记欢喜。素心希望成佛。惟恐不得。今既面闻。故云所愿具足。心大欢喜。又心大欢喜者。庆佛道之必成。得未曾有者。知国严之殊胜故。即时下。获得宿命。通达法藏。乃尊者过去之事。因垂迹故。隔阴暂忘。今以闻记欢喜。心清净故。复得宿命。故云即时忆念。亦识本愿者。虽因佛说。亦由宿命。乃得自信无疑。尔时下。增明愿力。甚希有者。赞佛法力殊胜。能与生智也。令我者。归功于佛。不敢自居之意。无量佛法。如今所闻者。拣非二乘宿命。有分限。不清净也。我今二句。乃自信自任之语。意谓。佛道于人。本自不离。特因自疑自外。不能安住。今既闻记。复得宿命。信知作佛无疑。自此行住坐卧。不离者个。故云安住佛道。方便二句。正增明愿力之意。意谓。护法虽系本愿。已经隔阴遗忘。今既蒙佛提醒。岂敢顿违宿因。由是增明愿力。依旧方便侍佛。护持佛法。授阿难记竟。

　　△二授罗云记二。一长行授记。二约义重颂。初二。一果号因行。二依正佛法。初。

　　尔时佛告罗睺罗(至)常为诸佛而作长子犹如今也。

　　因修密行。依密行以成德。果感宝华。蹈宝华而行道。故以为名。盖以果上宝华。彰因地微密行也。常为诸佛。而作长子者。干父之蛊荷佛之道。犹普贤长男意也。

　　△二依正佛法。

　　是蹈七宝华佛国土庄严(至)阿耨多罗三藐三菩提。

　　因中密行多闻。常相资借。故果上依正佛法。亦如山海无异。亦为此佛。而作长子者。表依慧起行。以行成慧之义。过是已后。当得菩提者。盖即补处山海位也。长行授记竟。

　　△二约义重颂(标颂云)。

　　尔时世尊欲重宣此义而说偈言。

　　△(下正颂)。

　　我为太子时罗睺为长子(至)以求无上道。

　　受法。即指今日。以今日乃领受心法也。无量亿佛者。即长行十世界微尘等数。变其文耳。密行者。示居声闻。密行化道。以迹覆本。故惟佛能知。现为长子。以示众生等。即密行化道事也。无量二句。明所示功德。言尊者和光同尘。密示佛地功德。随顺机宜。则有无量亿千万乃至不可数也。尊者于诸佛法。久已明了。造次颠沛。未尝违间。故云安住佛法。从性起修。密行化道。借此幻因。圆满幻果。故云求无上道。授罗云记竟。

　　△三授二千记三。一审定机宜。二正与授记。三得记欢喜。初。

　　尔时世尊见学无学(至)二千人不唯然已见。

　　学无学人。亲见同学受记。感中形外。故世尊见也。柔软者。随顺实法。回转权执。寂然者。顿忘小心。成就大志。清净者。凝神结思。虚怀谛听。观佛者。倾渴翘伫。敬候纶音。此亦愤愤悱悱。正可启可发之际也。欲令观其动容。知其造诣。故问以见是人不。观其瞬目扬眉。大异寻常。故答云唯然已见。

　　△二正与授记二。一长行。二偈颂。初。

　　阿难是诸人等当供养(至)正法像法皆悉同等。

　　供养诸佛等。明经劫行因。内秘外现。助佛扬化。皆护持法藏义也。十方成佛等。依因致果。因护法藏。修诸功德。果感相好。庄严法体。故同名宝相。寿命依正。正法像法。皆悉同等者。以因行无异故。

　　△二偈颂。

　　尔时世尊欲重宣此义而说偈言。

　　(此标颂下正颂)。

　　是二千声闻今于我前住(至)渐入于涅槃。

　　初正颂长行。准上可知。咸以下。补颂化事。度生必以神通者。有二义。一者难化能化故。如净藏净眼。转邪心于妙严之类。二者难到能到故。如妙音观音。现色身于异刹之类。名闻周遍者。神通普度。泽被者广故。渐入涅槃者。成佛虽在一时。涅槃却分前后。盖以应缘各别故也。正与授记竟。

　　△三得记欢喜。

　　尔时学无学二千人(至)心欢喜充满如甘露见灌。

　　其意柔软。闻佛记音。犹如时雨之化。故云欢喜踊跃。慧灯明者。赞如来以智慧光。洞照机心。如灯之明也。心充满者。庆自己法喜充足。志愿圆满。喜不自胜也。自谓焦芽败种。复生一切种智。故以甘露见灌喻之。以甘露乃不死之药。死者灌而复生故。此上属因缘一周。总结前文。广明权实。以断疑生信竟。

　　△三极显经功。以借人弘法(现在受益固赖正觉亲谈。末世蒙恩。全凭四依转授。欲借人以弘经。须极言而显益自法师品去。至安乐行品。皆此义也)三。一显胜募人。二证益发愿。三请示方轨。初二。一显胜明益。二募人弘经。初(品题云)。

　　妙法莲华经法师品第十

　　法师有二。一谓依教修习。奉法为师。如受持读诵供养者是。二谓依教传宣。奉法师人。如为人解说书写者是。此品从始至终。通为明此。故以名也。又如来于三周法竟。复开此品者。据经文别义有五一为显被机普遍。足前不尽故。如文中广记现在。悬记未来。正足前三周不尽之机。现前未及之众也。二为显持人殊胜。令生欣乐故。如文中受持读诵。解说书写。乃至必得作佛等。正令人闻胜生欣。以发受持读诵等意也。三为显此经深奥。嘱令珍重故。如文云。此经是诸佛秘要。不可分布妄授等。正令弘经之人。知所珍重。勿妄宣传也。四为显利益广大。令知遵循故。如文云。得闻是经。乃能善行菩萨之道等。正令发心之人。循途守辙。莫敢越逾也。五为显护念缘胜。行道无滞故。如文中示以方轨。许以护持等。正令弘经之人。安意行道。勿忧阻滞也。又大成云。三周授记。已定法王。法王之位。未有不由法师而证入者。故授记之后。次以法师品焉。夫法王为道统之总持。法师为道统之流派。总持如海。流派如川。不有大海。则川流无归。不有川流。则大海可竭。故法王法师之位定。而释迦之道。绳绳无尽矣。

　　△(经文分二)一约人显胜。二约法显胜。初二。一结前起后。二正显殊胜。初。

　　尔时世尊因药王菩萨(至)阿耨多罗三藐三菩提记。

　　初广记结前。世尊面语药王。意属八万。故云因药王。告八万。此品以菩萨为当机者。以此中广记悬记。及向下能所殊胜等。类皆力少功多。事出难信。非菩萨无足证故。又将欲募人。示彼有护念之责故。告诸菩萨。必因药王者。欲显经益。表普济之功故。又药王为法王躯。示弘经者知所法故。呼名令见者。教以作证之意。论八部迹居凡位。求三乘尚是初心。是皆三周说法。未暇与记者也。如是等类。总指四众八部。咸闻妙法者。各各历耳成因。一偈一句。极言其闻之少也。随喜者。随顺欢喜。不生违谤。一念者。偶尔发心。未能持久。皆与授记。当得菩提者。一则以显法力殊胜。一则以显实相平等。所谓一句染神。咸资彼岸。凡有心者。皆当作佛也。佛告下。悬记起后。灭后闻经者。生不值佛。但从四依边受。既非耳提面命。何故皆亦与记。盖以此经。如来在世犹多怨嫉。况灭度后。故虽闻一偈一句。乃至一念随喜者。皆可以熏自佛种。引他来学。谁谓非当来成佛之一数耶。结前起后竟。

　　△二正显殊胜二。一长行。二偈颂。初三。一况显殊胜。二较量殊胜。三劝供持人。初二。一况显广持人胜。二况显广说人胜。初二。一举广持人。二以少况显。初。

　　若复有人受持读诵(至)于未来世必得作佛。

　　初举人标行。若复有人者。紧承上文。仍指如来灭后。受持者。领受忆持。读诵者。披读讽诵。解说者。注疏讲演。书写者。布䇿流行。乃至一偈者。取其为义少周。敬视如佛者。见其重法之至。华香者。名华高香。罗列以示观瞻。缨络者。宝缨联络。庄严以示美丽。末香者。众香为末。置中以防虫虷。涂香者。以香益水。涂地以表严洁。烧香者。和香为炷。焚烧取不断之义。缯盖者。缯纩为伞。张设表荫覆之功。幢幡者。左右飘扬。以表摧邪扶正衣服者。上下遮护。以示背尘合觉。技乐者。歌咏法门。合掌者。叉手当胸。恭敬者。踧踖与与。是不惟外致其仪。亦且内致其心也。药王下。显本明德。曾供十万亿佛者。佛以现行而判。非若人不能如此。成就大愿者。已至不退。愍众生此者。运悲修因。此约过去本深言也。若有人问。何等众生未来成佛者。欲知其人。法彼所行故。应示是人。必得成佛者。以因验果。决定不虚故。此约未来德重言也。

　　△二以少况显。

　　何以故若善男子(至)何况尽能受持种种供养者。

　　首句。征起如上广持。必得成佛之故。若善下。乃以如下少持者而况显之。言乃至一句。虽不及于一偈。及尽受之多。但以其能受持读诵。乃至合掌恭敬。则不可以等闲视之。是人一切世间所应瞻奉者。能与众生作依止故。应以如来供养而供养之者。是人不久得成佛故。当知者。既示应瞻应供。教令知其所以也。是大菩萨。成就菩提者。正明其不久成佛。以释上文应以佛供之义。哀愍众生。愿生此间者。正明其能作依止。以释上文所应瞻奉之义。广演分别者。虽一句之经。但以其受持读诵。能令人取法生解。即是广演。即是分别耳。尽能受持种种供养。即指前科所说。具足应云。尽能受持读诵。解说书写。乃至一偈。种种供养。盖超略言之。必作此况者。言此科以一句之经。受持读诵等。尚是带果行因。广演分别。何况前科所云尽能受持。乃至种种供养者。更不待言。所谓应示是人。未来成佛者。信不虚矣。况显广持人胜竟。

　　△二况显广说人胜二。一举广说人。二以少况显。初。

　　药王当知是人自舍(至)生于恶世广演此经。

　　是人者。即前所况之人。言前科虽已况显。但证其未来成佛。未言其本来是佛。今欲言之。故呼药王。教以当知也。清净业。即梵行之因。清净报。即菩提。之果。言是人不以梵行已圆而不度生。不以菩提已证而不示迹。故云舍云生也。佛灭则众生无依。故宜偏愍。恶世则众浊难清。尤当急救。急救恶世。无如讲说此经。故独重广演。受持读诵等。非不兼行。盖缓不俱悉耳。

　　△二以少况显。

　　若是善男子善女人(至)何况于大众中广为人说。

　　承上文而言。盖恐末世众生。不信广演此经者。本来是佛。故此中以少说者而况显之。窃为一人者。众中有难。不能说故。乃至一句者。难事相逼。不能多说故。然此人虽不能对众多说。但以其为法之心。临难不变。若非灵山受嘱。承愿不忘者。不能如此。故曰当知是人。则如来使也。使者。谓役令之人。指四依菩萨。四依菩萨。密受灵山咐嘱。代佛宣扬。故云如来所遣。行如来事。众中广说者。即指上科所说。必作此况者。言此中窃为一人。演说一句。尚是如来所遣。行如来事。何况上科所云。于大众中广为人说者。岂不即是佛耶。所谓自舍清净业报。示生恶世者。信不虚矣。况显殊胜竟。

　　△二较量殊胜。

　　药王若有恶人(至)读诵法华经者其罪甚重。

　　恶人者。不识因果。不信罪福之流。以不善心者。实欲恼害于佛。非无心也。一劫者。拣非少时。现前者。拣非背毁。常骂者。拣非有间。其罪尚轻者。以佛冤亲平等。毁誉不干。亦如舜犬吠尧。尧固无所损。犬亦无所罪也。又其罪尚轻之语。不过与下相较。以显持人殊胜。幸勿执此。遂以为佛真可骂。而造无间之罪。以一恶言者。无心出口。偶尔成词。拣非以不善心。于一劫中。毁訾读诵者。背面毁谤。妄言诽訾。拣非现于佛前。常毁骂佛。其罪甚重者。以读经之人。诸佛慧命所系。一生退悔。能令诸佛慧命断绝。亦如子断父食。致父绝命。虽非弑父。而弑父之罪。不能辞也。据此。则读经之人。较胜于佛。读者固宜知勉。毁者亦宜知戒。较量殊胜竟。

　　△三劝供持人。

　　药王其有读诵法华经者(至)三藐三菩提故。

　　初指人劝供。佛果以万德庄严。读斯经者。当证万德。故云佛严自严。斯经为如来全身。读斯经者。乘之修证。故云肩所荷担。其所至方。应随向礼者。斯人所到之处。同佛在故。一心合掌。供养恭敬等。望其欢喜说法。须臾闻故。人中众生。不得天宝。惟应以上供作供。欲界诸天。福德稍胜。则应持天宝而散。至若上界诸天。福德最胜。又应以天宝为聚而奉献之。总为尽其所有。以表至敬故也。所以下。征释劝意。前云。闻经一偈一句。一念随喜者。皆与授记。故云须臾闻之。即得究竟菩提。所谓应礼应供者以此。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一颂劝供持人。二颂况显殊胜。三颂较量殊胜。初(约义超颂)。

　　若欲住佛道成就自然智(至)并供养持者。

　　佛道。即无上菩提。自然智。即妙观察智。义见譬喻品。言一切众生。欲证无上菩提。安住佛道。以妙观察智。说法度生者。须当精勤供养持经之人。盖为假彼受持之功。资我闻熏之力也。疾得者。不历僧祇。一切种。即大圆镜智。以此智能含一切智种。明了一切。如大圆镜故。言一切众生。欲思不历僧祇疾得大圆镜智。一切明了者。须当自持是经。并供持者。盖以既假经功琢磨。复资善友涤荡。乃可速成也。

　　△二颂况显殊胜二。一颂况显广持人胜。二颂况显广说人胜。初(约义略颂不分)。

　　若有能受持妙法华经者(至)愍众故生此。

　　前四句。颂举广持人。能受持者。谓多至全经。少至一偈。于中读诵受持。解说书写。一一贯通也。佛使则自行已立。愍众乃大悲示生。长行所谓于未来世。必得作佛者此也。后四句。颂以少况显。诸犹凡也。凡有能持者。谓至少乃至一句也。舍于净土者。谓已证佛果。不住法性之土。愍众生此者。谓倒驾慈航。再示同居之身。凡有受持者。尚属如此。何况如上所云。广能受持者乎。所谓佛之所使。愍念众生者信矣。

　　△二颂况显广说人胜(约义广颂)二。一颂举广说人。二颂以少况显。初。

　　当知如是人自在所欲生(至)供养说法者。

　　当知是人。与长行稍异。长行指前所况之人。此即指前能况之人。各随上文义便故也。自在欲生者。乘愿赴应。拣非随业牵引。据此。则一句之经。不过为接钝根。暂示少持。其实能于恶世。广说无上法也。然恶世说法。已为难事。今且能于广说。是为甚难。故应以天华天香等而供养之。

　　△二颂以少况显。

　　吾灭后恶世能持是经者(至)行于如来世。

　　此中况显有二。初况显应以供养。言但能受持。尚当合掌礼敬。种种供养。冀得须臾间闻。何况前科所云。恶世广说。岂不应以天华天香等而供养之耶。若能下。况显自在欲生。言但能受持。尚是如来所遣。行如来事。何况前科所云。恶世广说。岂非自在欲生者耶。颂况显殊胜竟。

　　△三颂较量殊胜二。一正颂长行。二补颂二义。初。

　　若于一劫中常怀不善心(至)其罪复过彼。

　　作色者。鼙眉蹙额。指手画脚之类。长行云其罪尚轻。今云获无量重罪者。各有取义。言骂佛之罪。若与毁訾持经较之。则为尚轻。若与骂一切人较之则甚重也。须臾恶言者。少时加谤。长行所谓以一恶言是也。

　　△二补颂二义。

　　有人求佛道而于一劫中(至)我今获大利。

　　前八句。较量赞持之福。方便品云。或以欢喜心。歌呗颂佛德。乃至一小音。皆已成佛道。况今为求佛道。时经一劫之长。合掌在前。赞呈无数之偈。所得功德。庸可限量。但以佛无我相。不以称誉为喜。惟以传佛声教。续佛慧命为喜。故叹美持经。福过于彼。以能令如来声教不坠。慧命常存故也。后八句。较量供持之利。多劫五尘之供。其舍可谓多矣。须臾一乘是闻。其取可谓少矣。乃曰应自欣庆。获大善利者。以五尘感有漏之福。闻法致一乘之果。一乘无漏。较之有漏福利。故为大也。然此二义。虽为叹持求法者劝。亦借此以显持人之胜也。约人显胜竟。

　　△二约法显胜二。一结前起后。二正显殊胜。初(孤起颂)。

　　药王今告汝我所说诸经而于此经中法华最第一。

　　结前人胜之故。起后法胜之端也。四十年来。所说诸经。不得法华开会。则人天终沉有漏。三乘永滞权宗。故推此为第一。

　　△二正显殊胜二。一长行。二偈颂。初三。一曲显殊胜。二喻明殊胜。三许护行法。初三。一信难。二人尊。三处贵。初。

　　尔时佛复告药王菩萨(至)犹多怨嫉况灭度后。

　　初正明信难。已说。指般若以前。今说。该无量义经。当说。指涅槃一类。言涅槃一类。虽许众生成佛。未曾彰灼授记。而无量义经。亦但为菩萨说。至若般若以前。皆属随机方便。惟今经既舍方便。又该群机。而且一一彰灼授记。故最为难信。又最为难解也。药王下。诫令珍重。一切诸佛。秘密心要之义。依此含摄。从此出生。故云秘要之藏。秘要之藏。非机莫传。故云不可分布妄授与人。如国玺授与平人。恐无益也。守护者。珍重护念。珍重护念。非时莫演。故云从昔已来。未曾显说。未曾显说者。但随分冥授大益。非竟默也。而此下。转释诫意。言如来在世。三业殊胜。说此经时。犹多增上慢流。怨嫉而退。况灭后四依衰微。欲弘斯法。宁免违谤。此如来所以诫妄授也。

　　△二人尊。

　　药王当知如来灭后(至)则为如来手摩其头。

　　佛佛相授。以衣表信。言是人虽未成佛。将来成佛无疑。故为佛衣所覆。护谓神力冥加。念谓慈心摄授。言是人传持圣道。与佛命脉相通。故为诸佛护念。此经难信难解。是人能忍可传持。则是有大信力。如前所谓当知此人。是大菩萨是也。此经人多怨嫉。是人能忍难弘通。则是有志愿力。如前所谓愍念众生。愿生此间是也。此经佛之秘要。是人能承受宣演。则是有善根力。如前所谓当知是人。已曾供养十万亿佛是也。佛宿。乃涅槃之舍。摩顶。表授记之亲。言是人当谢轮回。定成佛果。则是已住涅槃。早蒙授记。故云与佛共宿。为佛摩头也。

　　△三处贵。

　　药王在在处处若说若读(至)阿耨多罗三藐三菩提。

　　初正明处贵。在在处处者。无论穷陬僻坏若说若读等。总该传持之处。经卷住处。即供奉此经地也。皆应起塔者。敬其处如敬佛故。极令高广等。重其事以表心故。不须复安舍利者。以是传持处。及供经处也。所以下。征起释成。言如上所说二处。所以皆应起塔。而又不安舍利者何也。正以此中。已有如来全身在焉。全身者。即法身也。诸经分诠真理。有类支体。此经圆显实相。故名全身。全身既在。与佛无异。故应供养恭敬。尊重赞叹。见塔礼供。则是礼供诸佛。故云当知是等。皆近菩提。然此以上三科。总为显法殊胜。盖以法胜故信难。信难故人尊。人尊故处贵耳。曲显殊胜竟。

　　△二喻明殊胜四。一标立宗旨。二说喻发明。三以法贴合。四二门敦信。初。

　　药王多有人在家出家(至)阿耨多罗三藐三菩提。

　　初正立宗旨。多有人。指四十年前说也。四十年前。多有不离尘俗。即发大心者。亦有剃发染衣。乃发大心者。故云在家出家。行菩萨道。虽行菩萨之道。但依权渐之教。如方等以来。诸会所度者是也。诸会所度。不遇法华。未免系滞行位。经劫难成。故云若不能得见闻读诵等。是人未善行菩萨道也。此经为圆顿法门。闻之则顿超圆证。故云得闻是经。乃为善行菩萨之道。其有下。转释其义。言如上所说。善行不善行者。正以见闻信解受持者。得近菩提耳。菩提言得近者。正顿超圆证之义。所谓一念不生。即名为佛。初发心时。摄位证觉等是也。

　　△二说喻发明。

　　药王譬如有人渴乏须水(至)其心决定知水必近。

　　有人者。客途之人。炎热所逼。饥渴所困。故云渴乏须水。喻彼在家出家。久为无明所渴。生死所乏。欲须菩提之水以解也。高原穿凿者。喻四十年前。依于权渐行菩萨道。犹见干土者。喻未至法华。犹为权宗固蔽。权宗固蔽。未免系滞行位。经劫难成。故以知水尚远喻之。所谓未善行菩萨道也。施功不已。转见湿土者。喻般若以来。既蒙淘汰之功。权宗固蔽渐轻。菩提智水将透故。遂渐至泥者。喻今得闻法华。以法华权实相即。如水土相合而为泥也。其心决定。知水必近者。喻今得闻是法。顿超圆证。所谓善行菩萨道者也。

　　△三以法贴合。

　　菩萨亦复如是(至)此经开方便门示真实相。

　　初正合前喻。未闻未解等。谓但以权渐修习合高原穿凿。当知是人等。谓权宗固蔽真实。合知水尚远。若得闻解等。谓时至得预高会。合见湿至泥。必知得近等。谓自信作佛无疑。合知水必近。析义准上。所以下。征起释成。言如上所说。是经之闻解与否。菩提所以有远近之分者。何也。正以一切菩萨阿耨菩提。皆属此经。属犹依也。谓菩萨菩提。皆依此经出故。此经下。转释释词。言一切菩萨。皆以方便权门。关闭真实。所以菩提尚远。此经开方便门。示真实相。故知得近菩提。所谓皆属此经者以此。

　　△四二门敦信二。一赞经明机。二出过拣非。初。

　　是法华经藏深固幽远(至)成就菩萨而为开示。

　　法华圆教。摄群经为眷属。故名为藏。深固者。甚深坚固。邪宗无能入。天魔无能坏也。幽远者。幽微悬远。凡眼无能窥。权智无能及也。如是则为佛能证。惟佛能知。故云无人能到。无人能到。今佛说之何益。盖为教化初心菩萨。成就久行菩萨。而为开导指示。是可见惟有菩萨。乃当此经之机。此约称叹门。以示激劝意也。

　　△二出过拣非。

　　药王若有菩萨闻是法华经(至)当知是为增上慢者。

　　惊疑者。不敢承当。怖畏者。恐失所守。久行菩萨。断不如是。故曰是新发意。真实声闻。理应舍权从实。惊疑怖畏。非真声闻。故曰是增上慢。此约弹斥门。以示惊䇿义也。喻明殊胜竟。

　　△三许护行法二。一示以方轨。二许以护持。初。

　　药王若有善男子善女人(至)广说是法华经。

　　初征起。如来灭后。人多弊恶。一乘妙法。取信犹难。欲为四聚演说。诚非易事。故问云何应说。言应说者。拣非道听途说。不足有为之流。必是深蓄厚养。如彼培风九万。然后负大翼而图南者是也。是善下。标示。室衣座三。有事有理。今且据事而论。如来室者。谓供设遗像之处。必入此者。显是代佛宣扬。如今讲座。上必设像之类。如来衣者。千佛授记之衣。必着此者。显是授受有本。如今讲师。身披伽黎之类。如来座者。种种庄严之座。必坐此者。显是如佛无异。如今讲仪。高踞猊床之类。尔如是也。言事论必至如是。乃应说此经也。理论如下。如来下。释义。室有二义。一依止。二荫覆。言大慈大悲。既为众生依止。又能荫覆众生。故是室也。衣亦二义。一庄严。二遮护。言柔和能庄严己德。忍辱能遮护难事。故是衣也。座亦二义。一威严。二承受。言一切法空。既能承受诸法。又能说法无畏。故是座也。大成云。利物以慈悲为首。涉有以忍辱为基。说法以无著为本。据此。则室衣座三。诚末世弘经。一定不易之方轨也。安住下。结示。是中者。即三法之中。不懈怠。即精进心也。然必安住三法。乃得化满尘方。精进不懈。始能用周三际。如斯度生。而生无不度。如斯行道。而道无不行。故能为诸菩萨及四众。广说是经。

　　△二许以护持。

　　药王我于余国遣化人(至)我还为说令得具足。

　　初遣人内护。我于余国者。谓余国缘熟。在彼行化。虽在彼行化。亦必遥为护持。故遣化人。化人者。谓诸菩萨化作常人。和光同尘。密结众心。故云为集听众。化比丘等者。谓诸菩萨化作四众。内秘外现。引进实行。故云听其说法。是诸化人者。通指上来所化。人及四众。闻法信受。随顺不逆者。为遮余众疑谤。以成簧鼓之道也。若说下。遣人外护。处空闲。则易招难事。故遣八部听法。以作外护之众。我虽下。现身垂教。化身虽在异国。法身不离当处。感应道交。自令时时得见。一念昏散。佛法不现在前。故致忘失句读。句谓文断义断处。读谓文断义不断处也。一念澄清。词理跃然在心。即是佛还为说。具足者。句读分明。文不爽而义不昧也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一颂曲显殊胜。二颂喻明殊胜。三颂许护行法。初(准长行有三。今缺后二。惟信难一义。而且为文最略。属略颂也)。

　　欲舍诸懈怠应当听此经是经难得闻信受者亦难。

　　诸懈怠。指小乘声闻。由彼不发大心。进求佛果。故以懈怠称之。此经能警䇿淹留。废置权宗。故诫以当听。既示难闻。又明难信者。欲令弘法之人。知所珍重。长行所谓不可分布。妄授与人者。以此。

　　△二颂喻明殊胜(准长行分四。今缺前后。属略颂)二。一颂说喻发明。二颂以法贴合。初。

　　如人渴须水穿凿于高原(至)决定知近水。

　　义准长行。

　　△二颂以法贴合。

　　药王汝当知如是诸人等(至)近于佛智慧。

　　如是诸人。仍指小乘声闻。不闻法华。不能顿超圆证。故去佛智甚远。是经言深者。声闻辟支所不知故。决了声闻法者。谓既闻是经。决定了知声闻之法。是方便。非真实也。是诸经之王者。仍指法华。以此为圆极至教。理冠群经。如世间王。非诸臣属所能及故。闻已。闻慧也。谛思。思慧也。再加修慧。则菩提可阶。故曰当知是人。近于佛慧(准长行如是诸人。应指权教菩萨今以此中有决了声闻之句。故偏指声闻。盖以权教菩萨。小教声闻。不得法华开会。总属渴夫。故长行偈颂。二人互出)颂喻明殊胜竟。

　　△三颂许护行法二。一颂示以方轨。二颂许以护持。初。

　　若人说此经应入如来室(至)为众生说法。

　　偈无征起。初标示。三轨如法。俨然现在法王。于法自在。故能处众无畏。余可知。大慈下。释义。俱准长行。处此下。结示(约义广颂)。长行云安住是中。此云处此说法。其义一也。说经忍难。即长行不懈怠心。以骂割打掷。非具大精进者不能忍故。念佛应忍者。谓念佛恩德。应忍诸难也。千万亿土。约化身横遍而论。虽现身相。不见有身。且能忍诸难事。故云净坚固身。无量亿劫。约化身竖穷而论。为众说法者。显有恩于众。示众应念之意。意谓。我已早证菩提。尚于千万亿土。现身无量。亿劫说法。为尔末世众生。况尔末世法师。去佛菩提。尚在遥远。可不念佛恩德。极力以忍诸难乎。此如来将己以励他也。

　　△二颂许以护持二。一正颂长行。二显益结劝。初。

　　若我灭度后能说此经者(至)为作听法众。

　　初颂遣人内护。清净士女。即长行优婆塞夷。以彼不离尘俗。能修清净行故。长行云听其说法。此云供养法师。盖供养听法。皆为引导众生。集令听法。义互出耳。此超颂化四众义也。欲加恶者。虽恶意已动。而恶事未举也。变人者。诸菩萨等。变作同类之人。卫护者。疏解恶心。化令向善听法。此追颂遣化人义也。若说下。颂现身垂教(约义超颂)。说法之人。独在空闲者。恐培风不厚。不足以图南也。寂无人声。读诵此经者。为欲善其事。必先利其器也。如来之身。乘愿示现。非是欲爱所生。故有清净光明。联句为章。联读为句。长行云句读。义互影耳。通谓通达其义。利谓熟利其文。若人能如是者。即为具德。以能代佛宣扬。具法师之德故。既具法师之德。与佛声气相通。然后或说或诵。时时佛为现身。故皆得见也。若人下。颂遣人外护(追颂)。文义俱同长行。

　　△二显益结劝。

　　是人乐说法分别无𦊱碍(至)得见恒沙佛。

　　首二句。明自获乐说之辩。诸佛句。显众圣冥加之功。如此说法。必能逗机。故云能令众喜。亲近法师者。不滞小道。故能速得菩萨。随顺师学者。能习大乘。故得见恒沙佛。据此。则发心行道。有志见佛者。于此法师。幸勿觌面错过可也。显胜明益竟。

　　△二募人弘经(品题云)。

　　妙法莲华经见宝塔品第十一

　　塔以宝名者。以是七宝所成。复以种种宝物而庄校故。准阿含明四处起塔。谓佛生处。得道处。转法轮处。入灭度处。今之宝塔。乃先佛入灭塔也。若论此品正义。本为唱灭募人。而唱灭募人。却因见塔发起。故品以见塔为名。又此品别义有五。一为三周说法。普记成佛。欲假多宝证明。令信所说不虚故。如塔中出大音声。叹言善哉善哉。乃至如所说者。皆是真实是也。二为法师一品。已示要行。欲明经劫行因。全凭愿力摄持故。如多宝乃久已灭度。以愿力故。闻说法华。从地涌出是也。三为三根领解。已得全体。欲假云集分身。令获即体之用故。如三千大千世界。于如来一方所分之身。容受犹未能尽等是也。四为群贤成佛。俱依净土。恐疑娑婆秽恶。欲示染净相即故。如不离娑婆。三变净土。乃至移诸天人。置于他土等是也。五为群贤成佛。寿命俱长。恐疑释迦有灭。欲示生灭无二故。如多宝分座。灭而不灭。释迦就座。生而不生是也。然此五义。前三乃悬示资粮。后二乃预辟道路。得其旨者。则法师不患无济。妙法横竖可行。故最后唱灭募人终其义焉。

　　△(经文分三)一多宝证明。二分身云集。三入塔募人。初三。一宝塔涌现。二发声证明。三问答其由。初。

　　尔时佛前有七宝塔(至)供养宝塔恭敬尊重赞叹。

　　初涌出住空。佛表实智。塔表实相。言从前三乘人等。心开悟解。念念实智发光。时时实相现前。故以佛前有塔表之。塔以七宝成者。以实相理虽性具。亦由信戒闻舍等。七圣法财之所显故。高五百由旬者。表实相竖通五道。纵广二百五十由旬者。表实相横贯三乘。言三乘众生。较之五道众生。仅有其半。故以二百五十由旬表之。从地涌出者。塔本现成。向被大地所覆。今乃破地而出。表实相本自现成。向被权宗所蔽。今乃破权而显故。住在空中者。有形之塔。住在无形之空。表实相无相。终归于空也。种种宝物庄校者。谓塔体之上。种种众宝。庄点校饰。表实相体中。自具恒沙性德以为严故。五千下。庄严殊胜。五千栏楯者。塔上横栏竖楯。计五千层。表实相体中。总摄五位诸法门故。五位中每位具十。十十互具成百。百百互具成千。故且以五千栏楯表之。其实无尽。犹如帝网。龛室千万者。周围各有龛室。以数计之。共有千万。表诸法门中。摄机方便。亦复无尽。略对十种异生。心行差别。置千万言。无数幢幡。以为严饰者。谓龛室之外。各以幢幡为严。表摄机方便。皆以折摄二门为前导也。垂宝缨络者。谓龛室之上。各有露幔。宝缨交络垂布。表摄机方便。皆以四种摄法为化法也。宝铃万亿。而悬其上者。谓缨络之上。悬以宝铃。表四摄法中。各以种种异类言音而应机也。异类言音。济以四无碍辩。演出真戒定慧。普被一切。故以四面出香。充遍世界表之。其诸幡盖者。无数幢幡之上。皆有宝盖。表慈悲荫覆。行慈悲时。一切法趣慈悲。故以七宝合成表之。高至四天王宫者。四天王宫。当人天交接之际。表慈悲上可及天。下可及人。余非不及。且约善道言也。三十下。供养众多。三十三天等。各兴供养者。见塔足知有佛。表实相体中。本具自性真佛。一切众生。所应尊重故。

　　△二发声证明。

　　尔时宝塔中出大音声(至)如所说者皆是真实。

　　塔中出音者。过去先佛。欲为作证也。如来略明权实。以发会众真疑。广明权实。以生当机真信。二俱尽善。故重言善哉以叹美之。平等大慧。即指略明中所说诸佛智慧。以此乃生佛同具。故称平等。法说章中。所谓自证无上道。大乘平等法。若般经中。所谓是法平等。无有高下。皆指此也。称为教菩萨法者。声闻辟支所不知故。妙法华经。即指广明中三周所说。四十年前。从不开演。故称佛所护念。为大众说者。三根普被。无遮拣也。重言如是者。印其广略所说。二俱无妄之意。既已印定。犹恐拟议。故唱言释迦世尊。证其如所说者。皆是真实。

　　△三问答。其由三。一四众庆怪。二乐说请问。三如来垂答。初。

　　尔时四众见大宝塔(至)恭敬合掌却住一面。

　　地非藏塔之处。空非住塔之所。今见塔从地出。住在空中。定知其有异世之瑞。且闻发大音声。证明前法。益信从前领解。审实不虚。故云皆得法喜。虽得法喜。而地中有塔之故。空中住塔之由。究竟不知。且塔中惟藏佛之故形。而音声乃若出生人之口。不得不且喜且惊。以怪其未曾有也。欲谢得法之益。并申惊怪之情。故从本座而起。具仪却住。

　　△二乐说请问。

　　尔时有菩萨摩诃萨(至)又于其中发是音声。

　　菩萨具四辩才。诲人不倦。故以乐说为名。此品重在流通。独贵乐说。故以若为当机。前云四众喜怪。此云八部心疑者。众互影耳。而白佛言者。欲征有塔之故。并发声之由。以决会众之疑也。言宝塔地涌。已属可疑。又发音声。愈难理会。虽知是佛境界其如众心难安。故以以何因缘等而征问之。

　　△三如来垂答三。一因中愿力。二果后遗嘱。三呼名结答。初。

　　尔时佛告大乐说菩萨(至)为作证明赞言善哉。

　　全身者。拣非舍利。即生前住世身也。过去者。拣非现在。东方者。拣非此土。去此最远。故云无量千万亿等。大成云。国名宝净者。七宝所成。无诸垢秽故。佛号多宝者。功德法财。惠施无尽故。行菩萨道时。作大誓愿者。欲酬法恩。永矢弗忘之意。灭后塔庙。犹于十方听法。及为作证赞善者。盖为引进后学。令坚正信。以续诸佛慧命。此涌塔发声之第一由也。

　　△二果后遗嘱。

　　彼佛成道已临灭度时(至)赞言善哉善哉。

　　营塔虽人天之事。制度在比丘主持。故于天人大众中。告诸比丘。不忘宿愿。欲以塔往十方。听经作证。故嘱以欲供全身。应起大塔。神通者。果后神通。愿力者。因中愿力。若徒有愿力而无神通。欲往不能。徒有神通而无愿力。能往不欲。多宝以神愿相资。故能于十方世界。凡有说经之处。彼之宝塔。莫不涌现作证。此涌塔发声之第二由也。

　　△三呼名结答。

　　大乐说今多宝如来塔(至)赞言善哉善哉。

　　将欲结答。仍呼乐说者。是请主故。如来意谓。汝问以何因缘。有此宝塔。如我上说。今乃多宝如来。临终遗嘱。供养全身之塔。汝问以何因缘。地涌发声。如我上说。乃彼佛因中愿力。闻说法华经故。地涌赞善。多宝证明竟。

　　△二分身云集三。一云集之由。二正明云集。三遣使说欲。初二。一释迦酬乐说愿。二分身酬释迦请。初。

　　是时大乐说菩萨(至)于十方世界说法者今应当集。

　　初乐说愿见多宝。如来境界。非乐说所能进问。故曰以如来神力白佛。此事论也。若作表法者。以自性真佛。非口头三昧所能契悟。必资实智之力。乃相应也。愿欲见此佛身者。虽闻佛说。必须亲见。疑乃尽故。佛告下。示以多宝愿力。愿以深重言者。不可移。不可动也。然多宝既为听经。出于佛前。乃又不肯轻示其身。必令彼佛分身尽集。乃出现者。恐时众作轻易想故。此事论也。若作表法者。谓欲见自性真佛。必奋全智之力。乃庶几耳。大乐下。酬愿许集分身。今应当集者。远酬多宝。近酬乐说之愿也。

　　△二分身酬释迦请。

　　大乐说白佛言世尊(至)并供养多宝如来宝塔。

　　初乐说请集分身。现见佛身在此。又闻分身十方。生希有心。故亦愿欲见。现见在此说法。又闻十方说法。生尊重心。故并愿礼供。尔时下。放光远请诸佛。白毫处两眉之中。表中道智。法身德。白毫如琉璃筒。表真空智。解脱德。放光乃圆照法界。表妙有智。般若德。序分表会权归实。授记成佛。以彰三德之全体。此中表摄异归同。募人弘法。以显三智之大用。得此意者。则七轴雄文。皆为筌蹄。佛光照烛。十方俱见。但以言不顿彰。先约东方言之。准观佛三昧海经云。释迦东方所现化身。乃至碎大千界尘。犹不能数。今云五百万亿等。亦不能数之数耳。玻璃为地者。显依报清净。宝树行列以供游观。宝衣敷地以供坐卧。故云宝树宝衣。以为庄严。菩萨充满者。显正报纯善。宝幔垂天。以为荫覆。宝网悬空。以为遮防。故云遍张宝幔。宝网罗上。诸佛说法者。谓化主正说。圆音落落。该十刹而顿周。故称以大妙音。菩萨说法者。化伴助扬。主伴重重。极十方而齐唱。故称遍满诸国。南西北方等。所照依正主伴。与此无异。故云亦复如是。尔时下。分身辞众欲来。各告菩萨者。蒙光欲来。暂辞彼众之意。契光照之意。愍乐说之诚。故曰我今应往娑婆世界。释迦佛所。示应往之意。为请现之事。故云并供养多宝如来宝塔。正量论云。彼此一体。原非自他。告众应往者。乃随机权应。假分宾主耳云集之由竟。

　　△二正明云集二。一略集。二广集。初三。一略变一土。二诸佛略集。三结略不尽。初。

　　时娑婆世界即变清净(至)移诸天人置于他土。

　　娑婆世界。即变清净者。有三义。一者时众净业力故。以从前所作。皆属有漏不净。故见娑婆秽恶。向后所作。皆属无漏净业。故见清净庄严。二者诸佛神通力故。以诸佛欲大饶益。此会之众。故于未来之先。预以神通净国。三者释迦方便力故。以如来虑诸会众。染净未忘。故以方便之力。显示染净不二。琉璃为地。宝树庄严者。拣非从前尘土无际。荆棘遍野。黄金为绳。以界八道者。拣非从前辙迹纵横。间关不通。无诸聚落。村营城邑者。拣非从前人广地隘。五趣杂居。并无大海江河。山川林薮者。拣非从前坑坎堆阜。高下不平。薮大泽也。烧大宝香天华布地者。拣非从前狼烟边起。征尘迷塞。宝网覆上。悬诸宝铃者。拣非从前黄风蔽日。红沙吼空。试观从前秽土。即今日之净国。今日净国。宛从前之秽土。究极乎孰幻孰真。要且知非净非秽。但变其心。勿嫌其境。惟留此会者。以此会背尘合觉。堪入佛境故。移诸天人者。以天人背觉合尘。自生违碍故。是则置于他土者。非置他土。盖即有眼不见。如彼对面千里者是也。若作表法者。娑婆乃释迦所居。表开佛知见。入理法界。变为净土。表示佛知见。入事法界也(问。娑婆秽土。何以表理。变为净土。何反表事。答不变为理。随缘成事能表所表。理甚显然。或有以事法界居初。而理法界居次者。盖约迷位。由事入理言之。今约悟后。依理涉事。故为此次也)。

　　△二诸佛略集。

　　是时诸佛各将一大菩萨(至)各于此座结跏趺坐。

　　但为证事而来。无烦广众。故诸佛各将一侍。各到树下者。一树一佛也。皆有师座者。一佛一座也。然一树一佛。自然相称。且树有枝叶华果。次第庄严。一佛一座。自然现成。且座以种种大宝。而为校饰是皆诸佛不思议力。所现无碍之境。结跏趺座者。远远而来。示同少憩之仪也。若作表法者。诸佛略集。表示佛知见。已入事无碍境。智慧业用。稍胜于前故。

　　△三结略不尽。

　　如是展转遍满三千(至)一方所分之身犹故未尽。

　　正量论云。诸佛来仪。惟一佛一侍。一树一座。所占非广。遍娑婆犹容一方未尽。足见应化之广也。略集竟。

　　△二广集三。一广变八方。二诸佛广集。三结广遍满。初二。一更变八方。二方外更变。初。

　　时释迦牟尼佛欲容受(至)诸天宝华遍布其地。

　　前变一土。容受一方分身。犹未能尽。今欲容受十方。故须更变。二百万亿等。明所变之量也。无有地狱等者。有二义一谓时会清净。遍观诸法皆如。二谓恶道业重。违远诸佛之境。移诸天人等同前。目真邻陀。此云石。摩诃目真邻陀。此云大石。即世界所有大石小石山也。铁围。围小千界。大铁围。围大千界。即世界所有界限分齐山也。须弥。亦云苏迷卢。此云妙高。以是妙宝所成。高至忉利。即四洲中央所有大主山也。诸山王者。总指须弥山外。七重香水海际。七重金山。所谓持双。持轴。担木。善见。马耳。象鼻。鱼嘴山也。然此以上诸山。有铁围等。则有彼此世界之分。有须弥等。则有彼此天下之殊。有目真邻陀等。则有彼此高低之异。又且有江海等则有彼此沧桑之变。今既皆无。故云通为一国。宝地平正宝交露幔者。谓众宝交络。而为遮露之幔。悬诸幡盖者。谓张幡设盖。以为国界之严。余俱同上。若作表法者。更变八方。表悟佛知见。入理事无碍法界也。

　　△二方外更变。

　　释迦牟尼佛为诸佛当来(至)诸天宝华遍布其地。

　　前既已变八方。容则可容。坐犹未可。今为当来坐故。须于方外更变。然虽如是。实为表法。若不然者。维摩丈室。尚容三万二千师子之座。况圆极妙境。反出于小不思议之下乎。余文准上。若作表法者。方外更变。表入佛知见。入事事无碍法界也。广变八方竟。

　　△二诸佛广集。

　　尔时东方释迦牟尼所分(至)皆悉来集坐于八方。

　　仍举东方者。乃前番略集之余。说法来集者。谓所经之处。随缘作佛事也。然一方云集之余。尚有百千万亿那由恒沙之多。况次第十方诸佛。皆悉来集。则主伴重重。无尽无尽。澄心观之。俨然一幅华藏图也。若作表法者。东方未集之余。今已来集。表悟佛知见。进入理事无碍。智业转胜。至于十方诸佛皆悉来集者。表入佛知见。圆证事事无碍。而智慧业用。无尽无尽矣。

　　△三结广遍满。

　　尔时一一方四百万亿(至)诸佛如来遍满其中。

　　四百万亿等。指两番所变国土。诸佛如来者。指广集十方分身。土容佛而不狭。佛处土而不少。故云遍满其中。正明云集竟。

　　△三遣使说欲。

　　是时诸佛各在宝树下(至)诸佛遣使亦复如是。

　　诸佛与佛。虽属一体。既已分身垂迹。示同世间宾主。故各在树下。遣使问讯。问讯者。问讯起居。赍华者。聊申来仪。掬谓两手相捧也。而告之言者。告以如何问讯。如何供养。如法行故。如我辞曰者。谓教以如我言辞。一一致问也。佛无病缘。亦无忧恼。问以少病少恼者。盖以众生不受教化。即病恼耳。法身真常。无不安乐。问以气力安乐者。以从前本怀不畅。即不乐耳。及问菩萨声闻者。致意其主。以及其伴故。菩萨声闻。既以出离三界。复问安隐者。以从前系滞行位。抱迷未遣。即不安隐也。以此宝华者。授以所掬之华。散佛供养者。教以如法兴供。而作是言者。敕以传欲与释迦牟尼佛也。彼某甲佛者。教以代称己名。据此。则分身示迹。名不尽同。所谓余国作佛。更有异名者以此。与欲者。许以愿乐之意。言多宝愿力。必待分身同欲。然后开塔。故释迦放光远照。意从分身。索欲。今分身云集。随顺忍可。故云与欲开塔。一方既尔。方方皆然。故云诸佛遣使。亦复如是。分身云集竟。

　　△三入塔募人三。一开塔就座。二接众在空。三祈通募人。初四。一世尊开塔。二四众兴供。三多宝分座。四释迦就座。初。

　　尔时释迦牟尼佛(至)如却关钥开大城门。

　　既见来集。又闻与欲。已如多宝之愿。即从座起。住虚空中。欲酬乐说之请。又塔在空中。今欲开塔。故须起座住空。若作表法者。以从前说权说实。皆属对待。俱有住着。今既会权归实。实亦不住。终归第一义空。故以起座住空表之。四众情知开塔。咸生渴仰。故皆起立合掌。一心观佛。如来智鉴众心。略施神力。故以右手指。开七宝塔户。却犹断也。大城之门。闭以横木为关。封则坚铁为钥。关钥一断。城门一开。隐隐如雷震之声。今开七宝塔户。音声亦尔。故云如也。

　　△二四众兴供。

　　即时一切众会皆见多宝如来(至)及释迦牟尼佛上。

　　初见佛闻言。全身不散者。有二义。一由愿力摄持。二显灭非真灭。寂然不动。故云如入禅定。前虽赞证。犹有间隔。恐未信其果出先佛之口。今现身复赞复证。故得又闻其言也。善哉善哉者。仍前赞叹之语。快说是法等。仍前作证之词。快犹畅也。从前随他意语。本怀未畅。虽说不快。今则随自意语。既畅本怀。故云快说。为听经故。而来至此者。有契宿愿。特为作证也。又快者速疾义。言现前授记。出世之本怀既彰。灭后通经。应化之妙用宜显。故劝以快说。据此。则快说等言。非为证前。乃欲启后也。尔时下。叹异兴供。叹未曾有者。有二义。一谓久灭度佛。发言如生。叹事未有。二谓多宝赞证。知前所说。叹法未有。事未有故。心生渴仰。故以华散多宝。法未有故。志怀感谢。故以华散释迦。

　　△三多宝分座。

　　尔时多宝佛于宝塔中(至)释迦牟尼佛可就此座。

　　为泯生灭之迹。示同相契之意。故分座令坐。

　　△四释迦就座。

　　即时释迦牟尼佛入其塔中坐其半座结跏趺坐。

　　不存生灭之见。深体多宝之心。故入塔跏趺。开塔就座竟。

　　△二接众在空。

　　尔时大众见二如来(至)接诸大众皆在虚空。

　　初大众作念。佛坐塔内。塔住空中。故云佛坐高远。三乘虽各有神通。佛威德故。不敢施设。故愿神通加被。令处虚空。又为以此。表第一义空。非权智所能亲证。必资实智之力故也。

　　即时下。如来垂接。接众在空者。有二义。一为愍众作念。随顺其心。二为令近佛座。以便付嘱。

　　△三祈通募人二。一长行。二偈颂。初。

　　以大音声普告四众(至)欲以此妙法华经付嘱有在。

　　分身已集。多宝已现。时当唱灭祈通。故以大音普告。娑婆国土。人多弊恶。广说妙法。易招怨嫉。故问谁能于此。意显娑婆弘经不易。必资愿力摄持。乃可行也。今正是时者。谓正当发愿之时。以有本师现在。并多宝分身。为作证明。意显错过此时。恐护念之缘。未必如是之胜也。不久当灭。有二义。一法尔如是故。谓化圆入灭。诸佛通轨。如光照万八千佛。过去二万亿日月灯明等。皆是也。二本怀已畅故。谓三周说法。授三根记。且又广记现在。悬记未来。出世本怀。不过如是。如遗教经云。自利利人。法皆具足。若我久住。更无所益是也。在者系属义。言如来灭后。此经为诸佛慧命。若此经无所系属。则慧命危矣。故云佛欲以此。付嘱有在。盖欲使此经有所系属。庶诸佛慧命可延也。长行竟。

　　△二偈颂(约义广颂标颂云)。

　　尔时世尊欲重宣此义而说偈言。

　　△(正颂分三)一举佛劝持。二称功较难。三赞教扬机。初二。一举三佛同为。二劝发愿护持。初三。一多宝愿力。二分身远来。三自用方便。初。

　　圣主世尊虽久灭度(至)在在所往常为听法。

　　前六句。借彼劝勉。辞意谆切。读之令人堕泪。此佛下。明彼愿重。言多宝处处听法。虽为难遇。亦由本愿摄持。则愿力诚不可少也。

　　△二分身远来。

　　又我分身无量诸佛(至)令法久住故来至此。

　　如来意谓。分身云集。虽为听法及见多宝。至观其舍本妙土。乃至诸供养事。亦为感发汝等。发愿护持。令此法久住于世。则分身之意。诚不可负也。

　　△三自用方便。

　　为坐诸佛以神通力(至)以是方便令法久住。

　　初自举前事。为坐诸佛等。自举三变净土之事。在文可了。诸佛各各等。自举云集分身事也。国土清净如池。宝树行列如莲。佛身金色如华。故云如清净池。莲华庄严。树座未尝无光。近佛则闇。惟佛光明严饰。炽然照耀。故云如夜闇中。然大炬火。身出妙香者。毛孔出香好也。众生蒙佛身香。欢喜罗拜。身不自胜。若碎柯迎风披靡。故云譬如大风。吹小树枝。末二句。结方便意。意谓。从前三变净土。云集分身。令众生见此依正。蒙此光香者。是皆如来以是方便。感发汝等。生信发愿。令此法久住于世。汝等果能体贴佛心。发愿护持。虽至佛灭度后。如我在世。等无有异。举三佛同为竟。

　　△三劝发愿护持。

　　告诸大众我灭度后(至)以大誓愿而师子吼。

　　初正劝发愿。如来意谓。三佛同为斯法。汝等亦当黾勉。当来我灭度后。谁能护持斯经。或读诵。或演说。今于佛前说誓。则如来有护念之责。而汝等得坚固之铠矣。誓即愿也。非同邪教。令立恶誓。种种鄙秽之语。闻之不禁绝倒。其多下。显愿有力。言多宝虽久灭度。以大愿摄持力故。今发师子吼音。为作证明。则愿力之有益于永远者。诚大矣哉。举佛劝持竟。

　　△二称功较难二。一称持功德。二较法难持。初。

　　多宝如来及与我身(至)多宝如来及诸化佛。

　　初示证劝持。意谓。汝等有意弘经。今三佛现在其前。自当证知此意。为汝护念。而诸佛子等。谁能护持此法。称此三佛现在。当发大愿。令得久住。若此机已失。恐再会未必能也。其有下。称赞功德。意谓。我以诸佛慧命。系属此经。其有能护此经。令我慧命不断。则为供我。岂惟供我。亦复供养多宝。以多宝处于宝塔。常为是经故也。岂惟多宝常为是经。分身亦然。故云亦复供养诸来化佛。庄严光饰等。示以化佛之相。前文所谓如清净池。莲华庄严。乃至佛坐其上。光明严饰等是也。若说此经。则为见我等者。以此经为如来全身。说者必亲见此理故。准后文。龙女以珠供佛。顿舍因门。妙严一见云雷。即获果记。则护说此经。功德可胜言哉。

　　△二较法难持二。一总标难持。二别以较量。初。

　　诸善男子各谛思惟此为难事宜发大愿。

　　教以各谛思惟者。恐仓卒应命。有始无终也。示以此为难事者。令审知其难。预防乎难也。预防乎难。无如愿力摄持。故诫以宜发大愿。

　　△二别以较量四。一较量演说难。二较量书读难。三较量说听难。四较量奉持难。初。

　　诸余经典数如恒沙(至)能说此经是则为难。

　　余经如恒沙之多。随机易解。凡具身子之智。及满慈之辩者。皆能演说。故云未足为难。手接须弥。足动大千。凡具目连之通者。皆能远掷。故云亦未为难。虽处有顶之高。谈群经之广。若兼前三子之长者。尽可能之。故亦未足为难。恶世说此。是则为难者。有四义。一谓此经深奥。人多怨嫉。不同余经。随机易解故。二谓恶世二乘。权执坚固。不同须弥。犹在可接故。三谓恶世凡夫。无明深厚。不同大地。犹在可动故。四谓恶世增慢。空腹高心。不同有顶。犹在可上故。

　　△二较量书读难。

　　假使有人手把虚空(至)暂读此经是则为难。

　　初较量书难。把虚空而游行。有神通者可能。故曰亦未为难。以妙旨而染翰。无愿力者难终。故曰是则为难。若以下。较量读难。置大地于足甲。升梵天而未难者。以是神通事故。读此经于恶世。虽暂时而犹难者。以是佛道因故。然神通乃小乘所尚。佛道非大器难承。此难不难之所由分也。

　　△三较量说听难。

　　假使劫烧担负干草(至)问其义趣是则为难。

　　初较量说难。劫烧乃循业发现。无业可循者。便可负草不烧。故云亦未为难。此经非有障可闻。一人有障者。难以持说令听。故云是则为难。若持下。较量听难。八万四千法门。无非对症施药。一十二部经典。总是以法随机。听易入而效易成。故皆得六神通。机从化而教可施。故云亦未为难。佛灭后则人多弊恶。听此经则世多怨嫉。况能问其义趣。若非大有宿缘者。不能如此。故云是则为难。

　　△四较量奉持难。

　　若人说法令千万亿(至)如斯经典是则为难。

　　一切众生。莫不好乐小乘。崇尚神通。好乐则易得。崇尚则易具。故虽令有是益。亦未为难。奉谓奉以自修。持谓持以教人。奉以自修。非圆机不能。持以教人。非大愿必退。故云是则为难。然此以上四科。展转较量。总为末世弘经起见。而弘经法师。第患不知其难耳。若预知其难。则大愿发于先。精进帅于前。被忍辱铠。秉智慧弓。虽入邪见稠林。天魔境界。杖木瓦石之区。恶骂捶打之域。亦有所弗虑矣。称功较难竟。

　　△三赞教扬机二。一赞教超群。二扬机殊胜。初。

　　我为佛道于无量土(至)若有能持则持佛身。

　　如来意谓。我为佛道求人。遍于无量国土。从始成道。以至今日。广说一切诸经。而于其中。究其义理幽深。功能殊胜者。莫过于此。故云此经第一。大成云。群经之关键者以此。此经为诸佛之母。诸佛法身之所从生。故云若有能持。则持佛身。大成云。千圣之命门者以此。

　　△二扬机殊胜。

　　诸善男子于我灭后(至)一切天人皆应供养。

　　初能感诸佛。再劝说誓。并示持难者。反复叮咛。总为弘经不易。亦为借此。以显持人之胜也。暂持者。少时受持。虽少时受持。而诸佛共鉴。故云我则欢喜。诸佛亦然。如是下。能敌众行。正以能敌众行。故云诸佛所叹。此经如千经之担。虽暂时一荷。已非怯弱者所能。故云是则勇猛。此经如万仞之山。既发心欲登。便非退屈者之志。故云是则精进。此经如金刚宝剑。虽暂时一挥。便可断七支之非。故云是名持戒。此经如毗岚大风。即须臾鼓动。已足抖尘劳之事。故名行头陀者(头陀。亦云杜多。此翻抖擞)。此经如斫迦罗粒。虽暂时入腹。不久便脱颖而出。故为疾得佛道。能于下。能利自他。读持此经。堪于续佛慧命。故云是真佛子。明了实相。足为众善所归。故云住淳善地。淳犹至也。又丰厚义也。此上约自利言之能解其义。便能说法度生。故云是世间眼。恐畏世。即浊恶世也。浊恶世时。人多刚强暴虐。故名恐畏。当斯时也。能须臾说。则是如来所遣。行如来事。故应供养。此上约利他言之。显胜募人竟。

　　△二证益发愿二。一示相证益。二承当发愿。初(品题云)。

　　妙法莲华经提婆达多品第十二

　　提婆达多。亦名调达。此云天热。以初生时。人天等众。心皆惊热故。亦云天授。以斛饭无子。从天祈嗣。妄计天所授故。佛之从弟。阿难之胞兄也。世世与佛为怨。成就佛德。盖是行于非道。达佛道者。若论此品。兼有文殊弘法之事。今舍后从前。惟以达多名品。又此品别义有五。一为显世间富贵。不足恃故。如佛昔为国王。为于法故。捐舍国位等是也。二为折憍慢众生。令虚心故。如仙人来白王言。我有妙法。若不违我。当为宣说等是也。三为令处逆如顺。作成就想故。如如来自谓。由达多知识。令我具足六波罗密等是也。四为破尼众劣心。令生真信故。如龙女忽转男身。即往南方无垢世界。成等正觉等是也。五为示顿渐二益。遮二种过故。如释迦渐修。不著于理。龙女顿证。不滞于事等是也。

　　△(经文分二)一约达多通经以证渐益。二约文殊弘法以证顿益。初三。一远举本因。二结会证益。三闻信功德。初二。一长行。二偈颂。初三。一国王弃国求法。二仙人索愿为说。三国王为法随侍。初。

　　尔时佛告诸菩萨(至)吾当终身供给走使。

　　初总标为法。无量劫中求法。不以时长自诿。故云无有懈倦。于多下。泛叙愿行。常作国王。愿求菩提者。不以有漏自足。惟以无漏为期也。劫石可磨。此志不易。故云心不退转。为满六波罗密。而偏言勤行布施者。以檀义摄于六故。心无吝惜象马七珍者。财物布施。亦不吝惜国城妻子。奴婢仆从者。依正布施。又不吝惜头目髓脑。身肉手足者。身命布施。总显一切能施。故云不惜躯命。盖以人所最重者。躯之与命。此尚不惜。余可知耳。时世下。正明本事。人寿无量。时当善世也。必标此者。为下经于千岁伏限。捐舍国位者。顿弃四海之富。委政太子者。永托万机之权。据此。则贪着世乐。无有慧心者。宜知奋矣。击鼓集众也。必集众而宣令者。以示但为求法。不择其人之意。供给者。四事供给。走使者。听用走使。然此王以为法捐躯。重道忘怀。愿屈九五之尊。甘作奴仆之役。据此。则当今之世。有所挟求者。宜知愧矣。

　　△二仙人索愿为说。

　　时有仙人来白王言(至)若不违我当为宣说。

　　若不违我。当为宣说者。大成云。以道师人。必言听事遵。非冒名沽宠而已。又试其有所挟否。如挟势挟贵。不足以与道也。以匹夫而为百世之师者。其仙人之谓欤。

　　△三国王为法随侍。

　　王闻仙言欢喜踊跃(至)精勤给侍令无所乏。

　　闻言欢跃者。以有法故。即随仙人者。不食言故。供给所须者。谓四事所须。一一供给。采果汲水等。谓一应走使。无不听用。乃至身为床座。身心无倦者。总显至劳至苦。甘受不辞也。于时奉事者。适时无违。经于千岁者。寒暑不辍。非为博苦行之名。实欲求无上之道。故云为于法故。精勤给侍。望其欢喜说法。故令无所乏少。所谓供养是佛子。冀得须臾闻也。然仙人介节尚志。独能下。王者之心。而此王重道忘怀。遂能屈至尊之体。非此王无以见仙人之高。非仙人无以成王者之大。惟王与仙。可为万世授受者法。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一义颂长行。二结证寓劝。初三。一颂国王弃国求法。二颂仙人索愿为说。三颂国王为法随侍。初。

　　我念过去劫为求大法故(至)身当为奴仆。

　　首二句。颂总标为法。次二句。颂泛叙愿行。以不贪五欲。必能发愿成佛。广行惠施故也。末四句。颂正明本事。长行云击鼓。此云椎钟者。二事总为集众。前后互出耳。身为奴仆。即供给走使义也。

　　△二颂仙人索愿为说。

　　时有阿私仙来白于大王(至)吾当为汝说。

　　阿私。此云无比。谓其人与法。皆无比故。能修行者。谓如教修行。即长行不违义也。

　　△三颂国王为法随侍。

　　时王闻仙言心生大喜悦(至)身心无懈倦。

　　大成云。木实曰果。桃李之属。草实曰蓏。瓜瓞之属。随时恭敬者。谓薪水果蓏等。各适其时也。余可知。义颂长行竟。

　　△二结证寓劝(补颂)。

　　普为诸众生勤求于大法(至)今故为汝说。

　　如来意谓。我于往昔。普为众生。勤求大法。亦不是为我己身。及以欲乐。故虽为大国王。犹能精进勤求。获得此法。由我为法如此。遂致今日得成佛果。此是我之行履。今故为汝宣说。汝等果能如我所行。佛果菩提。皆可速证。远举本因竟。

　　△二结会证益二。一结会古今。二证成渐益。初。

　　佛告诸比丘尔时王者(至)时仙人者今提婆达多是。

　　王则我身。显佛道不易可成。仙则达多。显害佛实无恶意。一顺一逆。总为鼓扬妙法。接引众生耳。

　　△二证成渐益(由前法师品中。屡言闻是经者。得近菩提。恐彼圆教狂慧人等。顿生废弃进修之想。故约达多释迦。渐成利益者。以证之)二。一释迦成道。二达多得记。初。

　　由提婆达多善知识故(至)皆因提婆达多善知识故。

　　达多昔为仙人。能折佛之贡高。能成佛之德业。故佛以善知识称之。具足者。即圆满义。慈悲喜舍。名四无量心。一慈无量。能与众乐。二悲无量。能㧞众苦。三喜无量。庆他离苦得乐。四舍无量。缘他无憎无爱。四摄法者。一布施摄。谓乐财众生。即以财施。乐法众生。即以法施。二爱语摄。谓以善软心。随顺一切。安慰开谕。令生亲附。三利行摄。谓与诸众生成办利益。起三业行。令得从化。四同事摄。谓明见众生。分形散影。和光同事。密结其心。神通即六种神通。亦即华严十通。道力即正助道力。亦即金刚道力。余见前文。此上明具足功德。不惟具足功德。资以砥砺。即今果后教化。仍沐功勋。故云成等正觉。广度众生。皆因达多善知识故。然达多世为佛怨。佛尚以善知识称之。据此。则凡有逆我者。皆应作知识想也。

　　△二达多得记三。一佛号界名。二住世教化。三灭后利益。初。

　　告诸四众提婆达多(至)世界名天道。

　　果号天王者。以覆护众生得名。盖以因中示为佛怨。示入地狱。皆为覆护众生。不令起恶也。世界名天道者。以此界众生。久蒙教化。沦骨浃髓。能继天王佛之道故。然达多虽称权现。因害佛故。不免地狱之苦。又虽称恶人。因教佛故。遂得天王之记。据此。则与佛有难者。固应寒心。而恶心未似达多者。岂可不自勉乎。

　　△二住世教化。

　　时天王佛住世二十中劫(至)得无生忍至不退转。

　　准教中一增一减为一小劫。二十番增减为一中劫。成住坏空各二十番增减。为一大劫。今云二十中劫者。应是五大劫也。广为众生者。三乘之机。说于妙法者。三乘之教。三乘之教。通称为妙者。以凡有所说。悉到智地故也。得阿罗汉等。三乘之益。得无生忍。至不退转。义当七八二地。如华严八地文云。菩萨摩诃萨。于七地中。善修习方便慧。乃至入一切法如虚空性。是名得无生法忍。成就此忍。即时得入第八不动地是也。

　　△三灭后利益。

　　时天王佛般涅槃后(至)发菩提心至不退转。

　　初正法数量。全身下。舍利塔量。诸天下。感恩供塔。无量下。依法证果。结会证益竟。

　　△三闻信功德。

　　佛告诸比丘未来世中(至)若在佛前莲华化生。

　　于国王弃国。信敬不疑。则无贪心。于仙人索愿。信敬不疑。则无瞋心。于国王为法。信敬不疑。则无痴心。三毒既灭。故无三涂之报。于达多成佛。信敬不疑。故得生佛前。于达多弘经。信敬不疑。故常闻此经。不疑达多实是恶人。故生人天受乐。不疑达多应入地狱。故感莲华化生。然此盖以提婆达多。恶名素著。一旦授记成佛。易招疑谤。故言闻信功德如此。亦欲借此。以显冤亲平等。以绝憎爱之见也。约达多通经以证渐益竟。

　　△二约文殊弘法。以证顿益三。一二士相见。二问答证益。三会众信受。初。

　　于时下方多宝世尊(至)共相慰问却坐一面。

　　初智积请还。意谓。师弟之来。本为证经。证经已毕。纵住无益。故启白本师。当还本土。菩萨名智积者。以智慧积聚如山也。释迦下。佛留智积。意谓。欲彰顿益。非大智无以启。非积智无以证。故留以且待须臾。与文殊论说妙法。盖以文殊大智启之。以智积积智证之也。尔时下。文殊来见。文殊表根本智。俱来菩萨表差别智。俱坐莲华。表智依行成。华如车轮。表行圆智就。行圆智就。自能超越生死大海。故以从海涌出表之。住虚空中者。表既出生死。安住第一义空。诣灵鹫山者。表虽住义空。空亦不住。从莲华下者。表虽依行成。行亦不着。由无住无著。乃契佛境生灭无二之觉智。故以至于佛前。敬礼二尊表之。修敬者。如问讯起居之类。往智积所者。预知佛留智积。敬为相见也。随顺世仪。略叙寒温。故云共相慰问。宾主相对。欲论妙法。故云却坐一面。又序分之后。未见文殊有去。乃无去之去。涌塔之时。未见智积随来。乃无来之来。无来之来。还应无去而去。故智积请还本土。无去之去。还应无来而来。故文殊从海涌出。若实有去来。则赴应不广。此二士者。亦为弘经菩萨。未能泯绝去来者。作榜样观也(问。三变净土。无复大海。今文殊自海而出。其故何也。答。三变净土。山海宛然。但以如来神力。令众不见。惟文殊具大智慧。不随境转。即染即净。非净非染。存泯自在。故虽不移。净土。无妨海中涌出)。二士相见竟。

　　△二问答证益二。一三番问答。二证成顿益。初三。一问答所化数目。二问答所说法义。三问答顿证有无。初。

　　智积菩萨问文殊师利(至)于海教化其事如是。

　　初智积请问。意谓。龙性多瞋。难可调伏。所化众生。应不多得。故问以其数几何。文殊下。文殊示证。意谓。佛性平等。品类自分。大智在我。随机堪化。故答以其数无量。无量故。不可称述。不可计较。如是则说之舌乱。思之意暗。故云非口所宣。非心所测。知其不久便至。故教以且待须臾。自当证知。证知者。现量亲证。了知不昧也。所言下。化众时来。论说六波罗密者。彼此讲究。云何修。云何证也。此众原是小乘。自住虚无空寂之境。纵有所说。亦惟小乘智断之法。故云本声闻人。在虚空中。说声闻行。今蒙文殊教化。从空入假。渐习真空之学。故云今皆修行大乘空义。文殊下。文殊指答。其义可知。

　　△二问答所说法义。

　　尔时智积菩萨以偈赞曰(至)惟常宣说妙法华经。

　　初智积赞问。龙宫非行化之处。龙众非易度之机。而文殊能化能度。故以大智勇健赞之。今此诸大会。及我皆已见者。自述现量分明。所谓且待须臾。自当证知者。信矣。演畅实相义。开阐一乘法者。准正法华云。惟为露圣旨。分别说其义。据此。则演畅者。直指义。开阐者。分析义。盖智积因见来众。不知文殊如何教化。故双开二问。为是直指实相义乎。为是分别一乘法乎。若分别一乘。则群机渐入。故能广导众生。若直指实相。惟大根顿了。故令速成菩提。今观此众。不知其为渐入顿了。故承上双诘二益。为是广导诸众生乎。为是令速成菩提乎。文殊下。文殊直答。惟说妙法者。二问之中。盖是演畅实相义也。

　　△三问答顿证有无。

　　智积问文殊师利言(至)志意和雅能至菩提。

　　初智积直问。甚深者。罄千佛之底蕴。微妙者。尽性相之幽宗。最为尊重。故称诸经中宝。时乃说之。故称世所希有。非常之法。心有非常之益。故问以颇有众生等也。勤加精进者。拌尽身心。直取向上。修行此经者。独宗至教。不涉余乘。果能如此。自然不历僧祇。顿超诸圣。此智积所以有速得佛不之问也。文殊下。文殊指答。复有二义。初指人叹德。年始八岁。智慧利根者。叹其年富根利。大有为也。善知众生诸根行业者。叹其权智观机。可下化也。言众生根有利钝。行有浅深。业有厚薄。龙女皆善知之。得陀罗尼。能受秘藏者。叹其实智受法。可上求也。言诸佛甚深秘藏。龙女以总持智。不惟领受无遗。且能执持不失故。深入禅定。了达诸法者。叹其定慧圆融。离痴狂也。言正入定时。即能了法。不堕痴定。正了法时。即能入定。不落狂慧故。于刹下。正答速证。刹那者。最少之时。准教中。以利刃透九十重纸。分九十刹那。其少可知。发心义当初住。以初住即名发心住故。不退义当八地。注见前文。辩才无碍。义当九地。如华严九地文云。菩萨住此善慧地。作大法师。具法师行。乃至起四无碍辩。用菩萨言词。而演说法等是也。慈念众生。犹如赤子者。义有两向。若消归上文。即是九地作大法师。真慈平等。于诸众生无偏无党。若消归下文。即是十地化他行圆。于诸众生无少忘念。犹如父母爱子。无所不至也。功德具足。义当十地。谓十地自利行圆。一切功德皆具足故。如华严十地文云。菩萨以此大智职故。能行无量百千万亿难行之行。增长无量智慧功德。名为安住法云地等是也。据此。则从初发心。乃至十地。祇消一刹那顷。所谓顿超十地无难事者。其龙女之谓欤。心念二句。为下龙女说偈伏案。如下龙女说偈。赞佛三身圆融。已非二乘所知。至于我阐大乘。度脱苦众之语。又非二乘所及。故预以微妙广大许之。慈悲二句。为下献珠示成伏案。如下身子不信。龙女毫不与辩。但以宝珠献佛。其慈悲仁让可知。至问其是事疾否。答言甚疾。乃曰。以汝神力。观我成佛。复速于此。其志意和雅可知。即此慈悲仁让。志意和雅。俨然大圣器量。故预以能至菩提许之。三番问答竟。

　　△二证成顿益(由前三周授记。屡言经劫行因。恐彼权教著相人等。仍怀佛道长远之怖。故约龙女成佛顿成利益者。以证之)。二。一说偈证益。二现身证益。初二。一智积怀疑。二龙女说偈。初。

　　智积菩萨言我见释迦如来(至)于须臾顷便成正觉。

　　初引佛为例。难行苦行者。如前勤行布施。不惜躯命之类。既经无量劫数。则行业渐隆。故云积功累德。如此皆为上求佛果。故云求菩提道。无量劫中。无少间歇。故云未曾止息。三千大千世界。指往昔行化处也。行化之处。不止三千大千。且就娑婆一界言之。言他界无论。近观娑婆世界。三千大千之中。虽至微如芥子许。皆是如来为菩萨时。丧舍身命之处。故云无有非是。如此皆为下度有情。故云为众生故。然后。指最后身也。最后身中。因圆果满。故云成菩提道。然成道虽在最后。而积因由于已往。因昔有今。故云然后乃成。乃成云者。正以见成道之不易也。不信下。反疑前言。现见释迦之难。乍闻龙女之易。不啻顺水风帆。高山蚁步之殊。故不信也。然又当知。智积不信。乃大士助化方便。释迦行因。亦如来度生权巧。若谓千年之鸟。不及朝生之凤。是又为智积舌头瞒也。

　　△二龙女说偈。

　　言论未讫时龙王女(至)我阐大乘教度脱苦众生。

　　言论未讫。龙女忽现者。正当日师资唱和。接拍成令之仪。礼住偈赞者。欲彰顿益。以释智积之疑也。偈中首二句。赞佛报身。梵语卢舍那。此云满净。谓深达罪福皆空。圆满清净。即偈中初句。此自报也。亦云光明遍照。谓身相光明。遍照十方。即偈中次句。此他报也。微妙句。赞佛法身。梵语毗卢遮那。此云遍一切处。谓遍入几微。遍含众妙。虽遍入几微。遍含众妙。而弥满清净。中不容他。故云微妙净法身也。具相三句。赞佛化身。梵语释迦牟尼。此云能仁寂默。能仁者。能现化身。仁民爱物。即偈中具相与好义也。寂默者。应化本寂。相好亦默。但为庄严法身接引蒙昧。即偈中用严法身义也。三身圆融。应机无碍。故感天人戴仰。龙神恭敬。戴仰者。顶戴瞻仰。恭敬者。䖍恭礼敬。如是则凡有血气。咸知尊亲。故云一切众类。无不宗奉。此如来道感天人。法尔如是也。又闻成菩提等。乃龙女自信成佛。发愿度生之意。意谓。我观如来道感天人。信知我若成佛。亦当如是。况又闻本师。许以顿成菩提。何幸如之。但以此事难信。惟佛当证知我。为我护念。至我成佛。亦阐大乘之教。度脱苦众。断不肯孤负佛恩及师恩也。说偈证益竟。

　　△二现身证益二。一身子不信。二龙女现身。初。

　　时舍利弗语龙女言(至)云何女身速得成佛。

　　初直言难信。意谓。据汝闻成菩提。佛当证知等语。俨然自谓。不久得无上道。想我等以丈夫之姿。负拔萃之秀。终年幸闻此法。成道犹待多劫。况尔异类女质。视佛果若此之易。大言伤实。是事诚难信也。所以下。征起释成。复有二义。初不信能成。女身为爱欲之本。故言垢秽。法器必梵行之士。故言非是。以非是故。不堪受法。故曰。云何能得无上菩提。佛道下。不信速成。复有二义。初佛道悬难。旷犹远也。言从因至果。中经五百由旬。故云悬旷。二死难度。五住难穷。故须经无量劫。积行具度。即无量劫中事也。然后乃成者。因圆而果始满故。此身子所以不信其速成者一也。又女下。女人障重。不止如前所说。故置又言。五障者。准超日月三昧经云。净修四禅为梵王。淫恣无度受女身。勇猛少欲作帝释。娇恣多态受女身。具十善法作魔王(即大自在天也)。毁失正教受女身。慈愍众生作轮王。多瞋姤故受女身。具菩萨行能作佛。不修净行受女身。此皆下为能障。上为所障。今身子从略。惟约所障言之。据此。则若欲成佛。只好从此发心。必待转女成男。无量劫积行具度。庶可希冀。此身子所以不信其速成者二也。由此二义。故总以结难。云何女身速得成佛。

　　△二龙女现身二。一献珠表显。二现身成佛。初。

　　尔时龙女有一宝珠(至)观我成佛复速于此。

　　初以珠奉献。意谓。智积乃多宝良胤。身子亦释迦上足。二贤尚疑。余众可知。若持词以辩。终不相信。故惟以宝珠奉献而表显之。宝珠表一切种智。价值三千。表得此智者。能取大千成佛也。持以上佛者。表龙女顿证。上契佛果。佛即受之者。表心印相符。蒙佛印证。识此意者。则向下转男成佛。又多一重公案。龙女下。就事问答。问以疾不者。龙女自信成佛。欲假此以表其速。答言甚疾者。二贤不谕其旨。即就事以道其实。所谓是则也是。非则实非。女言下。示以复速。教以观我者。令立验其实。显成佛非徒虚说。教以神力观者。俾深察其微。显顿成非是幻化。受珠作佛。成佛在己。故云复速于此。

　　△二现身成佛。

　　当时众会皆见龙女(至)一切众生演说妙法。

　　众会皆见者。明明历历。绝覆藏也。因缘殊胜。报障顿转。故能忽然变男。又忽然变男者。为除身子女非法器。及犹有五障之疑故。一珠称性。万行齐圆。故能具菩萨行。又具菩萨行者。为除身子经劫积行。及智积引佛为例之疑故。南方者。虚明之地。无垢者。清净之区。言即往者。以人既可女而男。方亦可暗而明。界亦可染而净。如是则男女明暗染净等执。皆不应也。坐宝莲华。即报身。成等正觉。即法身。三十二相等。即化身。前偈以斯赞佛。今则以斯自证。龙女可谓大丈夫也。又即往南方等者。为除身子云何速得成佛。及智积不信须臾便成之疑故。普为十方。演说妙法者。道后酬愿。正应前文。我阐大乘。度脱苦众之语。问答证益竟。

　　△三会众信受。

　　尔时娑婆世界菩萨声闻(至)一切众会默然信受。

　　初遥伸敬礼。亲见成佛。信斯法之有功。故心大欢喜。亲见说法。望真慈而远被。故悉遥敬礼。无量下。两土蒙益。无量众生者。宿具慧根之机。或闻法解悟。即登不退。戒刹那功圆。现受记莂。亦龙女顿成一类。六反震动者。表六位无明。一时顿破此彼土蒙益也。此土蒙益中。略去闻法解悟。长出发菩提心。与彼土互显。智积下。时众默然。智积目睹其事。心允其说。舍利智察其微。词穷于辩。二贤尚尔。余众可知。故皆默然无语。深心信受。准华严入法界品。善财童子。遍历百一十城。皆曰南方。所遇五十三位胜友。非止一类。故古德约其义云。明正为南方尽南矣。益我为友。人尽友焉。今此品如来称达多知识。龙女往南方成佛。其亦华严入法界品之意欤。示相证益竟。

　　△二承当发愿(品题云)。

　　妙法莲华经持品第十三

　　持有二义。一奉持。二传持。文云。我等于佛灭后。当奉持读诵说此经典。此奉持也。又云。我等于如来灭后。周旋往返十方世界。能令众生书写此经等。此传持也。又奉持亦兼传持。传持亦兼奉持。以自利利他。常相须故。故惟以持名品。若别说者。亦具五义。一为宝塔募人。如来深以弘经为虑。此品群贤发愿。安慰佛意故。如文云。惟愿世尊。不以为虑等是也。二为法师品来。重重显示。妙法殊胜。此品勉力弘经。自明深信故。如文云。我等亦自誓愿于异国土。广说此经等是也。三为三周授记。不及尼众。法师广记。未说其名。此品增记。满尼众愿故。如文云。于时世尊。告憍昙弥。何故忧色而视如来。汝心将无谓我。不说汝名授记等是也。四为新记声闻。不堪娑婆弘经欲假不退菩萨。扩充其志故。如文云。尔时世尊视八十万亿那由他诸菩萨等是也。五为不退菩萨。知佛青莲频加。责望在己。敬承佛意。弘经自任故。如文云。时诸菩萨。敬顺佛意。乃至便于佛前。作师子吼等是也。总言法虽佛说。道在人弘。群贤各据一途。津梁末世。使斯文永衍尘劫。俾有识同结法缘。此持品之所由说也。

　　△(经文分四)一菩萨发愿。二声闻发愿。三尼众发愿。四不退发愿初。

　　尔时药王菩萨摩诃萨(至)种种供养不惜身命。

　　初发愿弘经。发愿贵在普济。故以药王居先。弘经须假辩才。故以乐说居次。至于上求下化。又须万行交修。万德齐严。故以二万菩萨为眷属。欲发大愿。先慰佛心。故云惟愿世尊。不以为虑。奉持读诵者。以法自修。说此经典者。以法化世。此自持兼传持也。后恶下。忍难无畏恶世去圣时遥众生弊恶日甚。故云善根转少。惟知粉饰虚名。不务真修实证。故云多增上慢。诈言得道。邀彼恭敬。故云贪利供养。贪心既起。瞋痴继之。故云增不善根。起惑造业。永系生死。故云远离解脱。不求出世。闻必生谤。故云难可教化。虽难可教化。而冒难不舍。故云起大忍力。忍力云大者。不惟受辱不报。且欲究竟度彼。如不轻之于上慢之类。不惜身命者。谓但知有法。虽至丧身失命。亦所不惜故。菩萨发愿竟。

　　△二声闻发愿二。一无学发愿。二有学发愿。初。

　　尔时众中五百阿罗汉(至)于异国土广说此经。

　　新记声闻不能同于菩萨。一例发愿。故云亦自誓愿。道力未充。深畏娑婆世界。难可教化。故云于异国土。

　　△二有学发愿。

　　复有学无学八千人(至)瞋浊謟曲心不实故。

　　初愿在他国。所以下。征起释成。娑婆国中。类多刚强暴虐。难调难伏。故云人多弊恶。妄言得道得果。滥膺恭敬。故云怀增上慢。不务真修实证。福慧减损。故云功德浅薄内怀嫉姤之心外现足恭之相。故云瞋浊謟曲。一味贪图利养。诳惑世间。故云心不实故。此有学之所以愿在他上者。非无谓也。声闻发愿竟。

　　△三尼众发愿三。一爱道增记。二耶输增记。三欢喜发愿。初。

　　尔时佛姨母(至)得阿耨多罗三藐三菩提。

　　初爱道望记。六千人。爱道眷属也。瞻仰尊颜。目不暂舍者。望记之状。意谓。我等德齐声闻。族胜龙女。彼既指名授记。现前成佛。我何不尔。由此所以愤愤悱悱。瞻仰不舍。又瞻仰不舍。即忧色而视也。于时下。示先总许。忧色而视。正为不会说名与之授记。如来观其颜面。知其心腹。故问以何故忧视。将无谓我等也。总说声闻授记者。如法师广记文云。求声闻者。求辟支佛者。求佛道者。如是等类。咸于佛前。闻妙法华经一偈一句。乃至一念随喜者。我皆与授记等。今汝下。更与增明。欲知者。欲知行因之详。及得果之悉也。将来之世等。记以因行。当得作佛等。记以果号。因地为大法师。以法结缘。果中见者欢喜。故号一切喜见。转次授记。名亦应同。以因中俱为法师故也。

　　△二耶输增记。

　　尔时罗睺罗母耶输陀罗(至)佛寿无量阿僧祇劫。

　　初耶输作念耶输虽非尼主。已胜六千。理应别说其名。而与授记。故以不说为念。若论此事。贵在自肯。说与不说。有何交涉。盖以女流著相。虽成道犹有余习故也。佛告下。如来与记。善国者。人多胜善。无诸弊恶。此以因为法师。严净佛土所感。因为佛妇。资华色以修行。果证真如。假光相以严身。故号具足千万光相。佛寿无量僧祇者。大成云。既曰善国。仁人相踵。秉命悠长。故随机之寿。住世亦永。

　　△三欢喜发愿。

　　尔时摩诃波阇波提比丘尼(至)于他方国广宣此经。

　　初因记欢喜。并其眷属。即指六千人也。即于下。说偈发明。未出迷途者。令出迷途。故称世尊导师。未脱苦恼者。令脱苦恼。故云安隐天人。前文爱道忧视。正中心不安。华色无名。亦中心缺然。故云我等闻记。心安具足。诸比下。偈已发愿。欲报佛恩。发愿弘经。自觉力量微薄。不堪恶世。故云能于他方。尼众发愿竟。

　　△四不退发愿三。一如来目视。二不退作念。三发愿护持。初。

　　尔时世尊视八十万亿那由他诸菩萨摩诃萨。

　　群贤发愿弘经。分彼分此。不台圣意。故世尊目视此众。欲其一力承当。大成所谓默然心遣。令彼自荐是也。

　　△二不退作念。

　　是诸菩萨皆是阿惟越致(至)不见告敕我当云何。

　　初指人显德。阿惟越致等。通论则八地以上。皆可当此。若别论者。阿惟越致。义当八地。以八地证无生忍。永无退转。如华严八地文云。以能获得不退转法。是故说名住不动地等。即阿惟越致义也。转不退轮。义当九地。以九地具善顺慧。善调诸根。如华严九地文云。住此地已。了知众生诸行差别。教化调伏。令得解脱等。即转不退轮义也。得陀罗尼。义当十地。以十地堕在佛数。总持佛地功德。如华严十地文云。如来力无畏不共法。一切佛事。咸在其中等。即得陀罗尼义也。即从下。具仪作念。意谓。佛既属目于我。我等岂敢孤负佛意。若世尊果见告敕。我等自当如佛所教。此菩萨深望佛敕意也。复作是念者。进退两难之意。意谓。始见我佛青莲频加。似有注意。今观我佛默然无为。不见告敕。触之不得。背之不可。故云我当云何。

　　△三发愿护持二。一发愿祈护。二说偈陈情。初。

　　时诸菩萨敬顺佛意(至)在于他方遥见守护。

　　莲目已及。虽纶音未降。不可有违。故云敬顺佛意。有愿弘经。虽告敕未见。岂肯中止。故云欲满本愿。任此难事。发言无畏。故云作师子吼。周旋者。周围旋转。往返者。径过去来。十方者。染净普应。盖以群贤分疆立界。不合圣意。故作如是愿也。准前群贤发愿。或云我等受持。或云我等广说等。其操在己。今云令众书写。乃至修行忆念等。其志在人。是较前群贤愿力。为尤难也。书受读诵者。令其以法自奉。解说其义者。令其以法教人。说丈不及行尺。故又令其如法修行。真修须凭理观。故又令其起正忆念。正忆念者。谓直心正念真如法也。皆是佛威者。归功佛护。不自伐善之意。此发愿也。惟愿世尊。他方遥护者。乃祈佛护念之词。准前法师品云。我虽在异国。时时令说法者。得见我身。又云我于余国遣化人。为其集听法众等。皆遥见守护之义。发愿祈护竟。

　　△二说偈陈情(标偈云)。

　　即时诸菩萨俱同发声而说偈言。

　　△(偈文分三)一弘经自任。二诸难自忍。三请佛安住。初。

　　惟愿不为虑于佛灭度后恐怖恶世中我等当广说。

　　首句安慰佛心。不必以末世弘经为虑也。于佛下。乃一力承当之语。大成云。圣人去世。无人救正。伤风败伦者多。故云恐怖恶世。以圣道训世。令人迁善崇德。故当广说。

　　△二诸难自忍二。一忍骂害毁轻。二忍恐怖摈斥。初。

　　有诸无智人恶口骂詈等(至)皆当忍受之。

　　初忍骂害。大成云。正斥曰骂。傍及曰詈。下愚无信。视正如怨。嫉其法。恶其人。恶言毁之不足。加刀杖而害之。菩萨怨亲平等。不较不报。以礼自责。以忠自恕。惟道是务。皆当忍之。恶世下。忍毁谤。邪智者。知见不正。謟曲者。心行不实。心行不实故。甘于自欺。故云未得谓得。知见不正故。乐于自大。故云慢心充满。然既假比丘之形而居心如此。是谓附佛法之外道也。阿练若。此云闲静处。约地言。亦云无诤。约行言。今依后义。盖指一类假饰无诤行者言之。纳衣在空闲者。内染丽服。外着纳衣。心驰魏阙。身处空闲。特假此以欺世盗名耳。一味虚诈不实。谬称无诤。故云自谓真道。见彼入廛行化。反生谤毁。故云轻人间者。此乃假纳衣而坏灭佛法。在空闲而阻滞正修。如来所谓师子身中虫。还食师子肉者此也。贪着利养者。拣非净心说法。但与白衣者。惟是希图利养。无智俗人。易受其惑。故为世所恭敬。如供罗汉。是人怀恶心者。每思恼害正修。常念世俗事者。一味贪图利养。空说无诤。枉在空闲。故云假名练若。欣邪厌正。嫌他障己。故云好出我过。作如是言者。即出过之言。如下所说者是。自贪利。谤人贪利。自外说。谤人外说。自妄作。谤人妄作。自诳世。谤人诳世。自为求名说法。谤人求名说法。此稂莠贻害嘉禾。正信之士。不可不知所辨也。常在大众者。兴谤不止一时。所对不止一人。盖欲坏我正法。显彼邪教。故云欲毁我等。国王大臣。操生杀之权。向以诽谤。意欲摧我立彼。婆罗门等。乃正信之士。向以诽谤。意欲亲彼疏我。及余比丘。指和合之众。向以诽谤。意欲破和结党。说恶说邪。巧用间计。若非正信坚固。正智分明者。鲜有不被其惑。如来所谓断灭佛种。命终直入阿鼻。劫尽更生他方。展转以至无数劫等。即此类也。我等敬佛。忍是诸恶者。有二义。一谓如来目视我等。寓有劝持之意。我等既为敬顺佛意。虽至恶亦所当忍。二谓如来多劫勤苦。为我等求此法门。我等既为敬念佛恩。虽极苦亦为应受。前文所谓念佛故应忍者是也。为斯下。忍轻慢。上属背毁。故诬以作经。此乃面刺。故讥以是佛。似赞实毁。笑语带诮。较之恶言辣口。尤为难当。此菩萨所以预为之计。忍骂害毁轻竟。

　　△二忍恐怖摈斥。

　　浊劫恶世中多有诸恐怖(至)皆当忍是事。

　　初忍恐怖。浊劫恶世。妖孽时出。故云多有恐怖。恶鬼入身。骂詈毁辱者。如楞严飞精附人。讦露人事之类。此正可恐可怖事也。敬谓敬顺佛意。信谓信忍佛言。信忍佛言。知菩提之在近。敬顺佛意。念弘法之当先。稍涉回途。便成退转。故云当着忍铠。忍辱称铠者。内护法身不失。外遮魔事不入故。为说是经。忍此难事者。知有法。不知有身也。我不下。忍摈斥。不爱身而惜道者。自述其志。来世护经者。自明其愿。此志此愿。难为不知者道。故云世尊自当知也。浊世比丘。执权为实。故云不知方便。随宜所说。由不知故。乍闻废权立实。反生毁怨。故云恶口颦蹙。数数见摈者。屡被逐斥。远离塔寺者。不共住止。是乃坐以大妄语成。按波罗夷法。结其罪耳。上言佛所嘱者。指此经言。如前宝塔品云。佛欲以此妙法华经。付嘱有在是也。此云佛告敕者。指募人言。如前宝塔品云。以大音声普告四众。谁能于此广说妙法。今正是时是也。少有退屈。即违佛敕。故云当忍是事。诸难自忍竟。

　　△三请佛安住。

　　诸聚落城邑其有求法者(至)佛自知我心。

　　初发愿申请。地无论广狭。故统言聚落城邑。人无论亲疏。故统言其有求法。皆到其所者。如月落百川。说佛所嘱者。如风鸣万籁。亲受灵山付嘱。故是世尊所使。赖有大愿摄持。故能处众无畏。自任善说。愿佛安住者。以唱灭原为募人。得人不必更灭也。我于下。结誓求证。世尊亦兼多宝。十方通指分身。必对三佛结誓。原为求证。故云佛自知我心也。证益发愿竟。

　　法华指掌疏卷第四

　　音释

　　洼

　　(乌瓜切音洼窊也又深也)。

　　锱铢

　　(轻微也上庄持切音灾下慵朱切音殊)。

　　虷

　　(居寒切音干虫侵物也)。

　　陬

　　(侧鸠切音邹隅也)。

　　瓞

　　(徒结切音绖瓜之小者)。

　　拌

　　(普半切音判捐弃也)。

　　辣

　　(郎违切音剌辛甚也)。

　　讦

　　(居谒切音揭攻人阴私也)。
卍新纂续藏经第 33 册 No. 0631 法华经指掌疏


　　法华指掌疏卷第五

　　贤宗后学　通理　述

　　嗣法门人　明远　较字

　　△三请示方轨(品题云)。

　　妙法莲华经安乐行品第十四

　　行有二种。一正行。二助行。文云。欲说是经。当安住四法。盖说经即正行。四法即助行也。安乐亦二。一能安乐。二所安乐。文云。欲得安隐。演说斯经。应当亲近。如是四法。盖正行即所安乐。而助行乃能安乐也。然既文兼正助。义含能所。不便别指。故直以安乐行名之。若推文寻义。亦应有五。一为前品发愿。此品示行。显示行愿相资故。二为忍难弘经。深位犹可。请示方轨。预为新意者计故。三为欲坚众信。令守四法。取譬髻珠。显示此经尊尚故。四为显示持经。报感华果。梦验佳祥。令知利益不虚故。五为文殊大智。尚虑持经。示以四行。显示智行相成故。总言忍难弘经。不若无难为美。果能依此能所。正助兼修。应尘劳而无碍。涉纷华以恒如。既安且乐。何难可忍。故于持品之后。而示之以安乐行焉。

　　△(经文分二)一文殊请方。二如来示轨。初。

　　尔时文殊师利法王子(至)于后恶世云何能说是经。

　　初指人称叹。是诸菩萨者。即指前品不退之众。不畏恶世。高蹈群贤。故称甚为难有。敬佛发愿。恶世护持等。正出上甚为难有事也。世尊下。代为启请。意谓。能说是经则难。何况于后恶世。但不知不退菩萨。当来于恶世之时。云何能说。想应有安乐无碍之法也。

　　△二如来示轨三。一总标。二别示。三结劝。初。

　　佛告文殊师利(至)欲说是经当安住四法。

　　影直必在形端。正人要先正己。故初示持身。身既持己。离有而不受有缚。事未涉也。趣空而尚为空系。故次示应物。应物之际。最忌心中之憎爱。一体同观。乃见实相之平等。故继示摄心。心虽摄而难以持久。行虽广而终滞有涯。故后示立愿。奉此四以为轨则。名曰四法。依此四而为家宅。名曰安住。详如下释。古德以身口意愿为四者。与此大同小异。

　　△二别示四。一持身。二应物。三摄心。四立愿。初二。一长行。二偈颂。初二。一总标二处。二别释行近。初。

　　一者安住菩萨行处亲近处能为众生演说是经。

　　行处者。身所必践之境。近处者。身所可就之区。必践之境。谓造次颠沛。不可有违。可就之区。谓动作食息。不可有忘。然各有事有理。要解云。非事无以涉俗。非理无以契真。理事兼通。真俗无碍。然后利生弘法。触处安乐。故云能为众生。演说是经。

　　△二别释行近二。一先释行处。二次释近处。初二。一行处事行。二行处理行。初。

　　文殊师利云何名菩萨(至)而不卒暴心亦不惊。

　　云何句。寄言总征。若菩下。正释事行。住者。即造次颠沛不违之义。忍辱者。能忍诸辱。能忍诸辱。无复取舍憎爱。故以地称。以地能持载万物。而正当持载时。无复取舍憎爱故也。要解云。行处必住忍者。虽六度适时为用。而涉难莫尚于忍。惟能忍故。于刚能柔而物不能挫。于逆能顺而物不能害。于事能审而所施不暴。于微能察而所遇不惊。是则弘法利生者。不可不以此为必践之境也。

　　△二行处理行。

　　又复于法无所行(至)是名菩萨摩诃萨行处。

　　承上虽住忍辱。若执有辱可忍。是以忍辱之法为我所行。例而推之。则六度万行等。全成心中滞碍。为由解脱。何能安乐。故须于一切法。都无所行。然正当有所行时。如何得无所行去。故须观一切法。皆如实相。既观一切法。皆如实相。自无能所对待。有何可行。此正如来。为众生解粘去缚处也。既已解粘去缚。即不分别。若即以此不分别者。以为极则。是又以不分别法。为我所行。一味沉空滞寂。反成大病。故须并此不分别法。亦不固执去要行他。必如是乃空有不碍。理事圆融。终日行而无行。无行而终日有行。所谓大解脱。大安乐者。不外是矣。是名句。寄言总结。先释行处竟。

　　△二次释近处二。一近处事行。二近处理行。初四。一不近妨正之缘。二不近非器之众。三不近致嫌之因。四常近摄心之境。初。

　　云何名菩萨摩诃萨亲近处(至)则为说法无所希望。

　　不近国王等。以能妨正念故。大成云。恐流俗阿师。窃权势而侈于骄奢。取利养而苟于媚幸。一有至此。则荒于苞苴肮[骨*藏]。摇尾乞怜。为俗人拭唾之不暇。尚何心于道哉。所以谓其妨正念也。虽曰能妨正念。实亦自妨。如如来不弃十六国王。古德多赖人主行道。况佛法付嘱国王大臣。而轮王多是法身大士。展缩之机。贵在活泼。幸勿泥言失意。以致当面错过。不近外道等。以能妨正语故。诸外道者。准西域有多种。今下略出五种。余以义摄。梵志亦云净裔。妄计从梵天生。志事梵天者。尼犍。此云离系。妄计无益苦行。能离系缚者。世俗文笔等。如四围陀典。准登伽经云。初人名梵天。造一围陀(此云智论)。次人名白净。变一为四。曰读诵。曰祭祀。曰歌咏。曰禳灾。今云世俗文笔。即祭祀禳灾之类。赞咏外书。即读诵歌咏之类。路伽耶陀。此云恶对答。谓依诸恶见。不善对答。逆路伽耶陀。此云恶征问。谓依诸恶见。不善征问。此等皆心游道外。不谙正法。狎近则专于求疵。讨论则一于矛盾。所以谓其妨正语也。大成取科注义云。今虽戒。若欲御外侮。不妨习晓。但不可忘弃本宗。一味耽着耳。愚谓。若欲化彼。亦可亲近。如净藏净眼。示生妙严王家。妙音观音。不舍婆罗门众。但非浅位者之事故。不近𠒋戏等。以能妨正业故。𠒋戏者。𠒋险之戏。相叉相扑。正𠒋险之戏事也。那罗。具云那罗延。此云坚固。亦力士异名。种种变现者。谓妆神扮鬼。涂身裸形。及缘幢倒掷。人物幻化之类。此等皆有关人命。无补性理。亲之则横事干连。近之则傍观嗤笑。所以谓其妨正业也。不近旃陀等。以能妨正律故。旃陀罗。此云屠户。亦云严帜。谓行持标帜为严。良民见而避之。以其下贱。不与同行也。畜养猪羊等。谓生贩以市财利。取肉以资口腹之类。畋猎者。擒取鸟兽。渔捕者。网捉鱼蛇。诸恶律仪。教乘载有十六。一屠儿。二魁脍。三养猪羊。四养鸡狗。五捕渔。六猎师。七网鸟。八捉蛇。九咒龙。十作贼。十一捕贼。十二狱吏。十三淫女家。十四酤酒家。十五洗染家。十六压油家。今此中旃陀罗。即彼一二。畜猪句。即彼三四。畋猎句。即彼五六七八。余以诸字摄之。然此十六。具足淫杀盗妄。而正律初篇。即戒乎此。所以谓其妨正律也。时来者。他缘偶至。拣非敬心。说法者。巧设善权。回其恶念。无所希望者。恐谓为利说法。反生不信故。又为彼等财利。皆从淫杀盗妄中来故。

　　△二不近非器之众。

　　又不亲近求声闻比丘(至)五种不男之人以为亲厚。

　　求声闻。即非大器。亲之近之。不惟与己无益。亦将以益彼增上之志。成其自足之心。问讯亦尔。故皆所不应。不共住止者。略为折其增慢。随宜说法者。渐以导其滞情。无所希求者。盖恐讥以口口谈空。步步行有。反并其所说而不信也。女身能生欲想。即非法器。若为女人说法。四分所呵。况即取著于彼。能生欲想之相。而为说法。污秽圣言。系缀自己。可不慎哉。亦不乐见者。不得已而始见故。小女童女也。处女。谓女未嫁者。若已嫁而失夫者。谓之寡女。然小女处女。多为父母所护。而处女寡女。易致外人之嫌。与之共语。讵能免谤。故以不与戒之。五种不男者。一曰生。谓生无男根。二曰犍。谓以刀去势。三曰妒。谓见他行欲。生妒方兴。四曰变。谓遇男变女。遇女变男。五曰半。谓半月能男。半月不能男。然此既赋形猥媟。便非正器。且同于女子小人。近之不逊。远之则怨。但不与亲厚可也。

　　△三不近致嫌之因。

　　不独入他家若有因缘(至)沙弥小儿亦不乐与同师。

　　独入他家者。既无上座。又无阇黎。恐有失意。及遭幻术。故不应也。因缘须独入者。或施主愿力。或阇黎差遣。一心念佛者。对治散乱。及左右顾视等獘故。说法。贵在庄重。露齿现胸。增染致谤。谩曰自利利他。亦将陷人自陷。故亦不应。为佛法事。犹不与之亲厚。今之为名为利。认母认姊者。可不愧哉。年少弟子等。不识时务。未谙箴规。畜之则易致烦恼。同师则反损德业。故并不乐。然此中所禁。虽各有所为。又总以避嫌为要也。

　　△四常近摄心之境。

　　常好坐禅在于闲处(至)是名初亲近处。

　　常好者。非曰一定。但不忘此心耳。坐禅绝散乱。闲处绝阓闹。摄心绝妄缘。于此不忘。则境界难动。是则弘法利生者。不可不以此为可就之区也。是名句。且结事近。近处事行竟。

　　△二近处理行。

　　复次菩萨摩诃萨(至)是名菩萨摩诃萨第二亲近处。

　　复次者。复有渐次转深之义。当为说也。言上来不近一切。如日中逃影。闲处摄心。如就阴影灭。虽就阴影灭。而对日如故。故须观一切法。本自空寂。亦如正当日中。悟影是幻。乃名真不近。真摄心也。然既观法空。法法皆合元真。亦如既悟影幻。影影皆称本体。故曰如实相。法既如实。自不应于法上。颠倒妄计。亦如影既称体。自不应于影上。虚谬分别。故曰不颠倒。既不颠倒妄计。自不见有凡夫迁动。二乘懈退。菩萨进转。亦如影上若离分别。则不见有乱影动摇。小影退缩。大影转放。故曰不动不退不转。据此则九界不有。诸法元空。惟一真体。虚玄莫测。故曰如空无性。此明不可思也。然既如空无性。则不可言说。故曰语言道断。既语言道断。则不可说从过去生。向未来出。当现在起。故曰不生不出不起。既三际叵得。不应说有差别名相。故曰无名无相。无名无相。非是遣有说无。故曰实无所有。既实无所有。则不可言其分量边际。故曰无量无边。既无量无边。则不可说更有何法为碍。何为法障。故曰无碍无障。此明不可议也。既不可议。佛云何说。但为诸法。以因缘和合而有。从颠倒分别而生。能所历然。轮转从起。故佛说种种法门。俾会缘入实。反倒归正。绝能所。息轮转。此明不可议而议也。佛既从不可议中而议。而弘经菩萨。亦当向不可思中而思。故曰常乐观如是法相。此明不可思而思也。不可思而思故。念念与实相相应。虽巨浸不溺。大火靡烧。即此名为大解脱法。大安乐行。故名第二近处。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一正颂长行。二显益结答。初二。一颂总标二处。二颂别释行近。初。

　　若有菩萨于后恶世(至)应入行处及亲近处。

　　无怖畏心者。乘愿力故也。

　　△二颂别释行近(准长行二处分释。今合而颂之)分二。一合颂二处事行。二合颂二处理行。初合颂二处事行(此中以不近摄近。以近摄行。以知所不近。则知所以近。知所以近。则心有定见。自能安住忍辱。而知所以行矣。约义略颂)。分三。一颂不近妨正之缘。二颂不近非器之众。三颂不近致嫌之名。初。

　　常离国王及国王子(至)及旃陀罗外道梵志。

　　常离者。常存远离之心。即长行不近义也。国王等。能妨正念𠒋险戏。能妨正业。旃陀罗。能妨正律。外道梵志。能妨正语。余从略。

　　△二颂不近非器之众。

　　亦不亲近增上慢人(至)皆勿亲近以为亲厚。

　　小乘三藏者。佛在波罗奈。最初为憍陈如等。说小乘修多罗。又在罗阅祇。最初为须那提。说小乘毗奈耶。又在毗舍离猕猴池侧。最初为䟦耆子。说小乘阿毗昙。天台判为藏教者以此。然上慢皆以无为有。小乘多执权为实。俱非大器。故不应近。破戒比丘者。篇聚有亏。名字罗汉者见思方炽。皆欺世盗名之流。比丘尼好於戏笑。赋性邪僻可知。深着五欲者。应指一类务名优婆塞言之。文虽未显。据义必尔。为足四众故也。徒慕奉戒之名。不舍染污之行。故云深着五欲。着五欲故。设方弭过。为显得道之形。故云求现灭度。诸优婆夷。儿女情重。类多不信出世。然此等即在小乘。已为缺漏。况复大乘。自然非器。但以长行无此。今补颂之。好心来者。有意改革前非。为闻道者。持心欲求大法。无所畏者。直与出过露罪。不惧彼愠。不希望者。但期抽钉拔楔。无邀彼恭。如此而说。彼易从而己无过也。寡女处女等。俱同长行。

　　△三颂不近致嫌之因。

　　亦莫亲近屠儿魁脍(至)以此二处能安乐说。

　　屠儿者。即旃陀罗之华言。如今宰杀者是。牛羊鱼肉之腥。聂而切之为脍。上言魁者。谓是脍中之首。如今馆卖者是。畋猎等准上。此皆为利杀害。贩卖彼肉。以自活命者也。炫自媒也。以女色取利。而自媒于人。名为炫卖女色。此等不惟能妨正律。兼为致嫌之因。故长行在前。而偈中追颂于此。𠒋险二句。能妨正业。诸淫等。恶律之一。准长行俱应在前。亦因能致嫌故。于此追颂。莫独屏处。为女说法者。准四分律。若比丘与女人说法。过五六语。除有智男子。尚结波逸提罪。况独于屏处。自不应也。若说法时。无得戏笑者。即非屏处。亦宜庄重故。将一比丘者。恐有不虞之失。一心念佛者。足遮傍观之谤。果依如上三科。不惟知所可近。而心有定见。遇事能忍。亦能知所必行。故总结云。是则名为行处近处。以此二处。则外难不生。内乱可制。故云能安乐说。合颂二处事行竟。

　　△二合颂二处理行(义颂)二。一颂行处理行。二颂近处理行。初。

　　又复不行上中下法(至)是则名为菩萨行处。

　　上中下。三乘也。有为无为。生佛也。实不实法。真妄也。于此俱不行者。以法法皆如。并不见有一法为我所行。长行所谓。又复于法无所行。而观诸法如实相是也。既不见有一法为我所行。又岂于男女二相。而生分别。故云亦不分别。是男是女。据此则男女真妄。实与不实。有为无为等。俱不可得。故云不得诸法。虽不得诸法。又不可立此断灭知见。故云不知不见。谓并此不得者。亦不可知。亦不可见长行所谓。亦不行不分别是也。末句总结。

　　△二颂近处理行。

　　一切诸法空无所有(至)常住一相是名近处。

　　初明观境。一切诸法。皆如梦幻。梦幻元无。故云空无所有。无有常住者。无佛无真。无有起灭者。无生无妄。言生佛真妄。皆属对待而有。诸法元空。对待斯绝。生既不立。佛亦不存。真尚不真。妄何有妄。惟有智者。乃能于此相应。故云是名智者。所亲近处。此颂长行。观一切法空。如实相。乃至无碍无障义也。颠倒下。明观缘。承上既一切法。空无所有。如来说无说有。其故何也。但以众生妄生颠倒。分别诸法。或以常见而执有。或以断见而执无。执无者自谓所证是实。谓他非实。执有者自谓所证是生。谓他非生。故知佛说有无。为遣有无。有无既遣。是非双绝。依此为缘。可成观行。此颂长行。但以因缘有。从颠倒生。故说。义也。在于下。明观成。承上既知分别之心。属于颠倒。则应在于闲处。修摄其心。摄从自寂。故云安住如山。心寂境空。故观一切无有。境空执除。故云如空无固。无固执故。则不见有一法从前际生。亦不见有一法向后际出。不言不起者。举初后。摄中间也。又无固执故。则不见有一人动而流凡。亦不见有一人滞而为小。故云不动不退。不言不转者。举凡小。例菩萨也。据此则终日应物。不见有物有应。终日说法。不见有法可说。实相真境。时时现前。动作食息。念念安住。故云常住一相。此颂长行。常乐观如是法相义也。正颂长行竟。

　　△二显益结答。

　　若有比丘于我灭后(至)能于后世说法华经。

　　入事行处。则内有定见。入事近处。则外绝障缘。故得说斯经时。无有怯弱。虽无怯弱。但是事行摄持。欲究理行。须假静观。故云菩萨有时。入于静室。以静室乃修观处也。以正忆念者。直心正念实相。随义观法者。随彼实相之义。而观诸法。如是则一切诸法。空无所有。盖以实相无相故也。观行已成。欲起化他之行。故云从禅定起。随缘应机。无拘品类胜劣。故云为诸国王。乃至婆罗门等。或曲为初心。渐次诱引。或直为久修。当体指示。故云开化演畅。终日应机。如月印川。而其体不动。故曰其心安隐。终日说法。如谷答向。而其虚如然。故云无有怯弱。此显益也。文殊下结答。可知。持身竟。

　　△二应物三。一总标应住。二别明止作。三结益显德。初。

　　又文殊师利如来灭后(至)欲说是经应住安乐行。

　　既入初行。已足应物弘经。今又言应住等者。盖恐弘经菩萨。执前法空之义。遂谓毁誉憎爱。咸出无心。肆意妄行。无可不可。如是则执药成病。故进示以第二行也。

　　△二别明止作二。一长行。二偈颂。初二。一明止行。二明作行。初。

　　若口宣说若读经时(至)又亦不生怨嫌之心。

　　人有执有着空之过。经有排相遣性之失。时然后言。庶免其厌。若一味乐着。则不可也。诸余法师。演说诸经。亦皆随缘利生。量力成化。况方便虽有多门。归元终无二路。若惟依我之圆。轻彼之偏。则我之圆。亦成偏。不几反为彼所轻乎。弘道之人。只宜检点自己。他人好恶长短。与己无涉。故不说也。声闻本属小机。若说其过恶。恐彼不能就大。反并小善亦失。所证既非究竟。若赞叹其美。恐彼得少为足。甚至流于上慢。故皆不应。不生怨嫌者。言大小并行。本不相悖。若谓彼能妨我。而生怨嫌。则是我能妨彼。不几反为彼所怨嫌乎。

　　△二明作行。

　　善修如是安乐心故(至)令得一切种智。

　　承上虽达一切法空。犹能随缘检点。故云善修。毁誉憎爱。不兴于心。故云安乐。心安乐故。自无拂人之性。故云不逆其意。有所难问者。如以相难性。以事难理。以权难实之类。然彼既乐着事相。固执权宗。若更以小答。是犹以汤止水。以油救火。非惟无能涸息。适足以增其浪𦦨。故不可也。但以大乘而为解说者。如以相融性。以事会理。以权入实之类。然既曰融曰会曰入。其犹指波即水。就灯示火。故能令得种智。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一颂作行。二颂止行。初(约义超颂)。

　　菩萨常乐安隐说法(至)渐渐增益入于佛道。

　　毁虽外来。辱自我致。乐安隐说。以须内外清净。于清净地。而施床座者。依报清净也。以油涂身。澡浴尘秽者。如今澡豆摩洗之类。尘秽既浴。复着新净衣者。正报清净也。然依报属外。正报属内。又依正皆属外相。虽皆属外相。实表内心。故统言俱净。外净故。如佛临众。故能安处法座。内净故。如镜现相。故能随问为说。此上属补颂也。若有比丘等。颂前诸有听者。以微妙义等。颂前不逆其意。随义而答者。谓随彼所问之义。析疑释难。非谓随其所执之义。而顺答之。此颂长行。有所难问。不以小乘法答义也。因缘譬喻等。即长行但以大乘而为解说。令得一切种智之义。

　　△二颂止行(约义追颂)。

　　除懒惰意及懈怠想(至)是则大利安乐供养。

　　说法懒惰。未免有误来机。行道懈怠。宁不唐捐岁月。故并除之。有忧有恼。犹是境界未忘。非离此何能行道。慈心等观。自无毁誉等过。必如是乃可说法。此颂长行。不乐说人及经典过。乃至又亦不生怨嫌之心等义也。昼夜常说。无上道教者。诲人不倦。以诸因缘。无量譬喻等。导物有方。未尝为利说一句法。未尝因法受一毫财。故云衣服卧具等。于中无所希望。但念以斯因缘。自利利他。故云愿成佛道。令众亦尔。果能如是。则是已得大利乐。大供养。彼衣服卧具等。又何足介意哉。此补颂说法除贪义也。别明止作竟。

　　△三结益显德。

　　我灭度后若有比丘(至)算数譬喻说不能尽。

　　初重举前行。无嫉恚者。无嫉妒瞋恚。即前不生怨嫌义也。无诸恼者。无恼乱他人。即前不说人过。乃至好恶长短等义也。无障碍者。无障碍他修。即前不慢法师。及毁赞小乘义也。亦无下。结指利益。承上既能说法。又无嫉恚等事。违情之境。自然不生。间隙之指。自然不有。故云亦无忧愁及骂詈者。横逆之加。自然莫入。塔寺之逐。自然无从。故云又无怖畏。乃至亦无摈出。究而论之。皆由自心能忍。于诸嫉恚诸恼障碍。不令遽起。故云安住忍故。智者下。显德莫穷。言有智之人。果能如是修心。能住第二安乐。如我上来所说者。则其人功德。虽算数譬喻。莫可得而罄也。应物竟。

　　△三摄心二。一长行。二偈颂。初二。一别示止作。二总结利益。初二。一示止行。二示作行。初。

　　又文殊师利菩萨摩诃萨(至)戏论诸法有所诤竞。

　　嫉妒謟诳者。小随之三。大成云。嫉者。狥自名利。不耐他荣。妒忌为性。謟者。为罔他故矫现形仪。险曲为性。诳者。为获利养。矫现有德。诡诈为性。然嫉妒违慈悲之心。謟诳乖正直之行。行乖正直。何以上求。心违慈悲。何以下化。故以无怀戒之。学佛道者。类多狂狷之士。狷者固在可接。不可轻以鄙陋。骂以下劣。狂者固在可抑。亦不可吹毛求疵。责其长短。惟得其中。则狂者狷者。可受化而为中行之士矣。比丘等。指权教三乘。权教三乘。进之亦可成佛故化城品云。汝所住地。近于佛慧。若惟以不得成佛恼之。令其疑悔。不复进求。岂弘法利生。善权方便者之所为也。语其下。详出恼乱令疑之语。然既戒之。而又详出其语者。恐一言既出。驷马难追。欲令弘经之士。知此可禁。预向未开口前。摄持其心故也。放逸者。放荡纵逸。有得少为足之态。懈怠者。悠悠忽忽。无直取向上之心。坐此二过。所以种智不得。若改途易辙。佛道岂远我哉。所以教其无得恼之。令其疑悔者。以此。戏论有二。一学者戏论。谓于出世法中。谈空谈有。二世俗戏论。谓于世间法中。说是说非。然此二俱非真实。总属戏论。本为遣情绝计。以资谈柄。若更竞短诤长。反恣人我。宗镜云。挥剿情绝见之太阿锋。诤情诤见。用疗恚医痴之甘露味。增恚增痴。故不应也。

　　△二示作行。

　　当于一切众生起大悲想(至)亦不为多说。

　　于一切众。起大悲想。则下化不息。于诸如来。起慈父想。则上求不倦。于诸菩萨。起大师想。则取法不宁。于十方菩萨深心敬礼。则参扣不厌。于一切众生。平等说法。则真慈不偏。如是则自利利他。无往而非安乐之区矣。以顺法故。不多不少者。法有广略。宜广者。则顺从广法。不令有少。宜略者。则顺从略法。不令有多。乃至深爱亦不多说者。若根利而深爱。多说则反资知解。若根钝而深爱。多说则倒迷葛藤。所谓将谓分明极。反令觉照迟。故不为也。别示止作竟。

　　△二总结利益。

　　文殊师利是菩萨摩诃萨(至)恭敬尊重赞叹。

　　成第三行。无能恼乱者。以止行成。不致恼乱。作行成。不见恼乱故也。得好同学者。有切磋琢磨之资。得众听受者。有起予辅吾之美。况听已能持。乃至使人书供等。展转利益。而是人之功德。何其伟哉。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一颂别示止作。二颂总结利益。初(义颂)二。一颂止行。二颂作行。初。

　　若欲说是经当舍嫉恚慢(至)云汝不得佛。

　　长行云嫉妒。此中略妒而加恚慢。义互出耳。邪谓不正。伪谓不实。仍属謟诳中义。质直者。内外一如。翻彼謟诳邪伪心也。轻蔑者。轻贱毁灭。人即长行学佛道者。既学佛道。即宜尊敬。况智愚皆可造就。岂应轻蔑。长行所谓亦勿轻骂者。以此。余准长行。可知。

　　△二颂作行。

　　是佛子说法常柔和能忍(至)说法无障碍。

　　柔和。则善顺物情。能忍。则不被境迁。慈悲不懈。则下化不息。此颂长行。于一切众。起大悲心义也。十方下四句。颂前于诸菩萨。起大师想。于十方菩萨。深心敬礼。但开合稍异。于佛生父想。准长行可知。然既于佛菩萨。生父师想。依父师之教。说法度生。岂敢自生傲物之心。故云破于憍慢。憍慢既破。持心平等。顺法为说。无有障碍。此颂长行。于一切众生。平等说法。乃至深爱法者。亦不为多说义也。颂别示止作竟。

　　△二颂总结利益(略颂)。

　　第三法如是智者应守护一心安乐行无量众所敬。

　　如来意谓。第三法如是。已为汝等言之。汝等果是有智之人。应当守护此一心安乐之行。以此弘法利生。自为无量众所敬矣。此行名一心安乐者。谓摄彼嫉妒謟诳等心。而归于一。离彼轻骂恼乱等事。而一于安。所以科为摄心行者。以此。摄心竟。

　　△四立愿二。一长行。二偈颂。初二。一正示行法。二显经难遇。初二。一别示心愿。二总结利益。初二。一先发二心。二次立深愿。初。

　　又文殊师利菩萨摩诃萨(至)非菩萨人中生大悲心。

　　在家出家。对下非菩萨。应指是菩萨也。言菩萨已发大心。应生大慈之心。而摄授之。非菩萨未发大心。应生大悲之心。而度脱之。

　　△二次立深愿。

　　应作是念如是之人(至)引之令得住是法中。

　　初念其大失。应作是念者。念菩萨执渐迷顿。念非菩萨执权迷实。执渐迷顿。不识衣中之珠。执权迷实。罔觉宅中有宝。故云则为大失。如来方便等。正明大失义也。言从前权渐之教。乃如来权巧方便。随顺机宜而说。本非究竟。而如是之人。竟执权迷实。执渐迷顿。不闻其为方便。不知其是随宜。不觉其非究竟。由不闻故。于是经真实之义。不复更问。由不知故。于是经称性之谈。不复更信。由不觉故。于是经究竟之法。不复更解。所谓认沤弃海。取雹为珠者。即其人也。其人下。发愿接引。言其人虽不问是经真实。不信是经称性。不解是经究竟。而弘经菩萨。发愿成佛时。随彼所在何地。皆以神通力为之提拔。以智慧力为之照烛。引出权渐。令住顿圆。如不轻之于威音。王子之在智胜。何莫非是愿之所致也。别示心愿竟。

　　△二总结利益。

　　文殊师利是菩萨摩诃萨(至)诸佛神力所护故。

　　凡有所说。皆本诸慈悲之心。大愿之力。故得无有过失。由说者无过。而听者归诚。故皆供养恭敬。尊重赞叹。虚空诸天。为法随侍者。重法重人。冥中卫护之义。聚落城邑。多有外道邪宗。空闲林中。时出魍魉魑魅。或化人而恼乱说法。或执邪而欲摧正教。故有人来欲难问。诸天卫护。俾怪帜折于干城。令异说屈于言下。莫不翻邪归正。因法明心。故云能令听者。皆得欢喜。所以等。乃征释诸天卫护之义。言三世诸佛。尚以神力护持。况复诸天。岂有不昼夜为法。而卫护者也。正示行法竟。

　　△二显经难遇三。一标显难遇。二法喻合明。三结显难遇。初。

　　文殊师利是法华经(至)何况得见受持读诵。

　　如来呼文殊而结告之曰。是法华经。若非有缘之人。虽遍历无量国中。名亦难闻。何况身生娑婆。步局方寸。乃欲见受读诵。岂不更难。言此以见幸遇斯经者。不可不欢喜踊跃以自勉也。

　　△二法喻合明二。一从实施权。二会权归实。初二。一喻说。二法合。初。

　　文殊师利譬如强力(至)王诸眷属必大惊怪。

　　初喻从实不得。轮王喻佛。以王转金轮御宇。佛转法轮应世。义相似也。强力者。轮王有坐定远图之力。喻如来有禅定智慧之力故。威势者。威德势力。喻如来力无所畏等。言如来初成道觉。欲以神通力。智慧力。赞叹如来知见。力无所畏等。降伏三界魔军。普度众生。故以降伏诸国喻之。诸国。喻三界也。而诸小王。喻三界魔王。所谓五阴魔。烦恼魔。死魔等。是也。言五阴烦恼等魔。摄持众生。不令背尘合觉。反妄归真。故以不顺其命喻之。时转下。喻隐实施权。起种种兵者。喻如来于转照时中。说三乘法。䇿励三乘众也。三乘之众。各具智断之力。对破魔军。故以而往讨伐喻之。先以知苦之力。对破阴魔。次以断集之力。进破恼魔。后以修道慕灭之力。尽破死魔等。故以兵战有功喻之。然既诸魔尽破。则权乘可保。而实证可冀。佛心暂慰。故以即大欢喜喻之。随功赏赐者。喻如来随其智断之力。赐以三乘果也。田宅。喻禅定解脱。能资慧命。能安法身。聚落城邑。喻三乘涅槃。能防见思。能御分段。衣服严身。喻五分功德。能与法身为严。种种珍宝。喻七科道法。能与三乘为用。象马车乘。奴婢人民。喻六通三明等。能令三乘等。纵任无碍。此施权也。髻中明珠。喻法华最上一乘。不以与之。喻从前久默斯要。此隐实也。所以者何等。乃征释不与之义。要解云。轮王髻珠。用镇宝位。妄与则王属惊怪。法华上乘。佛佛授受。妄说则众心惊疑。如今经阿难得记。八千新意尚疑。况其余乎。喻说竟。

　　△二法合。

　　文殊师利如来亦复如是(至)而不为说是法华经。

　　初从实不得。如来句。寄言总合。禅定智慧。合前强力二字。言如来以禅定智慧之力。成等正觉。安住法性。故云得法国土。此合强力轮王义也。自住法性。意欲降魔度生。兴化同居。故云王于三界。此合欲以威势。降伏诸国义也。而诸魔王。不肯顺伏者。合前小王不顺其命。文显可知。如来下。隐实施权。三乘人等。同受佛化。故称如来贤圣。贤有学。圣无学也。有学无学。各具智断之功。故称诸将。依如来教。对破魔军。即是与之共战。此合起种种兵。而往讨伐义也。其有功者。乃至令其心悦。合前王见兵众。乃至随功赏赐。禅定解脱。合前田宅。无漏根力等。合前种种珍宝。涅槃之城。合前聚落城邑。准喻中。更有象马车乘等。无合文也。言得灭度者。显非真实。引导令喜者。显非究竟。不为说是者。恐众惊疑。此合髻中明珠。不以与之等义也。从实施权竟。

　　△二会权实二。一喻说。二法合。初。

　　文殊师利如转轮王(至)不妄与人而今与之。

　　既蒙王赐。益加励精。永殄诸王。不令复兴逆志。故云有大功者。喻三乘既受权法。精进不辍。永破诸魔。不令更扰心王也。心甚欢喜者。喜其方略神威。进之可上辅皇猷。喻如来庆彼三乘。智断具足。进之可上契佛果。珠云难信者。非轮王真子。不信髻中有此。喻法华上乘。非法身大士。不信权中原在。从在髻中者。喻四十年来。以权覆实。不妄与人者。喻时节未至。不轻开显。而今与之者。喻根器已熟乃开权以显实也。

　　△二法合。

　　如来亦复如是于三界中(至)先所未说而今说之。

　　于三界中。为大法王。以法化生者。合前如转轮王。以轮王御宇。十善教民。略可喻此也。见贤圣军。与魔共战。有大功勋。合前见诸兵众。有大功者。既破恼魔。名灭三毒。进破死魔。名出三界。永破阴魔。名破魔网。如是则智断具足。上求佛果有分。故云尔时如来。亦大欢喜。此合前文。心甚欢喜义也。一切智。即佛之异称。以佛是一切智人。一切知者。一切见者故。一切世间。通指凡外三乘。或迷真逐妄。或欣邪厌正。或执权为实。故于成佛之法。多怨难信。先所未说者。时未至故。而今说之者。机已熟故。此合前文。以此难信之珠。久在髻中。不妄与人。而今与之义也。法喻合明竟。

　　△三结显难遇二。一重牒法喻。二正结难遇。初。

　　文殊师利此法华经(至)久护明珠今乃与之。

　　既已合明。又复重牒者。合明欲析其详。重牒欲识其要也。

　　△二正结难遇。

　　文殊师利此法华经(至)乃与汝等而敷演之。

　　诸佛秘密心要。俱寓于中。故云秘密之藏。诸经差别之义。咸以为主。故云最在其上。长夜喻生死无明。生死无明。不堪闻此。故如来护不妄说。今日者。时至机熟时也。时至机熟。已出长夜。故如来乃与敷演。据此。则如来出世。最后方说此经。前文所谓无量国中。名字不可得闻者。不其然乎。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一颂正示行法。二颂显经难遇。初(长行有二。今惟别示心愿。仍略。不曲分也)。

　　常行忍辱哀愍一切(至)为说此法令住其中。

　　初九句。颂前先发二心。忍辱则视难如无。哀愍则视生如子。故如此乃能演说。余准长行。斯等下。颂前次立深愿。较长行文略义同。

　　△二颂显经难遇。(长行有三。今缺初一)分二。一颂法喻合明。二颂结显难遇。初颂法喻合明(准长行复分二科。各有法喻。今先颂二喻。次颂二法)亦二。一合颂二喻。二合颂二法。初。

　　譬如强力转轮之王(至)王解髻中明珠赐之。

　　初颂从实施权喻。准长行可知。如有下。颂会权归实喻。勇健喻精进。精进则下可保权。上可进实。故云能为难事。长行所谓有大功者是也。解髻赐珠。喻开权显实。文显可知。

　　△二合颂二法。

　　如来亦尔为诸法王(至)如王解髻明珠与之。

　　初颂从实施权。忍能涉俗。故称大力。智能蕴理。故称宝藏。准长行云禅定智慧。此云忍辱者。以忍能遇难不惊。即禅定也。以大慈悲者。欲拔其苦。并与其乐。如法化世者。如己所证。化诸世间。此颂长行。以禅定智慧力。得法国土。王于三界义也。一切人。指三界众生。受苦恼。即魔所摄属。此颂长行。而诸魔王。不肯顺伏义也。发三乘心。修三乘行。即是欲求解脱。进破阴恼。及与生死。即是与诸魔战。此颂长行。如来贤圣诸将与之共战义也。为是众生。说种种法者。谓随其智断之力。说与三乘果法。此颂长行。见有功者心亦欢喜。于四众中。为说诸经等义也。方便说此者。显非真实究竟。此颂长行。言得灭度。引导令喜义也。既知下。颂会权归实。既证权果。便可上趣真乘。故云得其力已。此颂长行。有大功勋义也。末后等。文显可知颂法喻合明竟。

　　△二颂结显难遇(长行有二。今缺重牒法喻。不曲分也)。

　　此经为尊众经中上(至)今正是时为汝等说。

　　义准长行可知。别示竟。

　　△三结劝二。一正劝四法应修。二因示持经利益。初。

　　我灭度后求佛道者(至)应当亲近如是四法。

　　亲近者。时时相依。不使有须臾之或离也。

　　△二因示持经利益(示持经益。正欲安住四法。故云因示)三。一报感华果。二梦验佳祥。三总结利益。初。

　　读是经者常无忧恼(至)智慧光明如日之照。

　　初现在华报。常无忧恼者。内离逼迫。又无病痛者。外绝感冒。良以抱道之人。六神安静。百脉调和。故能尔也。颜色鲜白者。诚中形外。必然之势。如楞严云。心持禁戒。举身轻清。心持咒印。顾盻雄毅。今乃心注净道。岂不应尔。不生下。未来果报。准后文随喜功德。尚胜满八十年之珍宝布施。劝令往听。且获百万世之具足人相。何况四行在躬。一乘寓念。岂复有贫穷卑贱。及丑陋之报哉。因读经故。受益者多。故感众生乐见。如慕贤圣。如法修行。成佛不久。故感天诸童子。以为给使。如宣师行道。屡感天人奉馔侍卫。即天童给使之验也。然众生乐见。有显护之力。故得刀杖不加。毒不能害。天童给使。有冥加之功。故令若人恶骂。口则闭塞。如是而随处现身。无能为难。故云游行无畏。如师子王。如是而应机说法。无能为障。故云智慧光明。如日之照。

　　△二梦验佳祥二。一梦修因。二梦得果。初四。一梦见佛说法。二梦自身说法。三梦闻法得记。四梦入定见佛。初。

　　若于梦中但见妙事(至)诸比丘众围绕说法。

　　梦以想成。今以行纯障净。无复杂想。故但见妙事。此是寄言总标。以向下诸文。皆所见妙事故也。诸如来。教主也。诸比丘。化伴也。主伴交成。故云围绕说法。枕席未动。亲见灵山一会。如昔人有梦入灵鹫。感佛说经。窹时犹能记忆。现今存录在藏。题曰梦感佛说。大不思议功德。据此。则梦佛说法。非寻常昏散无记者比也。

　　△二梦自身说法。

　　又见龙神阿修罗等(至)自见其身而为说法。

　　昔仰山卧次。梦入弥勒院。众圣堂中。诸位皆足。惟第二位空。师遂就座。有一尊者白椎曰。今当第二座说法。师起。白椎曰。摩诃衍法。离四句。绝百非。谛听谛听。众皆散去。及觉。举似沩。沩曰。子已入圣位。师便礼拜。据此。则梦见自身。为众说法。亦得入圣位之兆也。

　　△三梦闻法得记。

　　又见诸佛身相金色(至)亦有四众合掌听法。

　　初见佛现身放光。以梵下。见佛说权说实。见身下。见自闻法获益。得陀罗尼者。于佛所说甚深秘藏。能总持也。证不退智者。以智导行。渐次增进。无退转也。佛知下。见自蒙佛授记。文显可知。准莲师发愿文云。愿禅观之中。梦寐之际。得见阿弥陀佛。金色之身。得历阿弥陀佛。宝严之土。今云见佛身相金色。及见身处中是也。又云。得蒙阿弥陀佛。甘露灌顶。光明照身。今云闻法欢喜。及见佛。放无量光是也。又云。手摩我头。衣覆我体。今云佛知其心。即为授记等是也。据此。则虽属梦境。或亦行人有愿。预现此以验将来故耳。

　　△四梦入定见佛。

　　又见自身在山林中(至)闻法为人说常有是好梦。

　　在山林。离欲也。修善法。行道也。离欲则情尽。行道则理圆。故云证诸实相。念念与实相相应。不为物转。故云深入禅定。以斯禅定之功。专注佛境。故能见十方佛。如楞严云。心存佛国。圣境冥现是也。诸佛二句。明所见佛相。闻法为人。明所获利益。末句乃寄言总结。以如上诸文。皆好梦也。梦修因竟。

　　△二梦得果。

　　又梦作国王舍宫殿眷属(至)如烟尽灯灭。

　　正助兼修。当成妙果。故先于梦中见之。梦作国王者。大成云。即降兜率。托孕。出胎。三相。舍宫殿。及五欲。出家相也。诣道树。处师座。降魔相也。求道七日。义在金刚道中。过是已后。生相尽而妙觉圆。故云得诸佛智。此成道相也。成道已。起而等。转法轮相也。为四众说者。先转三乘法轮。三乘法轮。调机待时。故经千万亿劫。说无漏法者。后转一乘法轮。一乘法轮。闻皆成佛。即权而实。故称无漏妙法。所应度者。皆已度讫。未得度者。已作得度因缘。故云度无量众。后当入涅槃者。更住无益故。此涅槃相也。烟尽灯灭者。显灭非真灭。盖以智火无机而应烟斯寂。悲炷无感而法灯掩耀。亦如火无薪而烟尽。炷无油而灯灭也。然此以上诸梦。虽惟心所成。亦佛力示现。为破行人。住着佛法见耳。良以住着佛法。不同住着世法。住着世法者。惟是堕落凡夫。一枕黄粱。足可破之。若住着佛法者。则二乘惟知趣寂。菩萨不耐度生。诸佛无心应世。此见极为难破。故佛以方便力。将修因得果。现于一梦。俾行人一。梦才觉。始终历然。自思修因得果。不过如此。从此任运度生。不待成佛后倒驾慈航。随缘修道。以任度生毕然后证果。是则弘法利生者。不可不有此梦。以坚强其弘毅之志耳。梦验佳祥竟。

　　△三总结利益。

　　若后恶世中说是第一法是人得大利如上诸功德。

　　如上者。即指前二科也。总结大科。约今时门头以彰出世本怀竟。

　　△二约实际理地。以显应化妙用(义已见前。若更明者。谓如来自住实际理地。非生现生。非灭现灭。三世益物。化化不绝。是谓应化妙用。而新记声闻等。不达乎此。各各发愿他方不堪弘经此土。此如来所以特约自所住境以显之也)三。一略明本迹以动执生疑。二广明本迹以断疑生信。三极显经功以借人弘法。初(品题云)。

　　妙法莲华经从地涌出品第十五

　　此品虽为略明本迹。却因地涌而发。故即以名品。若明别义者。一为明空色无碍。如一音才宣。大千振裂。二为明一多无碍。如地涌多千。各不相妨。三为明延促无碍。如五十小劫。谓如半日。四为明隐显无碍。如释尊弟子。弥勒不识。五为明本迹无碍。如伽耶成道。久化是众。总言虽示四行。未极圆融。欲得化化不息。须达事事无碍。此地涌品之所由说也。

　　△(经文分四)一佛音远召。二地涌多千。三推因略答。四腾疑致辩。初二。一他方开士请命弘经。二如来不许征起远召。初。

　　尔时他方国土诸来菩萨(至)当于此土而广说之。

　　他方菩萨者。闻说法华。音感云集众也。既闻四行利益。有愿此土弘经。未敢自主。故请命于佛。若听等言。皆菩萨请命之语。意谓。此土弘经。佛自知人。听则此土广说。不听则还本利益。

　　△二如来不许征起远召。

　　尔时佛告诸菩萨摩诃萨众(至)护持读诵广说此经。

　　大成云。止他方者。有三义。一谓他方菩萨。各有己任。若住此弘经。废彼利益。二谓他方菩萨。于此土结缘事浅。虽欲弘经。亦无巨益。三谓若许他方。下方不出。近迹不开。远本不显。召下方者。亦三义。一谓是我弟子。应弘我道。二谓结缘深广。必获巨益。三谓开迹显本。须待下方。此事论也。若作表法者。止他召下。表弘经一事。非口耳之学。所能担荷。必从实际理地中流出。方能有济也。佛音远召竟。

　　△二地涌多千三。一多千涌出。二详叙来仪。三上首问讯。初二。一略举同时涌出众。二况显依次徐来众。初。

　　佛说是时娑婆世界(至)各将六万恒河沙眷属。

　　初地裂众涌。地性本空。因执成隔。执尽见除。空色无碍。故大千地皆振裂。龙吟雾起。虎啸风生。一音才宣。多众俱集。故菩萨同时涌出。是诸下。身相住处。身皆金色。三十二相等者。心契佛乘。外貌亦肖佛也。娑婆之下者。是地下。非下方。既非下方。故属此界虚空。又此界虚空。非地外之空。乃即地即空。所谓空色无碍是也。是诸下。涌出之由。要解云。此以真说。彼以真闻。所谓心闻洞十方也。一一下。总结徒众。发起法门。引接物机。故称唱导之首。上云。有无量千万亿菩萨。同时涌出。此云。各将六万恒河沙眷属。据此。则有无量千万亿六万恒河沙眷属矣(准前征起远召文云。有六万恒河沙等菩萨一一各有六万恒河沙眷属。与此稍异。若为会通者。前文应云六万恒河沙等菩萨。其中有无量千万亿上首。一一各有六万恒河沙眷属。加是乃与此处相应。亦与下文况将五万四万等。义不相违。或译者义到文不到也)。

　　△二况显依次徐来众。

　　况将五万四万三万二万(至)算数譬喻所不能知。

　　初依次况显。承上将六万恒河沙眷属者。其师尚有无量千万亿数之多。况将五万恒沙。乃至一万恒沙眷属者。其师益多可知。此初况也。四分之一者。以一河沙分为四分。取一分计眷属之数。千万亿那由他分之一亦尔。若况显者。承上将五万恒沙。乃至一万恒沙等眷属者。其师尚较前益多。况复将一恒沙。乃至千万亿那由他分之一眷属者。其师则益多益多更可知。此二况也。自下更有六重况显。皆以上为能况。下为所况。乐远离行者。如安乐行中。不近国王。乃至不乐畜年少弟子。沙弥小儿等是也。如是下。总结众数。比犹类也。言已上能况所况。论资则从多至无。论师乃从略至广。以师对资。以资对师。主伴重重。各各无量。故云无量无边。算譬不知。虽算譬不知。而各不相妨。所谓一多无碍者。以此。多千涌出竟。

　　△二详叙来仪二。一作礼称赞。二佛力促时。初。

　　是诸菩萨从地出已(至)欣乐瞻仰于二世尊。

　　初循序作礼。释迦为会主。多宝为塔主。故先礼之化佛既属云集。权居伴中。故次礼之。准前一方分身。尽大千而莫容。今者地涌多千。逐树座而遍礼。不思议境。惟信能到。右绕下。具仪称赞。种种赞法者。大成云。或赞多宝愿力洪深。处处听法。或赞本师随机敷演。不生疲劳。或赞分身神通妙用。感应自在。愚谓。于一一佛。皆有种种赞法。如赞因行。赞果德等。据文云。以诸菩萨。种种赞法。则种种似约能赞。盖以菩萨见处不同。故赞法亦异也。礼赞已毕。还至塔所。分班侍立。以推上首问讯。故云住在一面。二尊并处。生灭难分。得未曾有。眷注不能暂舍。故云欣乐瞻仰。

　　△二佛力促时。

　　是诸菩萨摩诃萨(至)遍满无量百千万亿国土虚空。

　　初经时延长。菩萨不思议力。延时劫以作佛事。故云如是时间。经五十小劫。是时下。促长令短。释迦默然者。接上上机。目击而道存。故众亦默然者。遇的的事。目瞠而口痴故。如来不思议力。促时劫以安法相。故云令诸大众。谓如半日。然菩萨虽延曰令长。而不坏日相。如来虽促劫令短。而不坏劫相。所谓延促无碍者是也。尔时下。加被众见。凡夫肉天二眼。通碍不同。贤圣法慧二眼。胜劣各别。今以佛力加被。并同佛眼。故云见诸菩萨。遍满无量等。详叙来仪竟。

　　△三上首问讯二。一问讯酬答。二师资交赞。初二。一出班问讯。二依问酬答。初。

　　是菩萨众中有四导师(至)不令世尊生疲劳耶。

　　初列名标德。持守四行。堪为引导之师。故以四导师称之。一名上行者。以能持初行得名。准前初行偈云。入是行处。及观近处。乃至为诸国王等。说斯经典浦有怯弱于国王尚无怯。弱即最上义也。二名无边行者。以能持第二行得名。准前第二行偈云。能住安乐。如我上说。其人功德。乃至说不能尽。说不能尽。即无边义也。三名净行者。以能持第三行得名准前第三行文云有成就是第三安乐行者。说是法时。无能恼乱。无能恼乱。即清净义也。四名安立行者。以能持第四行得名。准前第四行文云。有成就是第四安乐行者。说是法时。无有过失。乃至诸天卫护。无过有护。即安立义也。又此菩萨。虽各据一行立名。而一即一切。实无优劣。此是列名。最为上首等。乃标其德。准前同时涌出文云。一一菩萨。皆是大众唱导之首。故知依次徐来之众。除眷属外。皆为唱导。而同时涌出之众。乃唱导中之上首。今此四贤。于同时涌出众中。又独能超拔。故置最为等言。

　　在大下。合掌问讯。法身真常。本无病恼。随所行处。无不安乐。问以少病少恼。及安乐行者。顺世仪也。受教易。则慧命不绝。不疲劳。则堪忍久住。皆为此际切问。尔时下。说偈重颂。教化众生。即长行行字。得无疲倦。即长行安乐二字。余准知。

　　△二依问酬答。

　　尔时世尊于菩萨大众中(至)得闻是经入于佛慧。

　　初总答。如来意谓。如汝所问。我及众生者。我固一切皆是。所化众生亦然。故两言如是以总答之诸善下。别答可知。所以下。征释。四答中。单释易度。盖以易度则无疲。无疲则安乐少病恼耳。世世受化者。如佛记身子文云。我昔曾于二万亿佛所。常教化汝。又如化城品云。尔时所化众生。世世所生。与菩萨俱等。过去诸佛。即指大通威音。亦该中间所遇。恭敬尊重者。显积行已深。种诸善根者。显大缘已成。此诸众生。华严皆已顿证。故云始见我身。乃至入如来慧。所谓日初分时。入初善者是也。先修小乘者。谓过去虽结大缘。中复习小。如是之人。在华严杜视绝听。故云除也。然云除者。非谓永失。但以不堪闻大。尚待权接。所谓日中分时。入中善者是也。得闻是经。入于佛慧者。即今会权归实。信解成佛。所谓日后分时。入后善者是也。问讯酬答竟。

　　△二师资交赞。

　　尔时诸大菩萨而说偈言(至)能于如来发随喜心。

　　初菩萨赞佛。重言善哉者。大成云。赞其权实双行。大小等利。权实双行。不见难行之事。故称大雄世尊。大小等利。不见难化之机。故云众生易度。既众生易度。自有不滞今时。更寻实际者。故曰能问诸佛甚深智慧。甚深智慧。指后广谈寿量。以广谈寿量。是实际理地中事。乃如来自所证境。不易可到也。虽不易可到。亦必随顺佛语。勉力修学。故曰闻已信行。此上首菩萨。预知有能问实际人也。我等随喜者。寓有谦逊之意。意谓。果有能问。我虽不敏。亦应随顺欢喜。终不似他望岩而退者也。于时下佛赞菩萨。重言善哉者。赞其知机知法。能随能喜也。善男等言。乃如来自释赞意。准后文随喜是经。从法会出。展转传说。乃至第五十人。尚功德无量。何况亲于如来。发随喜心。其功德宁可思议。此如来所以重言善哉以赞之也。地涌多千竟。

　　△三推因略答三。一菩萨作念。二弥勒推因。三如来略答。初。

　　尔时弥勒菩萨及八千恒河(至)合掌供养问讯如来。

　　从昔已来者。指阿含以来。方等般若诸会。不见不闻者。不惟不见其面。亦复不闻其名也。既不见不闻。忽然从地涌出。已为可疑。而且合掌问讯。蔼然师弟之谊。溢于言表。此诸菩萨等。所以反覆审思而不释也。

　　△二弥勒推因三。一叙意标偈。二别问三处。三总以求决。初。

　　时弥勒菩萨摩诃萨(至)合掌向佛以偈问曰。

　　知众心疑。并欲自决。自他两利。故以偈问。

　　△二别问三处三。一问从来处。二问证果处。三问修因处。初。

　　无量千万亿大众诸菩萨(至)以何因缘集。

　　人皆未见之众。故愿两足尊说。地非住众之所。故问从何所来。上下相隔。佛语难闻。故问何因缘集。

　　△二问证果处。

　　巨身大神通智慧叵思议(至)为从何所来。

　　问者意谓。此诸菩萨。身相同佛。其身可谓巨矣。延日为劫。其神通可谓大矣。知有能问。其智慧可谓叵思议矣。且观其志念坚固。必能誓弘斯法。有大忍辱。必能愿入恶世。众生乐见。必能随方设化。如斯胜果殊德。为从何所法而得来。此我等之所以不知而为问也。

　　△三问修因处二。一举数显广。二正问其处。初。

　　一一诸菩萨所将诸眷属(至)犹不能尽知。

　　初总标。恒河沙。谓一恒河中沙也。上有多者。下有少者。故置等言该之。或有下。别举于中前八句。即前同时涌出之众。后二十句。即前依次徐来之众。与前少有出没。可以意会。如是下。总结。行筹数者。如半月布萨。以筹计僧之类。

　　△二正问其处。

　　是诸大威德精进菩萨众(至)修习何佛道。

　　闻思之益。非无所师。故问谁为说法。千里之程。不离初步。故问从谁发心。说法利生。必有禀承。故问称扬者何佛之法。□□依经。非无授受。故问受持时行谁之经。至于知见宜博。参须遍历百城。修习宜约。道贵准绳一脉。故问修习者何佛之道。古德云。师唱谁家曲。宗风嗣阿谁。即斯义也。别问三处竟。

　　△三总以求决。

　　如是诸菩萨神通大智力(至)惟愿决众疑。

　　初请决自疑。愿说国名者。即求答从来之处。愿说因缘者。即求答修因得果。本末因缘。今此下。请决他疑。可知。弥勒推因竟。

　　△三如来略答二。一分身侍者待闻。二如来正答弥勒。初二。一侍者各问本师。二本师教以待闻。初。

　　尔时释迦牟尼分身诸佛(至)菩萨大众从何所来。

　　文显可了。

　　△二本师教以待闻。

　　尔时诸佛各告侍者(至)汝等自当因是得闻。

　　知有问者。故告以且待须臾。既示能问之人。又告以佛之授记。次后作佛者。显此事惟佛能知。惟补处能问。降斯已还。不惟不能知。亦复不能问也。佛既答之。无烦更说。故告以汝等自当因是得闻。分身侍者待闻竟。

　　△二如来正答弥勒二。一诫听。二正答。初二。一长行。二偈颂。初。

　　尔时释迦牟尼佛(至)诸佛威猛大势之刀。

　　弥勒一问。自他两利。故重言善哉以赞美之。如是大事者。即实际理地中事。实际理地中事。非一人所能测量。非散心所能契悟。故教以当共一心。又教以被精进铠。发坚固意者。诫其闻而必信。信而必修。勿得闻而生疑。疑而生退。以精进则不懈。坚固则不屈也。诸佛智慧。总指向后所说。以实际理地。乃诸佛甚深智慧境故。自在神通。别指寿量品意。以现生现灭。乃如来神化无碍事故。奋迅威猛。兼指分别功德。以一时之间。能令如许众生。断惑证真。犹如斩丝染色。即是奋迅。即是威猛。以师子奋迅。能坏诈师子。威猛大势。能接真师子。与如来能令断惑证真。义相似也。

　　△二偈颂(义颂)。

　　尔时世尊欲重宣此义(至)如是今当说汝等一心听。

　　教以精进一心。示以欲说此事者。以此事甚深。非懈怠散心所能契故。戒以勿得有疑。示以智叵思议者。以佛智幽微。稍涉疑悔者必生退故。教以出信住忍。示以未闻得闻者。以未闻得闻。不贵徒信佛语。惟重深忍善法。以深忍善法。乃能受斯不传之秘也。恐其疑为荒唐。惧其高远。不能安慰。有碍进修。故许以安慰。戒以勿怀疑惧。佛无不实之语。正明其不必疑惑。智慧原不可量。正明其不必惊惧。但以此事。是如来自所住境。故云所得第一法。第一之法。非诸声闻缘觉等心量境界。故云甚深叵分别。据此则惟佛能知。亦惟佛能说。惟弥勒能问。亦惟弥勒能听。故示以如是今当说。教以汝等一心听也。诫听竟。

　　△二正答二。一长行。二偈颂。初三。一答修因处。二答从来处。三答证果处。初。

　　尔时世尊说。此偈已(至)调伏其心令发道意。

　　初结前起后。阿逸下。正答所问。我字。应前谁何等字。教化示导。答前谁为说法教化之问。令发道意。答前从谁发心之问。余问不答者。可例知故。

　　△二答从来处。

　　此诸菩萨皆于是娑婆世界(至)思惟分别正忆念。

　　娑婆之下。虚空中住者。答前是从何所来之问也。于诸经典等者。显住不徒住。盖为借彼虚空。如法修观耳。读诵通利者。以经为观本。不通利则观难成故。思惟者。思惟真谛。空观也。分别者。分别俗谛。假观也。正忆念者。正念中谛。中观也。三观既成。一切无碍。所以一音才举。多千俱集。此亦答前以何因缘集之问也。

　　△三答证果处。

　　阿逸多是诸善男子等(至)一心精进求无上慧。

　　昔贤云。人之患。在好为人师。古德云。说得一丈。不及行得一尺。故菩萨不乐在众。多有所说。常乐静处者。离众独修。情易尽也。精进不休者。轻说重行。道易成也。五欲交陈。极难透脱。故不依人天而住。三谛并照。乃尽圆融。故常乐深智无碍。常乐诸佛法者。不以少得自足。精求无上慧者。不以浅解自负。前问巨身大神通等。从何所来。今答以所来之处。盖即以因为处也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一正颂长行。二略为显破。初三。一颂答修因处。二颂答证果处。三颂答从来处。初(义颂)。

　　阿逸汝当知是诸大菩萨(至)令发大道心。

　　长行云。教化示导。令发道意。此云悉是我化。令发道心。其义同也。

　　△二颂答证果处(约义超颂)。

　　此等是我子依止是世界(至)为求佛道故。

　　久依如来。口生法化。故是子也。虽云依止世界。而却常行头陀。长行云。亦不依止人天而住是也。志乐静处等。离众独修。不乐多说者。轻说重行。长行云。不乐在众多说。常乐静处勤行等是也。长行云。亦常乐于诸佛之法。此云如是诸子。学我道法。盖以佛佛道同。释迦道即诸佛道也。长行云。一心精进。求无上慧。此云昼夜精进。为求佛道。其义无殊。

　　△三颂答从来处(约义追颂)。

　　在娑婆世界下方空中住(至)其心无所畏。

　　首二句。正答其处。志念坚固者。自行化他。不退屈也。勤求智慧。即是三观齐修。说法无畏。由于经典通利。与长行文异而义同也。正颂长行竟。

　　△二略为显破。

　　我于伽耶城菩提树下坐(至)教化是等众。

　　初以迹覆本。伽耶山名。去菩提场约二十里。城近此山。即以山为名也。得成正觉。转无上轮者。应指先照时。华严会也。尔乃教化。令初发心者。且约近迹而论。既约近迹。弥勒应知。况弥勒为华严胜友。何于此不识一人。故谓隐显无碍境也。皆住不退者。位当八地以上。当得成佛者。果去菩提不远。然华严发心。一生便近佛位。非有深因。曷克臻此。所谓以迹覆本者此耳。我今下。破迹显本。我今说实语。汝等一心信者。显如上所说。犹带方便。犹为易信。此即破迹义也。我从久远来。教化是等众者。显尘点劫前。早已受化。早已发心。此即显本义也(问。上云伽耶发心。此云久远教化。云何会耶。答。此有二义。一［终］渐次。二约圆融。约渐次者。谓此众多劫受化。大根已成。若伽耶发心。但是此番垂迹。恐堕外道自然。之计。特为示现。约圆融者。复有二义。一谓延四十余年。通尘点劫。二谓促尘点劫。入四十余年。如华严云。过去无量劫。安置未来今。未来无量劫。回置过去世。亦斯义也)。推因略答竟。

　　△四腾疑致辩二。一菩萨腾疑。二弥勒取辩。初。

　　尔时弥勒菩萨摩诃萨(至)阿耨多罗三藐三菩提。

　　微带破显。未甚彰灼。故致心生疑惑。师资不伦。老少违序。故致怪未曾有。而作是念。即疑怪。之念也。如来成道。始过四十余年。故云于少时间。所化菩萨。皆住不退转地。故云令住菩提。如是则师无久化之功。资有多劫之证。此弥勒等所以心生疑惑。而怪其未曾有也。

　　△二弥勒致辩二。一长行。二偈颂。初三。一执迹辩难。二举喻发明。三以法贴合。初二。一执佛迹反难。二执众迹致辩。初。

　　即白佛言世尊(至)令成阿耨多罗三藐三菩提。

　　初执佛迹近。伽耶城。去菩提场约二十里。故云不远。从是已来者。自成道至今日也。教乘云。阿含十二方等八。二十二年般若谈。今经在般若之后。故云始过四十余年。世尊下。反难佛语。意谓。教如许之众。成阿耨之果。纵以佛之势力。佛之功德。也须久经多劫。大作佛事。但不知世尊。云何于此少时。大作佛事。便能以佛势力。以佛功德。教化如许之众。令成无上菩提。此反难佛语之过当也。

　　△二执众迹致辩。

　　世尊此大菩萨众(至)世尊如此之事世所难信。

　　初执众迹远。假使有人等。显数目之多。斯等久远等。显因行之久。世尊下。致辩难信。意谓。佛以一人。化彼多多之众。即近径庭。况复少时。能成远远之因。愈觉河汉。故云如此之事。世所难信。执迹辩难竟。

　　△二举喻发明。

　　譬如有人色美发黑(至)生育我等是事难信。

　　色美发黑者。年少之姿。喻如来迹近。年二十五者。方刚之年。喻道成未久。准前弥勒推因。如来答以从我发心。是我所化。故喻以指百岁人。言是我子。百岁者。超世之寿。喻涌众迹远。准前涌出之众。问讯世尊。蔼然有师资之谊。故喻云亦指年少。言是我父。生育者。拣非异姓螟蛉。乃体所从生。身所从育。喻地涌之众。不似他方影向。俨若发心成善。亲依于佛也。是事难信者。父少子老。违反常经。法中师近资远。亦复如是。

　　△三以法贴合二。一合父少子老喻。二合举世不信喻。初。

　　佛亦如是得道已来(至)一切世间甚为希有。

　　得道未久。合前色美发黑。年二十五。而此大众等。合前其百岁人。无量千万亿劫。正明其迹之远也。为道勤行精进。兼明其志之笃也。善入出住。乃至得大神通。兼明其定之深也。息缘名入。观理名住。应机名出。正息缘时。不碍观理应机。正应机时。不碍息缘观理。正观理时亦然。故名为善。此约一三昧竖论。若约多三昧横论者。谓一时顿息无量百千万亿诸缘。一时顿观无量百千万亿诸法。一时顿应无量百千万亿群机。故名为善。得大神通者。如前延日为劫之类。然此亦由甚深三昧而发。盖即无量百千万亿三昧中。缘起无碍广大妙用。久修梵行。乃至巧于问答。兼明其行之妙也。历劫修行。不见有行可修。名为梵行。明知无修。不妨次第习学。故曰善能。巧于问答者。问如云兴。答似瓶泻。无微不伸。有难皆通。然此亦由善能习善所致。盖以法门融通。自然智辩无碍。人中之宝。世间希有者。兼明其人之重也。宝有二义。一致乐。二取重。言菩萨弘法利生。能致人乐。亦常为人所重。世间甚希者。道高德重。仅一见故(问。前云不乐在众。多有所说。今云巧于问答。岂不相违耶。答。巧于问答。盖为机缘相逼。非是一向乐于多说。况动静本不相碍。又何妨说时常默。默时常说。而乃欲其缄口结舌。一无所说哉)。

　　△二合举世不信喻。

　　今日世尊方云得佛道时(至)闻此事已亦不生疑。

　　初按定佛语。方云者。谓适才说也。世尊下。显事难信。言乃能者。即寓有不信之意。虽寓有不信。但以佛语随宜。无可不可。佛言无妄。必是真实。佛知悉达。断无谬说。而又不敢不信。虽不敢不信。而事违当经。又不能全信。故云虽复信佛随宜所说。乃至佛所知者。皆悉通达。盖似信未信。尚不至破法获罪。释决犹可缓也。然字宜作奈字。新意乍入佛法。不知如来境界。况在如来灭后。闻此岂能无疑。故曰或不信受。不信受故。必起破法罪业。为当来坠堕因缘。此弥勒所以特为陈白。正以见此事难信。而救正不容缓也。唯然下。总以求决。唯然者。虚阿声。谓将欲求决。先作虚阿声。望佛赐听也。世人口语。往往有此。先求除我等疑者。欲实到不疑之地。次求除未来疑者。令必无破法之𠎝故。长行竟。

　　△二偈颂(标颂云)。

　　尔时弥勒菩萨欲重宣此义而说偈言。

　　△(正颂分三)一颂执迹辩难。二颂举喻发明。三颂以法贴合。初(准长行分二。今交叉。合颂。不曲分也)。

　　佛昔从释种出家近伽耶(至)如实分别说。

　　初颂执佛迹近。大成云。释种者。出其氏族。乃师子颊王之胄。白净饭王之储也。此诸下。颂执众迹远。(长行在反难之后。属超颂)初二句。明数目之多。久已句。显因行之深。住于神通者。化他行也。善学菩萨者。自利行也。涉俗不碍修真。故云不染世法。化他无妨自利。故云如莲在水。从地下。颂致辩难信。恭敬住前。宛然如师如资。久近差等。究竟难思难议。举众皆迷。故言云何可信。佛得下。颂反难佛言(长行在众迹之前。属追颂)。甚近甚多。即反难佛言之伤实也。末二句。愿为众决疑(长行所无。属补。颂也)。事若不实。故求如实分别。

　　△二颂举喻发明。

　　譬如少壮人年始二十五(至)举世所不信。

　　发白面皱。喻久修之相。余准长行。

　　△三颂以法贴合二。一颂合父少子老喻。二颂合举世不信喻。初(义颂)。

　　世尊亦如是得道来甚近(至)于下空中住。

　　初二句。合父少。是诸下。合子老。志固句。明其志笃。立愿成佛。不畏久苦。故云无怯弱也。从无句。明其迹远。长行云。无量千万亿劫。偈从略耳。而行四句。明其行妙。行菩萨道。则法门融通。巧于问答。则智辩无碍。有难皆通。无微不伸。故能心无所畏。纵遇违逆。念佛不校。故云忍辱决定。端正二句。明其人重。长行云人中之宝。正以端正威德。长行云世间希有。正以诸佛共赞。善能三句。明其定深。依深定而说法。机教审实。故曰善能。舍人众而修禅。境智增明。故云常好。末二句。明其处静(长行所无。属补颂也)。为求佛道。于下空住者。显住不徒住。盖为托彼静处。道易成耳。

　　△二颂合举世不信喻(义颂)。

　　我等从佛闻于此事无疑(至)而住不退地。

　　准长行有三义。今缺按定佛语。惟二。初显事难信。于此事无疑者。亦惟随顺佛语。非实到不疑之地也。未来众生。不知如来境界。乍闻此法。无不疑者故愿佛为演说。令其开解。所以然者。以生疑不信。即当堕恶道耳。愿今下。总以求决。可知。略明本迹以动执生疑竟。

　　△二广明本迹。以断疑生信二。一广明本迹。二断疑生信。初(品题云)。

　　妙法莲华经如来寿量品第十六

　　如谓体常不变。即法性身。来谓用能随缘。即报化身。虽不变而随缘。法性即是报化。虽随缘而不变。报化即是法性。非来非如。亦如亦来。故名如来。古德云。法身无始无终。若据本经亦有始。如云。我从成佛已来。甚大久远。寿命无量。既惟约成佛已来。是未成不显也。又云。报身有始无终。若据今经亦有终。如云。我本行菩萨道。所成寿命。今犹未尽。既但言今犹未尽。是究竟有尽也。又云。化身有始有终。若据今经亦俱无。如云。以方便力故。现有灭不灭。既统言方便示现。是始终皆权也。此品从始至终。备显三身寿量。故以为名。别义五者。一为执迹成难者。显示佛地远本。令知应化妙用故。二为执真本具者。显示法身有始。令知修证不无故。三为执果无异者。显示报身有终。令知因行宜博故。四为执佛有生者。显示化生非真。令知生而无生故。五为执佛有灭者。显示化灭非实。令知灭而无灭故。总言迷妙用者。则应化不广。拨修证者。则法性不圆。行不博者。则实报易穷。生灭固者。则无生难契。此寿量品之所由说也。

　　△(经文分二)一诫嘱请说。二正与广明。初。

　　尔时佛告诸菩萨及一切大众(至)我等当信受佛语。

　　初如来诫嘱。欲显佛境。恐生惊疑。故诫以当信当解。诚语者。真恳之语。谛语者。审实之语。如云倾心吐胆。无妄无谬是也。诫之至三者。谆谆教命。竦其必信必解之意。是时下。菩萨请说。不知佛境。现未俱疑。故白言惟愿说之。信受者。信忍领受。展转传闻。自现在及未来也。三白不已而至四者。殷殷启请。望其必说无虑之意。

　　△二正与广明二。一长行。二偈颂。初二。一明寿量长远。二明现灭无虚。初三。一正明长远。二举喻较量。三预防伏难。初。

　　尔时世尊知诸菩萨(至)百千万亿那由他劫。

　　初诫听□法。三请不止。其情可愍。故诫以谛听。诫以谛听者。有许以为说意也。本住实际。非诸声闻缘觉境界。故称秘密。迹示应化。常现无碍自在妙用。故称神通。一切下。指众执迹。于世间中。独指善道者。以恶道不得见佛。无此执故。不指三乘者。以弥勒尚执。余不待言故。皆谓等言。正执迹而昧本也。然善下。如实显本。我实者。显近迹非实。成佛等。明多劫久证。盖显本之中。带有破迹意也。

　　△二举喻较量三。一举喻问数。二答以不知。三叠数较量。初。

　　譬如五百千万亿(至)可得思惟较计知其数不。

　　那由他。此云万亿。阿僧祇。此云无数。今以五百千万亿计那由他。以如是那由他计阿僧祇。以如是阿僧祇计世界之数。其世界可谓多矣。且又将此世界。抹为微尘。此诸微尘。就令随处遍下。亦难用尽。况又过于东方五百千万亿那由他阿僧祇国。乃下一尘。则尘之疏可知。如是展转东行。下是尘点。至于尽是微尘。则所著之国。自非思校所知。问以云何。审以知不者。明知不可思校。故令自验耳。

　　△二答以不知。

　　弥勒菩萨等俱白佛言(至)如是诸世界无量无边。

　　初直答不知。非算数所知者。乘除莫穷。非心力所及者。智识难到。一切下。约人以显。二乘之智尚偏。故不知其限。不退之智未极。故亦所不达。世尊下。结无边量。可知。

　　△三叠数较量。

　　尔时佛告大菩萨众(至)阿僧祇国导利众生。

　　初叠界为尘以计劫数。前云。我实成佛已来。无量无边等。尚未分明。故云。今当分明宣语。准前着尘之国。已非思校所知。况又叠以及不著者。尽以为尘。以一尘计一劫数。则劫数应无尽矣。我成下。校成长远以明现化。成佛者。法报初圆。已来者。直至今日。中间所经之时。以上尘劫校之。相差犹多。故云复过于此。百千万亿等。明所过之数也。我常在此。说法教化者。从真起应。三世益物。如梵网宝积所说。亦于余处。导利众生者。分形散影。十方赴缘。如云集分身之类。举喻较量竟。

　　△三预防伏难四。一防此界中有余佛难。二防余处不闻释迦难。三防自说成道不久难。四防今昔总成妄语难。初(难云。既曰常在娑婆。中间应无余佛生灭。何故于是中间。说有然灯等佛出世。又复言其入涅槃耶。于此防云)。

　　诸善男子于是中间(至)如是皆以方便分别。

　　等字。义该迦叶。据此。则然灯授记。迦叶补处。皆方便说耳。

　　△二防余处不闻释迦难(难云。既曰亦于余国。导利众生。则十方世界。皆应有释迦名字。寿量涅槃。说法度生等事。何考诸耳目。历诸劫国。竟尔未闻耶。故此防云)。

　　诸善男子若有众生(至)能令众生发欢喜心。

　　等字。义该进念定慧。各有胜劣。故以利钝别之。据此。则十方世界。名字年纪等。皆随根现异。虽处处说法度生。而众生不知其为一佛应化。

　　△三防自说成道不久难(难云。既曰成佛已来。复过尘劫。何故寻常自说。我少出家。得阿耨菩提耶。故此防云)。

　　诸善男子如来见诸众生(至)令入佛道作如是说。

　　乐小者。根器狭劣。惟堪劣应。德薄者。福德浅薄。不睹尊特。垢重者。罪垢深重。久障法性。为如是人。覆本彰迹。故说我少出家。得阿耨菩提。原佛之意。盖为显示有修有证。引发胜心。故云方便教化。令入佛道。作如是说。

　　△四防今昔总成妄语难(难云。昔说自他。既属方便。今示自他。岂得真实。例而推之。则今昔所演经典。总成妄说。何称法王真实语耶。故此防云)。

　　诸善男子如来所演经典(至)所作佛事未曾暂废。

　　初正防伏难。皆为度生者。出无妄之由。或说己身。或说他身者。如云释迦近成。然灯实有。指昔日覆本之语。或示己身。或示他身者。如示我身常在。然灯不有。或示己事。或示他事者。如示释迦有修有证。原为教化众生。然灯有生有灭。皆属方便分别。指今日破迹之言。覆本原为彰迹。破迹意在显本。无违本意。有益众生。故云诸所言说。皆实不虚。

　　所以下。转释不虚。如实知见三界之相者。谓自证实际。称实际而观法也。称实观法。了知妄相本空。故云无有生死。生死既无。自不见有退滞生死为人天者。亦不见有超出生死为三乘者。是谓生界不立。生既不立。佛亦不存。故亦无有诸佛在世。及与灭度。是谓生佛俱空。佛空故。佛界非实。生空故。生界非虚。生界非虚故。虽异常如。佛界非实故。虽如常异。二性互夺。故云非如非异。如是而见三界。名如实见。故云不如三界见于三界。如斯称理之事。惟佛证极。故云明见无谬。据此则今日示己示他。皆为称理度生。故无虚也。昔何不尔。故云以诸众生有种种性等。性谓根性。欲谓乐欲。行谓所作行业。忆想分别。谓对彼过未现在等境。起诸追忆悬想。分别等念。如是性欲行念。各各不同。故皆以种种言之。欲令生善者。谓随其性欲行念。渐渐诱引。以生当来成佛善根。由此故以因缘譬喻言辞。种种说法。四十年来。所作佛事。未曾暂废。据此则昔日说己说他。皆为随机化导。亦无虚也。明寿量长远竟。

　　△二明现灭无虚二。一承前起后。二法喻合明。初。

　　如是我成佛已来(至)如来以是方便教化众生。

　　初法寿常住。谓如前所说如是。足知我成佛来。甚大久远矣。甚大久远。且约法身言之。法身寿命。不堕诸数。故虽经无量僧祇。至今常住不灭。诸善下。报寿未尽。菩萨因行广博。报身数量无穷。故云所成寿命。今犹未尽。复倍上数者。谓未尽之数。比上已经之数。复多一倍也。然今下。化寿权灭。问。法寿常住。报寿未尽。何故宝塔品中。唱言当灭耶。答。非实灭度。唱言当灭者。盖为以是方便。教化众生。亦如来不得已之意也。

　　△二法喻合明三。一法说。二喻明。三结合。初三。一因住有损。二唱灭生益。三佛语无虚。初。

　　所以者何若佛久住于世(至)难遭之想恭敬之心。

　　所以句。征起。言如来所以非灭唱灭。自谓方便度生者。何也。若佛下。释成。宿无善根。今生少福少慧。名为薄德之人。依恃如来。不知修福修慧。名为不种善根。盖以福德少故。自处贫穷下贱。慧德少故。依旧贪着五欲。由此于过去境。深生追忆。于未来境。预起悬想。于现在境。瞥成妄见。意识纷纠。难可出离。故云入于忆想妄见网中。常在则不以为罕。故憍慢自恣。不灭则欲近有时。故厌缓怠惰。厌缓怠惰故。不生难遭之想。憍慢自恣故。不生恭敬之心。所谓不种善根者此也。

　　△二唱灭生益。

　　是故如来以方便说(至)如来虽不实灭而言灭度。

　　初示以难值。欲令种诸善根。假言警䇿。故云是故如来。以方便说。为借及门之徒。勖勉余众。故呼比丘之众。教以当知。诸佛二句。正如来警勖之语。意谓。人身难得。如辊芥投针。诸佛难逢。如盲龟值木。汝等可不勉哉。所以等言。乃如来释警勖意。盖以诸薄德人。遇佛不知种善。若错过此生。虽再过无量百千万亿劫数。而见佛与不见佛。犹未可定。由此故作难可得见之语。以警勖之。斯众下。闻语种善。闻如是语。自知遇佛不易。故生难遭之想。恐或错过。再见不知何时。故怀恋慕之心。时时亲近不舍。故云渴仰于佛。自此广修福慧。故云便种善根。是故下。唱灭令知。由彼乍闻难值。便知种善。况复更示速灭。岂不惊心。是故如来不灭言灭。

　　△三佛语无虚。

　　又善男子。诸佛如来。法皆如是。为度众生。皆实不虚。

　　随顺诸佛。方便度生。岂有虚耶。法说竟。

　　△二喻明三。一喻因住有损。二喻唱灭生益。三喻佛语无虚。初喻因住有损(较法文长)分四。一喻舍应致苦。二喻赴应求救。三喻久住垂教。四喻厌怠有损。初。

　　譬如良医智慧聪达(至)药发闷乱宛转于地。

　　良医者。善察病源。善设方药。能起死回生。擅延年益寿。取此喻佛者。以如来善察机心。善设法门。起二乘断见。回阐提善根。延菩萨法身之年。益诸佛慧命之寿。与彼良医。义相似也。智慧聪达者。智体聪明。慧用通达。喻如来实智明净。权智无方。明练方药者。明晓方术。谙练药性。喻如来能达一乘实相。能识差别法门。差别法门。能除枝末烦恼。一乘实相。能尽根本无明。故以善治众病喻之。一切众生。莫不有心。凡有心者。皆当作佛。俱为佛子。俱堪嗣息。故以多诸子息喻之。大成云。若十。喻菩萨。二十。喻二乘。百数。喻十类众生。盖以习大者少。习小者多。受化者少。不受者多。故依次为喻。以有事缘者。喻他方机感相牵。远至余国者。喻舍此赴应于彼。诸子于后。饮他毒药者。喻众生于如来舍应之后。亲近邪师。秉受邪法。药发闷乱。宛转于地者。喻众生。既受邪法。邪见熏心。愚昧狂乱。善根欲灭。以宛转于地。乃几欲就死之状也。

　　△二喻赴应求救。

　　是时其父还来归家(至)愿见救疗更赐寿命。

　　初喻如来赴应。盖如来以三界为家也。诸子下。喻众生求救。德薄垢重者。迷昧宿因。如彼或失本心。德重垢薄者。不昧宿因。如彼或不失者。虽有昧与不昧。既秉受邪法。已去佛遥远。故以遥见其父喻之。如来出世。三业殊胜。见者闻者。无不庆跃欢腾。礼敬称赞。故以皆大欢喜。拜跪问讯喻之。善安隐归。即问讯之语。喻众生赞佛之词。以如来不轮生死。不滞涅槃。犹能随缘示生。即善安隐归义也。我等愚痴。误服毒药者。喻众生自谓无智。错乱修习。愿见救疗。更赐寿命者。喻众生求拔邪见。增益善根。此众生最初见佛。翻邪归正义也。

　　△三喻久住垂教。

　　父见子等苦恼如是(至)速除苦恼无复众患。

　　众生失善堕苦。如来大悲照鉴。故喻云父见子等。苦恼如是。依诸经方。求好药草者。经方乃先医所传。药草即方中别目。喻如来依彼先佛所授。一乘实相妙法。演出逗合时机。无量差别法门。差别法门。于中文义理趣。无不周备。故喻云色香美味。皆悉具足捣以臼碎。筛以罗过。喻如来析以已智。运以已辩。和以为散。合以为丸。喻如来演为散华。贯为章句。与子令服者。望其除毒回生。喻如来以法逗机。欲令灭恶生善也。而作是言等。喻如来䇿令依教修习。依教修习。自能灭恶生善。故以速除苦恼。无复众患喻之。

　　△四喻厌怠有损。

　　其诸子中不失心者(至)于此好色香药而谓不美。

　　不失心者。喻德重垢薄之人。德重垢薄。自能依教修习。故喻云即便服之。依教修习。自能灭恶生善。故喻云病尽除愈。余失心者。喻德薄垢重之人。德薄垢重。徒知随例请法。故喻云虽亦欢求。随例请法。不能依教修习。故喻云与药不服。所以等言。乃释上不肯服药之故。喻众生深着邪见。迷昧宿因。不信佛言。所以不肯修习。前文所谓便起憍恣。而怀厌怠者是也。喻因住有损竟。

　　△二喻唱灭生益(此与法中稍异。法中但约唱灭。此中兼喻示灭。以示灭犹属后事。故法中略而不言)。

　　父作是念此子可愍(至)寻便来归咸使见之。

　　初喻唱灭令知。遇药不服。甘于就死。故作念可愍。众生闻法不受。如来大悲哀怜。亦若是也。为毒所中者。喻众生被邪法所染。邪法所染。反疑正法。故喻云心皆颠倒。颠倒者。以美为恶也。以美为恶。故于好药不服。喻众生不信正法。不能依教修习。反生憍恣厌怠心也。当设方便者。喻如来思惟唱灭。即作是言等。喻如来唱灭之语。衰老喻化期将竟。死至喻涅槃临迩。留药喻遗法度生。可服喻嘱令受持。嘱令受持。赞法功德殊胜。故喻云勿忧不差。差与瘥同。训痊愈义也。作是下。喻云灭生益。复至他国者。喻如来舍此。应彼。所谓非灭现灭是也。遣使还告者。喻佛敕化人来应。化人来应。示以如来灭后。宜自努力。故喻云汝父已死。乍见如来灭度。犹不在意。忽蒙化人提撕。乃知懊悔。故以闻父背丧。心大忧恼喻之。念父慈愍见救者。喻众生深思佛恩。谓为舍我远丧者。喻众生执灭为实。执灭为实。自觉如子失父。如客失主。无救无归。故以自惟孤露。无复恃怙喻之。常怀悲感句。法喻通用。喻中痛父伤己。法中谓悲佛入灭之速。感自进修之迟也。心遂醒悟。喻觉邪非正。知药香美。喻信法为真。即取服之。喻依教修习。毒病皆愈。喻诸恶尽灭。父闻子差。喻佛观有机。来归使见。喻随机应化。所谓非生现生是也。喻唱灭生益竟。

　　△三喻佛语无虚。

　　诸善男子于意云何(至)虚妄罪不不也世尊。

　　以假死治将死之子。喻现灭救欲灭之机。因良医斯须善巧。知如来无限方便。酬恩报德。方将不暇。孰能以妄罪加之。故如来问以颇有与不而会众直以不也答之。喻明竟。

　　△三结合。

　　佛言我亦如是成佛已来(至)如法说我虚妄过者。

　　法常法也。然非灭说灭。若如常法而说。似有虚妄。今是度生之权。故不尔也。准前喻虽有多文。总为发明佛寿长远。现灭无虚。合文如是。言简义丰。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一颂寿量长远。二颂现灭无虚。初二。一颂正明长远。二颂预防伏难。初(义颂)。

　　自我得佛来所经诸劫数(至)常住此说法。

　　初正颂。载者亦数名。补注云。百生千。千生万。万生亿。亿生兆。兆生京。京生姊。姊生垓。垓生壤。壤生沟。沟生涧。涧生正。正生载。载。谓地不能载也。然此与长行。数虽不同。约皆无数之数。取义颂耳。常说等言。显中间化事无间。正长远义也。尔来下。反显方便现灭。反显实不灭度。仍不违长远之义。故云常住说法。准长行此科之下。更有举喻较量一科。偈不颂也。

　　△二颂预防伏难(防难之文。与长行不同者。各随上文义立故也)二。一防常住何必现灭难。二防现灭何必说常难。初(难云。既是常住。即今常见。岂不受益更多。何必方便现灭。故令不见耶。故此防云)。

　　我常住于此以诸神通力(至)而生渴仰心。

　　言如来方便现灭。非尽令不见。但以神通之力。遮彼颠倒众生。盖欲其广供舍利。恋慕渴仰。以种善根耳。

　　△二防现灭何必说常难(难云。既方便现灭。能成利益。何必开迹显本。决定说常耶。故此防云)。

　　众生既信服质直意柔软(至)但谓我灭度。

　　信谓信其教。服谓服其人。信其教。则无虚伪之志。故曰质直。服其人。则有顺从之心。故曰柔软。柔软故。一心欲见。质直故。身命不惜。此言众生有感佛之机也。我及众僧。俱出灵鹫者。即今日主伴交参。语以常住。及以方便等。即今日显本破迹。此言如来有赴应之教也。余国信乐。佛复于彼说法。此众不闻。依旧谓佛灭度。为破此执。是故决定说常。颂寿量长远竟。

　　△二颂现灭无虚(无承前起后之义。直分三)。一颂法说。二颂喻明。三颂结合。初二。一合颂住损灭益。二别颂佛语无虚。初二。一正颂二义。二补颂防难。初(略颂)。

　　我见诸众生没在于苦恼(至)乃出为说法。

　　首二句。颂因住有损。如来久住于世。薄德之人。不种善根。故云我见众生。没在苦恼。故不下。颂唱灭生益。长行约唱灭。此约示灭。义互显也。

　　△二补颂防难(远本难明。近迹易执。是故寿量品中。广设防难)六。一防有违常住彼此难。二防劫烧佛身有坏难。三防不坏何云劫烧难。四防俱在众应俱见难。五防不见谁信不灭难。六防如来自语相违难。初(难云。不现于此。乃现于彼。既出于此。于彼即没此界他方。俱非常住。长行所云常在娑婆。亦于余处。云何通耶。故此防云)。

　　神通力如是于阿僧祇劫常在灵鹫山及余诸住处。

　　言如来非实有去来。但以神通之力。隐显自在如是。其实常在灵鹫。及余住处。千江一月。可为譬也。

　　△二防劫烧佛身有坏难(难云。纵令常住。若遇劫烧。佛身岂得不坏。故此防云)。

　　众生受劫尽大火所烧时(至)散佛及大众。

　　劫火乃众生业力。此土指实报庄严。实报庄严。不随业力迁变。故云此土安隐。天人众生。皆法性眷属。故得充满游乐。园林堂阁。皆法性功德。故得树宝交严。天鼓天乐。互出法性之音。曼陀罗华。纷飞主伴之际。华藏宛然。佛身岂有坏耶。

　　△三防不坏何云劫烧难(难云。佛身不坏。净土圆成。寻常又云劫火洞然。一切俱坏。何所以耶。故此防云)。

　　我净土不毁而众见烧尽忧怖诸苦恼如是悉充满。

　　言土虽不坏。众自见烧。其中忧怖苦恼。悉皆充满具足。寻常所云。盖以此也。

　　△四防俱在众应俱见难(难云。三宝处净土。众生遇劫烧。劫火净土。二各俱在。众生见劫烧。何不见三宝耶。故此防云)。

　　是诸罪众生以恶业因缘过阿僧祇劫不闻三宝名。

　　言既遇劫烧。俱属罪垢众生。由彼恶业因缘所障。虽再过僧祇。犹不闻三宝之名。况欲其同时俱见耶。

　　△五防不见谁信不灭难(难云众生惟见劫烧。不见三宝。前云佛身常住。亦徒托之空言。谁当信之。故此防云)。

　　诸有修功德柔和质直者则皆见我身在此而说法。

　　言纵遇劫烧。若有修诸功德。或布施。或持戒等。且赋性柔和易化。处心质直无伪。如是之人。时时见我在此说法。岂不信耶。

　　△六防如来自语相违难(难云彭殇既别。修短莫混。据前唱灭。似显诸佛难逢依今显寿。又明经劫常住。自语相违。众生莫知依从岂不误耶。故此防云)。

　　我时为此众说佛寿无量久乃见佛者为说佛难值。

　　此众指修功德者。久乃见佛。指罪垢众生。言如来说长说短。各对一类之机。既不相违。自可依从。又何误耶。合颂住损灭益竟。

　　△二别颂佛语无虚(义颂)。

　　我智力如是慧光照无量(至)佛语实不虚。

　　慧光无量。指报身。寿命无数。指报寿。如来意谓。对机说短说长。是我方便智力。为度众生。法尔如是。其实慧光由来无量。寿命原自无数。然此犹是修业所得。尚属报体。至于法身寿量。益绝言思不可说长。岂容说短。汝等果是有智之人。勿于说长说短处生疑。当向离情离见中断尽。自信佛语方便。实无虚妄。颂法说竟。

　　△二颂喻明(略颂)。

　　如医善方便为治狂子故实在而言死无能说虚妄。

　　狂谓药发闷乱。如狂人也。

　　△三颂结合(义颂)。

　　我亦为世父救诸苦患者(至)速成就佛身。

　　首四句。结合良医为治狂子。实在言死。次四句。转释实在言灭之意。后八句。结合无有能说虚妄。言如来知机随说。作意令入佛道。据佛之意。原佛之语。孰能说其虚妄。广明本迹竟。

　　△二断疑生信(此处有通后品题宜先释之。品题云)。

　　妙法莲华经分别功德品第十七

　　题虽居此。义摄卷终。今通后文。以释分别功德。准此品功德。广有多门。束之为二。一悟证功德。如此科所明。二受持功德。如后文所说。如来分析辨别。印可赞扬。令会众珍重护持。服膺循守。故即以是名品。别义亦五一为明疑断信生。如闻说寿命。得大饶益等。二为明悟处不同。如或得法忍。或得总持等。三为明证处各别。如八生得果。四生得果等。四为明本门利益。如信解深浅。功德各异等。五为明全经利益。如读书兼度。功德不同等。总言悟证在己。而印可凭师。受持有益。而赞扬惟佛。此分别功德品之所由说也。

　　△(此是通后品题本科经文分三)一经家总叙。二如来分别。三弥勒庆赞。初。

　　尔时大会闻佛说寿命(至)阿僧祇众生得大饶益。

　　四十年所化之机。十方界云集之众。分身侍者。地涌菩萨。主伴重重。无尽无尽。故以大会称之。疑断信生。或证或悟。如身登须弥而下望群峰。若神游香海而小视众流。故以大饶益称之。

　　△二如来分别二。一分别功德。二凡圣交庆。初二。一分别圆悟功德。二分别顿证功德。初(既云圆悟。则横该一切法门。而一切法门。以一门入。今就从入一门。而分别之。古德多以位次分判。然既属横该。勿拘泥也)。

　　于时世尊告弥勒菩萨(至)能转清净法轮。

　　无生法忍。以实智为体。谓得此智者。于三界中。不见有少法生灭。此由前闻。如来如实知见三界之相。无有生死等。而悟入之。千倍者。千倍于上也。闻持陀罗尼门。以权智为体。谓得此智者。于佛所说若文若义。悉能闻而忆持。又能依此出生诸法。故名为门。此由前闻。如来以若干因缘。譬喻言辞。种种说法等。而悟入之。一世界。谓小千界也。乐说无碍辩才。以无碍智为体。谓得此智者。于奇攻异难。无所畏屈。欣乐而说。此由前闻。重重防难。种种玄辩故。而悟入之。百千万亿旋陀罗尼者。以不可思议智为体。谓得此智者。于一法中。能通无量百千万亿诸法。法法互融。旋摄无碍。如帝网珠。此由前闻。常在娑婆。亦于余处。一多无碍。互摄互入等。而悟入之。三千大千。谓一佛化境也。闻佛数数现灭。性无迁改。从此心悟实相。永无退转。又能以此度生。故曰能转不退法轮。二千者。以小千叠为中干。二次言千。故云二千。对上小千大千。故云中千也。闻佛数数现生。性无染污。从此心悟真空。又能以此度生。故曰能转清净法轮。然此以上。虽各依一门悟入。而一该一切。是如来于无分别中。不得已而分别也。

　　△二分别顿证功德(既属顿证。则竖该一切诸位。而一切诸位。从一位超。今就从超一位。而分别之。古德皆以位次分判。然既属竖该。宜姑从也)。

　　复有小千国土微尘数菩萨(至)三藐三菩提心。

　　八生当得菩提者。谓原住三地。今从四地超证。以阶级而论。去妙觉之位有八。大成云。超入圣位。如生佛家之生。非出没生死之生。愚谓即是变易生也。四四天下。即四个四洲。三四等准知。四生当得等。如上八生可思。一生当得菩提者。谓原住十地。今从等觉超证。以等觉上趣妙觉。惟余一生。如华严入法界品。善财赞弥勒云。大圣。一切如来。授尊者记。一生当得菩提等。足证此义。发菩提心者。谓博地凡夫。圆发十信。从初住超证。以初住即发心住也。然此以上。虽各依一位超证。而诸位顿超。是如来于无阶级中。不得已而阶级也。分别功德竟。

　　△二凡圣交庆。

　　佛说是诸菩萨摩诃萨(至)歌无量颂赞叹诸佛。

　　虚空诸天。自喜发心圆妙。故以华香衣乐。而作供养之具。佛上菩萨。各欣证悟高深。故以幡盖歌颂。而为感谢之仪。由此科为凡圣交庆。此事论也。若作表法者。空雨二华。供佛及众。表依于实际。起生灭二行。上严佛果。下利众生。上严佛果。戒定为先。下利众生。说法尤要。故以细末沉檀。空鸣天鼓表之。千天衣者。表无生法忍。摄一切忍。诸缨络等。表旋总持门。摄诸总持。如是乃能九界俱利。故以遍于九方表之。准长途摩尼。亦翻如意。今既华梵俱出。应是两种。盖摩尼乃无垢珠也。九方者。四方四隅。及于中央。此表横该。故不言上及下也。众宝香炉。表最上一乘。摄一切乘。烧无价香。表平等大慧。摄一切慧。如是乃得法界同圆。故以周至大会表之。一一佛上。有诸菩萨者。表因该果海。果彻因源。虽因果该彻。而自转荫他。不无阶级。故以执持幡盖。次第而上表之。以幡表智断自转。盖表慈悲荫他也。至于梵天。表等觉邻于极果。邻于极果。更羡佛乘。故以歌颂赞佛表之。然此中所表。即前圆悟顿证之义。好思分明可对。如来分别竟。

　　△三弥勒庆赞三。一庆赞欢喜。二备述法益。三结叹功德。初。

　　尔时弥勒菩萨从座而起(至)欢喜充遍身。

　　初叙仪标偈。佛说下。庆幸赞佛。希有之法。未闻得闻。足见庆幸。无边大会。一时证悟。尺见大力。前文所谓师子奋迅之力。威猛大势之力是也。寿命不可量者。现生现灭。性无迁改。前文所谓如来智慧。如来自在神通是也。无数下。述众欢喜。各得法利。不自觉知。闻佛分别印可。验知不虚。所以欢喜充遍身也。

　　△二备述法益二。一述悟证功德。二述凡圣交庆。初。

　　或住不退地或得陀罗尼(至)如虚空无边。

　　初述圆悟功德。住不退地。即前悟无生忍。以尚不见法。岂复有退。故宗镜云。如在虚空。退至何所。余同上。复有小千下。述顿证功德。如此四天下者。谓如上四三二数。前文所谓四四天下。三四天下。二四天下是也。随数生成佛者。谓随上四三二数。前文所谓四生当得。三生当得。二生当得。是也。如是句。总指得果之人。闻佛句。推原得果之由。得无等。结指所得之果于一位中。超一切位。故云无量。虽有余生。刹那顿超。故云无漏。虽有余惑。刹那顿断。故云清净。所谓顿证者。本之于此。发心同上。世尊下。结说法饶益。寿量一品。义摄一切。故云无量。各有证悟。互不相碍。故曰不可思议。多有饶益。正明不思议事。如空无边。极显饶益之广。

　　△二述凡圣交庆。

　　雨天曼陀罗摩诃曼陀罗(至)歌咏诸如来。

　　大成云。如鸟一句。状上香华之乱坠也。文中幢字。疑是盖字。由上菩萨执持幡盖。故佛前有宝盖悬幡。余文准上可知。备述法益竟。

　　△三结叹功德。

　　如是种种事昔所未曾有(至)以助无上心。

　　种种事者。即前悟证交庆等事也。最后仅见。故云昔所未有。闻寿欢喜。有二义。一谓知佛常住。不患无依。故喜。二谓信自证悟。庆幸非常。故喜也。由闻如来。处处自说名字不同。故赞佛名闻。由闻如来。亦于余国导利众生。故赞佛饶益。饶益既广。名闻又远。凡有少行微因。皆蒙提携入道。故云一切具善根。以助无上心也。总结大科。广明本迹以断疑生信竟。

　　△三极显经功以借人弘法三。一赞持论德。二引事证益。三发愿劝持。初二。一约一门赞论。二约全经赞论。初二。一一念信解功德。二深心信解功德。初三。一长行。二偈颂。三防问。初。

　　尔时佛告弥勒菩萨(至)三菩提退者无有是处。

　　初标德无限。一念者。谓正闻法时。忽起一念。信谓据佛之人。信其言无虚妄。解谓依佛之语。解其常住是实。虽非真信真解。而真信真解。终以此生。是发觉初心。为成佛基本。如初步定千里之程。一篑立成山之势。故曰所得功德。无有限量。若有下。设事较量。檀此云施。尸罗。此云戒。羼提。此云忍。毗黎耶。此云精进。禅。此云静虑。般若。此云智慧。然为求菩提。应以般若为正。五度为助。今乃但修五度。反除般若。故虽经八十万亿那由他劫。皆成有漏。所以比前功德。百分千分等。不及其一。由是观之。则前之功德。超乎数量。莫可比拟。故云算数譬喻。所不能知。若是下。结其不退。有如是德。成佛之胚胎已就。亦如频伽在㲉。即具超世之音。凤子初生。便有腾霄之势。故曰于阿耨菩提退者。无有是处。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂文广。但缺标德无限。分二)一颂设事较量。二颂结其不退。初。

　　若人求佛慧于八十万亿(至)其福过于彼。

　　初总标时行。可知。

　　于是下。别明五度。诸劫布施等。施度也。舍般若而修施度。回向佛道。终滞有漏。如不读书而行财贿。希望功名。究沉下第。非良图也。若复持禁等。明戒度。不行般若。但持戒而以求道。亦如不修君德。徒尚洁而欲称孤。岂善䇿乎。若复行忍等。明忍度。自住调柔而遇恶不动。纵有上慢而轻恼能忍。但以不修般若。终不得佛。亦如甘受冻饿而不求生理。欲获大富。夫岂能哉。若复勤精等。明进度。修精进而不知般若。终无实果。亦如善行程而不识正路。难到长安。亦徒然耳。又于无数等。明禅度。空闲摄心。知止也。生诸禅定。能定也。安住不乱。能静也。禅依一心。能感上界。名一心福。尽诸禅际者。愿求出世上上禅也。然此人不修般若。依事禅而愿求佛道。亦如无目之人。因静坐而说登远山。亦何益哉。是人下。与前较量。长行云五度之福。不及信解。此中言信解之福。过于五度。其义一也。颂设事较量竟。

　　△二颂结其不退(约义广颂分二)。一重牒前福。二验知不退。初。

　　若人悉无有一切诸疑悔深心须臾信其福为如此。

　　一切疑悔者。如执迹难本。执本难迹。疑而复信。信而复悔之类。深心者。发深远心。不以浮信浅解自足。由不自足。故虽须臾之信。积而可至成佛。故云其福如此。如此者。指上超五度之福也。

　　△二验知不退。

　　其有诸菩萨无量劫行道(至)于此无有疑。

　　初以行验知。经劫行因。乃能闻而信受。以是验知。无有退理。如是下。以愿验知。如是诸人。现前虽若浮信。自后必发真信。故云顶受此经。不惟顶受。且能发愿同佛。故云愿我于未来等。长寿度生者。愿寿量同佛。如今世尊等。愿说法同佛。我等未来等。愿说寿同佛。然既有如是愿验知当来成佛。决定不退。文中两言道场。即指法华高会。不必定言成道处也。若有下。以机验知。意谓。若有如前发深远心者。必能处心清净。立行质直。学兼闻持。智随义解。虽暂时无疑。而终当证果。故不退也。偈颂竟。

　　△三防问(问。惟闻寿量一品。一念信解。即获如是功德。若能广于全经。闻持书供。及以教人者。其功德又当何如。故此防云)。

　　又阿逸多若有闻佛寿命长远(至)能生一切种智。

　　恐有疑问。故又呼其名而语之。意谓。设若有人。闻佛寿命。乃至一念信心。解其言趣。是人功德。如上所说。已为无有限量。以能发起如来之慧。何况有人。广于全经。闻持书供。及以教人。则是人功德。自应无量无边。盖以能生一切种智故也。然一切种智。即是如来之慧。但上云能起。惟因之而发。此云能生。乃从之而成。如祖孙父子。不无远近亲疏之分也。一念信解功德竟。

　　△二深心信解功德二。一正明。二防问。初。

　　阿逸多若善男子善女人(至)当知是为深信解相。

　　初论信解德。此中深心。与前不同。前以其心远大为深。非指信解为深。今则直言信解笃至为深。非别有深心也。若释其义者。谓信及佛身常住。名深心信。解及净上犹存。名深心解。深心信故。明知灵山一会。俨然未散。故云则为见佛。常在耆阇等。前品所谓诸有修功德。柔和质直者。则皆见我身。在此而说法。是也。深心解故。明知实报庄严。由来未烬。故云又见娑婆。其地琉璃等。前品所谓大火所烧时。我此土安隐。园林诸堂阁。种种宝庄严。是也。若有下。示信解相。言深心信解。既有如是功德。于我灭后。设若有人。能作如是观者。当知是人。则为深信。则为深解。而其相不难辩也。

　　△二防问(问。但闻寿量一品。如法修观。即为深信深解。若尽闻全经者。当何所称谓。若兼能读诵受持者。又当何所。称谓耶。故此防云)。

　　又复如来灭后若闻是经(至)斯人则为顶戴如来。

　　恐有疑问。故又举尽闻全经者。而预防之。意谓。如来灭后。若能尽闻是经。虽未如法修观。而但不生毁訾。起随喜心。已为深信解相。何况兼能读诵受持。若斯人者。则是顶戴如来。又不可但以深心信解而目之也。约一门赞论竟。

　　△二约全经赞论(上科虽已有涉全经。但是防问带言。非正文也)三。一别明三种功德。二别明五种功德。三总显六根清净。初二。一长行。二偈颂。初三。一读诵功德。二兼书功德。三兼度功德。初。

　　阿逸多是善男子(至)千万亿劫作是供养已。

　　初指人标德。是善男女者。即指上科所况。读诵受持之人。般若云。是经所在之处。即为有佛。若尊重弟子。今经亦尔。故云不须为我复起塔寺。及作僧坊。坊音方。邑里之称。谓殿堂众多。如邑里也。所以下。征起释成。是经为众圣所依为群贤所归。故读诵者。为已起塔。造立僧坊。是经为无尽利益。人天共仰。故读诵者。为以舍利起塔。高广渐至梵天。是经能令诸佛欢喜。故读诵者。则为悬诸幡盖。乃至歌呗赞诵。

　　则为下。显德殊胜。准前闻佛寿命。一念信解。尚超八十万亿那由他劫之五波罗密。何况能于全经。受持读诵。岂不更超。故云则为于无量千万亿劫。作供养已。

　　△二兼书功德。

　　阿逸多若我灭后闻是经典(至)供养于我及比丘僧。

　　书写是经者。则为依实相理地。起法报僧坊。用戒定旃檀。作化身殿堂。化身殿堂。有三十二相。可敌三十二区之广。有八十种好。可敌八多罗树之长。为群机之所归。可敌百千比丘。于其中止。一切功德解脱。行位止观。俱寓于中。可敌园林浴池。经行禅窟。一切法忍法喜。三昧法门。俱备于内。可敌衣服饮食。床褥汤药。如是则因果受用。一一具足。则是一切快乐之具。充满其中。如是法报僧坊。化身堂阁。随机修证。各各住持。可敌若干百千万亿。其数无量之多。如来全住三身。众僧分住三身。故书写是经者。则为以此现前。供我及僧。文中多罗树者。准西域记云。南印土。建那补罗国北不远。有多罗林。三十余里。其叶长广。其色光润。诸国书写。莫不采用。因此方所无。故存梵语。要解云。一多罗高七仞。七尺为一仞。是则树高四十九尺。科注云。形如此方棕榈。直而且高。极高者长八九十尺。今亦不必拘泥。

　　△三兼度功德三。一举劣况胜。二法喻合显。三重以详明。初。

　　是故我说如来灭后(至)忍辱精进一心智慧。

　　初举兼供之劣。如来意谓。如我上说。读诵书写。则为起塔造坊。若更能供养经卷者。愈不待言。故云是故我说(云云)。我说者。非是结前。乃更说兼供德也。读诵书写。是前二已具之行。供养经卷。乃此科兼修之因。不须复起等。例上可知故。又供养经卷。胜起塔坊故。然此语不过推重无漏。轻鄙有漏。以对背本逐末之机。若果识本。末又何妨。幸勿泥言失义。执药成毒。如达摩答武帝语。因之失利者多矣。

　　况复下。况兼度之胜。言但兼供养。已胜起塔造坊。况复兼行六度。其功德可胜言哉。文中言一心者。即禅度也。

　　△二法喻合显。

　　其德最胜无量无边(至)疾至一切种智。

　　初显德。

　　譬如下举喻。

　　是人下。结合。

　　△三重以详明二。一详明其行。二详明其德。初。

　　若人读诵受持是经(至)利根智慧善答问难。

　　起塔造坊。财施也。赞叹二僧。无畏施也。为人解说。法施也。此三皆属檀度。清净持戒。属戒度。与柔二句。属忍度。忍辱无瞋者。常与柔和同止。习以成性也。志念三句。属禅度。精进二句。属进度。摄诸善法者。谓总摄诸善。普遍修习也。利根二句属慧度。

　　△二详明其德。

　　阿逸多若我灭后(至)皆应供养如佛之塔。

　　持经为因。六度为缘。因缘具足。佛道必成。故云已趣道场。乃至坐道树下。是人坐立行处。如同有佛。故云便应起塔。乃至如佛之塔。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一颂读诵功德。二颂兼书功德。三颂兼度功德。初颂读诵功德。

　　若我灭度后能奉持此经(至)具足诸供养。

　　初颂标德。不云读诵。而云奉持者。以奉敬捧持。即读诵之相也。如上所说者。指在长行。可准知故。

　　是则下。颂征释。具足供养。该起塔造坊二事。表刹句。长行所无。刹谓刹杆。表谓表而出之于外。显此经具大威德。读之者。则为表刹也。高广。非指刹杆。乃指塔相。连下句。颂前高广渐小。至于梵天之语。长行无然灯之语。有歌舞之文。偈略歌舞。益以然灯者。显此经即智慧灯故。周匝者。八面龛室。照明者。香油苏灯。照于内而明于外也。

　　恶世下。颂结胜。可知。

　　△二颂兼书功德。

　　若能持此经则如佛现在(至)种种皆严好。

　　持为众行之总。书乃受持之别。举总代别。故云持。不云书也。长行云赤旃檀。此云牛头旃檀。形色互出耳。

　　△三颂兼度功德(长行有三。今少法喻合显)二。一颂举劣况胜。二颂重以详明。初。

　　若有信解心受持读诵书(至)忍辱乐禅定。

　　初颂举兼供之劣(广颂)。长行承上而起。故云是故我说等。此乃直举其事。故云若有信解等。长行但云供养。此乃兼明供物。华香末香等。皆供物也。须曼具云须曼那。此云善摄意。华名也。其色黄白极香。树高三四尺。下垂如盖。薝卜。此云黄华。小而极香。阿提目多伽。此云善思惟。形如大麻。赤华青叶。草华香之尤者。以此三华。熏油常然者。取其香而明故。长行云不须起塔。及造僧坊。正显功德无量。犹如虚空。此云功德无量。如空无边。正显可敌起塔。及造僧坊。文别而义同也。况复下。颂况兼度之胜。(略颂)施戒忍三。皆依精进。一切智慧。从禅定起。故文略进慧二度。准长行此科之下。更有法喻合显。今能况已用法喻。所况可例。故下接详明之文。

　　△二颂重以详明二。一颂详明其行。二颂详明其德。初(约义略颂)。

　　不瞋不恶口恭敬于塔庙(至)功德不可量。

　　不瞋。能令无畏。不恶口。如法如律。恭敬。无物不给。即檀度也。又不瞋戒意。不恶戒口。恭敬戒身。亦戒度也。谦下无致辱之因。离高具能忍之力。即忍度也。常该进度。思依禅度。问难不瞋。随顺解说。即慧度。末二句。结指兼行是行。功德无量。

　　△二颂详明其德(约义广颂)。

　　若见此法师成就如是德(至)经行及坐卧。

　　长行云。当知是人。已趣道场。既知已趣道场。故应以华衣散覆。生如佛想。长行云。近阿耨菩提。坐道树下。既近阿耨菩提。则不久便诣道树。既坐道树之下。则得果广利人天。无漏无为者。或尽真极。即得果义也。长行云。坐立行处。便应起塔供养。与此中其所住止等义同。末四句。转释上义。正以是佛常在。故应起塔及供养也。别明三种功德竟。

　　法华指掌疏卷第五

　　音释

　　苞苴

　　(上班交切音包下子余切音沮草也可为席用以裹物)。

　　骸脏

　　(婞值之貌上苦朗切音慷下则朗切音葬)。

　　猥媟

　　(上乌贿切音腲𢍉鄙也下先列切音薛嬻慢也)。

　　阓

　　(胡对切音溃市门也)。

　　弭

　　(莫礼切音籹按也)。

　　涸

　　(曷各切音鹤水竭也)。

　　狷

　　(规县切音绢福急也)。

　　剿

　　(子了切焦上声绝也)。

　　纠

　　(吉酉切音朻戾也)。

　　勖

　　(吁玉切音蓄勉也)。

　　辊

　　(古本切音衮转之速也)。

　　殇

　　(尸羊切音商未成人丧也)。

　　考

　　(古文考字)。

　　胚

　　(铺枚切音坯妇孕一月也)。

　　棕榈

　　(上祖东切音鬃下力居切音吕本名栟榈木高一二丈叶如蒲扇叶下有毛如鬃故谓之鬃榈亦作棕榈亦名蒲葵)。
卍新纂续藏经第 33 册 No. 0631 法华经指掌疏


　　法华指掌疏卷第六

　　贤宗后学　通理　述

　　嗣法门人　明元　较字

　　△二别明五种功德(品题云)。

　　妙法莲华经随喜功德品第十八

　　随谓随顺。不生违逆之心。喜谓欢喜。不生怨嫉之念。无怨嫉故。不起谤法之𠎝。无违逆故。自成系珠之缘。以因验果。功德无穷。在文可见。若论此品。具有五种功德。今舍后从前。惟以随喜名之。若别明者。一谓随喜功德。偈云。如是展转闻。其福尚无量。何况于法会。初闻随喜者是也。二谓暂听功德。偈云。须臾闻欢喜。今当说其福。后生天人中。得妙象马车等是也。三谓暂劝功德。偈云。若于讲法处。劝人坐听经。是福因缘得。释梵转轮座是也。四谓诚劝功德。偈云。若有劝一人。将引听法华。言此经深妙。千万劫难遇。乃至今当说其福。世世无口患等是也。五谓诚听功德。偈云。何况一心听。解说其义趣。如说而修行。其福不可限是也。总言此经。似善见药。如甘露浆。触之而有病皆除。沾之乃无死不生。前品论之不尽。复于此品而进论之。

　　△(经文分二)一弥勒独问随喜。二如来具明五德。初独问随喜。

　　尔时弥勒菩萨摩诃萨(至)若能随喜者为得几所福。

　　详弥勒问意。盖自前品发来。由前云如来灭后。若闻是经。而不毁訾。起随喜心。当知已为深信解相。弥勒意谓。随喜功德。似乎得福无多。佛竟许其为深信解相。恐难取信。故蹑此有得几所福之问也。

　　△二如来具明五德(既明随喜功德。恐不及再问余四。故具明之。亦如来为法求人。不避饶舌意也)二。一长行。二偈颂。初五。一随喜功德。二暂听功德。三暂劝功德。四诚劝功德。五诚听功德。初四。一一人随喜转教。二展转以至五十。三较量最后功德。四况显最初随喜。初。

　　尔时佛告弥勒菩萨(至)善友知识随力演说。

　　四众既入佛法。俱属内教。余智总统百氏。俱属外教。此言随喜之人。无论内外也。长该二十以上。幼该二十以下。此言随喜之人。无论大小也。闻经随喜者。谓信而随顺。解而欢喜。出至于处者。谓欲以所得。转教于人也。僧坊空闲者。寂静之地。城邑巷陌等。杂乱之区。此言转教之地。无论静乱也。如其所闻者。谓照自所得。无妄增减。父母宗亲者。近摄同族。善友知识者。远该异姓。此言转教之机。无论亲疏也。随力者。随其智慧之力。演说者。演其所闻之法。然亦无论其智之胜劣。说之全缺。但就其不私于己。乐善与人。其心志已自可嘉。其功德已自无限。

　　△二展转以至五十。

　　是诸人等闻已随喜(至)如是展转至第五十。

　　字经三书。豕亥变体。今既展转传闻。至第五十。较之初于法会。耳提面命者。不啻霄壤之异矣。

　　△三较量最后功德三。一设事为例。二问答功德。三正与较量。初二。一财施遍给。二法施普利。初。

　　阿逸多其第五十善男子(至)七宝所成宫殿楼阁等。

　　初许说诫听。欲以第五十人。较量最初功德。故诫以善听。言知此即知彼也。

　　若四下。举众明施。僧祇。即名无数。况又积至四百万亿。极言其众之广也。众生趣向有六。受生惟四。故云六趣四生。胎卵湿化。释四生。该六趣也。楞严云。卵惟想生。胎因情有。湿以合感。化以离应。然此等似局有形。故向下复以有形无形等而对论之。有形。欲色界也。无形。空无边处也。有想。识无边处也。无想。无所有处也。非有想。非无想。非非想处也。然此等似局胜报。故向下复以无足二足等而对论之。无足者。蠕动之类。二足四足等。可知。如是等者。指上已说。等余未说。总为微细俱该。故统言在众生数者。有人指能施。之人。求福求殊胜之福。殊胜之福。须凭殊胜之施。故随其所欲可娱可乐之具。皆给与之。一一众生。与满阎浮金银等者。为令娱乐之具。无所乏也。阎浮提。即南赡部洲。以须弥南面。有树名阎浮。洲依树名。

　　△二法施普利。

　　是大施主如是布施(至)皆得自在具八解脱。

　　虽行财施。心犹未足。故于八十年已。而作是念。娱乐之具。但济生前。将死不久。后世何资。故当以佛法训导。示教利喜者。示以出世利益。教以闻法欢喜也。闻法欢喜。漏尽心开。故一时顿超四果。须陀洹。此云入流。谓初断三界见惑。入圣流故。斯陀含。此云一来。谓已断欲界前六品思惑。一来欲界。后三即断故。阿那含。此云不来。谓已断欲界思尽。转生上界。不来欲界故。阿罗汉。此云不生。谓见思俱尽。永不受后有之生故。尽诸有漏。即见思俱尽义也。九次第定。渐转渐深。无障无碍。故云于深禅定。皆得自在。八解脱义。释见方便品中。设事为例竟。

　　△二问答功德。

　　于汝意云何是大施主(至)何况令得阿罗汉果。

　　博施济众。圣人犹病。是大施主。能以如许之财。供若干之众。且又训以佛法。令证四果。其功德自应无有边量。故如来故意垂问。宁为多不。而弥勒直以甚多无量无边答之。若是施主等。转释上义。言但施乐具。已称无量。况令证果。故应复无边也。

　　△三正与较量。

　　佛告弥勒我今分明语汝(至)算数譬喻所不能知。

　　示以分明者。显是真实语故。乐具之施。固属有漏。令得罗汉。仍滞权宗。第五十人。虽曰展转传闻。一偈随喜。堪为成佛因种。故虽二施功德。百分千分等。不及此之一分。是知此之功德。乃至算数所不知也。然此意极难体信。今助一喻。以发明之。彼财施功德。如铅。权乘功德。如汞。随喜功德。如少分之金。第五十人展转传闻。如金已入假。要知金虽入假。而愈炼愈精。铅汞非金。而愈炼愈假。故虽多分铅汞。不如少分入假之金。知此喻者。自不疑较量之旨矣。较量最后功德竟。

　　△四况显最初随喜。

　　阿逸多如是第五十人(至)阿僧祇不可得比。

　　展转传闻。不无讹谬。其随喜功德。尚有无量无边阿僧祇之多。何况最初耳提面命。闻而随喜者其福德自然复胜。彼无量无边阿僧祇者。不可得而比也。随喜功德竟。

　　△二暂听功德。

　　又阿逸多若人为是经故(至)珍宝辇舆及乘天宫。

　　为是经故。往诣僧坊者。显往意之诚。若坐若立。须臾听受者。显听时之少。由此纳种为因。再来一闻便悟。道重人尊。人天所敬。故能得好上妙象马车乘。乃至及乘天宫。

　　△三暂劝功德。

　　若复有人于讲法处坐(至)若转轮圣王所坐之处。

　　人来方劝者。显是暂时起见。分座令坐者。寓有兼利之心。如是之人。当来必为法师。既为法师。若遇帝梵轮王求法。则皆可得其座处。如今延请法师。必虚座以待。即其证也。

　　△四诚劝功德。

　　阿逸多若复有人(至)见佛闻法信受教诲。

　　指经教往者。显是诚意劝听。彼人感其诚故。相从入会。故云即受其教。须臾间闻者。如前若坐若立。暂时听受。暂时听受功德。尚如前说。况复能劝之人。岂无胜报。故向下特约是人功德而详明之。准大成引十地论说。陀罗尼菩萨。居五地。愚谓陀罗尼。此云总持。既云总持。则一摄一切。但指圆教。勿滞位次。盖以此经属圆。劝闻者。自应与圆人相依。共生一处。即相依义也。相依故。熏陶渐染。故得利根智慧。利根智慧故。具法师德。获法师相。故得百千万世。终不喑哑等报。喑哑者。音不清。声无字也。口无恶味。故云不臭。舌不短结。故云无病。口亦无病者。无疮患故。齿不黑黄者。洁而白也。又不疏缺者。密而周也。复不差曲者。齐而端也。下唇收整。故曰不下垂。上唇包密。故曰不褰缩。褰翻唇。缩短唇也。赤细而润。故曰不粗涩。痬患不生。故曰不疮胗。胗谓唇生痬也。缺坏者。唇不周美。呙斜者。唇不端正。唇厚而大者必蠢。唇黧而黑者必贱。此等不形。不致憎嫌。故云无诸可恶。匾𠥶。鼻塌陷也。曲戾。鼻不正也。心正容舒。故面色不黑。颧骨高大。曰不狭长。颊肉隆圆。曰不窊曲。此等皆离。能招爱敬。故云无不可喜。此上明离过相也。唇舌牙齿。不惟离上诸过。而且端严美好。鼻修高直者。不惟离于匾𠥶。及于曲戾。而且修长隆正。面貌圆满者。不惟离于狭长。及于窊曲。而且圆满丰厚。眉高而长者。必主文贵。额广平正者。定有尊荣。赋形如此。足称完美。故云人相具足。此上明具德相也。既具法师之德。又获。法师之相。佛法益亲益近。根智转利转明。故世世见佛闻法。信受教诲。诚劝功德竟。

　　△五诚听功德。

　　阿逸多汝且观是(至)为人分别如说修行。

　　初命观前德。何况下。况显诚听。一心者。听之诚也由听之诚。故能读说修行。彼劝听之德。自不可与此同日语也。长行竟。

　　△二偈颂(标颂云)。

　　尔时世尊尊欲重宣此义而说偈言。

　　△(正颂分五)一颂随喜功德。二颂诚劝功德。三颂暂听功德。四颂暂劝功德。五颂诚听功德。初四。一颂一人随喜转教。二颂展转以至五十。三颂较量最后功德。四颂况显最初随喜。初。

　　若人于法会得闻是经典乃至于一偈随喜为他说。

　　△二颂展转以至五十。

　　如是展转教至于第五十。

　　△三颂较量最后功德(准长行分三。今缺问答功德。余亦从略。不曲分)。

　　最后人获福今当分别(至)不可为譬喻。

　　初颂设事为例(义颂)。最后等六句。颂财施遍给。可知。见彼等十六句。颂法施普利。说涅槃真实者。令慕灭而修道故。说世皆不牢者。令知苦而断集故。水沫忽聚忽。散水泡忽起忽灭。阳𦦨忽有忽无。世相不牢。亦复如是。故教以生厌离心也。最后下。颂正与较量(略颂)。不可为譬者。谓彼福不能譬此。长行云不及其一是也。

　　△四颂况显最初随喜(略颂)。

　　如是展转闻其福尚无量何况于法会。初闻随喜者。

　　颂随喜功德竟。

　　△二颂诚劝功德(超颂)。

　　若有劝一人将引听法华(至)常从其口出。

　　大成云。昔育王请僧入宫供养。有比丘名优钵罗。口出优钵华香。王疑比丘年少。口中含香。敕令以水漱之。漱已倍香。王曰。含香久乎。曰非也。我以过去迦叶佛时。为高座法师。赞扬佛法。自尔四十九亿岁。生人天中。口出此香。王闻益敬。今云优钵华香。常从口出者。亦以劝人往听。赞经深妙之所致也。余准长行可知。

　　△三颂暂听功德(追颂)。

　　若故诣僧坊欲听法华经(至)及乘天宫殿。

　　△四颂暂劝功德。

　　若于讲法处劝人坐听经是福因缘得释梵转轮座。

　　△五颂诚听功德。

　　何况一心听解说其义趣如说而修行其福不可限。

　　若准长行。乃命观诚劝功德。而与况显。今既不接彼文。又无命观之语。盖即承上暂劝功德。而况显之。言暂勤功德。尚得释梵转轮之座。何况一心诚听。又能解说修行。其福德自不可限也。别明五种功德竟。

　　△三总显六根清净(品题云)。

　　妙法莲华经法师功德品第十九

　　凡所受持。皆称法师。六根清净。俱名功德。此品从始至终。无非发明乎此。故以名品。若对前望后。亦有五义。一对别彰总。以前品明德。别依其类。此品言功。总显根净故。二依经显性。以众生根性。虽自遍周。必借经功。乃能显发故。三依法会境。以六尘境界。虽皆惟心。必资法力。乃能融会故。四即因验果。以见闻觉知。既皆同佛。验知当来。成佛无疑故。五借今引昔。以不轻根净。事在往昔。仗境方说。用此引起故。总言必至根净。乃见法师行成。果到行成自致六根清净。为验法师行业虚实。备显六根功德优劣。以是因缘。故说此品。

　　△(经文分二)一指人总标。二分德别列。初。

　　尔时佛告常精进菩萨(至)庄严六根皆令清净。

　　六根清净。非精进莫克。故此品以常精进为当机。受持者。诸行之总。读诵等。受持之别。总别合举。故云受持是经。若读若诵等。准楞严六根之中。各各功德。有千二百。若随顺世间。克定优劣。则有八百千二之别。如眼观见。后暗前明。前方全明。后方全暗。左右旁观。三分之二。三分言功。一念无德。是故眼惟八百功德。如耳周听。十方无遗。动若迩遥。静无边际。是故耳根。圆满一千二百功德。如鼻嗅闻。通出入息。有出有入。而缺中交。三分缺一。是故鼻惟八百功德。如舌宣扬。尽诸世间出世间智。言有方分。理无穷尽。是故舌根。圆满一千二百功德。如身觉触。识于违顺。合时能觉。离中不知。离一合双。三分阙一。是故身惟八百功德。如意默容。十方三世。世出世法。惟圣与凡。无不包容。尽其涯际。是故意根。圆满一千二百功德。然此六根功德。一切众生。本自具足。但以循尘流转。遂成隔越。今以受持是经。心悟实相。外不循尘。脱粘内伏。内不循根。寄根明发。故曰是人当得八百眼功德。乃至千二百意功德也。以是功德。为六根之胜用。故云庄严。得是庄严。脱六尘之粘妄。故云清净。指人总标竟。

　　△二分德别列六。一眼根功德。二耳根功德三鼻根功德。四舌根功德。五身根功德。六意根功德。初二。一长行。二偈颂。初。

　　是善男子善女人(至)果报生处悉见悉知。

　　父母所生。即现前浮尘根也。六妄不粘。故云清净肉眼。三千世界等。约依报横论。下至阿鼻等。约依报竖论。亦见其中等。约正报总论。及业因缘等。约正报别论。眼根与意根互用。故云悉见悉知。既悉见悉知。则随在何地。随在何类。无不可化之生矣。

　　△二偈颂(标颂云)。

　　尔时世尊欲重宣此义而说偈言。

　　(正颂)。

　　若于大众中以无所畏心(至)肉眼力如是。

　　诸行之中。独约说法论功者。余非不兼。惟说为胜也。殊胜者。异常眼故。弥楼须弥。在世界中央。铁围为世界边际。故以内外别之。一切悉见者。总该行业因缘果报等事。然此皆天眼分际。今以功德力故。浮根能见。故云虽未得天眼。肉眼力如是也。眼根功德竟。

　　△二耳根功德二。一长行。二偈颂。初三。一总标根量。二别列众声。三结要该广。初。

　　复次常精进若善男子(至)内外种种语言音声。

　　大千界中。复有小千中千之隔。故云内外。语言者。诠法之声。音声者。无诠之语。声总语别。故下文惟约声列。

　　△二别列众声二。一杂然近陈声。二异类远往声。初。

　　象声马声牛声车声(至)喜声不喜声。

　　象马牛车。谓畜生鸣唤。及轮毂动转声也。啼哭愁叹。悲哀声也。螺鼓钟铃。鼓吹击撞声也。笑语男女。諠哗刚柔大小声也。法与非法。邪正声也。苦声乐声。楚拷歌舞声也。凡夫圣人。有漏无漏声也。喜与不喜。庆幸如常声也。然此诸声。虽杂然近陈于前。而同时分别不谬。如是则应机说法。自无不对之机矣。

　　△二异类远住声。

　　天声龙声夜叉声(至)菩萨声佛声。

　　天龙等。八部声也。火声等。三灾声也。地狱等。三途声也。比丘等。小乘声也。菩萨等。大乘声也。然此诸声。虽散住异域之远。而应时圆闻无碍。如是则寻声现身。自无不及之处矣。别列众声竟。

　　△三结要该广。

　　以要言之三千大千世界中(至)而不坏耳根。

　　余声尚多。不能俱悉。将略该广。故云以要言之。内该近陈。外该远住。皆悉闻知者。不惟闻声。兼能知义。如秀支替戾冈。仆谷劬秃当。及齐师犯我疆。御之物彷徨等。即其事也。闻此而不闻彼。耐少而不耐多。宜静而不宜乱。皆名耳坏。今俱不尔。故名不坏耳根。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一颂总标根量。二颂别列众声。三颂结要该广。初。

　　父母所生耳清净无浊秽以此常耳闻三千世界声。

　　无浊秽者。不为众生混浊。及杂声污秽也。

　　△二颂别列众声二。一颂杂然近陈声。二颂异类远住声。初。

　　象马车牛声钟铃螺鼓声(至)闻悉能解了。

　　首二句。同长行。次二句。音乐声也。清净好歌。雅颂声也。惟其不着。故能俱闻。若著于此。则不能闻于彼矣。无数种人。总该男女凡圣等声。既辨其音。复达其意。故云悉能解了。

　　△二颂异类远住声二。一善道恶道声。二因人果人声。初。

　　又闻诸天声微妙之歌音(至)悉皆得闻之。

　　诸天歌音者。天上娱乐之声。及闻男女等。异界有情之声。山川险谷等。绝域珍禽之声。命命。亦云共命。一身二头。神识各异。胜天王名生生。涅槃名耆婆耆婆。皆此鸟也。地狱众苦等。恶道之声。准楞严修罗有四。今云居大海边。应是湿生修罗。畜生趣摄。禽兽鸣相呼者。禽言兽语。同类呼唤声也。其诸梵天上者。别指色界诸天。光音者。二禅之三。遍净者。三禅之三。有顶者。四禅之九。不言余天者。超略说耳。准长行有八部。三灾。三途之声。今此中广三途。该三灾。广天众。该余部。盖前互出耳。

　　△二因人果人声。

　　一切比丘众及诸比丘尼(至)悉皆得闻之。

　　比丘及尼。亦该声闻辟支。指小乘因果人也。因中习小。故曰读诵经典。果中教人。故曰为他人说。菩萨者。大乘因人。因中即能自他两利。故云读诵经法。为他人说。复欲其布在方䇿。传之永久。故云撰集解义。撰集解义者。著书立言之称也。如是音声。悉皆能闻。自无烦百城烟水之劳矣。诸佛者。大乘果人。果中酬因酬请。故云教化众生。大会说法。持法华者。悉皆得闻。自不须遍历恒沙之土矣。据此则无缘三登。有志九上者。于此经宜尽心焉。颂别列众生竟。

　　△三颂结要该广。

　　三千大千界内外诸音声(至)功德已如是。

　　长行云清净常耳。此云其耳聪利。由清净。故聪利。文别义同。耳根功德竟。

　　△三鼻根功德二。一长行。二偈颂。初三。一总标根量。二别列众香。三结其功德。初。

　　复次常精进若善男子(至)上下内外种种诸香。

　　上至有顶。下至阿鼻。内至须弥。外至铁围。故云上下内外。

　　△二别列众香三。一人间香。二天上香。三圣人香。初。

　　须曼那华香阇提华香(至)悉皆得闻分别不错。

　　初众生同知香。须曼那。此云善摄意。阇提。此云金钱。末利。此云鬘。瞻卜。此云黄。波罗罗。此云薰。多摩罗波。此云性无垢。多伽罗。此云木。和末丸涂者。众香和合。为末。为丸。为涂。或佩。或烧。或摩身也。于此间住。悉能分别者。必能以此而作佛事。如华严鬻香长者。独据此门。而为善财胜友。

　　又复下。法师别知香。象马牛羊等。本无有香。时或有臭。今以根清净故。别有真香。草木藂林亦尔。故谓别知香也。若近若远。分别不错者。不惟能辩其香。且能知其性情。识其趣向。别其种类。有以益之。有以成之。有以用之也。

　　△二天上香。

　　持是经者。虽住于此(至)并闻诸天所烧之香。

　　初诸天无情香。波利质多罗。此云圆生。即序分天树王也。拘鞞陀罗。此云大游戏地。约所依之处为名。

　　又闻下。诸天有情香。胜殿。乃帝释私殿。与采女娱乐之处。昔目连所焚者是也。妙法堂。乃帝释公堂。与诸天集会之处。诸斋日议事者是也。诸园如欢喜园等。乃诸天游戏之处。然而心随境转。香逐时迁。故胜殿法堂诸园等。各各不同。余天者。下该四王。上该夜摩。乃至他化天等。梵世至有顶者。中该色界诸天。既胜劣不同。而身香亦异。并闻下。诸天所烧香。闻者。兼知烧香意也。

　　△三圣人香。

　　及声闻香辟支佛香(至)亦皆遥闻知其所在。

　　二乘权圣。知其所在而接引之。菩萨分圣。知其所在而亲近之。诸佛至圣。知其所在而供事之。是知之诚有益也。别列众香竟。

　　△三结其功德。

　　虽闻此香然于鼻根(至)为他人说忆念不谬。

　　爱熏已久。都无所闻曰坏。虽有所闻。不能分别曰错。今有香必闻。闻而能别。故云不坏不错。分别忆念属意根。为他人说属舌根。二根与鼻根互用。故不谬也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一颂总标根量。二颂别列众香。三颂结其功德。初。

　　是人鼻清净于此世界中若香若臭物种种悉闻知。

　　准前后俱云香。此兼言臭者。不坏世相故。若约能闻。香臭俱不可得。总为一真香也。

　　△二颂别列众香(长行惟三。今有补颂。分四)。一颂人间香。二补杂类香。三颂天上香。四颂圣人香。初。

　　须曼那阇提多摩罗旃檀(至)闻香知其身。

　　初略颂长行。大势下。补颂余香。轮王子臣等。有可化者。有可避者。知其所在。庶去就得便矣。地中宝藏。轮王宝女。惟供轮王受用。余人不知。今既闻香能知。而又何羡于轮王乎。但闻严具。便知为何等身者。不须视以观由。自无失人。及失言之过也。

　　△二补杂类香。

　　诸天若行坐游戏及神变(至)出处及所在。

　　游戏之乐。神变之奇。皆诸天殊胜之福。闻香能知。则天福无容羡矣。奇华异果。苏油香气。皆人间费求之物。知其所在。则所需无烦求矣。栴檀华敷。气压伊兰。众生在中。应为所压。今乃因香得知。则鼻根之圆而入微也。铁围有幽冥。大海有龙宫。地中有阿鼻。闻香知在。则救度得便矣。修罗斗诤。瞋狠特过。眷属游戏。放逸实甚。闻香能知。将必有以释之。有以警之。旷野值师象。必为所伤。险隘遇虎等。莫之能避。知其所在。防于未来。自不受其害也。知妊中男女。乃至成就不成就等。亦足骇彼愚蒙。引生正信。但不可专意为此。以显神异。知男女染欲痴恚。方便破除。知地中伏藏宝物。方便指授。亦皆乘机破恶。随缘利人。至于种种璎珞。识其贵贱出在。虽似世技。而一切智中。缺一不圆。世技岂可少耶(问。此中诸天华果。男女众生等。似与前后重复补此取何意耶。答。前后三科。各依其类。虽显圆闻。未极通融。今此中忽说天上。又说人间。正论有情旋论无情。意明杂然交陈。分别无碍。鼻根圆闻之旨益见之也)。

　　△三颂天上香。

　　天上诸华等曼陀曼殊沙(至)闻香悉能知。

　　初颂诸天无情香。诸天宫殿。高低胜劣不同。宝华庄严。香亦各异。故统言上中下差。天园下。颂诸天有情香。诸天者。下该四王。上该夜摩等。入禅出禅者。定时散时香也。初生退没者。升时坠时香也。准长行更有所烧之香。偈略不颂。

　　△四颂圣人香。

　　诸比丘众等于法常精进(至)闻香悉能知。

　　诸比丘等。总该声闻辟支。读诵修慧。坐禅习定。皆自利也。菩萨志固。拣非初心可比。禅诵自修。说法为人。兼两利也。在在世尊。总指十方诸佛。一切恭敬。机感盈前也。愍众说法。大悲普度也。末四句。闻法修行。长行所无。而偈颂补之。颂别列众香竟。

　　△三颂结其功德。

　　虽未得菩萨无漏法生鼻而是持经者先得此鼻相。

　　无漏法生。慧鼻也。以是修习无漏净法之所生故。鼻根功德竟。

　　△四舌根功德二。一总标德数。二别列众德。初。

　　复次常精进若善男子(至)得千二百舌功德。

　　△二别列众德二。一长行。二偈颂。初四。一变味成美。二说法投机。三感众听法。四得圣护念。初。

　　若好若丑若美不美(至)如天甘露无不美者。

　　好谓妙食。丑谓粗食。美者。极好之食。不美者。但平常之食也。变成上味。如天甘露者。舌根净故。别有真味。故昔人有性定菜根香之句也。然世人伤杀生命。造诸恶业。每由三寸舌根。今无不美。则粗食可常食矣。

　　△二说法投机。

　　若以舌根于大众中(至)皆令欢喜快乐。

　　咸通真实曰深。巧被群机曰妙。能入其心。皆令喜乐者。正由深而妙也。

　　△三感众听法。

　　又诸天子天女释梵诸天(至)尽其形寿随侍供养。

　　初感八部男女。言论次第者。从浅至深。不越不乱。由此易入。故感天众来听。余部亦然。故云为听法故。皆来近供。及比下。感四众王臣。国王。散粟王也。小转轮王者。银轮。铜轮。铁轮。惟金轮统摄四洲。乃名为大。七宝者。一轮。二珠。三象。四马。五将军。六主藏。七玉女。凡有轮王出世。自然涌现。各具胜妙之功。故称为宝。千子者。轮王之子。以轮王出世。法尔有若干子也。乘其宫殿者。谓轮王福德殊胜。所依宫殿。常与俱故。以是下。感贤善人民。尽寿者。终身不离。随侍者。左右供给。此皆由于舌根净故。音声深妙之所感耳。

　　△四得圣护念。

　　又诸声闻辟支佛菩萨诸佛(至)又能出于深妙法音。

　　常乐见之者。时怀眷念。向其说法者。遥垂护持。由此智慧益增。故能受持一切佛法。舌辩愈胜。故能出于深妙法音。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分四)一颂变味成美。二颂说法投机。三颂感众听法。四颂得圣护念。初。

　　是人舌根净终不受恶味其有所食啖悉皆成甘露。

　　△二颂说法投机。

　　以深净妙声于大众说法(至)设诸上供养。

　　长行但云深妙。今复言净者。以如法如律故也。

　　△三颂感众听法。

　　诸天龙夜叉及阿修罗等(至)常来至其所。

　　首四句。颂八部。略八部女也。等之一字。总该余部。次八句。颂王臣。略四众也。文虽无臣。眷属可摄。后八句。广前八部。略贤善。及人民也。

　　△四颂得圣护念。

　　诸佛及弟子闻其说法音常念而守护或时为现身。

　　念谓眷念。常乐见之也。护谓冥加。向其说法也。现谓显护。长行所无。偈颂补之。余不颂。舌根功德竟。

　　△五身根功德二。一总标德数。二别列众德。初。

　　复次常精进若善男子(至)得八百身功德。

　　△二别列众德二。一长行。二偈颂。初二。一体绝垢染。二用能现相。初。

　　得清净身如净琉璃众生喜见。

　　城东老母。不喜见佛。则佛不能度。今曰喜见。则众生可度矣。

　　△二用能现相。

　　其身净故三千大千世界(至)皆于身中现其色相。

　　初能现六凡。三千大千。约依报横论。生时者。识性初托。死时者。眼光已谢。识性初托。或受人天之身。或受恶道之身。故云上下好丑。眼光已谢。或感刀山剑树。或感净土华林。故云生善恶处。外而大小铁围。内而大小弥楼。其间各有众生。世所不见。悉于法师身中现之。下至上至。约依报竖论。所有。指中间器界。众生。指中间根身。言器界根身。皆于法师身中现也。若声下。能现四圣。然四圣固有权实六凡亦分善恶。人惟不见。不知修断舍求。今既皆现。是法师于清净身中。为诸众生。现种种因果。作种种佛事。令诸众生。修善断恶。舍权求实也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分二)一颂体绝垢染。二颂用能现相。初。

　　若持法华者。其身甚清净。如彼净琉璃。众生皆喜见。

　　△二颂用能现相。

　　又如净明镜悉见诸色像(至)一切于中现。

　　初标见拣余。由镜净明。故能见诸色像。因身清净。故能见世所有。故以为喻。独自明了者。如持镜人故。余人不见者。如背镜人故。要知净身现像。本为示诸众生。众生自障不见。非法师咎。亦如持镜者。愿人共照。人自背镜。岂持镜者过耶。

　　三千下。约义正颂。大同长行。在文可会。

　　末四句。补颂总结。无漏法性之身。惟佛果方圆。故云未得。然以持经力故。能令父母所生之身。应念清净。犹如琉璃。故云以清净常体。一切于中现。身根功德竟。

　　△六意根功德二。一总标德数。二别列众德。初。

　　复次常精进若善男子(至)得千二百意功德。

　　△二别列众德二。一长行。二偈颂。初三。一能达法义。二能知众心。三能合成典。初。

　　以是清净意根乃至闻一偈(至)资生业等皆顺正法。

　　饮大海一掬一滴。俱得百川之味。闻佛经一偈一句。统摄诸法之宗。故能通达无量无边之义。解是无量无边义已。如解而说。故能演一句一偈。而至一月一际一岁也(西域四月为一际三际为一岁)既至一月一际一岁。而诸所说之法。未免意趣各别。虽意趣各别。而不乖本宗。故云皆与实相。不相违背。若于其间。有涉俗间经书。如治世语言。资生事业等。种种纪载。但不执末。自不违本。故云皆顺正法(治世语言。如此方六经诸子。资生事业。如此方九流百家)。

　　△二能知众心。

　　三千大千世界六趣众生(至)而其意根清净如此。

　　心所游历曰行。即明了识。随念分别也。心所施为曰动作。即独头识。计度分别也。行不由真。动不从实曰戏论。即二种意识。对竟妄现也。皆悉知之。而应之自无谬矣。转识成智。乃称无漏智慧。故曰未得。知见自开。不由前尘所起。故云清净。此随便暂结也。

　　△三能合成典。

　　是人有所思惟筹量言说(至)亦是先佛经中所说。

　　佛法指现在佛说。先经指过去佛说。皆成典也。然是人以净意思筹。一言一句。皆出自正知正见。故是佛法。及先经所说。所谓考诸三世而不谬者是也。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分四)一颂能达法义。二颂能知众心。三颂能合成典。四补能得无畏。初(略颂)。

　　是人意清净明利无浊秽(至)月四月至岁。

　　上中下法。即三乘法也。

　　△二颂能知众心(义颂)。

　　是世界内外一切诸众生(至)一时皆悉知。

　　所念若干。总该长行。行作戏论之义。

　　△三颂能合成典(广颂)。

　　十方无数佛百福庄严相(至)皆是先佛法。

　　初六句。乃推广长行思筹言说。不忘不错。即长行皆是佛法。无不真实义也。上中下法。施设不同。名曰法相。空假中义。布置各别。名曰次第。知此识此。则教有先后。而学不躐等也。名字者。如殊方称谓。语言者。如异地乡谈。能达乎此。则蛮貊可化。而中边俱被也。如所知说。皆先佛法者。知见同佛故。

　　△四补能得无畏。

　　以演此法故于众无所畏(至)持法华经故。

　　以演此法故。意根清净。所说同佛。故于众无所畏也。持法四句。亦随便暂结之语。是人七句。乃出成无畏之由。无畏之由有三。一者住希有地。自信如佛故。二者众生喜爱。生如佛想故。三者辩才无碍。说法善巧故。在文次第可见。末句归功持经。言如上所说。虽由根净。而根净之故。毕竟由于持经得也。赞持论德竟。

　　△二引事证益(上言持经利益。恐难取信。故引不轻之事以证之。品题云)。

　　妙法莲华经常不轻菩萨品第二十

　　不轻之名。经文自释。以此品具明其事。事依人立。故惟以人名品。若据文寻义。亦应有五。一为前明诽谤。获大罪报。今借上慢堕狱。验知不虚故。二为向明受持。获诸功德。今借不轻根净。证成非妄故。三为凡有闻法。无不成佛。今借诽谤为种。况显信受故。四为凡有通经。俱获胜益。今借遍记成因。况显全持故。五为无量劫来。为众弘法。令众知恩思报。以便护持故。总言言不虚发。发必从实。前既赞持论德。此即引事证益。为发众信。故说此品。

　　△(经文分二)一承前双开二益。二历引往事证释。初。

　　尔时佛告得大势菩萨(至)眼耳鼻舌身意清净。

　　不轻之行。必深证实相平等。具大势力者。乃能体任。故以得大势为当机。获大罪报。如前所说者。如法师品言。甚于骂佛。譬喻品言。命终堕狱。狱毕转畜等。此远承前文。以开遮谤益也。所得功德。如向所说者。向与上同。以上品备言六根功德。此近承上文。以开获德益也。

　　△二历引往事证释二。一长行。二偈颂。初四。一远举威音。二双标二人。三正明往事。四赞经结劝。初二。一正举初佛。二兼出二万。初(不轻往事。权与此时。故云正举)。

　　得大势乃往古昔过无量无边(至)如四天下微尘。

　　初时名劫国。乃往古昔等。极言其时之远也。佛名威音王者。要解云。以大音声。普遍世界。为诸法王。说法无畏也。劫名离衰者。大成云。时清道泰。正法兴隆。离诸衰恶故。国名大成者。彼佛住世既久。所应成就者。皆以大法而成就故。必兼时名劫国而叙者。显不轻发觉有时。秉承有佛。劫国名字。历然可证也。

　　其威下。一化始终。因菩提。说六度者。以修习六度。能到菩提故。时至机熟。会三归一。故云究竟佛慧。必兼一化叙者。显不轻弘道。亦因受化之深。乘愿酬恩耳。

　　得大下。寿命正像。以不轻行道。在像法之际。故并叙之。

　　△二兼出二万(以非事本。故去兼出)。

　　其佛饶益众生已(至)有二万亿佛皆同一号。

　　必出此者。显不轻行道。在初佛之后。后佛之先。有继往开来之功故。又一时结缘。二万亿佛。所常教化故。远举威音竟。

　　△二双标二人。

　　最初威音王如来(至)有一菩萨比丘名常不轻。

　　欲护己短。交结权贵。仗彼声势。为害于人。故云有大势力。为度慢众。持心忍辱。依我慈力。不蔑于他。故曰名常不轻。

　　△三正明往事三。一遍记致谤。二弘经蒙化。三成道德果。初二。一不轻遍记。二上慢毁谤。初。

　　得大势以何因缘名常不轻(至)汝等皆当作佛。

　　初征起得名因缘。

　　是比下。详引本行以释。凡有所见者。对下远见。应指近见。近见言详。故先标次征。后释。汝等句。教以皆当行道。当得句。示以成佛无虚。盖不轻深见实相平等。佛性无二。故作如是言也。不专读诵者。非不读诵。惟不专执。但行礼拜者。非有能所。只管行去。环师所谓持无相经。行无相行是也。远见则音声不及。故往乃故意往就。往就仓卒。言不能详。故但言我不敢轻等(问。引事证益。原为求人弘经。何故举一不专读诵者。为之标榜。答。此经大义。总为指示成佛。不轻亦尔。是则一音可敌全经。到处无非灵鹫。且必深证实相平等者。乃能如此。彼寻行数墨者岂足以语此哉)。

　　△二上慢毁谤。

　　四众之中有生瞋恚(至)号之为常不轻。

　　初闻记毁谤。瞋恚者。瞋以妄记。恚其不自揣也。是皆由于上慢在怀。故云心不净者。不信自己是佛。反谓礼我者。为愚痴之行。故骂以无智比丘。不知如来所遣。反谓若彼者。真无籍之徒。故骂以从何所来。谓以自言等者。斥其不揣。妄与授记。说以不用等者。令其自退。莫再烦渎。盖深恶而痛绝之意。

　　如此下。久行不退。常被骂詈。不生瞋恚者。荣辱无关。久近一如。常作是言。汝当作佛者。冤亲平等。生佛齐视。或以杖木等。转见暴恶。避走远住等。益显慈悲。读是经者。只须向高声唱处。猛着经采。看他不轻菩萨。是何等心行。谆谆如此。有何等道理。言念至此。不觉为他不轻。痛哭流涕。盖为夜静水寒鱼不饵。满船空载月明归。

　　以其下。因为命名。此义盖为结释以何因缘。名常不轻之征也。遍记致谤竟。

　　△二弘经蒙化二。一不轻弘经。二上慢蒙化。初。

　　是比丘临欲终时(至)广为人说是法华经。

　　欲终者。此报将尽时也。威音已灭。犹闻说法者。显法身真常灭而不灭故。虽灭而不灭。而体同太虚。故曰于空。虽体同太虚。而处处显露。故曰具闻。具闻者。十方虚空。一时同闻也。今日之闻。乃云先所说者。以此道无古无今。今即古。古即今故。十方虚空。各摄依正。依正互摄。重重无尽。在在出广长舌。显示实相。故云二十千万亿偈。悉能受持者。一受一切受。一持一切持故。然上云具闻。即是耳根圆通。此云悉能受持。即是意根圆通。二根既圆。六俱无碍。故云即得如上眼根清净。乃至意根清净。根既净已。即无明而见佛性。由幻身而证法身。可以转夭寿为长年。延刹那为多劫。增寿说经。无足异也。

　　△二上慢蒙化。

　　于时增上慢四众(至)令住阿耨多罗三藐三菩提。

　　初见胜归心。大神通力。即指更增寿命。乐说辩力。即指广说是经。是皆从体起用。由寂发照。故云大善寂力。见有如斯殊胜。故闻其所说。皆信服而随从之。

　　是菩下。蒙化住道。千万亿众。即前信服随从之人。信服随从。自是永无退转。故云令住菩提。弘经蒙化竟。

　　△三成道得果二。一不轻成道。二上慢得果。初三。一中间值佛。二行满成道。三结会古今。初。

　　命终之后得值二千亿佛(至)说法心无所畏。

　　由前广说是经。诸佛护念不舍。故于命终之后。得值二千亿佛。日月灯明。注见序分。仍说法华者。不忘宿因故。不忘宿因。又感后佛护念。故曰以是因缘。复值二千亿佛。无心而遍应十方。有缘而普施慧照。故号云自在灯王。又威音王。以口轮自在为名。日月灯。以智轮自在为名。云自在。以身轮自在为名。各取一轮。以该众德。于此诸佛。非惟指云自在王。盖兼前日月灯明而总言之言不轻于威音像季之时。初得根净。自尔以来。于此四千亿诸佛法中。皆以持说此经力故。获得六根清净。说法无畏。是不惟一得永得。抑应以值佛弘法。渐转渐胜也。

　　△二行满成道。

　　得大势是常不轻菩萨(至)功德成就当得作佛。

　　上科云值佛弘法。修慧也。此科云供佛种善。修福也。于后复值千万亿佛者。值佛必供。显福德益广。亦于诸佛法中说经者。说而必解显慧力益深。慧深福广。二利圆满。故云功德成就。以因致果。决定无疑。故云当得作佛。

　　△三结会古今。

　　得大势于意云何(至)疾得阿耨多罗三藐三菩提。

　　初正以结会。可知。

　　若我下。寓意劝勉。如来意谓。我以大乘之器。不因是经。尚不能疾成菩提。必因是经。乃能疾得。况夫小乘声闻。权教菩萨等。有志菩提者。可不以此经为先务哉。然佛于往昔。值如许多佛。庄严福慧。然后乃成。犹曰疾得菩提。亦为令见小欲速者。自鄙先心。以成远大之志也。不轻成道竟。

　　△二上慢得果三。一中间获罪。二罪毕得果。三结会古今。初。

　　得大势彼时四众(至)千劫于阿鼻地狱受大苦恼。

　　寿量品云。是诸罪众生。以恶业因缘。过阿僧祇劫。不闻三宝名。譬喻品云。其人命终。入阿鼻狱。具足一劫。劫尽更生。如是展转。至无数劫。今云二百亿劫。及千劫者。犹少言耳。毁谤持法者。可不慎哉。

　　△二罪毕得果。

　　毕是罪已复遇常不轻(至)三藐三菩提。

　　前以闻法生谤。重恶覆善。故先受罪报。此以罪毕善熟。既熟当脱。故复遇教化。如人不欲服药。强令服之。虽以骂医致损。终因药力减病。病减再遇良医。手到尽除。得闻此法者。宜自庆也。

　　△三结会古今。

　　得大势于汝意云何(至)三菩提不退转者是。

　　䟦陀婆罗。名见序分。师子月者。可畏可爱为名。准正法华云五百比丘。比丘尼。则此脱比丘二字。思佛者。常念佛道。常思见佛。故名也。准正法华偈云。五百清信士。五百清信女。本经后偈亦云。清信士女。则此脱优婆夷句。于菩提不退者。安住实智中。决定当作佛故。然此中。亦寓有劝诫之意。如来意谓。今日之不退。即昔日之慢流。罪福本无住。善恶皆自取。究无与于佛菩萨也。可弗勉哉。可弗慎哉。正明往事竟。

　　△四赞经结劝。

　　得大势当知是法华经(至)读诵解说书写是经。

　　初指法称赞。不轻因之成道。上慢由兹得果。故赞此经。有大饶益。

　　是故下。结劝受持。可知。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分四)一颂远举威音。二颂双标二人。三颂正明往事。四颂赞经结劝。初(略颂不分)。

　　过去有佛号威音王(至)天人龙神所共供养。

　　举初佛。略二万亿佛。举别号。略通号劫国。举神智将导。该一化始终。补天龙供养。略寿命正像。长行偈颂。对辩自知。

　　△二颂双标二人。

　　是佛灭后法欲尽时(至)时诸四众计著于法。

　　长行云于像法中。此言法欲尽时。盖像教仅存。而法已危矣。四众着法者。谓上慢在心。执自所证也。余同长行。但次第稍异。

　　△三颂正明往事三。一颂遍记致谤。二颂弘经蒙化。三颂成道得果。初(略颂不分)。

　　不轻菩萨往道其所(至)不轻菩萨能忍受之。

　　初颂不轻遍记。

　　诸人下。颂上慢毁谤。

　　△二颂弘经蒙化(此亦略颂)。

　　其罪毕已临命终时(至)教化成就令住佛道。

　　初颂不轻弘经。其罪毕已句。准长行应在下科以是因缘句下。或笔授错简。若依文消会者。则是不轻菩萨。以四众轻贱之故。所有宿罪。一时了毕。如般若云。是人先世罪业。应堕恶道。以今世人轻贱故。先世罪业。即为消灭是也。

　　诸着下。颂上慢蒙化。可知。

　　△三颂成道得果(约义略颂。不分)。

　　不轻命终值无数佛(至)今于我前听法者是。

　　初颂不轻成道。虽值无数诸佛。若但修供养。仍属有漏。今济以说经之慧。能成无漏。无漏之福。犹如虚空。故云无量。既福慧相济。自因果圆成。故云具德成道。

　　时四下。颂上慢得果。准长行云。复遇不轻。教化菩提。今言值无数佛。盖值佛之时。即是遇不轻时也。若将上科。其罪毕已之句。置于此句之上。方合长行。不然。则但彰音记之功。不显谤法之罪矣。颂正明往事竟。

　　△四颂赞经结劝(义颂)。

　　我于前世劝是诸人(至)世世值佛疾成佛道。

　　初颂指法称赞。如来意谓。我于前世。所以劝人听受斯经者。盖以斯经是第一之法。能开示教人。令住涅槃。长行所谓大饶益诸菩萨。能令至于阿耨菩提是也。世世等言。长行所无。而偈颂补之。如来意谓。我之所以世世受持者。盖以此经亿亿万劫。至不可议。时乃得闻(云云)。是故下。颂结劝受持。世世二句。兼示持经益也。引事证益竟。

　　△三发愿劝持(品题云)。

　　妙法莲华经如来神力品第二十一

　　无作妙用。不可思议曰神。成所作事。无能障碍曰力。准经文神力有三。一出广长舌。上至梵世。二毛孔光明。遍照十方。三謦欬弹指。音遍地动。是皆佛地位中。不可思议妙用。惟佛与佛。乃能显现。故名如来神力。若论此品。前有发愿。后有劝持。而题中但标神力者。以能扩其愿轮。感其持经。示遍重也。若别明者。亦有五义。一为全彰大用。以收正宗之旨。二为发愿护持。以感知遇之恩。三为对众现神。以扩旧住之志。四为嘉赞经功。以坚涌众之心。五为结劝受持。以开流通之绪。总言啐啄同时。父子济美。赞证之玄音方罢。持说之大愿斯开。犹如一堂两琴。鼓商而商应。鼓宫而宫应。一奁两镜。胡来而皆胡。汉来而皆汉。于是示以神力。劝以护持。以终正宗之义。此神力品之所由说也。

　　△(经文分二)一地涌发愿弘经。二如来现神劝持。初。

　　尔时千世界微尘等菩萨(至)解说书写而供养之。

　　初指众叙仪。准地涌品弥勒偈云。若人行筹数。过于恒沙劫。犹不能尽知。今以千界微尘。等彼菩萨之数。岂行筹可计哉。

　　而白下。发愿弘经。欲报知遇之恩。以显继述之善。故发愿于分身灭处。广说此经。所以下。征释发愿之意。真指前章。以前章所显之实。历权渐而不迁。故名真也。净指此章。以此章所显之本。当生灭而不染。故名净也。大指全经。以全经理并杂华。义摄群典。囊括今古。笼罩十方。贯佛生。通凡圣。故名大也。欲得此而受持供养。乃发愿于灭后广说。盖利他正所以利己。成己乃可以成物也。

　　△二如来现神劝持二。一对众现神。二赞经结劝。初二。一总标。二别明。初。

　　尔时世尊于文殊师利等(至)一切众前现大神力。

　　对彼地涌新出。故指文殊等为旧住。必于旧住菩萨。及四众八部前。而现神力者。为示不分而分。分而不分。以扩其心。令知新出之众。发愿分身。实无去来之迹也。必以文殊为首者。以如来神力。非带果行因之圣。及有大智者。不能会此意故。

　　△二别明二。一先以相显。二次以声示。初。

　　出广长舌上至梵世(至)现神力时满百千岁。

　　舌为应机之具。不离此而上至梵世。则梵世有机。亦可即此而应。光具觉众之功。不离此而遍照十力。则十方有众。无烦往彼而觉。是皆不分而分义也。树下乃分身诸佛。亦复如是等。谓不会而同。不会而同。还同一体。此又分而不分义也。当现神之少时。满百千之多岁。即促而延。以百千之多岁。人现神之少时。即延而促。延促同时。入三世而绝朕。一多无碍。应群机而无迹。是全体之大用。三世诸佛已证。今证。当证。乃利物之神机。三世菩萨已学。今学当学。读是经者。若能于吃饭穿衣处留心。则舌相毛光。岂惟佛及分身有耶。

　　△二次以声示三。一二音遍至。二警觉众生。三成办利益。初。

　　然后还摄舌相一时謦欬(至)是二音声遍至十方。

　　旧住之众。只知向梵世观舌。十方观光。不解向吃饭穿衣处理会。只得截断情尘。另开方便。故云还摄舌相。一时謦欬(云云)。舌相相字。应是光字。不然。则相指光相以前既舌光俱舒。此亦舌光俱摄也。謦欬者。虚𠻳令转。弹指者。作声令觉。读是经者。既不能出广长舌。放众毛光。且看他謦欬弹指。毕竟明的甚么边事。则庶几可耳。又此中言一时俱共。二音遍至者。亦显分而不分。不分而分义也。

　　△二警觉众生二。一地动警觉。二天语警觉。初。

　　诸佛世界地皆六种震动(至)皆大欢喜得未曾有。

　　二音至处。能令佛界地动者。亦如来不思议力。警觉众生也。既警觉已。各各回心念佛。故感佛力加被。亲见灵山一会。既见是已。有救有归。故云皆大欢喜。得未曾有。

　　△二天语警觉。

　　即时诸天于虚空中(至)礼拜供养释迦牟尼佛。

　　虽因地动回心。见佛欢喜。未能发深远心。随喜是经。礼供于佛。故诸天承佛神力。空中唱言以警觉之。示以依正名号。及所说法者。由彼虽已遥见。犹未知何国何佛。及所说何法耳。以是教菩萨法。故教以发深远心。而生随喜。以是佛所护念。故教以礼供于佛。以求加被。警觉众生竟。

　　△三成办利益。

　　彼诸众生闻虚空中声已(至)通达无碍如一佛土。

　　闻虚空声已。知国名娑婆。故向以合掌。知佛名释迦。故称名归依。重言南无者。表归敬之至。不言礼拜者。且称且礼。无烦另叙也。以种种供具。遥散娑婆者。为欲随喜是经。求佛加被之意。所散诸物。从十方来者。众生诚意所感。譬如云集。变成宝帐者。如来慈心所致。慈心利物。还以自严。故遍覆此间佛上。等观十方。无有限碍。故通达如一佛土。然如来以舌相毛光。謦欬弹指。近示旧住。远应十方。能于十方世界。作大佛事。警觉群生。成办利益。且令十方合成一界。得此用者。则分身与不分身。咸为剩语。对众现神竟。

　　△二赞经结劝二。一长行。二偈颂。初三。一承前起后。二嘉赞经功。三结劝受持。初。

　　尔时佛告上行等菩萨(至)此经功德犹不能尽。

　　欲坚涌众之愿告上行。等余众也。诸佛神力。如上所说。舌相毛光。彼此俱益。謦欬弹指。诠量不及。故云如是无量无边。不可思议。以是神力。说此经功。自然音至梵世。声遍十方。舌覆虚空。言绝方分。且经无量无边百千万亿僧祇。非暂时说。又是为嘱累故。非泛常说。而犹以为不能尽者。盖以佛地功德。尽萃于此也。

　　△二嘉赞经功。

　　以要言之如来一切(至)皆于此经宣示显说。

　　说不能尽。用少言而摄多义。故云以要言之。一切所有之法。指从实施权。若二若三之说。一切自在神力。指从本垂迹。若生若灭之现。一切秘要之藏。指会权归实。无二无三之旨。以是诸佛秘密心要。又能含摄出生。无量无边诸法。故名秘要之藏。一切甚深之事。指会迹归本。非生非灭之宗。以是如来自所住境。又非一切声闻辟支之所能及。故云甚深之事。此经前后两章。总为发明乎此。故云皆于此经。宣示显说。宗镜云。微尘经卷。极大千而未展全文。普眼法门。尽大海而不书一偈。况权实本迹。悉备此经。故虽极尽神力。说不能尽也。

　　△三结劝受持。

　　是故汝等于如来灭后(至)诸佛于此而般涅槃。

　　初正劝受持。

　　所在下。兼示重处。若有受持等。标持人所住。及经卷所住处也。无论何地。劝应起塔者。示以重其处故。所以等言。乃征释劝应起塔之意。是处者。即人经所在处也。人即能成。经即所成。故所在之处。即是道场。是人是经。能令众生成佛。故云诸佛于此。得阿耨菩提。又人即能转。经即所转。故云诸佛于此。转于法轮。是人是经。能令众生。依一佛乘而得灭度。故云诸佛于此。而般涅槃。准阿含。有四处应起塔。一佛生处。二成道处。三转法轮处。四般涅槃处。今云道场者。谓成道之人。于此而生。即同生处。余三如次。所谓皆应起塔者。以此。长行竟。

　　△二偈颂(标颂云)。

　　尔时世尊欲重宣此义而说偈言。

　　△(正颂分三)一颂承前起后。二颂嘉赞经功。三颂结劝受持。初(约义广颂)。

　　诸佛救世者住于大神通(至)犹故不能尽。

　　全体大用。名大神通。惟佛能证。故云住也。为悦十方众生。令其发心。故现无量神力。以资庆跃。舌相毛光。直示本有。故云为求道者。现希有事。謦欬弹指。顿割情尘。故令十方国土。地皆震动。此颂长行。诸佛神力。如是无量无边不可思议义也。以佛灭后等者。谓以彼地涌发愿。灭后持经。诸佛皆生欢喜。对众现神。设我以是神力。为嘱累故。赞美持者。纵经无量劫中。犹不能尽。此颂长行。若我以是神力。乃至为嘱累故。说此经功。犹不能尽义也。然长行赞经。偈颂赞持者。以经功无尽。持人之功德。亦无尽故。

　　△二颂嘉赞经功(约义广颂)。

　　是人之功德无边无有穷(至)毕竟住一乘。

　　初承前总标。持人功德。如空无边。正以见经功之无边也。

　　能持下。别以嘉赞。此经是诸佛法身。为菩萨依止。故凡持此经者。则为见我。乃至所化菩萨。此经是诸佛慧命。为三世文轨。故凡能持者。则令三佛欢喜。并三世诸佛欢喜。此经是道场所得。乃秘密心要。故凡能持者。不久亦当自得。此嘉赞自利德也。此经是平等大慧。为智辩根源。故凡能持者。于诸法得四无碍辩。文中。义即义辩。名即法辩。言辞即辞辩。乐说无穷。即乐说辩。如风二句。乃喻明无碍之义。言风性有声无住。喻能说无住。空性有名无质。喻所说无体。既能所皆空。乃遍应一切。而无障无碍。亦如风空俱无。乃遍应万窍。而彼此不相左也。诸经各有因缘。如阿含因缘保证。方等因缘弹斥。般若因缘淘汰等。所说不无次第。如阿含说在初转。方等说在中转。般若说在后转等。然此等皆载在此经。故凡能持者。虽在佛灭度后。犹能知其因缘。及于次第。随义者。随彼诸法之义。如实者。如其所知之实。如是而说。自能三根普被。群昏并照。故云如日月光明。能除诸幽冥也。斯人二句。结合上喻可知。末二句。言不惟能灭众暗。而且时至机熟。究竟会三归一。此嘉赞利他德也。自利利他。一持经而兼备。则斯经功德。岂言辞所能尽哉。

　　△三颂结劝受持(约义略颂)。

　　是故有智者闻此功德利(至)决定无有疑。

　　前四句。承上结劝。后二句。释结劝意。准上自他两利。一持经而具足。佛道岂有疑哉。兼示重处。从略不颂。然此经前后两章。虽文有长短。而略明广明。生疑生信之义。势如对偶。至于极显经功。大段亦颇相似。于前有赞经募人。此有赞持论德。前以达多通经。文殊弘法。而证利益不虚。此引不轻成道。上慢得果。以验功德无妄。此中地涌发愿。正对持品之群贤。前章示以方轨。可配此品之赞劝。虽带嘱累之语。犹属正宗之义。总结大科。正宗分竟。

　　△三流通分(从源分派。利万物而长逝。名之曰流。自我及人。衍尘劫而不滞。名之曰通。粤自灵山嘱累。海会如敕。或为法忘躯。或分灯列焰。或如明镜当台而有像斯现。或如宝月在汉而是水即形。或显密交资。或自他两利。或取要而由㨗径。或克期而摄一心。故得微言广布。在恶世而犹声。优昙常开。当飘零而还色。目曰流通。意在兹也)三。一总嘱传持。二别示修法。三大众礼散。初(品题云)。

　　妙法莲华经嘱累品第二十二

　　嘱谓付嘱。俾此法有所属也。累之一字。有二声。若作去声。则是殃累之累。盖如来深知末世弘经为难。意以此法付嘱。殃累宣传。勿得遇缘便退。古德所谓一片慈悲之祸。祖祢不了。殃及儿孙是也。若作上声。则是积累之累。盖如来自谓妙法无穷。若已说者。但如手中之叶。其树上之叶犹多。意以此法付嘱。教令积累。勿得以少为足。如文中敕以应当一心。流布此法。广令增益是也。若论此品。俱有能嘱。所嘱。受嘱。能嘱在佛。所嘱在法。受嘱在众。题不𤨏析。故惟以嘱累为名。若明五义者。一正说既毕。应嘱累故。二三示难得。令珍重故。三自明离过。令随学故。四信与不信。教称量故。五三说奉行。慰佛心故。总言发愿度生。宛如扶六尺之孤。立志弘法。何啻传百里之命。不有寄托。终为大节所夺。故于神力品后。而继之以嘱累品焉。

　　△(经文分三)一摩顶嘱累。二奉教传持。三欢喜圆成。初三。一嘱令增益。二征起释成。三教以随机。初。

　　尔时释迦牟尼佛(至)令一切众生普得闻知。

　　从法座起者。为法求人。坐不安席也。又殃累宣传。法不应坐也。欲摩众顶。必假通用。故云现大神力。无量菩萨。应指地涌之众。以前文止他召此。盖为此也。必摩其顶者。示有所加。令安慰故。示以久修者。令知恩故。又云难得者。令珍重故。教以一心流布者。恐其潦草应命。终不在意。又云广令增益者。望其展转流通。勿滞陈言。盖为智同于师。减师半德。智过于师。方堪传授也。三摩三告者。反覆叮咛。重其事。竦其心故。受持读诵等。仍前一心流布。广令增益之义。但变其文耳。

　　△二征起释成。

　　所以者何如来有大慈悲(至)如来之法勿生悭吝。

　　如来意谓。我之所以谆谆告诫。敕令广宣此法者。何也。盖以如来有大慈悲等。汝等亦应随学。所谓我既如是。汝亦如是也。若释其义者。能与智慧之乐。拔愚痴之苦。名为大慈大悲。如其所得之法。尽以教人。故曰无诸悭吝。有机便说。我智无匮。故云亦无所畏。能与等言。乃转释无畏等义。盖以能与故无畏。无畏故无吝。无吝故慈悲大也。佛之智慧。指究竟觉智。以是佛之所证。不共余乘故。如来智慧。指示成果智。以是从真现起。依如而来故。自然智慧。指观察妙智。以能不虑而知。自然而应故。能与此者。名为究竟法施。故云是大施主。亦应随学等。正明敕令广宣之意。法谓修行之法。三行之中。独戒悭吝者。以无悭则有法尽与。遇机便说。足摄慈悲及无畏故。

　　△三教以随机。

　　于未来世若有善男子(至)则为已报诸佛之恩。

　　随学佛行。固应尽与佛慧。但恐众生不能尽受。故教以信者为说。信者为说。闻知便入。故云为令其人。得佛慧故。设遇不信。说亦无益。故教以于余深法。示教利喜。余深法者。应指终顿二教。以彼对圆名余。对始说深故也。然终教凡有心者。皆当作佛。顿教狂心歇处。便是菩提。以此示教。易得利喜。况进之可极圆宗。若如是便契佛行。故曰。则为已报诸佛之恩。摩顶嘱累竟。

　　△二奉教传持。

　　时诸菩萨摩诃萨(至)唯然世尊愿不有虑。

　　闻佛嘱累。得满弘经之愿。故皆大欢喜。蒙佛摩顶。喜有神力加持。故遍满其身。所谓通身庆快是也。益加恭敬者。大事在身。踧踖弗宁之状。曲躬低头者。唯唯听命。惶恐不安之仪。如世尊敕者。世尊之敕有二。一令广宣此法。学佛勿吝。一令称量信否。说诱随机。一一敬顺无违。故云当具奉行。唯然者。犹云唯是如此。唯是如此无有别意。故愿不必有虑。如是三反等者。数数承当。重佛敕。安佛心也。

　　△三欢喜圆成。

　　尔时释迦牟尼佛(至)闻佛所说皆大欢喜。

　　初略显圆成。分身之来。原为开塔。开塔之后。不遽去者。以释迦后事未了。今已嘱累。更无所事。故请以各随所安。勿复为我关心也。多宝佛塔。还可如故者。有二释。一顺晋隋二译。二依什师所译。晋隋二译。此品在后。顺此则还可如故之语。应是请归故都。亦同各随所安义也。什师所译。移后居此。依此则还可如故之语。应是照旧留住。以下三品中。犹有多宝事故。二释之中。在后似长。窃窥什师移此。其意有二。一为显此经。具三会故。若此品在后。则向下诸品。应是宝塔中说。而妙音品中。我今欲见多宝佛身。惟愿世尊。示我令见之语。难以消会。二为显流通。自此始故。准古德。或以前品即为流通。或以后文犹属正宗。预防此判。隔以嘱累之文。无伤佛意。有禆正解。又大成云。如故者。前开今闭。自下如来出塔。与大众复降灵山。说后六品经。此但知移品初意。犹未得第二意耳。

　　说是下。大会欢喜。分身多宝。庆斯道之得人。四众八部。欣当来之有依。故云闻佛所说。皆大欢喜。总嘱传持竟。

　　△二别示修法二。一正修之法。二助修之法。初三。一药王尽执为法。二妙音忘情弘经。三观音遣相圆应。初(品题云)。

　　妙法莲华经药王菩萨本事品第二十三

　　二药普施。二病俱治。故称药王。然身烧臂。为法供佛。是其本事。此品全为明此。故即以此命名。若别明五义者。一为承愿受嘱。必当游化人间。欲假药王。显游化之方故。二为奉命弘经。端赖精进苦行。欲借喜见。显精进之真故。三为二执不除。动转皆成障碍。欲就往事。为今日之模故。四为然身烧臂。名为真法供养。欲明持品。同持经之德故。五为男女虽异。佛性由来无二。欲资持经。彰平等之理故。总言游化娑婆。苦行为首。忍难弘法。精进居先。执尽障除。乃无往而不可。多持少持。任机缘而无碍。男女情尽。佛性理圆。为明如是等义。故说此品。

　　△(经文分三)一宿王因药王而请问。二如来引本事而垂答。三多宝以有益而赞问。初。

　　尔时宿王华菩萨白佛言(至)及此声闻众闻皆欢喜。

　　初总问游化。宿王者。星宿中王。表智慧自在。华有多种。如金银草木等。表万行芬披。盖以智行相成为名也。非此菩萨。莫契药王本事。故为当机。已知游化娑婆。为药王本事。但观现前人多弊恶。不知彼于宿世。云何游化。故为问也。

　　世尊下。别问苦行。向闻药王。苦行居多。而其中最难行者。尚有若干百千万亿那由他数。但未得其详。故求解说。以为末世弘经者法也。望其必说。故称善哉世尊。恐难尽明。故云愿少解说。盖求佛于多分事中。少说一二事也。

　　诸天下。指众闻喜。天龙八部。二执俱在。他土菩萨。二习未侵。至若此间声闻。我执虽空。而法爱犹存。闻此尽执之法。故应欢喜。不言地涌及文殊等者。或已邻极果。或道后行因。既无所执。亦无所喜也。

　　△二如来引本事而垂答四。一先举本师。二次明本事。三结会古今。四别嘱宿王。初。

　　尔时佛告宿王华菩萨(至)歌叹于佛以为供养。

　　初时劫名号。日能照昼。喻俗智涉事。月能照夜。喻真智契理。月乃净中具明。喻真不碍俗。日乃明中具净。喻俗不碍真。真俗既已无碍。理事由来圆融。佛德如是。取喻为名也。不言国名者。愚谓即是娑婆。但彼时尚属善世。或另有佳称。恐不善会者。反令问答不能相应。故不言也。

　　其佛下。两乘弟子。不言辟支者。声闻摄故。

　　佛寿下。主伴寿量。菩萨寿命等佛者。乘愿助化。生灭与俱故。

　　彼国下。依正净善。无有女人。则生于其国者。皆修梵行。无有恶道。则生于其国者。俱称善友。无有诸难。则生于其国者。常得见佛。如掌琉璃。行列宝树为严。非若今之坑坎堆阜。瓦砾荆棘。漫空宝帐。悬垂华幡为彩。非若今之烈日流金。暴风折木。瓶华炉香处处严洁。非若今之杂秽满目。树论台歌。在在佛法。非若今之是非盈耳。盖以境随心转。心净则佛土净也。文中言一箭道者。补注云。二里。大成云。取射垛为则。或一百二十步。一百三十步。一百五十步也。

　　△二次明本事三。一现神供佛。二然身供佛。三烧臂供塔。初二。一闻法获益。二感恩供养。初。

　　尔时彼佛为一切众生(至)得现一切色身三昧。

　　初佛为说法。苦行在躬。道德感孚。一切众生。见者欢喜。因命是名。以是彼时当机。故置为言。余诸菩萨声闻。或属发起。或属影响。或属结缘。非是正为。故云及也。

　　是一下。修习获益。为法度生。不避艰辛。故云乐习苦行。离卧遣睡。磨炼身心。故云精进经行。不为人天福报。小果权乘。故云一心求佛。时经万二千岁者。显操行之久也。得现色身三昧者。大成云。此三昧有三义。一者内现。如今经身根清净。十方依正。于身中现。如明镜现像。二者外现。如妙音观音。随机示现十界色身。如宝月印水。三者内外现。如大集经。己身佛身众生身。彼此互相显现。如三珠对影。愚谓。正由内现。故能随影外现。由随影外现。故能自他容即。复由自他容即。故常内现。常外现。互为缘起。而总成一普现色身三昧。

　　△二感恩供养。

　　得此三昧已心大欢喜(至)价直娑婆世界以供养佛。

　　初念恩拟供。归功此经者。依于此经。分得事事无碍力故。供佛及法者。法是佛说。知法恩。同佛恩故。

　　即时下。入定供养。无尽身云。遍于虚空。雨华雨香。皆以三昧之力。故须入也。言坚黑者。以栴檀类多。惟此为佳故。海此岸者。准正法念经云。妙高山南。海此岸。则此岸即南岸也。二十四株为一两。六铢者。一两中四分之一耳。价直娑婆者。显是香中绝品。以此供佛者。为表恩大难酬。现神供佛竟。

　　△二然身供佛三。一喜见然身。二诸佛赞善。三佛默身尽。初。

　　作是供养已从三昧起(至)以神通力愿而自然身。

　　资定供佛。供已不住。故云从三昧起。自念神力供养。不如以身者。有二义。一者外财易舍。不如内财难舍。难舍能舍。方显知恩故。二者神现似虚。不如色身实有。实有能舍。方显执尽故。即服诸香者。欲变腥臭气也。薰陆。出大乘国。西域记云。叶似棠梨然亦不出华梵。若依字释义。应是陆地所产。还薰于陆者。兜楼婆。此云香草。出鬼神国。毕力迦。此云丁香。胶香者。树所出胶。如松香之类。又饮香油者。兼为烧然易也。千二百岁。显内熏已久。内熏已久。则外垢易净。故惟以香油涂身。在于佛前者。为供佛故。衣缠油灌者。令如法故。乘神通力。而发供佛之愿。故云神通力愿。愿以神助。不须世火。故云而自然身。夫身者。五蕴假合。众缘幻成。内立妄宰而成我见之根。外执实有而为法碍之本。无始保守。有生与俱。对境瞥起。空说无我之宗。遇缘便炽。谁空有法之计。喜见如是。今古常辉。

　　△二诸佛赞善。

　　光明遍照八十亿恒河沙(至)以法供养诸如来故。

　　初光所照处。

　　其中下。诸佛称赞。以能尽二执。故重赞善哉。是真精进者。身尚不惜故。是真法供者。能契佛道故。昔智者诵经至此。亲见灵山一会者。良有以也。华香缨络等。执爱尚轻。为供犹易。故云所不能及。国城妻子等。执爱虽重。然是身外之物较之内身。犹为易舍。故云亦所不及。第一之施者。超出上二故。最尊最上者。成佛亲因故。以法句。转释最尊最上之义。正以无始保爱。一旦顿舍。与法相应。与道相契。故为法供。故能超出众施。而为最尊最上。

　　△三佛默身尽。

　　作是语已而各默然(至)过是已后其身乃尽。

　　作是语已。而各默然者。执尽无可说故。其身火然。千二百岁者。乘愿力故。过是已后。其身乃尽者。利益成故。又上文服香饮油千二百岁。属方便道。圆伏二执。此云其身火然千二百岁。属加行道。圆断二执。良以我法二执。久在六根。无始保爱。难以顿遣。故伏断位中。各经千二百岁。若前云精进经行。满万二千岁者。犹是初心向道。凡位摄心。时出时入。若存若亡。故经时犹长。然以佛法增上力故。亦能获得现身三昧。所谓小圣不及大凡是也。今云过是已后。属解脱道。解脱道中。执除空现。故云其身乃尽。然身供佛竟。

　　△三烧臂供塔五。一喜见转生。二白父诣佛。三蒙佛嘱累。四恋慕起塔。五烧臂作供。初。

　　一切众生喜见菩萨(至)结跏趺坐忽然化生。

　　复生净明国中者。缘未尽。愿未了故。王名净德者。居尘不染。即俗证真之称。为求童真入道。故生其家。忽然者。三昧功成。生死去来如夜旦故。彼国无有女人。故云化生。

　　△二白父诣佛二。一白父当供。二升空往诣。初。

　　即为其父而说偈言(至)我今当还供养此佛。

　　初白父述事。初生便能说偈者。不由胞胎。无隔阴之昏。及孩提之限也。经行彼处。指前世在彼佛所。精进经行。即得三昧。指前世一心求佛。所获利益。精进舍身。指前世为报佛恩。然身作供。此自述生前事也。流行本。此下更有供养求慧二句。乃后人妄加。不录。

　　说是下。显益言供。而白父言。乃至今故现在者。自庆异世犹能值佛。我先供养。乃至复闻法华者。自庆身后犹能获益。此历明当供意也。解语陀罗尼。亦有三义。一谓闻而能解。如本经耳根功德文云。三千大千界。内外诸音声。乃至其耳聪利故。悉能分别知。二谓解而能说。如宝积经云。有三昧名解一切众生语言。得此三昧者。善能宣说一切语言等。三谓圆解无碍。如本经意根功德文云。闻一偈一句。通达无量无边之义。解是义已。能演说一句一偈。至于一月四月。乃至一岁等。然此三义。亦互为缘起。谓正由一切能闻。故一切能说。由一切能说。故一中解异。复由一中解异。故常能闻。常能说。由是统收此三。而总为一大陀罗尼。复闻法华者。身尽执除。感佛为说故。又陀罗尼力。处处成闻故。甄迦罗。亦云矜羯罗。乃五十大数中。第十六数。频婆罗。亦云频跋罗。乃第十八数。阿閦婆。亦云阿刍婆。乃第二十数。要知此等数目。超出凡夫心量。不必妄解。又上云供养佛已。应指然身之后。当此之时。身尽执除。且道孰为能得。孰为所得。孰为能闻。孰为所闻。正以无有能得所得。如是而得语言陀罗尼。无有能闻所闻。如是而闻妙法莲华经也。

　　△二升空往诣。

　　白已即坐七宝之台(至)世尊犹故在世。

　　初诣佛赞庆。坐台升空者。乘神往也。礼足偈赞者。庆见奇也。相好庄严。殊胜无比。故云容颜甚奇妙。𦦨网交辉。圆映无际。故云光明照十方。如斯容光。经劫难逢。而喜见适曾供养。今复亲觐。故说偈赞佛以自庆也。

　　尔时下。白佛鸣志。重称世尊者。表亲爱之意。如子见母。连呼其母之类。犹故在世者。鸣庆幸之志。意谓。弟子已经再生。将谓不得见佛。孰虞世尊犹故在世。望外之庆。虽失乳之儿。再遇慈母。亦未足为喻也。白父诣佛竟。

　　△三蒙佛嘱累。

　　尔时日月净明德佛(至)于夜后分入于涅槃。

　　初唱言当灭。喜见既来。补处得人。故云涅槃时到。嘱以大事。无复余缘。故云灭尽时至。教以安施床座者。速办灭仪。示以今夜当灭者。无容少缓。

　　又敕下。正以付嘱。嘱以佛法者。教令传宣。嘱以菩萨等。教令成就。付以阿耨菩提者。教令补处佛位。付以三千世界者。教令于此成佛。既于此成佛。则宝树。宝台。皆为果中受用。给侍诸天。皆为果中役使。故云悉付于汝。付以舍利者。为灭后不尽之益。教以起塔者。作人天种福之田。

　　如是下。嘱已入灭。诸佛涅槃。多在中夜。表无为正位。今在后分者。表大悲愿重。佛法久住。虽至最后后际。犹能于无明长夜。为众生作照世灯也。

　　△四恋慕起塔。

　　尔时一切众生喜见菩萨(至)垂诸幡盖悬众宝铃。

　　佛灭则四众无依。故悲感懊恼。一见而不复再见。故恋慕于佛。要知恋慕于佛者。为法眷注。悲感懊恼者。为众哀伤。岂同世人。因爱见而生悲恋者乎。𧂐者积聚义。谓积聚栴檀。阇卫如来也。而以烧之者。大成云。佛说火化之法。在己则显三昧之力。播熏炼之功。故化火自焚。舍利迸透。在人则掩臭腐之秽。免蝼蚁之食。故其魄不滞。其神清升。而此方卧淤脓于荒郊。埋腐骸于朽壤。习以为是。反以火化为不忍。方其穴地负土。全体而抗之。为可忍耶。二者皆出于不得已耳。达人观之。一等归尽。沉之可也。露之可也。弃之沟中。内之石椁。无不可也。收取舍利。作宝瓶以贮之。起宝塔以供之。八万四千。表法门对惑之数。高三世界。取十方瞻仰之仪。大成云。三世界。谓三千世界也。准教中云。四大洲日月。须弥卢欲天。初禅各一千。名为小千界。上覆一二禅。小千复一千。名为中千界。上覆一三禅。中千复一千。名为大千界。上覆一四禅。今言高三世界。则是至四禅天也。表刹垂幡。有眼者。感至人之已往。悬众宝铃。有耳者。思法音之再震。临终之嘱。盖为此也。

　　△五烧臂作供五。一祈众忆念。二烧臂成益。三时众忧恼。四立誓还复。五天地呈祥。初。

　　尔时一切众生喜见菩萨(至)日月净明德佛舍利。

　　自念作是供养。心犹未足者。有二义。一者贮瓶起塔。但能令人天种福。不能令时众发菩提心。二者。财施易舍。但能了本师遗命。不能尽自己二执之习。为尽余习。复欲令他发心。故转念当更供养。语诸菩萨等。教以当一心念者。祈众运心忆念。代为致祝。令其事得成也。

　　△二烧臂成益。

　　作是语已即于八万四千塔前(至)现一切色身三昧。

　　塔满八万四千。应非一处。而曰于前者。一塔一身。盖以普现色身三昧力也。百福庄严之臂。不易可得。且臂之于我。为用最亲。稍有所伤。便动执习。故独烧之。时经七万二千岁者。亦有二义。一愿力久供故。二执习难尽故。又七万二千岁者。为尽前七识所具习气。更侵八识中一二分故。尚留余习。至最后身成佛时断也。令发菩提心者。感其难舍能舍。欲效之耳。皆使住三昧者。菩提心增上力故。

　　△三时众忧恼。

　　尔时诸菩萨天人阿修罗等(至)而今烧臂身不具足。

　　菩萨赖以成就。天人等赖以化导。故见其无臂。忧恼悲哀。意以为失所依也。是我等师。无臂何以师我。教化我者。无臂何以教我。如来临终之嘱。付之东流。我等当来所归。几同西日。言念及此。自不禁忧恼而悲哀也。

　　△四立誓还复。

　　于时一切众生喜见菩萨(至)福德智慧淳厚所致。

　　见其悲哀过分。恐失利益。故于众中立誓。以安其心也。我舍两臂。必当得佛金色之身者。显今虽无臂。当来成佛。犹能为众作依止也。恐其不信。故誓以若实不虚。令我两臂还复如故。誓已还复者。验知成佛不虚。不惟显当来之有依。亦不失现前之师教也。由斯句。出还复之由。财施供佛。能感成佛之福。法施供佛。兼致成佛之慧。既淳且厚。不久成佛。故致所言必应。

　　△五天地呈祥。

　　当尔之时三千大千世界(至)一切人天得未曾有。

　　三千世界。表现行种子习气。二执各三。故成六种。今已俱破。故以震动表之。天雨宝华。表智慧开敷。睹斯瑞应。际斯奇缘。故云得未曾有。次明本事竟。

　　△三结会古今。

　　佛告宿王华菩萨(至)无量百千万亿那由他数。

　　昔之喜见。即今之药王。欲知游化之方。应观喜见之事也。其所舍身等。乃结答苦行之问。言药王舍身布施。如是相类苦行。尚有无量等数。若上之所说。不过于多分事中。略举其一耳。

　　△四别嘱宿王(随品嘱累。不同前品言该多众。故云别嘱)三。一显法供殊胜。二明持人功德。三嘱应当弘护。初。

　　宿王华若有发心(至)诸珍宝物而供养者。

　　欲得菩提。尽执为本。身分执重。余皆执轻。故然指之供。胜似余者。所以梵网经云。若不烧身臂指。供养诸佛。非出家菩萨。楞严亦云。我灭度后。其有比丘。身然一灯。烧一指节。及于身上。爇一香炷。我说是人。无始宿债。一时酬毕。然虽如是。也须发殷重心。起二空观。仰祈诸佛。为作证明。自念我今身分尚舍。何况余物。自此于一切时中。一切法上。念念与初心相应。直至成佛。永无顾恋。如是虽不及于然身烧臂。而究其与道相应。其功无二。若乃识念未忘。诸蕴违碍。我执正炽。法见未融。徒受无益之苦。反招外行之讥。空慕其迹。亦何益哉。文中云。能然手指者。或一节。或两节。足一指。则三节俱然也。不云然身。及然臂者。恐未到喜见境界。不能来去自由。应誓还复。空坏道器。反误前程。正如画鹄不成。反类于乌。故且令然指以护其机。

　　△二明持人功德二。一约全经明德。二约本品明德。初三。一受持功德。二书写功德。三供养功德。初二。一较能持之福。二喻所持之法。初(将欲嘱累。较量持福。以发胜心)。

　　若复有人以七宝满三千(至)一四句偈其福最多。

　　满界七宝。供养四圣。不及持经四句者。以佛圣无我。不以供我为重。惟以弘法为重故。又七宝供养。是福德因。受持此经。是慧德因。二德较量。慧为胜故。又七宝供养。为佛远因。受持此经。菩提在近故。乃至一四句偈。其福最多者。言少持之福。尚多于彼。况复多持。不言可知也。

　　△二喻所持之法四。一喻深大高上。二喻照明破暗。三喻尊特殊胜。四喻拔苦与乐。初。

　　宿王华譬如一切川流江河(至)于诸经中最为其上。

　　初喻教深大。川流江河。喻诸教各偏。海为第一。喻法华纯圆。纯则诸教莫探。故名为深。圆则统摄诸教。故名为大。若别喻者。川源浅近。临之少得其利喻小教偏空。依之仅证小果。流水长逝。导之可通江河。喻大乘始教。进之可入终实。江流无住。任来往而不留。喻终教融通。照空有而无碍。河性自淡。不存盐卤之迹。喻顿教离言。迥超名相之称。至若海水洪深。纳百川而同味。渊源浩大。容万派以朝宗。喻法华甚深。摄四教而同圆。妙理广大。会三乘而归一。法喻合明。胜劣自见。

　　又如下。喻乘高上。土山能生万物。喻人乘能生万善。以万善皆依人中修故。黑山者。俱舍云。南洲从中向北。有三重黑山。山而曰黑者。无有光明。喻天乘耽乐。不生智慧光故。小铁围。围小千界。喻声闻乘。以声闻执着偏空。如铁围难透故。大铁围。围大千界。喻辟支乘。以辟支更侵二习。远越声闻乘故。十宝山者。华严云。雪山。香山。轲利罗山。仙圣山。由乾陀山。马耳山。尼民陀山。斫迦罗山。宿慧山。须弥山。今言虽标十。意惟取九。以喻菩萨之乘。以须弥留为佛乘喻故。九山喻菩萨者。以菩萨实德内充。智光外映。如宝山也。须弥横海。落群峰之高故为第一。喻法华称性。障余乘之耀。故为最上。

　　△二喻照明破暗。

　　又如众星之中月天子(至)能破一切不善之闇。

　　初喻法照明。普天星宿。各具烛夜之光。然各有分野。一轮皓月。独朗辉空之耀。故最为第一。合中。千万亿种经法。随分显理。各被一类之机。如星光分照。此经最为照明。圆彰佛性。同记菩提之果。如皓月独明。法喻历然可对。

　　又如下。喻智破暗。日出则云开雾散。诸闇皆除。智明则我隳法坏。不善全破。以此经全彰佛慧故也。

　　△三喻尊特殊胜二。一喻经尊特。二喻经殊胜。初。

　　又如诸小王中转轮圣王(至)及发菩提心者之父。

　　初喻威德尊特。小王各据一国。扫一国之烟尘。轮王统摄四洲。清四洲之恶逆。故最为第一。众经随分破惑。若彼小王。此经圆破五住。轮王堪比。故最为其尊。

　　又如下。喻自在尊特。帝释统余天为臣佐。独能自在。故得王称。此经摄诸经为眷属。特显圆融。故置王号。

　　又如下。喻覆护尊特。大梵覆护众生。众生咸为其子。此经覆护三乘。三乘皆称为父。曰父。曰王。曰尊。总一尊特义也。

　　△二喻经殊胜。

　　又如一切凡夫人中(至)此经亦复如是诸经中王。

　　初喻法胜人胜。罗汉之下。应有中字。不然则法喻难齐。盖以凡夫人中。四果人中。独推支佛第一。合中。如来所说。两乘所说。惟显斯经为最。经既如是。持人亦然。故即就喻合之。一切众生。合凡夫四果。持人第一。合支佛独胜。此双显法。胜与人胜也。

　　一切下。喻因胜果胜。焦芽败种。岂能与长林并茂。故菩萨第一。秋木行潦。难以配大海同观。故此经为最。以此经因是佛因。故以菩萨为喻。此单显因胜也。佛为法王。超诸圣而独尊。此为经王。迈余乘而独步。以此经果是佛果。故以法王为喻。此单显果胜也。喻尊特殊胜竟。

　　△四喻拔苦与乐。

　　宿王华此经能救一切众生(至)能解一切生死之缚。

　　初双标二用。此经在处。诸佛护念。故能救诸众生。依教修习。三障俱转。故能离诸苦恼。谓转报障。离现在苦恼。转惑业二障。离当来苦恼。此拔苦用也。能大饶益等。现前有求皆遂。当来无愿不果。如药草喻云。是诸众生。闻是法已。现世安隐。后生善处。以道受乐等。此与乐用也。

　　如清下。取喻显义。喻有十二。第一喻。显与乐之用。清而且凉。饮之则神清气爽。渴而且乏。得之乃心乐身安。然三乘五性。总为渴乏之者。随分受益。何异清凉之池。故为喻也。次二喻。显拔苦之用。冷来逼身曰寒。得火则暖。喻众生众恼交煎。遇法则脱也。衣不障体曰裸。得衣则严。喻众生一善不修。遇法则具也。其余九喻。皆双含二用。将本图利曰商。得主获续本之乐。免失利之苦。喻菩萨以道化生。遇法得道。免绝化之忧也。赖乳养身曰子。得母获续乳之乐。免丧身之苦。喻菩萨依理自修。遇法悟理。免滞行之怖也。自济济人曰渡。得船获到岸之乐。免俱溺之苦。喻菩萨自利利他。遇法同修。免俱坠之患也。有疾缠身曰病。得医则病瘥身安。喻凡夫有惑障性。遇法则惑尽性显。无光照室曰暗。得灯则暗灭室明。喻外道无智明心。遇法则邪退心开。无财充用曰贫。得宝则离贫财充。喻二乘阙行。无真功德。遇法则诸行备具。众德圆满。依国而住曰民。得王则外患不生。内救有依。喻众生依于三界。遇法则魔外不侵。度脱有归。入海采宝曰贾客。得海无滞此之苦。有得宝之乐。喻众生发菩提心而求佛果。遇法无退转之忧。有成佛之望。不辨东西曰闇。得炬则闇尽路明。喻众生发心修行。不辨邪正。依于此经。愚闇灭而正智显。邪正分而觉路达矣。

　　此法下。以法结合。现境违心曰苦。四大不调曰病。能令离此者。转报障。离现在苦也。见思二惑。为分段生死之缚。尘沙无明。为变易生死之缚。能解此者。转惑业二障。离当来苦也。不言得乐者。离苦自然得乐。不须说故受持功德竟。

　　△二书写功德。

　　若人得闻此法华经(至)筹量多少不得其边。

　　准分别功德品云。若我灭后。闻是经典。有能受持。若自书。若教人书。则为起立僧坊。以赤栴檀。作诸殿堂等。若以事论。则起立僧坊。作诸殿堂等。功德似有分限。故此重明。意显前之所说。乃借事表法。故愚于前疏。以法报为僧坊。以化身为殿堂者。若预契此意。佛智筹量。尚不得其边。况复余人。是谓真无边也。

　　△三供养功德。

　　若书是经卷华香缨络(至)所得功德亦复无量。

　　薝卜。黄华。须曼那。善摄意华。波罗罗。熏华。婆利师迦。夏生华。亦云雨华。雨后生故。那婆。杂华。摩利。鬘华。皆称油灯者。以此众华。熏油然灯。前文所谓熏油常然之是也。准分别功德品偈已云。若有信解心。受持读诵书。若复教人书。及供养经卷。散华香末香。乃至如是供养者。得无量功德等。今复重明者。以前文乃是况显兼度功德。兼带而言。非正论其德也。约全兼明德竟。

　　△二约本品明德四。一听闻功德。二受持功德。三修行功德。四赞善功德。初。

　　宿王华若有人(至)亦得无量无边功德。

　　二执既尽。可敌全经之功。故持品亦同持经。得无量无边功德。设有根钝智劣。或障重缘浅。不能通利全经。即当着力此品。勿谓不完。有失大利。文中言闻。义亦兼持。不得以辞害义也。

　　△二受持功德。

　　若有女人闻是药王菩萨(至)尽是女身后不复受。

　　男女虽别。佛性无二。但以执重慧浅。受此五障之身。果能闻而受持。与心相应。自然尽是女身。后不复受。设有身堕女流。百恶逼恼。极生厌离。愿转男身者。惟当加意此品。

　　△三修行功德四。一转生极乐。二离恼得忍。三见佛遥赞。四指益结告。初转生极乐。

　　若如来灭后后五百岁中(至)生莲华中宝座之上。

　　准大集经。如来灭后。有五五百岁。第一五百岁。解脱坚固。第二禅定坚固。第三多闻坚固。第四塔寺坚固。第五斗诤坚固。今云后五百岁。即斗诤坚固时也。当此之时。人尚斗诤。而执习坚固。法当坏灭。而怨嫉繁兴。况在女流。犹能起真精进。作法供养。岂不舍秽躯而受清虚之身。离苦趣而生安乐之国。设有愿见弥陀。求生安养。念力多乖。净业难成者。胡为不𢬵其身命。力行此品。文中言如说修行者。或真能尽执。亦不必定舍身命。或实舍身命。愿以撇无始执习。二俱是也。即往安乐者。言正当修行之时。设有愿生彼国。随念即至故。阿弥陀佛。大菩萨众。围绕住处者。言既生于彼。即到佛及菩萨住处。不同念佛功劣。犹堕疑城也。生莲华中。宝座之上者。华开台现。坐于其上。不同下品下生。经久乃开也。

　　△二离恼得忍。

　　不复为贪欲所恼(至)得菩萨神通无生法忍。

　　极乐世界。衣食自然。故不为贪欲所恼。处处法音。起慈生慧。故不为瞋恚愚痴所恼。上善聚会。揖让爱敬。故不为憍慢嫉妒。乃至一切诸垢所恼。言恼者。惑习数动。恼乱自心。欲洁偏染。无能自抑。一生极乐。都无是事。设于娑婆修行。惑习未尽者。勿忘回向净土。有类水牯牛过窗棂也。菩萨神通者。如清旦供养。食时还归之类。无生法忍者。智契无生。忍可决定。永无退转也。然此通此忍。性本自具。但以惑习所障。未即发悟。今以诸垢不恼。故能得也。

　　△三见佛遥赞。

　　得是忍已眼根清净(至)智慧禅定无有与汝等者。

　　初根净见佛。证无生忍。离生灭见。故得眼根清净。眼清净故。一切无能障碍。故能见众多佛。数限七百万二千亿那由恒沙者。以未到佛地。见有分齐故。

　　是时下。佛赞功德。复有二义。初总赞福德。后五百岁。犹能闻是经典。身在女流。犹能如说修行。故重言善哉以赞美之。如法尽执。是真受读思惟。见者感发。是真为他人说。故诸佛咸赞其能。若今之喃喃故纸。惶惶高座者。岂足以语此哉。此福是成佛之福。此德是成佛之德。故应甚深无量。广大无边。

　　火不下。别显深广。所证与实相相应。故火不能焚。水不能漂。所获与诸佛齐等。故千佛共说不能令尽。身为五阴魔。执为烦恼魔。二俱有害法身。故亦名贼。此人既如说修行。身执俱尽。故云破也。生来死去。互相攻击。扰我心王。名之为军。此人既生方得忍。永无退转。故云坏也。惑习数动。侵我智境。名为怨敌。此人既诸垢莫恼。余习不生。故云摧也。此上显功德广大。续佛慧命。端赖此人。故蒙百千诸佛。神力守护。行于世间无能为障。化导天人。为天人师。故于若天若人。无能如者。执习不动空性圆明。定慧等佛。故云惟除如来。二乘定慧偏枯。菩萨未极圆融。故云无与等者。此上显功德甚深。

　　△四指益结告。

　　宿王华此菩萨成就如是功德智慧之力。

　　一切功德。皆以智慧摄持。故言功德。及智慧之力。然此人本娑婆女流。继而为安养男子。今如来又以菩萨称之。且赞其功德智慧成就。将不久易以如来之号。功超三祇。力敌百劫。如说修行之功。其伟矣哉。修行功德竟。

　　△四赞善功德。

　　若有人闻是药王菩萨(至)所得功德如上所说。

　　末世众生。二执坚固。㧞一毛而利天下。尚不肯为。况能然身供佛。烧臂供塔耶。故凡闻此事者。鲜有不心生怨嫉。而交口诽谤者也。由此所以圣道难行。真修叵得。若果能随顺欢喜。极言赞善则所在转娑婆之秽。一言化安养之境。何异口吐莲香。身放牛头。如上所说。指在随喜功德品中。盖以一品之功。可敌全经之功。故随喜赞善。其德亦同也。明持人功德竟。

　　△三嘱应当弘护二。一嘱弘本品。二嘱护全经。初。

　　是故宿王华以此药王菩萨(至)鸠槃茶等得其便也。

　　承上闻听受持。修行赞善。有如是德。是故嘱以后五百岁。广宣流布。三千世界。偏说阎浮者。有二义。一阎浮执重。宜以此治故。二药王宿缘。偏重在此故。恶魔魔民。谓魔王。及魔所属也。天谓魔天。龙谓毒龙。夜叉鸠槃茶为恶鬼。是等皆乐着生死。误陷众生。为其劳侣。广其族党。若此经断绝。则彼得其便。故以无令嘱之。

　　△二嘱护全经。

　　宿王华汝当以神通之力(至)应当如是生恭敬心。

　　初正嘱护经。末法之际。波旬桓赫。欲护是经。非神力不可。故嘱以神力守护。所以下。征释应护之义。亦为断宿王问所不及之疑也。言宿王因药王而请问者。将谓药王。别有应症之药。寿世之术。而欲效之。岂知夫法华一经。即是良药。即能应症。即能寿世。故取此以释应护之义也。病即消灭。不老不死者。有二义。一者烦恼萦心。是名为病。无常迫身。是名老死。得闻是经。断烦恼而证真常。是为病即消灭。不老不死也。二者因闻是经。我法执尽。不见病性。亦无受者。故云病即消灭。病尚不有。老死谁名。故云不老不死。

　　宿王下。兼嘱供人。青莲盛香。取其洁也。作念不久等者。生心如佛想故。取草者。准释迦将成道时。有吉祥长者。施软草为座。佛取而坐之。遂成正觉。此亦诸佛通轨。故云尔也。破魔军。谓降魔成道也。吹法螺。谓道后说法。号令人天也。击法鼓。谓䇿励群机。与诸魔战也。度脱老病死海者。教化众生。灭三毒。出三界。破魔网也。是故求佛等。以当机。勉余众也。如来意谓。汝见受持之人。既应如是。是故一切求佛道人。凡有见者。皆应如是生恭敬心。如来引本事而垂答竟。

　　△三多宝以有益而赞问。

　　说是药王菩萨本事品时(至)利益无量一切众生。

　　初因问成益。设无问者。佛亦不说。故知因说成益。即是因问成益也。解语陀罗尼者。若惟闻而能解。则是耳根与意根互用。若兼解而能说。则是意根与舌根互用。若更能圆解无碍。则是意根极圆。摄耳舌而同己。是亦由于闻法执尽。空性圆明。诸根互摄。自觉闻佛所说。一句中能解无量之义。若欲为他人说。一句中亦能演无量之法。由此说名得解语陀罗尼也。

　　多宝下。多宝赞善。既已总问游化。又能别问苦行。故重言善哉以赞美之。自得现身三昧。解语总持。复欲饶益同行。因发是问。故赞其成就不思议德。乃能问也。由此一问。不惟现在成益。且将展转流通。以至后五百岁。故赞其利益无量。一切众生也。药王尽执为法竟。

　　法华指掌疏卷第六

　　音释

　　汞

　　(胡贡切音哄水银也)。

　　疡

　　(移章切音阳创痈也又身伤曰疡)。

　　颧

　　(逵员切音权辅骨也)。

　　喃

　　(那含切音南语声也)。
卍新纂续藏经第 33 册 No. 0631 法华经指掌疏


　　法华指掌疏卷第七

　　贤宗后学　通理　述

　　嗣法门人　明元　较字

　　△二妙音忘情弘经(品题云)。

　　妙法莲华经妙音菩萨品第二十四

　　宿世以音乐供佛。现在感天乐随身。且能随类说法。善应机心。故以妙音为名。供佛闻法。来往成益。事在经文。题难俱悉。特标人以摄行也。若明别义者。一为尽前品余疑。言前品当机。以药王游化娑婆为问者。原为娑婆秽恶。众生难化起见。世尊虽示以苦行。而娑婆难化之疑。犹未全了。今闻妙音菩萨。种种现身。在此娑婆。于神通变化智慧。无所损减。始知娑婆不难化也。二为遣前品余见。以前品喜见菩萨。两世俱在净国。恐有滞执词句。未了筌蹄者。因此复立厌秽欣净之见。今闻净华宿王智佛。告妙音菩萨。汝莫轻彼国。生下劣想。始知此见不可存也。三为防前品余执。以前品佛嘱宿王。弘护偏重阎浮。故嘱弘本品。则曰广宣流布于阎浮提。嘱护全经。则曰此经则为阎浮提。人病之良药。恐不达举一例诸。因此通彼。反谓妙法。只堪此处。弘护不须远及。自生畛域。谬证佛言。今闻妙音菩萨。其身在此。而复现种种身。处处为诸众生。说是经典。又闻是菩萨。以若干智慧。明照娑婆世界。令一切众生。各得所知。于十方恒沙世界中。亦复如是。始知此执不宜有也。四为证前品实闻。以前品喜见然身。光照八十亿恒沙世界。其中诸佛。同时赞善。恐谓去此遥远。空赞奚闻。不知执尽闻通。法尔如是。今闻时多宝佛。告彼菩萨。善男子来。于时妙音菩萨。于彼国没。与众发来。始知闻性实能通也。五为显前品法用。以前品喜见菩萨。虽以普现色身三昧。雨华雨香。但彰供佛之用。未显应机之身。今闻妙音菩萨。或现梵身。或现释身等。始知三昧用无尽也。总言大法难弘。真信难发。行未全美。不足以风末世。疑未尽断。不足以契真乘。为磨微玷。以成完璧。故于药王品后。而说妙音品焉。

　　△(经文分四)一妙音忘情远来。二如来论其功德。三妙音事毕还国。四此众闻品获益。初二。一远来之由。二正明远来。初三。一蒙释迦光。二奉本师命。三应多宝唤。初二。一如来光照其国。二妙音蒙光欲来。初。

　　尔时释迦牟尼佛(至)白毫光明遍照其国。

　　初放光东照。肉髻居众相之首。具斯相者。人中最胜。故称大人相也。光从此放者。为重其人。以妙音人近极果。故以此光照之。白毫处两眉之中。不偏不倚。故云眉间相也。光从此放者。为印其行。以妙音行契中道。故以此光照之。遍照东方等者。谓所经之处。皆于光中现也。

　　过是下。远至其国。国名净光庄严者。既属净国。必具清净光明。及种种庄严而为饰故。又以彼佛净行智光之所庄严而得成故。佛号净华宿王智者。华表因行。以是无漏之因。故置净言。智该权实。以能破生死夜。故称宿王。又前品表以智导行。故菩萨名宿王华。此品表以行成智。故佛号净华宿王。皆智行相依为名。菩萨大众。围绕说法者。独为大乘说甚深法故。又菩萨属大。大众亦兼余乘。若此则是权实并演。白毫光明。遍照其国者。放光虽为妙音。有缘自能蒙照。其犹日照高山。光映泉石。日岂有心于其间哉。不言髻光者。最胜顶光。惟妙音堪承故。

　　△二妙音蒙光欲来二。一经家叙德。二蒙光欲来。初。

　　尔时一切净光庄严国中(至)恒河沙等诸大三昧。

　　大成云。植德供佛。成就深智。福慧两足也。得妙下。共有一十六种三昧。惟证能知。非思可到。不释则入证无由。释之恐鹿马错指。然古德既不避摸象之讥。而今解亦无妨说乳之似。据名寻义。约作八对。一断证对。妙幢相者。善摧妄惑故。法华者。妙证实相故。二真俗对。净德者。真智契理。绝妄染故。宿王戏者。俗智照事。得自在故。三悲智对。无缘者。大悲无私。不缘而应故。智印者。真智绝照。如水印像故。四闻修对。解语言者。耳意互用。声入心通故。集功德者。事理兼修。万善同归故。五体用对。清净者。全体出缠。二障无能染故。神通游戏者。大用现前。二死无能碍故。六智行对。慧炬者。正慧导迷。如炬烛闇故。庄严王者。妙行严果。如王最胜故。七现秘对。净光明者。外现清净光明。用之不竭故。净藏者。内秘恒沙性德。取之无尽故。八拣收对。不共者。别圆自住。不共余乘故。日旋者。同圆普收。如日还照故。然此十六三昧。其实皆一三昧。总惟一心。随相各别。若更推之。亦可无尽。故云如是等。百千万亿恒河沙等。诸大三昧。

　　△二蒙光欲来。

　　释迦牟尼佛光照其身(至)庄严王菩萨药上菩萨。

　　初妙音蒙光。据前云白毫光明。遍照其国。岂惟妙音。今特言照其身者。应兼髻光。盖髻光独照妙音者。重其人以望其来教。

　　即白下。白佛欲来。默契光照之意。欲来此土。但既有本所事佛。不宜自专。故应即白。大成云。释迦乃运斤之师。诸大士亦抟风之侣。遇之有尽圣之功。会之有逍遥之益。可师可友。能不亲之近之。然此亦据妙音自道。其实来近释迦。及见文殊等。盖为利益此众。永作芳轨耳。蒙释迦光竟。

　　△二奉本师命二。一本师诫令忘情。二妙音奉命现相。初。

　　尔时净华宿王智佛(至)若佛菩萨及国土生下劣想。

　　初直言标诫。若轻于彼者。必重于我。重我者。同凡夫之下执。轻彼者。类二乘之劣见。故诫以莫轻彼国。生下劣想。然此乃本品要义。前后枢机。盖以前品当机。举娑婆为问。正由净秽之见不了。而喜见两世。惟净国是生。反令欣厌之情愈炽。是情是见。同碍道之荆棘。必剪之乃称康衢。分彼分此犹翳睛之狂华。若了之即同净目。所以妙音才言欲来。本师启口便诫。读是经者。幸留意焉。

　　善男下。示以相形。依报则净秽迥别。正报则胜劣特异。彼此相形。情见易生。故特示之。

　　是故下。承示结劝。如来意谓。正以彼此相形。情见易生。以是之故。汝今往诣。莫于彼起轻慢之心。勿任自生下劣之想。情见既平。净秽何异。形骸已脱。彼我无殊。其犹除器观空。虽一芥之空。与太虚而同体。开堤望水。虽渭沼之水。混清池而俱流。如斯而往。往斯可矣。

　　△二妙音奉命现相四。一奉命归功。二先现来相。三文殊推因。四如来指答。初。

　　妙音菩萨白其佛言世尊(至)如来功德智慧庄严。

　　白其佛言者。既奉佛命。还覆佛旨也。妙音意谓。我之所以敢诣娑婆者。皆是承仗如来之力。我有何德。而敢于彼起轻慢心。任自生下劣想哉。末二句。乃转释上义。神通游戏者。无碍妙用。功德智慧者。无漏福慧。庄严二字。双通上二句义。妙音意谓。我之所以来去无碍者。皆如来神通游戏。庄严于我。我之所以身辩具足者。皆如来功德智慧。庄严于我。非如来之力而何哉。此妙音不以胜报自居。而归功于佛。以申不敢轻彼意也。

　　△二先现来相。

　　于是妙音菩萨不起于座(至)甄叔迦宝以为其台。

　　不起于座。身不动摇者。就座敛容以成定相。无烦方便也。而入三昧者。准后文即是现身三昧。以三昧力等者。欲与八万四千菩萨俱共发来。先现如数宝华以为其兆也。宝华所以为菩萨之兆者。以华能成果。菩萨为成佛之人故。去法座不远者。为兆其不久即至也。茎兆定力摄持。叶兆慧轮开敷。须兆众行交成。台兆大愿圆满。是则人虽未来而德相先现。有智者自能识之。故向下文殊有是何因缘。先现此瑞之问。大成云。未来此土先现瑞者。示来相之前导故。启会众之景仰故。阎浮檀。约义翻为胜金。义见于前。甄叔迦。此云鹦鹉。此宝色赤如其嘴故。西域记云。甄叔迦树。其叶赤色。宝色如之。故名。

　　△三文殊推因。

　　尔时文殊师利法王子(至)甄叔迦宝以为其台。

　　邻极之兆。非大智莫测。故惟文殊能问。见是莲华。略已仿佛其人。但以时众不了。须待佛说。故问是何因缘。先现此瑞。问中下一先字。已显后有人来。又用一瑞字。足见不是常人。文殊岂真不知耶。不言八万四千。而云若干等者。以见华即问。未暇枚其数故。茎叶须台。有关其人之德。故问中一一具陈。

　　△四如来指答。

　　尔时释迦牟尼佛(至)亦欲供养听法华经。

　　是妙音菩萨。指所兆之人。欲从净华等。答现瑞之因。末句言亦欲供法。亦欲听法。宜各别言之。盖省文言乱耳。奉本师命竟。

　　△三应多宝唤二。一多宝受请远唤。二妙音同众俱发。初。

　　文殊师利白佛言(至)文殊师利法王子欲见汝身。

　　初文殊请加。必有深因。乃获胜果。故问种何善本。修何功德。有是神力。种何善本者。问以往昔供几多佛也。修何功德者。问以往昔作何等供也。神力虽由往因。发通必资现缘。故又问现在住何三昧。愿说其名。欲勤修行者。慕其神用。仿其入住耳。行此三昧。乃能见之者。显未造其境。虽来莫见。此语明是作家口角。固知文殊请加。非为己也。色相者。色身形相。威仪者。威仪仪表。大谓胜相。小相劣形。进谓前来。止谓住彼。盖文殊故推不知。而两言之也。愿以神力。彼来令见者。自谓未行彼之三昧。不能自见。请佛加被耳。尔时下。佛推多宝。佛不自召。而推多宝者。以文殊表信。多宝表愿。妙音表行。为显弘经。必当具足三资粮故。

　　时多下。受请远唤。彼国去此。百八万亿那由恒沙世界。而文中曰告曰来。宛若对面。盖以多宝音圆。妙音根净。根尘互遍。固如是也。示以文殊欲见者。以妙音意中。早有文殊。闻其欲见。将不速而至故。

　　△二妙音同众俱发。

　　于时妙音菩萨于彼国没(至)百千天乐不鼓自鸣。

　　初没彼发来。于彼国没一句。与下普门品发端。以有没有出。妙应似未圆故。因中以若干宝钵奉佛。愿将来得法器随行。由此所以有若干菩萨。俱共发来。

　　所经下。中间瑞相。神德所至。天地效灵。故得六种震动。雨众宝华。因中于万二千岁。技乐供佛。愿将来得乐音与俱。由此所以有百千天乐。不鼓自鸣。远来之由竟。

　　△二正明远来二。一叙相标来。二具仪晋见。初。

　　是菩萨目如广大青莲华叶(至)娑婆世界耆阇崛山。

　　天竺有青莲华。其叶修广。青白分明。佛眼似之。今菩萨亦然。故云如也。言广大者。以身相既大。目亦相称。细华无能喻故。正犹即也。和合者。会聚义。准诸经赞佛。但云面如满月。今以菩萨面貌广大。一月莫匹。故喻以和合百千万月。虽和合百千万月。广大似之。端正犹差。故云复过。身真金色。体也。功德庄严。因也。威德光明等。果也。炽盛者。如火炽然。望之可畏故。照耀者。如月扬辉。即之可亲故。诸相具足者。虽居因位。妙相同佛也。那罗延。天力士名。其身坚固。不可沮坏。而菩萨身相如之。前云俱共发来。不言如何发。今云入七宝等。乃乘台缘空而发也。恭敬围绕者。主伴团圞。相向自若。非有奔走之劳。及失序之仪故。来此耆崛者。供佛听法。见文殊等也。

　　△二具仪晋见二。一先见释迦。二次见多宝。初。

　　到已下七宝台(至)安隐少恼堪忍久住不。

　　初持璎供佛。妙音来意。为供释迦。故到即先供。

　　而白下。代师问讯。准前妙音欲来。彼佛但诫令忘情。并无嘱以问讯之语。想必有之。盖经家不叙也。问中先及释迦。次及多宝者。主客异耳。问释迦中。言分三段。初段中。外绝感伤。内离逼迫。即是少病少恼。动作偏宜。静止尤适。即是起居轻利。法道成立。魔外不兴。即是安乐行持。此粗略问也。次段中。言欲得少病少恼。须是四大调和。四大者。慈心普持。即是地大。悲心普润。即是水大。喜心浮升。即是火大。舍心无住。即是风大。调和者。谓慈不过爱。悲不过伤。喜不过恣。舍不过忍。由此所以法性无病。圣智绝恼。欲得起居轻利。须是世事可忍。可忍者。谓一一如法。无关圣衷。由此所以阅历自若。动静咸宜。欲得安乐行持。须是众生易度。易度者。谓依教奉行。不恋魔业。由此所以目无全牛。任其游刃。此处中问也。三段中。言欲得四大调和。须是众生无障。故问以无多贪欲瞋恚愚痴等不。欲得世事可忍。须是众生如法。故问以无不孝父母。不敬沙门等不。五情。即五情根也。纵逸五尘。莫知抵止。名曰不摄。欲得众生易度。须是舍离魔业。故问以众生能降伏诸魔怨不。此详悉问也。问多宝中。先问来。次问住者。明知必来。恐尚未至。又恐既至而不忍久住也。释迦之道有托。多宝之愿无违。即是安隐少恼。如法证事。罢座方归。即是堪忍久住。

　　△二次见多宝。

　　世尊我今欲见多宝佛身(至)文殊师利等故来至此。

　　初妙音求见。既承远召。宜在有缘。至此而不获一面。岂能自已。故求世尊示见。然妙音不能自见。必待佛示者。事论谓分身散后。塔闭如故。非佛力莫能重开。表法则行不自起。起必依真。若如此乃克符愿。尔时下。世尊代请。达妙音之情。以语多宝。盖欲其重示妙相。以符来意。

　　时多下。多宝现相。当赞善之时。即是现相时也。既能供佛闻法。又能近友取益。故重言善哉以赞美之。供养释迦。并见文殊等。乃妙音欲来之时。自白本师之语。然此亦难行之事。况夫舍彼净光。远入秽土。是为甚难。故多宝举此。以显其所赞。非虚誉也。妙音忘情远来竟。

　　△二如来论其功德三。一先论宿世善根。二次论现在神智。三后论三昧名字。初二。一华德请问。二如来引答。初。

　　尔时华德菩萨白佛言(至)修何功德有是神力。

　　华有二德。一颜色妍丽。二香气清芬。菩萨色相端严。道德充溢似之。故以为名。文殊一见便识。华德虽见犹疑。故重问也。又妙音昔为净德夫人。华德昔为妙庄严王。历世以来。互相起发。故今仍示问。

　　△二如来引答。

　　佛告华德菩萨过去有佛(至)妙音菩萨摩诃萨是。

　　初先举本师。佛号云雷音王者。音出慈门。警觉聋瞽。故取喻云雷。摧邪应机。智辩无碍。故自在如王。国名现一切世间者。一土异见。净秽不同。如诸天同一器食。粗妙各异。劫名喜见者。当此之时。有佛住世。见者欢喜。此妙音本所事佛。及所依劫国名也。妙音下。次引本事。彼时即名妙音者。久博说法之号。非今始名也。乐至十万。可称钧天。况经万二千岁。其愿力之固可知。钵名七宝。允为法器。况有八万四千。其供养之盛可知。由此感得天乐随行。菩萨与俱。故云以是因缘等。此结答华德。种何善根。修何功德。有是神力之问也。华德下。结会古今。昔之妙音。即今之妙音。因果分明。无烦再问矣。先论宿世善根竟。

　　△二次论现在神智二。一极显因力。二详示果用。初。

　　华德是妙音菩萨(至)百千万亿那由他佛。

　　已曾供养等。谓雷音已前。早已供佛植德。不惟于雷音时为然也。又值等者。谓雷音之后。复值若干诸佛。亲近供养。则向下之神智无碍者。有由来矣。

　　△二详示果用二。一总标。二别明。初。

　　华德汝但见妙音菩萨(至)为诸众生说是经典。

　　准楞严观音应机现身。或为令脱其伦。或为随分增益。今妙音专为说此。此二士同一说法。而正兼不同。

　　△二别明二。一应化世间。二应化出世。初二。一别明现身。二总结神智。初。

　　或现梵王身或现帝释身(至)变为女身而说是经。

　　初现天众身。梵释自在。释见序分。天大将军者。大经云。八健提。天中力士也。毗沙门。此云多闻。北方天王之名。不言余天者。可例知故。或现转轮下。现人众身。二王可知。长者。谓年高德重。众所推尊。居士。谓爱谈名言。清净自居。宰官。谓剖断邦邑。泽民辅政。婆罗门。谓净行高洁。山野自闲。四众。谓奉戒持身。依法修行。妇女。谓将身适他。随夫荣鄙。童男者。未冠之称。童女者。未嫁之名。然此等心行乐欲。各各不同。而菩萨神通智慧。皆能应现。或现天龙下。现八部身。而说是经句。通上诸身。以现身必说法故。诸有下。现难处身。众难处者。北洲长寿。佛前佛后等也。然此等以难缘所障。不得见佛闻法。而菩萨特为现身。救离难缘。文虽不言现身。无妨说现。以异类中行。从古有之也。乃至下。现宫女身。乃至者。超略之辞。凡一切有制之女。皆在其中。言女人虽非难处。但少为父母所禁。长为夫主所持。老为儿女所阻。终身受制。无自由分。况在宫禁之中。足难逾阃。若非菩萨神变智慧。将老死重闱。又焉能睹至人而闻妙法也哉。而说是经句。亦应通上。以救济原为说经故。

　　△二总结神智。

　　华德是妙音菩萨(至)恒河沙世界中亦复如是。

　　初正结神智。夫法身无相。应物而形。般若无知。对缘而照。对缘而照故。照即无照。应物而形故。形即无形。形既无形。万机顿赴而不劳。于神何损。照既无照。千问殊对而无虑。于智何减。所谓纭纭自彼。于我何为者。此也。是菩下。以此例余。虽专弘法华。而开导随机。故云若干智慧。令无上菩提。而人人有分。故曰明照娑婆。应种者种。应熟者熟。应脱者脱。故云各得所知。然妙应不滞一隅。大化岂拣殊方。故云十方沙界。亦复如是。应化世间竟。

　　△二应化出世。

　　若应以声闻形得度者(至)智慧之力其事如是。

　　初别明现形。素重声闻之道。仰慕其人。是应以声闻形得度。若现余形。尚不愿见。又焉能感革其心。令进闻此经。故即现声闻形而为说法。辟支菩萨形。准知。若素慕佛道。欲见佛身。是应以佛形得度。设为现余形。反乖大心。故即为现佛形。如是句。结上已说。乃至句。通收八相。如云应以补处形而得度者。示现补处。应以入胎形而得度者。示现入胎等。为避繁文。故超略言之。若闻佛灭度。心生渴仰。便种善根。是应以灭度而得度者。设现住世。反起憍恣。令生厌怠。故即示现灭度。所谓虽不实灭。而言灭度是也。华德下。总结神智。前结应化世间。但云神智。此结应化出世。复置大言。其事如是者。指告华德。以及余众也。次论现在神智竟。

　　△三后论三昧名字。

　　尔时华德菩萨白佛言(至)能如是饶益无量众生。

　　初华德请问。文殊已问。世尊未答。故华德再问。意谓。闻佛所说。已知妙音菩萨。深种善根。有是神智。然虽由宿因。亦资现缘。但未知现在住何三昧。而能如是。尚祈为说。以便随学。佛告下。世尊示答。三昧之名。与喜见所证稍异。盖同一三昧。而业用尤胜也。如来论其功德竟。

　　△三妙音事毕还国三。一饶益事毕。二妙音还国。三对佛述成。初。

　　说是妙音菩萨品时(至)亦得是三昧及陀罗尼。

　　俱来菩萨。乃具体而微者。故因是说。皆能证入。此界菩萨。于前品已能仿佛。既闻此品。彻证无违。故云亦得。不惟得是三昧。且能获总持力。于佛所说若文若义。忆念受持。无有遗忘。以是而流通斯法。自然尘劫不坠。光照妙音之来。盖为此也。

　　△二妙音还国。

　　尔时妙音菩萨摩诃萨(至)至净华宿王智佛所。

　　上科两众获益。显化他之功。此科供佛及塔。彰自行之美。自他两利。更无所事。故应还归本土。所经诸国等。如是而来。如是而去。既到本国等。如是而见释迦。如是而见宿王。从容自若。始终无移。所谓于神变智慧。无所损减者。于此益见。

　　△三对佛述成。

　　白佛言世尊我到娑婆世界(至)得现一切色身三昧。

　　初述所作事。盖来既禀命。归当覆旨也。亦令下。述所成益。妙音事毕还国竟。

　　△四此众闻品获益。

　　说是妙音菩萨来往品时(至)华德菩萨得法华三昧。

　　四万二千天子。目见其来。目见其去。瞪蒙瞻视。一念不生。继而并来去相亦不可得。不生灭性。朗然现前。是为得无生法忍。华德菩萨。见其来无所粘。去无所滞无粘无滞。故不可谓之有。而来而去。故不可谓之无。不可谓之无。无无相也。不可谓之有。无有相也。二相俱无。妙证实相。是为得法华三昧。妙音忘情弘经竟。

　　△三观音遣相圆应(品题云)。

　　妙法莲华经观世音菩萨普门品第二十五

　　别行玄云。西方正音名阿那婆娄吉底输。此云观世音。准悲华经。过去宝藏佛时。有转轮王。第一太子。三月供佛斋僧。遂发愿云。若有众生受三途等苦。凡能念我称我名字。为我天眼天耳闻见。不免苦者。我终不成菩提。由是彼佛。字以观世音号。又楞严经菩萨自陈云。由我供养观音如来。蒙彼如来。授我如幻闻熏闻修金刚三昧。成就三十二应。十四无畏。四不思议。彼佛如来。叹我善得圆通法门。于大会中。授记我为观世音号。今经寻声救苦。义同悲华。若究其能救之因。功自反闻。亦摄楞严。体备众德曰普。用所由现曰门。言菩萨自获真实圆通。恒沙性德皆悉具足。随机应现恒沙妙用。皆从此出。经中但显其用。题中兼出其体。合人与法。目曰观音普门。若明别义者。一为遣前品之相。以前品妙音菩萨。蒙照而来。事毕而去。似有去来之相。若果有去来。则赴应不广。为遣此相。故说此品。令知一念才举。众苦即脱。感应自尔。何去何来。二为拂前品之迹。以前品妙音菩萨。于彼国没而现于此。似有没现之迹。若果有没现。则彼此互遗。为遣此迹。故说此品。令知分身遍应。一真未移。十方俱在。何出何没。三为显拔苦之用。以前品妙音菩萨。惟显说法之用。虽诸难俱济。而略不明显。今则广显拔苦。以足前用。四为显救世之急。以前品妙音菩萨。专重现身说法。不言持名破惑。其如众生三毒炽盛。闻法良难。若无方便。反失利益。今此品以常念恭敬。灭贪瞋痴。尤为救世急要。五为显摄俗之易。以前品专弘法华。重在契真。其如众生儿女情重。佛法念轻。若不顺俗。并真亦失。今此品以礼拜供养。便生福慧之男。有相之女。尤为摄俗善权。总言菩萨慈悲广大。誓愿弘深。超二十四圣所证圆通。而独称真实。匹六十二亿恒沙菩萨。而持福正等。论应化之宏功。尽圆妙之极致。如斯流通。可为指南。故殿正修而说此品。

　　△(经文分三)一长行别示。二偈颂合显。三闻品获益。初长行别示(准楞严。菩萨有三种胜用。一三十二应。二十四无畏。三四不思议。今亦义具。但其中问答标结。文势断续处。与楞严多不相类。若定依彼科。则有碍现文。若全依此释。又恐违自语。今科依此经释兼会彼。庶两经符合。而文义俱得矣)二。一问答得名所以。二问答游化方便。初二。一当机举名请问。二如来备示感应。初。

　　尔时无尽意菩萨即从座起(至)以何因缘名观世音。

　　菩萨名无尽意者。以最初发意。欲尽生界。生界无尽。菩萨之意亦无尽。故若愚赞云。世界无边尘扰扰。众生无数业忙忙。爱河无底浪滔滔。是故我名无尽意。正修之终。示为当机者。以究竟流通。惟是意无尽故。袒肩以便执役。尽资道也。合掌以秉一心。敦请仪也。观音望尊法界。风偃群贤。名不自彰。彰必有由。故问以何因缘。名观世音。盖欲如来因名示行。以为末世弘经者法也。

　　△二如来备示感应(此即楞严十四无畏。今依现文分二)。一正答得名所以。二广显称名感应。初三。一总标寻声救苦。二别示持名感应。三结答得名因缘。初总标寻声救苦(此即楞严苦恼无畏)。

　　佛告无尽意菩萨(至)即时观其音声皆得解脱。

　　初受苦称名。无量百千等。是众多不定之数。非谓只有如许众生也。楞严正脉疏云。苦恼虽通。分约身心亦可。盖苦楚其身。而恼乱其心也。又云。别列不尽一切诸难。皆摄此中。观世下。寻声令脱。即时观其音声者。寻其声在何处。而加被之。楞严云。一者。由我不自观音。以观观者。令彼十方苦恼众生。观其音声。即得解脱。释义。则不自观音。谓不似众生。一向循尘也。以观观者。谓就彼能观。反观自性也。自能如是修习。亦能令彼苦恼众生。闻名感发。称我名号。故云观其音声。不言称名。而言观声者。称名但属事念。观声亦兼理持。盖由菩萨慈力。加被。能令理事兼修。故今经一心称名。古德亦言有事有理。但以事修未必契理。理修无不摄事。故但言观声。即兼称名也。然事修称名。机心与圣心相交。理修忘尘。苦性与声性俱寂。故云即得解脱。两经所以不尽同者。以楞严偏重劝修。故观其音声。指在机感。此经惟为显用。故观其音声。指在圣应。同中有异。幸勿刻舟。

　　△二别示持名感应。

　　若有持是观世音菩萨名者(至)皆得解脱罗刹之难。

　　初能救火难(此即楞严火难无畏)。楞严正脉云。证极法界。威神无量。故令一心称名者。即为大悲威光所摄。不堕火难。如入山阴。暑不能侵也。此盖自利余力。加以悲愿。故能如此。彼经云。二者。知见旋复。令诸众生。设入大火。火不能烧。释义。则知见旋复者。谓六根互通。菩萨既旋闻复性。知见亦随闻。而旋复。所谓一根反元。六处解脱是也。然见觉属火。与一切火性相通。故见业交。则见猛火。今知见既旋。亦能随感旋彼余火。故令众生人火不烧。今经言威神之力者。亦由旋复功极。异中有同。应须善会。后皆仿此(应验传云。祝长舒。晋元康年中。于洛阳。为延火所及。草屋大风。必无免理。一心称名。风回火转邻舍而灭)。若为下。能救水难(此即楞严水难无畏)。不言威神者。准上可知故。楞严云。三者。观听旋复。令诸众生。大水所漂。水不能溺。释义。则观听旋复。正旋闻复性也。然闻听属水。与一切水性相通。故闻业交。则见大水。今既旋闻复性。亦能随感旋彼余水。故令众生大水不溺(传云。道冏三人。同伴乘冰度盂津。垂半。一人前陷。一人次没。冏进退水上。必溺无疑。一心称名。脚如踏板至夜。遇赤光。竟达岸)。若有下。能免鬼难(此即楞严鬼难无畏)。大成云。入海求珍。结伴无定。虽无定数。终不可独往。故举百千万亿总数。不定言多少也。贤愚经云。田殖百倍。商贾千倍。仕宦万倍。入海吉还。得无量倍。所以为求金银。乃至入于大海。风而曰黑。鬼怪风也。由此所以吹入鬼国。一人称名。众皆解脱者。名所在处。鬼不能近故。楞严云。四者。断灭妄想。心无杀害。令诸众生。入诸鬼国。鬼不能害。正脉释云。鬼神以阴隐为想因。以杀害为堕缘。故菩萨于反闻时。内灭妄想。外绝杀业。全超鬼神心行。以此全超威力。能令称名者免于鬼害(传云。外国百余人。从师子国泛海。忽遇恶风。漂堕鬼国。鬼欲尽食。合船称名得免)。

　　△三结答得名因缘。

　　以是因缘名观世音。

　　得名因缘。尚有多种。如上所说。可知梗概。故就此结答。以释无尽之疑。疑断信生。故向下更为广显。正答得名所以竟。

　　△二广显称名感应四。一能脱四难。二能离三毒。三能应二求。四能得多福。初二。一别明脱难。二总结神力。初四。一能脱戮难。二能脱鬼难。三能脱刑难。四能脱贼难。初(此即楞严刀戈无畏)。

　　若复有人临当被害(至)寻段段坏而得解脱。

　　临当被害者。或屈遭宪网。或误入仇门。顷刻身首异处。须臾性命不保。当此之时。犹能称名系念。则三昧之熟于平日可知。由此所以感圣遮救。令彼刀杖寻来寻断。段段零落。而铦利无所施也。楞严云。五者。熏闻成闻。六根销复。同于声听。能令众生。临当被害。刀段段坏。使其兵戈。犹如割水。亦如吹光。性无摇动。释义。则熏闻成闻者。谓以反闻力。熏修妄闻。以成究竟坚固之真闻也。六根销复。同于声听者。谓其余五根。销妄复真。亦同声家之听。以元一精明。销则俱销。复则俱复也。俱复故。究竟坚固之性。随感遍周。故能令彼刀段段坏。俱销故。毕竟空寂之理。遇事便融。故能令如割水吹光(传云晋大元中。彭城一人。被枉为贼。常供金像带髻中。后伏法刀下。但闻金声三斫不伤解髻像有三痕。由是得放)。

　　△二能脱鬼难(此即楞严鬼见无畏。问。此与前文解脱罗刹何异。答。前约一类。此约多类。虽同为鬼难。而前后各出。又前因黑风漂堕。以足三灾。非正显鬼难。若尔。前文何不言风难耶。答。文言脱鬼。楞严无风。舍义从文。故亦科鬼难)。

　　若三千大千国土(至)尚不能以恶眼视之况复加害。

　　界满诸鬼。且欲恼人。极言其可畏也。圣号才称。威神即至。故诸鬼莫视。视尚不能。加害岂得。故云况复。楞严云。六者。闻熏精明。明遍法界。则诸幽暗。性不能全。能令众生。药叉罗刹。鸠槃茶鬼。及毗舍遮。富单那等。虽近其傍。目不能视。正脉释云。首二句。言反闻功极。发本明耀。圆照法界也。次二句。言鬼神阴隐想习。向暗背明。反不堪于光耀。如枭鸟夜视昼盲。罗刹向日不见是也。威摄众生。意准前知。下可类通。

　　△三能脱刑难(此即楞严枷锁无畏)。

　　设复有人若有罪若无罪(至)皆悉断坏即得解脱。

　　有罪者。自干非法。无罪者。被人枉陷。在手曰杻。在脚曰械。以木加颈曰枷。以铁练体曰锁。然此四者。总为束而缚之。令不自在。故云检系其身。持名感护。四刑皆断。执法者。原其情而释之。故云即得解脱(问。先王制法。用以恋恶。无罪救之。固所宜矣。设救有罪。岂不纵恶殃民。坏乱纲纪乎。答。弥天罪过。当不住一个悔字。然既能称名。已知悔矣。况鲁肆大眚。圣人善庄公之补过。唐禁笞背。君子美太宗之存仁。曾未闻有议其伤于名教者。何独于大士一子之仁。而生疑乎)楞严云。七者。音性圆销。观听返入。离诸尘妄。能令众生。禁系枷锁所不能着。释义。则音性圆销者。谓声尘销灭也。观听返入者。谓耳根旋复也。离诸尘妄者。谓色等诸尘。亦随声而销灭。见等诸妄。亦随闻而旋复也。诸妄既复。以真护彼。能令枷锁断坏。诸尘既灭。以空融彼。能令禁系同虚。故云所不能着(传云。盖护。山阴人。有罪判决。系狱应死。三日三夜。称名无间。忽见观音放光照之。锁脱门开。寻光而去。行二十里。光乃息)。

　　△四能脱贼难(此即楞严贼难无畏)。

　　若三千大千国土满中怨贼(至)称其名故即得解脱。

　　国满怨贼。极言其莫可避也。又贼而曰怨者。不惟图财。复欲致命故。商主者。善识贵贱。善解贸易。财丰智富。为众商之主也。主必偕伴。故云将诸商人。货蓄难得。故云赍持重宝。如此而入贼国。易招劫害。况又经过险路。宁复得脱。此九死一生之际也。大成云。或旷绝幽隘之处。或怨贼冲出之径。皆名险路。其中一人者。素奉佛法之人。素奉佛法。知有能救。故唱言勿得恐怖。教以称名者。令其知归。能以无畏等。示以堪救。闻言即称者。惧难迫迩。倾诚弗遑。称故得脱者。威慑怨贼。慈回恶念。盖以感应道交。捷如影向。故云即也。楞严云。八者。灭音圆闻。遍生慈力。能令众生。经过险路。贼不能劫。释义。则灭音者。声尘不隔。圆闻者。根性常遍。常遍故。寻声所在。遍生慈力。慈力故。随处护生。应缘化暴。故能令诸众生。遇贼不劫(传云。晋隆安年中。僧慧达。往北陇掘甘草。被羌人所获闭栅中。伺来日杀而食之。达竟夜称名。至旦。忽一虎跑吼。诸羌散。虎咬栅作穴。达竟得脱)。别明脱难竟。

　　△二总结神力。

　　无尽意观世音菩萨摩诃萨威神之力巍巍如是。

　　楞严各有所因。不离耳根圆通。今经不出别缘。总结威神之力。异中有同。已标前疏。巍巍者。如山高大。可仰而不可及也。能脱四难竟。

　　△二能离三毒二。一别明离毒。二总结神力。初。

　　若有众生多于淫欲(至)恭敬观世音菩萨便得离痴。

　　初能离贪毒(即楞严贪毒无畏。问。火水等难。现是苦境。可说怖畏。贪等三毒。随自心行。何畏之有。答有二义故。可说怖畏。一者毒是苦因。能招苦果。二者对境数起。力不自由。盖约信因识果。知畏求离者言之)。贪欲中惟淫为最。故偏举之。多于者。赋性如是。数数现起。轻而损身丧德。重而亡躯失命。且招来世妻不贞良。眷属乖意。尤其甚者。铜柱铁床等报。临终现前。积寒坚冰等狱。从头自受。由此知畏常念恭敬。以念力而对治淫心。祈慧剑而斩我爱网。感应道交。故云便得离欲。楞严云。九者。熏闻离尘。色所不劫。能令一切多淫众生。远离贪欲。正脉释云。反闻离尘。迥脱于色。而色岂能劫于家宝乎。能令众生离欲者。摄彼同己。空诸色故。若多下。能离瞋毒(此即楞严瞋毒无畏)。多瞋恚者。对境便炽。莫可禁制。轻则伤气取辱。重则忘身及亲。且致来世被他求玼。为入恼害。尤其甚者。刀山铁橛。剑树剑轮等。相。临终现前。宫割斩斫。剉刺槌击等事。从头自受。由此知畏。常念恭敬。以念力而制伏瞋机。仗慈风而拂我恚热。寻声蒙救。故云便得离瞋。楞严云。十者。纯音无尘。根境圆融。无对所对。能令一切忿恨众生。离诸瞋恚。正脉释云。纯音无尘。谓音虽不坏。而已离尘染之过。即心境一如也。根尘融为一法。故无能对之根。亦无所对之尘。无对所对。而能令脱瞋者。以瞋生于敌对违拒。今无对所对。瞋无由起。摄他同己。故令彼亦然也。若多下。能离痴毒(此即楞严痴毒无畏)。多愚痴者。迷正知见。起邪分别。小而事理错乱。大而邪正颠倒。且感来世生邪见家。其心謟曲。尤其甚者。王使主吏。证执文籍等相。临终现前。勘问权诈。考讯推鞫等事。从头遍历。由此知畏。常念恭敬。以正念而敌破邪执。邀慧日而照我迷云。随念现应。故云便得离痴。楞严云。十一者销尘旋明。法界身心。犹如琉璃。朗彻无碍。能令一切昏钝性障诸阿颠迦。永离痴暗。温陵释曰。痴由妄尘所蔽。无明所覆。销尘则无蔽。旋明则无覆。故外之法界。内之身心。凝莹朗彻。离痴暗矣。能令等。准上可知。

　　△二总结神力。

　　无尽意观世音菩萨(至)是故众生常应心念。

　　无始三毒。一称名而即灭。故云大威神力。根本既灭。枝末随销。故云多所饶益。有斯饶益。是可归依。故诫以常应心念。心念云者。且念且观。非止口诵已也。会通楞严。准前可知。能离三毒竟。

　　△三能应二求二。一别明应求。二总结神力。初。

　　若有女人设欲求男(至)宿植德本众人爱敬。

　　初能应求男(此即楞严求男无畏)。女人无子。有三种苦。一者为自夫所弃。二者为余妇所轻。三者为傍人所笑。为脱此苦。故须求也。又不孝有三。无后为大。体夫存嗣。故欲求男。礼拜者。以身致敬。供养者。以财致享。仪真行实。乃致圣应。不同在难。惟须持名即得也。菩萨以法王之子。余福余慧。利及无子众生。故能令便生。有福有德者。富而贤。有智有慧者。贵而哲。四美具足。正以见圣惠之无涯矣。楞严云。十二者。融形复闻。不动道场。涉入世间。不坏世界。能遍十方。供养微尘诸佛如来。各各佛边为法王子。能令法界无子众生。欲求男者。诞生福德智慧之男。释义。则融形复闻者。谓融销幻形。以复真闻。所谓诸根圆拔。内莹发光。根身器界。应念化成无上知觉。此即事而理也。由即事而理故。无违真而应俗。所以不动道场。涉入世间。复由理事无碍故。事亦如理而广狭相即。所以不坏世界。能遍十方。复由事事无碍故。身亦随界而一多俱在。所以供养诸佛。各各佛边为法王子。能令等义。已备现文随疏。

　　设欲下。能应求女(此即楞严求女无畏)。男承内嗣。女结外亲。有男无女。亦非全美。故半子亦有求者。不言礼供者。准上可知故。菩萨承顺诸佛。领受法门。余功余德。利及无女众生。故能令便生。端正以备女品。有相以主贵格。宿植德本者。亦显有福有慧。但变其文也。众人爱敬者。亲爱而不敢干犯。敬畏而不忍回避。正以端而有相。慧而多福。故致然也。楞严云。十三者。六根圆通。明照无二。含十方界。立大圆镜。空如来藏。承顺十方微尘如来。秘密法门。受领无失。能令法界无子众生。欲求女者。诞生端正福德柔顺。众人爱敬有相之女。释义。则六根互用曰圆。各各无碍曰通。互用故。明照无二。无碍故。含界无遗。明照无二故。立为镜智之号。含界无遗故。立以空藏之名。由镜义故。承顺如来秘密而明照无违。由藏义故。受领如来秘密而舍摄无失。柔顺即是智慧。以有智方能柔顺。尽坤道备女德也。

　　△二总结神力。

　　无尽意观世音菩萨有如是力。

　　力即神力。同上。能应二求竟。

　　△四能得多福(此即楞严持名无畏。问。持名出自本心。何所畏耶。答。恐其无功。及不胜余名。皆畏也。今持观音。福多胜余。故无此畏)三。一举福劝持。二以余较量。三结显福多。初。

　　若有众生恭敬礼拜(至)皆应受持观世音菩萨名号。

　　心存恭敬。身行礼拜。不惟遇难能免。有求必应。而且因兹获福。终无虚弃。即或不暇礼拜。持名亦得多福。是故一切众生。皆应受持。然此中恭敬属于意业。礼拜属于身业。持名属于口业。意业为主。必不可少。身口为从。单复皆得也。

　　△二以余较量。

　　无尽意若有人受持(至)于百千万亿劫不可穷尽。

　　初设言持余。六十二亿恒沙菩萨。据楞严皆现住娑婆。修法垂范。教化众生者。实由如来现量所知。非假设之数也。如数受持其名可谓众矣。尽形供养。其时可谓常矣。四事具足。其供可谓备矣。

　　于汝下。问答功德。雨滴虽微。聚地尚可成流。尘颅至细。积筐便足培岳。况复如许菩萨。依名受持。若干四事。尽形供养。所得功德。自应无尽。故如来故意垂问。为多与不。而当机菩萨。直以甚多答之。

　　佛言下。以此较量。受持观音。不及六十二亿恒沙之名众也。乃至一时。不及尽形供养之时常也。但行礼拜。不及四事具足之供备也。以二人之行迹论之。有类霄壤。以二人之福德论之。不异丝毫。盖以余诸菩萨。随顺众生。方便智慧。各各不同。而观音独得圆通本根。普摄一切。一根既可以敌诸门。一名亦可以等余号。其犹身附鹏翼。堪比庶鸟千翔。遍尝众水。无逾大海一味。圆根与不圆根日劫相倍。理应然也。楞严云。十四者。由我所得圆通本根。发妙耳门。然后身心微妙含容。周遍法界。能令众生持我名号。与彼共持六十二亿恒河沙诸法王子。二人福德。正等无异。释义。则观音圆通。独称本根者。以此方真教体。清净在音闻故。又以其能容能遍。故称为妙。此门已发。能通余门。通余门故。摄余门而同己微妙。亦同己容遍。故云然后身心等也。能令等义。已于现文疏释。

　　△三结显多福。

　　无尽意受持观世音菩萨名号(至)福德之利。

　　此福是无漏之福。而又独为最胜。故称无量无边。以具含容周遍。二种微妙义故。问答得名所以竟。

　　△二问答游化方便二。一当机进问游化。二如来备示。感应初。

　　无尽意菩萨白佛言世尊(至)方便之力其事云何。

　　如上所说。但显冥加之功。未彰显应之力。欲知显应。故问云何游此娑婆。云何为众说法。盖以菩萨以身涉世。必有方便之力。但不知其事云何。故为问也。

　　△二如来备示感应二。一广显应化诸国。二正答游于娑婆。初(即楞严三十二应。彼经云。由我供养观音如来。蒙彼如来。授我如幻闻熏闻修金刚三昧。与佛如来同慈力故。令我身成三十二应。入诸国土)二。一明应显化。二结德劝供。初八。一能应三圣。二能应六天。三能应五人。四能应四众。五能应众妇。六能应二童。七能应十类。八能应力士。初。

　　佛告无尽意菩萨(至)即现声闻身而为说法。

　　初能应菩萨。若有句。文虽局此。义贯群机。以除佛一人。九界皆生故。楞严云。若诸菩萨。入三摩地。进修无漏。胜解现圆。我现佛身而为说法。令其解脱。释义。则入三摩地者。谓依彼反闻之功。上求佛果也。进修无漏者。谓渐次修治以期无漏。如云此根初解。及空性圆明等是也。胜解现圆者。谓无漏胜慧。不久即圆。如云先得人空。及成法解脱等是也。为对此机。故现佛身。为说胜进之法。令脱随分法爱。以至究竟成佛也。应以下。能应辟支。此有二类。一应独觉。楞严云。若诸有学。寂静妙明。胜妙现圆。我于彼前。现独觉身而为说法。令其解脱。二应缘觉。楞严云。若诸有学。断十二缘。缘断胜性。胜妙现圆。我于彼前。现缘觉身而为说法。令其解脱。释义。则有学者。谓将证无学。犹未证也。温陵曰。独觉者。出无佛世。观物变易。自觉无生者也。乐独善寂。求自然慧。故曰寂静妙明。缘觉者。禀佛之教。观缘悟道者也。知迷胜性。由十二缘。于是断之。自无明灭。至忧悲苦恼灭。则缘断而胜性现矣。性因缘断而显。故曰缘断胜性。正脉云。胜性。即因缘无生之性。然此二类。俱称胜妙现圆者。各指自类极果。于修道将尽时。预现圆满之相也。对二类机。现二类身。为说胜进之法。令离分段生死。名为解脱。应以下。能应声闻。现文可了。楞严云。若诸有学。得四谛空。修道入灭。胜性现圆。我于彼前现声闻身而为说法。令其解脱。释义。则有学者。谓前三果也。得四谛空者。谓初于佛边。得闻四谛。及空无我理也由闻四谛法故。知三界苦。修出世道。分断见思。分证涅槃。故云修道入灭。胜性现圆者。谓罗汉向中。最胜灭性。预现圆满之相也。现说令解。准上可知。

　　△二能应六天。

　　应以梵王身得度者(至)即现毗沙门身而为说法。

　　准楞严。欲心明悟。不犯欲尘。欲身清净。即是应以梵王身得度。欲为天主。统领诸天。即是应以帝释身得度。欲身自在。游行十方。即是应以自在天身得度。欲身自在。飞行虚空。即是应以大自在天身得度。爱统鬼神。救护国土。即是应以天大将军身得度。爱统世界。保护众生。即是应以四天王身得度。今言毗沙门者。四王举一。以该其余也。准楞严此下更有爱生天宫。驱使鬼神。应以四王国太子身得度者。亦以四王摄故。然此中色天惟举梵王。欲天惟举上下。余非不现。义可准思。随类现身。而为说法者。虽不言说何等法。详楞严。盖是依果说因。令其成就。亦先以欲牵意也。下仿此。

　　△三能应五人。

　　应以小王身得度者(至)即现婆罗门身而为说法。

　　应以小王身等者。楞严云。若诸众生。乐为人王。我于彼前。现人王身而为说法。令其成就。正脉释云。此必有德怀仁。不忍世乱。发愿世世为有道之王。以理邦国。菩萨为其现所欣之身。与说生贵之因。及帝王德业。以熏隔生之种而已。应以长者身得度者。楞严云。爱主族姓。世间推让正脉释云。西天称长者。非止年高。盖世臣大家。而兼有德望者之称。然亦非现生可得。应以居士身得度者。楞严云。爱谈名言。清净自居。正脉释云。此有德无位。或谈道论德。为人师范。或著书立言。垂教后世。名言。谓典章也。清净自居。谓隐沦不仕。如此方王通邵雍之类。应以宰官身得度者。楞严云。爱治国土。剖断邦邑。温陵释曰。三台辅相。州牧县长。悉号宰官也。应以婆罗门身得度者。楞严云。爱诸数术。摄卫自居。释义。则数术者。谓和合占相。推步盈虚。摄卫者。谓摄生卫身。炼神调气。西域婆罗门。类多习此。

　　△四能应四众。

　　应以比丘比丘尼(至)优婆塞优婆夷身而为说法。

　　准楞严。若有男女。好学出家。持诸戒律。即是应以比丘比丘尼身得度。而为说法者。说出家法。令其成就。如称扬持戒。赞叹梵行之类。若有男女。乐持五戒。即是应以优婆塞优婆夷身得度。而为说法者。说居家法。如云不离尘劳而作佛事。不舍妻子而修梵行之类。

　　△五能应众妇。

　　应以长者居士宰官(至)即现妇女身而为说法。

　　所应有四。能应不分者。收为一类故。若开之。则数过三十二也。楞严云。若有女人内政立身。以修家国。我于彼前。现女主身。及国夫人。命妇。大家(音姑)。而为说法。令其成就。正脉释云。内政。即泛言一切妇道。儒书云。教令不出闺门。故曰内政。言闺门为万化之源。故关于家国之治乱。家通大夫以下。国通诸侯以上。孤山曰。女主。即天子之后。国夫人。如论语邦君之妻。曰君夫人。命妇。谓妻因夫荣者。大家如后汉扶风曹世叔妻者。同郡班彪之女。名昭。字惠姬。和帝数召入宫。令皇后贵人师事焉。今此中宰官之妇。有诰命者。即是命妇。长者之妇多德望。居士之妇多学识。婆罗门妇多数术。三者皆可以为大家。不言女主。及国夫人者。准上王身应有。盖译者略耳。

　　△六能应二童。

　　应以童男童女身得度者(至)童男童女身而为说法。

　　准楞严。若有众生。不坏男根。即是应以童男身得度。正脉释云。即有志一生。不犯女色者也。若有处女。爱乐处身。不求侵暴。即是应以童女身得度。正脉释云。爱乐处身者。愿常为处女。终不出嫁也。不求侵暴者。谓坚贞自守。纵有强施侵暴。亦誓所不从也。

　　△七能应十类。

　　应以天龙夜叉乾闼婆(至)即皆现之而为说法。

　　此中八部。准楞严。皆是乐离本伦。以入人伦。而菩萨为之说法。令其成就。盖以整心虑。趣菩提。惟人道为能故也。人非人等者。统收前来不尽之众。如王臣长者居士等外。更有余人。天龙夜叉等外。更有非人。不置此言。恐谓妙应有遗。故此统收。以足三十二数。

　　△八能应力士。

　　应以执金刚神得度者即现执金刚神而为说法。

　　正法念经云。昔有国王。第一夫人生千子。王置千筹。欲试当来成佛次第。拘留孙探第一筹。乃至楼至探末筹。第二夫人生二子。一愿为梵王。请千佛说法。一愿为金刚力士。护千佛教。今云应以执金刚神得度者。即是愿护佛教。乐为力士之类。以此力士。手执金刚之杵。故亦名金刚神也。而为说法者。大成云。说摧邪辅正之法。令其成就也。然此中三十二应。与楞严互为出没。如天中彼有四王太子。今经则无。妇中彼多女主。及国夫人。今经亦略。至若此经执金刚神。彼则不列。盖以菩萨妙应无方。神化莫穷。各取易信易见。以成三十二数。实各无尽。随说皆得。明应显化竟。

　　△二结德劝供。

　　无尽意是观世音菩萨一心(至)供养观世音菩萨。

　　初结德。菩萨以耳门三昧。闻熏闻修无作妙力。法尔具足自在业用。故云成就如是功德。虽曰以种种形。惟是一真。虽曰游诸国土。不离当处。亦如一月普印一切水。一切水月一月摄。月不下降水不升。水清月明法自尔。知此意者。方可与说三十二应。是故下。劝供。可知。广显应化诸国竟。

　　△二正答游于娑婆(此即楞严四不思议。彼经又云。我又获是圆通。修证无上道故。又能善获四不思议。无作妙德是也)二。一显示妙德。二应问结答。初三。一能施无畏。二能感供养。三能修供养。初能施无畏(此即楞严同体形咒。异体形咒。二不思议)。

　　是观世音菩萨摩诃萨(至)皆号之为施无畏者。

　　怖畏能解。急难能救。故云能施无畏。然究其所以能解能救者。由于菩萨同体形咒。异体形咒之力也。是故娑婆等。因德立号。正以见能施无畏之不虚耳。楞严云。一者。由我初获妙妙闻心。心精遗闻。见闻觉知。不能分隔。成一圆融清净宝觉。故我能现众多妙容。能说无边秘密神咒。乃至救护众生。得大自在。释义。则初获妙妙闻心者。谓菩萨初得反闻之心。超出余门。为妙中之妙也。心精遗闻者。谓闻心既复精真之体。遗彼根中无始积习。虚妄闻性也。妄闻既遗。见觉知等。亦随闻而俱脱。故云见闻觉知。不能分隔。无分隔故。一真圆湛。故云成一圆融清净宝觉。圆融故。一多无碍。故于一身。能现众多妙容。清净故。真秘斯现。故于众多妙容。能说无边秘密神咒。慈威并施。定慧双行。故云救护众生。得大自在。此明同体形咒。能于急难之中。施无畏也。又云。二者。由我闻思。脱出六尘。如声度垣。不能为碍。故我妙能现一一形。诵一一咒。其形其咒。能以无畏施诸众生。释义。则闻思者。六性举二。以元是一体。单举复举。皆各总摄。随便俱得也。脱出六尘者。谓六性圆湛。不受尘缚也。喻义可了。正以不受尘缚。故能对缘而现。现一一形者。对各机而各现也。诵一一咒者。于各形而各说也。见形闻咒。诸怖尽脱。故云其形其咒。能以无畏施诸众生。此明异体形咒。能于怖畏之中。施无畏也。然此二不思议。彼经既具。今经宁无。况有后二可证。故知定有。但以文略形咒。自古不察。以致两经不尽符耳。

　　△二能感供养(即楞严破悭感求不思议)。

　　无尽意菩萨白佛言世尊(至)愍我等故受此璎珞。

　　初当机兴供。钦风仰德。代为众生祈福。故云今当供养。在颈璎珞。即是身之所著。解而施之。已为甚难。况是众宝所成。价直百千。若非观音不思议力。又孰能舍己奉人。而作如是之供养哉。既以与之。恐其不受。故言仁者受此。然珍璎本属财施。盖以称性回向。义同法故。时观下。观音不受。不受之意有二一。谓既对于佛。佛不命受。不敢受故。二谓现从颈解。受之非义。不宜受故。无尽下。当机重请。重请之意亦二。一为表诚恳。望佛转致。令其必受故。二为众而施。为众而受。无伤于义故。楞严云。三者。由我修习本妙圆通。清净本根。所游世界。皆令众生舍身珍宝。求我哀愍。温陵释曰。本根清净。则一切无著。故令众生舍诸悭着也。求我哀愍者。哀愍受之。而施作佛事也。据此。则彼经乃观音自陈。今经乃现见其事。正由今经。方见自语之不虚。复由彼经。始知感供之有因也。下仿此。

　　△二能修供养(即楞严供养佛生不思议)。

　　尔时佛告观世音菩萨(至)一分奉多宝佛塔。

　　初世尊转致。言无尽意既为众而施。若不受者。令所愿不满。利益不成。岂仁者之所为乎。故世尊劝以当愍故受也。即时下。观音愍受。不言愍无尽意。而言愍诸四众等者。显无尽意乃为众而施。观音亦为众而受故。分作下。转奉二尊。既已受之。而又转奉二尊者。有二意。一为显为众故受。本无所著故。二为令所作施福。得为佛因故。楞严云。四者。我得佛心。证于究竟。能以珍宝种种。供养十方。如来。旁及法界六道众生。求妻得妻。求子得子。如是乃至求大涅槃。得大涅槃。释义。则我得佛心者。谓入流功极。妙悟同佛也。证于究竟者。谓亡所功极。妙证同佛也。悟证同佛。不见一法为我所著。故能以珍宝等物供养如来。所作施福。回施一切。故云旁及法界。六道众生。令彼所求。无不果遂。故云求妻得妻。求子得子等也。然今经愍众故受。受已转奉者。正供养如来。旁及法界之意。显示妙得竟。

　　△二应问结答。

　　无尽意观世音菩萨(至)游于娑婆世界。

　　自在神力。指上四不思议。以是任运显现。任运感行。非假有为作意。故云自在。楞严所谓无作妙德是也。然此虽十方俱化。惟娑婆偏宜。以娑婆怖畏既多。急难尤广。人习悭贪之风。物少福慧之严。菩萨以四不思议。自在神力游之。则怖畏可离。而急难可救。悭贪可破。而福慧可致矣。长行别示竟。

　　△二偈颂合显(此颂什师不译。后来诸师。皆谓梵本中有。因依随本补入)二。一重问得名所以。二合显得名游化。初。

　　尔时无尽意菩萨(至)佛子何因缘名为观世音。

　　世尊妙相具者。赞佛万德庄严。为过来人故。过来之人。自能知来者行履。故重问也。

　　△二合显得名游化二。一显得名所以。二显游化方便。初三。一总标。二别显。三总结。初。

　　具足妙相尊偈答无尽意(至)能灭诸有苦。

　　初极显行愿。具足二句。经家叙置。汝听句。总以诫听。善应句。显化他行广。弘誓句。显化他愿深。历劫二句。显自修行胜。言菩萨因地修行。所历之劫。已至不可思议。所侍之佛。已至多千亿数。其行可谓胜矣。发大句。显自修愿纯。清净者。惟期成佛无余愿也。然此二种愿行。乃涉世之极致。实成佛之真因。恐其问所不及。故先示之。我为下。正以总标。自他行愿。莫可殚述。故云略说。谓略彼自修。且说化他行也。闻名必称。以口业为感。见身必礼。以身业为感。心念必观。以意业为感。三者皆能致应。故不空过。盖以诸所有苦。皆能灭也。

　　△二别显二。一能免三灾。二能脱八难。初。

　　假使兴害意推落大火坑(至)波浪不能没。

　　初能免火灾。假使者。谓设或有此。称名即得免也。下或漂或在等。准知。

　　后四句。能免风水。海即水灾。漂兼风灾。长行所谓黑风吹堕是也。长行但显鬼难。此兼鱼龙。然此亦属水中难事。故合明之。波浪不能没者。水难既脱。而余难无恙矣。此偈大同长行。但开合稍异。

　　△二能脱八难(长行惟四。今加四成八。以补长行不足)四。一怨贼刑戮难。二枷锁毒药难。三罗刹恶兽难。四毒虫暴雨难。初。

　　或在须弥峰为人所推堕(至)刀寻段段坏。

　　初能脱怨贼。必约须弥为言者。以须弥上临虚空。下瞰大海。此上能救。余者可知。亦举难况易之意。为人推堕者。是人非怨即贼。以推堕欲致命故。暂时如日住空。若怨贼既去。则如日还升也。恶人准上。金刚山能坏一切。堕落其上。自应身同齑粉。而乃一毛不损者。弥显大士救护之力也。值怨贼而执刀绕害。必无免理。闻圣号而咸起慈心。因兹得脱。此亦大士真慈所及。化暴为仁。不期然而然耳。末四句。能脱刑戮。准长行可知。

　　△二枷锁毒药难。

　　或囚禁枷锁手足被杻械(至)还著于本人。

　　初能脱枷锁。囚禁者。系缚义。释然者。解散义。余同长行。咒诅下。能脱毒药。咒诅者。咒诅鬼神。以祸福之言相要也。然毒药即能害人。况加以咒诅。自应百发百中。而乃还着本人者。一则以见大士摄授之慈。一则以见大士折伏之威。倘本人因还着急悔。改革持名。自亦蒙救得脱。二俱无事矣。或有说言还着伤慈者。是独许菩萨以摄门成善。不许菩萨以折门转恶也。坡公戏语。勿类痴人闻梦。

　　△三罗刹恶兽难。

　　或遇恶罗刹毒龙诸鬼等(至)疾走无边方。

　　智光所照。慈力所护。故罗刹龙鬼。不敢加害。名号才称。威神即至。故恶兽解围。疾走远方。

　　△四毒虫暴雨难。

　　蚖蛇及蝮蝎气毒烟火然(至)应时得消散。

　　蚖蛇蝮蝎。积瞋毒而气同烟火。念彼观音。蒙慈力而性自善驯。故云寻声回去。澍大雨而加以雷电。顷刻报人之恶。念观音而济以精诚。须臾回天之怒。故云应时消散。雷鼓掣电者。谓雷震如鼓击之声。电飞如牵掣之形也。别显竟。

　　△三总结。

　　众生被困厄无量苦逼身观音妙智力能救世间苦。

　　总结众生。或被贫穷所困。或被疾病所厄。乃至无量苦楚。逼迫其身。而观音以圆通妙智之力。莫不寻声救度。此其所以名观世音也。显得名所以竟。

　　△二显游化方便二。一广显应化诸国。二正显游于娑婆。初(准长行。此前应有当机进问之语。今不待请问而自说也)。

　　具足神通力广修智方便(至)灭除烦恼𦦨。

　　初随处现身。由三昧而发胜用。故云具足神力。依圆通而起化门。故云广修智便。三十二应。随缘无方。故云十方国土。无刹不现。种种下。灭苦用观。种种恶趣。总言恶道也。地狱鬼畜。别分品类也。生老病死。众生通相之苦。此长行应所不及。而偈颂补之。以五观而潜加。故云渐悉令灭。真观等。正显能灭观也。观其性本自真。故曰真观。观其障本自寂。故曰净观。欲消客障以复本真。故运以广大智观。欲灭极苦以与至乐。故加以悲观慈观。所谓渐悉令灭者此也。

　　(问。食惟自身能饱。苦惟自业。所招。菩萨修观。何关众生。而遽能灭其苦乎。答。此约未得圆通者言之。若已得圆通。则性自周遍。内之根身。外之器界。一切所有。皆我妙明。无一法不随我转。无一法不为我用。是故华严一偈。能空诸狱。香饭一钵。尽饱众海。况菩萨以大智慧。运真慈悲。为灭众苦。宁有不如汤泼雪。应念即销者乎)常愿下。破惑说法。言众生欲破诸惑。应当常发是愿。常得瞻仰。无垢清净光也。光谓菩萨智光。以能出障圆明。故云无垢清净。慧日二句。乃申明常愿常瞻所以。盖以菩萨智慧如日。能破众生诸烦恼暗也。灾兼众厄。惟风火为最。故偏举之。然风火等灾。皆由众生烦恼所感。既诸暗尽破。故能伏也。普明等。正显智能破暗之义。言菩萨以普智之明。照诸世间。然后以大悲为体。震戒雷以警觉群聩。以慈意为云。澍甘露而灭除烦𦦨。所谓慧日破暗者以此。

　　△二正显游于娑婆。

　　诤讼经官处怖畏军阵中(至)是故应顶礼。

　　初能施无畏。堪忍众生。性多斗诤。故偏言诤讼军阵。诤讼则心忧刑罚。军阵则命虑兵戈。皆可怖可畏事也。念彼观音。仗慈力而顿消宿怨。罢讼解围。感圣化而各悔先心。故云悉退散也。然此犹属冥应。若明显应者。同体形咒。一音而含众妙。异体形咒。观世而现殊说。净心所现。破他障而称梵音。应求所发。不失时而喻海潮。人天欢听。邪魔震恐。故云胜彼世间。由此显应。是故急难众生。应须常念。念念四句。正申明应须常念所以。盖以念念相继。不生疑惑。则观音净圣。于苦恼死厄诸怖畏中。能作依怙故也。观音称净圣者。显自能离障。故能与众生而作依怙。若其自救不了。尚望其能施无畏于苦恼死厄中乎。末四句。具德集福。长行显其感供。偈颂明其具德。正以具德能感供也。长行见其愍受。偈颂表其慈眼。正以慈视乃愍受也。长行彰其供佛。偈颂赞其福聚。正以福聚如海。方能出珍供佛。复由出珍供佛。转致福聚如海也。以是自在神力。游于娑婆。是故娑婆众生。皆应顶礼。偈颂合显竟。

　　△三闻品获益二。一持地称扬。二时众发心。初。

　　尔时持地菩萨即从座起(至)当知是人功德不少。

　　菩萨名持地者。准宝云经。地有十义。一广大。二众生依。三无好恶。四受大雨。五生草木。六种子所依。七生众宝。八生众药。九风不动。十师子吼不惊。菩菩持心如之。故以为名。若别合者。能发广大菩提心故。能与生死众生作依止故。于诸众生无拣择故。承受诸佛大法雨故。生长一切诸功德故。菩提种子所依托故。出生利益众生法故。出生对治烦恼法故。世间八风所不动故。闻说深法不惊疑故。十德如地。可阶圆妙之行。故闻而称扬。以发时众之心也。又楞严。菩萨自陈圆通文云。我念往昔。(乃至)毗舍浮佛。现在世时。时国大王。延佛设斋。我于尔时。平地待佛。毗舍如来。摩顶谓我。当平心地。则世界地一切皆平。(我)即心开。见身微尘。与世界尘。等无差别。微尘自性。不相触摩。乃至刀兵。亦无所触。(乃至)尘销智圆。成无上道。据此则是因于平地。得证圆通。故名持地。又以其刀兵莫触。尘销智圆。多分与观音相应。故闻其行而称扬之也。自在之业。即指如上所说。以十四无畏等。皆菩萨盛德大业。表见于世。故名为业。又以其任运成就。不假思缘。故名自在。如是自在之业。成自神化通融之力。发自圆通普法之门。故云普门示现。神通力者。持诵能感圣应。修习功超余门。故云当知是人。功德不少。

　　△二时众发心。

　　佛说是普门品时(至)阿耨多罗三藐三菩提心。

　　无等等者。无有等流之法与之相等。乃最胜最上菩提心也。既闻如来所说。又闻持地称扬。羡观音最胜最上之行。发菩萨最胜最上之心。见贤思齐。资善成善。勿谓观音之后。普门坠地。狮弦绝向也。正修之法竟。

　　△二助修之法三。一神咒以护外魔。二善友以护内心。三取要以克修期。初(品题云)。

　　妙法莲华经陀罗尼品第二十六

　　陀罗尼。此云总持。谓总一切法。持无量义故。或谓总恶不起。持善不失。乃总法持义之效也。驱邪辟怪。有类此方咒诅。故亦名咒。五不翻中秘密不翻。四例中翻字不翻音也。其体有多字。少字。一字。无字之殊。其用有灭恶。生善。护经。除病之异。今体是多字。亦兼少字。用惟护经。亦兼余义。以此品从始至终。正文惟咒。纵有余文。亦为咒设。故惟以咒名品。若明五义者。一为虽示正修。但宜深位。浅位多障。须假咒力故。二为显经文博。密咒词约。显密圆通。随持皆得故。三为正法难行。波旬易炽。拥护法师。说咒禁毁故。四为恼乱法师。罪同极恶。说咒禁毁。不令有犯故。五为缘心听法。见堕生灭。秘密绝解。令契无生故。总言此经。为诸佛之所护念。是魔外之所憎嫉。行芳见毁。道焕蒙尘。若不悬宝镜于高堂。岂能免侵扰于多怪。预思防犯。故说此品。

　　△(经二)一护法说咒二闻说得忍。初三。一菩萨说咒。二天王说咒。三罗刹说咒。初二。一药王说咒。二勇施说咒。初三。一问答持福。二正说神咒。三禁毁赞善。初。

　　尔时药王菩萨即从座起(至)如说修行功德甚多。

　　初药王请问持福。正修助修。皆以药王起首者。表流通此法。贵在普济故。又自能尽执。已超魔境。悲他未能。故发此品。法师品来。屡赞持书之福。今复重问者。后后益胜故。如观音功过妙音。实际法超今时。余可例知。佛告下。如来设例审定。若人有福。曾供养佛。况所供之佛。数满八百万亿那由恒沙。则所得之福。自应无穷无尽。故如来故意审问。而药王果以甚多答之。佛言下。较显持经功德。一偈至少。而持德甚多于彼者。以如说修行。是广大最胜供养。如华严行愿品说。一偈尚尔。多可知矣。大成云。将申弘护。先较持德者。欲后人知其福胜。递为弘护耳。

　　△二正说神咒。

　　尔时药王菩萨白佛言(至)以守护之即说咒曰。

　　安尔曼尔摩祢摩祢(至)阿摩若那多夜

　　既闻持经之福。恐被魔阻。致失大益。故云我今当与等。陀罗尼咒。华梵双称也。咒。谓以是法而祝之。令无违犯。如此方咒禁之例。咒中句断。古本以一二等数计之。今以空处为句。读者须知。又大成云。咒中地字。当以本音读之。若途买宅解二切。未有所据。

　　△三禁毁赞善。

　　世尊是陀罗尼神咒(至)于诸众生多所饶益。

　　初指咒禁毁。陀罗尼有多种。今是诸佛心印。以六十二亿恒沙等诸佛所共说故。佩此印者。如佛临御。故侵毁法师。则为侵毁诸佛。如世冢宰。受命秉符。代君执政。犯之者即同犯君。言此。正禁其不可毁也。时释下。赞善褒益。既能进问持福。又能说咒拥护。故重言善哉。以赞美之。末世法师。动被魔侵。愍念拥护。说此总持。图白泽而魍魉退舍。耀昏衢而日月交辉。故云于诸众生。多所饶益。药王说咒竟。

　　△二勇施说咒三。一预明咒力。二正说神咒。三指咒禁毁。初。

　　尔时勇施菩萨白佛言(至)伺求其短无能得便。

　　三施之中。说咒兼二。菩萨既勇于行施。岂能让药王独步。故云我亦为拥护等也。陀罗尼总一切法。持无量义。即是法施。得此者鬼莫能伺。即是无畏富单那。此云臭饿鬼。吉蔗。此云所作。即起尸鬼也。余名见前。大成云。恶世修行。尺水丈波。鬼神侵扰。正法难通。佩持神咒。不怒而威。强魔怪鬼。无能伺其短者。

　　△二正说神咒。

　　即于佛前而说咒曰。

　　痤隶摩诃[療-(日/小)+土]隶(至)涅隶墀柅涅隶墀婆底

　　△三指咒禁毁。

　　世尊是陀罗尼神咒(至)则为侵毁是诸佛已。

　　咒是诸佛心印。佩此印而行佛事。故佛亦随喜。如贤臣代君摄政。君亦潜验。余准上。菩萨说咒竟。

　　△二天王说咒二。一多闻说咒。二持国说咒。初二。一为护说咒。二随咒拥护。初。

　　尔时毗沙门天王护世者(至)即说咒曰。

　　阿梨那梨㝹那梨阿那卢那履拘那履

　　△二随咒拥护。

　　世尊以是神咒拥护法师(至)令百由旬内无诸衰患。

　　此咒不言佛说。或是天王自要鬼神之语。恐敢有违。故云自当拥护。百由旬内者。指界相要。不容鬼神作祟。故无衰患。多闻说咒竟。

　　△二持国说咒二。一为护说咒。二指咒禁毁。初为护说咒。

　　尔时持国天王在此会中(至)即说咒曰。

　　阿伽祢伽祢(至)浮楼娑抳頞底

　　乾闼婆众。乃东方天王。所统二部之一。不言毗舍阇者。鬼劣于神。不常随故。

　　△二指咒禁毁。

　　世尊是陀罗尼神咒(至)则为侵毁是诸佛已。

　　此咒。乃诸佛治邪密语。授与天王。保护众生。天王但秉持之。有邪自退。今故以此拥护法师。如无亲往他国之偈。法师惟诵。鬼自知之。知而故毁。即是不遵佛语。故为毁佛。天王说咒竟。

　　△三罗刹说咒二。一正以咒护。二兼以身护。初三。一经家叙名。二为护说咒。三指邪禁毁。初。

　　尔时有罗刹女等(至)及眷属俱诣佛所。

　　罗刹本食人之鬼。佛力所摄。以食人之威。改业护法也。蓝婆。毗蓝婆。正法华云结缚。离结缚。一约昔业为名。一约今行为号。曲华黑。其齿凶也。多发。其发恶也。食人无度。名曰无厌足。缚人有法。名曰持璎珞。盖璎珞本严身之具。爱而着之。则身被其缚矣。皋帝。晋译为何所是以无所不具为名。故下文如来赞劝。独呼皋帝。夺精气。亦诸鬼能事。故居第十。显已上诸鬼。皆有夺精气义也。大成云。人心中有七滴甜水。和养精神。鬼啖一滴。令人头痛。三滴闷绝。七滴尽即死。故古德亦有翻罗刹为啖精气者。鬼子母。非十女类。故另举之。梵名诃利帝母。有千子。皆大鬼。因少子爱奴。为佛所摄。以钵覆之。母率诸鬼。尽其神力。不能启钵。求佛哀愍。佛为授戒。发愿有道场处。便往守护。今为护经。率其子属。随十女俱诣佛所。

　　△二为护说咒。

　　同声白佛言世尊(至)即于佛前而说咒曰。

　　伊提履伊提泯(至)多醯兜醯㝹醯

　　此与多闻所说。皆自要鬼神之语。如军中号令。违之则罪在不赦。观向下若不顺我等语。其义可见。

　　△三指邪禁毁。

　　宁上我头上莫恼于法师(至)当获如是殃。

　　初设例为要。人之一身。最重者头。女人犹过于爱护。今乃云宁上我头。莫恼法师者。设此为例。与鬼神要。极言法师不可恼也。若夜下。历指诸邪。毗陀罗。赤色鬼也。犍陀。黄色鬼也。乌摩勒伽。乌色鬼也。阿跋摩罗。青色鬼也。若一日等。皆热病鬼。但所主有长短耳。男形女形。通上诸鬼。以诸鬼各有男女故也。余鬼叠见。不再释。乃至下。禁毁说偈。梦中尚不令恼。余时可知。若不顺我等。定罚示戒。阿梨树枝。孔雀。金光明等。皆作兰香稍。名义集云。其树似兰。枝若堕地。自然破为七分。盖枝即稍也。如杀父母等。声罪令知。父母乃身所从生。而反杀之。是逆罪之极重者。天谴则身遭雷诛。人罚则尸碎王刃。地狱之报。尚不能免。西域有压油之法。捣麻生虫。合压取肥。惨暴之罪。莫此甚者。至于大秤小斗。损人利己。将谓欺诳于人。实是获罪于天。故世有死于雷震。朱书铭其背者。斯罪常见。调达破僧者。准大论。调达从佛索众。佛诃之曰。痴人无知。我尚不以众付身子目连等。况汝痴人。食人涕唾者。因此结恨。别构五法。以诱佛众言。一粪扫衣。二常乞食。三一坐食。四常露坐。五不受盐及五味等。忍此五事者。是真毗尼。时五百新学比丘捉筹。调达语言。不须佛僧。便将往伽耶山。共作羯磨。佛言痴人。消灭善心。泥梨莫救。盖以佛众各合成善。而彼独破之。自误误人。罪合如是。法师津梁尘世。化范人天。生法身。续慧命。犯之者毒流三界。害及群生。自陷陷他。殃敌前四。故对佛声言。令鬼神知悉。正以咒护竟。

　　△二兼以身护二。一罗刹愿护。二如来赞劝。初。

　　诸罗刹女说此偈已(至)离诸衰患消众毒药。

　　恐有藐视禁令。致干非法。故发愿身自拥护。不令鬼神作祟。故离诸衰患。不令咒诅为殃。故消众毒药。

　　△二如来赞劝。

　　佛告诸罗刹女善哉善哉(至)应当拥护如是法师。

　　重言善哉者赞其咒护身护。善而又善也。是法华经乃至无量国中。名字不可得闻。故但能拥护持名。福即无量。若更能拥护全持。及种种供养者。例此不言可知。故为况也。备言所供之物者。竟显行胜人胜。能护之福益胜故。皋帝名通十人。故独呼其名而为结劝。即兼余众。护法说咒竟。

　　△二闻说得忍。

　　说是陀罗尼品时六万八千人得无生法忍。

　　咒是秘密。不容思量分别。生灭情尽。无生理显。故云得无生忍。神咒以华外魔竟。

　　△二善友以护内心(品题云)。

　　妙法莲华经妙庄严王本事品第二十七

　　王名妙庄严者。有二义。一约世谛。二约出世。约世谛者。既为一国之王。严尽异域之珍。娱目饰身。无非胜妙。约出世者。出家修道。得一切净功德庄严三昧。盖世谛之名。即兆出世德也。此与第二十三品。俱言本事。而文势不同。以彼人是现人。事指本行。乃药王之本事。今人事俱属本地。现人别指华德。以华德本为妙庄严王。其王转邪成道。即是华德本地中事。合本人与本行而并言之。故为此题。若明别义者。一为外魔显灭。内邪潜生。须假善友。相与提携故。二为善根易忘。爱网难出。须示亲眷。以欲钩牵故。三显诸佛难值。时亦难遇。至富至贵。亦不可恃故。四显转邪既难。发心尤难。善知识者。是大因缘故。五显法不孤起。仗境方兴。众圣历劫。互相启导故。总言内邪不动。外魔难侵。护法说咒。已示浇沸之法。妙严转邪。进授撤薪之术。埙篪叠奏。琴瑟和鸣。振觉皇之家声。令今古如一日。是于陀罗尼后。而说此品。

　　△(经文分四)一总叙本人。二详明本事。三结会古今。四闻品获益。初二。一叙本地师亲。二叙本地昆季。初(品虽依王彰名。事实以子为主。曰师曰亲。皆对子称)。

　　尔时佛告诸大众(至)其王夫人名曰净德。

　　准前妙音品。妙音两世所值之佛。一曰净华宿王智。国名净光庄严。不出劫名。一曰云雷音王。国名现一切世间。劫名喜见。今一佛似兼两佛之名。然既不全同。无妨异释。详审其义。盖以音智为名。音有二喻。一曰云。喻含润资善。二曰雷。喻示戒征恶。智亦二喻。一曰宿王。喻照鉴机心。二曰华。喻庄严物行。各兼二喻。以彰二德。又以智具二德。照心严行。故国名光明庄严。音具二德。资善惩恶。故劫名喜见。国劫皆以佛德立称。王名释见品题。夫人名净德者。为度妙严。示现女身。实德本净故。

　　△二叙本地昆季。

　　有二子一名净藏二名净眼(至)于此三昧亦悉通达。

　　智蕴恒沙净德。名曰净藏。智照恒沙净法。名曰净眼。有大神力者。依定发通故。福德智慧者。依行成严故。久修菩萨等。明所修之行。以显福慧有由。般若度中。开权智为方便。故六度成七。慈悲喜舍。四无量心也。三十七品助道法者。一曰四念处。二曰四正勤。三曰四如意足。四曰五根。五曰五力。六曰七觉支。七曰八正道。依数合之。共成三十七品。助前六度。名助道法。明了通达者。修习既久。行相熟闲。微细差别。毕照无碍故。又得菩萨等。明所得之定。以显神力有本。七种三昧中。前六为别。后一为总。别中第一名菩萨净者。随分断障故。第二名日星宿者。随分照理故。此二似约自利。第三名净光者。为摄众生。放清净光故。第四名净色者为应群机。现清净色故。此二似约利他。第五名净照明者。净心说法。照明世暗故。第六名长庄严者。长时修行。庄严佛果故。此二似兼两利。总名大威德藏者。具上六义。神用超拔。魔外不敢正视。人天之所共仰。有威可畏。有德可景故。亦悉通达者。不惟善入住出。而且于一三昧中。通达一切诸三昧故(按大成释题中引云。昔佛末法。有四比丘。结契山林。志欣佛慧。幽居日积。衣粮单罄。其一人云。吾等四穷。尚不存身。法当安寄。君三人者。但以命奉道。莫虑朝中。我一人者。舍此身力。誓给所须。于是振锡门闾。以求供结。三人得展其诚。功圆事办。一生之益。当无量生。其一人者。数涉人世。屡逢声色。偶遇王出。车马骈阗生心动念。爱彼光荣。功德熏修。随念受报人中天上。常得为王。三人得道。会而议云。我免樊笼。功由此王。其耽果报。增长有为。从此死已。不复为王。方沉火坑。良难可救。幸其未苦。正可开化。其一人云。此王着欲。而复邪见。若非爱钩。无由可化。一为端正妇。二作聪明男。妇儿之言。必当顺从。如宜设化。果获改邪。然此事又兼前生。因果颇肖。但不知出自何典。想大成必有所见。录以俟考)。总叙本人竟。

　　△二详明本事二。一二子为父现神。二妙严转邪成道。初二。一现神之由。二正现神变。初二。一为往闻佛法。二为遵奉母命。初。

　　尔时彼佛欲引导妙庄严王(至)说法华经宜应听受。

　　初彼佛为王设法。愍王宿善。不久即坠。故欲引导。念众久苦。无由得脱。故云及愍。曰欲曰及。正兼之义自见。时净下。二子请母同往。不白其父。而白其母者。母子志同。父子志不同故。又俟母酌定。可白其父。然后方白故。

　　△二为遵奉母命。

　　母告子言汝父信受外道(至)或听我等往至佛所。

　　初母敕二子白父。必令白父者。有二义。一为不告而往。失妇德。违子道故。二为知其着邪。摄邪见。成正见故。净藏下。二子含怨迟疑。含怨者。法王之子。不合生邪见家。迟疑者。恐其不听。反令所愿不果。二语中感慨无限。母告下。诫令为父现神。着邪将坠。理在可忧。深着难拔。事须现神。见神转邪故心净。知正可亲故听往。伦道既尽。而所愿得果。则其母之诫以现神者。诚善也。现神之由竟。

　　△二正现神变。

　　于是二子念其父故(至)令其父王心净信解。

　　大成云。现化应具十八变。愚谓不必拘定。但成益斯已耳。今详现文。相有十四。一空中四仪为四。二身上身下。互出水火为四。合上成八。三大身满空为一。合上成九。四大小互现为二。合上成十一。五灭空在地为一。合上成十二。六地水互如为二。合上成十四。所以能如是变现者。以七大本自周遍。诸法由来互融。但众生为物所转。触处相违。而菩萨妙能转物。应念化成。末二句。结出现神所以。其义可了。二子为父现神竟。

　　△二妙严转邪成道五。一转邪诣佛。二闻法兴供。三得记出家。四修行成道。五怀德自誓。初三。一妙严受化转邪。二二子祈愿劝诣。三宫眷同诣佛所。初。

　　时父见子神力如是(至)见汝等师可共俱往。

　　初见神问师。见神未有。知师异常。故问师为是谁。谁之弟子。二子下。指师白父。人既可羡。法亦当闻。故并佛及法而俱言之。父语下。愿共同往。欲见汝师等。正见其邪心转也。

　　△二二子祈愿劝诣二。一先于母所祈愿。二次劝父母时诣。初。

　　于是二子从空中下(至)所以者何佛难值故。

　　初报父信解。虽未见佛。已信佛非常人。虽未闻法。已解法是胜道。未见未闻已尔。若既闻既见。宁复埋头尘劳。忍心生死。以是定知。堪任发心。

　　我等下。祈愿出家。生于其家。原为发起善根。既为父已作佛事。更无所事。故愿求出家修道。籍此数语。母子来历。已略见矣。重宣其意者。母方迟疑。从容再求也。偈中初二句。正求出家。次二句。明出家意。如优二句。恐错过难逢。脱诸二句。恐堕落难复。母即下。蒙母听许。可知。

　　△二次劝父母时诣。

　　于是二子白父母言(至)诸佛难值时亦难遇。

　　初正劝时诣。时诣者。及时速往。不容少缓也。所以下。征起释成。重举前喻者。母虽已知。父未知故。一眼之龟。值浮木孔者。准阿含经云。妙高山下海中。有一眼之龟。一孔之木。龟得木孔。可以济溺。然木随水流。绕须弥山。三千年乃一相值。且一眼觑一孔为至难。若一时错过。后会无期。今二子举此二喻。以显值佛之难。正以见亲近供养之不容缓也。

　　而我下。重求出家。重求出家者。母虽已许。须白父故。宿福深厚。生值佛法者。自庆值佛非易。幸得一值。不应空过。故云当听我等。令得出家。征释中。言时亦难遇者。谓虽值佛世。此身难保。强健不修。衰老何及也。二子祈愿劝诣竟。

　　△三宫眷同诣佛所二。一叙宫眷德。二正明同往。初。

　　彼时妙庄严王后宫(至)令心信解好乐佛法。

　　后宫八万四千人。结会不显。然净德既是妙音。则后宫眷属。即前妙音与俱。八万四千之众。以因缘相牵。生生世世不相离故。堪任受持法华者。有二义。一时至机熟故。二遇难不屈故。法华三昧。释见妙音品中。离恶趣三昧者。入此三昧。生死分明。永不堕三恶道故。自能通达。复欲以此化他。故云欲令一切众生等。诸佛集三昧者。入此三昧。十方诸佛皆悉来集。为说法故。佛为说法。定中俱闻。故于诸佛秘密之藏。悉皆能知。据此则一门皆属法眷。妙严独尚邪宗。二子不忍。于是以方便力。化令信解。既不伤于伦道。又能启其正信。故云善化。好乐佛法。即堪任发心也。

　　△二正明同往。

　　于是妙庄严王(至)绕佛三匝却住一面。

　　采女者。谓选用后宫。俱有采色也。二子仪从。逊母之半。故惟四万二千。转邪诣佛竟。

　　△二闻法兴供。

　　尔时彼佛为王说法(至)成就第一微妙之色。

　　初佛为说法。彼佛设法。原为引导于王。今既礼来。故即为其说法。非不为余。正为王故。因缘会遇。一拨便转。故云王大欢悦。尔时下。夫妇兴供。得法感恩。故解璎散佛。于虚空中者。表所施无住。从无住本。建立住行向地。故以化成四柱宝台表之。有大宝床者。表住行向地。仍显法空也。空非断空。须假庄严。故以敷众天衣表之。理严俱备。圆契佛果。故见有佛跏趺。放大光明。据此则一璎之供。已超诸位。向下如来与记。非无因也。然此佛非从心出。非从物现。非即佛。非不即佛。如是有佛。如是见佛。尔时下。见相作念。端严殊特之身。必缘胜行得来。第一微妙之色。定非劣心所致。作念希有。不无期要。前云堪任发心。此正发也。圆人发心。不别究竟。前表后记。俱无相违。

　　△三得记出家。

　　时云雷音宿王华智佛(至)于佛法中出家修道。

　　初审见示机。妙严合掌前立。四众俱见。佛故审问者。示以机熟。令作证也。此王下。记以因果。助佛道法者。辅扬圣教。记满慈中所谓。护持助宣佛之正法是也。娑罗。此云坚固。大成云。佛号取广荫群生义。国名取破诸邪暗义。劫名取超诸高贵义。皆符合因行。以一念净信。风化臣妾。使皆得法利。即广荫行。破邪行也。由是舍王位。得佛位。即超诸高贵义也。依正功德。可知。

　　其王下。弃国出家。大成云。佛具星横藻鉴之机。直指本来妙体。王有见鞭随舞之才。唯然脱颖承当。一句入神。万缘俱梦。弃万乘之贵。披六和之衣。知有其道不知有天下也。

　　△四修行成道。

　　王出家已于八万四千岁(至)一切净功德庄严三昧。

　　不离佛会。而经八万四千岁修行者。亦延促无碍之义。大成云。八万四千岁修法华行。所以净尘劳也。过是已后。尘劳既净。三昧现前。转邪见染庄严。为功德净庄严也。

　　△五怀德自誓三。一妙严怀二子德。二如来印赞发迹。三自誓永离邪见。初。

　　即升虚空高七多罗树(至)饶益我故来生我家。

　　即升虚空等者。显神通向属二子。今为己有。虽为己有。而转邪住正之力。功归二子。故云此我二子已作佛事等也。深怀其德。不子其子。故以善知识称之。宿世善根者。大成云。即四人入山之事。虽有宿根。已陷邪径。为欲发起。非至亲不可。故生其家。此妙严向所不知。今始知之。故大成云。到此妙庄严王。始与二子相见。

　　△二如来印赞发迹。

　　尔时云雷音宿王华智佛(至)邪见众生令住正见。

　　初印妙严说。印其归功二子。称为知识。所说诚是故言如是。如是。末言如汝所言者。显出世至尊。不能驳其言也。

　　若善下。赞知识益。虽种善根。不得知识发起。必将沦坠。故须世世得善知识。能作佛事。等。正明须得义也。教以当知者。借妙严。警余众故。是大因缘者。令于知识边。生尊重想故。所以化导等。正明是大因缘之义。准大成。作四种知识。能作佛事。为外护知识。示教利喜。为教授知识。导令见佛为同行知识。令入菩提。为实相知识。其实惟一知识。以前后成善异故。说为四也。

　　大王下。发二子迹。已曾供养等。发近迹。显远本也。久已供佛持法。愍邪令正。欲求知识者。舍斯人其谁欤。

　　△三自誓永离邪见。

　　妙庄严王即从虚空中下(至)说是语已礼佛而出。

　　初赞佛希有。即从空下者。为赞佛故。摄自神力以示敬也。功德智慧句。总出相好之因。以相好虽各有因地。总之不出福与慧故。功德即福德也。顶上二句。即肉髻相。上句出体。下句显用。其眼二句。即绀色目相。上句言形。下句明色。眉间二句。即眉间白毫相。上句出名。下句喻白。齿白齐密。或开为二。一四十齿白相。志性等仁所感。二齿齐密相。和合诤讼所感。今合为一。下句亦显用也。唇色二句。八十随好之一。频婆。此云相思。此果色赤而润。佛唇如之。诸相好中。惟出此五者。头面易见故。又一身之上。头目为总故。

　　尔时下。赞法殊胜。世尊未有者。所证法胜故。法指此法。以是佛之所证。如证而说。故云如来之法。此中无欠无阙。故云具足成就。一即一切。一切即一。言语道断。心行处灭。故云不可思议微妙功德。正由如来之法。具足成就此功德故。能转邪心。令住正见。故云教戒所行。安隐快善。

　　我从下。指心自誓。不复者。永不复也。自随心行。似属俱生烦恼。以是任运而起。不假邪师及邪分别故。邪见憍慢等。似属分别烦恼。以是横生计度。要假邪师及邪分别故。不复不生。即烦恼誓断义也。说是语已。礼佛而出者。究竟无可说故。大成云。一妙庄严王。始而不信佛。继而见佛。终则爱佛近佛赞佛。愚又补之曰。始而深着邪。继而转邪。终则自誓永不生邪。由是而观。邪正本无定性。善恶惟在染习。亲师近友。可不慎哉。详明本事竟。

　　△三结会古今二。一总与结会。二别赞二士。初。

　　佛告大众于意云何(至)今药王菩萨药上菩萨是。

　　佛前光照者。即是妙音。前云。释迦牟尼佛光照其身是也。言庄严相者。彼佛谓云。汝身第一端正。百千万福。光明殊妙是也。哀愍王等者。前云。于王后宫。变为女身而说是经是也。由此一科观之。则诸菩萨等。有功于法华者。非止一世。法师品中因药王。告八万。良有以也。

　　△二别赞二士。

　　是药王药上菩萨(至)诸天人民亦应礼拜。

　　虽三圣同一示生。而转邪功归二士。故云成就如此。诸大功德。然此犹是推其道之绪余。以及人耳。若究其自证。因种多劫。故云已于无量等。植众德本者。前文所谓。久修菩萨六度四等。乃至三十七品助道法是也。成就不可思议等者。前文所谓。又得菩萨净三昧。日星宿三昧。乃至大威德藏三昧等是也。识其名字者。将必蒙其摄授。如妙严等。故诸天人民。亦应礼拜。结会古今竟。

　　△四闻品获益。

　　佛说是妙庄严王本事品(至)于诸法中得法眼净。

　　楞严云。想相为尘。识情为垢。二俱远离。则汝法眼应时清明。今以闻此品故。外空邪法。内销邪见。同彼远尘离垢。正法自持。正见自住。即是法眼清明。善友以护内心竟。

　　△三取要以克修期(品题云)。

　　妙法莲华经普贤菩萨劝发品第二十八

　　梵语邲输䟦陀。此云普贤。悲华经云。我誓于秽恶世界。行菩萨道。使得严净。我行要当胜诸菩萨。宝藏佛言。以是因缘。今改汝字。名为普贤。据此则普贤之名。应具二义。一者秽恶世界。使得严净。是普化众生。皆令成贤。二者我行要当胜诸菩萨。是普超同伦。独让我贤。古德云。行弥法界。德无不遍曰普。随心益物。乘时设化曰贤。与悲华亦不相违。但横竖开合异耳。劝谓劝请说法。发谓发愿护持。二义在文。昭然可了。普贤为能立之人。劝发为所立之行。惟能与所。义该全品。故即以此命题。若明别义者。一为二十七品。文言浩瀚。披览莫周。修持难准。请示四法。令知从要故。二为妙严修行。八万余岁。娑婆人寿。尚不满百。示以三七。令知精进故。三为后五百岁。浊恶世中。魔鬼乱正。修持违心。示以身咒。令得如法故。四为正修助修。各有准绳。流通既毕。时众欲散。重示利益。令知忆念故。五为智能发觉。文殊作始。行能成德。普贤居终。统摄中间。智行相成故。总言。药王妙音观音。凭显行以流通。菩萨天王鬼女。施密咒而拥护。又密咒惟袪外魔。善友惟转内心。至求所谓显密交成。内外兼护者。无如普贤为最。故独居最后。以终流通之义焉。

　　△(经文分四)一请示要法。二发愿护持。三明益结劝。四闻品获益。初二。一普贤劝请。二如来垂示。二初。一率众东来。二陈因劝请。初。

　　尔时普贤菩萨(至)头面礼释迦牟尼佛右绕七匝。

　　无为而虑。无作而现。曰自在神通。不要而归。不期而化。曰威德名闻。与大菩萨等。同类之众。不要而归。此显威德义也。从东方来者。中历多国。无为而应。所经诸国等。地天呈祥。无作而现。此显自在神通义也。又与八部等。异类之众。不期而化。此显名闻义也。各现威德神通者。如驱神遣鬼。兴云布雾等。卫法众而遮衰患故。然普贤之来。与妙音之来。形迹相似。但较彼犹胜耳。到娑婆世界等。见佛作礼。右绕申敬。可知。

　　△二陈因劝请。

　　白佛言世尊我于宝威德(至)云何能得是法华经。

　　初自陈来因。佛名宝威德上王者。以折摄二门立号。言宝能利物。喻佛摄授之慈。威能治恶。显佛折伏之严。二俱超胜自在。故称上王。又威明折伏。德显摄授。二俱尊重曰宝。两释俱通也。大成云。普贤心闻。能洞十方。故曰遥闻。闻此说法者。正明来因。共来听受者。兼申来意。

　　惟愿下。劝说请要。来意原为听受。故劝佛当为说之。又以时众欲散。难以俱说。故且问云何能得。盖求佛示以从要而入法也。普贤劝请竟。

　　△二如来垂示。

　　佛告普贤菩萨若善男子(至)于如来灭后必得是经。

　　初总标。四法者。义即四重法界。由开示悟入而得。为住行向地所证。是本经之要义。为佛果之阶梯。是故能成就者。当得是经。

　　一者下。别释。有二。一约法界。二约位次。约法界者。谓行人初于六根门头。开佛知见。前后际断。惟有者个独存。名为入理法界。至此上契佛心。亲承觉胤。故云诸佛护念。若更能不住浅解。得少为足。进蒙如来示佛知见。了知法法头头。无非自己。名为人事法界。至此随喜化城。庄严幻果。故云植众德本。若更能不滞那畔。不住今时。翻然悔悟所有知见。了知途中家舍。家舍途中。名为入理事无碍法界。至此不堕有为。不堕无为。故云入正定聚。若更能理随事遍。事如理融。进入佛之知见。同佛一多无碍。大小相即。名为入事事无碍法界。至此愍物兴悲。繁兴大用。故云发救一切众生之心。若约位次者。十住住于佛家。故为诸佛护念。十行广修福慧。故得植众德本。十回向大愿摄持。不堕二边。名为入正定聚。十地大用现前。应化无碍。故能发救一切众生之心。

　　善男下。总结。言必得者。以是人佛尚可成。佛于是经岂疑贰哉。请示要法竟。

　　△二发愿护持三。一总发大愿。二别明拥护。三自结神力。初。

　　尔时普贤菩萨白佛言世尊(至)诸恼人者皆不得便。

　　受持通该下三。魔所著者。如楞严飞精附人。今经恶鬼入身之类。韦䭾罗。此云厌祷鬼。余如前释。

　　△二别明拥护三。一拥护读诵。二拥护思惟。三拥护修习。初。

　　是人若行若立读诵此经(至)亦为供养法华经故。

　　初入道场。神思易倦。故行立以振之。惟事读诵者。思则倦生故。供养守护者。如烧香散华。循坛绕界。盖恐心生疑惧。退失本念。故云安慰其心。然普贤屈邻极之圣。供初心之机。是乃因法重人。寄人敬法。故云亦为供养法华经故。此是世界悉檀。欢喜益也。

　　△二拥护思惟。

　　是人若坐思惟此经(至)得如是等陀罗尼。

　　因见圣护。神思振起。于是跏趺正念。循文求义。故云若坐思惟。复现其前者。助其正念故。少有忘失。则义不贯通。故云我当教之。恐其得前忘后。得后忘前。故须与共读诵。还令通利。见身验其有功。故甚大欢喜。转复精进。蒙教资其正慧。故即得三昧。及陀罗尼。三昧。及法华三昧。陀罗尼。如次下所说。旋陀罗尼者。因此知彼。因彼知此。彼此互相旋摄。名之为施。总持此义。故名陀罗尼。然此但是单旋单摄。如两镜相对。若更能因一知多。多中举一亦然。一多互相旋摄。如帝网珠。重重无尽。则为百千万亿旋陀罗尼。若更能形容此义。曲尽所得。令他解悟。则名法音方便陀罗尼。以是三为上首。率余一切。故云得如是等。又等字但为等上。不必率余。以方便修持。只此已显胜故。此是为人悉檀。生善益也。

　　△三拥护修习二。一现身说法。二防非说咒。初。

　　世尊若后世后五百岁(至)而为说法示教利喜。

　　前二为此科方便。此科为前二正修。以前二神思已振。定慧已立。至此克定三七。精进成功也。必约恶世言者。以善世根利障薄。不必克期故。求索者。如佛昔为国王。击鼓宣令。四方求法之类。欲修习者。或求得已。而欲修习。或受持已。而欲修习。乃至或书写已。而欲修习。盖初起不同。而为欲修习之心。则不异也。但言三七者。要期不远。令心猛利故。少不止二等。加行未纯。恐不成功故。多不至四等。时长易怠。恐生畏惧故。定慧虽具。惑习难除。故应一心精进。一心者。万缘放下。专注此经。精进者。𢬵尽娘生。誓断惑习。满三七已。经功既纯而惑习欲空。故重感普贤与无量菩萨。而自围绕。围绕者。围坛绕界。以示守护之意。以其不请而至。故云自也。众生喜见身者。如忏首普贤观云。有一菩萨。结跏趺坐。名曰普贤。身白玉色。五十种光。光五十种色。乃至行者见已。欢喜敬礼等。此盖既围绕已。别现胜妙之身。为说不思议法耳。示教利喜者。示以顿断。教以圆修。令获不思议利。以生广大之喜故。此明第一义悉檀。入理益也。

　　△二防非说咒。

　　亦复与其陀罗尼咒(至)即于佛前而说咒曰。

　　阿檀地檀陀婆地(至)辛阿毗吉利地帝

　　咒虽不翻。然其中佛陀僧伽达磨。似是三宝称谓。且自云得是陀罗尼者。非人莫坏。女人莫惑。若非三宝威力。及真净之德。又孰能致斯效哉。大成云。或佛名号。持之不怒而威。或鬼王名。呼之部落敬主。若但谓非人莫坏。此义可释。而女人莫惑之由。犹未能显。要知咒是诸佛密语。一音遍具多功。应机成益。惟菩萨能随缘施设。亦如王索仙陀婆。一名并召四实。水器盐马独智臣能因时敬奉。既存梵音。勿强分别。但得一心。自成感应。此明对治悉檀。破恶益也。别明拥护竟。

　　△三自结神力。

　　世尊若有菩萨得闻(至)皆是普贤威神之力。

　　初心菩萨。离此咒难以行道。普贤愍加。以神通令其得闻。教以当知者。安慰初心人也。此法难行。惟普贤力能拥护。不假威神。遍阎浮无能受持。教以应念者。安慰能持人也。发愿护持竟。

　　△三明益结劝二。一普贤明益劝修。二如来明益劝敬。初四。一正明持益。二举书况显。三劝令修习。四愿以神护。初。

　　若有受持读诵正忆念(至)为诸如来手摩其头。

　　受持者。众行之总。以读诵忆念修行。皆受持也。读诵者。如前若行若立。读诵此经。忆念解义。如前若坐思惟。如说修行。如前三七精进。期满功成。妙契圆修。故是行普贤行。不动道场。广集福慧。故为于诸佛所。深种善根。冥受佛记。不久即得。故为诸佛如来。手摩其头。

　　△二举书况显。

　　若但书写是人命终(至)解其义趣如说修行。

　　但能书写。无通利解证之功。尚获胜福。感天女迎归忉利。何况读诵思修。假定慧熏炼之力。当得妙果。蒙如来手摩其头。无足异也。

　　△三劝令修习。

　　若有人受持读诵(至)正忆念如说修行。

　　读诵解义。当为龙华之机。后弘千佛之道。故感千佛授手。离恐怖而远恶趣。弥勒摄持。侣天眷而待下生。然但能读诵解义。已有如是功德利益。若更加如法修行。自成无上最胜因缘。是故有智之者。应当一心。书受读诵。忆念修行。若乃舍此良图。别求异道。恐未能直捷痛快之若此也。

　　△四愿以神护。

　　世尊我今以神通力故(至)广令流布使不断绝。

　　自言以神通力。守护是经者。为安行者之心。不以魔外为忧故。又云广令流布。使不断绝者。为慰如来之望。不以弘法为虑故。普贤明益劝修竟。

　　△二如来明益劝敬三。一赞普贤德。二明持经益。三结劝迎敬。初。

　　尔时释迦牟尼佛(至)守护能受持普贤菩萨名者。

　　初赞其能护。重言善哉者。赞其既以咒护。复以神护也。护魔助修。离恼成善。故云安乐利益。

　　汝已下。验其本深。无碍妙用。离念离言。名为不思议德。同体之仁。横遍竖周。名为深大慈悲。本起因心。莫推其始。名为久远发意。三事阙一。不能作是神愿。故云汝已成就。乃至而能作是等也。

　　我当下。许护持名。言普贤深本如是。受持其名者。必获胜益。故如来以神力护之。又普贤护如来之经。如来护普贤之名。师资递护。因果相成。惠我阎浮。拯斯末运。生兹世而得奉金言。长兹土而获闻嘉号。深恩重德。应报宜酬。

　　△二明持经益四。一感应道交。二离障近果。三得福遮毁。四利赞罪谤。初。

　　普贤若有受持读诵(至)为释迦牟尼佛衣之所覆。

　　初感交于应。则见释迦者。所诠即法身故。如从佛闻者。能诠即佛说故。则为供养者。诸供养中。法供养最。以诸如来尊重法故。

　　当知佛赞下。应交于感。以因验果。知其必得。故佛赞善哉。常寂光中。冥与授记。故云佛手摩头。佛衣所覆。盖摩头为授记之仪。衣覆乃传心之法也。

　　△二离障近果二。一能离二障。二能近二果。初。

　　如是之人不复贪着世乐(至)能修普贤之行。

　　初能离外障。不贪世乐者。离五欲障也。不好外道等。离邪道障也。及诸恶者等。离恶人障也。诸恶二字。总该十六律仪。若屠儿等。略举数者为例。是人三句。如次释上三离。盖以心意质直。故不事妄贪。有正忆念。故不受邪染。有福德力。故不资恶业。以诸恶律仪。皆由福德浅薄。资以取利故。

　　是人下。能离内障。贪瞋痴等。皆由自心所生。恼乱正意。故称内障。是人二句。释上能离。盖以少欲知足。贪等不起。梵行清白。诸垢莫侵。故一切无能恼也。

　　△二能近二果。

　　普贤若如来灭后(至)当坐天人大众中师子法座上。

　　不久等。近自利果也。转法轮等。近化他果也。离障近果竟。

　　△三得福遮毁。

　　普贤若于后世受持读诵(至)如是罪报当世世无眼。

　　初得如愿福。受读是经。能感人天供养。故不复贪着衣服等。而所愿不虚。如宣律师天人供馔。即其验也。现世得福报者。或为王师。或受帝供等。不惟四事充足已也。若有下。遮空修毁。不信最上一乘。但见其动言成佛。故毁以狂人空作。终无所获。是人一退。人天之眼目顿灭。故记以如是罪报。世世无眼。

　　△四利赞罪谤。

　　若有供养赞叹之者(至)水腹短气诸恶重病。

　　初利供赞人。得现果报者。如颜色鲜白。口出莲香。乃至六根清净之类。若复下。罪谤笑者。言受持是经者。为佛法所系。若出其过恶。无论实与不实。皆得白癞之病。白癞者。白点疥癞。病恶之现于外者。以感报必与因相类故。牙齿疏缺等。动为人之所笑。身体臭秽等。易致人之所轻。此轻笑之报。依类致然。噫。报应之于心业。犹万形之于规模。可不慎哉。文中言缭戾者。谓手脚不申顺之貌。角睐者。谓眼目钓角傍视也。水腹者。浮肿之病。短气者。劳喘之疾。此必死之症。而又缠绵不死。百日床头。虽孝子亦难承顺。况于他乎。明持经益竟。

　　△三结劝迎敬。

　　是故普贤若见受持是经典者当起远迎当如敬佛。

　　承上有如是益。定当作佛。故劝以当迎当敬。明益结劝竟。

　　△四闻品获益。

　　说是普贤劝发品时(至)微尘等诸菩萨具普贤道。

　　观中一见普贤。尚得如是旋总持门。灭后能持是经。已许是人具普贤行。何况亲预高会。面领玄文。得此具此者宜矣。道亦行也。别示修法竟。

　　△三大会礼散。

　　佛说是经时普贤等诸菩萨(至)受持佛语作礼而去。

　　此总结灵山一会。说听事毕。利益究竟也。分取大成意云。一部经内。说通师资。就胜为言。故云佛说。普贤等。该列众中菩萨。列众以文殊为首。此以普贤者。表法可知。亦为从上文便故。舍利弗等。该列众中声闻。既已受记。皆是菩萨。犹称声闻者。为存乘位故。又以佛道声。令一切闻。是真声闻故。诸天等。该列众中八部。一切大会。统收此界他方。结缘随喜。及药王品来。随品证入众也。欢喜者。庆所闻故。多劫飘零。未闻此法。今既闻已。如儿遇母。故欢喜也。受持者。领所闻故。谆谆咐嘱。重重赞劝。佩服圣言。铭心至教。故受持也。作礼者。重所闻故。如领王敕。如受父命。诚惶诚恐。稽首顿首。故作礼也。而去者。闻已退修故。古人进而闻道于师。退而修道于己。非如今人之入耳出口也。

　忍彼诸难缘　　释此最胜法　　愿以无漏因
　熏我有为智　　生生得受持　　修习无空过
　随喜及见闻　　共入不思议

　　法华指掌疏卷第七(终)

　　音释

　　畛

　　(止忍切音轸井田间陌也)。

　　垩

　　(遏各切音恶色土也)。

　　团圞

　　(下卢丸切音鸾圆也古云大家团圞头共说无生话)。

　　闱

　　(于非切音韦宫中之门也)。

　　冏

　　(古荧切音扄人名)。

　　颅

　　(笼都切音卢头颅也)。

　　殚

　　(多寒切音单殛尽也)。

　　瞰

　　(苦滥切音阙俯视也)。

　　齑

　　(贱西切音齑碎也)。

　　驯

　　(详伦切音旬善也从顺也)。

　　驱

　　(同驱)。

　　谴

　　(诘战切音缱谪问也责也)。

　　埙篪

　　(上许云切音熏乐器也下陈知切音驰管乐也)。
