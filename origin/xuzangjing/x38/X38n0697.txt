卍新纂续藏经第 38 册 No. 0697 梵网经直解


　　No. 697-A 梵网经直解弁言

　　言炎炎非夸。理空空不顽。达人信之余。则大笑焉。人生以四大偶聚之身生。未经祸乱。不识存亡轮报之因。不发心地光明之藏。不绎
诸佛菩萨修证之书。不逢大善知识登坛开示宗义。信者不概见。而笑者接踵。固其所也。今天下荼苦蔑以加矣。流寇扰戮中原。芟刈人命如草菅然。揆所元来。岂不缘信者之乏人。而笑者之弘多乎。往见名山大刹中。高置猊座。登演三车。伐大镛。树宝幢。侍从仪仗。鹄立左右。俨然如古王者礼。祗承明训。竦听伏息。此其与功令之画一。将毋同然。卒不见浮提之人。屠刀释而见性。石额点而传灯。岂有异故。则亦解法者之未绳乎法。度世者之未遑自度也。余年来荐历兵戎。数经忧患。兵燹之惨。触目痛心。念此火坑灰劫。何繇以甘露杨枝洒之。立跻清凉乎。会戊寅秋。三昧大师。广集大众说戒长干。现智身于华藏。腾应质于娑婆。于时浮屠九级。放大光明。香霭薰空。梵音动地。都人皈依投体者以万数。荐绅先生暨诸文人名士。质疑护法以百千数。而余爰得拜于风下。西来大意拈示娓娓。随叩洪钟。耳聋却走。嗣是千华室结。四众云来。即素有非笑我法。咸相顾咋舌。无敢出声。余以是信师之能以自度者度人。慈航宝筏具在是矣。昔大雄氏。为一切众生开心地道。或顿或渐。罔不基命于戒定慧。今使人人立爱惟亲。消除杀孽。玄夷脱剑。黄巾卖刀。菩提树下。珠光𦦨𦦨无生。本来各有安放佛心地。黑风鬼国。悉是清净大千。安见此五十八戒中。固不已合天人眼而并观。齐大小乘而一致欤。吾师金䇿所驻。阐法繁殷。以夙所释梵网经。简阅推详。宣扬妙义。字栉句比。不牵技叶。颜曰直解。为信之者广长舌也。若夫金刚宝藏。性地圆明。妙戒法门。修证源本。亦无所庸解矣。

　　崇祯庚辰春王谷旦之吉　河间范景文敬撰

　　No. 697-B 进大宝华山三代律师著述奏章

　　大宝华山慧居寺(臣)僧福聚谨
奏为恭恳
天恩收录末学事(臣)僧山野庸愚仰承
皇上宣畅律宗诚千载罕遇之奇缘使历代佛祖增辉亿万缁流戴德由是(臣)僧念本山第一代(臣)僧寂光著有梵网直解四卷二代(臣)僧读体著有毗尼止持十六卷毗尼作持十五卷三坛正范四卷三代(臣)僧德基著有毗尼关要十六卷诚乃戒律之楷模可为苾刍之纲领今蒙
圣恩重修大藏敬将三代著述上恳
天慈收录末学编入大藏续如来之慧命作后学之津梁(臣)僧福聚躬阐
殊恩不胜感格之至谨
奏。
雍正十二年五月初二日
上命庄亲王同超善自垲等将此书校阅明白编入大藏。

　　本月十七日
上问庄亲王止持五部等书入藏之事。

　　庄亲王覆
奏(臣)同超善自垲商议华山三代所著戒律堪为入藏但此内或有删去者酌量删去明白奏请入藏于本日奉
上谕若有删改者著令福聚带往回南删改明白送到之日请旨入藏钦此。

　　乾隆元年十二月十八日启
和硕庄亲王
和硕和亲王
宝华山住持(僧)福聚谨
启为恭恳
慈恩转达
天听事福聚山野庸愚恭逢
圣世宣畅律宗重修大藏于雍正十二年五月初二日在京请将华山律宗五部收录入藏钦奉
世宗宪皇帝俞旨将此书著令福聚带回南去删改明白俟送到之日请旨入藏钦此钦遵福聚还山焚香恭祷佛前敬述
圣恩详阅梵网直解四卷毗尼止持十六卷毗尼作持十五卷毗尼关要十六卷咸属戒行之楷模僧人之律典解释详明毋庸增注条分缕细无可减删福聚愚昧实不能增损一字惟三坛正范四卷乃阐扬作持部内未尽精微存之虽似涉冗繁删之则作持部内又少发明恐后学难于领会福聚回南之时曾将此书留存一分于藏经馆今应否将三坛正范四卷删除抑或并存伏候
钦定福聚恭逢
天降佛缘广敷善愿率土僧归戒律敬恳
慈恩转呈
天听一并编入大藏永垂万世伏乞
王爷恩赐转
奏谨
启
总理藏经馆事务(臣)允禄弘书谨
奏为请
旨事据宝华山僧人福聚禀称雍正十二年五月初二日在京请将华山律宗五部收录入藏钦奉
世宗宪皇帝俞旨将此书著令福聚带回南去删改明白俟送到之日请旨入藏钦此钦遵福聚还山详阅梵网直解四卷毗尼止持十六卷毗尼作持十五卷毗尼关要十六卷咸属戒行之楷模僧人之律典解释详明毋庸删减但三坛正范四卷乃阐扬作持部内未尽之意今应否删除抑或一并赐入大藏等语(臣)等令僧人超盛等详加查看得三坛正范四卷其受戒仪轨与作持部内实属重复等语查三坛正范既与作持部内重复应行删去谨将华山律部五种一并恭呈
御览伏侯
钦定为此谨
奏请
旨。

　　乾隆二年正月二十六日交奏事太监王常贵等转
奏于本月二十八日奉
旨照所奏入藏钦此。

　　于乾隆三年十二月十五日大藏工竣。

　　乾隆四年六月二十六日钦奉
圣旨颁发藏经于乾隆五年五月初七日江宁织造(臣)韩四格专诚赍送
龙藏一部计七千二百四十五卷到寺(臣)僧福聚钦遵供奉望
阙谢恩今将(臣)僧所进本山三代律祖著述七函钦依
颁奉卷次敬谨编刊方策板存宝华律社用广流通以此
功德恭为
今上皇帝祝延
圣寿无疆仰愿
皇图巩固
帝道遐昌
圣日与佛日长明
金轮同法轮齐转。

　　乾隆五年八月十三日司律宝华第七世钦命传戒
赐紫沙门慧居寺住持(臣)僧福聚恭纪

　　钦定龙藏梵网直解卷帙字号标目劳字号(一之十)卷一上之一弁言(至)故云不共卷二三华光请释(至)更广说之卷三二明十行义(至)上之二故云深深心解脱也卷四四达心位(至)二文所说卷五四体性尔𦦨地(至)无二相矣卷六下之一二明心地戒(至)词旨切矣卷七三正结戒品(至)可不慎欤卷八二说轻戒相(至)亦复如是卷九下之二第二十一瞋打报仇戒(至)尚为略也卷十第四十拣择授戒戒(至)后䟦

　　No. 697

　　佛说梵网经直解上卷之一

　　姚秦三藏法师　鸠摩罗什奉　诏译

　　明广陵传戒后学沙门　寂光　直解

　　菩萨心地品之上

　　○直解大意五　初释经题目　二释译人名　三释经品题　四明分科义　五正解经文。

　　○初释经题目。

　　佛说梵网经。此一经之题也。得此数字标题。即知如来出世说法之本怀。洞明全经之大旨矣。直解经题。有总有别。总。谓佛指说梵天宫中严饰身殿之网罗幢。以喻心地法门之戒经。别释有五。一明能说佛。二明所说义。三合明佛说。四指喻表法。五结归其名。一明能说佛者。梵语佛陀华言觉者。谓觉身心大幻。究竟诸法性相故。觉有三义。一自觉。异凡夫。二觉他。异二乘。三觉满。异菩萨。云何自觉异凡夫。以凡夫堕烦恼网。我见为网。为因六根。揽诸尘。背梵行。趣五欲。纵三毒。轮六道等。众目齐彰。不能自觉。惟如来从凡夫发心。本佛性戒。悟自性之真空。了惑业之虚妄。功成妙智。迥脱根尘。故异凡夫。云何觉他异二乘。以二乘愚无明网。空见为纲。则厌生死。取涅槃。憎三界。恶四生。惟自寂。远大心等。众目齐彰。不能觉他。惟如来离色数量。证平等智。得法性空。运无缘慈。入魔佛界。广化众生。离苦得乐。故异二乘。云何觉满异菩萨。以菩萨留识情网。爱见为网。则起大悲。度众生。历五位。修万行。破无明。分证理等。众目齐彰。觉未能圆。惟如来心色俱离。根本智显。五住尽。二死亡。三觉圆。万德备。在天。为天中天。在圣。为圣中圣。故异菩萨。号曰。究竟觉了之佛。如来具足十号。今举一号。则十号齐彰。此佛。即娑婆世界说法之教主也。二明所说义者。说者。悦也。有自他之别。谓佛所证法。生佛平等。时以四辩。应机而说。畅悦所怀。谓之自悦。众生闻者。顿明佛性。得受佛戒。即入佛位。心悦所闻。谓之他悦。故曰。说者悦也。三合明佛说者。通论说法有五种人。谓佛。菩萨。天。仙。化人。皆能说法。言佛说者。以心地戒法。乃觉皇金口亲宣。非余者能说故。又法。报。化佛。皆能说法。此经属何佛说。按义推之。乃依法身根本智。起后得智。现报身为说法王。报身化千释迦。千百亿释迦为听众。舍那复敕千释迦。千百亿释迦。于诸世界为说法主。人天凡夫等为听众。其本佛迹佛。随地。随时。随机所说。传无异词。唯一梵网法门。五十八戒。百千法门。皆此梵网之众目。是知三身应机有异。其体本同。此梵网经。乃三身佛同说也。千臂经亦同此义。四指喻表法者。经云。时佛观诸大梵天王网罗幢因。为说无量世界。犹如网孔。一一世界。各各不同。别异无量。佛教门。亦复如是。梵网。喻也。喻无量等法也。言大梵天王宫中之网罗幢。名因陀罗网。唐言天赤珠。此网有千重。而有千光。其光各各相摄。不相妨碍。繇此天王。因中修梵行。果感梵天寄位。因中修众德。果感梵网庄严。时佛于彼天说法。欲标题流布。一观此网光色重重。有似法门理事互摄之象。故以无量网孔。喻无量世界。喻无量众生心。喻无量佛教门。喻无量菩萨差别阶级。喻无量诸佛受用境界。以此一喻。而摄多义。故从喻立题也。经文言世界法门。正摄众生心。若无一切心。何用一切法。扩而推之。无量大小横竖网孔。喻无量宽窄仰覆世界。而无量世界。繇众生无量心行所成。佛说无量大小乘教门。无数贤圣差别阶级。皆随众生心垢轻重方便施设。如是四圣六凡。皆因缘所生之法。了无实体。繇众生不了自性。故劳一舍那。千释迦。千百亿释迦佛。出广长舌。横说。竖说。尘说。刹说。炽然说。谓之心藏。地藏。戒藏。无量行愿藏。因果佛性。常住藏。与夺横施。皆本众生心。不出梵网一喻也。若有宿根大力量人。一闻此说。即秉金刚光明宝戒。耀定慧锋。裂诸见网。则当下灼见梵网之珠象不同。而光光互射。世界各别。而不坏一真。众生心异。而性本无差。业惑纷纶。而各无自相圣贤科第等差。而总一佛乘我佛教门虽殊。而理无二致。如是乃至胎。卵。湿。化。皆本清净菩提之心。了无妄境。而色法。心法。常。无常法。一切众生数量等法与夫空观。假观。中道智理观行。轻重开遮止作持犯。无量权巧法门。荡然一空。独露戒光。为自持用。又何劳释迦放光擎接。玄通问果行因。舍那详答心地。经家据旨立题。罗什最后译传。道影道融书布。祖祖授受不绝。与今直解发演其义哉。虽然戒光圆摄。至理无言。当知世尊向无言说中说。说而又说。而直解向无解中解。解而又解者。不无归宿。如佛说二字。乃果人所具之才辩。梵网二字。乃因人所具之庄严。若能回真向俗。始知佛佛说梵网以度人。若能回因向果。始知人人持梵网以成佛。所谓因该果海。果彻因源。如是即以海墨书文。不尽题意。但撮其要。只欲吾人初从凡夫持心地戒。中而寄位梵天。此天。上邻四空。下接六凡。菩萨居此天中。上弘下化。积劫修因。后成佛果。三身圆现。亦于此天说梵网经也。五结归其名者。世尊所说一大藏时教。总名曰修多罗。亦云修妒路。亦云素怛囕。华言契经者。上契诸佛之理。合道而言。下契众生之机。逗根而说。故曰契经。亦云经者。线也。言理发于文。如线贯花。亦若梵网珠像有异。繇线贯络以成。譬夫三十心。十地。十重。四十八轻。戒法有异。繇一佛戒贯摄以成。亦云经者。径也。如人行正路。直抵中堂。譬夫持光明金刚宝戒。径成佛道。亦云涌泉。亦云绳墨。此皆随义立名。扣其击节。总不出贯摄常法四字。贯者。贯串诸法之旨趣。摄者。摄持所化之机宜。常者。古今不变。法者。凡圣同轨。上四字所诠之义。下一字能诠之文。能所合目为题。故名佛说梵网经。

　　○二释译人名。

　　姚秦三藏法师鸠摩罗什奉　诏译

　　姚秦者。秦国之主。姓姚名兴。标明代氏。拣非苻秦时也。三藏等者。乃译师之名德。三藏。即经律论。经诠一心。常住不变之理。律规三业。体净无为之道。论核是非。刊定邪正之规。法师。即佛法所属也。谓此大师学解三藏。以法自师。以法师人。就德彰名。故曰。三藏法师。鸠摩罗者。华言童寿。师童年而有耆德。故云童寿。什者。谓善识此方文字知识。七佛以来译经师也。奉诏者。奉秦王之诏命。而翻译此经故。译者。易也。易梵国之语。成华夏之言。华梵并举。合目为题。故云。鸠摩罗什奉　诏译。

　　○三释经品题。

　　菩萨心地品之上

　　此一经之品题。菩萨二字。半梵语。具云。菩提萨埵。华言觉有情。西域好广。此方喜略。惟存菩萨。义含提埵。乃上弘下化之人也。心地二字。总有二义。一当本经而言。心。即三十心。地。即十地。二指法而言。即是众生本元心地。谓此心地。能摄世出世间法故。世间法。即六凡。谓诸天。世人。修罗。地狱。饿鬼。畜生。出世法。即四圣。谓声闻。缘觉。菩萨。诸佛。凡圣虽殊。而此心地。原无差别。但以迷悟浅深。有凡圣次第大小之殊。如迷此心地。造五逆十恶等因。故有地狱。如悭贪嫉妒等因。故有饿鬼。若乱伦理欺罔骗害等因。故有畜生。如受三皈五戒等因。故有人道。如瞋心作福刚强卒恶等因。故感修罗道。精修十善。习学禅定。故生天道。闻四谛声悟入。故名声闻。作还灭观。了缘生空。故名缘觉。智理观行自利。慈悲喜舍利生。故名菩萨。历三祇。圆万行。空五住。破二死。故名如来。如是四圣。六凡。之十法界。皆本心地中。迷悟差别。若能一念不起。顿契无生。则凡圣迷悟。当下销殒。故菩萨悟此心地。现自受用。而又以此心地。教一切众生。现他受用。盖此心地。乃一切众生分上。日用寻常。六根门头。自受用境界。繇无明封蔀。不自觉知。诸佛所证。证此。菩萨所修。修此。众生所迷。亦迷此。如来愍念。兴慈运悲。往来三界八千余返。只为发明一切众生本有心地。唯欲众生依此心地。禀受金刚光明宝戒。为本修因。故下卷云。一切佛本源。一切菩萨本源。佛性种子。一切众生。皆有佛性。一切意。识。色。心。是情是心。皆入佛性戒中。当当常有因故。当当常住法身。所以说。众生受佛戒。即入诸佛位。佛戒者。即众生心地光明金刚宝戒也。世尊初从妙光堂。终至首罗宫。十处说法。次第敷演。结归究竟。心藏。地藏。戒藏。无量行愿藏。因果佛性常住藏。总而言之。名曰心地法门。故命品题曰。心地品。品者。类也。众类相从之义。此经大部。一百一十二卷。六十一品。此当第十。菩萨心地品。此一品之文。分为二卷。上明菩萨理智观行修证阶级。即三十心。十地也。下明菩萨心地戒法。轻重开遮。止作持犯。即五十八戒也。卷有上下之分。此卷居上。故曰品之上。

　　○四明分科义。

　　凡经皆有序。正。流通三分。序分者。序一经之来源。彰说法之繇致。正宗者。明一经之宗旨。逗众生之机宜。流通者。继遐芳于万古。俾化导之不绝也。序分。有通。有别。通。谓诸经通用。以诸经之首。皆有如是我闻。一时佛住某处。与某大众俱。一切经初。同有此序。故名通序。别。谓当经发起。以诸经繇致。各有缘起不同。故名别序。此经心地品。既在大部六十一品中。当第十品。唯属正宗。通序。居首品。流通。居末品。故无如是我闻等句。若唯约本品首尾文义之中。而分序正流通者。一序分。从尔时释迦牟尼佛。在第四禅地中起。至问此光。光为何等相止。二正宗分。从是时释迦。即擎接此世界众起。至下卷四十八轻止。三流通分。从诸佛子听。十重四十八轻戒起。至于卷终。此一经大科之义也。

　　○五正解经文(三)　初明序起分　二明正宗分　三明流通分。

　　○初明序起分(四)　初化佛说法　二放光现瑞　三睹光生疑　四玄主集问。

　　○初化佛说法。

　　尔时释迦牟尼佛。在第四禅地中。摩醘首罗天王宫。与无量大梵天王。不可说不可说菩萨众。说莲华台藏世界。卢舍那佛所说心地法门品。

　　此叙说心地法门品之由致也。尔时者。即无量天人。菩萨。大众集会之时。释迦牟尼佛者。标能化之主。梵语释迦牟尼。义翻能仁寂默。释迦谱。净梵王云。我子释迦。以能仁表姓德。寂默显理致。又能仁不住涅槃。寂默不住生死。又名能忍。仁者。忍也。以闻善不即喜。闻恶不即怒。能含忍于善恶故。又于无生寂灭。忍可忍证。故云忍也。又名能儒。更有多义。文繁不录。虽有多义。总之随行随德以彰名也。在第四禅地中者。标所住之处。以显法最胜也。在者。住也。谓以如法安住而住。所谓应如是住也。第者。次第。谓三界共九地。欲界为一地。名五趣杂居地。色界有四地。初禅。名离生喜乐地。二禅。名定生喜乐地。三禅。名离喜妙乐地。四禅。名舍念清净地。无色界有四地。一空无边处地。二识无边处地。三无所有处地。四非非想处地。此当色界。第四禅舍念清净地中。乃摩醯首罗天王所住之处。亦名有顶天。又名色究竟天。法云地菩萨。多寄住于此处说法。摩醯首罗。华言大自在。又云威灵。或云三目。此天为三界尊极之至。辅行记云。色界天王。三目八臂。骑白牛。执白拂。有大威力。居菩萨住处。能知三界雨滴之数。统摄大千世界。于色界中。此天独尊。即统诸大梵天王之主也。佛欲显此心地道戒。甚深秘密清净大法。独尊无上。故在此大梵天王宫中内庭而说也。与无量等者。标听法之众。显佛威德也。与无量大梵天王者。以一四天下。有十八梵天。百亿日月等。有百亿大梵天王。故曰。无量大梵天王也。不可说不可说菩萨众者。言法会听众。非是算数所知。以表此法。惟大根人。堪当与说故。说莲华台藏世界者。指受法之处。卢舍那佛所说者。明授法之人。说法有宗。传其本也。梵语卢舍那。此云净满。诸恶净尽。众德悉满。此即圆满报身佛。下卷。广明其义。心地法门品者。心地品。解见上文法者。轨持之义。门者。通达之义。谓依法修行。直至佛地。所谓十方婆伽梵。一路涅槃门。又圆觉云。有大陀罗尼门等。故下卷云。汝诸佛子。转我所说。与一切众生开心地道。次第说我上心地法门品。受持读诵。一心而行。又千释迦。千百亿释迦。受持而去。各各放光。光中化佛。献华供佛。又从定而入。复从定而出。或次第说。或顿圆说。盖谓得此门者。若隐。若显。若出。若没。随心开合。权实自在。故云法门也。

　　○二放光现瑞。

　　是时释迦身放慧光所照。从此天王宫。乃至莲华台藏世界。

　　此叙发起之缘也。如法华欲说诸佛一乘实相故。世尊先从眉间放一道白毫相光。光中圆现法界事相。生佛始终。为发起之缘。此经欲说心地希有妙法。世尊必现希有瑞应。故先身放慧光。为开发之缘也。此光全身显露。是本有如如智慧果德光明。繇戒定力而生。然此智光。非诸佛独有。一切众生皆具。但以无明执着。不能证得。故世尊以种种方便。放种种光明。说种种戒法。无非发明人人本有心地戒光。若能会得此光。非从外来者。即获自己无明窟中戒定慧光。与三世诸佛等无差别矣。从此天王宫。乃至莲华台藏世界者。示慧光所照之处。显情与无情。无非一光所摄尽也。

　　○三睹光生疑。

　　其中一切世界。一切众生。各各相视。欢喜快乐。而未能知此光。光何因。何缘。皆生疑念。无量天人。亦生疑念。

　　此正叙明发问之端也。其中一切等者。总举依正二报。即指天宫华藏之两间中。凡系佛光所照。一切世界。所有一切众生。莫不各各相视其光。欢喜快乐也。类数无量。故名一切。众法相生。故名众生。此光昔无。于此忽睹。故各各相视。既睹其光。必获饶益。故曰欢喜快乐。而未能知此光等者。宝光虽睹。尘相未空。肉眼凡夫。徒被其照。故未能知此光因缘。岂惟博地众生。皆生疑念。即有身光之无量天人。心慧昏蒙。于佛身光。莫知所出。亦生疑念也。上叙人天不达佛光因缘之所以竟。

　　○四玄主集问(二)　初起定放光　二众集发问。

　　○初起定放光。

　　尔时众中玄通华光主菩萨。从大庄严华光明三昧起。以佛神力。放金刚白云色光。光照一切世界。

　　尔时者。即人天生疑作念之时。众中等者。此举众明当机也。众有四。一当机众。二发起众。三影响众。四结缘众。此菩萨是华藏海会。不可说不可说四众之中。当机首领大菩萨众也。佛放此光。甚深微妙。难解难知。非具大智慧者。不能晓了。惟此菩萨。具大行华。智慧明妙。通达此光之道。能为众中作唱导之主。以德彰名。故云。玄通华光主菩萨。从大庄严华光三昧起者。此明因依果起义。大。即体大。庄严。即相大。华光明。即用大。乃法。报。化。三身之圆果也。又庄严表果。华光明表因。谓因果齐彰。主伴重重义。庄严法身果海有三。一六度万行。二一切智慧。三第一义谛。其中华。乃行华。即福德庄严。光明。乃智慧。即智慧庄严。三昧。乃正定。亦名正受。即第一义谛庄严。此三克备。故名大庄严。此菩萨住是定中。即从是定而起。又大庄严三昧。即大定之别名。如来妙定。有百千万亿恒河沙等三昧。总之无量三昧。皆从此一三昧流出。而一切法身大士咸住此三昧法性土中。应缘即现。故云。从大庄严华光明三昧起也。菩萨请问大法。必仗如来神力加被。放光召众。方能发起智问。是故以佛神力。放金刚白云色光者。正显心地光明金刚宝戒照用之义。言此戒光。能破性障。故曰金刚。净智如幻。故曰白云色。又菩萨在因。惟素法身。故曰白云色也。光照一切世界者。显此光照处。周遍圆融而无障碍。又显圣凡依正。总是一光所摄。盖释迦如来。身放慧光。即举果以明因。今华光主菩萨。全身所放白云色光。即因中境界。举因以该果。所谓因该果海。果彻因源也。此菩萨正欲令诸众生。知因识果。冀果修因。必以本光明金刚宝戒。为因地心。方证本法身。智身。功德身之慧果也。向下释迦请问。舍那酬答。正显即果即因。即因即果。因果不二之义。

　　○二众集发问。

　　是中一切菩萨。皆来集会。与共同心异口问此光。光为何等相。

　　此叙问果明因义也。是中等者。谓因玄主放光。光照十方世界。是十方世界中。一切诸大菩萨。以此光明皆来集会。不约而同。法华云。寻光共推之。亦此义也。与共同心者。因光悚动。同示一疑而问故。异口者。人各有身。口随身异故。问此光。光为何等相者。即问释迦如来全身所放慧光之相。此光即果中境界。前众生未发菩萨心。只疑因缘。故曰何因何缘。此诸菩萨是因中人。只问果中之事。故曰。光为何等相。何因何缘。即下释迦请问舍那云。一切众生。为何因缘。得成菩萨十地道等文之案。光为何等相。即下请问。当成佛果为何等相之案。此序分竟。

　　○二明正宗分(二)　初明心地道　二明心地戒。

　　○初明心地道(四)　初化佛代请　二舍那酬答　三华光请释　四舍那酬释。

　　○初化佛代请(二)　初摄生还本　二正请决疑。

　　○初摄生还本。

　　是时释迦。即擎接此世界大众。还至莲华台藏世界。百万亿紫金刚光明宫中。见卢舍那佛。坐百万亿莲华赫赫光明座上。

　　此叙摄用归体。生佛无差之义。是时者。即此人天大众。诸菩萨请问之时。释迦是能化之迹佛。即擎接此世界大众者。乃所化之生也。在上曰擎。在下曰接。即擎接此光光所照一切世界中。生疑集会有根性之大众也。言还至者。谓此释迦与诸菩萨。一切众生。元从华藏世界。舍那本迹心地戒中一光流出。今复还归本体故。莲华台等者。即舍那本迹之处。莲华台藏世界。详在后文。亿有四亿。百亿。千亿。万亿。万万亿。此乃四亿中百万亿也。紫金刚光明。表菩提智境。宫中。表涅槃理境。谓理因智明。智繇理发。以理冥智。以智契理。理智圆融。法报无碍。报化圆融。迹本不二故。见卢舍那佛者。释迦旋归本界。觌面相睹。亲见本师法身智身境界。回光返照。即本来面目。自己舍那。不从外得。坐百万亿莲华赫赫光明座上者。即舍那所坐之座。此座以莲华者。莲之开敷。表权实双彰义。在后详释。赫赫光明者。赫赫。即光𦦨炽胜之貌。光明。乃智慧照用之相。谓智能破惑。表如来于因地中。以智慧𦦨。烧烦恼薪。障惑尽净。智理全彰。故感果中报德。住此莲华赫赫光明之座。自安安人也。俱名百万亿者。即千释迦。千百亿释迦。光明莲华。围绕舍那宫座。故云。百万亿赫赫莲华光明之座。此明三身圆会之相。华严广明百万亿相。

　　○二正请决疑。

　　时释迦及诸大众。一时礼敬卢舍那佛足下已。释迦佛言。此世界中。地及虚空。一切众生。为何因缘。得成菩萨十地道。当成佛果。为何等相。如佛性本源品中。广问一切菩萨种子。

　　此释报化。假设问答。以显说法之本旨也。时释迦。至释迦佛言数句。叙请法之仪则。表三业䖍诚也。礼佛足。身业之诚。释迦佛言。口业之诚。身口并致。意业之诚。诸佛请法。尚具此仪。余请法者。自当尊重也。此世界中者。即娑婆世界中也。地及虚空者。地。即人间。虚空即天上。一切众生。即释迦如来擎接人间。天上一切世界中。睹光生疑。根熟众生也。为何因缘。得成菩萨十地道者。因缘。即因行。道。即佛果。意谓一切众生。发菩提心。返妄归真。欲修佛道。毕竟以何因行。方至佛果。此第一问。即前天。人。疑何因何缘之意。当成佛果。为何等相者。意谓当成佛果之时。毕竟何等境界。是第二问。即上华光主放光集众。同心异口问此光。光为何等相之意。请问因缘。并何等相。向下舍那一一领答详明。此是略问。在大部内。如佛性本源品中。广问一切菩萨种子。佛性。即菩提心。乃本觉义。言此觉体。曾未还改。在众生分中。名曰佛性。在非众生分中。名曰法性。今举在因。故名佛性菩萨种子。即因地心也。此化佛代问文竟。

　　○二舍那酬答(二)　初总答心地　二广答释名　三结答问义。

　　○初总答心地(四)　初显示定相　二诫听思修　三陈自因行　四举自果相。

　　○初显示定相。

　　尔时卢舍那佛。即大欢喜。现虚空光体性。本源成佛常住法身三昧。示诸大众。

　　前释迦身放慧光。为发问之端。是果中明因。次玄主身放白云色光。集众兴疑。是因中明果。今舍那答释心地之道。不在别处。就是我。与释迦。菩萨。众生。若凡。若圣。若因。若果。总是一道光明。无二无别。故将自己一段受用境界。满盘托出。示与诸人面前。要令人人直下承当。返本还源。识得自己本有光明金刚宝戒。菩提涅槃。真如佛性。圆满具足。无欠无余。故将定光示诸大众也。尔时者。即释迦请问时也。即大欢喜者。谓宣说此心地法门。能令一切众生。永离诸苦。得究竟乐。正是世尊本怀。故大欢喜。现虚空光体性者。光。即本体智光。言智体即法身。法身本无形相。本无来往。本无迁改。犹若虚空。无动无摇。万象森罗。于中显现。以智性即色。故能现于色。然以华光任运。若隐若显。不离法身。故曰。虚空光体性也。本源成佛。常住法身三昧者。如木之有本。水之有源。一切诸佛。一切菩萨。修因证果。无不依此本源智定。为因地心成佛。常住法身道果。以显三身圆现一光也。示诸大众者。即以此本定光。示诸众生使悟入也。

　　○二诫听思修。

　　是诸佛子谛听。善思修行。

　　此舍那如来。诏告当机法会大众。诫听勉进思修意也。是诸佛子者。佛为慈父。绍佛曰子。谛听等者。即闻思修三慧。谛者。审也。听者。领也。谓诸大众佛子。若不审谛诚信而听。则所闻之法。心不相应。心法既不相应。心慧妙行何繇发起。故曼殊大士。于楞严会上。独选耳根圆通为妙耳门。所谓此方真教体。清净在音闻。欲取三摩提。实以闻中入。故先诫听也。善思修行者。谓善能体会所闻之法。如听而思。如思而修也。若不如听而思。听则无益。不如思而修。思亦徒劳。所谓如人数他宝。自无半钱分。于法不修行。多闻亦如是。故复诫思修也。必须如是谛听。如是善思。如是妙修。方契如如实相心地法门光明金刚宝戒。

　　○三陈自因行。

　　我已百阿僧祇劫修行心地。以之为因。初舍凡夫。成等正觉。

　　此繇化佛初问。一切众生为何因缘。得成菩萨十地道。故报身佛。述己过去所修所证为答也。阿僧祇。华言无数。梵语劫波。此云分别时节。又云时分。我已百阿僧祇劫。即佛已修因证果之时分长远也。修行是心地。即下文所明三十心十地也。以之为因者。正谓欲得道果。无有别法。即以此本心地法门而为因也。前问中双请为何因缘。答中不言缘者。乃因中具有缘义故。其义有三。一本有光明金刚宝戒。乃正因心。二依教法起观。修行心地法门。是缘因心。三无明净尽。真如理圆。究竟无上菩提。归无所得。即了因心。初舍凡夫。即始觉。破灭相无明。百阿僧祇劫修行三十心。即渐次觉。破异相无明。修行十地。即随分觉。破住相无明。成等正觉。即究竟觉。破生相无明。我佛时历百僧祇。方得五住究尽。岂今妄诞之人。一朝一夕。微因微缘。小功小行。一知半解。无明烦恼。贪瞋我慢。一毫未除。而言顿超佛道者也。璎珞经云。一切诸佛。不经三大阿僧祇劫。得成无上正觉。无有是处。仁王般若亦同此义。先悟毗卢性海。后行普贤行门。旨哉言乎。

　　○四举自果相(二)　初总明果相　二别明果相。

　　○初总明果相。

　　号为卢舍那。住莲华台藏世界海。

　　此繇第二当成佛果。为何等相之问。故以己初舍凡夫时。修习心地。乃至成等正觉。以如是等因。如是等缘。如是等果。而成如是等相以答之也。言号为者。因中自有师佛。记莂其名。因行未满。只名菩萨。觉行既圆。成等正觉。故号为卢舍那佛也。住莲华台藏世界海者。华藏世界。大香水海中。有一华台。世界如莲华形。故名莲华台藏世界海。华严经云。有二十重华藏世界海。皆在无边妙华大香水海中。此世界种。乃是毗卢遮那如来。往昔于此界中。微尘数劫修菩萨行。亲近微尘数诸佛时所严净。今感果住此也。而此娑婆世界。正当华藏第十三重。有十三佛刹微尘数世界围绕。问。据华严云。即是毗卢遮那如来出现之处。此经所云卢舍那佛。住莲华台藏世界海。二经何别。答。毗卢遮那法身也。卢舍那报身也。法身。托报显。报身。因法成。若非法身。无以有报身。非报身。无以显法身。乃知法报不分。三身圆现。不即不离。非一非异。二经不别。是故卢舍那佛。住莲华台藏世界海。即毗卢遮那佛。住莲华藏庄严世界海也。海有十德。总而言之。渊深广大。包含万物。无德不备。无相不现。流出一切。融摄一切。即千释迦。千百亿释迦。依报正报。无不从此华藏世界。卢舍那佛心海中流出。此上二节。总答因果二问。问何等因。即最初悟此心地光明金刚宝戒为因。问何等缘。即依法修行三十心十地为缘。问何等果。即成等正觉为果。问何等相。即依正庄严二报为果相也。

　　○三别明果相(二)　初从体起用　二摄用归体。

　　○初从体起用。

　　其台周遍有千叶。一叶一世界。为千世界。我化为千释迦。据千世界。后就一叶世界。复有百亿须弥山。百亿日月。百亿四天下。百亿南阎浮提。百亿菩萨释迦。坐百亿菩提树下。各说汝所问菩提萨埵心地。其余九百九十九释迦。各各现千百亿释迦。亦复如是。

　　上总示果相。明依正之体。此别示果相。明依正之用也。其台。即大香水海中之一大莲华。华中有一莲台。台上有一佛。佛即舍那本佛。乃正报身佛也。台。即舍那所居华台。乃本迹佛身依报国土也。其本华台。周遍有千叶围绕。而每一叶为一世界。故成千世界。此显本迹依报。又现为迹佛依报之世界也。我化为千释迦等者。我即舍那自称。拣非权小凡外之我。此显本迹佛身。又化迹佛之身。现为迹依界中教主。此一一界中佛。皆舍那化身。故曰我化为千释迦据千世界。后就一下。显迹依土。又化为迹迹佛身依报国土也。言后就一叶等者。即千叶中。拈最后一叶而例言之。此一迹华。又现为百亿之华。每一一华。为一一世界。故有百亿世界。每一一世界中。有一一须弥山。故有百亿须弥山。梵语须弥。此云妙高。以众宝所成。出过诸山故。每一一须弥山。有一一日月绕须弥卢。故有百亿日月。每一一日月。一日一夜游四天下。故有百亿四天下。每一一四天下。有一一南阎浮提。故有百亿南阎浮提。梵语阎浮。此云胜金。以树流金汁。河出金沙故。百亿菩萨释迦者。此又显迹佛之身。而又现迹迹佛身。即千释迦。一一化现百亿释迦为当机。故云。百亿菩萨释迦。坐百亿等。此总结显如来婆心。示现受生。出家成道。转法轮度众生义。一一释迦。皆示现八相成道。二始同时。皆不离菩提树。而升四王。忉利乃至梵天。皆说舍那所传心地法门。皆放身光。鼓动人天。故曰坐百亿菩提树下。各说汝所问菩提萨埵心地也。其余九百等者。上拈千华中。一华示现。千佛中。一佛示现。其余九百九十九释迦。又作云何其一华一佛。既如是示现。则余九百九十九释迦依正。亦皆各各示现。乃至请问心地法门。亦复如是。无二无别。

　　○二摄用归体。

　　千华上佛。是吾化身。千百亿释迦。是千释迦化身。吾以为本源。名为卢舍那佛。

　　此舍那。知凡小不能通达即体之用。而谓实有本迹应迹之分。故言千百亿释迦。是千释迦之化身。千释迦。是舍那之化身也。上其台等。是明从体起用。即即体之用。此明摄用归体。即即用之体。正明体不离用。用不离体。体用不二。故曰。吾以为本源。名为卢舍那。上广答果相竟。

　　○二广答因相(二)　初标牒问词　二释心地名。

　　○初标牒问词。

　　尔时莲华台藏座上卢舍那佛。广答告千释迦。千百亿释迦。所问心地法品。

　　尔时者。当尔发明本迹遍现摄用归体之时。广答者。对上略答而言。上只略答。我已百劫修行心地。又恐法众不知是何等心地。故标牒问词。下详答之。

　　○二释心地名(四)　初释十住名　二释十行名　三释十向名　四释十地名。

　　○初释十住名。

　　诸佛当知。坚信忍中。十发趣心向果。一舍心。二戒心。三忍心。四进心。五定心。六慧心。七愿心。八护心。九喜心。十顶心。

　　此释十住心名德位也。诸佛当知者。谓千释迦。千百亿释迦。今为当机。故诏告之。坚信忍中。十发趣心向果者。地持经云。十住。十行。名种性住。种。即种子。有发生之义。性。为性分。乃自分不改之义。以初住位。即中道种成就。安住其中。无有退失。数数增进。故名种性住。璎珞经云。三贤。十地。等。妙。诸菩萨。分为六位。各具性。观。慧。坚。忍。五法。每一法。随六位分为六种。此十住位。于六性中。此名习种性。习。谓习学。研习空观。破见思惑故。于六观中。此名住观。住。即安住。谓心会于理名住。观。即观照。谓观察谛审一切诸法。缘生性空名观。即修习空观之理。荡一切法。二义合言。故名住观。于六慧中。此名闻慧。达耳曰闻。分别曰慧。因闻中道之理。而生一切无漏智慧。能了一切法。离二边相。旋转闻根故。坚信忍中者。乃有二义。坚者。于六坚中。此名信坚。信。即信心。坚。即坚实。谓信一切法。皆即真谛。无毁坏故。忍者。于六忍中。此名信忍。信。即信心。忍。即安忍。谓信一切法。皆悉空寂。能于空法。忍可忍证。以二法合言。名坚信忍也。中者。言此坚信忍中。有十种人。俱发上弘下化广大之心。趣向佛海。无能退转。起信论云。分别发趣道相者。谓一切诸佛所证之道。一切菩萨发心修行。趣向义故。略说发心有三种。一信成就发心。二解行发心。三证发心。此信成就发心者。依不定聚众生。有熏习善根力故。信业果报。起厌离心。求菩提道。得值诸佛。亲承供养。修经万劫。信心成就。或佛菩萨。教令发心。或以大悲愿力。或因护法因缘。能自发心。如是信成发心。入正定聚。毕竟不退。名住如来种中。正因相应。故名信成就发心。又发心有三种。一者直心。正念真如法故。二者深心。乐集诸善行故。三者悲心。欲拔一切苦故。如是发心。皆得不退。故云坚信忍中。十发趣心向果。何名十心。一者舍心。舍。即施舍。无所悔惜之义。谓以内法外法。一切皆舍。通达无为无相。入空三昧故。二者戒心。戒即戒律。护善遮恶之义。谓以一切善恶诸法。无集无受。一切性离。一道清净故。三者忍心。忍。即忍可。安忍不动之义。谓以无相慧忍。入一切空空忍。一切法如忍相不可得故。四者进心。进。即精进。趋向无退之义。谓以四威仪中。登无生山。入空入假。亦无二相。进分善根故。五者定心。定。即禅定。不昏不散之义。谓以心念寂然。灭一切罪。生一切善故。六者慧心。慧。即智慧。照了无碍之义。谓以不可说观慧智。入中道一谛理。无明障破。皆为慧用故。七者愿心。愿。即愿乐。上求下化之义。谓初发求心。中间修道。行满愿足。佛果便成故。八者护心。护。即护持。善能堤防之义。谓以无相护护。使诸外道八倒。不娆正信。以护根本。法体集散。不可护故。九者喜心。喜即欢喜。离苦得乐之义。谓见他人得乐。常生喜悦。静照乐心。缘一切法故。十者顶心。顶。即人顶。无过于上。尊贵之义。谓以最上顶智。灭无我轮。断除十使。不受六道果。住顶三昧正定。发行趋道性实。不离正信故。自此十心圆明。空观成就。理性渐显。真谛不立。从此解脱。趋进行位也。璎珞经云。以铜。银。金。琉璃。水晶。玛瑙。之六轮。对住。行。向。地。等。妙。之六位。以轮对者。具有二义。一运转。二摧辗。谓佛菩萨。运转于大法轮。则能摧辗众生之惑业故。因断惑证真。各有浅深次第不同。故以六轮对六位也。问。此十住位。以何轮对。答。以铜宝轮对。何故以铜。盖似金色。不具金用。虽无铁之尘垢。而独有渣滓在。若乃炼磨攻治。则能成诸器皿。济用于世。谓十住诸菩萨。惟修空观。断见思惑。如离尘垢。四十二品无明之中。十住位人。断前灭相一品。异相十品。若前异相十品。未能断尽。如铜之有渣滓。惑既分断。德亦分显。故能随体起用。随类现形。化诸众生。如器成济世。故以铜宝轮。对十住位。

　　○二释十行名。

　　诸佛当知。从是十发趣心。入坚法忍中。十长养心向果。一慈心。二悲心。三喜心。四舍心。五施心。六好语心。七益心。八同心。九定心。十慧心。

　　此释十行心名德位也。此位于六性中。此为性种性。谓乃虽证本性真空。而不沉住空理。即能分别诸法。开化众生。使令入佛道故。于六观中。此为行观。行为修行。以修习假观行。立一切法。二义合言。故名行观。于六慧中。此名思慧。思谓审思。胜思。决定思。慧。即择法觉慧。以思惟中道理。发生无漏智慧。开化众生。二义合言。故云思慧。诸佛当知二句。结前。入坚法忍中等。起后。前住云坚信忍。此行云竖法忍何也。即前所修理法。理繇信入。信繇理起是故前云坚信。此云坚法。于六坚中。此名法坚。谓知诸法。皆即俗谛。无毁坏故。于六忍中。此名法忍。虽知诸法皆空。无所有相。而能假立。诸法以化众生。于假法中。忍可忍证。以此二法合言。故名坚法忍也。此位以前十住真理。深入玄妙。菩提妙行。依理而起。运四无量之心。行四摄法。饶益众生。长养圣胎。成就圣德向佛果海。故云十长养心。向菩提果。何名十长养心。一者慈心。爱念众生。化被一切。能生正性。不繇魔教使得乐果故。二者悲心。愍念众生。以悲空空无相。自灭一切苦。与一切众生平等一乐。起大悲故。三者喜心。庆他得乐。空空喜心。令诸众生。入正信。舍邪见。背六道苦故喜。四者舍心。周给无吝。无造无相。空法中如虚空。自他体性不可得。而无生心常修其舍。五者施心。普惠无惜。身施。口施。意施。财施。法施。教导一切众生。无心行化。达理达施。一切相现在前行。六者好语心。所说皆善。慈爱语言。摄化众生。常行如心。发起善根。七者利益心。胜行化生。实智体性。广行智道。现行六道。不以为患。但益人为利。八者同心。隐同摄化。以道性智。同空无生法中。以无我智。同生无二。入诸六道身相行业。一切事同。以入同法三昧。九者定心。印持无乱。以一念静慧观空。无能扰动。了见一切众生。我人种子。皆无合散。集成起作。不可得故。十者慧心。照彻无碍。观诸邪见结患等缚。无决定体性。是心入起空空道。发无生心。自此十心。行行无违。定慧圆明。空假不立。以中道智观。增进向位也。此位功行。于六轮中。以银宝轮。对位。谓银体性莹洁。不受尘垢。虽经镕炼。性恒不变。此十行菩萨。惟修假观以加功用。任运分断中十品异相无明惑业。显发本然清净之性。如银体莹洁。镕炼不变。故以银宝轮。对十行位也。

　　○三释十向名。

　　诸佛当知。从是十长养心。入坚修忍中。十金刚心向果。一信心。二念心。三回向心。四达心。五直心。六不退心。七大乘心。八无相心。九慧心。十不坏心。

　　此释十回向心名德位也。回向心者。因前二位所修所证。一切智行。不堕不退不住。空假不立。心心回向。真如平等。法界理中。名回向心。诸佛当知二句。结前。入坚修忍中等。起后。言从是等者。繇前十行。如苗增长华果敷实。将华落果成时。更加坚勇其心。不被魔外侵损。此位于六性中。名道种性。因修中道。通达佛法。能起一切众生菩提道种故。于六观中。此名向观。谓向法界真如实际故。于六慧中。此名修慧。谓修中道理。发生无漏智慧故。前云坚法忍。此云坚修忍者。具有二义。于六坚中。名为修坚。谓修中观。了知诸法。皆即中谛。无毁坏故。于六忍中。此名修忍。谓即修习中道。知一切法。事理和融。于中道理。忍可忍证。二义合言。名坚修忍。此十向位。即解行发心也。前十住心。繇信满故而入。此十向心。繇行满故而入。以是菩萨。于第一阿僧祇劫。将欲满故。即于真如法中。深解现前。于是心心实相。念念真如。行行圆融。修金刚三昧定。集一切行法门。深入理观。转更增明。入佛果海。故云从是十长养心。入坚修忍中。十金刚心向果也。何名十回向心。一者信心。但信自心。决定成佛。永无疑执故。二者念心。念念不失一切诸佛正智。于大乘六念。常觉常施。一合相故。三者回向心回。即不住。向。即不退。于此无上金刚菩提。心心入空。而无去来。幻化受果。深深心解脱故。四者达心。达。即通达。照彻无碍。内外清净。空空如如相。不可得故。五者直心。直。即正直。直照平等。入无生智。无明神我空于空三界生者。结缚而不受故。六者不退心。不退入凡夫地。不起新长养诸邪见。常空生心。心入不二。为不退一道一照故。七者大乘心。解解一空。以一空智。智乘行乘。任载任用。令诸众生。同入佛海故。八者无相心。即心无相。妄想解脱。照般若波罗蜜。无二相故。九者慧心。无量法界。无集无受生。生生烦恼而不缚。光明照性入一切法故。十者不坏心。八魔不坏。入佛威神。出没自在。动大千界。于虚空平等地心。无二无别故。于此十心圆满。二空理显。感诸佛加被。得摩顶三昧。证入虚空平等总持法门。即入十地也。此十向位。于六轮中。以金宝轮对位。谓金体贵重。济用极大。土理。火炼。其色不变。此菩萨惟修中道。功行加深。教化亦广。虽混众尘。不为众尘所染。虽居五欲。不为五欲所烧。以断尽后十品异相无明。故以金宝轮。对十回向位也。此上三贤观行。虽各修一观。乃璎珞约本分位而言。其实三观圆修。即一而三。即三而一也。

　　○四释十地相。

　　诸佛当知。从是十金刚心。入坚圣忍中。十地向果。一体性平等地。二体性善慧地。三体性光明地。四体性尔炎地。五体性慧照地。六体性华光地。七体性满足地。八体性佛吼地。九体性华严地。十体性入佛界地。

　　诸佛当知一句。标牒舍那。对千化佛答说十地名德位也。从是一句。结前。入坚圣忍中等。起后。前三贤修习圣行。功德圆足。得入正等地总持法门。自此称圣。故云从是十金刚心。入坚圣忍中十地向果。问。前三贤位名心。十圣名曰地者何。答。三贤位。未证真如。非所依处。此十圣位。乃佛界地。为一切所依。性一切功德。生一切功德。故易心名地也。此地于六性中。性为正觉性。谓即正与佛体等无别故。于六观中。观。为地观。谓能生万物。因修中道观理。一切佛智功德。从此生故。于六慧中。为无相慧。谓正知中道之理。惟空无相。而能发生一切无漏智慧故。言坚圣忍者。其义有二。于六坚中。地上菩萨。名为德坚。谓修中道观智。破一分无明等障。显发一分真如三德。无能毁坏。故名德坚。于六忍中。此名正忍。谓正破无明。于中道理。忍可忍证故名正忍。二义合言。故名坚圣忍也。此即名证发心。谓证真如法故。唯为开导一切众生。不依文字。起信广明。已上总明十地义。向下别明十地义。何名十地。一体性平等地。谓此菩萨。证入诸佛法身平等大慧。真实法门。摄受众生。凡所作为。其慧平等故。二体性善慧地。此菩萨。善修法身平等大慧。清净明达一切善根故。三体性光明地。此菩萨。证发无边妙慧光明。以三昧解了智。能知一切三世诸佛法门。入神通光明故。四体性尔炎地。此菩萨。以智慧𦦨。烧烦恼薪。以入善权方便。教化一切众生。能使见佛体性故。五体性慧照地。此菩萨。以十力智照。知善恶有无二性。起一切功德行。转不可说不可说法门故。六体性华光地。此菩萨。以大智行华。一时开敷。十神通明智品。现身示众。种种变化。百千万劫。说不可穷尽故。七体性满足地。此菩萨。具足十八圣人智品。于一切国土中。随诸众生心行。示现作佛。成道转法轮故。八体性佛吼地。此菩萨。入法王位三昧。其智如佛。而以法药施诸众生。为大法师。破坏四魔。法身具足。说法无畏。如大狮子吼故。九体性华严地。此菩萨。得佛华严。善能守护法身。以佛威仪。如来三昧自在王定。王定出入无时。于百亿四天下。一时成佛。现无量身口意。说无量法门品。而能转诸魔界。入佛界。转佛界。入魔界。于一念中。一时示现如是事故。十体性入佛界地。此菩萨。以获一切种智。得入金刚三昧。其大慧空空复空如虚空性。具足十功德品。复有不可说奇妙法门。奇妙三昧门。陀罗尼门。非下地凡夫心识所知。惟佛佛无量身心口意。可尽其源故。自此十地圆满。等入如来妙觉果海。此地菩萨功德。于六轮中。以琉璃宝轮对位。以琉璃宝。出须弥山。一切众宝。皆不能坏。此十地菩萨。所证真实。不为外魔之所动坏。故以琉璃宝轮。对十地位。此十圣地观行断证。初地断上品惑。证下品智。自二地。至七地。断中品惑。证中品智。从八地。至十地等。断下品惑。证上品智。此即转前五识相应心品。成成所作智。转第六识相应心品。成妙观察智。转第七识相应心品。成平等性智。转第八识相应心品。成大圆镜智。四智圆明。三身圆现。所谓大圆无垢同时发。普照十方尘刹中。以上答释心地名相竟。向下结答以劝修也。

　　○三结答问意(二)　初举法陈因　二作劝修证。

　　○初举法陈因。

　　是四十法门。﹂品。我先为菩萨时。修入佛果之根源。

　　是四十法门品者。总举心地轨则以劝修也。我先为菩萨时者。此举果明因也。修入佛果之根源者。此举因明果也。若非胜因。不得胜果。若非胜果。焉显胜因。舍那自指根源。以为众生修入榜样。

　　○二作劝修证。

　　如是一切众生。入发趣。长养。金刚。十地。证当成果。无为无相。大满常住。十力。十八不共行。法身智身满足。

　　此总答前二问。以明修证之义。如是二字。承上自已成佛根源在斯。一切众生。当亦如我往昔行菩萨道。修人发趣。长养。金刚。十地。四十贤圣之行。为因地心。得证当成果。无为无相。大满常住。法身智身。满足相好。无为无相。即显法身。大满常住。即显报身。十力。十八不共行。即显化身。法报不分。三身圆现。是为法身智身满足。以此三身。繇因地中修习心地。是以得果证身。宗镜录云。由转根本之心。得证法身。根本心者。即第八识。谓善恶等法。本此出生。若迷此识。即为生死。悟此识者。即得涅槃。此识转时。一时烦恼断灭已尽。得证法身故。二转依本之心。得证报身。依本心者。即第七识。谓依八识而起。如迷此识。即起一切愚痴。悟此识者。即起一切智慧。是故此识转时。一切愚痴解脱。即证得报身故。三转起事之心。得证化身。起事心者。即第六识。谓对六尘而起分别。以迷此识。即起一切贪瞋痴等。恼害众生。悟此识者。即修一切戒定慧等品。饶益众生。是故此识转时。即证得化身故。是以如来出世。说诸心地法门。无非要令一切众生。断恶修善。转识成智。证三身。圆十号故也。十力者。一知是处非处智力。二知过现未来业报智力。三知诸禅解脱三昧智力。四知诸相胜劣根智力。五知种种解智力。亦名欲力。六知种种界智力。亦名性力。七知一切至处道智力。八知宿命无漏智力。九知天眼无碍智力。十知永断诸习气漏尽智力。十八不共法者。一身无失。二口无失。三意无失。四无不定心。五无异想心。六无不知舍心。七欲无减。八念无减。九精进无减。十智慧无减。十一解脱无减。十二解脱知见无减。十三身业随智慧行。十四口业随智慧行。十五意业随智慧行。十六知过去无碍。十七知现在无碍。十八知未来无碍。此十八行。云不共者。以是诸佛自觉圣智境界。非权小菩萨所共。更非凡夫境界可知。故云不共。

　　○三华光请释(二)　初总标报化　二别明当机。

　　○初总标报化。

　　尔时莲华台藏世界。卢舍那佛。赫赫大光明座上。千华上佛。千百亿佛。一切世界佛。

　　此总标明体用不分。报化无二之义。言尔时者。即本舍那如来。举因明果劝修时也。此之华台舍那。赫赫大光明座。千华上佛。千百亿佛。俱已解见前文。言一切世界佛者。是千百亿化身释迦如来。展转化化无量无尽智慧如来。居一切世界中。说法利生。以表从心地戒法中。出生无量无尽智慧佛也。下卷文云。微尘菩萨众。由是成正觉者此也。

　　○二别明当机。

　　是座中有一菩萨。名华光王大智明菩萨。从座而立。白卢舍那佛言。世尊。佛上略开十发趣。十长养。十金刚。十地名相。其一一义中。未可解了。惟愿说之。惟愿说之。妙极金刚宝藏一切智门。如来百观品中已明。

　　此一节文。总承前义而来。自从是时。释迦身放慧光。人天生疑。玄通光主。放光聚众。请问光相。释迦擎众。至舍那所。代前二问。请决其疑。舍那领答。从凡至圣。即以心地为因。当成佛果。果中境界。一一发明。又恐大众虽闻心地为因。不知是何心地。故又广开名相。为三十心。十地。既有如是之名。如是之相。必有如是之义。若不发明义趣。将使行者莫知趣向。执相迷心。执事迷理。故华光王菩萨。请解其义。正谓涅槃心易晓。差别智难明也。是座中有一菩萨者。即上千佛座中之果位菩萨也。华光王大智明者。前云玄通华光主。此云华光王大智明。正显此心地戒法门。非具大智慧者。不能通问。所以断惑证真。必以智慧为首故也。从座而立。身业之诚。白卢舍那佛言。口业之诚。身口如如。心契实相。则意业之诚也。佛上略开十发趣。十长养。十金刚。十地。四十法门名相。名相虽多。以相求之。则名相又为略。故云略开。名相且略。其义尚广。其中一一义趣。修断观智。未曾解了。必请详明。故曰。惟愿说之。惟愿说之。重叙请意。以表翘诚之至也。言妙极金刚宝藏一切智门者。此请正观。乃起方便观行。以期佛果故也。妙极。即妙觉果海。金刚。即坚利之智。谓若至果海。非金刚智不能。此智一起。诸物不能坏。而能坏诸物。一切杂染。诸恶种子。断尽无余。故云。妙极金刚。此智。具足一切功德。故云宝藏。能为一切贤圣修断方便。观智根本。故云一切智门。如来下引证。以明此处文义。在大部内。如来百观品中。已更详明矣。

　　○四舍那酬释(四)　初释十住义　二释十行义　三释十向义　四释十地义。

　　○初释十住义(二)　初总标牒问　二别解其义。

　　○初总标牒问。

　　尔时卢舍那佛言。千佛谛听。汝先言云何义者。发趣中。

　　此牒大智明菩萨。请释其义。诫听许说十住进修地位观行之义。

　　○二别解其义(十)。

　　○初释舍心位。

　　若佛子。一切舍。国土。城邑。田宅。金银。明珠。男女。己身。有为诸物一切舍。无为无相。我人知见。假会合成主者。造作我见。十二因缘。无合无散无受者。十二入。十八界。五阴。一切一合相。无我我所相。假成诸法。若内一切法。外一切法。不舍不受。菩萨尔时名如假会。观现前故。舍心入空三昧。

　　初释舍心之义。即檀波罗蜜也。别经名发心住。谓于诸劫之中。行十信心。不作邪见。广求智慧。而行舍心。舍有十种。总即唯三。财。法。竭尽舍也。问。心地法门。位有四十。初明舍心者。何也。答。欲令趋佛道人。一切解脱。始望无上菩提。无余涅槃。若于身心世界。不能尽舍。纵能修行。居然全体凡夫。入道何繇。以故首示。真为生死。志求佛道。应当渐渐。从外舍去。以至内舍。内外俱舍。舍亦复舍。如是之人。名为肉身菩萨。乃可入道自利。因此檀度。则能广摄众生。而诸众生亦易从化。若夫三贤位人。惟舍二执粗惑。还有微细我法二执。亦要尽舍。方证佛果。是故一切菩萨位中。必以舍位居先。故初明舍心也。若佛子者。标能修之人。堪当大法。代佛化导。故称佛子。一切舍者。标所修之法。理智观行。三轮体空。内而根身。外而器界。一切诸有为相。无所顾惜。俱能舍之。无有追悔。故云。一切舍也。下凡佛子二句仿此。国土城邑。至一切舍一节。正明佛子舍心体用观照之义。言国土等者。释上一切舍事。以显。空观门也。谓乞宝位。即舍国土城邑。不作主宰想。如乞安养。即舍田宅。金银。明珠。不作贵重想。如乞奴婢。即舍男女。乃至己身。不作情爱想。尽其所有。悉无一毫贪恋。但凡有为诸物。一切尽舍。何以故。以满檀波罗蜜。庄严无上菩提故也。无为无相。至不舍不受一节。申明一切舍观之义。国土城邑等外物。属于疏分。舍之犹易。男女己身。属于亲分。己舍之甚难。且己身视男女。尤亲。云何难舍能舍。以此菩萨。了达身世。一切皆空。本来无为无相。实无有法。悉繇无明不觉。展转现起。于是我相人相。人我之间。情之所知。目之所见。妄认为实。遂尔假借众缘合会而成主宰。称我称人。千臂经云。假会合成。立名生者。主字。念作生字亦可。谓即不识缘生如幻。执我执人。造作我见。种种取舍。繇是我见造作。故受生灭流转。无有休息。轮回不绝。十二因缘等者。正名假会合成。立名生者。以显缘生性空之义。十二因缘者。盖以无明为因。行即为缘。行为因识为缘。识为因。名色为缘。名色为因。六入为缘。六入为因。触为缘。触为因。受为缘。受为因。爱为缘。爱为因。取为缘。取为因。有为缘。有为因。生为缘。生为因。老死忧悲苦恼为缘。所谓因缘和合。虚妄有生。因缘别离。虚妄名灭。故法华云。无明至老死。皆从生缘有。既从因缘有。亦从因缘灭也。无合无散无受者。释上因缘如幻。法体本来灵明绝待之义。盖此因缘之法。缘会而生。法体本来不生。以本无生死流转之法。故云无合。缘尽而灭。法体本来不灭。以本无解脱转流之法。故云无散。既无生灭合散。其中亦无受彼生灭者。故云无受者。十二入等者。上言十二因缘。是即总举三世生灭因果。此下别释现在之法。而欲一切众生。在此六根门头荐取。不致向外驰求。楞严所云。轮生死。证涅槃。皆汝六根。故于六根荐取。十二入者。六根六尘。互摄入故。亦名十二处。谓眼为色入处。色为眼入处。耳为声入处。声为耳入处。乃至意为法入处。法是意入处。所谓单根不立。独境不生。根境相对。自无体性之义。十八界者。界是分位。六根六尘六识分位之疆界也。五阴。亦名五蕴。即色受想行识。质碍曰色。领纳曰受。缘虑曰想。迁流曰行。了别曰识。其云阴者。以此五种盖覆吾人本有真性故。其云蕴者。繇此五种集聚蕴藏而成妄身妄心。受无量生死故。此五蕴。十二入。十八界。如来于诸经中。处处演说。为迷心者。开心说蕴。为迷色者。开色说处。为俱迷者。开蕴说界。此之三科五蕴开合之法者。无非要令一切众生。知此虚幻。犹如空华。若能于此空华。了知是妄。则当下永无生死轮转矣。一切一合相者。此明菩萨观智。即妄以明真义。谓观身心世界。一切诸有为法。当体全空之性。本来无为无相。不繇假合而成。故曰一切一合相也。一合二字。正说无为无相之处。与上假会合成之合字不同。既曰无相。又曰一合相者。总无相中而妙言之。无我我所相者。此句总结上义。所言五蕴。十二入。十八界等。一切有为法。既一合相。谁有我者。推一我相。终不可得。既无有我。谁有我所。究一所相。终不可得。以是故知因缘和合诸法。皆是假成也。是故所言若内一切法。五蕴身心等。若外一切法。国邑男女等。此内外一切法。悉皆空故。是以虽舍。不见有我。为能舍之人。亦不见有物。为我所舍之法。二性空故。其中自亦不见有受施者。以是三轮体空。故云不舍不受。菩萨尔时等下。结承舍观之益。谓如上三轮空舍。菩萨当尔之时。是名如假会幻化观照现在前故。而令舍心证入真空三昧。正定正受之利益也。如假会观。现前故者。谓此十住菩萨。修习空观。荡一切法。无所有相。今既于假法上而修舍心。似同假观。故名如假会观现前也。此义千臂经中广明。如是舍心。如是舍行。是名佛子无相舍心体用观照也。

　　○二释戒心位。

　　若佛子。戒。非非戒。无受者。十善戒。无师说法。欺盗。乃至邪见。无集者。慈。良。清。直。正实。正见。舍。喜等。是十戒体性。制止八倒。一切性离。一道清净。

　　此释戒心之义。即尸罗波罗蜜也。别经云治地住。谓乃常随空心。行诸法门。以严戒品。此戒总有三聚。十无尽戒。则则三千八万无量戒也。非非戒下。至无集者一节。正明佛子戒心体用观照之义。千臂经中。于此非非戒上。有非戒二字。言非戒者。谓佛子之大戒。不同诸小乘人。有戒相可持。但束其身。而于戒性不能究竟明了。经云。戒性如虚空。持者为迷倒。惟以菩萨大乘佛戒。体如虚空。受而无受。持而无持。乃为非戒。而不堕常见故。非非戒者。谓佛子之大戒。又不同诸魔外道。分别有无。其言有戒。即持牛狗等戒。望生天上。其言无戒。即不受戒。妄谈无戒可持。说淫。怒。痴。皆是梵行。恶骂捶打。无非佛事。纵贪瞋痴。恣杀盗淫。未得言得。未证言证。疑误众生。自迷迷人。大妄语人。师及弟子。俱堕恶道。以是菩萨大戒。无受而受。无戒而戒。虽则了知性戒。体如虚空。本无垢染。不妨随顺性戒修行。是故云非非戒。不同断灭见也。言无受者。者字牒定佛子。于小乘魔外诸所有戒。皆不受行。故云无受者。十善戒者。正明佛子大戒。谓此菩萨。所以不受行诸不善戒者。以但自精进。奉持三世诸佛所说十无尽藏波罗提木叉清净妙戒故也。言无师说法者。千臂经云。名无师说法戒。此即光明金刚宝戒。言十善戒。固为诸佛菩萨修行法门。乃即一切众生本体性中。各具足者。非从师说而有。故曰无师说法戒。欺盗乃至邪见。无集者。此明恶戒体空。欺。谓欺诳。盗。谓盗窃。俱从邪魔外道之戒而言。非泛指者。乃至二字是超略言。谓此恶法之多。不能枚举。假此二言。以该淫。杀。贪。瞋。痴等。诸恶法也。邪见。即不正恶知见。具该六十二种。言无集者。谓小乘善戒。尚且无持无受。岂况欺等恶法。反可集聚于心耶。故云无集者也。慈。良。清。直。至是十戒体性一节。申明佛子戒心体用之义。所云慈者哀愍一切。则无杀生之念。良者。温和善熟。则无盗窃之事。清者。体湛澄洁。则无染污之行。直者。正直无私。则无虚诳之语。正实者。邪妄虚浮尽遣。则无沽酒之事。正见者。丝毫邪僻皆除。此一摄三。即不说四众过。不自赞毁他。不讪谤三宝。舍。谓能舍而不吝。则无悭惜加毁之心。喜。谓喜而不恚。则无瞋心不受悔之意。等者。统余法言。谓此八者。是前十善妙戒之全体性。故云。是十戒体性。制止八倒三句。结明佛子戒心体用之益。谓此十戒。全体本性大用之力。即能禁制止绝凡。外。八种颠倒。言八倒者。凡夫四倒。即无常计常。无乐计乐。无我计我。不净计净。小乘四倒。常计无常。乐计无乐。我计无我。净计不净。此之八倒。总不达如来真常四德故耳。言一切性离者。菩萨了达自性本源之戒。谓不但恶戒体空。即善戒。亦体空。何以故。以属对待故。善恶俱性。空于何有。其于正戒性离。邪戒性离。有戒性离。无戒性离。持戒性离。毁戒性离。得戒性离。失戒性离。乃至一切依他偏计颠倒等性。俱永远离。故云一切性离。一道清净者。谓此颠倒之性。既已远离。唯证一道无师所说清净体性。光明金刚宝戒。独露显现。以不思议业用。饶益众生。如是受持。方名佛子戒心体用之观照也。

　　○三释忍心位。

　　若佛子。忍。有无相慧体性。一切空空忍。一切处忍。名无生行忍。一切处得名如苦忍。无量行。一一名忍。无受。无打。无刀杖瞋心。皆如如。无一一谛。一相。无无相。有无有相。非非心相。缘无缘相。立住动止。我人缚解。一切法如忍相。不可得。

　　此释忍心之义。即羼提波罗蜜也。别经名修行住。谓能修行忍力。长养众善根故。忍者。谓于逆顺诸境。安然自如。乃即造道之强力也。忍有多种。此中具六。以该一切。有无相慧体性。至无无相一节。正明佛子忍心体用观照之义。有无相慧体性。一切空空忍者。千臂经云。此名无相慧忍。有。即本有。不从外得也。无相。即如如理。慧。即如如智。谓此菩萨忍心。不在事迹之间。亦不离事。于此不离不即之处。本乎无相慧体。而起无相大智慧光。观察世出世间一切诸法。悉如虚空。无有色相。无彼无此。实无二法。惟一体性。性净无物。即以无相之能。开化无相之所。达入一切空空。故云。有无相慧体性。一切空空忍也。一切处忍等者。千臂经中。名曰普愿行忍。谓一切空空之忍。凡一切处。无所非忍。以一切处所忍之心。不见有少法生。不见有少法灭。以无生灭。二俱离故。即入无生。故云一切处忍。名无生行忍也。言一切处得名如苦忍者。千臂经云。名耐怨忍。菩萨因契无生行忍。更为法界有情。修持三种大忍。每被他人妒害之处。不见有苦可忍。菩萨达境惟心。心不自心。因境有心。境不自境。因心有境。心境一空。得名如苦忍。所谓不因讪谤起冤亲。何表无生慈忍力也。无量行一一名忍者。千臂经中。名曰无量行忍。此即推广所忍之行。总收上一切处。能忍心智。与夫所忍心法。然虽无量行门。种种不同。是则皆依无相慧体而起照用。是故所云无量行。一一名为无相慧忍也。无受。无打。无刀杖瞋心。皆如如者。千臂经中。此名安受苦忍。申明空上一切处如苦忍之事迹也。谓上难忍易瞋之中。分明以受刀杖所打。菩萨了达三轮体空。即其内心而推。觅一受相。了不可得。则无受打之我相故。即其外境而推。觅一打相。本不可得。则无打我之人相故。即其所中而推。刀杖本寂。则无所打刀杖之众生相。即其能中而推。心本自如。则无忍苦瞋心之寿者相。故云无受。无打。无刀杖瞋心也。所言皆如如者。此句释上三无字义。以显三轮空寂。四相无从。故示总相云。皆如如也。无一一谛。一相等者千臂经中。名曰谛察法忍。此二句义。释明皆如如意。问。既曰受打刀杖瞋心。根境历然。何故又曰。无受打刀杖瞋心。皆如如耶。答。所言皆如如者。以无相慧体性忍中。本无世出世谛真俗二法。故云无一一谛。此即不堕常见。一相者。实相也。虽云无二谛相。不堕常见。惟恐又作断见理会。故揭一相示之。不堕断见。十住菩萨作空观时。观一切法。当体皆空。无中无假无不空。惟空无相。故云一相。无无相者。此句双申上义。问曰。既有一相。何名无一一谛。既云无一一谛。何有一相。岂尚有一相可得。而云无一一谛耶。答曰。云一相者。即谓无相。无相而相。相即无相。实无一相可得。故曰无无相也。有无有相。至缘无缘相一节。展转释破外道偏计之性。以结忍中无相慧体性之义。有无有相者。乃总遣所忍之法相不可得。非非心相者。乃总遣能忍之心相不可得。缘无缘相者。此乃双遣能所俱相亦不可得。此三句义。是紧贴上无字说来。发明上无相亦无之义。有相者。下乘也。无有相。是所忍之法本空。而有此无有相。又非真空。心相者。下乘也。非心相。是能忍之心本空。而非此非心相。又非真空。缘相者。下乘也。无缘相。是忍智中本来能所一空。而缘此无缘相。又非真空。惟菩萨能所心境俱空。空亦复空。方是无相真空。实相法忍也。立住动止等者。总结显忍心。观智。破依他性。令证圆成实性也。立。谓站立。住。谓安住。动。即行动。止。即卧止。我。乃对人相而称。人。乃对我相而举。缚者。不空之凡相。解者。能空之圣相。于上有无有相等。一切诸相。菩萨二六时中。四威仪处。一一照破。于立住动止。其相无寂感之分。于我于人。其相无彼此之分。于缚于解。其相无圣凡之分。诸相既无。何有一切法耶。忍法既无。只有慧体。自照自观。以为忍行。又何忍相之有哉。故曰。一切法如忍相。不可得。所谓不见一法即如来。此则名为观自在。金刚云。若有我相。人相。即非菩萨。又千臂经云。于一切法。悉皆无相。了了分明。忍性空寂。不可得故。皆此义也。如是行忍。是名佛子无相慧忍体性之照用也。

　　○四释进心位。

　　若佛子。若四威仪。一切时行伏空。假会法性。登无生山。而见一切有无。如有如无。天地青黄赤白一切入。乃至三宝智性。一切信进道。空。无生。无作。无慧。起空入世谛法。亦无二相。续空心通达。进分善根。

　　此释进心之义。即毗黎耶波罗蜜也。别经名生贵住。谓生在佛家。种性清净故。梵语毗黎耶。此云精进。谓精而不杂。进而不退。即前施戒忍三法。勤䇿不怠。乃智行无间之功力也。若四威仪。至亦无二相一节。正明佛子进心体用观照之义。四威仪者。即行。住。坐。卧。四行精进。遍诸行故。以行字表其象。一切时者。即二六之时也。行伏空者。即是空观。假会法性。即是假观。登无生山。即是中观。三贤菩萨。名伏忍位。初住位伏空。二行位伏假。三向位伏中。虽分为三。是各依本位得名。实互融摄。一而三。三而一。菩萨于此行。住。坐。卧。四行法门。以有威可畏。能折伏众生。有仪可表。摄受众生。即于此四仪处。一切时中。进修菩提。降伏其心。而入于空。无法可得。如镜中相。无相可得。此即行伏空也。言假会法性者承上。谓虽常入真空。观照诸法一切体性。然而假合而成。即假而真。离真无假。此即行伏假也。于假法上当体明真。故云。假会法性。言登无生山者。谓此菩萨修无生理。最高最显。在尘出尘。迥超二边。得无所碍。如登山顶。高出无碍。名登无生山也。菩萨既荡一切法空。不见纤法可生。复观一切法假。不见毫法可灭。以无生灭。空假皆真。双伏中道无生。故以登山为喻也。而见一切有无者。申明登无生山之义。菩萨于四威仪。一切时中。思惟真谛之理。发生一切无漏智慧。了见一切内外四大。有无性相。诸法性空。空无所有。故云。见一切有无。如有如无等者。牒定所观世出世间染净诸法。先观世间之法。以无生心。见天地中。包罗青黄赤白。长短方圆。若根若尘。有质对待者。名一切显现色。若根若尘。无质对待者。名一切无表色。如四禅天。定中果色。并五根中一分净色。及缘想过。未来。种种境界。现虽对待。无可表示。虽云。无可表示。总色像摄。一切色相。元无实体。色法如此。心法亦然。无有一法。不是如来藏心。性净明体。故云如有。如无。一切入也。乃至三宝智性等者。此观出世间法也。三宝。即佛。法。僧。智性。即法身。般若。解脱。一切信进道。即一切贤圣诚信进修之道。空。无生。无作。即三解脱门义。谓此菩萨。繇观世出世间。真净体性之理。性净无物。故得证入三解脱门也。其空解脱门者。菩萨观照一切诸法。皆从因缘和合而生。其体本空。即悟自性真空。而不随因缘生。故得解脱也。无生解脱门者。即无相解脱门也。承上既观诸法。一切皆空。无相可得。既无有相。即悟自性常生。而不随因缘灭。故得解脱也。无作解脱门者。即无愿解脱门也。菩萨既观诸法。空无有相。则无愿求。既无愿求。即不造作生死之因。以无生死因故。即无有果。故得解脱。解脱。即自在义。门。即通达义。以三解脱。得至涅槃。故云三解脱也。无慧者。承上所观诸法。既不可得。能观智慧。岂可得哉。故云无慧。起空入世谛。法者。谓向以观凡圣有无诸法体空。即证入空定矣。此空不同声闻。缘觉。沈空滞寂之空。乃观实际理中。纤尘不立。今世门头。一法不舍故。虽证于空忍。而不住着。即从伏空定忍。而起入世谛法。虽然入真。入俗。亦无二相。无二相者。谓入真不着真。而入俗不着俗。故云无二相。续空心通达等。此二句者。结显无相精进之心。体用观智之益。续空心者。乃即从假入空。从空入假。空假圆融。通达无碍。以是通达实相心故。名续空心通达也。进分善根者。善根。即菩提本妙心。为众善根本故。即此无相心。发起种种精进。心心相续。念念无间。分分增进。永无退转。趋向佛位。故云进分善根。千臂经云。佛子于四威仪。进修菩提之时。即得证入一切三宝智性。真净体性。常得现前。则得生生值佛。见法见僧。世世精进。学佛威仪。于伏空忍之理。亦不见四威仪。证无生空。是以不进而进道也。又法句云。若起精进心。是妄非精进。若能心不妄。精进无有涯。如是精进。是名佛子进心体用之观照也。

　　○五释定心位。

　　若佛子。寂灭。无相无相。无量行。无量心三昧。凡夫圣人。无不入三昧。体性相应。一切以定力故。我。人。作者。受者。一切缚见性。是障因缘。散风动心。不寂而灭。空空八倒无缘。假静慧观。一切假会。念念寂灭。一切三界果罪性。皆繇定灭。而生一切善。

　　此释定心之义。即禅波罗蜜也。别经名具足方便住。谓修习无量善根力故。寂灭。无相无相。至空空八倒无缘一节。正明佛子定心体用。观照之义。寂灭者。此标定体。梵语禅那。此云寂灭。即指一心而言。亦云静虑。即攀缘如禅。亦云寂静。谓根境如如。不即不离。若镜现相。故云寂灭。无相无相。此二无相。释寂灭义。上无相。明能定之心。下无相。明所定之境。以是心境二皆无相。故云无相无相。无量行。无量心三昧者。明菩萨动静一如义。繇入定时。以无能所二相。故能契合无量心行。总成三昧。此即四威仪中。常明禅观。所谓那伽常在定。无有不定时也。凡夫圣人。无不入三昧者。此言定体平等。不惟圣人入此三昧。凡夫亦入此定。既尔。何故说名凡夫。以被一切识情垢染。故不自觉。亦如衣里明珠。不自觉知。贫苦他方。终无济益。所谓终日圆觉。而未尝圆觉者。凡夫也。何以故。以体性不相应。安能得定。菩萨不见一法当情。境空心寂。智理一如。故恒与诸佛体性相应。繇证体性三昧。则一切时中。以圣定力故。得照见一切微细我。人。作者。受者。之妄惑也。我。即我见。人。即人见。作者。自心施为。即众生见。受者。领纳好恶。坚着不舍。即寿者见。繇此四见。生一切执缚。邪见种性。皆是障道因缘。被此散乱境风。鼓动心海。随波逐浪。流转生死。无穷无尽。无有休息。故云一切缚等。言不寂而灭者。谓此障惑。若不假修寂灭观照三昧正定之力。而能灭者。终无暂止之日。意谓必以寂灭定力故。而得此灭。故云不寂而灭。千臂经云。不得寂静定力。而能灭者。无有是处。空空八倒无缘者。承上。谓此定力。既止我见生灭之因。即小乘凡外八倒。生灭之缘自空。故云八倒无缘。假静慧观。至而生一切善一节。结显定力照用功能之义。假静止动。假慧照昏。假此二者为观。定慧圆明。静照一切我人假会。幻化合成。妄想因缘之法。念念从此寂灭矣。生灭颠倒之念既空。则一切三界异熟苦果。诸恶罪性。亦皆繇此定力而灭。苦果罪性。既已灭尽。则本不生不灭。无漏功德智慧。亦悉繇此定力而生。故云而生一切善也。所谓生灭既灭。寂灭现前。如是修禅。是名佛子定心之体用观照也。

　　○六释慧心位。

　　若佛子。空慧。非无缘。知体名心。分别一切法。假名主者。与道通同。取果行因。入圣舍凡。灭罪起福。缚解尽是体性功用。一切见。常乐我净。烦恼慧性不明故。以慧为首。修不可说观慧。入中道一谛。其无明障慧。非相非来。非缘非罪。非八倒。无生灭。慧光明𦦨。为照乐虚。方便转变神通。以智体性。所为慧用故。

　　此释慧心之义即般若波罗蜜也。别经名正心住。成就第六般若法门故。梵语般若。此云智慧。以是智能照境。慧能了境。于境分明无惑。能转物也。空慧。非无缘。至体性功用一节。正明佛子慧心体用观照之义。言空慧非无缘者。谓此真空体性。本源妙慧。非是无缘而生。又非即缘而生。是即本有空慧灵明知体。名之为心。不假他缘故也。以是真知觉体。本无分别。而言分别一切法者。惟是真心照用。不同二乘灰心泯智。不缘一切生法。亦不同诸凡夫外道。分别识心。繇假因缘会合而成。假名主者。假立其名。实无主宰。虽曰是妄。皆即依真而起。如水之波。依水而有。菩萨依般若智照。于诸妄心。了然无二。实与至道。通同一味。体无差别。故曰假名主者。与道通同也。取果行因等者。释明慧心照用之义。谓此菩萨直超佛果。惟以本源平等空慧。修因地行。即可入圣舍凡。灭罪起福。凡夫以我相分别。处处不得解脱故缚。圣人无我。能以般若智照。处处皆得自在故解。即此凡圣迷悟缚解。菩萨视之。尽是体性功用。所谓从凡夫中来者。用其识心。从圣性中来者。用其智慧。识智元无二体。惟在用处有差殊耳。一切见。至所为慧用故一节。申明空慧观照之益。问。一切见者。凡圣缚解。何处差别。以凡夫。二乘。一切倒见。皆由不知如来常乐我净。无余涅槃。真如德相。是心佛与众生。三无差别。平等具足。乃于真常。真乐。真我。真净心上。而起倒见故也。常者。无暂改动之义。性体虚融。历三际而不迁。混万法而不变。故名常德。乐者。安隐寂灭之义。离生死逼迫之苦。证涅槃寂灭之乐。故名乐德。我者。自在无碍之义。外道凡夫。强立主宰。执之为我。乃是妄我。若佛所具八自在为我者。即是真我。故名我德。净者。离垢无染之义。诸惑尽除。湛然清净。如大圆镜。了无纤翳。故名净德。而凡夫人。迷而不知。反以非常计常。常计无常。非乐计乐。乐计无乐。非我计我。我计无我。不净计净。净计无净。是名八倒。非常计常者。世间一切诸有为法。故悉无常。虚幻不实。执为实有故。非乐计乐者。世间五欲之乐。皆是受苦之因。诸凡夫人。贪着不舍。不求解脱故。非我计我者。四大假合之身。本非有我。于此幻色身中。强作主宰。妄执为我故。不净计净者。自身他身。三十六物。五种不净之身。本非是净。反生贪着。以为是净故。如是四见。增长惑业。名为凡夫四荣倒见。常计无常者。法身常住。本无迁改。而于如来常住法身之中。妄计有变异故。乐计无乐者。涅槃大乐。离诸苦故。乃于如来涅槃乐中。妄计是苦故。我计无我者。无生真我。即是真常。不了无我法中佛性真我。于真我中。妄计无我故。净计不净者。体性真净。离诸垢染。不了无惑无障之净。乃于如来真净法中。妄计不净故。如是四见。乃二乘人。观察无常。苦。空。无我等法。俾烦恼有朽灭不生之义。名为四枯倒见。此八倒见。凡夫之人。凡所作为。皆是烦恼业力。将此慧性。障覆不开。不得真实识知用故。所谓烦恼慧性不明故。名为烦恼无明二障。烦恼事障障理。无明理障障事。其烦恼障者。谓此昏烦之法。恼乱心神。因贪等惑。障蔽正道。故名烦恼障。无明障者。谓诸众生。从无始来。种种颠倒。而于一切法上。无所明了。名无明障。此惑。是业识之种子。为烦恼之根本。以二乘人。慧性不明。不能断去此障。惟菩萨断之。欲破烦恼。必以智慧为首。欲破无明。必修不可说观慧为助。细审细察。智慧德相。本来无迁无变。是如来常德。无生无死。是如来乐德。无挂无碍。是如来我德。无障无惑。是如来净德。如是种种观慧。相续相连。无间无断。方乃证入中道第一义谛。智起惑亡。即无明惑障顿破。而本有慧性顿开。向之无明烦恼为障者。即障慧性。故曰无明障慧。今者了知无明障慧。当体全空。何有形相。故曰非相。既非形相。安有去来。故曰非来。既无去来。则非心所缘。故曰非缘。若有所缘。是为心境不空。成颠倒想。起惑造业。则有生灭因缘之罪法。今既非缘。则亦非罪矣。又何八倒生灭之有哉。故曰。非八倒。无生灭。此惟菩萨慧光明𦦨。为照为乐。虚彻灵通。无量方便。无障无碍无量转变。种种神通。种种妙用。皆以平等智为体性。一切所为所用。无非空慧为用故。若不依此平等智体。本源空慧。以为照用。则凡所为所作。皆是无明业力使然。学者知之。当修此慧。是名佛子慧心体用之。观照也。

　　○七释愿心位。

　　若佛子。愿。愿大求。一切求。以果行因故。愿心连。愿心连。相续百劫。得佛灭罪。求求至心。无生空一愿。观观入定照。无量见缚。以求心故。解脱无量妙行。以求心成菩提。无量功德。以求为本。初发求心。中间修道。行满愿故。佛果便成观一谛中道。非阴。非界。非没生。见见非。解慧是愿体性。一切行本源。

　　此释愿心之义。即愿波罗蜜也。别经名不退住。入于无生毕竟空界故。愿者。愿要。乃即发诸大愿成佛度生者也。愿大求。至得佛灭罪一节。正明佛子愿心体用。观照之义。愿大求者。即上求佛果。一切求者。即下化众生也。以果行因故者。释上发愿成佛度生之疑。经云。自未得度。先度人者。菩萨发心。自觉已圆。能觉他者。如来应世。今先自利。次乃利生。何以故欲以果地之觉。而行因地心故。谓凡世出世间。有漏无漏。善恶因果。必有决定誓愿。如地藏菩萨。地狱未空。誓不成佛。观音大士。度尽众生。方证菩提。弥陀如来。四十八愿。愿愿结云。不得是愿。终不作佛。乃至阎罗天子。誓愿治诸罪人。一一随愿而生。所以要度众生。先当发愿成佛也。愿心连者。承上以果行因之愿心故。须当念念不忘。心心无间。相连相续。百劫修行。难忍能忍。难舍能舍。外舍国城妻子。内舍头目髓脑。乃至无量世界。无有如芥子许。非是菩萨舍身命处。如是心无能所。人法双忘。忘亦复忘。始能得见本佛。灭无量罪。故云得佛灭罪。求求至心。至佛果便成一节。申明愿心始终因果究竟之义。求求至心者。上求字。即求佛果。下求字。即求化众生。至心二字。谓求佛果。及化众生之心。必须联续增进。乃至大愿成就。求无所求。即以无生空智。而契无生空理。智理一如。一愿平等。生佛无二。故云。无生空一愿也。观观入定照者。双明二观。惟显中道。以空观入假观。故照。以假观入空观。故定。如是二观俱遣。空假不立。定慧圆融。是即照而常定。定而常照。即此观观之照。照照之观。是故无量见缚。皆以上求下化之大愿心。平等观照之定慧力。故得解脱。即上灭罪之义。不惟无量见缚。因求心故而得解脱。即无量妙行。亦以是愿求求至心。故得成就阿耨菩提。即上得佛之义。乃至无量恒沙。称性功德。亦皆以求心故。而为根本。即无生空一愿之义。言初发下。劝必行也。如是求心。非是空发愿乐之心。而或不行愿乐之行。故必初发求心。中间修道。行满愿足。是故佛果。便得成就。初发求心。即始觉也。中间修道。即渐次觉。及随分觉。行满愿故。即究竟觉。三觉果满。万德周圆。方能得成佛果。称两足尊。观一谛中道。至一切行本源一节。此结愿心中道观慧。为愿体性。为一切行本也。观一谛中道者。承上。谓于佛果位中。观中道一谛之理。不见立一切愿。本无佛道可成。本无众生可度。本来无缚无解。菩提本具。功德本圆。本如来藏妙真如性。所以观五阴。非五阴。观十八界。非十八界。观生灭。非生灭。观诸见。非诸见。故云见见非。解慧是愿体性者。乃即华严信。解。行。证。四法之一。菩萨初发愿心。繇信起解。繇解发愿。繇愿起行。繇行证果。非初解慧。无繇能入。如是妙慧。为一切愿心本体。一切万行本源。是故发愿成佛度生。必以无生空一愿之中道智。解无生空一愿之中道理。即依此起一切无相妙行。而即证佛无相菩提涅槃妙果。若他观他愿者。即为狂慧。即为狂解矣。学者知之。

　　○八释护心位。

　　若佛子。护三宝。护一切行功德。使外道八倒恶邪见。不娆正信。灭我缚见缚。无生照达二谛。观心现前。以护根本。无相护护。空无作无相。以心慧连慧连。入无生空道智道。皆明光明光。护观入空假。分分幻化。幻化所起。如无如无。法体集散不可护观法亦尔。

　　此释护心之义。即力波罗蜜也。别经名童真住。谓不生邪倒破菩提心故。护者。护持。不使魔外侵坏菩提心故。护三宝。至于护根本一节。正明佛子护心体用观照之义。三宝。即佛法僧。佛者。觉照义。法者。执持义。僧者。和合义。此有世间住持三宝。有出世间常住三宝。有大乘。小乘。一体。别相。如是三宝。皆一切众生法身慧命父母。良友福田。若不护持。即法身慧命断灭。一切功德。无从而生。故当大力护持。护三宝者无他。即护自己所修六度万行。一切所行功德。何名功德。即于行门。无怠无惰。有始有终。是名为功。无人无我。无取无舍。是名为德。故云功德。仁王经云。以护佛果。护十地行若此。使外道不娆者。正明护三宝义。外道有多种。凡不达心地道戒。向外驰求。俱名外道。其八倒者。即诸凡夫。小乘。外道。妄想倒执。此诸倒见。不善不正。断佛种故。名恶邪见。言正信者。翻邪名正。除疑曰信。正其所信。名曰正信。所谓护功德者。正在使诸外道。凡小八倒。恶邪知见。不能娆我。如是护三宝之正信也。云何能令恶见。不娆正信。亦无他法。但灭我缚见缚。而信自正。盖此颠倒邪见。繇依我见而生。因执我故。则被我缚。繇我缚故。而起诸见。则被见缚我见相缚。所信不正。所信不正。则诸魔外得入。魔外一入。则坏一切功德。一切功德破坏。致令佛种。法种。僧种俱被破坏。故护三宝。实无别法。唯护自行功德。则灭我缚见缚。我见不生。即入无生。即以无生理智。而起观照。照空。即不沈空。照有。即不滞有。空而不空。不堕断见。有而不有。不堕常见。是以不滞空有。不堕断常。二谛圆融。互摄无碍。故云无生照达二谛。即此观心。倏然现前。以护根本。其根本者。即正信也。以是正信一立。直超无上佛果。而无障碍。一切功德。从此生长。是故正信而为根本。以是护持。无有穷尽。故云观心现前。以护根本。所谓心性不迷。即是佛宝。心体离念。即是法宝。于理不违。即是僧宝也。无相护护。至皆明光明光一节。申明无生观照工夫之益。盖上以无生智观照现前。以护信根。即此能护观照。所护信根。一一无相。从无相护心中。行无相护行。故曰无相护护。以是无相护护。则所护之正信。处处解脱。以是处处解脱。即证无相真空。以证无相空故。而无所造。而无所作。以无所造作故。名为无相。故云空无作无相。以心慧连等者。承上。既云入空无作无相之三解脱理慧。不同小乘住着解脱。即此真空。无作无相之慧心中。相续相连。无间无断。即得深入无生空道。无生智道。皆明光明光矣。无生空道。即是无余涅槃理果。无生智道。即是无上菩提智果。皆明光明光者。智理互照之象。繇智契理。因理冥智。智理如如。互发圆照。故云明光明光也。护观入空假。至观法亦尔一节。乃即结遣观法。以显无相护心之义。言护观入空假等者。承上。既以无相护心。深入智理。即以如理平等。大慧光明。从护心中。而起观照。观入于空。即遣真相。观入于假。即遣俗相。空之真相既遣。则空中之分分许多幻化所灭何有。假之俗相既遣。则假中之分分幻化所起何有。以是生即如生。灭即如灭。生灭皆如。故云如无如无。法体集散不可护者。菩萨既以无生妙慧。观照诸法。幻化起灭如无。故知诸法缘会而集。法体本自不生。缘灭而散。法体本自不灭。既诸法体。本无集散。则无实法可护。故云法体集散不可护也。言观法亦尔者。谓所护法体既不可得。岂有能护智观而可存耶。故云观法亦尔。是则境智俱遣。了不可得。如是观行。如是正信。方能护持三宝功德。是为佛子。护心之体用观照也。

　　○九释喜心位。

　　若佛子。见他人得乐。常生喜悦。及一切物。假空照寂。而不入有为。不无。寂然大乐无合。有受而化。有法而见。云假。法性平等一观。心心行。多闻一切佛行功德。无相喜智。心心生念。而静照乐心。缘一切法。

　　此释喜心之义。即方便波罗蜜也。别经名法王子住。谓从佛正教而生于解。当绍佛位故。喜者。即欢悦义。乃快自他得乐之谓。见他人得乐。至大乐无合一节。正明佛子喜心体用观照之义。见他人得乐者。即喜境也。常生喜悦者。即喜心也。何谓常生菩萨喜悦之心。非因暂有。亦非暂无。从久远来。发菩提心。元为令诸众生。离苦得乐。今见得乐之人。适其所愿。故心常生喜悦。及一切物者。明菩萨喜心广大之义。言不惟见人乐而生喜心。并见一切有情物类。凡得乐者。亦常生喜悦也。假空照寂等者。正明菩萨三观圆修。以显无相喜心之义。假。即假观。空。即空观。照。即是慧。寂。即定也。菩萨喜心。不同凡夫情见之喜。亦不同二乘空执之喜。二乘自喜。得出三界苦恼之患。得证三解脱门。于菩萨法。游戏神通。及见众生有苦乐时。不起悲忻。菩萨不然。如观入假时。照而常寂。而不入有为。离此有相。故不同凡夫情见之喜。如观入空时。寂而常照。而不入无为。离此无相。故不同二乘空见之喜。既不空不假。不有不无。是何等境界。即寂然大乐无合。此等境界。非尘劳众生所受用事。亦非二乘滞寂境界。惟是菩萨。定慧圆融。乃能寂然大乐。又能乐及众生。其所乐者。二边不住。中道不立。故曰大乐无合也。有受而化。至心心生念一节。申明喜心寂照之义。以其无合于有。不妨有受而化。受。即喜心。化者。不留之意。有定力故。不被物转。以其无合于无。不妨有法而见法。即喜境。见者。透彻之意。有慧力故。即能转物。故云有受而化。有法而见。其云假者。谓以种种诸境。本无实体。当体如如。法性平等一观照之。法性。即法性身。诸佛以法为身。既观诸法之相云假。复观诸法之性本真。此法性身。不随生灭。等虚空界。在圣不增。处凡不减。各各具足。是为平等一观。所谓先悟毗卢法界也。心心行等者。乃复行普贤行门也。谓此菩萨。虽然智照诸法体性平等。而法身理果。尚未究竟。更当心心发大愿。起大行。一心一行。皆从多闻一切佛行功德而行。是即佛行。不落小乘功行。所谓尽行诸佛无量道法也。无相喜智。心心生念。此二句者承上。菩萨思惟诸佛功德。本乎无相。以无相智。契无相理。以为喜心。如空合空。不相妨碍。故云无相喜智。即此无相喜智。起行长养。永永无失。不敢怠惰。故云心心生念。而静照乐心。缘一切法者。此二句义结前。谓此喜心。既以无相。常生于念。是则在在利生。不妨常静常照。即以静照不二之乐心。缘一切已得法乐。未得法乐之诸众生。令其同证无相喜中。寂然大乐无合之道。是为佛子喜心体用之观照也。

　　○十释顶心位。

　　若佛子。是人最上智。灭无我轮。见。疑。身。一切瞋等。如顶观连。观连如顶。法界中因果。如如一道。最胜上如顶。如人顶。非非身见。六十二见。五阴生灭。神我主人。动转屈伸。无受无行可捉缚者。是人尔时入内空值道。心心众生。不见缘。不见非缘。住顶三昧寂灭定。发行趣道性实。我人常见。八倒生缘。不二法门。不受八难。幻化果。毕竟不受。惟一众生。去来坐立。修行灭罪。除十恶。生十善。入道正人。正智。正行。菩萨达观现前。不受六道果。必不退佛种性中生。生入佛家。不离正信。上十天光品广说。

　　此释顶心之义。即智波罗蜜也。别经名灌顶住。谓观空无相。得无生心。法水灌顶故。是人最上智。至可捉缚者一节。正明菩萨顶心上智体用观行。破惑义也。若佛子。是人最上智者。先举能灭之智。谓此十住菩萨智。超前九位观智。故云最上智也。灭无我轮等者。次举所灭惑相。显能灭智用也。灭者。除也。无者。空也。我。即我见。凡见皆繇我起。故从我灭而无之也。轮。即车轮。具有二义。一者。法轮。谓佛菩萨转此法轮。于众生心海中。摧辗一切烦恼无明。令尽无余。得成佛故。二者。众生我轮。因执我故。起贪。瞋。痴。杀。盗。淫等。诸恶业轮。流转三界。无休息故。菩萨因修顶心智定。破除我相。将三界十使等烦恼轮去。故云。灭无我轮。见等。见身即五利使之二。疑瞋即五钝使之二。一切等者。该余惑也。如顶观连。观连如顶。此二句者。即智观察连络无间。因诸众生。我慢山高。非以高大智慧观照。不能破除。故以顶心妙智作观。而起观照。以此智观相续不断。始能超出我慢山轮。方得明见四圣。六凡。十法界中因果。皆如如一道也。是故此智为最上最胜顶智。首出庶物。如顶之象。如山之有顶也。如人顶者。人身唯顶最尊。喻此菩萨顶心观智。高显而无上也。非非身见。至可捉缚者。此申所破之惑。非非二字贯下。前一非字。是能遣之观智。后一非字。乃所遣之惑业。言非外道身见。可捉可缚。亦非六十二种断常邪见。可捉可缚。亦非五蕴妄身妄心和合因缘。可捉可缚。亦非神我主谛。动转屈伸。种种计量。种种幻相。可捉可缚。何以故。如是诸见。皆有受有行。可捉可缚。云捉缚者。即执着义。谓凡有执着。俱属生死。不能解脱。菩萨以是顶心智观。超出一切情见。如太虚空。无有边表。今尽诸见。是则无受无行。无可捉缚者矣。是人尔时。至寂灭定一节。乃明菩萨顶心寂定体用观行。破惑证真之义。言是人者。即当位之人也。尔时二字。即当入观之时。谓菩萨人。当尔最上顶心智照而人观行。观外之时。空却诸尘世界。因果一道。观内之时。空却五蕴身心。内外空时。当值空道。一切妄想颠倒。永不复行。心心平等智以度众生。而为进修之念。故云心心众生。然虽度生为念。而不见有能缘之心。所缘之境。能缘所缘二性空故。是则终日度生无生。可度。终日说法。无法可说。不但无能所缘度生之相。亦无非能所缘理智之相。故云不见缘。不见非缘。以是心境双泯。智理全空。尔时倏然安住最胜顶心三昧寂灭正定。故云住顶三昧寂灭定也。发行趣道性实至正智正行一节。申明顶心智定。破惑证真起智利生之义。谓此智定。不同二乘住于空智寂定。不肯前进以饶益众生。菩萨虽住智定而不贪着。故从此正定中。发起慈悲喜舍广大之心。修行妙行。趋向佛道。是为自利。以是所起之道。体性真实。不为魔外所侵。而即我人四相。八倒妄见。生灭因缘。于此真实不二法门。永无受行。灭尽无余。生灭因缘。既然无受无行。即当八难幻化异熟业果。即亦毕竟不受其报。八难者。地狱。饿鬼。畜生。边地下贱。生不见佛。诸根不具。生长寿夭。世智辩聪之八难也。盖此八难。无而忽有。有而忽无。幻化不实。菩萨觉破。故云八难幻化果。毕竟不受。所谓因穷而果丧也。唯一众生等者。释上心心众生之义。谓此菩萨虽得解脱。不受轮回。而即思惟一切众生。不知是幻现前轮回。是故示现去来坐立。于三界中四威仪内。示作精进修行众行。集福灭罪。种种方便。令诸众生。除灭十恶。而生十善。使人佛道。为佛法中正信之人。具足正智。而起正行故也。所言正人等者。知因识果。灭恶生善。反邪皈正。即是正人。了达善恶体空。即具正智。是以深明空而不空。有而不有。起行而修。即正行也。如是所修。自利利他。即入佛道。为佛真子。菩萨达观现前。至不离正信一节。总结顶心智定现身益物之义。菩萨通达实相。观无生于现前。虽然往返三界。示同凡夫。实非业系。故永不受六道果报。亦即不退于佛种性中生。佛种不退。即生生世世。入佛法家。不离菩提正觉正信。如是智观。是为佛子顶心之体用观照也。上十天光品者。乃大部内。别品之中。更广说之。

　　○二明十行义(二)　初标牒问辞　二正解其义。

　　○初标牒问辞。

　　卢舍那佛言。千佛谛听。汝先问长养十心者。

　　此牒问诫听。许说十行修进地位观行之义。

　　○二正解其义(十)。

　　○初释慈心位。

　　若佛子。常行慈心。生乐因已。于无我智中乐相应观。入法受想行识。色等大法中。无生。无住。无灭。如幻。如化。如如无二故。一切修行成法轮。化被一切。能生正信。不由魔教。亦能使一切众生。得慈乐果。非实。非善恶果。解空体性三昧。

　　此释慈心之义。于四无量心中。即慈无量行也。别经名欢喜行。谓入法界。不为邪动故也。常行慈心。至得慈乐果一节。正明佛子慈无量心体用观行之义。前十住修十度。为被自利。以能自利。后利人也。此修十种利他法行。饶益众生。又前十住位人。发心修行。即以檀波罗蜜为首。此十行人。接物利生。以慈为本。是故常行慈心。慈有三种。一者。有情缘慈。谓佛菩萨。观诸众生。犹如赤子。运大慈心而弘济之。令其皆得受安乐故。二者。观法缘慈。谓诸菩萨。观一切法。皆从因缘和合而生。了无自性。运大慈心以弘济之。令其皆得受安乐故。三者。无缘大慈。谓诸菩萨。无心攀缘一切众生。而于一切众生。自然各各获利益故。菩萨如是恒常修此三种慈心。使诸众生获离苦得乐之因。故云常行慈心。生乐因已。于无我智中乐相应观者。此正释上三种慈也。其无我智。即根本智。于此智中。观诸众生。实无苦境。本来自乐。是故自乐乐他。皆以此智。是所谓相应也。入法受想行识。色等大法中者。释承乐相应义。入。即能入观行。法。即所入观法。受想行识。即心蕴法。菩萨繇入观时。以观五蕴身心。四大法中。本无生住异灭法相。如幻如化。一切皆空。本来平等。以如如无二故。所谓照见五蕴皆空。度一切苦厄也。即有情缘慈义。一切修行成法轮者。谓此菩萨。修行六度万行。无非成就大法。自利利他。故先修行种种妙行。成就无上法轮。用以自利。而又化被一切众生。能生正信。不繇外道邪魔所教。既得正信。不受魔教。是获离苦得乐之因也。即法缘慈义。亦能使一切众生。得慈乐果。不但令得乐因而已。亦能使诸众生。乘此乐因。得至无上菩提觉法之乐。无余涅槃寂灭之乐果也。即无缘慈义。非实。非善恶果等者。结示观体照用之义。所得慈乐果者。非权小实法。亦非人天善恶有漏因果。是何等果。是如如智所解。是如如理所空。空解之中。体性平等之道。以此平等体性三昧。自乐乐人。如是修慈。是真佛子慈无量心之体用观行也。

　　○二释悲心位。

　　若佛子。以悲。空空无相。悲缘行道。自灭一切苦。于一切众生。无量苦中生智。不杀生缘。不杀法缘。不着我缘。故常行不杀。不盗。不淫。而一切众生不恼发菩提心者。于空见一切法如实相。种性行中。生道智心。于六亲六怨。亲怨三品中与上乐智。上怨缘中九品得乐果。空现时。自身他一切众生。平等一乐。起大悲。

　　此释悲心之义。即悲无量行也。别经名饶益行。谓常化众生。使得法利故。以悲。空空无相。至发菩提心者一节。正明悲无量心体用观行之义。即有情缘悲也。言以悲者。以大用也。上位慈能与乐。然而众生现在苦中。必须离苦。方能得乐。是故佛子。恒用悲心。令诸众生。离苦得乐。故云以悲也。其空空无相者。上虽恒以悲心。实非爱见之悲。乃是空空无相大悲。无能无所。无自无他。虽云空空无相。而即自然任运以拔诸众生苦。众生苦为所悲。菩萨智为能悲。繇所悲之缘。发起菩萨悲心。而行悲道。故云。悲缘行道。以是所行悲道。即自灭一切苦。又灭他一切苦故于一切众生无量苦中。生大悲智。拔其众苦令得乐也。无量苦者。总即凡夫二乘。分段。变易。二生死苦。如是诸苦。起于三业。三业之中。惟杀。盗。淫。三为根本。以是因缘业果相续。故得无量苦也。二乘。纵离分段。难免变易。菩萨今以无相悲智。缘苦众生。故不为杀生之缘。不为杀法之缘。此二无缘。繇是菩萨。不着我相之缘。是故常行不杀。不盗。不淫。而使一切众生不恼。从此发菩提心也。此有三义。一者。菩萨无杀盗淫。而诸众生见之。心生欢喜。不能瞋恼。发菩提心。二者。菩萨以永无杀盗淫。而教一切众生。乃得渐渐受化。故使发菩提心。三者。菩萨既谓无杀盗淫。而自他性众生。不生恼害。故俱发菩提心。如行愿云。一切众生而为树根。诸佛菩萨而为花果。以大悲水。饶益众生。则能成就诸佛菩萨智慧花果。菩萨今以大悲缘苦众生。不但不恼而已。而复恒与之乐。所谓怨亲普度。悲心广大。故曰。一切众生不恼发菩提心者也。于空见下。至九品得乐果一节。申明悲观平等观照之义。即法缘悲也。上言一切众生不恼使发菩提心者。是以菩萨能于真空实相理中。了见一切根尘诸法。皆如实相。本无众生。本无烦恼。无一众生不具实相。但以自迷而不觉悟。故于一切众生种性行中。随诸种类。发起大悲道智之心。为诸众生发明此义。令生道种智心。修行圣道。故于父母。兄弟。姊妹。六亲六怨。亲怨顺逆三品之中。皆与最上菩提乐智也。上怨亲中九品得乐果者。怨有上中下三等。上等。有上中下。中下二等各三。三三合为九品。既于上怨三品缘中皆与上乐智者。其余中下六品。亦尽与之乐果。故曰。九品得乐果也。空现时下。结承悲观平等之义。即无缘悲也。菩萨今令九品众生俱得乐果者。乃繇无相真空观照现前之时。无论自身眷属。他身眷属。一切众生俱以平等观照一乐。而起无缘大悲心智。拔一切苦而与乐也。如是行悲。是名佛子。悲无量心之体用观行也。

　　○三释喜心位。

　　若佛子。悦喜无生心时。种性体相道智。空空喜心。不着我所。出没三世因果无集。一切有入空观行成。等喜一切众生。起空入道。舍恶知识。求善知识。示我好道。使诸众生。入佛法家法中。常起欢喜。入佛位中。复是诸众生。入正信。舍邪见。背六道苦。故喜。

　　此释喜心之义。即喜无量行也。别经名无违逆行。谓常修善法。谦下恭敬故。悦喜无生心时。至示我好道一节。正明喜无量心体用观行之义。悦喜无生心时者。悦以心言。喜以事言。佛子自喜。得住如实空中。而亦庆喜一切众生。得住如实空中。以是自他离苦得乐。其心畅快。此悦喜心。以从无相处生。生即无生。无相可得。故云无生心也。种性体相等者。种。即种子。性。即性分。体。即本体。相。即相状。道。即中道。智。即观智。谓此菩萨。以悦喜无生心。发生一切智慧。观察分别。十界依正种性体相。皆如实相。即从如是种性体相理。发起道智。说法利生。应以何法而得度者。即以何法而为彼说。种种方便。令离苦集。而修道谛。证灭谛理。如是道智。无能无所。心境空寂。空空喜心。不同凡夫从憎爱诸境而生其心。故不着我所也。虽然往返三界。出没隐显。示同凡夫。和光混俗。而于三世因果等法。本来无集。无有挂碍。但凡一切有所作为。皆入无相真空观行。即此真空观行成就。毋论亲冤。皆以平等悦喜。使入佛道。证佛道果。永离苦趣。所谓四弘誓愿。未离苦者。令离苦谛。未安道者。令安道谛。未得灭者。令证灭谛。故云观行成。等喜一切众生。此谓喜心平等广大。则成喜无量也。所言起空入道者。谓即起于所成空观。修假观行。趣入佛道。接物利生。又不同二乘沈空滞寂。安住化城。不肯前进。故曰起空入道。言此所入之道。非真知识。不能通达事理。是故舍恶知识。而求善知识也。恶知识者。身居邪见。断佛慧命故。善知识者。知真本有。识妄元无故。如此知识。求其指点。示我好道。言好道者。即佛道也。乃即诸佛所证。众生所迷。不生不灭。清净觉道。菩萨善修此道以自利。即以此道。能使众生入佛法家法中而利他也。所言入佛法家者。即生如来家。不生外道邪见之家。入佛法中者。谓生如来正法之中。不生权小法中也。以上明其体用。向下结成喜观之益。常起欢喜。入佛位中。此二句者。乃结自利。复是诸众生等者。乃结利他也。不惟自己堕在佛数而生欢喜。又使一切众生入于正信。舍诸邪见。生生世世。背六道苦。所以菩萨常生平等欢喜也。如是修喜。是名佛子喜无量心之体用观行也。

　　○四释舍心位。

　　若佛子。常生舍心。无造无相空法中。如虚空。于善恶有见无见。罪福二中。平等一照。非人非我所心。而自他体性不可得。为大舍。及自身肉手足。男女国城。如幻如化。水流灯𦦨。一切舍而无生心。常修其舍。

　　此释舍心之义。即舍无量行也。别经名无屈挠行。谓行大精进行。能令一切得至究竟涅槃故。常生舍心。至平等一照一节。正明舍无量心体用观行之义。从初发心。历无穷劫而行济度。故云常生舍心。无造。即无能也。无相。即无所也。谓此佛子。常生舍心之时。是乃生即无生。舍亦无舍。故曰无造。无造。则无有相。无相则空。空即无物。以是无造无相空法之中。如虚空也。言空法中如虚空者。释明常生舍心无造无相之义。上文既言常生舍心。是即有心可生。有法可舍。有造作。有形相。何以皆言无耶。盖此真空实相法中。心境诸法一切皆空。若立一尘。即堕限量。必也无造生心。无相行舍。是以头头解脱。法法无碍。故曰空法中如虚空。不拒诸象发挥也。未发心人。于善事起有因果见。招福果相。于恶事起拨无因果见。招罪业相。今佛子。舍心既如虚空。则于善恶二因。有无二见。罪福二报中。平等一照。了然无二。皆与实相不相违背。故心如虚空也。非人非我所心。至为大舍一节。申明舍无量心体用观行之义。非人非我所心者。非者。空也。所心者。执情也。以是妙智平等一照。是故人我二心。内外执情。当下顿空。以是顿空。自他体性俱如虚空不可得故。如是之舍。是为大舍。即我空义。从此心性俱空之处。以及身肉手足之内财宝。男女国城之外财宝。菩萨观之。总皆如幻如化。如水流。如灯𦦨。虚假不实。故一切舍。即法空义。如幻如化。喻内外财物不可得也。如水流。如灯𦦨。喻自他体性不可得也。而无生心。常修其舍。此二句义。总结佛子无相舍心。以显三观圆修之义。无生心者。乃无造。无相。无生。无灭。实相心也。即空观义。常修其舍者。谓此佛子。虽然了知自他体性俱不可得。亦不同小乘人。不起方便说法度生。正乃即此无相心中常生方便。修行舍心。摄受有情。即假观义。二观不立。即中道义。所谓应无所住。而生其心。如是修舍。是名佛子舍无量心之体用观行也。

　　○五释施心位。

　　若佛子。能以施心被一切众生。身施。口施。意施。财施。法施。教导一切众生。内身。外身。国城。男女。田宅。皆如如相。乃至无念财物。受者施者。亦内亦外。无合无散。无心行化。达理达施。一切相现在行。

　　此释施心之义。即施摄法也。别经名无痴乱行。谓不为无明所失乱故。能以施心。至教导一切众生一节。正明施心所摄体用观行之义。言能以施心者。即能被之教。被一切众生者。即所被之机。言身施者。以身担荷。执身负役。乃至所舍头目髓脑。身肉手足。口施者。口无雌黄。出言善熟。乃至欢喜赞叹。说诚实语。意施者。心无瞋恨贪痴嫉妒。乃至常怀恭敬。现柔和相。财施者。国城妻子珍宝田园。乃至一切资生产业。法施者。权实方便大小诸乘。乃至一切因缘譬喻是也。教导一切众生者。上言被一切众生。是何能被之法耶。谓以身口意三轮妙用。财法二种被诸众生。随所乐求。令得如意。教引开导。摄受一切众生。使其解脱。永离苦趣故。内身外身。至达理达施一节。申明施心所摄体用观行之义。内身。即内五蕴身命。外身。即外国土眷属资具也。菩萨教导之中。虽以权智施心。种种施与。而必以实智照理。了无施相。反观内身。外身。国城。男女。田宅等物。当体全空。皆如如相。实无有法可施。不但无财物施相。乃至无念财物之念。心境空也。无受者之人。无施者之我。能所泯也。亦无内之身命。亦无外之财物。以缘生如幻。无有合相。缘灭如幻。无有散相故。所以施受内外合散之间。实无施心可起。无施行可作。无众生可化。不妨终日度生。无生可度。终日说法。无法可说。故云。无心行化。此上明空观。下明假观。达理。深达施理。即达三轮体空。达施。深达施法。因人而用。求财施财。求法施法。二皆不谬故。一切相现在行者。此总结明三观圆修之义。谓虽无心行化。而起化导。不妨修即无修。无修中修。化即无化。无化中化。不堕断常。不着空有。以此施道。历历明明。达理达施一切诸相。现在前行。如是行施。方是佛子施心体用摄受众生之观行也。

　　○六释好语心位。

　　若佛子。入体性爱语三昧。第一义谛法语义。一切实语言。皆顺一语。调和一切众生心。无瞋无诤。一切法空智无缘。常生爱心。行顺佛意。亦顺一切他人。以圣法语教诸众生。常行如心。发起善根。

　　此释好语心之义。即爱语摄也。别经名善现行。谓生生常于佛国土中生故。入体性爱语三昧。至皆顺一语一节。正明爱语心所摄体用观行之义。爱语摄者。乃是至慈至悲。亲亲切切。叮咛教诫。和顺语也。亦名好语心摄。好语摄者。即是善好柔软语也。谓此语言。非凡小情见偏执之语。乃即依如来体性爱语三昧。正定之所生故。如来有五语。一真语。二实语。三如语。四不诳语。五不异语。今文具三。以该中二。第一义谛法语义者。是为真语。即以大乘中道了义之谈。不将不了义语为众生说。故云第一义谛法语义也。一切实语言者。是为实语。不诳语也。皆顺一语者。是为如语。不异语也。谓此佛子。既以第一义谛而生语言。故凡发言吐语。无不真实。而又事理明了。皆顺第一义谛之语。如是五语为因。当感如来果舌之相。经云。出广长舌。遍覆三千大千世界。说诚实言。是也。调和一切众生心。至亦顺一切他人一节。申明爱语体用之义。调和。即上诸语为能调。众生心为所调。无瞋即心和。无诤即言和。一切众生固多。佛子以诸好语调之。亦皆心气平和。凡有言出。自无所诤。何者。菩萨了达一切诸法皆空。智亦无缘。如空谷之答向。所以不起佛见。不与佛诤。不起法见。不与法诤。不起众生见。不与众生诤。是则一切诸法皆空。智亦无缘。虽则举无能所缘相不妨恒与一切众生自然任运。常生慈爱之心。如保赤子。使得安隐。故云一切法空智无缘。常生爱心。此其所以能调和众生心而无瞋无诤也。行顺佛意者。即以爱心上合十方诸佛。同一慈力。亦顺一切他人者。即以爱心下合一切众生。同一悲仰。所谓无缘慈力赴群机。明月影临千涧水也。以圣法语等者。结显佛子爱语之用。谓此爱语。乃依如来圣教法语。种种方便。随机设化。使诸众生常行如心。亦从如如心中发起善根。本以自调。而亦调和一切众生。如是爱语。方是佛子好语心。摄受众生之体用观行也。

　　○七释利益心位。

　　若佛子。利益心时。以实智体性。广行智道。集一切明𦦨法门。集观行七财。前人得利益故。受身命。而入利益三昧。现一切身。一切口。一切意。而震动大世界。一切所为所作。他人入法种。空种。道种中。得益得乐。现形六道。无量苦恼之事。不以为患。但益人为利。

　　此释利益心之义。即利行摄也。别经名无著行。谓于我我所。一切皆空故。利益心时。至震动大世界一节。正明利益心摄体用观行之义。实智体性。即自证之本智。广行智道。即利生之权智。若乃佛子。欲行利益心时。必依实智体性。方能广行智道之权智也。集一切明𦦨法门等者。紧承广行智道而言。明𦦨法门。即是种种智慧。因缘譬喻。无量方便法门。所谓开方便门。示真实相也。集观行七财者。观行。即空假中之单。复。圆。二十五轮观行法也。七财。即七圣财。谓信。戒。闻。舍。慧。惭。愧七事。此七事中。戒摄进。慧摄定。此上即能被之教。前人等者。即所益之生也。菩萨聚集此教法门。为使前人洞晓资藉。识路还家。无乏中途。得至涅槃彼岸之利益故。言受身命。而入利益等者。此申明利行摄之义。诸佛菩萨。教化众生。必然隐圣现劣。和光同尘。以同众生身相事业。如影随形。久化方皈。使其解脱。是故假受四大幻身。假受五蕴形命。而入利益三昧。此即三昧觉法正受意生身也。如他经云。初地菩萨方得。此经七行便具。此是圆顿法门。故能现一切身。现一切口。现一切意之三轮也。三轮。以身为神通轮。欲说法时。必先现通。惊动众生机情。令发正信。然后说故。以口为教诫轮。若说正法。先以方便开示引导。令诸众生。反邪归正。改恶从善。然后说故。以意为记心轮。如说法时。必先以意鉴诸众生根器利钝。然后说故。而震动大世界者。震乃六种震动。即动。起。涌。震。吼。击是。大世界者。化境有大中小三千。此举大千。该中小故。言此佛子。饶益众生。现身口意。神通妙用。说诸法门。使未发心者。令其发心。已发心者。令其增长。繇此三轮业用。故感大千世界六反震动也。一切所为所作。至但益人为利一节。此申明利益心体用之义。法种。即圣教法种。空种。即真空理种道种。即道种性种。菩萨一切所为所作。无不欲令一切他人发菩提心。起大乘信。而入如来圣教法种。繇法资熏。解二空理。而入真空理种。繇解空理。起行修行。所修善根。皆如实际。而入金刚道种性种之中。得是法益。永离苦趣。证十地果。得是法乐故也。现形六道等者。上言现一切身口意。不知此形于何处现。谓即于六道之中现也。以六道中。有种种苦。如天有五衰相现等苦。人间有生老病死等苦。修罗有瞋心斗诤等苦。地狱有寒酸楚痛等苦。鬼神有沈幽愁等苦。鸟兽有怀獝狘等苦。菩萨虽于六道众生之中。随类现形。而于无量苦恼之事。不以为患。下结所以众苦不避者。但专饶益法界中人为利耳。智道所行。智体且空。众生虽化。生性无生。如是之行。方是佛子利益心摄受众生之体用观行也。

　　○八释同心位。

　　若佛子。以道性智。同空无生法中。以无我智。同生无二。空同源境。诸法如相。常生。常住。常灭。世法相续。流转无量。而能现无量形身色心等业。入诸六道。一切事同。空同无生。我同无物。而分身散形故。入同法三昧。

　　此释同心之义。即同事摄也。别经名难得行。谓成就难得善根故。以道性智。至同生无二一节。正明同心体用观行之义。以道性智者。即菩提道性利生之权智也。此智契同真空。无生无灭。无相法中。智理无二。圆融一切。故以无我无人之智现身。同生无二。无我智者。即根本智。此智。即无差别故。依此智体。乃能同生无二。同。即能同。生。即所同。言无二者。其义有二。一者。以物我无二相。隐同一类。种种方便。种种神通。摄受众生。无彼此故。二者。以物我无二体。生。即无生。同。即无同。皆同于无生空。是故同生。体无殊故。空同源境。至一切事同一节。申明同心体用之义。空同源境者。承上。既云同生。何名无二。既是无二。又何同生。言同生无二者。盖谓生我。皆本同于无生空理。如一切水。皆同本源。一切根境。皆同真境。以是无二真空理境之中。实无人我同异之相。故云空同源境。诸法如相。既一切法。皆如实相。何有生住灭相。本自无生。无住。无灭。无生。即无不生。无住。即无不住。无灭。即无不灭。以无生住灭故。所以常生常住常灭也。世法等者。辩明无生无灭之义。问曰。既云常生常住常灭。云何又有生住灭相之迁流耶。答曰。繇是众生。不识常生常住常灭之法。迷真逐妄。起惑造业。随业受报。轮转三世。生死无穷。故云世法相续。流转无量。菩萨因观世间众生。随业受报。受无量苦。不自觉知。故以同体悲智。起同事摄。而能示现无量形身色心等业。入诸六道。一切事同。应以何身得度者。即现何身。与诸众生。共处一处。种种方便。而为说法。令得解脱。如普门大士。随机赴感。随类现形。故云入诸六道。一切事同也。空同无生等者。此总结显同心体用之义。空同无生一句。结上。同空无生法中之意。谓乃空无二空。唯一真空。以是无二真空。故能现一切空。其所现一切空。皆同于无生空。故云空同无生。我同无物一句。结上。以无我智。同生无二之义。谓乃我本无我。是故物即无物。无我无物。故能物物现形。以我同无。而无物也。而分身散形故。入同法三昧者。此二句义。结上。能现无量形身色心等业之文。谓得此三昧者。方能入诸佛土。现诸众生身相。同诸众生事业。因事彰名。故名同法三昧。如是智定。是为佛子同事心。摄受众生之体用观行也。

　　○九释定心位。

　　若佛子。复从定心。观慧证空。心心静缘。于我所法。识界。色界中。而不动转。逆顺出没。故常入百三昧。十禅支。以一念智。作是见。一切我人。若内若外。众生种子。皆无合散。集成起作。而不可得。

　　此释定心之义。即胜定行也。别经名善法行。谓说法授人。为成佛轨则故。复从定心。至十禅支一节。正明定心体用观行之义。复从定心者。复。又也。谓前于欲界中所入三昧正定。今又复从欲界定心而起。入上二界现身益物故也。观者。观察。慧者。慧照。观慧即能证智。空。即所证理。谓此菩萨。以寂定观慧心。而证定中空理。其所证空。不同二乘寂灭解脱。不能观照根身器界。无明种子。当体全空。菩萨是以证空而不住着空理。能于真空理中。心心静缘。于我所法。皆悉如幻。随如幻境。现如幻身。于色界。识界中。为说如幻法门。广化如幻众生。虽然如是。不为色识二界所能动转。不被物转。能转物也。识界。即四空天。色界。即四禅天。所云不动转者。谓于上二界中。若逆出。若顺出。若逆没。若顺没。以是出入隐显。故常入百三昧。十禅支法。种种神通。自在无碍。不为下界欲恶所染。亦不为上二界空禅所拘。所谓逆行顺行天莫测也。华严经云。童子身中入正定。童女身中从定起。童女身中入正定。童子身中从定起等是也。三昧名有无量。略则百八。今举百三昧。破三界众生百法相生见故。十禅支者。一觉。二观。三喜。四乐。五一心。六净。七舍。八念。九慧。十不苦不乐。此十乃是禅天之定支也。以一念智。至而不可得一节。申明定心观慧体用。心心静缘之义。以一念智。作是见者。即视定中一念。无碍清净。智慧圆照。如实了见。一切我人。若内根身。若外器界。众生异熟业识。无明种了。皆无合散。无集无成。无起无作。一切皆空。俱如幻化。了不可得。所谓世界本无成住坏空。众生本无生住异灭。如是观者。是名菩萨定心出入体用之观行也。问。此行位定心。观智破惑。与前生位。有何差别。答。大略相似。各有浅深不同。前住位定。破分别之粗惑。此行位定。破分别之细惑。故不同耳。

　　○十释慧心位。

　　若佛子。作慧见心。观诸邪见结患等缚。无决定体性顺忍空同故。非阴。非界。非入。非众生。非一我。非因果。非三世法。慧性起。光光一𦦨。明明见。虚无受。其慧方便。生长养心。是心。入起空空道。发无生心。上千海眼王品。已说心百法明门。

　　此释慧心之义。即胜慧行也。别经名真实行。谓二谛非如。亦非非相故。作慧见心。至三世法一节。正明慧心体用观行之义。作慧见心。即能照之观智。观诸邪见等者。即所破之惑也。作者。用也。谓此菩萨大用。依本所解寂灭理慧而起观照。照见自他妄心。及审观察无明所起。诸恶邪见。结患等缚。如实了知。无决定体性也。诸邪见者。即诸外道执常。执断。执一。执异。种种执着等见。言结患等缚者。结谓眼与色结等。患谓眼色等结使。起诸业患。致使生死缠缚。不得解脱。故云结患等缚。无决定体性等者。谓此等患。繇迷藏识现起。至七地后。修道无间。顺忍解脱。藏识一空。转成无生法忍。此等诸患。于彼顺忍。同时寂灭。故云无决定体性。顺忍空同也。所以观五阴。非五阴。观十八界。非十八界。观十二入。非十二入。观众生。非众生。观一我。非一我。观因果。非因果。观三世法。非三世法。一切皆非。本如来藏妙真如性。所谓性真常中。求于去来迷悟生死。了无所得。故非五阴等诸法也。慧性起。至发无生一节。乃结慧心观照功能。以显不住假观。而证入中道观也。慧性起者。繇是无作妙慧。见心所起。逾发观慧妙用。故云慧性起也。言光光一𦦨者。光光即智。一焰即慧。智。能照境。慧能了境。以智慧𦦨。了缘境空幻也。明明见者。了了照见之义。虚无受者。言此慧照体性。无障无碍。虚彻灵通。不受诸受。故名虚无受。其慧方便等者。谓此佛子。以般若智照。了见无明体空。是故心体虚通无碍。繇虚通无碍故。其慧益以种种巧妙。无量方便。长养法身。成就慧命。不繇他悟。为成就故。是心入起空空道。发无生心。如苗增长也。是心。即本慧心。入。即证入。起即发起。空空。即是所证人法二空真理。道。即中道。盖以从前已来所用慧心。至此已证二空。不惟五蕴等法为空。亦无能空五蕴等法。于二空理。亦无所住。以无住故。回向一乘中道。法界海中。发无生心。任驾慈航故也。无生心者。以不见有毫法生灭。故曰无生心。惟发此心。普载普运。同证金刚不坏心故。如是悲智双运。是为佛子慧心体用之观行也。此是略说。于大部内。上千海眼王品中。已说此十心。百法明门。一一广明。不可思议。言百法明门者。即百八智慧门。今言百者。举大数也。菩萨将离兜率宣说此法。留与诸天以作忆念。然后下生。亦是初地所证化导法门也。

　　佛说梵网经直解卷上之一

　　佛说梵网经直解卷上之二

　　姚秦三藏法师　鸠摩罗什奉　诏译

　　明广陵传戒后学沙门　寂光　直解

　　菩萨心地品之上

　　○三释十向义(二)　初标牒问词　二正解其义。

　　○初标牒问词。

　　卢舍那佛言。千佛谛听。汝先言。金刚种子。有十心。

　　此圣主世尊。告当机佛。诫听牒问。详说十回向心义。谓前住行菩萨。以起大悲度生。必回住行所修善行。向于三处。一者。所证真如实际。二者。所求无上菩提。三者。所度一切众生。以能回之心。及所回善行。向彼万类。圆满梵行。等入法界故。又云回事向理。回小向大。回因向果。以事理圆融。小大无碍。因果不二故。又云回真向俗。回智向悲。以真俗互融。智悲不二故。此之二法。即上三种回向之义。言金刚种子。有十心者。谓此十回向心。观智妙行。最坚最利。一切烦恼。所不能坏。而能坏诸惑业。所以十回向心。名金刚种也。

　　○二正解其义(十)。

　　○初信心位。

　　若佛子。信者。一切行。以信为首。众德根本。不起外道邪见心。诸见名著。结有造业。必不受。入空无为法中。三相无无。无生无生。无住住。无灭灭。无有一切法空。世谛。第一义谛智尽。灭异空。色空。细心心空。细心心心空故。信信寂灭。无体性。和合亦无依。然主者。我人名用。三界假我。我无得集相故。名无相信。

　　此释信心回向义也。别经云。救护众生。离众生相回向。谓以无想心。常行六道。而入果报。受而不受故。若佛子标人。信者。标法。一切行。至第一义谛智尽一节。正明佛子信心体用中道观智回向之义。言一切行等者。谓始从初住。终至妙觉。时历三祇。修圆万行。一切众德。若非初具正信。首立根本。必为空有魔外所折。以是信力坚忍。而后发起种种妙行。是以信为能起。一切行为所起。繇能起之正信。发所起之妙行。繇所起之妙行。证无证之妙果。所以信乃入道之源。功德之母。故云。一切行以信为首。众德根本也。不起外道邪见心者。申明信空诸有为法也。外道。有九十六种。六十二见。此外邪见。繇无正信。乃于无名。无相。无我理中。妄起种种颠倒。今既立根本正信。除疑舍执。则诸邪见。永无所起。故云。不起外道邪见心也。诸见名著者。出本邪见之义。谓诸凡夫著有。外道执常。二乘着空。外道执断。凡此诸见。皆名为着。凡有着处。正难破除。自然结集有漏之因。造诸恶业。而受恶业之果。今此佛子。既以正信。植众德本。则所起空观。假观。中观。妙三观门一照。即使惑障顿空。惑障既空。业障从何而有。业障尚不可得。岂有报障可受。故云。结有造业。必不受也。入空无为法中。三相无无者。申明不受之义。上言业障。报障。必不受者。乃佛子信智现前。了无能造业者。无受报者。故全身已入空无为法中。不被有为法缚。而能了生住灭三相。无动。无到。故云。三相无无。言无无者。三相。是所破之无明。无无。是能破之观智。所破既无。能破亦无也。无生无生等者。申明信空诸无为法也。谓不但三相无无。并无有为无为诸法。即此无为法中。诸无为法。亦不可得。重言无生等者。上无生。是空尽有为所证之理。下无生。即遣上能证无生重空之智。言本自无生。何假更立无生。然后说名无生。故云。无生无生。无生之义如是。无住住。无灭灭之义。亦复如是。无有一切法空者。承上既有为无为。一切诸法。本自无有。悉皆空寂。是则无法可空。故空亦不可得。此总结遣真俗二谛之理。无所得空。故云。无有一切法空。世谛。第一义智尽者。此总结遣真俗二谛之智。亦无世谛智。能空有为诸法之智。第一义智。能空无为诸法之智。尽者。尽二智也。谓不但所空有为。无为。二谛之理不可得。即能空有为。无为。二谛之智亦尽无余。所谓无智。亦无得也。灭异空。色空。至和合亦无依一节。申明信心回向之义。灭。谓除灭。即能灭之观智。异空。色空。即所灭之色法。所谓凡夫执色迷空。二乘执空迷色。分为两橛。是故十住。修空观。破凡夫。执色迷空。十行。修假观。破二乘。执空迷色。今十回向菩萨。以修法界平等观智。圆照法界。俱灭除异空。色空。有为。无为。同异见故。此于五蕴中。而空色蕴。所谓色不异空。空不异色。色即是空。空即是色此也。细心心空等者。此明所灭心蕴之法亦空。谓上异空。色空二相既空。则能灭异空。色空。细心之心。此心亦空。故云。细心心空。又不但细心之心念亦空。即空上细心之心。其心亦不可得。故云。细心心心空也。圆觉经云。远离为幻。亦复远离。离远离幻。亦复远离。得无所离。即除诸幻。即此义也。信信寂灭。无体性者。申明心境俱空。智理双泯之义。上信。是能信之心智。下信。是所信之理境。以是心境智理。二俱寂灭。以无体性。故云。信信寂灭。无体性也。此寂灭心。从无始来。不与动对而寂。不与生对而灭。所谓寂灭性中莫问觅也。和合亦无依者。承上诸法既无体性。是即能信所信。以成和合。了不可得。彼此能所和合。依谁而立。故曰。和合亦无依。所谓皮既不存。毛将安附也。然主者下。总结无相信心回向之义。然之一字。唤转文势。谓诸凡夫。外道。皆从我。与人。安名立用。以是我人。名用之间。自为分别。为和为合。和合之处。立我为主。以为我有得相。我有集相。今既佛子所信。至于无依。是则了知我人名用之相。皆是三界假设。和合妄立。为我主宰。其体不实。岂无我无法中。而有修证可得。智聚可集哉。故曰。我无得集相故。是以深信深入。无得。无集。无我。智理。是名佛子无相。信心体用。所当回向者也。

　　○二念心位。

　　若佛子。作念。六念。常觉。乃至常施。第一义谛空。无著无解。生住灭相。不动。不到。去来。而于诸业受者。一合相回向。入法界智。慧慧相乘。乘乘寂灭。𦦨𦦨无常。光光无无。生生不起。转易空道。变前转后。变转化化。化转转变。同时同住。焰𦦨一相。生灭一时。已变。未变。变变。化亦得一。受亦如是。

　　此释念心回向义也。别经名不坏回向。谓观一切诸法。有受。有用。念念不住故。若佛子作念标定。六念。至入法界智一节。正明佛子念心体用中道观智回向之义。言作念者。作谓起作。念谓明记不忘。六念等者。此申明作念意。问言作念者。作何等念。答。谓即念佛。念法。念僧。念戒。念天。念施之六念也。常觉。乃至常施。此举首尾二念。是超略义。该中四也。言常觉者。即念佛也。依涅槃经。六念释之。念佛者。谓念诸佛十功德品。具足十力。四无所畏。大悲三念。常乐我净。是故得称如来。常无变易。名大沙门。名大法师。名大导师。乃至婆伽婆。是名菩萨摩诃萨念佛。念法者。谓念思惟诸佛。所可说法。最妙最上。因是法故。能令众生。得现在果。惟此正法。无有时节。法身所见。不生。不出。不住。不灭。不始。不终。乃至诸佛。所游居处。常不变易。是名菩萨摩诃萨念法。念僧者。谓念诸佛圣僧。如法而住。受持正法。随顺修行。不可睹见。不可捉持。不可破坏。无能挠害。不可思议。一切众生。良祐福田。虽为福田。无所受也。乃至常不变易。是名菩萨摩诃萨念僧。念戒者。谓念诸佛菩萨。思惟有戒。不破不漏。不坏不杂。虽无形色。而能护持。虽无触对。善修方便。可得具足。无有过咎。诸佛赞叹。是大方等。大涅槃因。乃至诸佛妙宝胜幢。若住是戒。得须陀洹果。我亦有分。非我所欲。何以故。不能广度众生故。若住是戒。则阿耨多罗三藐三菩提。我亦有分。是我所欲。何以故。当为众生。广说妙法。而作救护故。是名菩萨摩诃萨念戒。念天者。谓念四天王处。乃至非非想处。若有信心。得四天王处。我亦有分。若戒。多闻。布施。智慧。得四天王。乃至非非想处。我亦有分。然非我所欲。何以故。四天王处。乃至非非想处。皆是无常。以无常故。生老病死。以是义故。非我所欲。譬如幻化。诳于愚夫。智慧之人。所不能惑。愚者。即是凡夫。我则不同凡夫愚人。我曾闻有第一义天。乃至常不变易。以常住故。不生。不老。不病。不死。我为众生精勤。求于第一义天。能令众生。除断烦恼。犹如意树。若我有信。乃至有慧。则能得是第一义天。当为众生。广分别说。第一义天。是名菩萨摩诃萨念天。念施者。谓念深观此施。是菩提涅槃因。诸佛亲近。我亦如是亲近。若不惠施。不能庄严四部之众。施虽不能。毕竟断惑。而能除破现在烦恼。乃至诸佛菩萨。修集是施。为涅槃因。是名菩萨摩诃萨。念施也。如是常觉。乃至常施。虽则名有六念。而于第一义空。中道理中。实无有念可执著者。实无有念可解脱者。何以故。有缚有解。皆是生灭。无著无解。无生无灭。以无缚无解故。则无生住灭相之念法。以无生住灭相之念法故。是则本元不动。本元不到。既本元不动。不到。则亦无去。无来。无来。则无动相。觉其有生。无去。则无到相。觉其有灭。如是不动。不到。无去。无来。是故无有生住灭之三相。作业受报。一切皆空。能于诸所作业。并受业者。为一合相回向。入法界智也。一合相回向者。其为念心。无能无所。能所无二。无缚。无解。缚解无二。无生。无灭。生灭无二。无动。无到。动到无二。无来。无去。来去无二。无业。无报。业报无二。是为一合相回向也。入法界智者。入。即趣向之义。法界。即十法界。乃一切众生本有之心。一切诸佛所证之理。所谓心。佛。众生。三无差别也。智。即能证法界平等之智。回二谛理。向入法界平等之理。回二谛智。向入法界平等之智。以法界智。契法界理。以法界理。㳷法界智。智理圆融。无有迹象。入法界。有三处。因诸菩萨。根有利钝。行有浅深。以所入不同故。一者。十住初心。以利根者。能破无明。即得证入法界平等之理。得不退转。二者。十向终心。众行纯熟。破除二障。故得证入法界平等之理。三者。初地初心。于前行向十功德品具处。至于初地初心证入法界。三德圆融。三身自在。是名三处证入法界。此是第二终心入法界也。慧慧相乘。至生灭一时一节。申明一合回向。入法界义。慧慧相乘。即智。乘乘寂灭。即理。由入法界智故。转六念之慧乘。入法界之慧乘。转六念之理乘。入法界之理乘。所谓广大如法性。究竟如虚空。穷未来际。无有间断故。𦦨焰无常。光光无无。此二句者。乃即智慧破惑之象。𦦨焰光光。即能灭之智慧。无常无无。即所灭之无明。菩萨智慧。如火之𦦨。众生烦恼。如薪之烧。以智慧𦦨。烧烦恼薪。净尽无余。如火之𦦨。能烧大地草木。净尽无余。又以菩萨智慧。如火之光。众生无明。如室之暗。以智慧光。照无明暗。无幽不烛。菩萨以中道观。第一义空。破无明惑。无障不除。无理不显也。生生不起等者。既是𦦨𦦨无常。光光无无。是则生而无生。起而不起。是以无生无起。即转易空道也。言转易空道者。即回向义。转。即转回。易。即易向。转无明。易真如。转烦恼。易菩提。转生死。易涅槃。惟其转易如此。是以转而不转。不转而转。故能变前转后等也。变前转后一句。即转灭相无明。为不灭相。变转化化一句。即转住相无明。为无住相。化转转变一句。即转生相无明。为无生相。不云转异相者。正是本位所破。故不言也。同时同住等者。释承四相相依而有。同一觉故。所以𦦨𦦨一相。生灭一时。𦦨𦦨一相。始本无二。同一觉故。生灭一时。四相平等。犹若交芦。相依而立也。已变下等五句。此又统结生住异灭。四相平等。三觉无二。言已变者。即过去生灭也。言未变者。即未来生灭也。变变者。即现前生灭也。化亦得一者。例上结之。虽云三世迭迁。以法界智照之。实无动到去来。四相平等。故云。化亦得一。所谓才生。即有灭。不为愚者说也。受亦如是者。承上既三世所变生灭之法。亦得一。是则能觉生灭之心。亦得一也。故云。受亦如是。如是念心。是乃佛子无相念心之回向也。

　　○三深心位(又云回向心位)。

　　若佛子。深心者。第一义空。于实法空智。照有实谛。业道相续。因缘中道。名为实谛。假名诸法我人主者。名为世谛。于此二有谛。深深入空。而无去来。幻化受果而无受。故深深心解脱。

　　此释深心回向义也。别经名等一切诸佛回向。谓三世佛法。一切时能行故。若佛子。深心者。二句标定。第一义空。至下深深入空一节。正明深心回向。言深心者。非对浅而言也。乃是最深之深。故名深心。第一义空者。即一真法界。大空之理。于实法空智者。即一真法界。大空之智。以法界智。入法界理。理智圆融。法界无碍。即以法界理智。而起慧照。照有实谛。有。即俗谛。实。即真谛。然此真谛。非离俗谛之外别有。乃即业道相续。无明。老死。十二因缘。于其因缘和合法中。本来不迁不变之道。名为实谛。业道。即第八赖耶识。名为业相。相续。即第七末那识。名为相续。总该三细。六粗之法。因缘即三细。六粗。生灭和合之称。所谓无明不觉生三细。境界为缘长六粗。又云业道。即身口意。所作善恶行业。谓此诸业之因。致受生死诸业之果。道。即道路。能通之义。谓此三道。更互相通。从烦恼通至业。从业通至于苦。从苦复通至于烦恼。展转相通。生死不绝。是为业道相续。和合因缘之法。繇是因缘和合。假名诸法。致使凡夫外道。妄计我人执为主者。名为世谛。世谛。迁流不实之谓。菩萨于此二有谛。深深入空。二有谛者。即上真俗二谛。所言真谛。亦名有谛者何。对俗言真。立真遣俗。俱属对待。即非真真。故亦名有谛。所谓言妄显诸真。妄真同二妄也。又二有者。有即本有。真常不变。故亦名有。所谓是法住法位。世间相常住故。又云。因缘所生法。我说即是空。亦名为假名。亦名中道义此也。深深入空者。申明深心回向之义。承上。菩萨以法界智。照真了真。照俗了俗。于此二谛。了无二法。合为一理。深深回向。一真法界。平等大空之理。故云。深深入空。所谓。真不立。妄本空。有无俱遣不空空者此也。而无去来等者。此总结承深心回向之义。既于此二有谛。深深入空。而空理中。自无生灭去来。幻化受受果报。而无受受幻化之果报故。是名深深心解脱也。又深深心解脱者。声闻。修生灭四谛法。证人空理。名浅解脱。缘觉。修无生四谛法。证法空理。名深解脱。菩萨以法界智。即观空假不二。真俗互融。深之又深。故云。深深心解脱也。

　　○四达心位。

　　若佛子。达照者。忍顺一切实性。性性。无缚。无解。无碍法达。义达。辞达。教化达。三世因果。众生根行。如如。不合。不散。无实用。无用。无名用。用用一切空。空空照达空。名为通达一切法空。空空如如。相不可得。

　　此释达心回向义也。别经名为至一切处回向。谓以大愿力。入诸佛土。供养一切佛故。若佛子达照者。标定。忍顺一切实性。至教化达一节。正明达照体用中道观智回向之义。达。即通达。照。即明照。谓通达事理。照了无碍。二义合言。故云达照。此即能证之智。忍顺一切实性者。此即所证之理。忍。即忍可忍证也。顺。即随顺无违也。以是忍证法界之理。顺随法界之性。故能了达一切诸法之性。皆即法界真实之性。故云。忍顺一切实性。性性。无缚。无解。三句承上。既观一切法性。皆法界性。即此一切法性之性。本自如如。本来无缚。本来无解。无缚。即无生死。无解。即无涅槃。经云。一切众生。皆即涅槃。本来自灭。不复更灭。以是情与无情。一体无差。本来清净。故云性性。无缚。无解。无碍法达等者。申明达照之义。上明观照诸法。体性无差。此明观照诸法。相用不异。无碍二字。贯下法达。义达。辞达。教化达。四种无碍智也。法达者。即法无碍智。谓得此智。即能通达世出世间。一切诸法名字差别。分别演说。无滞碍故。义达者。即义无碍智。谓得此智。即能了知一切诸法差别名字。义趣妙理。随顺宣扬。无滞碍故。辞达者。即辞无碍智。谓得此智。能于诸法名字义理。随顺一切众生。种种根性。殊方异语。为其演说。能令众生。各各得解。辨说通达。一切法性。无滞碍故。教化达者。即乐说无碍智。谓得此智。即能随顺一切众生。种种根性。所乐闻法。而为说之。通达圆融。无滞碍故。三世等者。详释上义。言三世因果者。即释上法达义。谓此佛子。于诸法中。了达过现未来。善恶之因。即感过现未来。苦乐之果。是以三世因果。相续无穷。一一了故。众生根行者。释上辞达。教化达二义。谓诸众生根行。有贪瞋痴等业系苦众生。有戒定慧等解脱乐众生。而诸众生。有利根钝根者。有非钝非利者。有善性恶性者。有非善非恶者。种种根性种子差别。而起种种现行差别。菩萨观根逗教。一一通达方便说故。如如。不合。不散。此三句者。总释上三种义。谓即了达三世因果。众生根行。世出世间。生灭染净。一切诸法。皆如如相。本无三世因果。本无众生根行。本来平等。不合。不散。无生。无灭。不合。即无生也。不散。即无灭也。故名如如不合不散。无实用等者。展转释明无合无散之义。谓既了达无合无散。即一切法。当体本空。何有实用。是故无实用也。无用。无名用。用用一切空者。盖谓实以名显。名得其用。其名。其用。依实而立。既无实体。则无实用。既无实用。则无有名。名实二用。皆是假立。各无自性。各无自相。一切皆空。本自如如。何有其名。何有其用。所以用用一切空也。空空照达空者。谓以所照诸法。既无实体。无有实名。则此能照观智。亦无照无达也。名为通达一切法空者。以是空空照达空故。是故名为通达一切法空。经云。若人通达无我法者。如来说名真是菩萨此也。空空如如。相不可得。此二句者。总结无相照达回向之义。空空。即法界理。如如。即法界智。以是如理如智之道。离诸名字言说心缘等相。故云。空空如如相不可得。

　　○五直心位。

　　若佛子。直者。直照。取缘神我。入无生智。无明神我空。空中空。空空理心。在有。在无。而不坏道种子。无漏中道一观。而教化一切十方众生。转一切众生。皆萨婆若。空直。直性直行。于空三界生者。结缚而不受。

　　此释直心回向义也。别经名无尽功德藏回向。菩萨恒以常住大法。授与前人故。若佛子。直者。标定。直照。至无漏中道一观一节。正明直心体用中道观智回向之义。所言直照。谓正直照物而无私曲之义。菩萨证入中道法界理智。而起观照。直照诸法。自他体性。一切平等。无委曲相。是为直者之直照也。取缘神我。入无生智。此二句者。释上直照之义。取缘神我。即第六识分别之我。以能取能缘。故名取缘。六识。名神我者。以二乘人。不知有七八识。依六根门头。六识。三毒。建立染净根本。所以名此六识。为神我也。以阿赖耶。人所难测故耳。言入无生智者。谓此十向菩萨。以法界智。观察无明烦恼体性本空。将登地时。已离分别我法二执。故云入无生智。无明神我空者。即第七识。俱生所执。自内之我。此繇无明熏习所起。微细难知。至七地后。方舍诸外道执。此第八藏识。谓之自性冥谛。二十五谛。以此藏识为冥初谛。故此识。非诸凡夫所知。亦非二乘智慧所觉。谓依菩萨从初正信。发心观察。若证法身。得少分知。乃至菩萨地尽。不能尽知。唯佛穷了。是以三贤菩萨。起真观解。深观藏识缘起。虽未顿破无明。亦了缘起体空。故云。无明神我空。空中空者。此释无明体本空义。谓此般若真空实相体中。即无明空相。尚不可得。宁有无明相耶。故云空中空也。空空理心等者。此释照体不空之义。谓上无明之空。即空有也。空中之空。即空无也。是空。犹被有无可坏。而此空空理心。在有时。不滞有。不被有坏。在无时。不沉无。不被无坏。故云。在有在无。而不坏道种子。道种子者。乃即菩提道性。金刚种子。以此中道体性。为成佛真种子。常无变故。无漏中道一观。至结缚而不受一节。申明直心体用之功。结显中道观智之益。所言不坏道种子者。谓以无漏中道平等一观。即以一观圆照。所以在有。转有。在无转无。而能教化一切十方执有执无众生。离有无相。皆转一切众生。俱入萨婆若海。平等大空。无余涅槃。正直之道。所以不被物坏。而能坏物。人不能转。而能转人。是菩萨。皆以直性直行。自成成人。入萨婆若也。于空等者。释直性直行义。菩萨示现受生。往来三界。应缘而来。应缘而去。皆以直性。而行直行。不与法缚。不求法脱。不厌生死。不爱涅槃。无所挂碍。犹若虚空。所谓不如三界。见于三界。故云。于空三界生者。结缚而不受也。

　　○六不退心位。

　　若佛子。不退心者。不入一切凡夫地。不起新长养诸见。亦复不起集因。相似我人。入三界业。亦行空。而不住退解脱。于第一中道一合行。故不行退。本际无二故。而不念退。空生观智如如。相续乘乘。心入不二。常空生心。一道一净。为不退一道一照。

　　此释不退心回向义也。别经名入一切平等善根回向。谓行无漏善善。而不二故。若佛子。不退心者。标定。不入一切凡夫地。至亦行空一节。正明不退心体用中道观智回向之义。不退心者。谓不退入一切凡夫地故。一切凡夫。总举三界众生。菩萨照破三界见思烦恼等惑。将邻圣地。故此不入。既以不入一切凡夫地故。则不起新长养外道诸见。不但不起长养。亦复不起集因。所谓因穷而果丧也。虽然示生三界。实非业系。似有我人。而三界业。亦行空矣。此上总明不退。向下别明不退。其义有三。一位不退。二行不退。三念不退。不住退解脱者。即别明位不退不住之义。谓此菩萨宝位。不同声闻之位。住着解脱涅槃。故云不住解脱。问。何名不退。答。此菩萨。于第一义谛中道理中。一合行。故得位不退也。不行退者。即别明行不退之义。谓菩萨行。不同四谛还灭之行。有住有退。此达根本菩提。真如实际。智理一如。无二之行。故得行不退也。而不念退者。即别明念不退之义。谓此菩萨之念。不同念空无相无作。有念无念。分别取舍。此以空生观智。照了诸法。皆如如相。是故无念而念。念而无念。以无念境。是名念不退也。相续乘乘。心入不二。此二句者承上。谓乃不但行念不退。且亦不住。以能相续乘乘。心入不二。言相续乘乘者。谓以行念不退。毫无间断。故云相续乘乘。言心入不二者。谓境智如如故。常空生心者。释上相续乘乘我空之义。一道一净等者。释上心入不二。法空之义。一道即中观。一净。即空观。是以空而不空。能为不退一道一照也。一道。即中观。一照。即假观。是以二边不住。中道不立。直趋无余不二大涅槃果海。所谓应无所住。而生其心。如是住持。如是行门。如是念心。是名佛子不退心回向之义也。

　　○七大乘心位。

　　若佛子。独大乘心者。解解一空故。一切行心。名一乘。乘一空智。智乘行乘。乘智心心。任载任用。任载。任一切众生。度三界河。结缚河。生灭河。行者。坐乘任用。载用智乘。趣入佛海故。一切众生。未得空智任用。不名为大乘。但名乘。得度苦海。

　　此释独大乘心回向之义也。别经名等随顺一切众生回向。谓观一切善恶。无二相故。若佛子等二句标定。解解一空故。至智乘行乘一节。正明独大乘心体用中道观智回向之义。所云独大乘心者。谓独大无外也。大。即当体立名。就义为称。乘。乃运载为功。广博为义。拣非声闻辟支佛乘。亦非住行位乘。乃回向终心。中道大乘也。解解一空等者。正释独大乘心之义。上解。即是能解法界广大之智。下解。乃即所解法界广大之理。以智契理。二俱平等。了无能所。故云解解一空故。一切行心。名一乘者。谓即以此法界理智。而起法界行心。是故一切之行。即法界行。一切之心。即法界心。故云。一切行心。名一乘也。乘一空智等者。此释智行双运之义。谓乘一乘之空智故。而显乘一乘之空理也。以一乘空理故。而起一乘空行。繇一乘空行故。而运一乘空理。若非乘一乘之空智。断然不能破众生坚固之迷。非乘一乘之空行。则亦不能成众生真实之德也。是故智起惑亡。行兴道成。以是智行双乘。广化众生。到涅槃城。无诸难事。如鸟二翼。一举万里。亦如目足相资。直抵中堂。故云。乘一空智。智乘行乘也。乘智心心。至趋入佛海故一节。申明独大乘义。乘智心心。任载任用。此二句者承上。繇乘大乘空智。故能堪可心心大乘。任载任用。而任意运为也。云任载者。谓任一切众生度三界河。并结缚河。生灭河也。一切众生。总举凡圣权小而言。言度三界河者。度。即度脱。三界。即欲界。色界。无色界。河者。漂流没溺之义。以诸凡夫。没溺爱河。不得出离。今令乘此大乘得出三界。不致没溺故也。结缚河者。此度外道。见使执缚。以诸外道。有种种邪见执缚。是故不得出离生死苦海。今令乘此大乘。得解脱故。生灭河者。此度二乘生灭知见。以二乘人。生灭知见未亡。而使乘此大乘。超变易生死故。上明任载之义。向下明任用义。其任用者。谓此行者。坐乘大乘任用。任意纵横。自在无碍。以是能载能用。皆以一空智乘。而趋入佛海故。佛海。即妙觉果海也。一切众生等者。结显独大乘心之义。拣别小乘。不得至此。何者。谓以一切众生。未得一空智乘。任载任用。不得名为大乘。但名为乘。得度苦海。安住化城。自善而已。所以菩萨不与权小人同。故名独大乘心也。

　　○八无相心位。

　　若佛子。无相心者。妄想解脱。照般若波罗蜜无二。一切结业。三世法。如如一谛。而行于无生空。自知得成佛。一切佛。是我等师。一切贤圣。是我同学。皆同无生空故。名无相心。

　　此释无相心回向之义也。别经名真如相回向。谓心得自在。等三世佛。常照有无故。若佛子等二句标定。妄想解脱。至如如一谛一节。此正明无相心体用中道观智回向之义。无相心者。谓无妄想。及与解脱。分别之心。妄想。是生死法。解脱。是涅槃法。生死。即此岸道。涅槃。即彼岸道。以诸凡夫妄想。恒居生死此岸。二乘已得解脱。住着涅槃彼岸。菩萨以般若大智慧。照了生死。及与涅槃。于此无相般若波罗蜜中。实无二法。故云。照般若波罗蜜无二。既了妄想。解脱。无二法故。则一切结业法。三世因果等法。皆即如如一谛。无二理也。而行于无生空。至皆同无生空故一节。此申明无相心观照回向之义。谓上既了妄想解脱。皆如如一谛。是以不住生死此岸。亦即不住涅槃彼岸。以不住故。而能常行于无生空。以行无生空故。自知决定信得当来成佛。亦知一切诸佛。是已成佛道者。是我等本源师。一切三贤。十圣。是未成佛道者。是我等同学友。何以故。皆同无生空故。所云皆同无生空者。谓诸一切贤圣所修。以修此无生空。一切诸佛所证。以证此无生空。故云。皆同无生空故。所以结显名为无相心也。佛藏经云。释迦如来因地。从过去远劫时。而以四事供养无量无边一切诸佛。及佛弟子。无空过者。而此诸佛。皆不记我。汝于来世。当得作佛。何以故。以我有所得故。乃至最后供养普明如来。方始与我授记。汝于来世。当得作佛。号释迦牟尼。何以故。以我无所得故。无所得者。即常行于无生空。无生空者。即无相心也。

　　○九慧心位。

　　若佛子。如如慧者。无量法界。无集。无受生。生生烦恼。而不缚。一切法门。一切贤。所行道。一切圣。所观法。所有亦如是。一切佛。教化方便法。我皆集在心中。外道一切论。邪定功用。幻化。魔说。佛说。皆分别入二谛处。非一非二。非有阴界入。是慧光明。光明照性。入一切法。

　　此释慧心回向之义也。别经名无缚无著解脱相回向。谓以般若。照三世诸法。是一合相故。若佛子等二句标定。无量法界。至所有亦如是一节。正明如如慧心体用中道观智回向之义。所言如如慧者。即真如之理慧。谓此菩萨。将亲见真如之道。真如相现前。其智慧心中。明了十界依正等法。互摄圆融。自在无碍。所谓真得所如。十方无碍。所以得此如如慧者。能于无量十法界中。现身益物。虽现身益物。而无集因。亦无受果。无有生死。无有烦恼。如空谷以答响。实无身心。受彼生死。故云无量法界。无集。无受生也。生生烦恼。而不缚者。此二句义。谓不止六凡法。所不能缚。即四圣界。一切修证法门。皆亦无著无缚。言一切法门者。乃即一切三贤。所修行菩提道。一切十圣。所观证真如法。谓此所有贤圣法门。悉皆如是。不着不缚。故云。所有亦如是也。一切佛。教化方便法。至非有阴界入一节。申明如如慧心观照之义。既凡所有一切法门。无著无缚故。即能于一切诸佛。教化开导。方便法门。菩萨亦皆集在如如慧心之中。融通无碍。岂但诸佛法门。融通无二。即入外道一切辩论。一切邪定功用。一切种种幻化。若魔说。若佛说。若魔见。若佛见。我能融通。如如慧心。历历明明。皆以分别入二谛处。二谛。即真谛俗谛也。于此二谛。究竟无惑。非一非二。云何非一。谓魔说非佛说。佛说非魔说。魔说者。邪见也。佛说者。正见也。故非一也。云何非二。魔说。实非魔说。佛说。实非佛说。是故魔说。佛说。实无二法。魔见。佛见。实无二体。故非二也。非有阴界等者。谓魔与佛。既是非二。何有阴界入耶。所以观五阴。非五阴。观十八界。非十八界。观十二入。非十二入故也。是慧光明三句。结成如如慧心体用观智回向之义承上。问。既是诸法。一切皆非。是何境界。答。乃即如如智慧光明。即此光明。照法界性。入一切法。于本法界。无二别故。如是智慧。如是观照。是名佛子如如慧心之回向也。

　　○十不坏心位。

　　若佛子。不坏心者。入圣地智。近解脱位。得道正门。明菩提心。伏忍顺空。八魔不坏。众圣摩顶。诸佛劝发。入摩顶三昧。放身光。光照十方佛土。入佛威神。出没自在。动大千界。与平等地心。无二无别。而非中观知道。以三昧力故。光中见佛。无量国土。现为说法。尔时即得顶三昧。证虚空平等地。总持法门。圣行满足。心心行空。空空慧中道。无相照故。一切相灭。得金刚三昧门。入一切行门。入虚空平等地。如佛华经中广说。

　　此释不坏心回向之义也。别经名入法界无量回向。谓觉一切法。中道无相故。若佛子等二句标定。入圣地智。至下而非中观知道一节。此正明不坏心体用观智回向之义。所言不坏心者。其义有六。故得不坏。入圣地智。近解脱位。得道正门。明菩提心。伏忍顺空。八魔不坏。有此六义。故名不坏心也。言入圣地智者。谓住行向之三十心。名贤。地上菩萨。名圣。今兹十向终心。所得智慧。即登初地智慧。故云。入圣地智。近解脱位者。近者。邻也。三贤至此。相邻初地。将解脱分别二障。故云近解脱位。得道正门者。道。即诸佛达道。此道不偏。不邪。曰正。门者。通也。以初欢喜菩萨。得正修行门路。若到此门。一超直入如来觉地。所谓欢喜菩萨。觉通如来。尽佛境界。今即十向终心。将登初地。故云得道正门。明菩提心者。明。即了明。菩提心者。华言觉道。亦云道心。具大道心。以成众生。明了此心。故云明菩提心。智度论云。菩提心有五种。一者。十信菩萨。名为发菩提心。谓此菩萨。于无量生死中。为求阿耨多罗三藐三菩提故。而乃发此大心。故名发菩提心。二者。住行向诸菩萨。名为伏菩提心。谓此菩萨。折诸烦恼。降伏其心。行诸波罗蜜行。利益众生。故名伏菩提心。三者。初地。至七地诸菩萨。名为明菩提心。谓此菩萨。观三世法总相。别相。分别筹量。得见诸法。本末实相。清净明了。与般若波罗蜜相应。故名明菩提心。四者。八地。九地。十地。三位菩萨。名出到菩提心。谓此菩萨。于般若波罗蜜中。得方便力。亦不著于般若波罗蜜故。能灭一切烦恼障故。得见一切十方诸佛体性。真得无生法忍。出离三界。到萨婆若海。故名出到菩提心。五者。等妙二地菩萨。名为证无上菩提心。谓此菩萨。坐于道场。断诸烦恼。成就阿耨多罗三藐三菩提故。是名证无上菩提心。此五种中之第三也。谓此十向终心。将登圣地。明真见道。究竟明了。故曰。明菩提心。伏忍顺空者。忍。有五忍。三贤菩萨。名伏忍位。初地。二地。三地名信忍位。四地。五地。六地。名顺忍位。七地。八地。九地。名无生忍。十地。等。妙。名寂灭忍。此三贤位行满。居伏忍道极顶。将登圣地。一切异相无明。现行不起。亦能随顺于无生空。故云伏忍顺空。八魔不坏者。八魔。一色魔。二受魔。三想魔。四行魔。五识魔。六烦恼魔。七死魔。八天魔也。五阴魔者。亦名五蕴魔。阴为盖覆。蕴犹积聚。以集五蕴生灭。使修行人。不能超脱。名五阴魔。烦恼魔者。即三界中见思烦恼。一切妄惑。若修行人。为此妄惑。恼乱心神。不能成就阿耨菩提。名烦恼魔。言死魔者。即身四大分散。夭丧殒没。若修行人。为此夭丧。不能续延慧命。名为死魔。言天魔者。乃即欲界。第六他化自在天魔。若修行人。勤修胜善。欲超三界生死。而此天魔。为作障碍。发起种种扰乱之事。令修行人。不能成就世出世善。乐因乐果。故名天魔。天魔一种。是为外魔。前七种。是内魔。梵语魔罗。华言夺命。又云杀者。谓夺智慧之命。而杀世出世间一切善根。故云魔也。言不坏者。繇是菩萨。入圣地智。近解脱位。得道正门。明菩提心。伏忍顺空。达妄想。即真如。了无明。即佛性。是故八魔不能坏也。以是魔无能坏。故感众圣摩顶。安慰其心。诸佛劝发。增进其行。华严十回向品中云。十方诸佛。各以右手。摩金刚幢菩萨之顶加被。为说法主。即此摩顶之义。是故得入摩顶三昧。即放身光。而此身光。光照十方国土。即能入佛威神。形仪如佛。于十方国土中。若出。若没。或隐。或显。自在无碍。以是神变。一时震动大千世界。即与虚空平等地心。无二无别。而非中观知道者。谓此菩萨。虽然如是神变。而尚非欢喜地。实证第一义谛中观智道。现百佛身。百佛世界。一一遍知无碍者也。以三昧力。至入虚空平等地一节。申明加被之义。承上所云。既非初地中观知道。是何力也。谓此菩萨。虽非中观知道。而以诸佛三昧定水加被力故。亦能于自身光中。得见十方诸佛。在无量国土中。现为众生说诸妙法。以是见佛。得闻法故。尔时即得证入顶三昧。而能实证虚空平等初欢喜地。总持门也。总持门者。谓总一切法。持无量义。璎珞经云。地名持。即持一切百万阿僧祇功德智慧故。所以证此地者。一切如来圣行功德。悉皆圆满具足。以是圣行悉满足故。而心心行空也。言心心行空者。即住行向之三十心。心心分别我法二执之行。至此悉空。故云心心行空。空空慧中道者。空空。是即所证人空法空。三空之理。慧者即是能证二空之智。以是如理如智。不即不离。不一不二。名空空慧中道。所谓二谛融通三昧印也。无相照故等者。释空空慧中道之义。谓以无相中道之智。而照无相中道之理。无理不显。无相不灭。是故一切异生性障等相。灭尽无余。所谓虚空平等之地。性德真如之理。圆满成就。含摄周遍。其量无外。十界差别之相。了不可得。所以无相照故。而一切相灭也。以是障碍灭故。即得金刚三昧。正受法门。一时现前。繇现前故。能入十地。一切行门。一时具足。是名证入虚空平等地也。此是略说。如佛华经。广说其义。

　　○四释十地义(三)　初总标问辞　二别解文义　三结赞法门。

　　○初总标问词。

　　卢舍那佛言。千佛谛听。汝先问。地者有何义。

　　此能说报佛。召告当机化佛诫听。牒前问词。解脱十地菩萨。理智观行。修证次第之法义也。

　　○二别解文义(十)　初体性平等地(二)　初明断证义　二正释其义。

　　○初明断证义。

　　华严疏云。十地菩萨。断十种障。证十真如。真如体性。实无差别。乃随胜德。假立十种。虽初地中。已达一切。而所证如。犹未圆满。令圆满故。后后建立。又初地中。虽离分别我法二执。但能远离六识粗惑。犹有七识微细俱生我法二执。尚未空尽。第六分别二执。自初信。发心时。修生空观。至七信位。已断分别我执。而随入法空观。历三贤位。至初地时。分别法执。亦即断矣。第七。俱生二执。自初地位。恒住双空观中。至第七地后心。方舍藏识。乃至八地初心。即得无功用行。是则俱生我执现行永伏。俱生法执间起。至等觉后心位。金刚喻定现在前时。一刹那间。生相无明。异熟种子。方始断尽而无余也。其云十地。断十种障。证十真如者何。如初地断一种异生性障。此障。乃从凡夫分别我执。现行所起。故名异生性障。并断二种愚执。一执着我法愚。二恶趣杂染愚。谓此三法。能障初地。断此愚障。方登初地。此地菩萨。自从贤位。初证理性。始获法味。证二空理。今二空观现前。便能永断。愚障既断。能益自他。生大欢喜。名欢喜地。其所证者。名曰遍行真如。以能遍行染净法故。菩萨位寄转轮圣王。广修慈悲等法。而化导众生故。华严经云。欢喜菩萨。于十波罗蜜中。檀波罗蜜最胜。余非不修。但能随力随分。下九度义仿此。

　　○二正释其义。

　　若佛子。菩提萨埵。入平等慧体性地。真实法化。一切行华光满足。四天果乘用。任化无方。理化神通。十力。十号。十八不共法。住佛净土。无量大愿。辩才无畏。一切论。一切行。我皆得入。

　　若佛子者。标名。菩提萨埵。显德。入平等地。举德位也。每一地。有三心。初加行心。以勇悍力。奋迅不怯。深证真如。而趣入故。中无间心。以猛利行。承事诸佛。十方化导。无间歇故。后解脱心。以无住行。圆满菩提。归无所得。而解脱故。自若佛子三句。标名德位。以明胜进心义。菩提萨埵。华言觉有情。言有觉可求。有生可度故。入平等慧体性地者。入。即证入。平等。即法身理。谓即证入真如平等。不增不减法身理故。此是心。佛。众生。三无差别之理。慧。乃佛慧。谓即证入诸佛平等之慧。以故凡所作为。其慧平等。故云入平等慧体性地。别经名欢喜地。菩萨智同佛智。理齐佛理。彻见大道。尽佛境界。而得法喜。登于初地。故名为欢喜地。真实法化等者。标所证之法也。真者。无妄。实者。不虚。法。谓教法。化。谓摄化。言即转此所证真实平等大法。开化众生。而转众生成正觉故。一切行华光满足者。行。即六度四摄。一切万行。华。即因华。光。即智光。菩萨至此。一切皆得。悉满足故。四天果乘用者。四天。即须弥山四洲。谓欢喜地菩萨。多作转轮圣王。掌护正法。能大惠施。周给孤露。以法化世。能令一切。恒修善行。诸所作业。皆不离于念佛。念法。念僧。统领阎浮提王。七宝具足。一日一夜。游四天下。故云。四天果乘用。任化无方者。任意教化。但随机感。无有方所。故云。任化无方。理化神通者。如理而化。是何等人。说何等法。皆与实相。不相违背。以神通力。折伏骄慢。使令信受。所谓应折伏者。而折伏之。应摄受者。而摄受之。或慈或威。咸令众生。离苦得乐。故云。理化神通。十力等者。谓不但得四天果德。以行教化。而且更得如来十种智力。十种圣号。十八不共等法。恒常住佛净土。以能随类现化。净土有四。合为三土。此地菩萨。乃住第二受用土中之他受用土也。菩萨住此净土。广发无边弘誓大愿。以四无碍辩才。说诸法门。而无怖畏。怖畏。总有五种。别有无量。一切皆无。故云无畏。一切论者。即是四明。五明。一切诸论。一切行者。即十地。等。妙。诸大菩萨。一切之圣行也。我皆得入者。此句总结上文。如是种种法门。此地菩萨。无不通达。故云我皆得入。

　　生出佛家。坐佛性地。一切障碍。凡夫因果。毕竟不受。大乐欢喜。从一佛土。入无量佛土。从一劫。入无量劫。不可说法。为可说法。反照见一切法。逆顺见一切法。常入二谛。而在第一义中。以一智。知十地次第。一一事示众生。而常心心中道。以一智。知一切佛土殊品。及佛所说法。而身心不变。以一智。知十二因缘。十恶种性。而常住善道。以一切智。见有无二相。以一智。知入十禅支行。三十七道。而现一切色身六道。以一切智。知十方色色。分分了起。入受色报。而心心无缚。

　　此释住无间心之义。谓上繇得圣智。入圣位。证圣理。成圣行。是故生出佛家。坐佛性地也。言生出佛家者。谓在佛家而生出也。如摩耶夫人。凡有诸佛出世。则为其母。罗睺罗则为子。故云生出佛家。坐佛性地者。谓此菩萨。所证真如境界。与诸佛同。平等无差。所谓诸佛法身入我性。我性同共如来合。如世尊降生时。一手指天。一手指地。目顾四方。周行七步。曰。天上天下。唯吾独尊。世出世间。此法最胜。故云坐佛性地。一切障碍。凡夫因果。毕竟不受。此三句者。正明断障之义。既云生出佛家。坐佛性地。是则一切异生性障。凡夫有漏因果。俱已解脱。故云。毕竟不受。大乐欢喜者。既永离一切障碍。即得出世间心。未曾有法。是故大乐欢喜。所谓分别二障。极喜无也。从一佛土。入无量佛土者。此明身土圆融无碍之义。菩萨既已离障得乐。故能现百佛身。百佛之土。乃至百千亿佛身。百千亿佛土。于是一处出生。十方齐现。是以身不碍土。土不碍身。尘尘混入。刹刹圆融故。从一劫。入无量劫者。此明时劫圆融无碍之义。谓既能现身现土。是故能以短时而为长时。长时复为短时。如世尊一坐之中。过六十小劫。复以六十小劫。如弹指顷。乃至于一刹那际。三时转大法轮者是也。不可说法。为可说法者。此明说法圆融无碍之义。以是真如之法。本无言说。本无名相。但随众生机宜。巧设方便。而于无名相法。以名相说。无语言法。以语言说故。反照见一切法者。谓此菩萨。证佛平等大慧。以反照见。从凡夫时。反妄皈真。以始觉智。而灭一切染法。生一切净法故。逆顺见一切法者。即以平等佛慧。见本源自性清净心。因无明不觉。一念妄动。逆真如理。顺无明流。而灭一切净法。生一切染法故。常入二谛。而在第一义中者。谓虽常照真谛而不沉空。照俗而不滞有。二谛圆融。了无二相。而恒在第一义中。不即不离故。以一智。至心心无缚一节。广明住无间心。智体照用之义。既上入刹入劫。说法智照。而恒在第一义中。即以第一义谛中道理智。而起六种妙智。发明世出世间至善。开示众生。令入佛地。永离苦趣故。六种妙智者何。一者。以此一智。能入初地。了知十地中次第。断障证真事。虽然位仅初地。而十地中智理。业已圆该。故能以十地法门。指示众生。而常心心中道也。二者。以此一智。了知一切诸佛国土殊品。染净不一。及知一切诸佛。为诸染净国土众生。说诸染净法门。即如娑婆世界佛。为娑婆众生说。极乐世界佛。为极乐众生说。虽一一了知。而身心未曾变动故。三者。以一智。了知无明老死。十二因缘。生灭始终。亦知一切众生。三业。六根。十恶。种性差别现行。而常住于善道。四者。以一切智。了见外道。执常之有相。执断之无相。虽分内外。而于真如性体。本无差别。皆与实相不相违背。同一法性。不见有无二相故。五者。以此一智。知入四禅天。十禅支之观行。及权小助菩提三十七品之道法。而现一切色身。随类现形。入于六道。使未种善根者。令种。已种善根者。令其增长。皆使入禅修道故。六者。以一切智。了知十方法界。依报。正报。内色。外色。分分幻化。了灭生起。入受色报。缘起差别。开示众生。而心心之际。了无著缚故。

　　光光照一切。是故无生信忍空慧。常现在前。从一地二地。乃至佛界。其中间一切法门。一时而行故。略出平等地功德。海藏行愿。如海一滴。毛头许事。

　　此结当地功德。以明解脱心也。光光照一切者。如是六种智光。其光普照。一切世出世间。所有染净诸法。当体皆如如相。是故无生信忍。无生空慧。常现在前。以是常在前故。而得解脱。繇解脱故。从此一地二地。乃至十地。入佛境界。于其中间。一切圣行法门。一时而能尽行故。略出等者。显上所说。未能尽言。盖此平等地功德。其海藏行愿。如海甚深。无量无边。难可具说。此所言者。如大海之一滴。毛头许事。至极至微。故云略出耳。

　　○二体性善慧地(二)　初明断证义　二正解文义。

　　○初明断证义。

　　此地菩萨。断一种邪行障。此障。即所知障中。俱生一分法执。误犯三业所起。故名之也。并断二种愚执。一者。微细误犯愚。二者。种种业趣愚。此之三法。能障二地。断此愚障。方登二地。菩萨今得增上尸罗波罗蜜多。性戒具足。远离误犯。愚障既断。故名离垢地。以所证真如。名最胜真如。此真如性。具无边德。于一切法。最为殊胜故。菩萨位寄忉利天王。假修十善等法。化导众生。于十波罗蜜中。尸罗波罗蜜最胜。

　　○二正解文义。

　　若佛子。菩提萨埵。善慧体性地。清净明达一切善根。所谓慈。悲。喜。舍。慧。一切功德本。从观入大空慧。方便道智中。见诸众生。无非苦谛。皆有识心。三恶道。刀。杖。一切苦恼。缘中生识。名为苦谛。三苦相者。如者。如身初觉。从刀杖。身色阴。二缘中生觉。为行苦缘。次意地觉。缘身觉所缘。得刀杖。及身疮肿等法故。觉苦苦缘。重故苦苦。次受行觉二心。缘向身色阴。坏疮中。生苦觉故。名为坏苦缘。是以三觉。次第生三心。故为苦苦苦。

　　若佛子三句。标显名德位。以明加行心之义。善慧体性地者。善者。能也。慧者。明也。谓此菩萨。善修清净法身平等大慧。名善慧地。别经名离垢地。因中持戒。梵行清白。体离垢染。名离垢地。清净明达。即善慧离垢义。正明所证所得体用。清净。即所证法身理。明达。即能证菩提智。一切善根。乃智用也。所谓等下。出善根也。何等善根。所谓慈悲喜舍慧也。慈者。与众生乐。悲者。能拔其苦。喜者。庆悦自他。舍者。自他解脱。慧者。鉴机说法。一切功德本者。如是五观。一切诸佛菩萨。六度。四摄。三身。四智。无量恒沙。称性功德。皆以四无量心慧。五观法门而为根本。故云。一切功德本也。从观入大空慧者。申明慈等五观之义。大空慧者。是佛所证甚深无相大空般若智体。圆照法界。心。佛。众生。三无差别。无苦无乐。无生无灭。一切众生。迷而不觉。是故菩萨。兴慈运悲。拔苦与乐。从此观入大空慧体。依体所起方便道智用中。观见三界二十五有。四生六道。十二类生。迷本大空。慧体。认妄缘心。起识分别。造贪瞋痴。杀盗淫等。轻重善恶业轮。堕在六道。轮回三有。此等众生。未出三界火宅。六道俱苦。故云无非苦谛。推其苦谛因缘。皆由六识造业。六识受报。故云。皆有识心。六道之中。三善且置。就三恶道而言。地狱。饿鬼。畜生。举受刀杖二境。以例一切极苦逼恼。缘中生识。以识未空。故名苦谛。其苦无量。总三苦摄。行苦。苦苦。坏苦。如是三苦相者。互为因缘。由过去业。感现五蕴有漏色身。五阴迁流。四相不停。名为行苦。更加六尘苦境触心。苦受相应。难堪难忍。是名苦苦。一期寿终。四大将散。难割难舍。是名坏苦。三苦展转。无有间断。非大智慧人。不能了知。此三苦相。虚空不实。初发明行苦相。如者。指定之词。谓如身根初觉。云何初觉。从外刀杖境缘。内具有情身根色阴。于是根。境。二缘相触。其中触令生觉。此觉未别苦乐。只有随念。而无计度。但名为行苦缘。所以前五识心。为第六明了门。第六识心。为前五分别依。前五识。若不照境。第六。即无所缘。第六。若不续念。前五。唯是现量。八识俱得解脱。是故前五根。尘。识三。总为行苦缘也。次意地觉者。此明苦苦缘义。谓第六识。觉前五识。所缘五尘影子。一刹那间。流入意地。送入第八含藏。顿起现行。复缘前五。身觉所缘。得刀杖境加身。及身受刀杖疮肿等法故。复觉其苦苦缘。苦中又苦。故云。重故苦苦。次受行觉二心者。此明坏苦缘义。行觉二心。一觉身受刀杖。行苦觉心。二觉刀杖加身之疮肿等法。苦苦觉心。此又缘向身疮色阴。将欲坏时。从坏疮中生苦觉故。是名为坏苦缘。是以三觉。次第生三心。故为苦苦苦。三觉三心。一行苦觉。生苦觉心。二苦苦觉。生觉疮肿觉心。三坏苦觉。即生坏苦心。三心。心皆苦故。为苦苦苦。若有灵根众生。了知三觉三苦。妄身妄心。如幻如化。即不起惑造业。当下永绝轮回。虽诸苦故。而即转成自觉。觉他。觉行圆满。即与诸佛菩萨。无二无别。上之三苦。以明菩萨观智悲心。下之三苦。乃明菩萨现身益物之义。

　　一切有心众生。见是三苦。起无量苦恼因缘。故我于是中。入教化道三昧。现一切色身。于六道中。十种辩才。说诸法门。谓苦识。苦缘。刀杖缘。具苦识行。身疮肿发坏。内外触中。或具不具。具二缘中生识。识作识受。触识。名为苦识行。二缘故。心心缘色。心触触恼。受烦毒时。为苦苦。心缘识。初在根觉缘。名为苦觉。心作心受。触识觉触。未受烦毒时。是名行苦。逼迮生觉。如斫石火。于身心念念生灭。身散坏。转变化。识入坏缘。缘集散。心苦心恼。受念后缘染着。心心不舍。是为坏苦。三界一切苦谛。

　　此释住无间心。以显悲心观行益物之义。一切有心众生。即指四生六道。十二类生。拣非无情。所谓但有心者。皆当作佛。此等众生。皆繇不能了达此苦。幻妄非实。见是三苦。反起无量苦恼因缘。造诸恶业。以致生生死死。死死生生。如旋火轮。无有休息。故此菩萨。于诸众生。无量苦恼缘中。兴慈运悲。起同事摄。入教化道三昧。示现一切色身。于六道中。以十种妙辩才。说诸苦集灭道。四谛法门。先示以苦谛相。欲令一切众生。始知是苦。厌苦求乐。断集修道。证灭谛也。何等为苦谛相耶。谓苦识。苦缘。乃至疮肿发坏等相也。苦识。即前五识。为第六受苦门户。故云苦识。苦缘。即内五根身缘。以身为众苦本。故云苦缘。刀杖缘者。即外境缘。以境有牵心业用。故云刀杖缘。具字。贯上贯下。贯上苦识根缘。贯下疮肿发坏等。言具苦识行者。即行苦缘。身疮肿者。即苦苦缘。发坏二字。即坏苦缘。此总明三苦相。此三苦相。必具内外触中。内即根识。外即境识。内外众缘。和合触中。而成此苦。故云内外触中。所谓眼识九缘生。耳识唯从八。鼻舌身三七。后三五三四。若加等无间。从头各增一。以有为法。仗因托缘。缺则不生。即是此义。是故或众缘具而成此苦。众缘不具。则此不成。初明具二缘中生识。虽缘即根境二。此二和中。前生五识。此识虽生。性非恒一。有间断故。不造不受。此苦唯是第六识造业。还是六识受报。故云识作识受。向下展转辨明造与不造。问。何故前五不造。答。前五触识。触令而生。故云触识。此识无筹度心。只名为苦识行。秪具根境二缘。故不造不受也。与上行苦缘照应。心心缘色等者。由六识心。此心缘上色阴。疮肿等法。缘一触一。心触心恼。此已深受烦毒时。二苦交煎故。为苦苦。与上重故苦苦照应。心缘识者。此释造受缘起。谓六识心。缘五识心。初在五根觉缘。刀杖加身。一念未起分别故。只名为苦识。由六识心。不了目前虚幻妄境。反被境风鼓荡。起心取着。造作业苦。心自领受。故云心作心受。言触识觉触者。此言前五触识。唯觉触境。未曾深受烦苦毒时。不造不受。是只名为行苦一种。故云触识觉触。逼迮生觉者。此以法喻。合明释上心作心受。言造业者。为第六心。繇前五识缘。现逆顺影子。一刹那间。流入意地。逼迮生觉。心受烦毒。譬如斫石中火。旋斫旋出。于身心中。迁流不停。念念生灭。故云逼迮生觉。已上明前五不造。惟第六也。身散坏者。谓命尽时。四大各离。身色散坏。转变迁化。故令阿赖耶识。随业牵引。入于坏缘。所谓因缘和合。虚妄有生。因缘别离。虚妄名灭。生从顺习。死从变流。临命终时。未舍暖触。心苦心恼。惟受最后一念染缘。深染深着。心心念念。不能舍离。是为坏苦。与上坏苦缘照应。如此三苦。为众苦本。三界众生。俱未解脱。故云三界一切苦谛。此说苦谛法门。向下明集道灭。三谛法门也。

　　复观无明。集无量心。作一切业。相续相连。集因集因。名为集谛。正见解脱。空空智道。心心名以智道。道谛。尽有果报。尽有因。清净一照。体性妙智。寂灭一谛。慧品具足名根。一切慧性。起空入观。是初善根。

　　此推苦谛之因。令其知苦。断集。修道。证灭。离苦得乐之义。言复观者。返推其因。言此等苦。从何而有。谓依无明幻妄所起。故有此苦。其无明者。即不明也。以是真如不守自性。一念妄动。生起三细。不了前境。增长六粗。故曰无明。因有无明。遂集无量种种妄想攀缘之心。造作一切诸恶业缘。招引苦果。相续相连。过去之因。感现在果。现在之因。招未来果。如是集因集因。以集三界因果。名为集谛。言正见解脱者。此说道谛法门也。谓上既知诸苦。繇依无明集谛。招感所生。必破无明。断集谛因。方得解脱。欲断集因。须修道品。即以正知正见。识得自己本元心地。看破妄身妄心。远离邪念。了达缘生空幻。不起惑。不造业。则不感果。而得解脱。故云。正见解脱。解脱则空。以是空空妙智。修诸道品。念念心心。入于智道。是名以修智道。名为道谛。尽有果报等者。此说灭谛法门也。承上繇修道谛。方能尽有果报。尽有因也。因果不忘为有。以欲。色界。及无色界。见思等惑。流转三界。不能出离一切诸苦。故名为有。而以正知正见。修行圣道。不起贪瞋痴慢疑。不起身边诸邪见。是以三界二十五有。见惑。思惑。尘沙等惑。苦果苦因。悉皆空寂。以空寂故。清净一照。体性妙智。体本清净。性离诸垢。以此妙智。照达一切。因果皆空。证空空寂灭之理。名为寂灭一谛。以上四谛文竟。下文总结悲观。以显慧为根本之义慧品具足名根者。谓即大空慧品。具足慈悲喜舍。六度。四摄。无量功德。方便行门。皆依大空慧品为其根本。故云慧品具足名根。一切慧性。起空入观者。此二句义。谓上既即慈悲喜舍。一切慧性。皆依大空慧中。起空入观。现身六道。为诸苦恼众生。说示四谛法门。使诸众生。知苦。断集。修道。证灭。是名初善根也。

　　第二观舍。一切贪着行。一切平等空。舍无缘。而观诸法。空际一相。我观一切十方地土。皆吾昔身所用故土。四大海水。是吾故水。一切劫火。是吾昔身故所用火。一切风轮。是吾故所用气。我今入此地中。法身满足。舍吾故身。毕竟不受四大分段不净故身。是为舍品具足。

　　此释舍观法门也。盖我为汝。所说四谛法门。是我昔日知迷而舍。故得解脱。寂灭可证。是故今以劝汝。而亦随修证也。言所舍者。是何物耶。是舍无始已来。为凡夫时。妄想所起。一切种种贪爱执着。诸恶行法。以昔有贪爱故。为说修行解脱法门。以贪爱与解脱。俱属对待。不平等故。今已一切舍去。则一切法。悉皆平等。以平等故。能舍所舍。二缘性空。故云舍无缘也。繇是而观染净诸法。空际一相。平等理中。无相可得。所以我观一切十方地土。皆吾昔身所用故土。四大海水。是吾昔身所用故水。一切劫火。是吾昔身所用故火。一切风轮。是吾昔身所用故气。我今入此离垢地中。法身满足。舍吾故身也。言法身满足者。即此离垢地位。所证最胜真如法性之身。三德圆满。三身具足。故云法身满足。舍吾故身等者。即此位中。所断邪行障也。以断障证真故。所以毕竟不受四大分段。不净杂染故身。故云舍吾故身。以不受故。是为舍品具足。此是第二观舍善根义也。

　　第三次观。于所化一切众生。与人天乐。十地乐。离十恶畏乐。得妙华三昧乐。乃至佛乐。如是观者。慈品具足。

　　此释慈观之义。第三次观等者。盖谓诸佛菩萨。说法利生。必随机宜而与之乐。故次观于所化一切众生。种种根性。如求人天乐者。则与三皈。五戒。十善。令其得生人天道果。受胜妙乐。如求菩萨乘者。则与六度。四摄法等。令其得证十地之乐。离十恶畏乐者。往昔以造三业不净。必堕三涂怖畏之中。反此十恶。令修十善。得生人天。受十善乐。故云离十恶畏乐。得妙华三昧乐者。发菩萨心。修菩萨道。万行因华。三昧正定。乘此智定。证十地果。故得妙华三昧之乐。乃至令得佛果。无余涅槃究竟之乐。如是观者。是为慈品具足。已上五段经文。迭明住无间心观行之义。向下一节。总结以显解脱心义。

　　菩萨尔时住是地中。无痴。无贪。无瞋。入平等一谛智。一切行本。游佛一切世界。现化无量法身。如一切众生天华品说。

　　菩萨当尔之时。住是第二地中。慧品具足。故无痴相。舍品具足。故无贪相。慈悲喜品具足。故无瞋相。以无贪瞋痴故。所以证入平等大空慧品。一谛圣智。是以平等一谛理智。为一切万行根本。以是智行双运。而能游佛一切世界。承事诸佛。亦能现化无量法身。摄受众生也。此处文义。于大部中。如一切众生天华品。广说详明。

　　○三体性光明地(二)　初明断证义　二正释文义。

　　○初明断证义。

　　此地菩萨。断一种闇钝鄣。此闻所知障中。俱生法执。一分闇钝所起。以闻思修。总持妙慧。令不现前。故名之也。并断二种愚执。一者。欲贪愚。二者。陀罗尼愚。此之三法。能障三地。断此愚障。方登三地。今此菩萨。以闻持陀罗尼。三慧现前。便能永断。愚障既断。故名发光地。所证真如。名胜流真如。谓此真如。令所流教法。极为最胜故。菩萨寄位夜摩天王。假修十善等法。化导众生。于十波罗蜜中。忍波罗蜜最胜。

　　○二正释文义。

　　若佛子。菩提萨埵。光明体性地。以三昧解了智。知三世一切佛法门。十二法品。名。味。句。重诵。记别。直语偈。不请说。律戒。譬喻。佛界。昔事。方正。未曾有。谈说。是法体。性。名。一切义别。是名。味。句中。说一切有为法。分分受生。初入识胎。四大增长色心。名六住。于根中起实觉。未别苦乐。名触识。又觉苦乐识。名三受。连连觉者受无穷。以欲我见。戒取。善恶有。识初名生。识终名死。是十品现在苦因缘果。观是行相中道。我久已离故。无自体性。

　　若佛子三句。标显名德位。以明加行心之义。光明体性地者。谓此菩萨成就胜定。大法总持。能发无边智慧光明。故云体性光明地。别经名发光地。谓以因中修习。一切法界忍行之力。果地开发大智慧光。故名为发光地。以三昧解了智。至分分受生一节。正明光明体性地。以显所证。所得。体用观照之义。言以三昧解了智者。三昧。即那伽定之别名也。谓从此胜定。发起大智慧光。能解了知三世十方一切诸佛。化导法门。此地菩萨。一一通达。故名解了智也。十二法品等者。释上一切佛法门义。十二数也。法。轨则也。品。类从也。名。即名身。味。即文身。句。即句身。谓佛所说。一切诸佛权实法门。总三藏。十二部。半满法品。必有文以载义。繇义以成文。文义相成。而为经典。其中名字。义味。音韵。言句。是中若事。若理。若因。若果。若权。若实。若显。若密。以此十二部经。尽其义也。何名十二。一曰重。梵语祇夜。华言应颂。亦名重颂。以是长行文义不尽。欲被后来之机。重宣义故。二曰诵。即修多罗。华言契经。上契诸佛之理。下契众生之机。只有长行。而无其偈。如弥陀经。心经等是。三曰记别。梵语和伽罗。华言授记。如来授记诸大菩萨。声闻弟子。来世作佛。劫国庄严等是。四曰直语偈。梵语伽陀。华言讽诵。亦名孤起。不应长行。直说偈句。如金光明空品等是。五曰不请说。梵语优陀那。华言自说。无有人问。如来以他心智。观众生机。而自宣说。如佛顶经说五阴魔。又弥陀经。俱不待请。自告弟子而说者是。六曰律戒。律戒多属因缘。梵语尼陀罗。华言因缘。如经中有人问。故说是事。如律中有持犯。得失之事。并制戒缘起事。凡是如来所说。一切根本缘起。善恶因缘。果报等是。七曰譬喻。托言训晓为譬。以浅况深为喻。如来为钝根者所设。所谓诸有智者。要以譬喻而得开解者是。八曰佛界。梵语闇罗伽。华言本生。谓如来说诸佛。菩萨本因地中。受生之事。亦说自己本因地中。受生之事。如涅槃云。比丘当知。我于过去作獐。作鹿。作熊。乃至作金轮王等是。九曰昔事。梵语伊帝。目多伽。华言本事。如来说诸菩萨弟子因地。为求菩提道法。所行苦行之事。谓如采果。汲水。拾薪。设食。布发掩泥。身为床座。然灯求偈。割肉舍身。乃至为金轮王。舍头千颗等是。十曰方正。梵语毗佛略。华言大方广。大。即体大。方。即相大。广。即用大。谓诸如来所说大乘方等经典。其意犹如虚空。广博包含。无所不摄。十一曰未曾有。梵语阿浮达磨。华言未曾有。亦名希有。谓佛初生之时。目顾四方。周行七步。足迹所蹈。皆有莲华。放大光明。遍照十方。而发是言。我是度一切生老病死苦者。大地震动。天雨众华。树出音声。作天鼓乐。如是希有之事。凡昔未闻见者。皆名希有。十二曰谈说。梵语优波提舍。华言论议。谓诸经中。凡有问答辩论诸法义者。皆名论议。如法华经。智积菩萨。乃与文殊师利。论说妙法等是。已上广明十二部经名相。向下总出十二部经之义。是法等者。释承上义。谓是十二法品体性。等同一味。实无差别。因众生心。有无量心。是以法门。亦有无量。所谓我无一切心。何用一切法。因有一切心。故有一切法。因有一切法。故立一切名。因有一切名。故立一切义。因立一切义。发明一切法。故云。是法体性名。一切义别也。是名味句等者。谓是十二法品。名味句中差别。无非发明一切众生。迷理成事。迷智成识。一切生灭有为诸法。分分受生舍生之义。欲令众生。知真本有。识妄元无也。初入识胎等者。释明分分受生义。所言分分受生者。谓初入识胎时。乃是受生托质之始。即行缘识分义。此繇过去烦恼之惑。覆于本心。不了法界真如之理。名为无明。遂繇无明。起诸妄心。造作身口意等。善不善行。故名曰行。以是无明与行。二因所造。惑业相牵。因缘和合。故令阿赖耶识。投托母胎。一刹那间。染爱为种。纳想成胎。故名初入识胎。四大增长色心者。即识缘名色分义。名。即是心。以心但有其名。无形质故。色。即形质。即内外色。地水火风。四大和合。渐渐增长而成身形。一七。名凝滑。二七。名胞。三七。名为软肉。四七。名坚肉。五七。名为形位。生诸根形手足。故名四大增长色心。名六住者。即名色。缘六入分义。谓从名色已后。至六七日。名发毛爪齿位。至七七日。名为具根形位。谓以六根开张。有入六尘之用。乃妄心依止处。故名六住。于根中起实觉。未别苦乐。名触识者。即六入。缘触分义。此即出胎已后。乃至三四岁时。六根对于六尘。虽起觉知。而未能别苦乐。故名实觉。因根境识。三法和合相触生觉。故名触识。又觉苦乐识。名三受者。即触缘受分义。谓从五六岁至十二三岁时。因六尘境。触对六根。即能领受。如对苦境时。即觉是苦。是名苦受。对乐境时。即知是乐。名为乐受。如苦乐不对时。即觉不苦不乐。是名平平之受。虽云了别六尘粗境。然未能起贪淫之心。只名为受。故曰。又觉苦乐识。名三受也。此上五支。是现在果。连连觉着受无穷者。即受缘爱分义。谓从十四五岁。至十八九岁时。连连起心贪着淫欲等境。故云连连觉着受无穷。以欲我见。戒取者。即爱缘取分义。谓从二十岁后。繇有诸欲助发爱性。种种取舍。执我。执人。深生贪取。及信邪师。而起邪见。持邪见戒。望取生天。其中所该。五钝。五利。十使烦恼。故名以欲我见。戒取。善恶有者。即取缘有分义。谓因六识。驰求诸境。起造善恶。引满二业。积集三有之因。牵引阿赖耶识。又受当生三有果报。故名善恶有也。此爱取有三支。是现在因。识初名生者。即有缘生分义。谓既现在所造善恶业因。必受来世善恶业果。故使赖耶。随善恶业。六道受生。此识最先投胎。故云识初名生。识终名死者。即生缘老死分义谓从来世受生已后。五蕴身相。熟已还坏。一期寿命尽矣。此识最后而舍。故云识终名死。此生死二法。虽曰来世之果。乃约现在之因而言。实该三世。生灭去来。受生舍法之义。所谓去后来先作主公也。是十品现在苦因缘果者。此句总结上文。谓以无明。与行。是过去二支因。繇过去因。感现在果。今只所言现在因果。不言过去二因者何。以果该因。佛欲现前诸人。即识现前苦果苦因。无使再造有漏苦因。永灭当来苦果故也。观是行相中道。我已久离者。谓一切众生。虽有生灭去来。不知如来藏中。求于去来。迷悟生死。实不可得。所以菩萨智慧观察。已证入法界中道理中。无有生死。无有去来。故云。我已久离。无自体性。

　　入光明神通。总持辩才。心心行空。而十方佛土中。现劫化转化。百劫千劫。国土中养神通。礼敬佛前。咨受法言。复现六道身。一音中。说无量法品。而众生各自分分得闻。心所欲之法。苦。空。无常。无我。一谛之音。国土不同。身心别化。

　　此释住无间心也。所言现在十品苦因缘果。我已久离故者。今得证入光明体性地中。具足游戏神通陀罗尼总持门。无碍辩才大智慧门。虽得如是境界。而心心行空。是以能于十方佛国土中。现身。现劫。现化。展转变化。促住。则百劫住。延。则千劫住。于国土中长养神通。礼敬佛前。咨受法言。复能现六道身。假同事法。摄化众生。以一音中。说无量法门品。而随众生各自分分得闻。心所欲法。苦空。无常。无我。一谛之音。所谓圆音一演异类等解此也。其苦等者。此即身受心法。四念处行。苦者。众苦也。即观受是苦义。众生颠倒。以苦为乐。故令众生。观受是苦。得寂灭乐也。空者。即观身是空义。谓内身外道。皆揽父母不净精血。集聚四大。而成其身。从头至足。悉皆不净。众生颠倒。执之为净。心生贪着。故令众生。观身是空。证清净法身也。无常者。即观心无常义。心。即第六识心。谓此心性流动。念念生灭。皆悉无常。众生颠倒。计以为心。故令众生。观心无常。证常住真心也。无我者。即观法无我义。谓一切法。若善若恶。众生颠倒。妄认一切诸法有我。故令众生。观法无我。证无生我也。故云苦空。无常。无我。一谛之音者。谓苦空等。虽云四法。实从一谛音中演出。惟此一谛。无二无三。因众生国土。依正不同。故此菩萨。示现身心。亦随机差别。而摄化之。故云。身心别化。所谓佛身充满于法界。普现一切群生前。随缘赴感靡不周。而恒处此菩提座。正合此意。

　　是妙华光明地中。略开一毛头许。如法品解观法门。千三昧品说。

　　此总结当地功德。说不能尽。以明解脱心也。是妙华等者。谓是妙华光明地中。所有功德行愿。如海藏等。不可言说。此中但略开一二。如毛头许相似。若广说者。于大部内。如法品中解观法门。千三昧品。二文所说。

　　○四体性尔𦦨地(二)　初明断证义　二正释文义。

　　○初明断证义。

　　此地菩萨。断一种微细烦恼现行障。此即所知障中。俱生一分微细无明之惑现起。故名之也。又断二种愚执。一者。等至爱愚。二者。法爱愚。断此愚障。方登𦦨慧地。谓此菩萨。初入证智。善修三十七品菩提分法。能起𦦨慧智火。烧一切根本烦恼。及随烦恼之薪。便能永断。愚障既断。智火最胜。故名𦦨慧地。所证真如。名无摄受真如。谓此真如。无我执等。所依取故。菩萨位寄兜率天王。假修三乘等法。化导众生。于十波罗蜜中。精进波罗蜜最胜。

　　○二正释文义。

　　若佛子。菩提萨埵。体性地中。尔真𦦨俗。不断不常。即生。即住。即灭。一世。一时。一有。种异异现异故。因缘中道。非一。非二。非善。非恶。非凡。非佛。故佛界。凡界。一一是名为世谛。其智道观。无一无二。玄道定品。所谓说佛心行。初觉定因。信觉。思觉。静觉。上觉。念觉。慧觉。观觉。猗觉。乐觉。舍觉。是品品方便道。心心入定果。

　　若佛子三句。标显名德位。以明加行心义。菩萨因中。修习无边菩提分法。大精进力故。果地中。双照平等。名体性尔𦦨地。别经名𦦨慧地。谓为𦦨自在故。尔真𦦨俗等者。正明尔𦦨地中体用观照法门。谓此地中。𦦨慧增胜。为𦦨自在。故能率尔照真了真。照俗了俗。照真了真故不断。照俗了俗故不常。所谓般若无相。二谛常然。以其不断不常。故即生。即住。即灭。以即生。即住。即灭。故一世。一时。一有也。一世者。三相平等故。一时者。劫量平等故。一有者。诸法平等故。种异异现异故者。谓真性平等。元无差别。所以有差别者。盖即能熏种子之异。种子既异。则所熏起现行亦异故也。然种异现异。但随因缘和合而有。因缘别离而无。而本真如自性。不属因缘有无变易。是因缘不迁不变之体。名为中道。以是中道。非一。非二。云何非一。真如不变随缘。故非一也。云何非二。随缘不变真如。故非二也。璎珞经云。二谛常尔故非一。圣智照空故非二。既真谛俗谛。非一非二。即善恶凡圣等果。一切皆非。故佛界。凡界。一一皆名为世谛。何故佛界亦名为世谛。谓对俗言真。对恶言善。对凡言圣。俱属对待故耳。其智道观。无一无二者。菩萨以智道观之。非一非二。千臂经云。菩萨如是观照。寂灭中道。第一义谛之理。本来无一无二是也。上明智慧照用相义。下明定品寂灭。相义玄道定品。所谓说佛心行者。既云无一无二。云何又有菩提道法。贤圣差别。盖以玄妙道法。一切定品。无非说佛因地心行。佛心行者。即菩提妙心中所起智行。此乃三世诸佛。一切菩萨。本因地中。发起始觉。悟本妙觉。最初入道一步下手工夫。初觉本定为因。一切凡夫。俱迷此定。无智慧觉。诸佛菩萨。今悟此定。始觉有本。故名初觉定因。繇初一觉。觉得自性本定。实与三世诸佛。等无差别。一信永信。永无退转。故次之曰。信觉。信者。论云。于实德能深忍乐欲。心净为性。对治不信。乐善为业。如水清珠。能清浊水。所以信乃入道根本。是故十觉支中。信觉为第一。虽然所信本定。若不思惟修行。终成空信。故次之曰思觉。思者。即令心造作为性。于善品等。役心为业。谓取境正因等相。驱役自心。令造诸善。然虽善思。若无定力所持。恐属乱思。故次之以静觉。静。即定也。于所观境。专注不散为性。智依为业。然此定力印持以静觉中。若无精进之力。恐堕无记。故次之以上觉。上觉者。即精勤心。于善恶品。修断事中。勇悍为性。对治懈怠。满善为业。然精勤不懈。更当念兹在兹。而不忘失故次之以念觉。念者。于曾习境。令心明记为性。定依为业。然虽念心不忘。必加慧心照境。分明不惑。故次之以慧觉。慧者。于所观境。拣择为性。断疑为业。然虽慧心了境无惑。属粗。必须更加微细观察。故次之以观觉。观者。照察于所观境。谛审为性。入理为业。繇观觉入理。而身心轻安。故次之以猗觉。猗者。即轻安也。于所观境。远离粗重。调畅身心。堪任为性。对治惛沉。转依为业。又曰离重名轻。调畅名安。以是轻安调适。能令身心悦乐。故次之以乐觉。乐者。即悦喜也。以所证理。不生颠倒为性。正智如如为业。以是悦乐不倒。而得解脱。故次之以舍觉。舍者。即行蕴中舍。谓精进等诸根。令心平等正直。无功用住为性。对治掉举。静住为业。此十觉支。合言七觉。合者。以念觉。合思觉。以观觉。合慧觉。以猗觉。合静觉。此虽品品不同。皆助修道法中。前方便道。能令行人。心心念念。证入定果也。

　　是人住定中。𦦨𦦨见法行空。若起念。定入生心。定生爱顺。道法化生。名法乐忍。住忍。证忍。寂灭忍。故诸佛于入光光华三昧中。现无量佛。以手摩顶。一音说法。百千起发。而不出定。住定。味乐定。着定。贪定。一劫。千劫中住定。见佛莲华坐。说百法门。是人供养听法。一劫住定。时诸佛光中摩顶。发起定品。出相。进相。去向相。故不没。不退。不堕。不住顶三昧。法上乐忍。永尽无余。

　　此广明证入定果之义。是人住定中者。是人即当位人。此人因修道品。得住定中。繇住定故。即从定中发起智慧光𦦨。𦦨𦦨照见诸法行相。荡然一空。所谓无碍清净慧。皆依禅定生也。若起念。定入生心者。谓若起念之时。无非从定入中。发生一念清净慧照之心。故云定入生心。定生爱顺者。繇定发生慧照心故。得觉法乐自在三昧。于是定中贪爱逸顺。故云。定生爱顺。道法化生等者。谓修菩提道法。故名道法化生。于此道法。忍可于心。乐可于身。故名法乐忍。菩萨于此忍中。安住不动。深证不转。以是定爱。及与法爱。二爱难除。此地虽证寂灭。而于八地等无生。寂灭。二忍未获。是故诸佛大悲心念。无缘慈力。于入光光三昧中。现无量佛。各以右手摩顶安慰。而加被之。一音说法。百千方便劝发。而是菩萨。亦不出定。何故。以住定。味定。乐定。着定。贪定故也。初住名住。住已有滋。名味定。得味安然。名乐定。执乐为实。名著定。着而固守。名贪定。于是乎根利者。住定一劫。障深者。千劫中住定。即定为行。定中发光。光中见佛。在宝莲华上坐。为诸众生。说心地等。百法明门。是菩萨人。兴诸供养。听受妙法。信念长远。一劫住定。广修福慧。日深日厚。得与诸佛心相体性。入出无难。时感诸佛。复于光光华三昧中。以手摩顶。二番加劝。方始发起利生定品。于光光华三昧者。以二光。破二障。以福花。灭罪花。以三昧安心。摩顶安身。于是身心安隐。尔时菩萨受摩顶职。得大解脱。即时发起定品。现身益物。故有出相。进相。去向相也。出。即起定。进。即入定。去。即应现。向。即方所。所谓东方入定。西方起。南方入定。北方起。童子身中入正定。童女身中从定起。乃至眼入。耳出等。是也。故于此定。知出而不没。知进而不退。知去而不堕。知向而不住。所以不住顶三昧。即法上乐忍。亦复不住。如是定爱。及与法爱。二障俱离。故曰永尽无余。

　　即入一切佛土中。修行无量功德品。行行皆光明。入善权方便。教化一切众生。能使得见佛体性。常乐我净。

　　此释住无问心义也。承上繇不住定爱。即能现身。入一切佛国土中。承事十方诸佛。勇猛精进。更加修行。无量无边一切功德法品。行行皆大光明。行光明者。即智行双运也。以不住法爱故。即入种种善根方便。教化一切众生。能使一切得见诸佛体性。不止得见而已。亦令证此如来。真常。真乐。真我。真净。之四德也。

　　是人生住是地中。行化法门。渐渐深妙。空华观智。入体性中道。一切法门品满足。犹如金刚。上日月道品。已明斯义。

　　此结当地功德智慧。不可思议。以明解脱心之义也。是人生住等者。言此菩萨。既生是地。亦住是中。于此地中所证。度生一切行化法门。从此而去。渐渐深妙。难可测量。菩萨所证空华观智。入诸佛体性中道。一合而行。所以一切诸佛法门品。皆得圆满具足也。此处略说。大部内喻如金刚。上日月道品中。已更广明斯义。

　　○五体性慧照地(二)　初明断证义　二正释文义。

　　○初明断证义。

　　此地断一种下乘涅槃障。此即所知障中。俱生一分厌生死苦。趣涅槃乐。依彼所起。故名之也。并断二种愚执。一纯作意。背生死愚。二纯作意。向涅槃愚。此之三法。能障五地。断此愚障。方登难胜地。菩萨今修菩提分法。二智圆通。真俗无碍。能合难合。无差别道。便能永断。愚障既断。故名难胜地。所证真如。名类无差别真如。谓此真如。于生死。及涅槃。其类平等。无差别故。菩萨位寄化乐天王。假修三乘等法。化导众生。于十波罗蜜中。禅波罗蜜最胜。

　　○二正释文义。

　　若佛子。菩提萨埵。慧照体性地。法有十种力生品。起一切功德行。以一慧方便。知善恶二业。别行处力品。善作。恶作。业智力品。一切欲求愿。六道生生果。欲力品。六道性分别不同。性力品。一切善恶根。一一不同。根力品。邪定。正定。不定。是名定力品。一切因果。乘是因。乘是果。至果处乘因道。是道力品。五眼知一切法。见一切受生故。天眼力品。百劫事。一一知。宿世力品。于一切生。烦恼灭。一切受。无明灭。解脱力品。是十力品智。知自修因果。亦知一切众生。因果分别。

　　若佛子三句。标显名德位。以明加行心之义。慧照体性地者。谓此菩萨。因中修习。不可言说。深禅大定之力。故果地中。乃得诸谛相应之慧。圆照法界。故云慧照体性地。别经名难胜地。是以二谛难合。合此难合。令其相应。故名难胜地。法有十种力生品者。乃明所证之法。谓此地中。所证真如大法。有十种力生品。能起一切众生。世出世间。无量功德行品。皆以一慧方便所起。上明所证十力之体。向下释明十力之用。一知善恶二业。别行处力品者。谓此智力。善能了知一切众生。作善作恶。因缘果报。差别处也。所言差别处者。谓作善业。不得善报。反招恶报。及作恶业。不得恶报。反招善报。问。何修善者。反招恶报。答。即如印经。造像。斋僧。建会。是修善也。其中非是真实建立三宝。乃是假公济私。诬因昧果。故修善得不善报也。所谓天堂未就。地狱先成即此。云何作恶。反招善报。如除恶人。恶兽。破坏外道和合。乃至杀一阐提。是作恶也。其中非是实为恼害众生。乃是杀一救多。除害兴善。正是菩萨大悲所为。如此作恶。是故无恶报也。所谓慈心杀人。越多生者即此。如是差别行处。一一为众生说。故云。别行处力品也。二知善作。恶作。业智力品者。谓此智力。能了知一切众生。三世所作善恶诸业。诸受因果。或受长寿报时。而为短寿。或受短寿报时。而为长寿。或富而贫。或贫而富。何也。此业果报。总在积因损因。积德损德。以转变之。所谓因德延寿。损德而促寿也。又般若云。是人先世所造恶业。余业未尽。命终应堕恶道。以今持经功德。先世罪业。即为消灭。不但不堕恶道。当得菩提。此乃出世法力广大因故。所以不可不修世出世善因也。如是定与不定。一一为众生说。故云。业智力品。三知一切众生欲求愿。六道生生果。欲力品者。谓此智力。能了知一切众生心中所欲。所求。所愿。一切欲者。即乐欲也。谓或常欲供养三宝。天地君王。父母师长。亲近善友。常报恩德。或常欲念财色名食睡等。一切求者。即乞求也。谓或乐求好师好友。或求名闻利养。或求功名富贵。乃至求生好子孙等。一切愿者。即愿要也。谓或愿生西方。成佛度生。或愿生天。生人。乃至愿生地狱。饿鬼。畜生。是名一切愿求。愿六道生生果。如是差别。一一为众生说。故云。欲力品也。四知六道性。分别不同。性力品者。谓此智力。善能了知一切众生。性分不同。或利。或钝。得果大小。上中下别。一生。二生。三四五生。当得菩提。如是一一为众生说。故云。性力品也。五知一切善恶根。一一不同。根力品者。谓此智力。能善了知一切众生。根界差别。云何差别。谓善种子。起善现行。不善种子。即起不善现行。此善恶根。有轻。有重。轻者。易受教化。重者。难受教化。易受化者。如善来诸比丘。袈裟着身。须发自落等也。难受化者。如城东老母等。如是根界差别。一一为众生说。故云。根力品也。六知邪定。正定。不定。是名定力品者。谓此智力。善能了知一切外道邪定。小乘偏定。菩萨正定。凡夫不定。一一通达。为众生说。故云。是名定力品也。七知一切因果。乘是因。乘是果。至果处乘因道。是道力品者。言此智品。了知六道。乘有漏因。至有漏果。乘无漏因。至无漏果。以至果处而乘因道。一一了达。为众生说。是名道力品。八五眼知一切法。见一切受生故。天眼力品者。其眼有五。谓天眼通非碍。肉眼阂非通。法眼惟观俗。慧眼只缘空。佛眼如千日。照异体还同。此举天眼而言。谓证知天眼。彻见现前一切世间。根尘染净。差别等法。并见一切众生。以随善恶业缘。受报好丑。生时死时。一一示诸众生。故云。天眼力品。九知百劫事。一一知。宿世力品者。言此智力。了知一切众生。种种宿命。百千万亿劫前。死此生彼。姓族名字。苦乐寿命。如实为众生说。故云。宿世力品。十知于一切生。烦恼灭。一切受。无明灭。解脱力品者。言此智力。了知于一切生。烦恼因灭。一切受。无明果灭。烦恼无明。一切习气。因果灭尽。如实为众生说。故云。解脱力品。如是十力品智。知自身修因果。亦知一切众生。所修因果。分别明了。无差错故。此十种智。前五。了知众生。生灭因缘。后五。了知众生。还灭因缘。

　　而身心口。别用。以净国土。为恶国土。以恶国土。为妙乐国土。能转善作恶。转恶作善。色为非色。非色为色。以男为女。以女为男。以六道。为非六道。非六道。为六道。乃至地水火风。非地水火风。是人尔时以大方便力。从一切众生。而见不可思议。下地所不能知觉。举足下足事。

　　此释住无间心也。以显此地体用不可思议。不但所得十力智品而已。其身心口。更有差别妙用。不可测也。而身心口。别用等者。以身。能现通。心。能系念。口。能说法。此即三轮妙用之力。故云。而身心口别用。以是三轮妙用力故。能以常寂光净土。示为五趣杂居地。即能以五趣杂居土。为极乐国土。以是国土本无差别。但随众生。一一变现。故云。以净国土。为恶国土。以恶国土。为净妙国土。法华三变净土是也。能转善作恶者。如无厌足王是。能转恶作善者。如广额屠儿是。色为非色。非色为色者。如放光散花。东涌西没。西涌东没。种种神变等是。以男为女者。如舍利弗。被天女一指。转为女人相者是。以女为男者。如法华。龙女倏转为男。于无垢世界成佛者是。以六道。为非六道。非六道。为六道者。六道。即凡。非六道。即圣。即如面然大士等是。乃至地水火风。非地水火风者。其中足一句。应云。非地水火风。为地水火风。如以十八神变。身为水火。担负干草。入中不烧等是。已上善恶等性。一一皆不可得。若有定性。则不能转。如是种种自在神用。皆是菩萨大方便智力用所作。任从一切众生见之。而皆使顿入不可思议也。不但下凡众生。见而不可思议。即前下地诸菩萨等。皆所不能知觉。菩萨举足下足之事。所谓初地不知二地事也。

　　是人大明智。渐渐进。分分智。光光无量无量。不可说不可说法门。现在前行。

　　此结当地功德。不可思议。以明解脱心也。承上而言。下地所不能知者何也。谓此菩萨。大明慧智。渐渐深远上进。以能分分证入诸佛一切种智。所证智光之光。无量无量。及一切不可说不可说。种种法门。如是一时。一一现在前行。是岂凡小心识。所能思量言议者哉。

　　○六体性华光地(二)　初明断证义　二正释文义。

　　○初明断证义。

　　此地断一种粗相现行障。此即所知障中。俱生一分执有染净粗相现行所起。故名之也。并断二种愚执。一者。现观察行流转愚。二者。相多现行愚。此之三法。能障现前地。断此愚障。方登现前地。今知一切法。无有染净。住无相作意。令真如圆满。便能永断。愚障既断。般若现前。故名现前地。所证真如。名无染净真如。谓此真如。体性无染净故。菩萨位寄自在天王。假修三乘等法。化导众生。于十波罗蜜中。般若波罗蜜最胜。

　　○二正释文义。

　　若佛子。菩提萨埵。体性华光地。能于一切世界中。十神通明智品。以示一切众生。种种变化。以天眼明智。知三世国土中。微尘等一切色。分分成六道众生身。一一身。微尘细色。成大色。分分知。以天耳智。知十方三世六道众生。苦乐音声。非非音。非非声。一切法声。以天身智。知一切色色非色。非男非女形。于一念中。遍十方三世国土劫量。大小国土中微尘身。以天他心智。知三世众生心中所行。十方六道中。一切众生。心心所念。苦乐善恶等事。以天人智。知十方三世国土中。一切众生。宿世苦乐受命。一一知。命续百劫。

　　若佛子三句。标显名德位。以明加行心之义。体性华光地者。谓此菩萨因中。修习无量智慧。故果地中。得证诸佛般若波罗蜜多。大智行华。一时开敷。故云。体性华光地。别经名现前地。谓本一切功德智慧。俱得现前。故名现前地。能于一切世界中。至百千大愿品具足一节。此释住无间心也。菩萨住是地中。能于十方一切世界之中。而运十种神通大明智品。以示一切众生。种种变化。一切难可测量也。何名十种明智品。一以天眼明智者。即天眼通。谓此智品。能了知十方三世国土中色。微尘等分。地水火风。一切四大幻色。分分聚成六道众生身相。而其一一分段身中。毛孔等色分际。皆知是几微尘细色。而成一身形体大色。如此分分色相。一一了知而不错故。二以天耳智者。即天耳通。谓得此智。能闻知十方三世。六道众生。身心逼悦。受苦受乐。所出音声。非非受苦乐音。非非受苦乐声。乃至一切江河湖海。水流风动。钟铃锣鼓。种种诸法音声。一一知故。三以天身智者。即色身通。谓得此智。能觉知一切色色非色。言色色者。即诸众生。依报国土境色。正报身体根色。如是根境。诸内外色。是名色色。言非色者。即佛所住。真如法性土色。及佛光明遍照。清净法性身色。故云非色。非男非女形者。谓色既非色。故男女等相。一切皆非。如是一切色色非色等形。于一念中遍知。及知十方三世国土。劫量大小。延促长短。及国土中微尘等身。四以天他心智者。即他心通。谓得此智。能了知过现未来。三世众生。心中所行。及十方六道中。一切众生。心心所念。若念苦乐善恶等事。五以天人智者。即宿命通。谓得此智。即能了知十方三世。国土之中。一切众生。宿世善恶业因。感现前苦乐受命果报。能一一知。及其受命长短。相续百劫等事。一一明了。为众生说。已上五智。以知世谛缘起。无有染相可得。向下五智。以知真谛解脱缘灭。亦无净相可得。

　　以天解脱智。知十方三世众生解脱。断除一切烦恼。若多若少。从一地。乃至十地。灭灭皆尽。以天定心智。知十方三世国土中众生。心定不定。非定非不定。起定方法。有所摄受三昧。百三昧。以天觉智。知一切众生。已成佛。未成佛。乃至六道。一切人心心。亦知十方佛心中所说之法。以天念智。知百劫千劫。大小劫中。一切众生受命。命久近。以天愿智。知一切众生。贤圣十地。三十心中。一一行愿。若求苦乐。若法非法。一切求。十愿。百千大愿品具足。

　　此释后五品智也。以下所言众生。皆指贤圣。与上不同。六以天解脱智者。即灭尽通。谓得此智。了知十方三世众生解脱。随其智量。断除一切烦恼。若多若少。其从一地。乃至十地。次第断证。以除一分无明惑障。得证一分真如妙理。终极金刚究竟灭灭。皆尽无余。如是种种解脱。一一知故。七以天定心智者。即神境通。谓得此智。了知十方三世国土中众生。其心定与不定。非定非不定者。及诸起定方法。有所摄受三昧。及百三昧。一切禅定等法。一一知故。八以天觉智。即言音通。此智了知一切众生。已成佛者。未成佛者。乃至六道一切人之心心所念。如法华云。知诸众生。种相体性。念何事。思何事。修何事等。不但知诸众生。心心所念。亦知十方诸佛心中。随为众生根行所说。九以天念智。即未来通。此智了知百劫千劫。大小劫中。一切众生受命。命之久近。劫量差别。而此时劫。本无延促。但随众生烦恼。轻重厚薄不一。是故劫量。亦有长短大小不等。一切众生受命。亦有久近增减不一。如是命劫。一一遍知。所谓一念普观无量劫也。十以天愿智。即无作通。此智了知一切贤圣众生。一一所修行门。一一所发大愿。若求苦乐。其求苦者。即如药王。烧身然臂。不轻。所受杖木打掷。阿难。五浊誓愿先入等是。其求乐者。如韦提希。愿生乐土。法藏比丘。誓愿众生。咸生安养等是。其求法者。即以权实显密。正教等法。其非法者。即为天魔。外道。邪教等法。乃至愿为阎罗天子。制诸罪人。皆名非法者是。一切求者。总结上求下化。无所不求。十愿。如普贤愿王。与十无尽句。乃至诸佛无量无边。百千大愿品。此地菩萨。一一具足。而悉知之。

　　是人住地中。十神通明中。现无量身心口别用。说地功德。百千万劫。不可穷尽。而尔所释迦。略开神通明品。如观十二因缘品中说。

　　此结当位智德。以明解脱心也。是人住地中者。结本体性华光地名。十神通明中等二句。结上十种智品。三轮差别妙用德也。说地功德三句。总结当地功德。甚深无量。无穷无尽。不可说不可说。百千万亿劫数。说不能尽之义。而尔所释迦牟尼如来。但以略开此地神通明智品耳。此处所说。在大部内。如观十二因缘品中所说。无有差别。

　　○七体性满足地(二)　初明断证义　二正释文义。

　　○初明断证义。

　　此地菩萨。断一种细相现行障。此即所知障中。俱生一分执有生灭。细相现行所起。故名之也。并断二种愚执。一者。细相现行愚。二者。纯作意。求无相愚。繇有此之三法。能障远行地。断此愚障。方登第七地。今远三界。近法王位。行过二乘。善修无相。到无相边。功用至极。望前过远。故名远行地。便能永断。愚障既断。所证真如。名法无差别真如。谓此真如。能了种种教法。皆同真如。不无相故。菩萨位寄初禅天王。假修三乘等法。化导众生。于十波罗蜜中。方便波罗蜜最胜。

　　○二正释文义。

　　若佛子。菩提萨埵。满足体性地。入是法中。十八圣人智品。下地所不共。所谓身无漏过。口无语罪。念无失念。离八法。一切法中舍。常在三昧。是入地六品具足复从是智。生六足智。三界结习。毕竟不受故。欲具足。一切功德。一切法门。所求满故。进心足。一切法事。一切劫事。一切众生事。以一心中。一时知故。念心足。是二谛相。六道众生。一切法故。智慧足。知十法趣人。乃至一切佛。无结无习故。解脱足。见一切众生。知他人自我弟子。无漏无诸烦恼习故。以智知他身六通足。是人入六满足明智中。便起智身。随六道众生心行。口辩说无量法门品。示一切众生故。随一切众生心行。常入三昧。而十方大地动。虚空化华故。能令众生心行。以大明智具足。见过去一切劫中佛出世。亦是示一切众生心。以无著智。见现在十方一切国土中。一切佛。一切众生。心心所行。以神通道智。见未来中一切劫。一切佛出世。一切众生。从是佛受道听法故。

　　若佛子三句。标显名德位。以明加行心也。满足体性地者。因中修方便度。故果地中。证得如来一切智行。圆满具足。故名满足体性地。别经名远行地。此菩萨出三界河。过二乘地。到涅槃城。近法王位。故名远行地。入是法中等者。标所证之法也。谓入满足体性法中。已是如来十八圣人智品。不与二乘权小所共。不但不于此共。即下地诸菩萨。亦所不及。故云。十八不共。何名十八圣智。一身无漏过者。亦名身无失。谓此菩萨。从无始来。常以诸戒修其身心。一切烦恼等障。净尽无余。以是身业清净。得大神通。故云。身无漏过也。二口无语罪者。亦名口无失。谓此菩萨。从无量劫。常以五语随诸众生方便。为说种种妙法。令得道果。是以口业清净。故云。口无语罪也。三念无失念者。亦名意无失。谓此菩萨。从无始来。常修诸禅。心无所著。意无放逸。但随众生机宜。方便摄化。是以意业清净。故云。念无失念也。四离八法者。亦名无异想心。谓此菩萨。从因地来但于众生方便。教化。已离凡夫。及以二乘。执有有相。执无无相。执常常见。执断断见。以是心无八种颠倒。故云。离八法也。五一切法中舍者。亦名无不知舍心。谓此菩萨。从无始来。以大般若照察。世出世间。一切染净诸法。当体全空。了不可得。以是心无贪着。故云。一切法中舍也。六常住三昧者。亦名无不定心。谓此菩萨。从无始来。常恒不离甚深大定。但随众生。隐显摄化。故云。常在三昧也。是入地六品者。结前六品智也。复从是智等者。起后六品智也。谓繇具足六品智体。复从是智生六满足智用。何名六智。一欲具足者。亦名欲无减。谓此菩萨。示生三界。摄化众生。于三界结习烦恼。毕竟不受。故云。欲具足也。二进心足者。亦名精进无减。谓此菩萨。于诸如来一切智慧。诸功德藏。一切化导方便法门。所求圆满具足。故云。进心足也。三念心足者。亦名念无减。谓此菩萨。能了达世出世间。一切安立法事。一切劫量长短。大小延促等事。一切众生。因缘果报。受命长短。苦乐等事。一切众生。心念等事。以一心中。一时了知。故云。念心足也。四智慧足者。亦名智慧无减。谓此菩萨。能了达真俗二谛。有无二相。六道众生。一切心念因果等法。一一为众生说。故云。智慧足也。五解脱足者。亦名解脱无减。谓此菩萨。能知十发趣人。乃至一切诸佛。断除一切烦恼。无明结习。灭尽无余。故云。解脱足也。六六通足者。亦名解脱知见无减。谓此菩萨。具足天眼。天耳。他心。漏尽。神境。如意之六通故。所以彻见。一切贤圣。六道众生。并能了知一切他人自我所化弟子。无漏无诸烦恼习故。繇是以智知他身相。及自身相。故云。六神足也。是人等下。结前六足智也。便起智身等者。起后六智也。是菩萨人。不止已入六满足明智中而已。复更具足六种智用。何为六智。一便起智身。随六道众生心行者。亦名身业随智慧行。谓此菩萨。方便运起智身。随智而转。普为六道众生。现神变相。调伏众生种种心行。令其各得见相解悟。证入道果。故云。便起身等。二口辩说无量法门品。示一切众生故。随一切众生心行者。亦名口业随智慧行。谓此菩萨。能以清净微妙语业。随智而转。随顺一切众生心行。善巧开导。令得解悟。证入道果。故云。口辩说等。三随一切众生心行。常入三昧者。亦名意业随智慧行。谓此菩萨。以清净意业。随智而转。顺一切众生心行。常入三昧。观根逗教。而为说法。除灭众生。无明痴暗。是以三轮业用。定慧圆明。是故十方大地。六返震动。虚空之中。天雨四华。能令众生。开悟心行。故云。随一切众生心行等。四以大明智具足。见过去一切劫中佛出世。亦是示一切众生心者。亦名过去无碍智。谓此菩萨。以大明智。了见过去世时。一切无量无边。说不可说劫中。所有一切诸佛出世。为一切众生说法。是诸众生。从是诸佛受道听法。悉能遍知。以此开示现前一切众生心行。令各各悟入故。五以无著智。见现在十方一切国土中。一切佛。一切众生。心心所行者。亦名现在无碍智。谓此菩萨。以无著智。见现在世。十方所有一切国土之中。一切诸佛出世。为一切众生。说种种法。是诸众生。从佛听法。悉能受持。心心所行。亦示一切现前众生。令得开悟故。六以神通道智。见未来中一切劫。一切佛出世。一切众生。从是佛受道听法者。亦名未来无碍智。谓此菩萨。以神通道智。照见未来世中。一切劫等。所有一切诸佛出世。为一切众生。说种种法。是诸众生。从是诸佛听法受教。亦示现前众生。令得心开。以悟入故。

　　住是十八圣人中。心心三昧。观三界微尘等色。是我故身。一切众生。是我父母。而今入是地中。一切功德。一切神光。一切佛所行法。乃至八地。九地中。一切法门品。我皆已入故。于一切佛国土中。示现作佛。成道转法轮。示入灭度。转化他方。过去来今。一切国土中。

　　此明解脱心也。住是十八圣人中者。结前。心心三昧者。起后。此菩萨住是十八圣人智中。常以心心不离三昧正定。于三昧中。复观三界微尘等色。是我昔日为凡夫时。所受故身。复观一切十方众生。悉皆是我无量劫中。禀受色身父母。经云。脱骨如须弥山。所饮母乳。如四大海水也。如是脱骨之多。饮乳之广。实非一生二生父母。非百生千生父母。乃至百千万亿不可说劫父母。繇我累劫修行。报答父母。饶益众生。是故而今入是满足体性地中。具足慈悲喜舍。六度万行。一切功德聚身。此身能现化佛。为三资粮。四加行。诸菩萨。说四谛等法故。此地具足一切神通智慧光聚。是名智光聚身。此身能现报佛。为大菩萨说一乘法。是地圆满一切诸佛。所修所证理果法身。此身能为诸佛众生。依正之体。三身至此。圆满具足。故云。满足体性地。而今入是地中。一切功德。一切神光。一切佛所行法。乃至八地。九地中。一切法门品。我皆已得证入也。于一切国土等者。申明所证三身之义。繇得分证三身。能于一切国土中。示现受生。出家苦行。成道作佛。大转法轮。以度众生。于此应缘。一期事毕。乃复示现入于灭度。又转教化他方。过去来今。恒在一切国土之中。种种示现。不可思议。

　　○八体性佛吼地(二)　初明断证义　二正释文义。

　　○初明断证义。

　　此地菩萨。断一种加行障。此即所知障中。俱生一分令无相观。不任运起。故名之也。并断二种愚执。一者。无相作功用愚。二者。于相不自在愚。此之三法。能障八地。断此愚障。方登不动地。谓此菩萨。今入无功用道。得无分别智照。任运相续。报行纯熟。居无相。观不为诸法烦恼所动。便能永断。愚障既断。故名不动地。所证真如。名不增不减真如。谓此真如。住无相观。不随染净所增减故。菩萨寄位二禅天王。作小千世界主。以一乘法。化导众生。于十波罗蜜中。愿波罗蜜最胜。

　　○二正释文义。

　　若佛子。菩提萨埵。佛吼体性地。入法王位三昧。其智如佛。佛吼三昧故。十品大明空门。常现在前。华光音入心三昧。其空慧者。谓内空慧门。外空慧门。有为空慧门。无为空慧门。性空慧门。无始空慧门。第一义空慧门。空空慧门。空空复空慧门。空空复空空慧门。如是十空门。下地各所不知。虚空平等地。不可说不可说。神通道智。以一念智。知一切法。分分别异。而入无量佛国土中。一一佛前咨受法。转法度与一切众生。而以法药施一切众生。为大法师。为大导师。破坏四魔。法身具足。化化入佛界。

　　若佛子三句。标显名德位。以明胜进心也。佛吼体性地者。此菩萨说法无畏。如大师吼。等无差别。故名佛吼体性地。别经名不动地。此菩萨与佛心。菩提心。涅槃心。悉皆不起。故云不动地。入法王位三昧等者。此显所证法门也。入。即证入。菩萨证入无上自觉圣智。法王大乐三昧正受宝位。于诸法中。如法自在。若出若没。心常在定。故云。法王位三昧。其智如佛者。上入法王三昧。即所证无上涅槃。乃法身之理聚。其智如佛。是能证无上菩提。乃报身之智聚。佛吼三昧者。即法报不分。三身圆现。起后得智。说法利生。乃功德聚之化身也。十品大明空门。常现在前者。此菩萨。得证如来三身圆明。四智全彰。十品大明空慧智门。常现在前。而不即不离也。华光音入心三昧者。申明佛吼之义。华。即行华。成人之德。光。即智光。破人之障。音。即法音。开人之迷。入心。即以行智法音。转入众生心中。而成正觉。故云。华光音入心三昧。其空慧者。牒定所言十品大明空慧。常现在前之义。何谓十品。一者。内空慧门。谓内空五蕴之根识界。众生迷此慧门。妄认四缘假合。为自身相。妄认六尘缘影。为自心相。为生死结根门。为妄想烦恼门。菩萨恒以智慧直照五蕴身心。当体全空。皆如幻梦。故得证入内空慧门也。二者。外空慧门。谓外空山河国土。色等六尘诸法。诸凡夫人。不知皆是识心变现。妄想取舍。被境迁流。为名相门。为尘劳门。菩萨恒以智慧照破六尘诸法。皆无自性。故得证入外空慧门也。三者。有为空慧门。谓即总空世谛。诸有为法。内之根识。外之世界。皆属有为。众生不知幻化不实。执我我所。不得解脱。为生死流转门。菩萨恒以智慧照破内外诸法。缘生如幻。都无自性。故得证入有为空慧门也。四者。无为空慧门。即空真谛。诸无为法。二乘之人。不知即色即空。即有即无。而其色空有无。皆属对待。为狭劣门。菩萨以深智慧照了无为之法。亦皆是空。故得证入无为空慧门也。五者。性空慧门。总有为无为二性皆空。谓即凡夫滞有。如来说为不有。二乘沉空。如来说为不空。以是不有而有。是为妙有。不空而空。是为真空。为随顺门。菩萨以是甚深般若智照法界。圆融事理。一切无碍。二性空寂。平等平等。故得证入性空慧门也。六者。无始空慧门。谓即无始无明。住地烦恼。本无有根。以是无明不觉。瞥然现起。初发心诸菩萨。皆不能了。为起灭门。菩萨以大智慧光照一切诸法。起无始相。灭无终相。起灭之际。无法可得。故得证入无始空慧门也。七者。第一义空慧门。即中道理。名第一义谛。因对第二义。假立名言。为胜义门。菩萨以是如理智照胜义谛门。悉同真性。无相可得。不居二边。不存中道。故得证入第一义空慧门也。八者。空空慧门。谓即空上第一义空之空。为重空门。菩萨即以空空智照此空亦复不存。故得证入空空慧门也。九者。空空复空慧门。谓即空上空。第一义空之空。为重空重空门。菩萨以是空空复空智照此空空亦复空。故得证入空空复空慧门也。十者空空复空空慧门。谓即空上空空。复空之空。是名为究竟一切空空复空空门。此空亦复当空。以是无空之空。空无所空。是则无所得空。故得证入空空复空空慧门也。如是十空慧门。惟此八地所证。下地诸菩萨等。各所不知也。言虚空平等地者。此举位分以显德也。盖言下地各所不能知者。谓此菩萨。得证虚空平等地理智。不但十空而已。更有不可说不可说。神通道智门。而下地诸菩萨。犹不能知也。神。谓神妙难测。通。谓变通无碍。道。即道理难穷。智。即智慧无量。所谓佛真法身。犹如虚空。应物现形。如水中月。种种神通道智。皆悉平等。故能以一念智。悉皆了知。一切染净诸法。分分别异。随根施摄。而复能入无量佛国土中。承事诸佛。一一佛前。咨受听法。勇猛精进。复转不退法轮。度与一切众生。而以法药。施及一切众生。是故为大法师。为大导师。破坏四魔。四魔既破。法身具足。以法身具足故。而能展转化化。入于佛界。

　　是诸佛数。是诸九地。十地数中。长养法身。百千陀罗尼门。百千三昧门。百千金刚门。百千神通门。百千解脱门。如是百千虚空平等门中。而大自在。一念。一时行。劫说非劫。非劫说劫。非道说道。道说非道。非六道众生。说六道众生。六道众生说非六道众生。非佛说佛。佛说非佛。而入出诸佛体性三昧中。反照。顺照。逆照。前照。后照。因照。果照。空照。有照。第一中道义谛照。是智。惟八地所证。下地所不及。不动。不到。不出。不入。不生。不灭。

　　此明住无间心也。是诸佛数等者。谓此菩萨。即是诸佛之数。即是九地。十地数中。长养法身。即得百千陀罗尼总持门。百千三昧正定门。百千金刚不坏门。百千神通变化门。百千解脱方便门。如是百千种种法门。于虚空平等门中。得大自在。云何自在。于一念。一时。皆能行故也。仁王般若云。不动菩萨二禅王。得变易身常自在。能于百万微尘刹。随其形类化众生。悉知三世无量劫。于第一义常不动。是也。劫说非劫等者。申明自在之义。言劫说非劫。非劫说劫者。梵语劫波罗。此云时分。言劫有大小长短。时分不同。如诸天有拂石劫。地狱有芥城劫。人间有辘轳劫。菩萨修行究竟。经过三大阿僧祇劫断尽无明之时。方得成佛。是名为劫。如是等劫。本非实有。名为非劫。故云劫说非劫。非劫说劫也。非道说道。道说非道者。造诸恶邪见等业。故云非道。修十善菩提道法。故云道也。对非道。而言正道。因正道。而言非道。求其正道。及与非道。了不可得。故曰。非道说道。道说非道也。六道即凡。非六道即圣。因凡说圣。因圣说凡。如是究竟。凡圣之相。实不可得。故曰非六道众生。说六道众生。六道众生。说非六道众生也。魔外即佛。佛即魔外。魔界佛界。求其异体。亦不可得。故曰。非佛说佛。佛说非佛也。如是体性虚空地。平等境界。无有延促。无有善恶。无有圣凡。无魔无佛。一时俱是。一时俱非。逆行顺行。逆说顺说。无非方便。无非佛事。所谓或是或非人不识。逆行顺行天莫测也。而入出诸佛体性三昧中者。谓此菩萨。若入若出。或隐或现。皆不离诸佛体性三昧中。得大自在也。以下十种智照。发明出入诸佛体性三昧中。不思议境界之义。反照。顺照。逆照者。谓反照本来时。云何顺无明流。逆真如理。起一切染法。复云何顺真如理。逆无明流。起一切净法。故云反照等也。前照。后照。因照。果照者。谓前照。无始无明不觉之苦因。后照。生生死死业系之苦果。又前照。始觉清净之乐因。后照。本觉究竟之乐果。故云。前照等也。空照。有照。第一中道义谛照者。谓空照。照真离一切相。有照。照俗即一切法。是以照真非真。照俗非俗。二边不住。中道不立。离即俱非。故云。第一中道义谛照也。如是十种智照。惟是八地所证。其在下地菩萨。各所不及。何故。谓此菩萨所证真如。不动。不到。以离动到相故。不出不入。以离出入相故。不生。不灭。以离生灭相故。于此智定照与照者。同时寂灭也。

　　是地法门品。无量无量。不可说不可说。今以略开地中百千分。一毛头许事。罗汉品中已明。

　　此总结显所证一切功德。以明解脱心也。是地法门等者。谓此菩萨。所证一切法门。无量无量。不可说不可说法品。无有限量。非言说所及者。今略开地中功德。百千万亿分中。如一毛头许事而已。此处略说。大部内。罗汉品中已明斯义。

　　○九体性华严地(二)　初明断证义　二正释文义。

　　○初明断证义。

　　此地菩萨。断一种不欲行障。此即所知障中。俱生法执。一分利乐有情事中。不欲勤行所起。故名之也。并断二种愚执。一者。陀罗尼愚。二者。辨才自在愚。此之三法。能障九地。断此愚障。方登善慧地。谓此菩萨。今得十种无碍智用现前。于诸智中。最为殊胜。繇此智用无碍。便能永断。愚障既断。能转清净大法之轮。是以善用其慧。故名善慧地。所证真如。名智自在真如。谓此真如。智用自在。以四无碍智。所依止故。菩萨寄位三禅天王。作中千世界主。以一乘法。化导众生。于十波罗蜜中。力波罗蜜最胜。

　　○二正释文义。

　　若佛子。菩提萨埵。佛华严体性地。以佛威仪。如来三昧自在王。王定出入无时。于十方三千世界。百亿日月。百亿四天下。一时成佛转法轮。乃至灭度。一切佛事。以一心中。一时示现。一切众生。一切色身。八十种好。三十二相。自在乐。虚空同。无量大悲。光明相好庄严。非天。非人。非六道。一切法外。而常行六道。现无量身。无量口。无量意。说无量法门。而能转魔界。入佛界。佛界。入魔界。复转一切见。入佛见。佛见。入一切见。佛性。入众生性。众生性。入佛性。其地光。光光照。慧慧照。明𦦨明𦦨。无畏无量。十力。十八不共法。解脱涅槃。无为一道清净。

　　若佛子三句。标名德位。以明胜进心也。佛华严体性地者。谓此菩萨。所证境界。与佛庄严。等无差别。华。即行华。严。即佛果。所谓修万行因华。庄严一乘佛果故。别经名善慧地。此菩萨。善入诸佛种类。善用诸佛平等大慧。故名善慧地。以佛威仪等者。正明华严体性善慧之用。此菩萨。形仪如佛。无二无别。有威可畏。降伏诸魔。制诸外道。此以折门。化导众生。有仪可观。开化天人。导引群生。此以摄门。化导众生。以佛威仪。是于动中化利众生。以如来三昧自在王。是于静中化利众生。如者。即本觉义。来者。即始觉义。以始本不二故。又言来无所从。去无所至。无来无去。故名如来。自在王者。以王即自在义。王定出入无时者。申明自在体用之义。以显法身。能现报身境界。此菩萨。若动若静。若来若去。若坐若卧。四威仪中。皆以如来三昧自在王定出入无时。所谓默时说。说时默。大施门开无壅塞也。于十方三千等者。以显报化二身。不离法身境界。良以法身遍一切处。犹若虚空。应物现形。如水中月。以是法身。无形无相。能现于色故。于十方三千世界。百亿日月。百亿四天下中。一时示现成佛。一时示现转正法轮。一时示现度脱众生。乃至一时示现入于涅槃。一切种种佛事。皆以一念心中。一时示现于一切众生前。不先不后。所现一切法身。皆具八十种好。三十二相。自在大乐。与虚空同。具足无量大悲。无量光明。无量相好。无量庄严。非天非人。亦非六道。是何境界。即一切法。二谛界外。不堕数量。以是非天现天。非人现人。乃至非六道身。而能常行六道。但随众生。所见所闻。种种不同。随机示现。无量身。无量口。无量意。说无量法门品。以是三轮妙用。而能即转魔界。入于佛界。或转佛界。入于魔界。或转一切诸见。而入佛见。或转佛见。入一切见。转众生性。而入佛性。复转佛性。入众生性。如是种种转变。无有二相。且又不止此等境界。其地智光。光光照。慧慧照。互察诸法。而无穷尽。光光照者。即光与光相照。以智能照境故。慧慧照者。即慧与慧相照。以慧能了境故。明𦦨明𦦨。即智慧威猛相。以破所知。无迹象故。无畏。是智慧无障碍。无量即智慧无间断。以此光不属情境。是本智慧光明所聚。故云无畏无量也。十力等者。此推广所言也。谓此菩萨不但只得光明而已。更得具足如来十力。十八不共等法。及证解脱涅槃。无为一道清净之理。所谓智光照无量。方便无穷尽也。

　　而以一切众生。作父母兄弟。为其说法。尽一切劫。得道果。又现一切国土身。为一切众生。相视如父如母。天魔外道。相视如父如母。

　　此明住无间心也。以显菩萨大慈。大悲。大誓。大愿力故。而以十方四生六道。一切众生。作父母报恩想。作弟兄扶持想。种种方便。为其说法。尽一切劫。必使俱得道果。始满菩萨度生本愿。此即卑劣行门之远因缘。摄受中下众生机宜故。又现一切国土身相。为令一切众生。各各相视如父如母。又令天魔外道。相视如父如母。此即尊胜行门之近因缘。摄受上根众生机宜故。

　　住是地中。从生死际起。至金刚际。以一念心中。现如是事。而能转入无量众生界。如是无量。略说如海一滴。

　　此明解脱心义。以结当地功德。不可思议也。言住是地中者。此举人显德也。此菩萨住是地中。从无明不觉。生死轮际起。至究竟本觉金刚轮际止。于其中间。所有凡圣。迷悟染净。修断因果。一切差别法门。而以一念心中。如弹指顷。示现如是等事。而能转入。无量诸众生界。使解脱故。如是无量无边。不可称说功德之相。略而说之。如大海水。毛头一滴相似。

　　○十体性入佛界地(二)　初明断证义　二正释文义。

　　○初明断证义。

　　此地菩萨。断一种未得自在障。此即所知障中。俱生法执。一分法味自在所起。能障大法智云。及所起事业。不现在前。故名之也。并断二种愚执。一者。现大神通愚。二者。微细秘密愚。此之三法。能障十地。断此愚障。方登法云地。菩萨法身圆满。性智清净。空有两忘。极证中道之理。便能断尽。愚障既断。故智慧云。弥满法界。雨大法雨。充足一切枯槁众生。故名法云地。所证真如。名业自在真如。一切业惑。悉得解脱。与真如理。得相应故。菩萨寄位四禅天王。作大千世界主。演一乘法。教化众生。于十波罗蜜中。智波罗蜜最胜。余诸波罗蜜。一切功德。至此俱得圆满具足。

　　○二正释文义(二)　初明所证德　二结赞法门。

　　○初明所证德。

　　若佛子。菩提萨埵。入佛界体性地。其大慧空空复空。空复空。如虚空性。平等智。有如来性。十功德品具足。空同一相。体性无为。神虚体一。法同法性。故名如来。应顺四谛二谛。尽生死轮际。法养法身无二。是名应供。遍覆一切世界中。一切事。正智。圣解脱智。知一切法有无。一切众生根故。是正遍知。明明修行。佛果时足故。是明行足。善逝三世佛法。法同先佛法。佛。去时善善。来时善善。是名善善。是人行是上德。入世间中。教化众生。使众生解脱一切结缚。故名世间解脱。是人一切法上。入佛威神。形仪如佛。大士行处。为世间解脱。调顺一切众生。名为丈夫。于天人中。教化一切众生。咨受法言故。是天人师。妙本无二。佛性玄觉。常常大满。一切众生礼拜故。尊敬故。是佛世尊。一切世人。咨受奉教故。是佛地。是地中一切圣人之所入处。故名佛界地。

　　若佛子三句。标显名德位。以明胜进心也。入佛界体性地者。此菩萨。所证一切理智行愿。诸功德藏。即与十方诸佛所证境界。等无差别。故名入佛界体性地。别经名法云地。菩萨现无边身云。说无边法雨。故名法云地。其大慧空等者。申明入佛境界。以显住无间心也。其大慧空者。即上空。空复空空慧门。其空既空。空亦复空。如是之空。如虚空性。等遍法界。此即大圆无垢。理聚圆极。乃即法身境界。法身无相。十方平等。故云。其大慧空。空亦复空。空亦复空。即如虚空性也。平等智。有如来性者。此即平等性智。智聚圆明。乃即报身境界。以是报身。而证法身。故云。有如来性。十功德品具足者。此即成所作智。而功德聚圆成。乃即化身境界。而此化身。以修诸波罗蜜而成。故云。十功德品具足。空同一相等者。释上十功德品。以明菩萨三身圆显。十号齐彰。不即不离之义。何名十功德品。一者如来。空同一相。体性无为。此二句者。显本法身。以本法身如来。无所从来。亦无所去。犹若虚空。无有色相。迭相见故。以是体性本自无为。离于施作。故云。空同一相。体性无为是也。神虚体一。法同法性。此二句者。显报身佛。与应身佛。以报化佛。神妙不测。虚彻灵通。应周沙界。其体无殊。而所现身。即是法身。是以心佛众生。平等平等。所云神虚体一。法同法性。故名如来。二者应供。谓即应顺四谛二谛供也。四谛。有四四谛。一声闻人。乃应生灭四谛。二缘觉人。即应无作四谛。三菩萨人。以应无生四谛。四如来者。以应无量四谛。二谛。即是真谛俗谛。以如来五住究尽。二死永亡。万行圆成。福慧具足。圆应四谛二谛之供。乃至尽生死轮。真如实际。即以四谛二谛之法。滋养法身。无有二相。普现法界。饶益众生。是名应供号也。三者正遍知。其义有二。一者遍知。即以能证正智。及本所证一切圣解脱智。周遍普覆一切界中。了知一切染净诸法。若有若无。一切圣凡。根性差别缘起之事。无不明了。是名遍知。二者正知。谓即了知一切诸法。皆如实相。无二法故。是名正知。二义合言。是名正遍知也。四者明行足。明。即三明。行。即万行。谓从因地发心。以智慧觉。明明修行。万行因华。智慧光明。至佛果时。福慧二严。圆满具足。所以称两足尊。故云。明行足也。五者善逝。谓善往返三界。示现受生出家。入山修行。成道转法。以化众生。示现涅槃。此乃三世诸佛道法。佛佛道同。古佛仪式。法同先佛法也。佛。去时善善。应缘而来。示成正觉而来。实无所从。去来吉祥。是名善善也。六者世间解。谓是地人。能行诸佛善善上德。以是现身。入世间中。广设教乘。开化众生。使诸众生。解脱结习业系等缚。名世间解脱也。七者无上士。谓是圣人。能于一切法上。入佛威神。形仪如佛。是以大士行处。一切世中解脱。无能过者。名无上士也。八者调御丈夫。调。谓调理。如能医者。善调一切众病。御。谓驾御。如善御者。善治象马。世尊乃是三界医王。四生慈父。善能除诸众生身心二病。使诸众生离苦得乐。善调善御。而恒顺之。名调御丈夫也。九者天人师。谓于天上人间。四众。八部众中。教化一切众生。能使一一咨受法言。深解获益。名天人师也。十者佛世尊。谓妙本无二者。即性觉妙明。本觉明妙。以是性妙本觉。无二无相。佛性玄觉。充满法界。不即不离。不随不变。常常大满。其中妙本无二。即本法身。佛性玄觉。即是应身。常常大满。乃即报身。亦名自觉。觉他。觉行圆满。三身圆具。三觉果满。乃名曰佛。能使一切众生礼拜故。尊敬故。乃名世尊。二义合言。故名佛世尊也。上明十号之义。下明入佛界地之义。入者。趋入也。谓以一切世人。咨受奉教。一心皈命。以有归觉路故。是为佛地。言此佛地。能增长一切众生。法身慧命。菩提稼苗。故名佛地。是地中。一切圣人之所入处。故名佛界地。二义合言。故首言。入佛界地。仁王般若经云。十方法界。一切如来。皆依此门。而得成佛。若言越此得成佛者。是为诸魔所说。非是佛说。故云。一切圣人之所入处也。

　　○二结赞法门(二)　初本土主伴赞　二他方主伴赞。

　　○初本土主伴赞(二)　初本土佛与记　二本土伴赞叹。

　　○初本土佛与记。

　　尔时坐宝莲华上。一切与授记欢喜。法身手摩其顶。

　　此明究竟圆满。证入妙觉果海。以显解脱心也。言尔时坐宝莲华上。卢舍那佛。及千华上。千释迦佛。千百亿释迦佛。乃至一切诸佛。皆与此法云地菩萨授记。即当成佛。劫国庄严等事。欢喜踊跃。同以法身清净光明网相光手。而摩其顶。劝转法轮也。

　　○二本土伴赞叹。

　　同见。同学菩萨。异口同音。赞叹无二。

　　同见。同一见解。谓即同见真如法身。实相理也。同学。同一师学。谓同学菩萨道。同授灌顶职也。以是同学菩萨。皆悉异口同音。赞叹无二也。

　　○二他方主伴赞(二)　初请转法轮　二赞胜功德。

　　○初请转法轮。

　　又有百千亿世界中。一切佛。一切菩萨。一时云集。请转不可说法轮。虚空藏化导法门。

　　上言授记。此言佛及菩萨。同时请转法轮者。正欲广传流通此道。使天上人间。化化不绝也。华严十地品云。此地菩萨。以自愿力。起大悲云。现种种身。周旋往返。于一念顷。普遍十方百亿那繇他世界。微尘国土。演说大法。请转法轮。与此义互相发明。

　　○二赞胜功德。

　　是地。有不可说奇妙法门品。奇妙三明。三昧门。陀罗尼门。非下地凡夫心识所知。唯佛佛无量身口心意。可尽其源。如光音天品中。说十无畏。与佛道同。

　　此总结显当地功德。微妙难穷。奇特殊胜也。谓不但具足虚空藏化导法门而已。更有不可心思言议奇妙广大法门品。奇妙三明智慧门。奇妙三昧定力门。奇妙陀罗尼总持门。此诸法门。非下地菩萨。及凡夫心识所能知之。唯佛与佛。现无量身口心意。乃可尽说其源。所谓惟证乃知难可测也。法华云。唯佛与佛。乃能究尽诸法实相义同。此处文义。如大部中。光音天品所说十无畏与佛道同。而无差别也。心地法门。乃十方如来。及大菩萨。自住三摩地中。受用境界。凡我博地凡夫。依文解义。于教海中。究其心源。是则名为因戒生定。因定发慧。如法修行。同证如来三摩地中。无二相矣。
卍新纂续藏经第 38 册 No. 0697 梵网经直解


　　佛说梵网经直解卷下之一

　　姚秦三藏法师　鸠摩罗什奉　诏译

　　明广陵传戒后学沙门　寂光　直解

　　菩萨心地品之下

　　○二明心地戒(三)　初结显法门　二付授劝转　三受已转化。

　　○初结显法门(二)　初结说心地　二显说心地。

　　○初结说心地。

　　尔时卢舍那佛。为此大众。略开百千恒河沙。不可说法门中心地。如毛头许。

　　此举能说。显所说之法也。尔时二字。承上所说三十心。十地已竟时也。卢舍那佛。即能说报佛也。修因感报。故名为报。然此报身。有自有他。自报。即理智如如身。他报。即相好无尽身。是此报身。名为卢舍那佛。华严经中所说毗卢遮那佛。即卢舍那佛。梵语云卢舍那。华言净满。净者。五住究尽。二死永亡。以诸患净尽故。满者。三觉果满。万行因圆。以福慧具足故。一切声闻。辟支佛等。所不能知。唯佛与佛。乃能究尽诸法实相此也。故华严中阿僧祇品。心王菩萨问佛。云何名阿僧祇。乃至不可说不可说。佛即为说算数。无穷无尽无量法门。积成十种大数。而破诸算量。今于不可说法门中心地。略说开示。如毛头许法也。

　　○二显说心地(二)　初引他证己　二引己证信。

　　○初引他证己。

　　是过去一切佛已说。未来佛当说。现在佛今说。三世菩萨已学。当学。今学。

　　是过去下。此引果人。同证同说以劝信也。三世等者。此引因人。同修同学以劝受也。言上所说心地法门。虽如毛头至微至细少许之法。其力极大。三世诸佛。所证证此。所说说此。三世菩萨。所修修此。所学学此。故大经云。如有大经卷。量等三千界。在于一尘内。若有聪慧人。破尘出经卷。利益一切人。是故诸佛菩萨。皆在一微尘许心地法门之中。作大佛事。故法华云。过去诸佛。出现世间。皆以一大事因缘故。出现于世。开示悟入佛之知见。使一切众生。悟佛知见。入佛知见道故。未来诸佛。出现世间。亦以一大事因缘故。出现于世。开示悟入佛之知见。使一切众生。悟佛知见。入佛知见道故。现在诸佛。出现世间。亦以一大事因缘故。出现于世。开示悟入佛之知见。使一切众生。悟佛知见。入佛知见道故。佛之知见。即心地法门也。所以过去一切佛。已说。未来一切佛。当说。现在一切佛。今说。三世一切菩萨。已过去者。已学已修。当未来者。当学。当修。今现在者。今学。今修。佛佛祖祖。无不以此心地法门。光明金刚宝戒。以心印心。灯灯相续。而无尽也。

　　○二以己证信。

　　我已百劫修行是心地。号吾为卢舍那。

　　我已百劫修行是心地者。此即举因以明果也。号吾为卢舍那者。此即举果以明因也。承上云。一切诸佛。三世菩萨。所证所说所修所学。既不异不虚者。我今所修所学所证所说。岂复虚乎。故云。我已百劫修等。可见证果本非他因。惟在此心地耳。

　　○二付授劝转(二)　初总劝转化　二别劝转化。

　　○初总劝转化。

　　汝诸佛子。转我所说。与一切众生。开心地道。

　　此乃舍那慈尊。告勉千佛。转法化生之义。承上我已百劫修行是心地者。可谓因深。号吾为卢舍那者。是为果极。以是因深果极。第一之道。我今授汝。汝当转我为汝所说心地法门。说与一切众生。而为一切众生开心地道。以诸众生。各各具足此心地道。与佛无二。故下文云。是一切佛本源。一切菩萨本源。佛性种子。一切众生皆有佛性。乃至当当常有因故。当当常住法身也。云开心地道者。此心地。本来无垢无染。无遮无障。虚廓灵妙。清净自在。何言开耶。所谓开者。对封而言。以诸众生。皆为识情所障。迷背不觉。非因智者。指点开示。终无得见诸佛体性。犹如瞽者。若非金鎞拨转瞳神。终无得见森罗万象。所谓千年暗室。仗灯能破。历劫烦恼。得智始除也。

　　○二别劝转化(二)　初授劝转化　二劝授有序。

　　○初授劝转化。

　　时莲华台藏世界。赫赫天光师子座上。卢舍那佛放光。光告千华上佛。持我心地法门品而去。复转为千百亿释迦。及一切众生。

　　时莲华下。举依报也。赫赫天光等下。举正报也。舍那放光。显能告胜。光告等者。显所告胜也。持我等者。正明所告之词。师子座者。师子。乃兽中王。若哮吼时。百兽闻之。悉皆脑裂。以表世尊无上法王。所坐之座。即无畏坐。所说之法。即无畏法。天魔外道。若见若闻。皆失心丧胆也。言放光。光告者。此有二义。一者。即佛放光。而于光中召告。如楞严云。尔时世尊。顶放百宝无畏光明。光中出生千叶宝莲。有佛化身。结跏趺坐。宣说神咒。即此光中召告之义。二者。即所放光。光亦能告。谓不但正报身。善能说法。乃至依报莲华光明。亦悉能说法也。所谓依报。正报。常宣妙法。宝网灵台。水流风动。皆演法音之义。持我心地等者。谓欲千佛。转相传与一切众生。而千释迦。付授劝转已毕。复转为千百亿释迦。付授劝转。而与一切众生。开心地道。故云。复转为千百亿释迦。及一切众生也。

　　○二劝授有序。

　　次第说我上心地法门品。汝等受持读诵。一心而行。

　　次第等者。明非顿说。汝等受下。明渐中有顿也。意谓心地法门。位有四十。诸众生性。根有大小利钝不等。生住异灭。四十二品无明。亦有轻重不一。必须次第说我上心地法门品。其次第者。初说十住。真空妙理。次说十行。实相妙行。次说十向。中道一谛。次说十地。所证真如。此圆融中。而说行布。非若儱侗真如之所谈也。汝等受下。是舍那佛。嘱授千佛千百亿释迦佛。令转嘱授一切众生故也。领纳曰受。固守曰持。对本曰读。离本曰诵。言一心者。有五。小乘教中。假四谛理。而说一心。故得悟解。始教。约第八识心。了一切缘生之法。法法皆空。各无自性。而受异熟之果。终教。所言一切恒沙性净功德。具于如来藏心。顿教。即于一念不生之心。无染无净。顿显理性。圆教。主伴圆融。法法无碍。一即一切。一切即一。卷舒自在。总该万有。此五。总即不出发起究竟之心。亦名一行三昧。所谓摄心一处。即是诸佛道场。散乱片时。乃即众生境界。受持读诵。一心而行。是行布中。说圆融法。非若分别名相之类也。

　　○三受已转化(二)　初受已谢师　二各旋本界。

　　○初受已谢师。

　　尔时千华上佛。千百亿释迦。从莲华藏世界。赫赫师子座起。各各辞退。举身放不可思议光。光光皆化无量佛。一时以无量青黄赤白花。供养卢舍那佛。受持上所说心地法门品竟。

　　言尔时者。即卢舍那劝授转化时也。舍那付授已毕。时当机诸佛领旨。各旋本迹世界。说法利生。应缘去也。举身等者。表显心地戒光。出生无量无边智慧佛。凡此本佛。迹佛。迹迹之佛。皆从心地戒光流出。此光非可心思言议。故云。不可思议也。光光等者。即千释迦。及千百亿释迦。所放不思议光。复于光光中。皆化无量不思议佛。是以心地法门。戒光无尽。而即出生诸佛。亦无尽故。一时等者。以行果道同故。花表因行。非花无果。非因万行。则无果佛。世间花果。从土地中生。出世花果。从心地中生。故以妙花。庄严妙果。青花。以表十住。赤花。以表十行。黄花。以表十向。白花。以表十地。千臂经中。乃广明之。故以心地因花。还以供养心地果佛。所谓诸供养中。法供养最是也。受持等者。从供养中。作一结语。以起下文。故云。受持心地法门品竟。

　　○二各旋本界(二)　初入定归本　二出定说法。

　　○初入定归本。

　　各各从此莲华藏世界而没。没已。入体性虚空华光三昧。还本源世界。阎浮提菩提树下。

　　各各等者。显从本依世界而隐。初隐为没。终隐谓没已。入体性下。正明所隐迹处。即入本体法性三昧定也。体性虚空华光三昧者。此即法身本定之别号也。言此法身。常住本定体牲。在圣不增。处凡不减。是知心佛。与诸众生。三无差别。平等平等。所谓诸佛心内众生。时时成道。众生心内诸佛。念念证真。众生迷而不觉。不自受用。诸佛悟此。出没隐显。自在无碍。犹如虚空。其体本非色相。而以色相显发。法身体性。本非来往。无形无相。而以行花智光。任运庄严。用不离体。照不离寂。照寂平等。理行无二。故曰。体性虚空华光三昧。问。此定与上舍那如来所现虚空体性本源成佛。常住法身三昧定光。有何差别。答。彼定。乃为发明因地之心。修果地觉。故云。成佛常住法身三昧。此定。即为发明果地之觉。现身益物。故曰。虚空华光三昧。二定。名异而体同也。还本源世界者。千释迦佛。千百亿释迦佛。各各从彼本土放光示众。各各接生疑之众。俱往本师卢舍那佛所听戒法。令受戒竟。故又各还应迹所依本源世界。见隐显不离当处。故云。还本源世界也。阎浮提者。即娑婆世界四洲之中。南赡部洲也。菩提。华言觉道。亦名道树。凡一切诸佛。皆在此树下示成无上觉道故也。

　　○二出定说法(二)　初明横说法　二明竖说法。

　　○初明横说法(二)　初出定相示　二正说法门。

　　○初出定相示。

　　从体性虚空华光三昧出。出已。

　　上既有入。此必有出。初现名出。现毕名为出已。问。诸佛法身。充满十方。普现一切色身三昧。何有入定出定相耶。答。略有三义。一者。观实相义。本离名字言说等相。所谓诸法寂灭相。不可以言宣。除佛方便说。故有此出入相。二者。观说法时。有当说时。不当说时之别。所谓欲识佛性义。当观时节因缘。故有此出入相。三者。观众生根。以何等根。说何等法。所谓随机演教。应病与药。故有此出入相。经云。先说无量义经。复入无量义定。乃至出定扬德。使彼根机纯熟。深心仰慕。然后与说。正合此义。

　　○二正说法门(三)　初次第所说　二圆顿所说　三例结所说。

　　○初次第所说。

　　方坐金刚千光王座。及妙光堂。说十世界法门海。复从座起。至帝释宫。说十住。复从座起。至𦦨天中。说十行。复从座起。至第四天中。说十回向。复从座起。至化乐天。说十禅定。复从座起。至他化天。说十地。复至一禅中。说十金刚。复至二禅中。说十忍。复至三禅中。说十愿。

　　此释出定说法示迹之义。方坐金刚等者。此是初会说十信法门也。方者。正也。金刚。取至坚至利义。千光。取至明至照义。王者。至尊无对之义。以显此座。乃是千佛所传。无动。无坏。无晦。无蒙。无有比对。大宝华王座也。初地菩萨。功德积感。承本愿力。寄位人乘。作金转轮王位。修十善业。以化众生。行檀度法。而严妙果。统摄四洲一切国土。故佛始成正觉。初转法轮。而于此处说十信法门也。言十世界法门海者。此即华藏庄严十世界海。一真如心。乃是十方三世一切诸佛。自觉圣智受用境界。诸佛乘此法门。倒驾慈航。一切菩萨。皆修此门。以至究竟果海。一切众生。以迷此心。流转十方。生死无尽。故云。十世界法门海。又显十方世界无尽。诸佛无尽。众生无尽。诸佛法门。亦复无尽故也。海喻深广汪洋。无所不藏。无有穷尽之相。此十世界法门海义甚深。说不能尽。大意欲令众生。即入圆信。以起圆解。乃得圆证之义。若广明者。当阅华严十世界品。毗卢遮那如来名号。如来现相诸品。一一发明此义。复从座起。至帝释宫等者。此第二处。次第所说十住法门之义。问。舍那唯说三十心。十地法门。何故先说十信。次说十住。答。以舍那佛。对千佛说。故顿说心地品。以十住中。具该十信。非信无以有住。故上所云。坚信忍中。十发趣心向果。今明次第。是故先说十信。后说十住。使已发大心众生。得入圆十信位。方得圆十住也。帝释宫者。即忉利天所住内庭也。梵语释提桓因。华译云能天主。梵语忉利。华言云三十三。此天居须弥顶。繇单修上品十善。得生其中。帝释二字。华梵合举。即离垢地菩萨。修行功行。多作忉利天王。寄位天乘。是故世尊。次于此天。说十住门。为令已入十信菩萨天王。得入圆十住法门也。至𦦨天中等者。此第三处。所说十行法门义也。𦦨天。即夜摩天。华言时分。谓时时快乐。观莲花开合。乃分昼夜。此天依空而居。繇修上品中善。兼坐未到定禅。得生其中。即发光菩萨。修行功行。多作夜摩天王。寄位天乘。是故世尊。次于此处。说十行法。为令已入十住菩萨天王。得入圆十行法门也。至第四天等者。此第四处。所说十回向法门。四天。即兜率陀天。华言知足。谓于五欲知止足故。此天依空而居。所修同前。即𦦨慧地菩萨。初断俱生身见。观于道品。同于初果预流位也。是故世尊。次于此处。而说十回向门。使令已入十行菩萨天王。得入圆十回向法门也。至化乐天等者。此第五处。所说十禅定法门。言化乐者。谓此自化五欲而娱乐故。此天依空而居。所修同前。即难胜地菩萨。修行功行。多作化乐天王。寄位阿罗汉乘。观四谛行既终。同于四果无学位也。是故世尊。次于此处。而说十禅定门。为令已入十回向位。诸大菩萨天王。得圆知诸佛禅定。圆入诸佛刹土。圆证法身境界也。言禅定者。梵语禅那。此云寂静。此是诸佛自觉圣智境界。故云禅定。别经所云。三贤行满。修四加行。方登十地此也。至他化自在等者。此第六处。所说十地法门。他化自在天者。此有二种。一者。正修上品。十善。兼坐未到定禅。假此得成。自然受乐。二者偏修十善。假他所化。以成己乐。即魔王天。此二天王。依空而居。谓现前地菩萨。修行功成。多作自在天王。统摄欲界。寄缘觉乘。谓此菩萨。于修十二因缘观行。同于缘觉。是故世尊。次于此处。而说十地。为令已入十禅菩萨天王。得圆证十地法门也。已上所在四王。忉利夜魔。兜率。化乐。他化。六天之中。所说十信。十住。十行。十向。十禅。十地门者。正为初地。乃至六地菩萨。寄位人乘。天乘。声闻乘。缘觉乘。同彼凡夫天人。三乘二乘断惑。是故世尊。亦即在此六欲天中。说十信。三贤。十禅。十地。令彼诸凡夫天人。声闻缘觉。回向大乘。而证十地也。下说十金刚。十忍。十愿者。以七地。八地。九地菩萨。寄位一乘。修菩萨行。为令已登七地诸菩萨等。发起自在。任运现身说法。是故世尊在于初禅。二禅。三禅。说十金刚。十忍。十愿。为令永断俱生二执。生相无明。得入如来妙觉果海。复至一禅等者。此第七处。说十金刚法门。初禅天王。即离生喜乐地。此天。已离下界欲恶。忻上妙定。故云。离生喜乐。即远行地菩萨。修行功行。多作初禅天王。寄菩萨乘。以自证法。摄化众生。是故世尊。次于此处。说十金刚。为令已登七地菩萨天王。得证金刚观智。入妙觉果海也。复至二禅等者。此第八处。说十忍法门。二禅。即定生喜乐地。此天。已离初禅之喜。摄心在定。淡然凝静。而生胜定。故云。定生喜乐。即不动地菩萨。修行功德。多作二禅天王。主小千界。寄一乘位。说自证门。教化众生。是故世尊。次于此处。说十忍法。令彼已得真无生忍。菩萨天王。修行十忍法门。入妙觉果海也。复至三禅等者。此第九处。说十愿法门。三禅。即离喜妙乐地。此天。已离初禅二禅喜踊之动。泯然入定。而得胜妙之乐。故云。离喜妙乐地也。即善慧地菩萨。修行功德。多作三禅天王。主中千界。寄一乘位。以自法门。为诸众生。演说开示。是故世尊。次于此天。说普贤十愿法门。令彼已证第九善慧菩萨天王。更得十大愿力。得入如来妙觉果海也。

　　○二圆顿所说。

　　复至四禅中。摩醯首罗天王宫。说我本源莲华藏世界。卢舍那佛所说心地法门品。

　　已上九处。乃圆融中说行布。此之一处。是行布中说圆融也。四禅。即舍念清净地。此天。即舍二禅之喜。三禅之乐。心无憎爱。一念平等。清净无杂。住于此禅。空明寂静。万象皆现。故云舍念清净。即法云菩萨。修行功德。多作四禅天王。主大千界。而位寄一佛乘。于诸声闻。缘觉。菩萨天王。说自证法门。是故世尊。次于此处。顿说心地。四十行位法门品。令彼圆证十地菩萨。入妙觉果海也。

　　○三例结所说。

　　其余千百亿释迦。亦复如是。无二无别。如贤劫品中说。

　　此例释迹迹佛。说法之义。谓千释迦所说如是。其余千百亿释迦佛出定之后。示转法轮。亦皆初从妙光堂中。终至首罗宫中。十处说法。次第敷演。渐说顿说。与千释迦所说。亦复如是。无二无别。自尔时卢舍那。至此所说。乃是略言其义。广如贤劫品中已说也。

　　○二明竖说法(二)　初天上说道　二人间说戒。

　　○初天上说道(四)　初示相成道　二成道说法　三说经繇致　四往返多遍。

　　○初示相成道。

　　尔时释迦牟尼佛。从初现莲华藏世界。东方来入天宫中。说魔受化经已。下生南阎浮提。迦夷罗国。母名摩耶。父字白净。吾名悉达。七岁出家。三十成道。号吾为释迦牟尼佛。

　　已上明千释迦。及千百亿释迦。皆于十方世界说心地法门品。此下明一释迦。于一世界之中。所说心地法门品也。尔时等者。示降生来源义。尔时释迦世尊。自从初现华藏世界。东方而来。入此兜率天王宫中。先在此天伏魔。说魔受化经已。次观下界众生。有业覆障难解脱者。有根纯熟易解脱者。故即从天王宫。隐胜现劣。下生南阎浮提。迦夷罗国。净梵王家为太子也。迦夷罗国。此云赤泽。或迦毗罗。此云黄色。黄即处中。最为安隐。又古有黄色仙。在此修道。又古诸佛出现世间。皆于此处示生。有此多义。故名黄色。尔时如来。将欲降神。先现五瑞。所谓从兜率天降皇宫者。第一相也。母名摩耶等者。示生身父母之名德。梵语摩耶。此云大幻。以大幻术。幻出诸佛故。凡十方诸佛。示现受生。皆其母也。父字白净者。是此方译语。梵语郁头檀也。世尊将欲受生之时。观净梵王。性行仁贤。摩耶夫人。五百世时。曾为菩萨之母。应当往彼托胎。所谓示入母胎。住胎。第二第三相也。吾名悉达者。示出生之名德也。梵语悉达。此云顿吉。以太子初生时。宝藏悉空。空而复满。故名顿吉。亦名一切义成。即于世出世间。一切诸法实相义成。故于时太子。从摩耶右胁出。立莲花上。一手指天。一手指地。目顾四方。周行七步曰。天上天下。唯吾独尊。世出世间。此法第一。所谓示现出胎诞生。第四相也。言七岁出家者。示离尘俗。返妄归真之义。世尊初为太子。具大智慧。成就舍心。观生老病死苦。厌世五欲。舍金轮位。如弃涕唾。心思出家。往白父王。父王不许。故于二月三日。身放光明。普照四天王宫。乃至净居天宫。诸天见已。到太子所。礼足白言。菩萨无量劫来。所修行满。今正成熟。即于午夜逾城出家。苦行林中。剃除须发。所谓示现逾城出家。苦行林中。第五相也。所言三十成道。号吾为释迦牟尼佛者。道即道果。世尊功行满足。道成德备。三身圆现。四魔潜消。所证圆果德号。亦以显然灯佛授记不虚。故号吾为释迦牟尼佛。所谓示现睹明星而成道降魔。第六相也。此经言。七岁出家。三十成道。诸说不一。或云。腾写之讹。或云。八千返中之一。或表圆教七信已上无退。或七岁表七觉支。三十表念处。正勤。神足。根。力。八正道。具三十七品助道法。凡诸佛出世。说法度生。皆依此故。今则不然。七岁出家。犹言出家七岁。谓初出家时。先学不用处定。不久得证。知非究竟。次学非非想定。不久得证。知其亦非究竟。次复游行诸国。凡经一年。次更苦行六年。至三十。乃成正觉。此按毗尼部中所释也。

　　○二成道说法。

　　于寂灭道场。坐金刚华光王座。乃至摩醯首罗天王宫。其中次第十住处所说。

　　于寂灭道场者。此示成道转法轮相。约事而言。即是真阿练若。正修行处。约理而言。即是所证菩提涅槃。无为无相。清净寂灭之理。所谓圆满菩提。归无所得。是故诸佛。于无所得寂灭理中。成等正觉。于无所得寂灭理中。坐大道场。转大法轮。故云。于寂灭道场也。坐金刚下。明转法处。既成道已。当转法轮。度诸众生。尔时世尊。即自思惟。我得智慧。无能信受。若我住世。于世无益。不如入于涅槃。尔时梵天。而白佛言。世尊今日。法海已满。法转已立。润济开导。今正是时。云何欲舍一切众生。入于涅槃。而不说法。是时如来受梵天王请已。虽知根钝。且称本怀。是故双垂两相。一处于鹿野苑。为憍陈如五比丘等。转四谛轮。说小乘种种教法。一处于菩提场。演大华严。并普光明殿中。同说此经。此佛。与上千佛所说。皆从初坐金刚千光王座。终至首罗天宫。其中次第所说。住处共有十也。盖上多佛所说。一佛所说。顿说。渐说。及诸住处。皆亦无二无别。华严。七处九会所说。此经。十处十会所说。二经大同小异。所谓示现成道。转大法轮。第七相也。何无第八。以未涅槃故也。

　　○三说经繇致。

　　时佛观诸大梵天王。网罗幢因。为说无量世界。犹如网孔。一一世界。各各不同。别异无量。佛教门。亦复如是。

　　此释心地戒品缘起之义。及此梵网得名处也。时者。即于此梵天中。说此心地法门之时。尔时世尊。在大梵天宫中。观彼网罗幢因为喻。为说无量世界。众生心行。依正差别。犹如网孔。一一世界。各各不同。别异无量。故佛教门。随机施设。亦复如是此义俱已解见题中。今不繁释。

　　○四往返多遍。

　　吾今来此世界八千返。为此娑婆世界。坐金刚华光王座。乃至摩醯首罗天王宫。为是中一切大众。略开心地法门竟。

　　此是如来大慈悲心。广大誓愿。重来人间。至八千返。所谓佛慈无尽。众生无尽。此虽来八千返。若较华严经中。如来出现名号品中看来。其名。其号。其法。其时。又非可以数目穷尽。可叹我等痴迷。至今还作众生。深负我佛大慈弘恩。岂不惭愧。为此娑婆世界等者。申明来此八千返义也。坐金刚华光王座者。金刚之座。三世诸佛。坐此成道。无少变坏故。乃至等者。谓此说法道场。共有十处。超其中八。故云乃至。为是等者。明佛说法本怀之义。谓我来此八千返者。无非只为此界人天。一切大众也。略开二字。明说未广。竟者。言在天上说心地法门已毕也。

　　○二人间说戒(二)　初圣凡本源　二总结戒相。

　　○初圣凡本源(三)　初差别说戒　二颂前起后　三正结戒品。

　　○初差别说戒。

　　复从天王宫。下至阎浮提菩提树下。为此地上一切众生。凡夫痴暗之人。说我本卢舍那佛心地中。初发心中。常所诵一戒。光明金刚宝戒。是一切佛本源。一切菩萨本源。佛性种子。一切众生。皆有佛性。一切意。识。色心。是情是心。皆入佛性戒中。当当常有因故。当当常住法身。如是十波罗提木叉。出于世界。是法戒。是三世一切众生。顶戴受持。吾今当为此大众。重说十无尽藏戒品。是一切众生戒本源。自性清净。

　　前文。自地上大。观梵网孔为因。详说三十心。十地中。修断法门品竟。今从天上。复下人间。而详举心地中。十重四十八轻戒行。故云。复从天王宫等。为此地上等者。正明下至阎浮提义。一切众生。总举阎浮界内诸众生也。凡夫痴暗人者。未出三界。俱名凡夫。以凡夫烦恼覆心。慧目不开。故名痴暗之人。如是之人。必依何法。而使障破慧开。入圣超凡。若非戒法摄心。终于烦恼生死海中。永无出离。故为此众。复下天宫。说我本师卢舍那佛心地因中。初发心中。常所诵一戒。此戒何名。乃光明金刚宝戒也。言说我卢舍那佛者。举法有所师也。常所诵一戒者。出戒本体。此戒体。华严所言一真法界。大总相法门体。如圆觉云。神通大光明藏。如楞严云。即是常住真心。性净明体。法华所云。一乘实相。佛知佛见。在此名为光明金刚宝戒。言光明金刚宝戒者。此出戒相名德也。光明。即智慧也。金刚。即坚利也。宝戒。即具足众善之法财也。欲破烦恼黑暗。非大智慧光明不能。欲碎根本无明。非金刚坚利智不能。欲以庄严法身果相。非众善宝戒法不能。盖此一戒。是诸佛与众生。平等具足。无二体性。诸佛众生。本无增减。是故以此一戒。为一切佛果海本源。为一切诸菩萨因地本源。不独诸佛菩萨。以此戒为本源。此一戒者。是即一切众生。本有佛性种子。既皆有佛性。何不成佛道。所以不得成佛道者。盖用一切意识色心。迷背佛性戒体故也。意者。思量曰意。属第七末那识。名染污意。即亦转呼为染净依也。识者。分别曰识。以计名相。起惑造业。即前六种转识。色者。所缘曰色。即五根六尘也。心者。集起名心。即第八识。名阿赖耶。统收前七种识。谓此心识。以摄世出世间染净诸法。有三藏义。能藏。所藏。我爱执藏。此识体性。乃佛性种子。本无迁改。在众生分中言。名为佛性。在非众生分中。名为法性。今在因故。名为佛性。若能具大智慧。悟此体性即本。是情。是心。皆入佛性戒中。既云皆入佛性戒中。应当发本有常具正因心也。既发此正因心。则当依此正因修行。不堕邪因。既不堕邪因。当来决定证得常住清净法身。不生不灭之果。而不为幻身所染。故云。当当常有因故。当当常住法身也。如是十波罗提木叉等者。出戒用也。夫观众生。皆有戒因。以成戒果。是则诸佛所悟。凡夫所迷。尽此一戒。如是诸佛。不忍见众生。于本有胜因胜果。迷而不悟。是故若不假此多种戒品。一一摄持。何以得令六根返妄归真。所以又将此一戒。方便开而为十。如是十波罗提木叉。出于世界。教诲诸人。此十戒法。诸佛本此轨则成佛。若人依此戒则。体会修行。必定成佛。即是众生成佛法则之戒。故云。是法戒也。如起信云。一者体大。真如平等。不增减故。即此一戒是。二者相大。谓如来藏。具足无量性功德故。即此光明金刚宝戒是。三者用大。能生世出世间善因果故。即此十波罗提木叉是。梵语。波罗提木叉。此云。保解脱。谓持此戒者。保护三业六根。得大解脱也。三世一切等者。举人劝受持也。言此十戒。既为法则。成佛大用。是则三世一切众生。应当顶礼佩戴。时时尊尚。不可轻亵。领受执持。刻刻体会。不可忽忘。故云顶戴受持。吾今当为等者。结显戒法。虽则无尽。不离本体之义。言为此大众者。即为此现受戒四众。八部之大众也。重说等者。谓此戒体是一。因诸众生。心念无尽。故此戒法。亦无有尽。是故以此一戒。演而为十。十戒复开为四十八。乃至三千八万。无穷无尽。一切戒品。无不摄归于此十波罗提木叉。故云。吾今当为此大众。重说十无尽藏戒品也。是一切众生戒本源。自性清净。此二句。的指戒体。原本一味平等。以众生心念无尽。是故诸佛所说戒品。亦无有尽。惟恐众生执此戒相。不达戒性。所以复言。此无尽诸戒者。即是一切众生本源。自性清净戒体。本无戒可持。亦本无戒可说。今此说者受者。皆方便也。

　　○二颂前起后。

　　我今卢舍那。方坐莲华台。周匝千华上。复现千释迦。一华百亿国。一国一释迦。各坐菩提树。一时成佛道。如是千百亿。卢舍那本身。千百亿释迦。各接微尘众。俱来至我所。听我诵佛戒。甘露门即开。是时千百亿。还至本道场。各坐菩提树。诵我本师戒。十重四十八。戒如明日月。亦如璎珞珠。微尘菩萨众。繇是成正觉。是卢舍那诵。我亦如是诵。汝新学菩萨。顶戴受持戒。受持是戒已。转授诸众生。谛听我正诵。佛法中戒藏。波罗提木叉。大众心谛信。汝是当成佛。我是已成佛。常作如是信。戒品已具足。一切有心者。皆应摄佛戒。众生受佛戒。即入诸佛位。位同大觉已。真是诸佛子。大众皆恭敬。至心听我诵。

　　此段总颂上下。开说心地戒法。结前起后。赞叹劝受奉行大略也。我今卢舍那者。此明本迹之佛。圣人说法。皆以无我。破一切我。今言我者。非同凡夫我相之我。亦非外道神我之我。乃至亦非权乘假我之我。是乃无我中我。八自在我。无生我也。今者。当说时也。卢舍那佛。即正报身。毗卢遮那即正法身。然佛法身。乃有一身。二身。三身。十身等别。此佛圆摄一切。故云。我今卢舍那也。方坐莲华台者。此明本迹依报国土。方者正也。坐者安也。以正心地法戒。安住其身。及安一切众生身故。莲华总有二义。一处泥恒净。二出水香洁。喻显心地戒体。在凡夫中。本无垢相。在圣人中。本无净相。所谓处生死流。骊珠独耀于沧海。踞涅槃岸。桂轮孤朗于碧天也。又莲有开合义。以表如来开权显实。会权归实。谓开一乘心地戒法之实。演说十重四十八轻之权。复会归本源自性清净心地戒体之实。又表舍那一体。化为千释迦佛。复现千百亿释迦佛。而此千释迦佛。千百亿释迦佛。皆摄归于卢舍那佛之本体也。又因果齐彰义。即因该果海。果彻因源故。台者。即高显也。以表舍那心地戒体。无有及者。无有逾者。所谓一切众律中。戒经为上最也。又台居中。以中摄十方故。即表舍那如来。为千佛主。心地妙戒。为众戒本也。周匝千华上者。明应迹依报土。显本迹依报。周遍融通之义。复现千释迦者。明应迹正报身。显本迹正报。周偏融通之义。谓千华上。每一华中。复有一化佛身。而坐其上。即显从一光明金刚宝戒中。演出十波罗提木叉之妙戒也。一华百亿国者。明迹迹依报土。显迹佛依报。周遍圆融之义。谓千华朵。各有百亿叶瓣。每一叶瓣。为一佛国土。每一国土中。有一化佛。为众说法。以表四十八轻。乃至无量戒品。亦皆从十戒中演出。各坐菩提树。一时成佛道者。申明应化同时。体用不二。表心地戒。品数虽多。同一梵行体也。已上八句。显明从体起用。如是千百亿下。显明摄用归体。言千百亿释迦。以千释迦为本。千释迦佛。又以卢舍那佛为本故也。已上三节。总颂大部。前九品文。正为开说心地戒法缘起之义。千臂经中说心地戒品前。先取此义。后说三贤十地法门。文义错综。以今上卷文中。亦有从本起迹。摄迹归本之义。此似以后例前。而为发起之端。向下正颂此品起发繇也。千百亿释迦等五句。此颂上卷。自尔时释迦佛。身放慧光所照。鼓动天人生疑。玄主集众。请问光相。释迦接众。至舍那所。听受心地戒藏。一大段经文义。问。今只言千百亿释迦。至舍那所。不言千释迦。何也。答。既千百亿释迦。皆各接微尘众。至舍那所听受戒者。则千释迦。亦各接微尘众。来听受戒不待言矣。问。所言各接微尘众。是何处众。答。是千释迦。千百亿释迦。于应迹本源世界。垂手接引。不可说不可说。生疑作念。大根众生。至本师所。听受心地戒法。正明小根机者。未堪与也。俱来至我所者。谓能接佛所接众生。俱至华藏。故云俱来。听我诵佛戒者。谓听舍那所诵诸佛大戒。以显此心地大戒。是诸佛共证也。甘露门即开者。赞戒德也。谓此戒法。如世甘露。若得食者。便获清凉。不老不死。若人能受净戒。当下即出三界生死热恼。喻甘露门开也。是时千百亿下四句。颂上千释迦佛。与千百亿释迦。领众至舍那所。听受戒竟。复即各还本源世界。示现受生。出家成道。上升天宫。十处说法化天已毕。又复从天王宫下。至阎浮界。说本卢舍那佛。初发心中。常所诵一戒。乃至本源自性清净。一段经文。是时千百亿者。即舍那佛。为千释迦传授心地戒法授受时也。还至本道场者。谓千释迦。及千百亿释迦。听戒已毕。复还本道场中。说法利生。以显诸佛。出定入定。去来坐立。皆不离本体故。言坐菩提树者。显诸佛成道转法。同一本觉。无二道也。诵我本师戒者。显戒授有师。不忘根本心故。已上颂前。向下颂后。十重四十八者。出戒相也。戒如明日月。亦如璎珞珠者。赞戒功德。谓若人能受持此戒。能灭愚痴暗障即。如日月。能破昏暗。又持戒人。清净六根。于一切法。常得解脱。亦如日月。朗照十方。于空往来。自在无碍。又持戒者。灭除罪垢。即如杲日。能消霜雪。又持戒者。能灭身心热恼。即如明月。能清凉故。亦如璎珞珠者。谓持戒人。因戒生定。因定发慧。一切功德智慧法身。悉繇戒度而成就故。如璎珞珠。庄严身相。圆满好故。微尘菩萨众。繇是成正觉者。显持戒者。利益真实而不虚故。言微尘众。显持戒者。获益众多。如是无量无边微尘众。繇持十重四十八轻戒。而得成佛。以见冀佛果者。必当受持此戒也。是卢舍那诵。我亦如是诵者。承上。谓此诸戒。繇我本师自诵。我亦随诵。非自不诵教人诵也。汝新学菩萨等四句。劝自受以授人也。上言微尘诸菩萨众。既繇兹戒而得成佛。汝等新学菩萨。应当一心顶戴受持是戒。以受持是戒已。更当转授诸众生也。自利利人。故称菩萨摩诃萨也。若不转授众生。滥同声闻人矣。谛听我正诵等三句。此诫听也。谛者审也。听者领也。我正诵者。拣非外道。二乘所诵偏邪戒也。外道。妄计前世从鸡狗中来。即持鸡犬等戒。独立啖秽而行苦行。望生天上。名曰邪戒。即是邪诵。二乘。持诵寂灭空戒。名为偏戒。即是偏诵。今诵大乘实相心地妙戒。故名正诵。此法既正。若非审谛而听。终不得入一乘实相心地妙戒。是故须当审谛听也。佛法中戒藏者。佛所说法藏有三。此三藏中戒藏也。戒藏。即毗尼。梵语毗尼。华言性善。谓性本自善故。亦云善住。能令佛法久住世故。亦云善寿。谓毗尼住世。则佛法住世。毗尼若灭。则佛法速灭。毗尼乃佛法中寿命。故云。佛法中戒藏也。波罗提木叉者。即戒果义。持戒为因。解脱是果。是故若人能持净戒。保卫得大解脱也。大众心谛信下四句。劝谛信也。谓听而弗信。则空听无益。故须当谛信兹戒。为成佛正因。能如是奉持。当来决定成佛无疑。且我是已成佛。繇我信持如是心地戒品。已得福慧具足。又我是已成佛。尚常作如是信。况汝未成佛乎。是故劝汝应谛信也。一切有心等者六句。此劝受也。谓既信当受。信而不受。非真信也。言一切有心者。拣非木石无心也。谓凡有心者。皆当作佛。岂小因小果。故云。一切有心者。皆应摄佛戒也。问。上云是情是心。皆入佛性戒中。此云一切有心者。皆应摄佛戒。二义何别。答。上是从外而进。故云。皆入佛性戒中。此是依内而纳。故云。皆应摄佛戒。又上是返妄归真义。故云皆入。今是合觉背尘。故名摄也。言众生受佛戒。即入诸佛位者。正明皆应摄佛戒义。盖心外无佛心。地外无佛地。今则众生既受诸佛心地法戒。岂不即入诸佛位耶。位同大觉已。真是诸佛子者。举位赞奖劝进之义。问。上既云。即入诸佛位。此又云。位同大觉已。即当是佛。何以仅名佛子。答。戒位虽同大觉。而非实证大觉道果之位。以因行未圆。必经三大阿僧祇劫。广修六度一切万行。承事十方诸佛。尽行诸佛道法。行愿满足。始绍佛位。如灌顶王子。必绍王位。时为储君。祗称王子。今受佛戒。以修佛行。故名佛子。真是诸佛子者。佛子有三。一外佛子。谓诸凡夫未曾入道。未曾绍隆佛种。故名外子。二庶佛子。谓二乘人。但禀小乘教法。生于法身。不从如来大法中生。名为庶子。三真佛子。谓大乘菩萨。禀受如来大乘戒法。生于法身。故称真是诸佛子。言大众皆恭敬。至心听我诵者。结劝诫听之义。大众。即阎浮地上禀受佛戒。国王。王子。百官。宰相。及比丘。比丘尼。优婆塞。优婆夷。乃至天。龙。八部。圣凡同会清净之众也。皆恭敬者。恭就身言。即身业虔诚。敬就心言。即意业虔诚。外肃内虔。内外精诚。言语道断。心行处灭。此摄口业虔诚。所谓制心一处。无事不办也。此有二义。一者。谓舍那所传心地戒法。我尚自诵。如对舍那佛面。如闻舍那佛语。况汝新学。可不至心听诵耶。二者。汝繇受持佛戒。即入诸佛宝位。是汝出世大事因缘。可不至心听诵。叮咛付嘱。词旨切矣。

　　○三正结戒品(二)　初标叙结受　二说戒相貌。

　　○初标叙结受(二)　初经家叙说　二佛自叙说。

　　○初经家叙说。

　　尔时释迦牟尼佛。初坐菩提树下。成无上觉。初结菩萨波罗提木义。孝顺父母。师。僧。三宝。孝顺至道之法。孝名为戒。亦名制止。佛即口放无量光明。是时百万亿大众。诸菩萨。十八梵天。六欲天子。十六大国王。合掌至心。听佛诵一切诸佛大乘戒。

　　此总标显结制心地戒法缘起也。言尔时者。即从天上。复下人间。示现出家成道时也。释迦牟尼佛者。示生娑婆之佛号也。初坐菩提树下者。即示始坐道场之处。成无上觉者。即正遍知觉。是如来示现所证菩提涅槃。二转依号。一切声闻。缘觉。诸菩萨等。无有等者。无有逾者。故云。成无上觉。初结菩萨波罗提木叉者。示初转法轮之急务也。如来出世本怀。原为令诸众生。离苦得乐。同佛菩提。等无差别。柰众生不知其苦。是故世尊思惟。毕竟以何法门。能令众生离苦。故演波罗提木叉。保卫三业六根。得大解脱。众生离苦。佛愿满足。故先结戒。戒有大小乘分。大乘戒藏。被菩萨乘。小乘戒藏。被声闻乘。声闻戒狭。未称究竟。不言即成佛道。菩萨戒广。普被一切众生受戒。即入佛位。离一切苦。得究竟乐。又声闻戒。常随佛众。随事而制。菩萨修行六度。化利众生。不常随佛。波罗提木叉戒。乃即六度万行元首。故世尊最初成道。始转法轮。即先顿教。结此菩萨戒藏也。孝顺父母师僧三宝。显菩萨戒行。万行因中最胜因也。何者父母。即生身父母。以此世身。繇本父母怀胎乳哺。移干就湿。种种辛勤抚育而成。师。即本师和尚。乃法身父母。以我法身。繇师诲戒之力而生。又即师有三师。七师。皆有教诲之恩。僧。有同学。同见。同行。皆有成人之德。三宝。即佛法僧。乃慧命父母也。以我慧命。赖三宝熏修之力而得。如是谛思。父母师僧三宝。俱有深恩重德。实难酬报。当发孝心。而顺事之。即此戒中。便是孝顺。如不孝者。禽兽之不如也。故云。孝顺父母师僧三宝。孝顺至道之法。此句承上。谓波罗提木义。其义广大。无量无边。此孝顺一法。何以能尽佛戒之义。曰。此孝顺深因。乃趣无上佛果至道之法。非同世间孝道。秪得人天小果而已。兰盆疏云。稽首三界主。大孝释迦尊。累劫报亲恩。积因成正觉。兹繇报亲深因。而成佛道极果。不孝。当致至极苦果。所谓五刑之属三千。而罪莫大于不孝也。是故世出世间。善恶果报。皆在孝与不孝。儒典赞孝曰。至德要道。又谓圣人之德。无以加于孝也。故曰。至道之法。孝名为戒。亦名制止。此二句者。明波罗提木叉之名义也。上以波罗提木叉为戒。今只言孝顺曰。至道之法。而不言戒品何耶。盖孝顺所在。自然梵行具足。因得戒名。如法苑云。戒即是孝。众生皆吾父母。是故不杀。不盗。即守戒也。皆吾父母。即行孝也。又下经云。以常行放生业。观一切男子是我父。一切女人是我母。我生生无不从之受生。故六道众生。皆是我父母。而杀而食者。即杀我父母。有生无杀。即孝即戒也。故此经首尾贯彻。十重四十八轻戒中。皆云孝顺心。恭敬心。慈悲心。而恭敬心。慈悲心者。悉从孝顺心中流出。故云。孝名为戒。亦名制止者。此句再举孝道名位。正以尽戒义。制者法制。止者禁止。以诸戒心。修一切善。即得阿耨菩提。无善不修。便是孝顺心中之法制也。以诸戒品灭一切恶。便是孝顺心中之禁止也。故云制止。所谓诸恶莫作。众善奉行。自净其心。是诸佛戒。此一法。三聚足。三身圆。以是离一切苦。得究竟乐。此吾佛世尊。始结波罗提木叉正义也。括而言之。如来出世。所说三藏十二部教。所诠者。戒定慧。所修者。六度行。所证者。无上道。是以始成无上正觉。初结菩萨波罗提木叉戒。终至涅槃会上云。汝等诸比丘。当尊重珍敬波罗提木叉。是汝大师。如佛在世。无有异也。波罗提木叉。戒也。是汝大师。孝也。是故始终所说。一以孝名为戒。亦名制止。总括收尽而已。佛即口放无量光明者。标心地戒法瑞应也。此经放光。共有六处。一者。释迦身放慧光。即果明因故。二者。玄主身放金刚白云色光。即因显果故。三者。舍那身放虚空光明。因果不二故。四者。舍那付授放光。光中召告。即明佛佛受持。皆此行故。五者。佛佛放光。光光化佛。现花供佛。以明必修本因。方得果故。今第六者。口放无量光明。说诸菩萨心地戒品。正明佛佛亲口宣传。毕竟要依心地戒光。为修行胜因。然后得证心地戒光之胜果也。是时百万亿大众者。总标戒光所摄。人天凡圣。有缘众也。诸菩萨者。内凡。外凡。地上诸菩萨也。十八梵天。即色界中初禅三天。二禅三天。三禅三天。四禅九天。共十八位。六欲天子。即欲界中四王。忉利。夜摩。兜率。化乐。他化之六天也。十六大国王者。西域大国。共有十六。既大国王秉受戒法。其余国王听受戒法。亦可知矣。合掌至心二句。明听受戒法虔恭意。合掌。即身业诚。至心。即意业诚。摄心谛听。言不乱发。即口业诚。以是三业虔诚。于此心地戒光。豁然通达。

　　○二佛自叙说。

　　佛告诸菩萨言。我今半月。半月。自诵诸佛法戒。汝等一切发心菩萨亦诵。乃至十发趣。十长养。十金刚。十地诸菩萨亦诵。是故戒光从口出。有缘。非无因。故光光非青黄赤白黑。非色非心。非有非无。非因果法。是诸佛之本源。行菩萨道之根本。是大众诸佛子之根本。是故大众诸佛子。应受持。应读诵。应善学。诸佛子谛听。若受佛戒者。国王。王子。百官。宰相。比丘。比丘尼。十八梵天。六欲天子。庶民。黄门。淫男。淫女。奴婢。八部鬼神。金刚神。畜生。乃至变化人。但解法师语。尽受得戒。皆名第一清净者。

　　此段正明世尊结戒诵持之缘因也。佛告诸菩萨言。至十地诸菩萨亦诵数句。乃以己励人也。谓我是已成佛。今尚半月半月。自诵诸佛法戒。况汝等初发心菩萨乎。半月半月者。每月二次诵戒。以十六日至三十日。为黑半月。初一日至十五日。为白半月。若逢月小。即二十九日。为黑半月。诵者。谓诵十重四十八轻戒。然此戒。乃一切诸佛。菩萨。修证菩提涅槃之根本正因。此是释迦如来。半月半月立诵诸佛所传心地戒法。万古弘规。谁敢违也。言一切发心菩萨者。此即圆该十信。乃是发大乘心诸菩萨也。既初发心。亦当如我诵也。谓不但汝等初发心者当诵。即入理证真。十住。十行。十向。十地位诸菩萨。此诸菩萨。戒心既固。戒行已圆。如是菩萨。亦如是诵。其初心诵戒。尤可知也。是故戒光等者。此举胜缘。明胜因也。谓从舍那自诵。而即千佛随诵。以千佛自诵故。乃至新学。旧学菩萨。亦如是诵。是故戒光之缘。亲从诸佛口中流出。既言光从口出。是有缘矣。既有是缘。必有其因。以致此缘。故云。有缘非无因。故光。光等者。破执情也。恐凡外小乘。闻有缘有因。遂生执着。不达自家本有戒光。向外驰求。故云。此光非属青黄赤白黑之色尘法。非属四大幻色之妄身法。非属六尘缘影之妄心法非属外道为有为无之断常邪见法。非属二乘修证因果等戏论法。此心地戒光者。乃超情尘。离有无见。绝修证心。不可思议。是一切佛所证无上菩提无余涅槃。本源之法。是行菩萨道者之根本法。既此戒光。是一切根本法。是故大众诸佛子等。应当受持。应当读诵。应当善学。善学者。谓当于此心地戒光。必能受持通达其义。受而无受。无受而受。善用之也。诸佛子谛听者。诫听辞也。谓此心地戒光。实相大法。若不息虑忘言。默听玄会。则亦不能与之相应。是故劝谛听也。若受佛戒等者。举能受之人也。谓若国王。王子。百官。宰相。比丘。比丘尼。十八梵天。六欲天子。庶民。黄门。淫男。淫女。奴婢。八部鬼神。畜生。乃至变化人。如是等众。皆来受佛戒也。国王等解见前。言八部者。即天。龙。夜叉。乾闼婆。阿修罗。迦楼罗。紧那罗。摩睺罗伽。之八部鬼神也。金刚神者。即护法大力士。畜生。即六畜等。变化人者是即天龙鬼神。禽畜等类。有大神通力者。故能化人形也。言但解等者。此明戒师。不得拣择义也。形虽有别。性本无殊。无论贵贱人鬼。但能解得法师说戒法语。即不得拣择。一一尽得与他传授菩萨心地戒法而去。莫作分别而留难也。皆名第一清净者。者字牒定。谓诸众生。于诸佛净戒未受之先。背觉合尘。染污梵行。故不清净。今受戒时。一切忏悔。洗涤净器。返妄归真。梵行具足。非同声闻次第清净。故云。皆名第一清净者。

　　○二说戒相貌(二)　初总说戒相　二别说戒相。

　　○初总说戒相。

　　佛告诸佛子言。有十重波罗提木叉。若受菩萨戒不诵此戒者。非菩萨。非佛种子。我亦如是诵。一切菩萨已学。一切菩萨当学。一切菩萨今学。我已略说菩萨波罗提木叉相貌。应当学。敬心奉持。

　　此承上言。既受佛戒。为成佛因地心。当诵佛戒。明佛戒行。为成佛果也。佛告诸佛子者。呼告能受人也。有十重波罗提木叉者。明所受戒本法也。若受菩萨戒。不诵此戒者。二句。牒明违法之人。非菩萨。非佛种子。二句。断定违法之过。谓波罗提木叉。是菩萨本业。今既不诵。即弃本业。本尚不得。云何利益众生。而名菩萨。故云。非菩萨也。此光明金刚宝戒。是成佛之真种。真种既失。即佛果皆失矣。故云。非佛种子。何以故。以不肯诵佛戒。不明戒性故也。我亦如是诵者。举自果人。以劝因人诵也。一切菩萨等者。举同因人以劝诵也。谓我乃果人。尚如是诵。况因人乎。且过去一切菩萨已诵。未来当诵。现在今诵。三世一切菩萨。同修因人。是已成熟菩萨。亦如是诵。况汝等新学而不诵乎。是故劝汝亦当诵也。我已略说菩萨波罗提木叉相貌者。谓声闻戒执身。以堕限量。而菩萨戒持心。离限量故。今于无限量中。表举一二。故云。我已略说。言相貌者。谓波罗提木叉戒体。本无形相。不妨有持戒者。得持戒之相貌。而毁戒者。获毁戒之相貌。所谓心持咒印。顾盻雄毅等是也。应当学者。劝习学也。谓上既知戒有持毁相貌。应当时时勤学不可怠也。敬心奉持者。谓敬奉此戒。当要尊重。刻刻行持。切勿忘失成佛种子。故云。敬心奉持。

　　○二别说戒相(二)　初说重戒相　二说轻戒相。

　　○初说重戒相(二)　初别说十重　二总结十重。

　　○初别说十重(十)。

　　○第一杀戒。

　　佛言佛子。若自杀。教人杀。方便杀。赞叹杀。见作随喜乃至咒杀。杀因。杀缘。杀法。杀业。乃至一切有命者。不得故杀。是菩萨。应起常住慈悲心。孝顺心。方便救护一切众生。而反恣心快意杀生者。是菩萨波罗夷罪。

　　此释第一杀戒相也。声闻四弃。淫戒为首。声闻志出三界。无望成佛。唯断续生。故以淫戒居首。菩萨化利众生。以慈为本。是故一切众生。皆知贪生畏死。若断彼命。便失本慈。且令生衔苦。怨恨不忘。累生酬报无已。是以杀戒在先。故楞严经云。佛告阿难。又诸世界。六道众生。其心不杀。则不随其生死相续。汝修三昧。本出尘劳。杀心不除。尘不可出。纵有多智禅定现前。如不断杀。必落神道。故戒之也。佛言。佛子下。正明杀事。乃至一切下。以轻况重。例明不当杀也。是菩萨下。正明佛子。戒所当持。而反恣心下。举不持之过。是菩萨下。结不持之罪也。佛言佛子者。呼其人而告之。言为佛子。受持佛戒。常依戒修。不可轻违佛制。以下仿此。言自杀者。是自己行杀。乃身心所造杀业也。教人杀者。虽不自己行杀。而使他人行杀。乃心口所造杀业也。或不自杀。亦不教杀。假以巧设方便。令其致死。是名方便杀。乃意地所造杀业也。赞叹杀者。谓以竦踊语。令彼杀者。快意而行。亦属心口所造。见作随喜者。谓见他行杀。虽亦不教不赞。然其心念随而喜之。此属意业。乃至咒杀者。谓杀法甚多。不悉繁举。故超略之。以西域有恶咒。咒之令死。亦属心口所造。以上所杀之相。或只有杀因。若杀缘不至。则不成杀。或因缘会合。而前起杀念。不复相续。亦不成杀。必因。缘。法。三事成就。方成杀业也。言杀因者。谓诸众生从无始来。具有贪等种子。十恶业因。初心菩萨。见思等惑。诸烦恼障未空。杀等习气不忘。忽起一念现行。故名杀因。杀缘者。谓所杀人畜等。宿世怨家聚会为缘。杀法者。谓刀。杖。网。恶咒。方便等。断彼命根为法。繇是三种和合。任运成杀为业。以致当来互相杀害也。菩萨绍隆佛种。上弘下化。求解脱道。必以慈心为六度本。是故戒杀为第一事。又不但人。与大身众生。而不得杀。乃至一切凡有命者。如草。如木。但有生长义者。俱不得无故而加折损。况生灵耶。问。菩萨冤亲普度。是杀皆遮。但戒故杀。似非等慈。答。一切遮者。为出家菩萨言也。如国王宰官。杀一救多。兴善灭恶。正权乘菩萨。大慈悲心。故有遮有开。但戒不得无故为名为利以私心成杀也。是菩萨等者。正明佛子所修之道。而劝其当行也。慈悲心者。是菩萨根本心。乃于此心。应当常恒安住而莫忘失。故云。是菩萨应起常住慈悲心。常住二字。贯下孝顺心也。以慈悲心。爱众生如赤子。恒与之乐而拔其苦。以孝顺心。敬众生如父母。不敢违忤。而常恒奉事之。方便救护一切众生者。此方便救护四字。乃是慈悲心。孝顺心中。救护众生善巧学处。使一切众生安乐。永离刀砧等苦。而返恣心快意杀生者。者字断定非为之词。谓修菩萨行者。若见众生有苦。如不能救护者。尚缺慈悲。已乖本行。况复恣纵其心。快逞其意。以杀众生者乎。其残害已甚。正所谓断大慈悲心。故当结罪。是菩萨波罗夷。波罗夷者。华言极恶。亦云弃罪。谓犯此罪。永弃佛海之外。不得入于清净众中。共同说戒羯磨。一切僧事。皆无有分。故云弃罪。当堕恶道。故云极恶。云是菩萨波罗夷罪者。表其分位当然。是自失其分位。故曰。是菩萨波罗夷罪也。自从上若自杀下。至不得故杀一节。此即摄律仪戒。谓无恶不止也。从是菩萨下。至救护一切众生一节。此即摄善法戒。谓无善不修也。既断一切恶。自不令其至于苦地。既修一切善。自然令其得至乐处。是为饶益众生戒。所谓无生不度也。繇灭一切恶。而惑尽障除。以诸恶尽净故。名为断德。因断成功。当来果上证法身佛。繇修一切善。而智显慧开。以诸善集聚故名为智德。因智成功。当来果上证报身佛。以断恶修善。饶益众生故。名为恩德。以恩成功。当来果上证应身佛。如是三德身相。总在三业。六根。断恶。修善。而得成就。是名菩萨波罗提木叉反此即波罗夷。余皆仿此。

　　○第二盗戒。

　　若佛子。自盗。教人盗。方便盗。咒盗。盗因。盗缘。盗法。盗业。乃至鬼神有主物。劫财物。一切财物。一针。一草。不得故盗。而菩萨应生佛性孝顺心。慈悲心。常助一切人生福生乐。而反更盗人财物者。是菩萨波罗夷罪。

　　此释第二盗戒相也。盗者。谓不与者不得故取。若强取者。皆名偷盗。所谓偷心不除。尘不可出。纵有多智禅定现前。如不断偷。必落邪道。故应戒也。若佛子下。至一针一草。不得故盗一节。此名摄律仪戒。而菩萨下。至生福生乐一节。名摄善法戒。以上断恶修善。即饶益有情戒也。言自盗者。谓亲手窃取人之财物。名为自盗。令他行窃。名教人盗。假设方便善巧而取。使彼自然而与。名方便盗。念诵邪咒。以幻术力。令彼财物自然而来。是名咒盗。盗因者。谓无始熏习贼贪种子为因。或暂起盗念也。盗缘者。谓金银等宝现前助成盗心为缘。盗法者。即设巧计盗人财物为法。盗业者。谓因。缘。法。三事俱备。任运成盗。以致当来为畜为奴。世世偿还苦报。不但人民财物。不得行盗。乃至鬼神之物。亦是有主。如祠庙中供具等物。亦不得盗也。劫贼物者。谓劫盗所得之物也。一切财物下。以轻例重。明决不得盗也。谓毋论贵贱轻重。一切财物。而不得强取。即若至微至贱。一针一草。皆不得不与而取。若取即犯盗戒。故曰。不得故盗。而菩萨下。劝其当行也。而为菩萨者。应观一切众生。皆有佛性。亦如父母。是故当生孝顺心。供养如佛。如父。如母。若盗彼物。即名盗佛物也。应生慈悲心者。即菩萨本行心。此心能与其乐。能拔其苦。当观众生。如子如女。不以忍心令其饥冻。故云。应生佛性慈悲心也。常助一切等者。承上。既是恒具孝顺慈悲之心。是故应当常助一切人。生彼身中之福。生彼心中之乐可也。而反更盗人财物者。有是理乎。是故结成不应之过。是菩萨波罗夷罪。

　　○第三淫戒。

　　若佛子。自淫。教人淫。乃至一切女人。不得故淫。淫因。淫缘。淫法。淫业。乃至畜生女。诸天鬼神女。及非道行淫。而菩萨应生孝顺心。救度一切众生。净法与人。而反更起一切人淫。不择畜生。乃至母女姊妹六亲行淫。无慈悲心者。是菩萨波罗夷罪。

　　此释第三淫戒相也。淫者。谓与男女身心流逸。污净行故。此即三界。四生六道众生。轮回生死根本法也。淫根不断。永无得出生死轮回。所谓淫心不除。尘不可出。纵有多智禅定现前。如不断淫。必落魔道。故当戒也。自淫者。谓自身与男女作缠缚故。教人淫者。亦即使彼不解脱故。乃至一切女人不得故淫者。淫类甚多。指一例余。示所戒也。淫因等者。谓成淫事。单根不就。独境不成。必具因。缘。法三。故成淫也。言淫因者。无始贪淫习气为因。淫缘者。男女合会助成为缘。淫法者。抚摩怜爱情术为法。以是因缘法三和合。任运成淫为业。而感六道轮回。不得解脱苦果等报也。乃至畜下。以异例常。谓不但人女。不得生染。乃至畜生之女。诸天鬼神之女。亦皆不得淫也。非道行淫者。谓于妻妾正淫中。犯其非道之处。或非其时也。于出家者。一切全断。在家之人。惟制外淫。及与非道非时淫也。已上所戒。断一切恶。向下所劝。修一切善。其中断修。即恩及众生也。而菩萨应生孝顺心者。牒定为菩萨者。不同无智慧人。应当观察一切男子即是我父。一切女人即是我母。不敢犯之。故云。应生孝顺心也。救度一切众生。净法与人者。此是人己两利。谓以一己清净之法。而并与所不犯之人。令断爱欲根本。救度一切众生。脱离三界缠缚。方是菩萨慈悲教导。净法与人。若不能生如是教益之心。已非菩萨。而反更起一切人淫。不择畜生。乃至母女姊妹六亲行淫。而使一切众生。入爱见坑。无慈悲心者。是菩萨波罗夷罪。

　　○第四妄语戒。

　　若佛子。自妄语。教人妄语。方便妄语。妄语因。妄语缘。妄语法。妄语业。乃至不见言见。见言不见。身心妄语。而菩萨常生正语。亦生一切众生正语正见。而反更起一切众生邪语。邪见。邪业者。是菩萨波罗夷罪。

　　此释第四妄语戒也。言妄语者。即虚诳不实也。乃即未得言得。未证言证。自非圣人。而言我是圣人。非实得上人法。而言我得上人法。欺诳愚夫。亦是自欺。若究其情。是乃希求名闻。贪图利养。此罪不善。故戒之也。自妄语者。即自己说我是圣人。我已悟了道。我是第几祖。故云自妄语。教人妄语者。或命弟子。或使朋友互相传言。亦如我说。故云教人妄语。方便妄语者。以巧语言。合彼机宜。自然而信。故云方便妄语。妄语因者。谓无始诳贪种子。虚妄习气为因。妄语缘者。谓有可欺之人现前。助成为缘。妄语法者。欲惑人心取信。必有架言之法则也。妄语业者。以因。缘。法。三事和合。任运成妄为业。以致将来拔舌犁耕等苦果报也。所谓大妄语成。堕无间狱者。此也。乃至不见言下。以轻明重。言妄语者。不但重者。不得故犯。乃至最轻者。如不见言见。见言不见。皆不得也。不见言见者。谓本不曾见他作恶。以顺人意而言见故。见言不见者。谓实见他人行善。以嫉妒心而言未见其善也。身心妄语者。谓上不见言见等。已出于口。口本属身。口不自言因心而发。故云身心妄语。已上所戒。即摄律仪戒。向下劝其当修。即摄善法戒。既言出真实。即摄众生戒也。而菩萨常生下。正明饶益众生语也。谓菩萨者。凡所出言。常生正语。亦生一切众生正语正见可也。言正语者。即语不偏邪故。正见。即见不颠倒故。谓语正者。而见自正。繇是自己说诚实语。方能取信于人。是故亦使一切众生。而得正语正见。皈依佛教。为正人也。若为菩萨自无正语正见。已非菩萨智行。况反更起一切众生。邪语邪见。造邪业者。其罪何辞。是故菩萨得波罗夷罪。惟除救人急难。方便权巧。凡有益者。不但无过。更有功德。

　　○第五酤酒戒。

　　若佛子。自酤酒。教人酤酒。酤酒因。酤酒缘。酤酒法。酤酤业。一切酒。不得酤。是酒起罪因缘。而菩萨应生一切众生明达之慧。而反更生一切众生颠倒之心者。是菩萨波罗夷罪。

　　此释第五酤酒戒也。言酤酒者。谓酿酒卖人也。以酒与人。所害者广。能使饮者。多起非心。败国亡家。丧身失命。种种过恶。无所不至。皆因饮酒。故戒之也。自酤酒者。谓自贪利而货卖也。教人酷酒者。其义有二。一谓教人造作贸易之语。二谓以本与他瓜分其利。酤酒因者。无始贪利之心为因。酤酒缘者。米麦工人等具。助成为缘。酤酒法者。谓酝酿曲蘖等为法。酤酒业者。以上三事和合。营运成酤为业。致受当来痴热无知果报等苦也。一切酒不得酤者。谓不但米麦等酒不可造。乃至甘蔗。葡卜。杨梅。枣子等物。一切俱不可造。所以然者。以一切酒。皆起一切罪业因缘故也。四分律云。酒有三十六失。始于不孝父母。不敬三宝。终于落水冻死热亡。又智度论云。酒有三十五失。始于现生虚乏。终于来世愚痴。真乃世间狂药。烈于砒鸩。古有优婆塞。以一饮酒。诸戒俱破。故云。起罪因缘。已上所戒。断一切恶下。明佛子所行之正行。即修一切善。其中断恶修善。即饶益众生戒也。而为菩萨行者。应生一切众生明达之慧可也。明达。即智慧照了义。菩萨应依般若。以大智慧光明。自觉。觉他。曲尽方便。开化众生。必致发生各各本有大智慧明。于诸事理。了然通达。如或不能。犹失菩萨方便之行。况反以酒酤卖与人。发生一切众生颠倒之心耶。故结过云。是菩萨波罗夷罪。

　　○第六说四众过戒。

　　若佛子。口自说出家。在家菩萨。比丘。比丘尼罪过。教人说罪过。罪过因。罪过缘。罪过法。罪过业。而菩萨闻外道恶人。及二乘恶人。说佛法中非法非律。常生慈心。教化是恶人辈。令生大乘善信。而菩萨反更自说佛法中罪过者。是菩萨波罗夷罪。

　　此释第六说四众过戒也。说者。谓快心。谈说。总有二种。一者。正理立量。二者。非理论量。此是非理论量也。说四众过者。谓妄议出家二众。在家二众过失。既为菩萨。于同行友。无过不可谤讪。设彼有过。当以慈悲善言劝谕。令彼知过必改。忏悔为门。胡得向外人说。自辱法门。使圣道不行。此罪非细。故戒之也。口自说者。谓谤出自口也。出家在家四众。乃是发大乘心。禀受大乘戒者。故云菩萨。比丘。比丘尼者。别开出家二众。乃是内秘外现。受声闻戒人也。教人说罪过者。其义有二。一者。己有私忿。令人宣说彼过。以快自心。二者。他人之忿。即令彼所忿者说之。乃就中取事也。言罪过者。罪。谓重垢轻垢等罪。过。谓七逆十恶等过。以过定罪。故云罪过。如是缁白四众。俱是住持三宝。弘通佛法之人。为佛子者。不得口自宣说彼之罪过。亦不得教他人说彼罪过。应善护口。其福无量。罪过因者。无始以来。恶口习气为因。罪过缘者。谓彼少有形迹。可以借口为缘。罪过法者。妆点罪过。巧说方便。欲人取信为法。罪过业者。三事和合。巧运成说为业。致使当来。受截舌地狱苦果等报也。已上所戒。即断一切恶。而菩萨下。即修一切善。断恶修善。即摄众生戒也。闻外道恶人者。谓外道颠倒恶见。断佛慧命。使诸众生。堕坑落堑。故名恶人。二乘亦名恶人者。以不能续佛慧命。故亦名恶人也。说佛法中非法非律者。谓外道小乘。不达大乘逆行顺行境界。见其所为。说言非法非律。为菩萨者。闻此恶说。应当生慈愍心。教化是恶人辈。使外道改恶从善。反邪归正。令二乘舍小知见。发起大乘善信可也。如或不能如是开化。尚缺慈悲。岂有反更自说佛法中罪过者耶。故结过云。是菩萨波罗夷罪。

　　○第七自赞毁他戒。

　　若佛子。口自赞毁他。亦教人自赞毁他。毁他因。毁他缘。毁他法。毁他业。而菩萨应代一切众生。受加毁辱。恶事自向己。好事与他人。若自扬己德。隐他人好事。令他人受毁者。是菩萨波罗夷罪。

　　此释第七自赞毁他戒也。口自赞毁他者。谓赞自己能行六度。欲人恭敬供养。而常毁訾他人。令彼道法不能流通。致使丧名失利。此非佛子所为。故戒之也。口自赞毁他者。谓自口赞自己之长。而毁他人之短。亦教人自赞毁他者。谓教他人亦赞我有德。而毁他无德也。毁他因者。谓无始来。贪嫉习气。常怀自赞毁他之心。为因。毁他缘者。谓欲毁人境现前为缘。毁他法者。谓毁人善德。令取信于人为法。毁他业者。以此三事和合。作运成毁为业。以致当来受苦果报也。已上所戒。即断一切恶。而菩萨应代下。劝其当行。即修一切善也。既为菩萨。倘见他人有过。尚应自代一切众生。受加毁辱。以恶事自向己。好事与他人。以如是心。行如是行。如来方名此人。为真实菩萨。若自扬己有德。隐覆他人好事。而反令他人受毁辱者。此非佛子心行。故结过云。是菩萨波罗夷罪。

　　○第八悭惜加毁戒。

　　若佛子。自悭。教人悭。悭因。悭缘。悭法。悭业。而菩萨见一切贫穷人来乞者。随前人所须。一切给与。而菩萨以恶心瞋心。乃至不施一钱。一针。一草。有求法者。不为说一句。一偈。一微尘许法。而反更骂辱者。是菩萨波罗夷罪。

　　此释第八悭惜加毁戒也。谓悭吝财法。见求不与。反加打骂也。悭惜属贪分。加毁属瞋分。贪瞋二法。繇无智慧。即痴分摄。性贪堕饿鬼。加毁堕地狱。愚痴堕畜生。三毒不善。故戒之也。自悭。谓即自己吝惜财法。不惠人也。教他悭者。使他吝惜。以遮自己悭贪心也。悭因者。以无始来。常怀吝惜之心为因。悭缘者。见求财法之人。不相契合。遮护为缘。悭法者。以巧设种种遮护。不施为法。三事和合。作意成悭为业。致受当来饿鬼果报等苦也。已上所戒。即断一切恶。而菩萨下。劝其所行。即修一切善也。言为菩萨者。若见一切贫穷之人。无论远近亲怨。来乞求者。应当平等。随其前人一切所须。悉给与之。勿吝惜也。贫穷人者。有二种人。一身贫穷。谓乞衣即与之衣。乞食即与之食。如乞安身之所。即施安身所也。二心贫穷。谓乞法即与法。如大乘根。即以大乘法施。如小乘根。即以小乘法施。随其所须。一切不吝。如是之施。是名菩萨慈悲道行。而为菩萨。若以恶心故。自私自利。以瞋心故。厌人乞求。不但不肯多施。乃至一钱。一针。一草。总不施与。又或有求法者。不为说一句。一偈。一微尘许法。如是之心。尚失菩萨慈悲之道。堕悭吝罪。何况反更加骂辱乎。是菩萨波罗夷罪。律云。见乞不施。有二不犯。一者。如乞财作恶。乃害人害生命。不施不犯。二者。如乞法已。还归外道。助外道法。不说不犯。即加诃责。亦俱不犯。

　　○第九瞋心不受悔戒。

　　若佛子。自瞋。教人瞋。瞋因。瞋缘。瞋法。瞋业。而菩萨应生一切众生中善根无诤之事。常生慈悲心。孝顺心。而反更于一切众生中。乃至于非众生中。以恶口骂辱。加以手打。及以刀杖。意犹不息。前人求悔。善言忏谢。犹瞋不解者。是菩萨波罗夷罪。

　　此释第九瞋心不受悔戒也。瞋者。谓含毒在心。发于面目。身心不宁之相。前人偶尔相触。转向求悔。而不受其忏谢。即上违佛教。下乖接引。中失本心。以是根本烦恼有六。后第六之恶见。乃断众生慧命。比慢疑二尤重。前三中之瞋心。即舍众生悲仰。比贪痴二尤重。所谓一念瞋心起。八万障门开。障菩提心。障菩提愿。乃至一切障碍。无过于瞋。故戒之也。若佛子下。明瞋事也。言自瞋者。自己之恨。发为瞋怒。教人瞋者。有三义。一者。借他瞋彼。以雪己恨。二者。教他瞋彼。于中取利。三者。是他人之所恨。使其两相瞋害。于中取乐。令二家不得解脱故也。瞋因者。谓无始来含恨习气为因。瞋缘者。所瞋人境现前为缘。瞋法者。谓即心起计较。令彼受辱为法。瞋业者。以此三事和合。造作成瞋为业。致受当来三涂果报等苦也。经云。不断瞋心。纵有福德。多智禅定。感修罗报。如无福德智定之人。即感虎狼蛇蝎等报。以上所戒。即断一切恶。而菩萨下。即修一切善也。而修菩萨行者。应生一切众生心地之中平等善根。无所诤斗之事。常生一种慈悲之心。视诸众生如子女等。应抚育之。以是不忍瞋也。又当常生一种孝顺之心。亦观众生如父母等。应奉事之。以故不敢瞋也。若具如是心者。是真佛子平等观门。如或不能。已非佛子平等方便。何况反更于一切众生中。乃至于非众生中。以恶口骂辱。加以手打。及以刀杖。意犹不息者耶。非众生者。即佛乃至贤圣。或及变化人也。以恶口骂辱者。即口业不善也。加以手打。即身业不善也。意犹不息。即意业不善也。以是三业齐犯罪为自作。或所瞋之前人来求悔过。又以善言忏谢。下气解瞋。犹然扬眉怒目。瞋恨不解。即非菩萨心行。故当结过。是菩萨波罗夷罪。如不犯者。类无厌足王等。具此三毒。乃真菩萨行也。

　　○第十谤三宝戒。

　　若佛子。自谤三宝。教人谤三宝。谤因谤缘。谤法。谤业。而菩萨见外道。及以恶人。一言谤佛音声。如三百鉾刺心。况口自谤。不生信心。孝顺心。而反更助恶人。邪见人谤者。是菩萨波罗夷罪。

　　此释第十谤三宝戒也。谤者。谓于理不明。无有实见。妄加非议也。三宝。乃是一切众生良祐福田。谤则自失菩萨善芽。亦失彼众生善芽。其过非小。故戒之也。自谤三宝者。谓自己未具正见。未解深法。或见外道典籍。或闻外道人言。或顺有势位人意。即自口语。亦随而非议也。教人谤者。谓使他人谤讪。欲同党也。谤因者。谓无始来。好邪论议习气为因。谤缘者。遇有空隙。凑合其语为缘。谤法者。谓以巧词伪辩。俾愚痴邪见取信为法。谤业者。即此三事和合。造作成谤为业。致使当来三恶道中。不见三宝不闻三宝。受恶苦果也。已上所戒。即断一切恶。而菩萨下。劝其所行。即修一切善也。而为菩萨道者。若见外道。及以恶人。以一恶言谤佛音声。一入其耳。即如三百鉾枪攒刺心中。其痛难忍。等无有异。所以者何。以断一切众生佛种故。一言如此。何况多言。耳闻如此。何况自口而出谤言。佛为天人大师。开我迷云。导出三界。当生信敬。而不生信敬心。佛为大慈悲父。能拔我苦。而与我乐。正当孝顺。而不生孝顺心。如此已非佛子。而反更助恶人。邪见之人。谤毁三宝。以滋快议。此如狮子身中虫。自食狮子肉者。是菩萨波罗夷罪。

　　○二总结十重。

　　善学诸仁者。是菩萨十波罗提木叉。应当学。于中不应一一犯如微尘许。何况具足犯十戒。若有犯者。不得现身发菩提心。亦失国王位。转轮王位。亦失比丘。比丘尼位。亦失十发趣。十长养。十金刚。十地。佛性常住妙果。一切皆失。堕三恶道中。二劫。三劫。不闻父母三宝名字。以是不应一一犯。汝等一切诸菩萨。今学。当学。已学。如是十戒应当学。敬心奉持。八万威仪品当广明。

　　此段总结十戒得失之相。奉劝坚持此戒法也。善学下。举人赞德也。是菩萨下。举法以明戒法当持。不应毁也。若有犯下。明毁戒之过失。汝等下。劝生生学持。不可忘也。八万下。引广以明略。言善学诸仁者。是佛赞美词也。谓于此戒善能受持。其人具足慈悲孝顺之德。故称善学仁者。既称仁者。于此十波罗提木叉。清净戒品。应当勤学。而于其中。自不应一一犯如微尘许。以微尘许尚不得犯。何况具足犯十戒乎。此决言不可犯也。若有犯下。假设断定犯戒得失之相。谓于十重戒中。微尘不犯。是能发菩提心。可保固国王位。转轮圣王宝位。比丘。比丘尼位。亦可保许进入三十心。十地因位。可许希冀佛性常住妙觉果位。如或不然。设若少有违犯。是即不得现身发菩提心。所以者何。菩提心者。即是清净光明金刚宝戒妙觉心也。今既背觉合尘。染污梵行。即失此心。故云。不得现身发菩提心。此心乃是福慧二种根本。今根本已失。即佛花果。从何而生。故国王位。转轮王位亦失。比丘。比丘尼位亦失。以国王位。金轮王位。是为世间最胜福位。比丘僧位。比丘尼位。为出世间贤圣慧位。今既世出世间福慧之位已失。则十发趣。十长养。十金刚。十地因位亦失也。因位既失。而于妙觉果位。岂可得乎。是以佛性常住妙觉果位亦皆失也。戒如大地。万善从生。今无其地。则佛圣种。无可安处。佛种未植。佛芽何生。故云。一切皆失。问。既福慧因果。一切宝位皆失。未审此人。复居何地。答堕三恶道中极苦处也。言二劫三劫者。示极苦处长远时分也。不闻父母三宝名字者。此示地狱三途罪障深重。不似人间受生福报。与得受佛法处。是故父母三宝名字。皆不闻也。以是当知。不应一一犯此戒也。向下结劝当持不当毁义。若毁戒者。失大利益。得大苦趣。以知十重戒中。不应犯如微尘许法。是故汝等一切三世菩萨。于是十戒。应当敬心奉持。乃至终身不可忘也。此处略说。若广明者。具大部八万威仪品中。已上十重戒中。随犯一戒。即依本罪治之。若犯七逆极重罪者。报属无间。若犯余轻罪者。摄后四十八戒。如是罪品。但在人人念头起处。入重入轻故耳。噫毫𨤲系念。三涂业因。可不慎欤。

　　○二说轻戒相(二)　初结前起后　二别释文义。

　　○初结前起后。

　　佛告诸菩萨言。已说十波罗提木义竟。四十八轻今当说。

　　此乃吾佛世尊。召告现前在会三贤十圣等诸菩萨言也。已说下。结前十重。已说竟也。四十八轻。起后轻戒。今当说也。

　　○二别释文义(四十八)。

　　○第一不敬师友戒。

　　若佛子。欲受国王位时。受转轮王位时。百官受位时。应先受菩萨戒。一切鬼神。救护王身。百官之身。诸佛欢喜。既得戒已。生孝顺心。恭敬心。见上座。和尚。阿阇黎大德。同学。同见。同行者。应起承迎礼拜问讯。而菩萨反生憍心。慢心。痴心。瞋心。不起承迎礼拜。一一不如法供养。以自卖身。国城。男女。七宝。百物。而供给之。若不尔者。犯轻垢罪。

　　此释第一不敬师友戒也。师以开导。友以切磋。世出世间法器。全赖师友。所当敬重。倘存憍慢。一生福慧消灭。故戒之也。若佛子下。举人以明其位。应先受下。乃明福慧二位基本。既得戒下。明受戒者。染法获益。当酬恩也。而菩萨下。明背恩忘本者。以结罪也。国王。乃各邦之仁君。轮王有四。金银铜铁。四转轮王。统摄四三二一天下主也。百官。是文武大臣也。如是圣君贤臣。欲受王位官位之时。必应先受菩萨戒何也。谓受菩萨戒人。必以慈悲利济。孝顺为怀。如为君者受菩萨戒。即为仁德圣君。为臣者受菩萨戒。即为忠良贤臣。感一切鬼神。救护王身。永保其位。救护百官之身。高进其爵。不但鬼神救护而已。亦感十方诸佛欢喜护念。何者。护法金汤全赖之也。金光明云。若国王受菩萨戒。广行十善法。教化众生者。身心快乐。永无三灾。远离八难。国界安宁。人民乐唱。云云。所以先受菩萨慧戒。后受王臣福位。获鬼神救护。诸佛欢喜。如此利益。若非师友教诫。何繇能得。是故应当知恩报德。生孝顺心。敬重戒师。如敬父母。不敢少违。生恭敬心。而敬善友。如敬兄长。不敢有慢。若具如是心者。方名念戒入道人也。见上座下。正明孝顺恭敬之义。上座以对中下而言。谓已上无人故。毗婆沙论云。上座有三。一者。生年上座。即尊长耆旧是。二者。世俗上座。乃即知法大财。大位。大族。大力。大眷属是。三者。法性上座。即阿罗汉果位是也。和尚。唐言力生。即受戒本师也。阿阇黎者。唐言轨范师也。即羯摩。教授。依止。尊证诸师是也。言大德者。谓此诸师。居腊长德胜故。亦贯下义。同学。同一师所学出世道故。同见。同一见。又解中道理故。同行。同一清白梵行门故。如是师友若来。毋论远近。应起承迎。致敬礼拜。复应问讯起居。此谓孝顺恭敬心也。为菩萨者。应当起孝顺心。而反起瞋嫉心。应当起恭敬心。而反起亵越心。憍心。亢己名位。憍倨自尊。故名憍心。慢心。藐视前人。慢彼有德。故名慢心。痴心。见贤不亲。见圣不敬。而无智慧。故名痴心。瞋心。恨彼师友严训。故名瞋心。有此四种之心。故见师友来而不迎。至而不礼。亦不问讯起居也。憍心等四。属意业也。不起承迎礼拜。属身业也。亦不问讯起居。属口业也。以是三业不善。乃至饮食。衣服。卧具。汤药等物。一一皆不如法供养也。以自卖下。紧承如法说来。言既为佛子。应当重法。轻身命财。求出世道。内而己身。外而国城。亲切男女。贵重七宝。以及众多百物。一切可卖。应如此供养也。言卖身者。如常啼。卖心肝而学般若。如世尊因地中。为半偈舍全身。乃至身然千灯。此亡身。为法样子。略引一二。乃为有名位者。报恩之盛节也。不如是承迎礼拜。供养诸师友者。是菩萨犯轻垢罪。此罪比前十重。仅减一等。非轻细之谓也。

　　○第二饮酒戒。

　　若佛子。故饮酒。而酒生过失无量。若自身手过酒器。与人饮酒者。五百世无手。何况自饮。亦不得教一切人饮。及一切众生饮酒。况自饮酒。一切酒不得饮。若故自饮。教人饮者。犯轻垢罪。

　　此释第二饮酒戒也。言饮酒者。非造酒也。造酒卖者。所害甚广而饮酒者。惟害己身。故微分重轻耳。律云。饮酒之人。堕烧煮地狱中五五百世。初五百世。在咸糟地狱中。二五百世。在沸屎地狱中。三五百世。在曲蛆地狱中。四五百世。在蝇蚋地狱中。五五百世。堕在痴热无知地狱中。业报如此。故戒之也。故饮酒者。律中开有重患。医师言瘥。以酒引药。权用不犯。无故而饮。或借病而饮者。是为故饮。而酒生过失无量者。辩明不得饮酒之义。意谓酒乃米汁。何故不得饮耶。以饮酒者。迷心乱性。无量过失。从饮酒故而生。是以不得饮也。不但自饮酒者。得无量过失也。且若自身手过酒器。与他人饮酒者。亦招感五百世中无手足报。何况无故自饮。自饮尚且不得。岂得教人饮耶。是故不得教一切人饮酒。及教一切众生饮酒。教尚不得。何况自饮。是故凡一切酒不得饮也。言一切酒者。酒有多种。杨梅。枣子。甘蔗。葡萄等酒。但能醉人。并有酒气酒味。一切皆不得饮也。已上明戒。向下结罪。若故自饮。教人饮者。是菩萨犯轻垢罪。

　　○第三食肉戒。

　　若佛子。故食肉。一切肉不得食。夫食肉者。断大慈悲佛性种子。一切众生。见而舍去。是故一切菩萨。不得食一切众生肉。食肉得无量罪。若故食者。犯轻垢罪。

　　此释第三食肉戒也。一切众生。皆有灵觉之性。俱有贪生畏死之心。皆有恩爱情识之念。与我不异。所谓血气之属必有知。凡有知者必同体。柰何有一类人。邪见覆心。为己口腹。食彼众生身肉。强言。只要明得大事因缘。食肉无碍。若大事已明。则迥脱舌根味尘。得言食肉无碍。若其未明。岂食肉无碍耶。予乃晒之曰。如果大事已明。食肉无碍。则于镕铜。热铁。亦当无碍。能吞镕铜热铁者。自可食肉矣。如宋济颠募装佛金。尽以其赀食酒食肉。向后从口吐金得装佛相。是真无阂。志公食鸽。一日从口尽吐活鸽。齐飞而去。是真无碍。若此未能。则所谓明大事者。何独亲于肉。而喜近于口。疏于镕铜热铁。而畏近于身也。又岂得复云无碍耶。楞严经云。羊死为人。人死为羊。汝负我命。我还汝债。以是互相食啖不已。故戒之也。言若佛子故食肉者。故字对权设而言。昔佛在世时。年逢饥馑。草菜不生。佛神力故。以五指端。化五净肉。实非生血。一时权现。安有实是众生身肉者。为佛子而故食乎。是故一切众生身肉不得食也。夫食肉者。断大慈悲佛性种子。断大慈悲佛性种子者。其义有二。一者是断菩萨大慈悲心佛性种子。所以者何。菩萨发菩提心。愿为令诸众生。离苦得乐。是为成佛等一因行。今无慈心食众生肉。是断自己成佛因种。因种既断。无上佛果。安可希冀。二者。是断众生佛性种子。谓诸众生。从无始来。轮回六道。虽然改头换面。而彼贪生畏死之性。即我所发慈悲佛性。今欲食彼身肉。令生恐怖。见而舍去。失彼受化缘因。是断大慈悲佛性种子也。行愿品云。一切众生。而为树根。诸佛菩萨。而为花果。以大悲水。饶益众生。则能成就诸佛菩萨智慧花果。今佛树根既失。则佛花果又从何处生耶。一切众生见而舍去者。杀气相迎。毒于戎狄。如鸥去海翁机。鸽摇罗汉影也。是故一切菩萨。不得食一切众生身肉。若故食者。得无量罪。楞伽经云。有无量因缘故。不应食肉。为一切众生。从本以来。常为六亲故。不净气分所生长故。众生闻香。悉生恐怖。如栴陀罗。及谭婆等。狗见惊吠故。今修行者。发悲不生故。臭秽不净。无善名称故。令诸咒术不成就故。诸天所弃故。令口气臭故。夜多恶梦故。乃至空闲林中。虎狼闻香。是故不应食众生肉。若故食者。犯轻垢罪。

　　○第四食五辛戒。

　　若佛子。不得食五辛。大蒜。茖葱。慈葱。兰葱。兴渠。是五种。一切食中不得食。若故食者。犯轻垢罪。

　　此释第四食五辛戒也。五辛者。即五荤。非五腥也。言五辛者。一大蒜。亦名葫。即葫葱是。二茖葱。即他经云革葱。乃薤菜是。三慈葱。即葱是。四兰葱。即小蒜。五兴渠。即蒠蒺。所言不得食者。以是五种。熟食发淫。生啖增恚。更有五不应食。一生过。二天远。三鬼近。四福消。五魔集。西域记云。家有养辛之人。驱令出郭。是故不独单食不可。大凡一切食中。相杂佐用亦不得食。若谓无所杀害。而故食五辛者。犯轻垢罪。

　　○第五不教悔罪戒。

　　若佛子。见一切众生犯八戒。五戒。十戒。毁禁七逆八难。一切犯戒罪。应教忏悔。而菩萨不教忏悔。同住。同僧利养。而共布萨。同一众住说戒。而不举其罪。不教悔过者。犯轻垢罪。

　　此释第五不教悔罪戒也。教。即教诫。悔。即悔过。罪。即罪咎。谓为菩萨师者。凡见人设有过。得教令忏。不教。则得罪。所以者何。昔迦叶佛世时。有一比丘。多作三师。多度弟子。而不教诫。其弟子者。因不持戒。死堕龙中。龙法受罪。七日一受。时对火烧。肉尽骨在。寻后还复则复烧之。不能堪苦。龙具五通。自思何罪所致。观知因本师不教。多作非法。遂恨其师。欲加毒害。后时有五百。贾客入海采宝。其师在内。龙便出水捉船。众人大怖。诘问龙故。何以捉船龙曰。今此船内比丘。是我本师。因不教诫于我。今受苦痛。故尔捉之。汝等若将比丘下水。便放其船。众人见事不止。欲捉比丘。而比丘便自投水身亡。佛言。以此验之。凡度弟子。不可不教诫也。若佛子下。举人以明犯相。见一切众生者。总指在家。出家。大小七众。乃受持戒法之人。犯。谓干犯也。八戒。五戒。即优婆塞。优婆夷。二众之戒相也。八戒但受一日一夜。不同五戒终身守持。十戒有二。一沙弥沙弥尼十戒。二菩萨十重戒。毁者。破坏也。禁者。止灭也。如来所制。比丘二百五十戒。比丘尼三百四十八戒。名为禁戒。如若受而不持。持而不诵。违背圣言。越其所制。故云毁禁。七逆者。弑父。杀母。弑和尚。弑阿阇黎。破羯磨转法轮僧。恶心出佛身血。弑阿罗汉是也。佛在世时。出佛身血。佛灭度后。卖佛菩萨形像。及卖佛经律。名为出佛身血。弑比丘僧。即名弑阿罗汉。八难。即下冒难游行之八难也。菩萨见此一切犯戒之人。当生慈悲心。教其忏前愆尤。悔后莫作。是为自利利人。如不教忏悔者。已得不教悔罪。何况同住一处。同僧利养。而又同共布萨。同一清净和合僧众安住其中。而说佛戒。竟不举其犯戒罪过。使其忏悔。如是不教彼悔过者。是菩萨师。犯轻垢罪。

　　○第六供给请法戒。

　　若佛子。见大乘法师。大乘同学。同见。同行。来入僧坊。舍宅。城邑。若百里千里来者。即起迎来送去。礼拜供养。日日三时供养。日食三两金。百味饮食。床座医药。供事法师。一切所须。尽给与之。常请法师三时说法。日日三时礼拜。不生瞋心患恼之心。为法灭身。请法不懈。若不尔者。犯轻垢罪。

　　此释第六不供给请法戒也。修菩萨行者。凡见大乘法师。应备香花诸供养具。如供诸佛等无有异。请转法轮。使其道法流通。慧命不绝。若不供给请说法者。是菩萨人。则堕悭贪。我慢。焦芽。败种等流。有失大利。故戒之也。若佛子下。标明可供之师友也。言大乘法师者。拣非小乘独善。乃是具大信解。发大道心。趋大道果。智悲双运。自利利人之师。故名大乘法师。大乘同学下。此举友人亦大乘也。同学。谓同一师禀受大乘心地戒学。同见。同一见解。究竟实相心地戒见。同行。同一菩萨心地戒法。清白梵行。若见如是师友。行无缘慈。来入僧坊。舍宅。城邑等处。无论远近。若乃百里千里来者。为主菩萨。应起致敬。来。即迎来。去。即送去。其中礼拜供养之事。俱必一一如法周旋。勿生懈怠。如供养者。应当日日三时不乏。言三时者。即初中后。三时也。何等供养。每日所食。用三两金。以作百味饮食供养。又不止此。更敷床座。而为安止。广备医药而为调理将此四事。以供法师。凡此法师一切所须。尽给与之。当尽心如礼供养。不应吝惜。以上修福。是满檀波罗蜜。常请等下。乃即修慧。是般若波罗蜜也。常请等者。承上所言。日日三时恭敬礼拜供养之者。非为求人天小果福报而已。正为常请法师。日日三时演说妙法。以续一切众生慧命故也。此表能供请者。口业虔诚义也。日日三时礼拜者。申请法威仪。以表身业虔诚义也。言不生瞋心者。释请法开示中。不瞋师友规矩严训尊高。言不生患恼之心者。释供养中。不患我供养繁费。此之二心。总表意业虔诚义也。为法灭下。总申上义。以劝为菩萨者。应当如是为法灭身。其义有二。一果真为法者。尚不惜此身命。何况资具而不供养。二果真为求解脱道。当舍不坚固身。易金刚不坏身。舍不真实世命。易法身智慧命。如佛因中为求大法。身为床座。布发掩泥。半偈然灯。种种苦行。皆是为法灭身榜样。修菩萨行者。亦应如是请法。而勿懈怠可也。若不尔者。少有怠惰。此句断定。若不如是供养心者。犯轻垢罪。

　　○第七懈怠不听法戒。

　　若佛子。一切处。有讲法毗尼经律。大宅舍中讲法处。是新学菩萨。应持经律卷。至法师所。听受咨问。若山林树下。僧地房中。一切说法处。悉至听受。若不至彼听受者。犯轻垢罪。

　　此释第七懈怠不听法戒也。此戒承前所言。不但师来我所。乃供养听法。但有说法处。应当至彼听受。不可懈怠而不听也。懈怠即八大随之一。繇此懈怠。即生放逸。放逸。即失念。失念。则多散乱。散乱。即不正知。不正知。则生愚痴。造诸恶业。所以始繇懈怠不听。终则无恶不造。是故凡有讲法之处。宜应往彼听受。如不往听。即是慢法。以慢法故。福慧消灭。罪恶增长。所谓若非法味滋神。终无解脱。故戒之也。言为佛子。必上求下化。为本因心。广学多闻。为胜方便。若非广学多闻。岂堪住持三宝。是故凡有一切讲法处。应往听受。言毗尼经律者。正明灭恶生善之法宝也。梵语毗尼。此云调伏。谓调三业。治伏六根。灭一切恶。生一切善也。亦云善寿。谓此毗尼住世。即佛法住世。毗尼若灭。佛法即灭故也。又以经中摄律。律中摄经。又经诠性相理。律止性业遮业。二义俱含。故云毗尼经律。大宅舍中等者。别明讲法处也。佛在世时。诸比丘等。常受王臣诸大檀越请在家中安居说法。是为大宅舍中讲法处也。是新学下。诫应听也。谓凡所有一切讲法毗尼经律处。凡新学菩萨戒者。应手持经律卷。至法师所。至心听受。如不解义。须一一咨询请问。而决疑也。若山林等者。以远况近。言不但在居士家而常随听。即若在山林下。僧地房中。乃至一切说法远处。悉应至彼而听受也。昔者童子南询百郡。衲僧遍历千山。乃至投子三登。洞山九上。皆为大事不惮劬劳。安得不往听法。律开有病年老。足力难行。或所说者。是常所闻。或自具大智慧。具大辩才。或修深禅大定。或知彼所说者是外道法。此不往听。俱为不犯。除此即于四十里内。若不至彼听受法者。是新学菩萨。犯轻垢罪。

　　○第八背大向小戒。

　　若佛子。心背大乘常住经律。言非佛说。而受持二乘声闻。外道恶见。一切禁戒邪见经律者。犯轻垢罪。

　　此释第八背大向小戒也。上谓凡一切处悉至听受。惟恐心背中道大乘之理。而向偏小邪外之道。此道乃是断佛种性。障菩提道因缘。故戒之也。若佛子下。明背大义。言非佛下。明向小义。所言心背大乘常住经律等者。谓佛所说大乘道法。其中所诠不生不灭常住实相心地。法身体相之戒。乃是诸佛所师。菩萨之母。故云常住经律。于此心怀狐疑。反言非佛所说。而受持二乘声闻权小之法。反受外道恶见。一切禁戒邪见经律。故云向小。以是背大向小之故。犯轻垢罪。昔天亲菩萨造五百论。赞小斥大。后遇无著悔悟己过。欲自截舌。无著菩萨教令以舌还赞大乘。天亲受教。克心向大。弘传广演。卒成圣果。改过不吝。是为菩萨。

　　○第九不看病戒。

　　若佛子。见一切疾病人。常应供养。如佛无异。八福田中。看病福田。第一福田。若父母。师僧。弟子病。诸根不具。百种病苦恼。皆供养令差。而菩萨以瞋恨心不看。乃至僧房中。城邑。旷野。山林。道路中见病不救济者犯轻垢罪。

　　此释第九不看病戒也。众生五蕴身命。皆属四缘。六尘。妄想假合。难免生老病死等患。如来三界医王。四生慈父。恒以大慈悲心。善调众生身心病恼。既为菩萨。若见一切疾病之人。不兴大慈大悲心念。缘念苦众生者。即是自失成佛根本。故戒之也。言见一切疾病人者。上自父母师长。下至子女徒众。中至兄弟六亲。外至冤家。毋论一切。常应供养也。问。不作救济。而言供养者何。答。具此供养心念。自然看病心田。得恒久也。言如佛无异者。申明供养义。谓佛以众生身为身。以众生病为病。故凡见诸病人。当视如佛也。昔严老躬处疠坊。吮洗无忌。宽公舆归病者。僧俗不分。可谓供养如佛。又供养如佛者。盖以八福田中。看病福田为第一也。八福田者。一诸佛。二圣人。三父。四母。五和尚。六阿阇黎。七众僧。八病人。此八者中。惟病为患。能救苦患之因。自受安乐之果。故看病者。为第一福田也。若父母师僧。及弟子病者。概及上下。俱以平等心看。言诸根不具者。即六根残缺也。百种病苦恼者。即风寒暑湿。四百四病。举略以该广也。如是残苦。皆应慈悲供养令瘥。岂有为菩萨者。瞋恨不看之理。言嗔恨不看者。或若父母师长。平时督诲。或为弟子。平时忤慢。或病中时烦琐求等。遂有瞋恨在心而不肯看。乃至等者。此即从疏况亲。不但父母。师长。弟子等病而不看也。乃至僧地房中。城邑。旷野。山林。道路之中。一切病人。应当尽心救济。何况父母。师僧。弟子等病而不看乎。五百问云。如行路时。若见病人。不往瞻视。不作方便付嘱所在。而舍去者得罪。是故若见病人。不救济而去者。犯轻垢罪。

　　○第十畜杀具戒。

　　若佛子。不得畜一切刀杖。弓箭。鉾斧。斗战之具。及恶罗网杀生之器。一切不得畜。而菩萨。乃至杀父母。尚不加报。况杀一切众生。不得畜杀众生具。若故畜者。犯轻垢罪。

　　此释第十畜杀具戒也。杀具有二种。一斗战具。二取杀诸物具。皆是害命伤慈。杀心易起。故戒之也。为佛弟子。应行佛行。应畜截魔斩爱大智慧刀。勇猛杖。大势弓。精进箭。忍辱甲。定力斧。及张大法罗网。以罗三界众生。拔出爱河。如是具者可也。又德山护生棒。石巩救死弓者。正当畜也。而不应畜一切刀杖。弓箭。鉾斧。斗战凶杀之具。不但此具不得畜也。及恶罗网杀生器者。以皆凶物。易动杀机。非佛子所宜有。是故一切不得畜也。而菩萨下。申明不得畜义。谓既为菩萨。虽或弑我父母尚不得加报。此乃极言杀具。决不可畜。如宁有盗臣意。又或不报此仇。众生承其摄受。回心向化。遂以得度。正为菩萨偶现之大权也。此见必当杀者。尚有不杀之时。况无故而杀一切同生同命。无仇无罪之众生乎。菩萨若故畜此斗害众生具者。犯轻垢罪。

　　如是十戒。应当学。敬心奉持。

　　如是一句。总结前十戒也。应当二句。总劝修学此戒。应当顶戴敬心奉持。勿忘失也。

　　○第十一国使戒。

　　佛言。佛子不得为利养恶心故。通国使命。军阵合会。兴师相伐。杀无量众生。而菩萨尚不得入军中往来。况故作国贼。若故作者。犯轻垢罪。

　　此释第十一国使戒也。上言不应畜杀生具。此言不得军中往来。总为初心菩萨防难故耳。言国使者。谓于两敌国中。作其命使人也。言为佛子。应作佛使。传佛心印。兴智慧师。帅勇猛将。杀烦恼贼。当与诸魔共战。如邓隐峰。飞锡解斗。又陈尊者。掷鞋解围。若果如此。能为众生却冤敌。止斗诤。息兵戈。弘圣道。正是菩萨应世。大慈悲心所行。若为利名。两国作使。贼害众生。故戒之也。佛言。佛子不得作者。正明图功受赏。非为传法化导故。言恶心者。拣非善心解斗。即是主于兴兵以杀人故。通国等者。释明为利养意。通者。传事致彼此也。言使命者。谓作报战日期。及约结与国也军阵等者。军。约万二千人为军。师旅成列为阵。合者。合其战也。会者。会其兵也。兴师相伐等者。申明恶心之意。兴者举也。师者众也。二千五百人为师。彼此征讨。名相伐也。杀无量众生者。谓此两国相争。杀戮多故。为菩萨。尚不得入军中往来。岂容作国使耶。所言不得者。正乃以迹况心。谓此凶杀事处。非佛弟子所宜身亲。何况故为利养。身作国贼。杀害众生。是故不得作也。若故作者。犯轻垢罪。问。作而不杀何犯。答。虽非自手杀人。人皆繇我兴举而杀。故获罪也。

　　○第十二贩卖戒。

　　若佛子。故贩卖良人。奴婢。六畜。市易棺材板木盛死之具。尚不应自作。况教人作。若故自作。教人作者。犯轻垢罪。

　　此释第十二贩卖戒也。贩卖。非佛子职业也。言既为佛子。当以慈悲而为生涯。孝顺乃为德业。应观一切众生。如己父母子女等亲。岂得无慈悲心。贩卖人畜。使他分离受苦。故戒之也。若佛子下。释贩卖之事也。以贱为贵。曰贩。出物得财。曰卖。良人。好人家子女也。六畜。即牛马猪羊鸡犬也。棺材板木盛死具也。如贩卖者。亦是不仁之心。其于慈悲心念。有大乖损。所以不得卖也。尚不应等者。防转计也。倘云自家不得。教人市卖者。或亦无妨。不知自作乖乎一己。教人作。损及他人。所以若故自作。教人作者。犯轻垢罪。

　　○第十三谤毁戒。

　　若佛子。以恶心故。无事谤他良人。善人。法师。师僧。国王。贵人。言犯七逆十重。父母兄弟六亲中。应生孝顺心。慈悲心。而返更加于逆害。堕不如意处者。犯轻垢罪。

　　此释第十三谤毁戒也。无根讪说。曰谤。坏人名德。曰毁。其谤毁人罪过。获报不善。故戒之也。若佛子者。标定其人。以恶心故。明谤根也。谓谤虽出于口。乃意地使然。所以或忌。或贪。或嗔。皆名恶心也。无事谤下。正见恶心。既彼无事。即使耳有妄闻。以口妄言。悉名为谤。故名无事。良人等者。此明不当谤。宜当敬重之人也。良人。即温良人。善人。即善柔人。法师。即依教法自师。为人之师也。师。有三师七师。僧者。五德六和之僧。国王。贵人。即是有名有位之人。如是圣主贤臣。好师好友。不惟世人之所敬仰。亦乃三宝藉以金汤。而反无事作是谤言。说犯七逆。十重。且夫师僧。国王。有父母义。良人。善人。有兄弟义。贵人。有六亲义。如在上者。应生孝顺之心。如在下者。应生慈悲之心。孝顺慈悲。必当成彼名德。且亦自成现生名德。及致当来受用无尽。彼此一一如意。而反逆情害意。使彼坏名败德。堕不如意处者。是故结过。犯轻垢罪。

　　○第十四放火焚烧戒。

　　若佛子。以恶心故。放大火烧山林旷野。四月。乃至九月放火。若烧他人家屋宅。城邑。僧房。田木。及鬼神官物。一切有主物。不得故烧。若故烧者。犯轻垢罪。

　　此释第十四放火焚烧戒也。放火因缘不一。罪同归于损人害物。故戒之也。以恶心故等者。正明放火念头。或属忌瞋。或逞情见。不兴仁慈愍物之心。故名恶心。放大火者。以烧山林旷野。故名大火。以大火故。多伤虫类。所以四月。乃至九月。不得故烧。唯言此时不得烧者。谓夏秋月间。多诸虫类。故不得烧。内开九月后或可烧者。佛制腊月放火。必率众持咒绕山告报。令虫远避。然后纵火。若不告报。恐损虫类故也。若烧他人等者。以近况远。谓因放火以防恶兽。不意延及城邑。虽不损命。尚不可为。何况损命。是以屋宅。城邑。僧房。田木。鬼神官物。凡一切有主物。无论物命有损无损。皆不得烧。若故烧者。犯轻垢罪。

　　○第十五僻教戒。

　　若佛子。自佛弟子。及外道恶人六亲。一切善知识。应一一教受持大乘经律。教解义理。使发菩提心。十发趣心。十长养心。十金刚心。于三十心中。一一解其次第法用。而菩萨以恶心瞋心。横教二乘声闻经律。外道邪见论等。犯轻垢罪。

　　此释第十五僻教戒也。僻者。偏也。谓不以大乘圆顿正法教人。失彼大乘根性。其过非细。故戒之也。自佛弟子。是三宝内众也。及外道恶人者。乃是心游道外之邪见人。此辈能令众生入断常坑。故名恶人也。六亲。即父母兄弟子女也。一切善知识者。是相知相识中。有大乘根性之好友也。如是若内若外一切亲友。应当一一皆以大乘经律。教彼受持。不但教之受持而已。更令解其义趣甚深道理。不但令彼知解而已。又使从所教中发菩提心。从菩提心中。趣十发趣心。起行修行。入十长养心。回向十金刚心。于此三十心中。一一解其先后次第。观行法用。如先修十信心。以信决定。于理无违。次修十住真解。信解成就。于摩诃衍堪任不退故。又次修十种妙行。回向中道。以信解行三贤位满。万行周圆。即登十地。证佛道果。故名次第法用。如是教诫。是名菩萨正教。利己利人。同归至道。是为菩萨。若以恶心嫉妒。藐视他人。不以大乘道法期许。或以瞋心怀恨。或以教之未从而生弃舍。或以横教二乘声闻经律。一切外道邪见论等。宛转率意。不用条理。是以不当教小而教以小。不当教邪而教以邪。所谓良材匪匠。美器恶用。遗误学人。断佛慧命。如是横教。实非大乘心行。因斩结过。犯轻垢罪。

　　○第十六为利倒说戒。

　　若佛子。应好心先学大乘威仪经律。广开解义味。见后新学菩萨。有从百里千里来求大乘经律。应如法为说一切苦行。若烧身。烧臂。烧指。若不烧身臂指供养诸佛。非出家菩萨。乃至饿虎狼狮子。一切饿鬼。悉应舍身肉手足而供养之。然后一一次第为说正法。使心开意解。而菩萨为利养故。为名闻故。应答不答。倒说经律文字。无前无后。谤三宝说者。犯轻垢罪。

　　此释第十六为利倒说戒也。为利说法。如来不听。何况倒说。佛藏经云。佛言。我则不听为利说法。我听清净持戒比丘。高座说法。是故凡对新学菩萨说法时。必先坚其志愿。然后尽其宗旨。此乃前后次第。如法尽教之说。如或不然。则为倒说。谤说。为利养说。得罪非细。故戒之也。言好心者。谓以大乘正教。清净法行。自利利人为心。故名为好心也。先学等者。明先自利。堪利人也。大乘威仪经律。拣非小乘毗尼教法。乃是大乘菩萨戒藏。严范身心之法。故于此法应先学也。先学者行也。广开者。解也。行解双备。堪为后昆师范。此乃好心自利。见后新学等者。明利他也。言我既为先学。当知后昆。若远若近。百里千里。为求大乘经律而来。我应如法先为其人说大乘菩萨一切苦行。其苦行者。或若烧身。烧臂。烧指。供养诸佛。即如喜见菩萨然身。药王菩萨然臂。乃至世尊然灯求偈。悉皆可证。若不烧身臂指以供养诸佛者。即为堕业著相凡夫。身相未空。人我宛然。非出家菩萨解脱道行。且不但烧身等。供养诸佛。所应力为。乃至见饿虎狼狮子。一切饿鬼。悉应舍此身肉手足。而供养之。何况供养诸佛。又存我身相乎。以此勘验求法者心。切与不切。必其能依教受。乃可传道。然后一一次第为说大乘正法。甚深理趣。使彼心开而无所拘。意解而无所缚。如是为说。是名正说。是名好心次第而说。乃不负先学初心。而菩萨若为利养故。为名闻故。或于名利无所得故。于彼所求应答不答。设或答之。当顺理说。而反倒说经律文字。或教以大乘。而又不说苦行。是为无前。又倒说经律文字。而令义无所归。是为无后。如是说者。上违佛慈。下失悲仰。中覆好心。是即与佛共诤。与法共诤。与僧共诤。此即名为谤三宝说者。犯轻垢罪。

　　○第十七恃势乞求戒。

　　若佛子。自为饮食钱财利养名誉故。亲近国王王子。大臣。百官。恃作形势。乞索打拍牵挽。横取钱财。一切求利。名为恶求。多求。教化人求。都无慈愍心。无孝顺心者。犯轻垢罪。

　　此释第十七恃势乞求戒也。自为等者。有二义。一者。拣非为众。故云。自为饮食钱财利养也。二者。拣非为求护法。故云。自为名誉也。亲近等者。谓于国王。王子。大臣。百官。以为亲厚。恃作形势。仗彼有力之势。以形无力之人。所须财帛。亦得容易。或若乞索不得。则行打拍捶[打-丁+楚]。打拍不得。则乃牵引挽转。以相横逼取人钱财。如是一切所求。俱名不善。是为恶法求。是为多贪求。不但自己不得。若教他求。亦都无慈愍心。都无孝顺心也。都无慈愍心者。谓为菩萨者。当一心观众生。如己兄弟六亲眷属。一一使其衣食饶足。安隐无畏。而反以势乞求。以名利归己。缺少卑微归人。故云。都无慈愍心也。都无孝顺心者。应观众生如己父母。一切师长。应奉侍供养之。而反以势乞求。使其穷苦怨恨不已。故云。都无孝顺心也。者字断定。无慈缺孝。犯轻垢罪。

　　○第十八无解作师戒。

　　若佛子。应学十二部经诵戒。日日六时持菩萨戒。解其义理佛性之性。而菩萨不解一句一偈。及戒律因缘。诈言能解者。即为自欺诳。亦欺诳他人。一一不解。一切法不知。而为他人。作师授戒者。犯轻垢罪。

　　此释第十八无解作师戒也。谓凡能作师者。必自有智慧。处世无碍。方堪为人师范。岂有以己昏昏。而能使人昭昭者乎。如庸医不识病原。不谙方脉。妄医人病。亦如盲人引路。俱有堕溺之患。故戒之也。既为佛子。上弘下化。必须先藉般若学解。内具慧心。外识机缘。如是师者。如来方许为后昆模范也。习学般若有三。一者文字般若。即十二部经是。二者。观照般若。即持菩萨戒是。三者。实相般若。即解佛性之性是也。此数句中。摄尽如来所说大藏教义。以诸圣师。判门有四。一教。二理。三行。四果。此中十二部经。即教。持菩萨戒。即行。佛性之性。即理。所以依实相理。而建文字之教。由文字教。而起观照行门。因观照行。而入实相理果。是故若非明了文字般若圣教。云何能得观照行解相应。若非大乘行解相应。何以得入实相理果。是故初学般若菩萨。必当先学十二部经。而起解慧。解慧虽起。若无行资。徒成狂解。如拾他倦。于己何有。是故应当诵戒。以固定慧基本。而其所诵之戒。勿诵小乘。必须日日六时持诵菩萨大戒。修行菩萨行也。言日日六时者。恐持戒人。少有怠惰。即失菩提心也。言解其义理佛性之性者。谓受戒人。虽然持诵大乘戒律。若不明戒归指。亦不能究竟无上佛果。故当解其义理。解其义者。即解佛性之性。言佛性者。即觉性也。即是一切众生本觉自性。此性。在圣不增。处凡不灭。在圣不净。居凡不垢。明得此性。本无垢净增减。即终日看经。无经可看。终日持戒。无戒可持。终日参禅究心。无心可究。如是看经。如是持戒。如是参禅。其人方可为人天师范也。而菩萨以下。释明无解。不堪为师范也。言不解一句一偈者。即不知十二部经中之义。及戒因缘者。是不知持菩萨心地戒中之义。既已经义不通。戒义不明。性理不彻。如是则自利未能。应生惭愧。况乃无知。诈言能解。岂不即是以己诈己者乎。既自欺自诳。复欺诳他人。可谓冒昧无耻者也。一一不解。此即结上不解佛性二句。一切法不知者。结上不知十二部经二句。以是不解不知。妄为他人作师授戒者。犯轻垢罪。

　　○第十九两舌戒。

　　若佛子。以恶心故。见持戒比丘。手捉香炉。行菩萨行。而斗构两头。谤欺贤人。无恶不造者。犯轻垢罪。

　　此释第十九两舌戒也。言两舌者。谓向彼说此。向此说彼。翻覆两头。于中起事。所以如来因地说诚实言。乃感广长舌相。此之两舌不善。必招将来拔舌等报。故戒之也。以恶心故有二。一者。嫉忌心故。见持戒者。或与己异。二者。障碍心故。或见他人称赞供养。故见持戒比丘。斗构两头。使彼此不安也。持戒比丘拣非名字沙门。乃是有德有行贤圣僧宝。手捉香炉行菩萨行者。正明贤圣僧也。香炉乃十八种法器中一。其义有二。一者。以表信根。深入法界。信为首故二者以表净行。圆五分身。皆繇行故。言行菩萨行者。拣非小乘之行。既是行菩萨行。即与己行合同而为菩萨者。正当成人之美。共转法化可也。岂得斗构两头。于中取乐。或复取利。是乃自家坏法门也。斗者。交兴恶也。构者。引是非也。两头。即两边语。以此斗彼。以彼斗此。构使两家成恶故也。言谤欺贤人者。正出两头语义谓比丘本皆贤圣。乃以妒忌之心。而起无根之谤。反说无恶不造。以使彼此不安。如是毁谤贤人。犯轻垢罪。

　　○第二十不行放救戒。

　　若佛子。以慈心故。行放生业应作是念。一切男子是我父。一切女人是我母。我生生无不从之受生。故六道众生。皆是我父母。而杀而食者。即杀我父母。亦杀我故身。一切地水。是我先身。一切火风。是我本体。故当行放生业。生生受生。若见世人杀畜生时。应方便救护。解其苦难。常教化讲说菩萨戒。救度众生。若父母兄弟死亡之日。应请法师讲菩萨戒经律。福资亡者。得见诸佛。生人天上。若不尔者。犯轻垢罪。

　　此释。第二十不行放救戒也。放者释放。救者护救。不行放救。则失菩萨慈悲心行。故戒之也。以慈心故者。谓修菩萨万行以慈心为根本。所以恒用此心。与众生乐。欲与其乐。先拔其苦。以离苦故。方能受乐。是故常行放生而为业也。应作是念等者。承上所云。既行放生为业。应当作观。坚其放生念头。作何等念。应观一切男子。即是我父。一切女人。即是我母。何以知然。以我生生无不从之而受生故。既生生从之受生。一切男子女人。岂不是我多生多劫之父母乎。若推而广之。即六道众生。皆是我之父母。今若杀而食者。非即杀我多劫多生之父母乎。言杀我故身者。上即从疏至亲。此即从亲至切。而切不过己身。亦是杀我故身。益以见放救之心当急急耳。亦乃可见我与众生。同此一身无差别也。一切地水是我先身者。释上杀我故身义。谓昔投胎之始。先以父母赤白二种水土。和合凝结为一。以是妄识。而生妄见。观见父母。情爱不已。即投其中。故云先身。一切火风。是我本体者。火。即暖。风。即息。以是识息暖三。而为其体。若非识息暖三。连持赤白。而此色身。即时败坏。所以云本体也。既是先身本体。犹是切于父母。所以作念。常行放生为业。不但此生行放生业。即生生受生。若见世人杀畜生时。皆应方便善巧救护。解其苦难。或假财宝。或以好言。种种转彼行杀者意。以解受杀者之苦也。常教等者。上明以财方便救度众生。此明以法方便救度众生。财之方便有限。止救现前一生之苦。法之方便无穷。能救生者。死者。生生世世。永脱轮回多生之苦故也。若父母下。正明救度死后众生苦也气绝魂逝曰死。于世无干曰亡。谓于父母兄弟死亡日时。果为孝子贤弟。应请大戒法师。讲菩萨戒经律。以此福资亡者。得见诸佛。生人天上。云何知之。以大乘毗尼法。有生善灭恶之功。除罪获福之德。以此资亡。使彼障开慧发。得见诸佛。罪灭福生。脱三恶趣。得生天上人间故也。如是救护众生。是名菩萨报诸佛恩。若不尔者。犯轻垢罪。

　　如是十戒。应当学。敬心奉持。如灭罪品中。广明一一戒相。

　　此总结劝之大略也。如是下。结法也。应当下。劝修也。如灭下。引广也。谓诸佛子。如是十戒。应当于此一一修学。敬心奉持。刻刻珍重。勿使忘失懈怠。始为善戒法门中真子也。以上十重二十轻戒。乃出家菩萨全遮。在家菩萨有开有遮。凡为师者。当深研之。以下二十八轻。亦复如是。

　　佛说梵网经直解卷下之一

　　佛说梵网经直解卷下之二

　　姚秦三藏法师　鸠摩罗什奉　诏译

　　明广陵传戒后学沙门　寂光　直解

　　菩萨心地品之下

　　○第二十一瞋打报仇戒。

　　佛言。佛子。不得以瞋报瞋。以打报打。若杀父母兄弟六亲。不得加报。若国主为他人杀者。亦不得加报。杀生报生。不顺孝道。尚不畜奴婢打拍骂辱。日日起三业。口罪无量。况故作七逆之罪。而出家菩萨。无慈心报仇。乃至六亲中。故作报者。犯轻垢罪。

　　此释瞋打报仇戒也。此戒繇上以慈心故行放生业而来。以彼文中观一切男子是我父。一切女人是我母。即今瞋打我者。亦皆是我父母。既作是观。宁有其子。以瞋打报父母者乎。且瞋乃根本烦恼中最重之一。此法增恚为性。长恶为业。于慈愍中。乖菩提道。而修菩萨行者。发弘誓愿以度众生。故当以慈心为本。若乃起一瞋心。则违本愿。即舍众生而失本慈。故戒之也。佛言。佛子者。标名以劝。不得以瞋报瞋。以打报打。正欲菩萨心空境寂。人我双忘。不得怀不仁心。以瞋打报仇也。若杀父母等者。以重况轻之意。谓不但彼瞋打己身。不得怀报。即若杀我父母兄弟六亲之亲。亦不得加报。又国主设为他人杀者。即亦不得加报。夫以不共戴天之仇。义当反报。而诸佛皆戒不得加报。是为何义。盖为菩萨化导众生。断除烦恼结缚。出离三界轮回。令其永绝生死。得大解脱。何得杀一生。而报一生。使诸众生。生生世世。互杀不已。上云。一切男子女人。是我父母。今若杀生报生。是杀多生父母。以报今生父母。岂孝顺之道耶。是故杀生报生。不顺孝道也。又不特此。且修道人。尚不得畜奴婢打拍骂辱。日日所起。打拍身业。骂辱口业。瞋怒意业。此三业中。口业罪过。尚得无量。何况故作杀父母以报父母。不顺孝道之七逆罪耶。是故不得瞋打报仇也。而出家下。辩明不得报仇意。所言不得报者。唯谓出家菩萨。正当冤亲平等。人我两忘。何得怀报。似俗人之怨害相寻者乎。问。设我不报。岂不纵彼行杀耶。答。我念既不加报。人亦不起害心。故此两得解脱。若在家菩萨。有位行权。或报可也。而出家菩萨。无有慈心。为己瞋打报仇。乃至为六亲中。故尔报仇者。犯轻垢罪。

　　○第二十二憍慢不请法戒。

　　若佛子。初始出家。未有所解。而自恃聦明有智。或恃高贵年宿。或恃大姓高门。大解大富。饶财七宝。以此憍慢。而不咨受先学法师经律。其法师者。或小姓年少卑门。贫穷下贱。诸根不具。而实有德。一切经律尽解。而新学菩萨。不得观法师种姓。而不来咨受法师第一义谛者。犯轻垢罪。

　　此释憍慢不请法戒也。憍者。谓于己盛事。深生染着。醉傲为性。能障不憍。染依为业。盖憍醉者。生长一切杂染法故。此贪分摄。谓不憍者。即无贪也。即二十随烦恼中之一。憍者。谓恃己于他。高举为性。能障不慢。生苦为业。盖为慢于有德。心不谦下。繇此生死轮转无穷。受诸苦故。即六根本烦恼中之一。此二烦恼。能障诸修行人。一切功德不得成就。故戒之也。若佛子下。标明憍慢根本。言此佛子。自初发心出家。离尘脱俗之时。始而见识未广。学力未深。于第一义谛。无我法中。甚深理趣。毫未有所得解。而自恃聪明有智。不知此等聪明。乃世谛中能所知见。非出世法中正知见也。或恃名位高贵。或恃身当年宿。或恃其家大姓高门。与夫学问大解。资产大富。饶财七宝。如是所有。皆世俗中所最尚者。俱非出世尊重之道。而初出家佛子。以恃此憍慢故。而不虚心咨问。领受先学法师所说经律。所谓既饮毒药。真药现前。则不能下此也。此上皆能恃憍慢之心。其法师下。明所恃憍慢之境。其法师者。或小姓年少者。对上自恃大姓年宿。或卑门贫穷下贱者。对上自恃高门高贵大富。或诸根不具者。对上自恃聪明有智。而实有下。正明不得以迹取人。所谓依德不依人也。如是法师。虽然对世间法。一一不如。而于出世品位。实为有德。又彼学识广大。一切经律。尽能通解。堪为后昆模范。而诸新学菩萨。不得观法师种姓优劣。妄生憍慢。应当未闻求闻。未解请解。如以出处。自相高下。恃慢于心。而竟不来咨受法师所演第一义谛者。犯轻垢罪。

　　○第二十三憍慢僻说戒。

　　若佛子。佛灭度后。欲以好心受菩萨戒时。于佛菩萨形像前。自誓受戒。当七日佛前忏悔。得见好相。便得戒。若不得好相时。应二七三七。乃至一年。要得好相。得好相已。便得佛菩萨形像前受戒。若不得好相。虽佛像前受戒。不得戒。若现前先受菩萨戒法师前受戒时。不须要见好相。何以故。是法师。师师相授。故不须好相。是以法师前受戒。即得戒。以生至重心故。便得戒。若千里内无能授戒师。得佛菩萨形像前。自誓受戒。而要见好相。若法师自倚解经律。大乘学戒。与国王。太子。百官。以为善友。而新学菩萨来问。若经义律义。轻心恶心慢心。不一一好答问者。犯轻垢罪。

　　此释憍慢僻说戒也。憍慢之义解前。僻者。偏即见也。以见不正。必堕外道邪魔。故戒之也。详此文势。其义有二。一若佛子下。至便得戒一节。明弟子心无憍慢僻受。师长心无憍慢僻说之义。二若法师下。至不一一好答问者一节。正明师恃憍慢僻说。弟子无憍慢僻受之义。受戒法仪有三。一者。佛在世时。亲从佛前而授受者。得上品戒。二者。佛灭度后。于先受菩萨戒法师前如法受者。得中品戒。三者。若千里内。无能授戒法师。于佛菩萨形像前自立誓愿。而禀受佛戒者。必定要见好相。若见好相。得下品戒。所言佛灭度者。拣佛在世。以佛为师。今乃佛灭度后。即以戒法为师。以戒师为佛也。欲以好心等者。此正明无憍慢僻受之义。于佛菩萨形像前者。正谓佛不在世。现前无师。欲以好心秉受菩萨戒时。只得于佛菩萨形像之前。而自立诸誓愿受戒。愿云。我某甲等。发十四种大愿。复立十三种誓。发誓愿已。更当七日佛前殷勤忏悔一切罪障。罪障消灭。得见好相。即便自知已得戒矣。设若一七日中。不得好相者。应当二七三七。乃至一年之久。而必要得好相。若果得好相已。便许此人向佛菩萨形像位前。自誓受戒。方证得戒胜缘。若不得好相。虽佛像前受戒。不名得戒。徒有受戒之名。而无其实。一生虚妄。体是白衣。若是佛灭度后。现前有先受菩萨戒法师者。当即于是师前精诚求戒。不须要见好相。所以者何。以是说者受者。二俱现前。则非遥受代受。及于像前求受故也。言先受者。拣非新戒无德腊者。可能师也。而曰菩萨戒法师者。则是智行双运之师。此师堪为师范。如是师前。秉受戒时。是故不须要见好相。所以者何。此有二义。一者。法师得戒。本从师师相授而来。此具戒师。即是过去诸佛住世一般。是以法师前受戒时。即得具戒故也。二者。求戒弟子。于本说戒师前。生至重心。观戒师为诸佛。是故从是师前受戒。即便得戒。所以自无憍慢僻受。师无憍慢僻说。一一皆如法也。然师前求受甚易。像前求受甚难。何故不从师。而从像前受也。若千里之内。无能授戒师者。始得于佛菩萨形像座前。自誓受戒。若于像前求戒。必定要见好相。方成得戒之信。若是千里之内。有能授戒师。而不从是师前秉受。必于像前而受戒者。此人不但不得戒。而且反招憍慢僻受罪也。若法师者。内自倚恃能解经律。秉受大乘学戒。外又倚恃所交国王。太子。百官。以为善好之友。而见新学菩萨远来请问经义律义时。乃以所交自恃倚者。而生轻心藐视。恶心嫉妒。慢心忽略。不一一好答来求问法之人。是法师得憍慢僻说之过。犯轻垢罪。

　　○第二十四不习学佛戒。

　　若佛子。有佛经律大乘法。正见。正性。正法身。而不能勤学修习。而舍七宝。反学邪见二乘。外道俗典。阿毗昙杂论。一切书记。是断佛性。障道因缘。非行菩萨道者。若故作者。犯轻垢罪。

　　此释不习学佛戒也。谓诸佛经律藏。乃是超生死。越苦海之宝筏。若无此筏。永无得出三界爱河。兹有佛法而不习学。自甘沉溺。故戒之也。言有佛经律者。既为佛子。有佛可归。是吾本师。有法可崇。是吾本法。既是本师本法。应当时时亲近而习学也。经。即修多罗。律。即毗奈耶。经律所云大乘法者。谓佛所说经律。有菩萨藏。有声闻藏。此是菩萨藏。故云大乘法也。既本大乘法藏。则所诠理趣。乃是正知。正见。正性。正法身也。不偏不邪。曰正。繇是正知。正见。明了不生。不灭。不迁。不变。正因佛性。为因地心。即证本有不生。不灭。不迁。不变。正法有果。夫有佛可皈。有法可崇。不能一意皈崇。敏勤习学。舍诸佛觉道。七种最上至极之宝。反学邪见。二乘。外道俗典。及阿毗昙杂论。一切书记。是断佛性。障道因缘。非行菩萨道者。既非菩萨之道。岂当学耶。邪见等者。解见上文。言俗典者。四韦陀典。外道书也。阿毗昙者。此云无畏。又名曰分别慧。杂论。即凡论有。论无。小乘外道等论。一切书记。乃诗词歌赋。医卜。阴阳。术数等也。是断佛性等者。出所习之过也。承上如是邪见。二乘等人。俱不当亲。而反亲之。外道俗典等教。俱不当习。而反习之。自迷迷人。所谓二乘枯寂。焦菩提芽。外道断常。刳正觉种。是断佛性也。又此邪见等法。内惑正解知见。外乱正修行门。实障菩提道因缘恶法。非行菩萨大乘之正法也。若故背其当学。而习不当学者。犯轻垢罪。问。治世语言。资生业等。皆顺正法。何故于俗典等。学而犯罪。答。以新学者。智弱识强。恐弃本逐末故。若地上大菩萨。为利生故。习学无碍。

　　○第二十五不善知众戒。

　　若佛子。佛灭度后。为说法主。为僧房主。为教化主。坐禅主。行来主。应生慈心。善和斗诤。善守三宝物。莫无度用。如自己有。而反乱众斗诤。恣心用三宝物者。犯轻垢罪。

　　此释不善知众戒也。谓佛弟子。乃是住持三宝。弘通法人。应知己识人。设或乱众斗诤。乃至三宝财物。不善守护。即非佛子。故戒之也。言佛灭度后者。举末世而言也。佛在世时。佛为一切大众主中之主。诸弟子中。自无恣乱。今佛灭度后。则诸弟子各为其主。故云佛灭后也。言为说法主者。于佛所说三藏教法。善能主持。使其流通。不致断绝。为僧房主者。谓善主持上中下座。僧众安居犍度等事。有调理故。教化主者。谓能主持方便化导因缘次第等事。不使错谬故。坐禅主者。谓能主持修禅定中魔境现前等事。方便制伏故。行来主者。谓善主持远近宾客迎送礼节等事。不致疏慢故。既为如是众中之主。应生慈心。善和斗诤。善守三宝财物。莫无度用也。言应生慈心者。训勉之词也。谓生慈心。能与一切众生安乐故。善和斗诤者。谓诤事如未起时。即令不起。已起即令息灭故。善守三宝物者。谓于三宝常住财物。不使交互侵损漏失故。莫无度用。正明善守义。所言三宝财物。使用有节。其义有三。一者。系佛物。元即佛事中用。法物。法事中用。僧物。僧事中用。当用则用。不可无度放意而用。二者。此是三宝财物。应善守护。莫作自己所有。任意而用。三者。谓守三宝物者。即如守护自己法财。莫使惑业侵毁破坏。故云莫无度用。如是慈心和众善守。方是佛子行门。若乃不能善和。而反乱众斗诤。应善守护。而反恣心杂用三宝物者。犯轻垢罪。

　　○第二十六独受利养戒。

　　若佛子。先在僧坊中住。若见客菩萨比丘。来入僧坊。舍宅。城邑。若国王宅舍中。乃至夏坐安居处。及大会中。先住僧。应迎来送去。饮食供养。房舍。卧具。绳床。木床。事事给与。若无物。应卖自身。及男女身。应割自身肉卖。供给所需。悉以与之。若有檀越来请众僧。客僧有利养分。僧坊主。应次第差客僧受请。而先住僧独受请。而不差客僧者。僧坊主。得无量罪。畜生无异。非沙门。非释种姓。犯轻垢罪。

　　此释独受利养戒也。僧具六和之德。谓戒和同修。见和同解。身和同居。言和无诤。意和无瞋。利和同均。若内一和有亏。六和全费。故戒之也。言先在僧坊中住者。自然是主。既已为主。必尽主道。若见客菩萨比丘来入僧坊住处。或入居士宅舍住处。或入城邑住处。或入国王舍宅之中。乃至夏坐安居之处。及大会中。如是住处。凡先住僧。所尽主道。当异寻常。见来。则尽迎来之礼。临去。则尽送往之礼。终始如一。不可失节。其中供养。如以饮食。房舍。卧具。绳床。木床。凡诸物类。事事给与。不得吝惜一物。俱如法供养何也。始为尊重法门。克尽为主之道。问。设若我自无物。云何供养。答。若果为求菩萨道者。应卖自身。及卖男女身。而为供养。且又不独卖身而已。应割自身肉卖。供给所须。悉以与之。如是推之。何况所有身外之物。而反悭吝不供给耶。若有檀越下。申明不得独受请义。既言主人无物。尚自卖身割肉而为供养。岂有檀越请斋。而不次第差客僧受请者。无是理也。是故若有檀越来请众僧斋者。客僧俱当有利养分。而僧坊主。应当一一次第差客僧受请。方具沙门六和之德。若先住僧独自受请。不让客僧受请。僧坊主得无量罪。五百问云。众僧食已分尽。食他分一饱者。犯波罗夷。不饱犯堕。得无量罪。准例可知。如是比丘下。不合人情。便非人类。与畜生无异。中不合僧礼。全无六和。故非沙门。上不合佛心。不知重道。则非释迦种姓。应当同受。而反独入己者。犯轻垢罪。

　　○第二十七受别请戒。

　　若佛子。一切不得受别请利养入己。而此利养属十方僧。而别受请。即取十方僧物入己。八福田中。诸佛。圣人。一一师僧。父母。病人物。自己用故。犯轻垢罪。

　　此释受别请戒也。此戒承前。为佛弟子。不但不得独受利养而已。乃更一切不得受人别请利养入己。若别受请利养。而不分与众者。亦非沙门。非佛种子。故戒之也。一切不得受别请利养入己者。谓凡道俗。一切诸檀越等。请僧斋者。应与众同受请。不得私受人请。应众中同利养故。而此利下。释上不得受别请义。问。别请供物。应受入己。何故不得。答。谓此利养属十方僧。一切有分。而若别受请者。即取十方僧物。私入一己。是故不得受别请也。八福等者。释上义。谓不但不得私取十方僧物入己。乃至八福田中一切财物。亦不得私用入己。若取私用。亦是取十方僧公物入己故也。八福田者。一诸佛。二圣人。三和尚。四阇黎。五众僧。六父。七母。八病人也。言诸佛者。即果人也。言圣人者。即因人也。一一师者。即本和尚。阇黎。尊证之十师也。僧者。即大众也。父母。即生身二亲也。病人者。但凡一切亲怨眷属之中。有苦患人也。已上自诸佛菩萨。乃至父母七位。名为敬田。病人一种。名为悲田。此八总皆植福修慧良胜田也。此一切物。若公用即获福。私用即得罪。今别受请。即取八福田中物。直为自己用故。而不给与众者。犯轻垢罪。

　　○第二十八别请僧戒。

　　若佛子。有出家菩萨。在家菩萨。及一切檀越。请僧福田求愿之时。应入僧坊。问知事人。今欲请僧求愿。知事报言。次第请者。即得十方贤圣僧。而世人别请五百罗汉菩萨僧。不如僧次一凡夫僧。若别请僧者。是外道法。七佛无别请法。不顺孝道。若故别请僧者。犯轻垢罪。

　　此释别请僧戒也。此戒亦从上受别请而来。谓受请者。既不别受。则请僧者。亦不应别请也。般若经云。不住相布施。其福德等于虚空。住相布施。则获福有限。故戒之也。若佛子下。标明求愿种福之人。出家菩萨。剃发染衣受大戒人。在家菩萨。是受六重二十八轻之优婆塞戒人也。及一切檀越者。承上。谓不止此二种菩萨。并凡作福一切檀越。梵语檀那。此云好施。以好行檀波罗蜜法。是则超越世间贪吝之士。故得美称也。如是正信檀众。请僧福田求愿之时。或有发愿度生。或有祈祷常情。或为听闻道法。或愿生天生人。乃至愿生西方。如来所求所愿。必当于三宝中求。三宝。即一切众生植福良田也。三宝住世。全赖众僧。是故请僧福田求愿之时。应入僧坊。问知事人曰。我某甲。今欲请僧求愿。彼知事人。应当报言。汝欲请僧。合遵次第请仪。所以者何。以圣凡难辩。不可择故。所以次第请者。即得十方贤圣僧也。若以分别心。必请五百罗汉菩萨圣僧。如是拣名别请。不如随于众僧中次第所请一凡夫僧功德。所以者何。以有住相心故。若是别请僧者。且是外道之法。我佛法中。无拣择心。以不著相求故。又即上推七佛以来。亦无别请之法。七佛者。毗婆尸佛。尸弃佛。毗舍浮佛。此三如来。是过去庄严劫中。已成正觉者。拘留孙佛。拘那含牟尼佛。迦叶佛。释迦牟尼佛。此四如来。是现在贤劫中。今成正觉者。以是七佛作证。不应别请僧明矣。盖别请求愿者。即是不行孝道。何者。谓上违七佛教诫之道。中乖菩萨平等之心。下失众生利益之德。所以若故别请僧者。结过犯轻垢罪。

　　○第二十九邪命自活戒。

　　若佛子。以恶心故。为利养。贩卖男女色。自手作食。自磨自舂。占相男女。解梦吉凶。是男是女。咒术工巧。调鹰方法。和合百种毒药。千种毒药。蛇毒。生金银毒。蛊毒。都无慈愍心。无孝顺心。若故作者。犯轻垢罪。

　　此释邪命自活戒也。邪命。拣非正命。自活。拣非为人。既为佛子。菩萨比丘。当以乞法乞食而为生活。乞法。谓乞实相一乘之法。珍重守护。以证法身。乞食。谓乞檀越一餐之供。清净自活。以资色身。如是利己利人以为德业。利己者。不堕非佛子故。利人。以续彼善根故。若以邪命邪求。不但释子不得作为。亦非清净信士所宜。故戒之也。以恶心故者。拣非善心为道故。为利养者。亦非为求救济众生苦故。邪命事。别开无量。总则八种法。一者。贩卖男女色。此事离他骨肉。玷人门风。不顾羞耻。道俗共制。二者。自手作食。自磨自舂。佛制比丘食法。尚以净人授受方食。岂听沙门作生活计。既失威仪。亦长贪心。此事惟制出家。三者。占相男女。占。则断人祸福。相。则判人穷通。亦非沙门所为。四者。解梦吉凶。解人梦中所见梦事。断其吉凶也。五者。是男是女。此即妄定六甲所生是男是女。六者。咒术工巧。咒。为诸咒。咒以驱神遣将。摄人魂魄。术。为幻术。种种幻事。以幻惑人。工。为精工。巧。为巧匠。皆世人所作。已上俱非释子所宜为也。七者。调鹰方法。调。谓善调鹰犬。能使疾便。以取物命。道俗共戒。八者。和合百种毒药。千种毒药。毒药有百千种。略出一二。一者。和合蛇毒。害人。并害生命故。二者。和合生金银毒。谓生金。生银。性最毒。以此毒人害物。和合诸虫蛊毒。毒人。及毒生灵故。以上道俗共制。违而作者。都无慈愍心。都无孝顺心也。都无慈愍心者。全无一念视人如子女故。都无孝顺心者。全无一念视人如父母故。如是邪命。为利而故作者。犯轻垢罪。

　　○第三十不敬好时戒。

　　若佛子。以恶心故。自身谤三宝。诈现亲附。口便说空。行在有中。为白衣通致男女交会淫色。作诸缚着。于六斋日。年三长斋月。作杀生。劫盗。破斋。犯戒者。犯轻垢罪。

　　此释不敬好时戒也。言不敬好时者。谓于天王巡狩年月日期。不修福慧。无敬畏心。有失大利。故戒之也。若佛子下。至亲附四句。明不敬好时之心。口便说空。至犯戒者一节。详不敬好时之事。言以恶心故者。拣非修出世善心故。自身谤三宝者。拣非但以口谤三宝故。谓心若不正。则身自不端。身不端。则百事皆不实故。诈现亲附者。释不实义。谓本非与人亲厚。而现亲厚之相。以图依附。口便说空者。见其心诈。行在有中者。见其身谤。为白衣等者。申明自身谤三宝。行在有中之义。为白衣者。乃为世谛中人经理也。通致男女者。通。谓通达。致。谓致意。以女意达于男。以男意达于女。凡私通婚嫁之事。作诸缚着。全不解脱。今举一事。以戒余耳。于六斋日等者。此句正明不敬好时戒也。月六斋日。年三斋月。俱是鬼神得力善月日也。亦乃天神巡狩人间。考较善恶之期。于此月日。持戒作福。福胜余时。月六斋者。初八。二十三。乃是毗沙门天王分镇南洲之日。十四。二十九。如月小二十八。乃是天王太子。十五。与三十。乃天王自身也。年三长斋月者。每年正。五。九。此三月者。名三善月。是帝释天巡狩之月。此天殿中有大宝镜。从年正月。则照南赡部洲。二月。则照西牛贺洲。三月。则照北具卢洲。四月。则照东胜神洲。五月。复照南赡部洲。如是三番。照察人间善恶。凡人举心动念。自然镜中显现分明。是故为佛弟子。于此月日。宜当劝人斋戒放生。作诸福德。而反于此时中。反作杀生。劫盗。破斋。犯戒。损人功德。灭人法财。自害害人。结过犯轻垢罪。

　　如是十戒。应当学。敬心奉持。制戒品中广明。

　　如是一句。总结前十戒之文。应当下二句。以劝修行。时时刻刻。心心念念。修学此戒。不可忘失意也。制戒品一句。引大部中别品。广明此义。

　　○第三十一不行救赎戒。

　　佛言。佛子。佛灭度后。于恶世中。若见外道。一切恶人。劫贼。卖佛菩萨父母形像。及卖经律。贩卖比丘比丘尼。亦卖发心菩萨道人。或为官使。与一切人作奴婢者。而菩萨见是事已。应生慈悲心。方便救护。处处教化取物赎佛菩萨形像。及比丘。比丘尼。一切经律。若不赎者。犯轻垢罪。

　　此释不行救赎戒也。救。即救护。赎。即取赎。菩萨护持三宝。有理有事。以理持事。以事持理。互相显发。若见三宝破坏。不急救赎。三宝从此断灭。人间慧命福田亦无地矣。故戒之也。佛言。佛子下。举时分也。意谓佛在世时。无此等事。佛灭度后。于恶世中。或有此事耳。恶世。即五浊恶世时也。于此时中。多诸外道恶人。言外道者。不达自心。多执异见。外于正道。故名外道。断佛慧命。故名恶人。如是之人。常与佛法共诤。与僧共诤。劫三宝财。盗卖佛菩萨像。或卖父母形容。且佛为大慈父。菩萨为大悲母。能与众生乐。能拔众生苦。皈敬供养。得福无量。岂可卖乎。卖则破灭佛宝。获罪无量也。及卖经律者。经以开心见性。而证真常。律制三业。六根。清净解脱。岂可卖乎。卖则破灭法宝。贩卖比丘比丘尼者。谓比丘僧尼。是人间福田。住世僧宝。卖则破灭僧宝。于三宝中。罪皆无量。亦卖发心菩萨道人者。此广兼道俗四众。谓凡发大乘心。修大乘行者。俱是有道之士。故称道人。如是比丘道人等。或被劫掳盗去。卖为官使。与一切人作奴婢者。菩萨见有如是苦难事已。应生拔苦与乐之心。假诸善巧。设多种方便门。急急救护。处处教化檀越。取彼财物。赎佛菩萨形像。如法供养。俾见相皈依。获福灭罪。及赎比丘比丘尼。令离苦难。安隐修道。并赎一切经律。使法轮常转。用开迷途。是名佛子住持三宝。行菩萨道。倘见此事。不救赎而坐视者。犯轻垢罪。

　　○第三十二损害众生戒。

　　若佛子。不得畜刀杖弓箭。贩卖轻秤小斗。因官形势。取人财物。害心系缚破坏成功。长养猫狸猪狗。若故养者。犯轻垢罪。

　　此释损害众生戒也。为菩萨者。当以慈悲喜舍。为根本心。六度万行。为方便门。若害物伤慈。非是大士心行。故戒之也。若佛子下。总标损害众生事。言不得畜刀杖弓箭者。谓此恶器损害众生身命。恶心易起。是故不得畜也。不得二字贯下。不得贩卖轻秤小斗。明瞒暗骗。损害众生交易。不得因官形势。取人财物。倚威挟势。非善法求。损害众生。名利不得。所求不遂。复假官威。害心系缚损彼众生形体。不得求财不遂。勒彼变卖儿女产业。破坏成功骨肉。不得长养猫狸猪狗。捕鼠害物。为利贩卖。以恩结仇。已上诸戒。不得有作。向下结过。若故养者。犯轻垢罪。问。文中所言。不得畜。卖。害心。长养。有多种事。结文只言。若故养者犯罪何也。答。养尚不得。岂许畜卖。故一戒一切戒也。

　　○第三十三邪业觉观戒。

　　若佛子。以恶心故。观一切男女等斗。军阵兵将。劫贼等斗。亦不得听吹贝。鼓。角。琴。瑟。筝。笛。箜篌。歌叫妓乐之声。不得摴蒱围棋。波罗塞戏。弹棋。六博。拍鞠。掷石投壶。牵道八道行城爪镜。蓍草。杨枝。钵盂。髑髅。而作卜筮。不得作盗贼使命。一一不得作。若故作者。犯轻垢罪。

　　此释邪业觉观戒也。邪业。拣非正业。觉。即觉照。观。即观察。觉体本无邪正。全在照察。若被物转。即名邪业觉观。若能转物。即名正业觉观。此恐初心菩萨。心念不结。观照不熟。故戒之也。若佛子下。总标邪业觉观根本之义。言以恶心故者。拣非属行道中隐显摄化游戏善念。明是逐情流转。故名恶心。观一切男女等斗者。正明邪业觉观之事相也。观即能观之心。一切等者。即所观之境也。此有二事。一者。谓即一切男女戏舞之事。二者。或乃因忿相诤斗殴之事。故云一切男女等斗。军阵兵将等斗者。即两国敌杀。以各图封荫故。劫贼等斗者。此即盗贼劫掠斗杀之事。以上斗事不一。俱系眼观使心流逸。此戒眼观。即是戒心。切勿被争斗境所转。欲令眼根得其清净。心亦清净。所谓一根清净。而多根清净也。是故应效诸大菩萨。常与五阴等魔共战可也。亦不得听吹等者。承上不但眼家不得邪观。耳家亦不得邪听。是则清净耳根。不被物夺。即旋转闻机故。贝。即螺贝。南蛮国人。吹以节乐。鼓。即杖鼓。斫木为匡。以革蒙两面可击者也。角。即犀角。羌胡吹之。以惊中国之马。琴。即雅琴。古制五弦。今制七弦。瑟者。有五十弦。庖牺所作。虞舜改为二十五弦。筝。十三弦。蒙恬所作。笛。有七也。以竹为之。箜篌者。有二十四弦。师延所作。已上皆是乐器之类。歌叫妓乐之声者。即人乐之声也。虽则人乐有异。一入耳根。使心流荡。以不得听也。不得摴蒱等者。亦令身根清净。摴蒱即赌博是。围棋。即奕棋是。波罗塞戏。即象是棋。弹棋。即汉时妆奁戏。六博。即双陆是。拍鞠。即蹴圆是。掷石。即今投壶。古以石投。今以矢投。牵道。即走马卖械之类。行城。即城垛上行走。或牵道八道行城棋是。虽则事有各别。皆赌博之类也。爪镜。用药涂指上。咒之则有光明。如镜照人。断人吉凶。蓍草。出文王墓。百茎一丛。上有青云覆盖。下有灵龟伏气。长大截取以筮。断人休咎。杨枝。即樟柳神。附人耳边。报人祸福者是。钵盂。即今照水碗是。以水注盂。用以刀咒搅之令定。以断人是非故。髑髅。取新尸首咒之自灵。能说人祸福故。而作卜筮者。此总收上几种而言。不得作盗贼使命者。意谓设遇盗贼掳去。乃至毕命。必不可为彼作使命也。一一不得作者。此句总结。是佛叮咛劝诫之言。谓上诸邪事业。俱非佛子所为。故一一不得作。若故作者。犯轻垢罪。经中音乐博筮之具。多同此方。故引释之(上文波罗塞戏弹棋二解。疑书刻之讹耶。恐波罗塞戏。即妆奁戏弹棋。即象棋是也)。

　　○第三十四暂念小乘戒。

　　若佛子。护持禁戒。行住坐卧。日夜六时。读诵是戒。犹如金刚。如带持浮囊。欲渡大海。如草系比丘。常生大乘善信。自知我是未成之佛。诸佛是已成之佛。发菩提心。念念不去心。若起一念二乘外道心者。犯轻垢罪。

　　此释暂念小乘戒也。暂即顷刻也。念即作意也。言小乘戒。拣非大乘。昔舍利弗行菩萨行。遇婆罗门乞眼。舍利弗言。眼在我身有用。尔用何为。婆罗门言。汝修菩萨行者。随乞即与。莫管有用无用。时舍利弗即取眼与。彼得在手。以鼻嗅之曰。腥臊臭物。用他作么。唾踏而去。舍利弗言。菩萨行难。只一念中舍戒。退堕声闻二十小劫。故戒之也。若佛子下。此总标明行菩萨行时分。言护持禁戒者。护。即防护。使魔无能侵故。持。谓坚持。使心无有退故。禁。即约束五根不动。戒。即止灭意地不起。所谓精进持净戒。犹如护明珠也。行住坐卧。即四仪处。日夜六时。昼六夜六之十二时也。于此时分。护持佛戒。不被境风耗荡。是则戒坚得定。定澄发慧。三学具足。三身圆满也。读诵是戒。申明护持方便。言护持是戒者。云何护持。即当熟读是戒。对本寻文。知戒轻重开遮。诵以离本究心。明其指归。保持是戒。犹如金刚。以金刚智。能碎一切妄想颠倒。严护戒品。亦如带持浮囊。得渡苦海。浮囊。渡海器也。昔有商人持囊渡海。海中罗刹。从乞浮囊。其人不与。乃乞一半。亦不听许。至乞一丝。亦不从愿。何故。命在囊故。浮囊若破。则于海岸终不能到。以喻持戒之人。欲渡生死苦海。设遇爱染罗刹。假求一愿。亦终不从。何故。命在戒故。戒若有破。则溺生死苦海。永无出期。是故护戒若此。如草系比丘者。此喻持戒悲心。不伤物故。昔有比丘。被贼所抄。恐追赶至。故将比丘以草系缚。比丘奉佛禁戒。不拔生草。不敢动移。时遇王过。得以释脱。此小乘法。何以引喻大乘。意谓小乘无望成佛。尚于此戒如是坚持。况大乘人。兼利自他。岂可于是戒中而生放逸。是故菩萨持戒。亦当如此。常生大乘善信者。正谓小乘之人。不信自心是佛。兹者大乘新学。虽生是信。恐遇二境则退。故勉于此。大乘常生善信。恒无间断。应信自心是佛。自心作佛。以决定信。信得我是因中一尊未成之佛。但未即得果地庄严。以我行愿未圆。惑障未空故也。诸佛是已成之佛者。意谓诸佛。已得三身圆满。万德具足。五住究竟。二死永亡。是故我能如是修因。必然如是证果。若少有怠惰。即失当来庄严之果佛也。上护持禁戒者。行也。常生善信者。信也。自知我是未成之佛。诸佛是已成者。解也。发菩提心者。此心乃是信解行中本觉智体。信解行三虽具。若证佛果。必于所发大乘菩提正心。念兹在兹。永无忘失。以是念念不去于心。乃是菩萨纯熟戒行。佛果可期。若于所信。所解。所行。所发之中。但起一念二乘外道心者。犯轻垢罪。问。只此一念。何云犯罪。答。虽云暂念。佛种有伤。失菩提心。即为魔业。岂不致退堕二十小劫乎。故此得罪。

　　○第三十五不发愿戒。

　　若佛子。常应发一切愿。孝顺父母师僧。愿得好师。同学善知识。常教我大乘经律。十发趣。十长养。十金刚。十地。使我开解。如法修行。坚持佛戒。宁舍身命。念念不去心。若一切菩萨。不发是愿者。犯轻垢罪。

　　此释不发愿戒也。承上护戒发心。已起大乘信解。又必发愿勤求师友。发明理趣。于理不明。犹恐错念。滥同小乘外道。故戒之也。若佛子下。总标明发诸大愿也。言常应者。谓发愿不难。惟恐不恒。所以常应发愿。以是大愿无尽。一切皆发。众生无尽。而烦恼障。业障。报障。一切无尽。故菩萨之愿心。亦无有尽。故云。常应发一切愿也。孝顺父母师僧等者。此别开愿心也。愿虽无量。十愿总摄。一愿孝顺父母。二愿求好师。三愿求同学。四愿求大法。五愿求十发趣。六愿求十长养。七愿求十金刚。八愿求十地。九愿求开解佛乘。十愿坚持佛戒也。一愿孝顺父母。问曰。父母有生育之恩。师僧有教诲之德。自然不敢忤违。何假发愿孝顺。谓小乘戒中。比丘为道。若父母不能绳线。比丘乞食与半。虽孝不大。今于大乘戒中。以观一切众生。如己父母。若不发愿孝顺。恐同小乘见解。其心不普不恒。故当发愿如此。二愿得好师者。谓师有大乘小乘。正见邪见。有解无行。有行无解之别。今所求者。愿求正知正见。解行具足之师。问。上云发愿孝顺师僧。此又拣择。愿得好师者。何也。上在供养承事边说。此在求道边说。故当愿求好师。非同我慢之心也。三愿同学善知识者。虽逢圣师指点。更须贤朋资辅。即如临济激发于首座。昌黎发悟于三平。所以求师为最。访友第一。是故求同学者。必真善知识也。四愿常教我大乘经律者。择非小乘法也。承上求师择友为欲常常教我大乘经律。使我顿圆佛慧故也。所以圆觉五性差别。乃在遇师遇教。是故愿求大乘法也。五愿修十发趣者。即十住位。以发真源。修空观理故。六愿修十长养者。即十行位。长养菩提。修假观行故。七愿修十金刚者。即十向位。智悲双运。修中道观故。八愿修十地者。即十圣位。以圆修三观。圆证三身故。九愿使我开解者。谓上教以大乘经律。非但只教熟读而已。更欲于大乘经律中。所诠三贤十圣。修证菩提道法。一切行门。使我一一开解。得以如法修行。而速证佛果也。十愿坚持佛戒者。谓虽求大乘。智悲双运。若不坚持佛戒。圣贤道果。一切皆失。所谓若犯如微尘许。现身不得发菩提心。乃至佛性常住妙果。一切皆失。云云。是故发愿坚持佛戒。设遇恶缘。宁舍身命。念念不敢舍去坚持佛戒之心。如是发愿。如是持戒。是真佛子。决定成佛而无疑也。若一切菩萨不发是愿者。犯轻垢罪。

　　○第三十六不发誓戒。

　　若佛子。发十大愿已。持佛禁戒。作是愿言。宁以此身。投炽然猛火大坑刀山。终不毁犯三世诸佛经律。与一切女人作不净行。复作是愿。宁以热铁罗网千重。周匝缠身。终不以此破戒之身。受于信心檀越一切衣服。复作是愿。宁以此口吞热铁丸。及大流猛火。经百千劫。终不以此破戒之口。食于信心檀越百味饮食。复作是愿。宁以此身卧大猛火罗网热铁地上。终不以此破戒之身。受于信心檀越百种床座。复作是愿。宁以此身受三百鉾刺身。经一劫二劫。终不以此破戒之身。受于信心檀越百味医药。复作是愿。宁以此身投热铁镬。经百千劫。终不以此破戒之身。受于信心檀越千种房舍。屋宅。园林。田地。复作是愿。宁以铁锤打碎此身。从头至足。令如微尘。终不以此破戒之身。受于信心檀越恭敬礼拜。复作是愿。宁以百千热铁刀鉾挑其两目。终不以此破戒之心。视他好色。复作是愿。宁以百千铁锥。劖刺耳根。经一劫二劫。终不以此破戒之心。听好音声。复作是愿。宁以百千刃刀割去其鼻。终不以此破戒之心。贪嗅诸香。复作是愿。宁以百千刃刀割断其舌。终不以此破戒之心。食人百味净食。复作是愿。宁以利斧斩斫其身。终不以此破戒之心。贪着好触。复作是愿。愿一切众生成佛。菩萨若不发是愿者。犯轻垢罪。

　　此释不发誓戒也。前为发愿。此乃发誓。以先愿后誓者。犹马虽有辔勒。更加鞭䇿。期其必至。欲期大果。若无决定大誓愿力。恐遇顺境不能打过。则所愿必虚。故戒之也。发十大愿已者牒前。持佛禁戒起后。言坚持佛戒者。上云宁舍身命。念念不去于心。我发愿已。更立誓以坚之也。立誓总有四段。一者。不作非梵行誓。二者。不虚受供养誓。三者。不染污六根誓。四者。本为化众生誓。初明不作非梵行者。设若吾人欲念起时。誓曰。宁将此身投炽然猛火中。受焦烂苦。堕大坑堑。受陷坠苦。入刀山上。受割截苦。如是诸极苦处。宁当现世一生忍受。不以为患。终决不敢毁犯三世诸佛所说。清净决定禁戒经律。与一切女人作不净行也。二明不虚受供养誓。此言复开六种。一者。不虚受衣服誓。复作誓愿。如遇寒时。宁以热铁罗网千重。周匝缠身。皮焦肉溃。不以为苦。而终不敢以此破戒之身。受于信心檀越一切衣服。二者。不虚受饮食誓。复作誓愿。如遇饥时。宁以此口吞热铁丸。渴时。及饮大流猛火。以受焦肠烂肺之苦。终不以此破戒之口。食于信心檀越百味饮食。三者。不虚受卧具誓。复作誓愿。如身体疲倦时。宁以此身卧大猛火罗网热铁地上。以受肉尽骨燋之苦。终不以此破戒之身。受于信心檀越百种床座。四者。不虚受医药誓。复作誓愿。如患病时。宁以此身。受三百鉾刺身。纵经一劫二劫鉾刺之苦。终不以此破戒之身。受于信心檀越百味医药。五者。不虚受田舍誓。复作誓愿。如居止时。宁以此身。投热铁镬。经百千劫。誓当忍受。终不以此破戒之身。受于信心檀越千种房舍。屋宅。园林。田地。六者。不虚受礼拜誓。复作誓愿。如自尊自重时。宁以铁锤打碎此身。从头至足。令如微尘。终不以此破戒之身。受于信心檀越恭敬礼拜。三者。不染污六根誓。此誓复开五种。初净眼根之誓。复作誓愿。如眼对色之时。宁以热铁刀鉾挑其两目。坏此肉眼。终不以此破戒之心。视他好色。以坏清净法眼。问。清净眼根。岂能坏乎。所言坏者。非是烂坏之坏。是令清净眼根。不得通彻无碍故耳。二者。净耳根誓。复作誓愿。如耳对音声时。宁以百千铁锥劖刺耳根。纵经一劫二劫。如是至常至极之苦。宁当忍受。终不以此破戒之心。听好音声。以坏清净法耳。三者。净鼻根誓。复作誓愿。如鼻对诸香时。宁以百千刃刀割去其鼻。亦可忍受。终不以此破戒之心。贪嗅诸香。以坏清净鼻根。四者。净舌根誓。复作誓愿。如舌取饮食时。宁以百千刃刀割断其舌。亦当受之。终不以此破戒之心。食人百味饮食。以坏清净舌根。五者。净身根誓。复作誓愿。如身对好触时。宁以利斧斩斫其身。当忍受之。终不以此破戒之心。贪着好触。以坏清净法身。已上三科十二誓愿。是自利行。下一誓愿。乃利他行。四者。本为化众生誓。复作愿云。我今发愿立誓。非独自为一己清净解脱而已。本为普化法界一切众生。悉皆成佛故也。如是立誓发愿。是名菩萨。若不发此四科十三种誓愿者。犯轻垢罪。

　　○第三十七冒难游行戒。

　　若佛子。常应二时头陀。冬夏坐禅。结夏安居。常用杨枝。澡豆。三衣。瓶。钵。坐具。锡杖香炉。洒水囊。手巾。刀子。火燧。镊子。绳床。经。律。佛像。菩萨形像。而菩萨行头陀时。及游方时。行来百里千里。此十八种物。常随其身。头陀者。从正月十五日。至三月十五日。八月十五日。至十月十五日。是二时中。十八种物。常随其身。如鸟二翼。若布萨日。新学菩萨。半月半月布萨。诵十重。四十八轻。若诵戒时。于诸佛菩萨形像前诵。一人布萨。即一人诵。若二。及三人。至百千人。亦一人诵。诵者高座。听者下座。各各披九条。七条。五条袈裟。结夏安居。一一如法。若头陀时。莫入难处。若国难恶王。土地高下。草木深䆳。狮子虎狼。水火风。劫贼。道路。毒蛇。一切难处。悉不得入。若头陀行道。乃至夏坐安居。是诸难处。亦不得入。若故入者。犯轻垢罪。

　　此释冒难游行戒也。前言发誓度生。虽慈悲广大。恐初心菩萨。道力未充。不能一切无碍。凡遇难处。不可轻游。故戒之也。若佛子下。标明菩萨游行时也。常应二时者。每年春秋二时也。是时温和气象。万物方长成熟时分。堪当游行。是故常应此时化众生也。头陀者。此云抖擞。抖去客尘烦恼。以求无上道法故。冬夏坐禅。结夏安居者。谓冬时隆寒。夏时酷暑。当习静坐禅。离昏散心。清寒暑患。是故结冬休夏。而精勤佛道也。常用杨枝等者。释安居事。谓凡结冬休夏之时。须常用杨枝等。十八种物为法器也。杨枝常用。有五种利益。一固齿。二明目。三清心。四消风。五除垢。是故凡受食后。宜用杨枝。如或不用。五百问云。犯堕罪。澡豆即皂角。凡出厕毕。以净身手。便可礼佛。持咒。诵经。三衣即五衣。七衣。大衣也。其大衣中。亦有上中下三品。三三共九品。俱以蔽形除贪。超俗服故。钵者。梵语钵多罗。此云应量器。大者斗五。中者七升。小者随量。比丘食法。以一钵资身。断邪命邪求故。瓶即军持。以注法水。滋益众生。涤除尘垢故。卧具。梵语尼师坛。此云敷具。亦名随足衣。敷之坐禅。以建五分法身。如塔之有基故。锡杖。梵语隙弃罗。此云锡杖。亦名智杖。亦名德杖。表树法幢。显圣人智故。香炉表信。断法界疑。入佛道故。漉水囊者。用密绢成。漉水护生。显慈心故。手巾。拭面便浴。以洁垢故。刀子。古以戒刀降魔。今用剃除须发。以断爱根。别俗相故。火燧。即取火以资明破暗。表有慧故。镊子。古头陀跣足行。恐刺伤足。用以拔之。表尽烦恼诸毒刺故。绳床。用绳串成。表脱贡高。不生放逸故。亦不受地湿故。言经律者。经。以开心见性。成佛果故。律。乃严护身口意。令解脱故。佛菩萨形像者。佛。是本师良导。菩萨。乃同学善友。所谓生我者父母。成我者师友。何敢时刻忘之。又佛是果人。菩萨是因人。未成佛者。观已成佛。我必如是证。观未成佛。我必如是修。正为安居行道榜样。所以当供其妙像也。而菩萨行头陀等者。释上常应二时头陀游行事。毋暂离也。谓不但冬夏安居用之。即菩萨行头陀时。及游方时。无论行来百里千里。若远若近。此十八种物。亦常随身。皆不可离也。已上总明安居游行。常用法器事竟。向下申释游行时分。及常用法器之义。言二时头陀者。在于何时。谓从正月十五日。至三月十五日。是春分之时。从八月十五日。至十月十五日。是秋分之时。是二时中。此十八种物常随其身何也。如鸟之二翼。翼若有失。则鸟难飞腾。法器若缺。则僧难游行。所以常随身也。若布萨日等者。此明游行忏悔之法。梵语布萨。此云作法办事。亦云我对说。又名相向说罪。以有过失。相向对佛像前说悔罪过也。新学菩萨等者。拣非久修性地位也。新学智劣识强。于戒品中。勉力坚持。若不谨束身心。恐堕放逸。故半月半月作布萨法。从此十重四十八轻之戒相。谛审有犯无犯。各为忏悔也。于诸佛菩萨形像前诵者。佛在世时。对佛亲诵。佛灭度后。得于像前为作证明而诵。非敢自专。此十八种物中。所以有经律。及佛菩萨形像故也。一人布萨下等者。明诵戒仪式。若诵戒时。一人布萨。即一人诵。若二。及三人。至百千人布萨。亦是一人诵戒。不可普诵。以致淆讹。其诵戒仪。诵者高座。听者下座。而此诵者听者。各各披九条。七条。五条袈裟。毋得着俗服。以乖僧体。此之布萨法仪。不但头陀行道时为然。凡结夏安居时。一一如此法则。不可违也。已上总明安居游行法事竟。下明一切难处。不可安居游行也。先明头陀游行时。莫入难处。何等难处。谓若国难。别本云恶国界。以此国中广行杀法。及饥馑等时难。非宜游行。故不可往也。言恶王者。谓国中主。不信三宝。不修福慧。是为恶王。土地高下。高则坑。下则湿。游行险隘之难。草木深邃多诸恶兽。出入往返惊怖之难。水火风灾。俱不可往。恐有漂焚鼓折惊恐之难。劫贼道路处所。恐有遗误罔害之难。道路贯下毒蛇横道处所。恐有途路螫害之难。有如是难。皆不得往也。一切难处等者。谓不止此难处而已。凡一切难处。悉不得入也。若头陀行道等者。莫入难处。不但头陀游行。难处不可得入。乃至夏坐安居。是诸难处亦不得入。此总诫安居游行之当慎也。若乃自恃有德。无妨诸怖。违佛言教。强入险处游行者。犯轻垢罪。

　　○第三十八乖尊卑次序戒。

　　若佛子。应如法次第坐。先受戒者在前坐。后受戒者在后坐。不问老少。比丘。比丘尼。贵人。国王。王子。乃至黄门。奴婢。皆应先受戒者在前坐。后受戒者次第而坐。莫如外道痴人。若老若少。无前无后。坐无次第。如兵奴之法。我佛法中。先者先坐。后者后坐。而菩萨一一不如法次第坐者。犯轻垢罪。

　　此释乖尊卑次序戒也。此戒繇上布萨诵戒而来。谓诵戒者高座。听者下座。以下听众。亦有高下次序。以凡一切坐众。不可紊乱。有乖佛制。故戒之也。若佛子下。此总标明坐序法也。先受下别释也。谓若佛子坐法。应如法次第坐。言如法者。谓依佛训而坐也。谓先受戒者应在前坐。后受戒者应在后坐。不问老少生年。但依受戒次第而坐。如比丘。比丘一类。比丘尼。比丘尼一类。贵人。贵人一类。国王。国王一类。王子。王子一类。乃至黄门。奴婢。各自一类。而分先后。非是无问僧俗贵贱。而混然论先后次序坐也。若是。不但不顺世法。且亦不通佛法。以佛法中。即百岁比丘尼。礼三岁沙弥足。百岁。三岁。乃是受戒三年百年。非世谛生年也。以百年者。戒长腊深。三年。戒晚腊浅。若一概而论受戒先后。应三岁沙弥。礼百岁尼足。何百岁尼。而礼三岁足乎。是知论戒各自为一类。以序先后。且又以比丘为宗主也。莫如外道等者。外道无有智慧。无论若老若少。无前无后。坐无次第。乃如兵奴之法一般。而我佛正法中。必以先者先坐。后者后坐。是名行菩萨道。建立法门。谦恭逊让之义也。而菩萨下。结成违戒得罪。所言为菩萨者。若不一一如法次第坐者。犯轻垢罪。此罪。若不犯者。如普照三昧云。阿阇世王。请文殊斋。文殊。尊让迦叶前行。曰。大迦叶久为沙门。世间所有罗汉。皆从仁后。仁当前行。迦叶答云。计于法律。不以年岁为尊。法律所载。智慧为尊。神智圣达。乃为可尊。博闻辩才。乃为可尊。诸根明彻。乃为可尊。文殊乃前行也。问。据此岂不乖尊卑次第耶。答。阇王之请。意在文殊。不在迦叶。如天帝释。请华严师。置座五百应真之上。即其类也。文殊。始让迦叶。不敢违古佛之恒规。迦叶。终逊文殊。所以顺请主之本意。此二大士。正破我慢贡高之弊。

　　○第三十九不修福慧戒。

　　若佛子。常应教化一切众生。建立僧房。山林园田。立作佛塔。冬夏安居坐禅处所。一切行道处。皆应立之。而菩萨应为一切众生。讲说大乘经律。若疾病。国难。贼难。父母。兄弟。和尚。阿阇黎亡灭之日。及三七日。四五七日。乃至七七日。亦应讲大乘经律。一切斋会求福。行来治生。大火。大水。焚漂。黑风所吹船舫。江河大海罗刹之难。亦读诵讲说此经律。乃至一切罪报。三恶。八难。七逆。杻械枷锁。系缚其身。多淫。多瞋。多愚痴。多疾病。皆应讲此经律。而新学菩萨若不尔者。犯轻垢罪。

　　此释不修福慧戒也。此戒要令一切众生。植福植慧。以成佛故。若无福慧二种庄严。则佛果菩提。安可希冀。故戒之也。若佛子下。标显常心。广大心也。谓能教者。应常教化一切众生建立三宝。而亦常自修福修慧也。建立等下。正明劝修福慧之事。建立僧房。山林园田二句。即是兴隆僧宝以修福也。立作佛塔者。即兴隆佛宝以修福也。冬夏坐禅。至皆应立之者。即兴隆法宝以修福也。天台疏中。修福总有七事。一建僧坊。以为众僧栖息修道处故。二治山林。便众经行。兼以足材薪故。三治园圃。园以种植果蔬。供佛僧故。四治田地。田以插谷。地以种粟。而备久远资粮。使得僧众安心以办道故。五建佛塔。庄佛相好。严净国界。远近瞻依。增福慧故。六治安居坐禅处。所以为息定有所归止。易得定故。七治一切所行道处皆应立者。如行准提咒者。应为立准提堂。乃至观音。势至。文殊。普贤。药师。弥陀等行。随一切行人。所行一切行门。皆应为立一切处所。令彼道人。处处得以安隐而行道故。上为修福。若乃非理募化。自附营修。以公济私。误因昧果。所谓天堂未就。地狱先成。如是修福。不如避罪。若果真为兴隆三宝。因果分明。纤毫无差。复能无我人相。了达三轮体空。如是修福。是为真行菩萨道者。上修福德。以满自他檀波罗蜜。下修慧德。以圆自他般若波罗蜜故。其慧有声闻慧。有菩萨慧。菩萨智慧。应为一切众生讲说大乘经律。以大乘经律者。乃有灭恶生善之功。除罪获福之益。是故令修大乘之智慧也。若疾病下。正明令修菩萨智慧之德相也。若疾病时。应讲此经律也。以得除灭一切诸苦。令安乐故。若国有难。而讲此经律者。以得灭除刀兵饥馑。令诸国土得丰泰故。若遇贼难。而讲此经律者。以得解脱一切劫杀。得无扰故。若父母。兄弟。和尚。阿阇黎亡灭之日。及三七日。四五七日。乃至七七日。亦应讲此大乘经律者。以得解脱一切幽冥之苦。得见佛闻妙法故。若是一切斋会求福。亦应诵此经律者。以得圆满一切众生所有心愿。令成就故。行来治生。讲诵此经律者。以具足一切如意法财。周济世间无乏少故。若为大火所烧。而诵此经律者。以能使解脱一切热恼。令清凉故。若为大水所漂。而诵此经律者。以能令超脱一切爱河。到彼岸故。若遇黑风所吹船舫。而诵此经律者。以得解脱一切无明。稳驾法船。度众生故。若遇江河大海罗刹之难。而诵此经律者。以能令害心顿歇。鬼气潜消。俱解脱故。不但此也。乃至一切罪报。三恶。八难。七逆。杻械枷锁。系缚其身。若讲此经律者。谓此经律为大赦书。俱令身心速解脱故。多淫。多瞋。多愚痴。多疾病。如是等报。皆应讲此经律者。谓此经律。具足一切戒定慧乐。能灭一切贪瞋痴苦。能除身心病患。令证五分法身故也。如是若依修福修慧。方名自利利他。而诸新学菩萨。若不如是修福慧者。犯轻垢罪。

　　如是九戒。应当学。敬心奉持。梵坛品当说。

　　如是一句。总结前九戒也。应当一句。结劝自利。应当学也。敬心一句。结劝奉持当流通也。梵坛一句。乃引大部别品广明其义。显此处所说者。尚为略也。

　　○第四十拣择授戒戒。

　　佛言。佛子。与人授戒时。不得拣择。一切国王。王子。大臣。百官。比丘。比丘尼。信男。信女。淫男。淫女。十八梵天。六欲天子。无根。二根。黄门。奴婢。一切鬼神。尽得受戒。应教身所著袈裟。皆使坏色。与道相应。皆染使青黄赤黑紫色。一切染衣。乃至卧具。尽以坏色。身所著衣。一切染色。若一切国土中。国人所著衣服。比丘皆应与其俗服有异。若欲受戒时。应问言。现身不作七逆罪耶。菩萨法师。不得与七逆人现身受戒。七逆者。出佛身血。杀父。杀母。杀和尚。杀阿阇黎。破羯磨转法轮僧。杀圣人。若具七逆。即现身不得戒。余一切人。尽得受戒。出家人法。不向国王礼拜。不向父母礼拜。六亲不敬。鬼神不礼。但解法师语。有百里千里来求法者。而菩萨法师。以恶心瞋心。而不即与授一切众生戒者。犯轻垢罪。

　　此释拣择授戒戒也。谓佛戒法平等。一切皆应得受。若分贵贱高下。应受不授。不应受而授者。先已得罪。岂可为师。故戒之也。佛言。佛子者。呼名而告。既为佛子。必当上弘下化。为授戒师。凡与人授戒时。应当平等施与不得拣择也。不拣有二。一授戒法不拣。二授衣法不拣。先明不拣授戒。无论一切国王。王子。大臣。百官。比丘。比丘尼。信男。信女。淫男。淫女。十八梵天。六欲天子。无根。二根。黄门。奴婢。一切鬼神。尽得受戒。不应拣也。何以故。谓但凡有心者。皆当作佛。岂不尽得受戒。是故不应择也。应教身下。次明授衣。亦不拣也。言应教身所著袈裟等者。上与授戒。是令心体如法。此与授衣。乃令身相亦如法也。谓但受戒者。若心体如法。凡身相不如法者。不能令人深起敬信。若是身相如法。心体不清净者。诸天神明。未必欢喜。必也内具戒心。外具法服。表里如一。即获天龙恭敬。戒神护持。所以凡授衣者亦不拣也。袈裟解前。言皆使坏色者。谓离外染心故。与道相应者。谓于内受道法正相应故。皆染使下。申明坏色也。谓皆一一染之。而似青黄赤黑紫色故也。弥沙塞云。思入玄妙。究畅幽密。应着青色。摩诃僧祇律云。勤学众经。宣说真义。应着黄色。昙无德云。通达理味。开导利益。应着赤色。萨婆多云。博通敏达。导以法化。应着黑色。迦叶遗云。精勤勇猛。快摄众生。应着木兰色也。此五部中。皆用五种坏色。非正五色。言应着木兰者。如木兰叶之背。似紫而非紫故。又律部中所言青色之下。有非青等二字。可证五色非五正色。一切染衣等者。谓不但袈裟者。皆以染坏。但凡一切染衣。乃至卧具。尽皆以坏色也。已上二种。应不拣竟。向下应拣。亦有二法。先明衣中有拣。谓凡比丘。身所著衣。一切皆以染色。虽云不拣。平等与之。内有不当同者。应别之也。何者。如若一切国土之中。国人所著衣服。为比丘者。皆当与其俗服有异。故不同耳。次明戒中有拣。谓若欲受戒时。戒师应于求受戒者。问言。汝今现身不作七逆罪耶。问定有无。无则应与授戒。有则不应与授。何故。谓七逆罪障深重故。是以菩萨法师。不得与七逆人现身授戒。何名七逆。一出佛身血。二杀父。三杀母。四杀和尚。五杀阿阇黎。六破羯磨转法轮僧。七杀圣人。若具此七逆者。即现身不得戒。所以应拣。余一切人尽得受戒。所以不得拣也。出家人法等者。此明僧俗受戒礼义之不同也。优婆塞戒经云。若优婆塞优婆夷等。欲受三皈五戒之法。必先禀礼君亲眷属。家庙祖先。然后方可求受戒法。若出家人受戒之法。不同优婆塞等受戒之法。谓始出家之时。先曾礼礼君亲过已。故出家后。以道自重。不务世礼。所以不向国王礼拜。不向父母礼拜。六亲不敬。离爱念故。鬼神不礼。离谄媚故。如是一切放下。但只解得法师说戒之语。便得受菩萨戒故也。有百里下。正明恶心拣择之义。上云。但能解法师语。尽得与他授戒。设若百里千里。以至诚心而来法师座前。求授戒者。而为菩萨法师。即当以慈悲心平等与之授戒。是名菩萨。设若反以恶心嫉妒。瞋心恼恨。而不即与授一切众生戒者。犯轻垢罪。

　　○第四十一为利作师戒。

　　若佛子。教化人起信心时。菩萨与他人作教诫法师者。见欲受戒人。应教请二师。和尚。阿阇黎。二师应问言。汝有七遮罪否。若现身有七遮罪者。师不应与授戒。若无七遮者。得与授戒。若有犯十重戒者。教忏悔。在佛菩萨形像前。日夜六时。诵十重四十八轻戒。苦到礼三世千佛。得见好相者。若一七日。二三七日。乃至一年。要见好相。好相者。佛来摩顶。见光华种种异相。便得灭罪。若无好相。虽忏无益。是人现身亦不得戒。而得增长受戒益。若犯四十八轻戒者。对首忏悔。罪便得灭。不同七遮。而教诫师。于是法中。一一好解。若不解大乘经律。若轻若重。是非之相。不解第一义谛。习种性。长养性。性种性。不可坏性。道种性。正觉此。其中多少观行出入。十禅支。一切行法。一一不得性法中意。而菩萨为利养。为名闻故。恶求多求。贪利弟子。而诈现解一切经律。为供养故。是自欺诈。亦欺诈他人。故与人授戒者。犯轻垢罪。

　　此释为利作师戒也。此戒承前所云。不犯七逆罪者。尽与受戒。如受戒后。设有犯戒。其为师者。云何教令忏悔。设于忏悔之法不解。而为利作师者。得何等罪。故戒之也。若佛子下。举能教显所教。有根性义。菩萨与他人下。明教诫师。不得自专。以授戒时。必同二师授也。二师应问言下。审明无遮难者。方堪与授戒也。若有犯下。明受戒后忏悔之法。若不解下。明不解者。不堪为师。而菩萨下。明无解作师之罪也。教化人起信心时者。谓此菩萨。善为人作教诫法师。教人发起大乘信心。授戒之时不得专自一己为人授戒。应教受戒之人。请和尚阇黎二师。二师应问。受戒者言。汝有七遮罪否。否者。问定。有无之词。若现身有七遮罪者。师不应与授戒。若无七遮者。得与授戒。是故二师。应先审问遮难。遮难若无。方许授戒。若有犯下。此是世尊。大慈大悲之心。为后末世一种痴迷众生。恐遇逆顺境缘。不能排遣。犯此十重戒者。开此一种忏悔法门。方便济拔。若不勤求忏悔。必陷三涂。永无出期。是故若有犯此十重戒者。应教急急忏悔。其忏悔法。应教在佛菩萨形像前。日夜六时。以至诚心。诵此十重四十八轻戒相。知所犯戒。深生惭愧。观罪性空。殷勤悔过。苦到称礼三世千佛。言苦到者。如苦到来时节。如救头然之急相也。是故礼拜。称扬过去。未来现在。三千诸佛。万德洪名。如是礼拜哀求。得见好相。罪便得灭。若无好相。立一七日。二三七日。乃至一年。必竟要见好相。言好相者。或坐禅中。或礼拜中。或睡卧中。或经行中。或见佛来摩顶。或见光见华。见种种异相。以此证知。便得灭罪。许可复戒。若无此好相。罪不得灭。如悔心未切。虽忏无益。是人现身。亦不能得复戒。但得增长未来受戒益耳。犯十重罪。必要好相。若犯四十八轻戒者。对首忏悔。罪便得灭。准地持经第四卷。方便处品羯磨文云。菩萨一切所犯。突吉罗摄。当向大小乘人。有力解语能受忏者。如法忏悔。如比丘犯突吉罗罪忏悔法说。以其不同七遮十重戒故。而教诫下。正为作教诫师者勉之。于是忏悔法中。一一好解。不可忽略也。言好解者。乃善解也。谓于大乘经律。轻重开遮是非之相。一一明彻。不得以轻作重。以重作轻。应当忏者。教令忏悔。应复戒者。即与复戒。毋得以是为非。以非为是。有误人也。若乃不解大乘经律。于中若轻若重。是罪非罪之相。不解第一义谛实相之理。不解习种性。长养性。性种性。不可坏性。道种性。正觉性。于是三贤。十圣法门。其中多少观行出入。乃至十禅支。一切行法。一一不得此法中意。是即不堪为人师范。应生惭愧也。习种性等。已解上卷文中。言其中多少观行者。如十住中。空观多。假观少。十行位中。假观多。空观少。十向位中。中道观多。空假观少。十地菩萨位中。自初地后至六地前。无相观少。有相观多。五地已后。七地已前。有相观少。无相观多。至七地后。纯无相观。故云多少观行。言出入者。即三昧中出定入定之方便法。十禅支者。解前。即四禅中所修观法。一切行法。结上观行法门。一一不得此法中意。总结上文而言。谓此大乘。一切修断观行法门。甚深微妙。若是一一不得此法中意。自利尚难。况利人乎。如盲人引路。彼此俱有陷坠之患。可不慎哉。而菩萨为利养等者。谓自无所解。但贪利名故。而强为人师也。矫饰威仪。广陈因果。取信愚夫。于中获利。如斯求名为利。俱非是善。故名恶求多求也。贪利弟子等者。因师贪利名于前。弟子亦效行之于后。互相赞叹。诳妄欺人。本自不解一切经律。而诈现能解一切经律。究其所以。实为求供养故。如是之人。是名自欺自诈。亦欺诈他人。是故与人作师授戒者。犯轻垢罪。

　　○第四十二为恶人说戒戒。

　　若佛子。不得为利养故。于未受菩萨戒者前。若外道恶人前。说此千佛大戒。邪见人前。亦不得说。除国王。余一切不得说。是恶人辈。不受佛戒。名为畜生。生生不见三宝。如木石无心。名为外道邪见人辈。木头无异。而菩萨于是恶人前。说七佛教戒者。犯轻垢罪。

　　此释为恶人说戒戒也。恶人有多种但不受菩萨戒。及不信敬三宝。毁谤戒者。俱名恶人。倘与彼前称说。而反增彼毁谤罪过。故戒之也。言不得为利养故者。前云不解经律。不得为利妄说是戒。此言能解法者。即亦不得贪利而滥说也。渴而与饮。则水之味甘。暗而思明。则灯之用大也。是以未受大戒人前。及外道恶人前。皆不得说此千佛大戒。不但未受大戒人前。及外道恶人前不可说。即邪见人前亦不可说也。邪见人者。乃随外道唱和易生反复人也。除国王者。谓诸国王。乃域中之主故。如来灭度之时。以佛法僧。付嘱国王宰臣掌护。俾令三宝得以住世。又大国王。即人中天。愿人改过迁善。自不宣人长短。故凡所行佛事。不宜隐讳。况兴灭亦系焉。是故唯除国王。余一切人不得说也。言余不得说者。是恶人辈。贪瞋障心。淫杀覆体。而好宣人长短过失。于是佛性戒中。有耳不闻。有鼻不嗅。有舌不䬸。有身不触。有心不知。虽在人类。名为人中畜生。纵三宝在前。彼若罔见。以是生生不见三宝。且畜生中。尚有报障轻者。或时一闻佛言。即得解脱。如龙听法。而即悟道。蟒闻忏法。而即生天。今人不受佛戒。尚不如畜生乎。然而形虽若人。实同木石无心。况木石之为物。亦有感应道交之时。生公说法。顽石点头。今人不受佛戒。顽石之不若矣。如是之人。名为外道。名为邪见人辈。虽曰有情。实与木头无异。木头本无知觉。焉知有佛戒耶。所以不得向彼说也。而此菩萨。若乃为利养故。于是恶人之前。说此七佛教诫法者。是为裨贩之流。是故结过。犯轻垢罪。言七佛教诫。今举七佛。以该三千。谓此戒者。乃是三千诸佛共护。故不可亵说也。

　　○第四十三无惭受施戒。

　　若佛子。信心出家。受佛正戒。故起心毁犯圣戒者。不得受一切檀越供养。亦不得国王地上行。不得饮国王水。五千大鬼常遮其前。鬼言大贼。入房舍城邑宅中。鬼复常扫其脚迹。一切世人皆骂言。佛法中贼。一切众生。眼不欲见。犯戒之人。畜生无异。木头无异。若故毁正戒者。犯轻垢罪。

　　此释无惭受施戒也。惭愧之水。能涤罪垢。若无惭愧。则其罪垢。日日深厚。以是带罪受供。真可怜愍。故戒之也。若佛子下。总明先后二心。初明先心。谓此佛子。初发信心出家。而受佛正戒者。是名好心为道。堪为福田。应当受供养故。下明后心。上言好心受戒。堪当受供。若乃故变所信之心。反起不信之心。而毁犯圣戒者。即失福田。不堪受供。问。前云正戒。后云圣戒。何也。正。谓此戒离偏邪故。圣。谓此戒诸佛共证说故。故毁此戒。即不得受一切信心檀越供养。不但不得受供而已。即亦不得于国王地上行。不得饮国王水。所以者何。以是水土。皆属国王。惟有道行者。可以饮履。无戒德者。于四事中。俱为无分。故佛藏云。佛言。我听持戒比丘。而受供养。破戒比丘。我则不听受一饮水。又俱舍云。犯根本戒。于大众食。及僧住处。佛不许此啖一段食。践一脚跟之地。即此义也。五千大鬼等者。谓持戒者。天龙八部。诸戒神王。恒相卫护。毁戒之辈。五千大鬼。常遮其前。善恶分感。理应然也。鬼言大贼者。世间劫盗。于佛法中尚有所畏敬。今此破戒之人。不敬佛法。不畏因果。凡受檀越所施。皆为窃用。内无惭愧。外无怕怖。非贼之大者乎。如是之贼。凡入房舍城邑宅中。护戒鬼神。不惟呵骂大贼而已。复常扫其脚迹。何者。盖以如来行处。皆有足轮。人天供养。增益福慧。今此破戒比丘游行脚迹。有秽清净伽蓝。是故鬼复常扫其脚迹也。一切世人皆骂言者。兼未发心童稚之流。谓不但鬼神瞋责。即一切世间人。见破戒者。咸皆骂言。此破戒比丘者。乃是佛法中贼。佛藏经云。破戒比丘。窃入我法。此人着衣食饭。皆是盗得。又佛所言。我灭度后。持戒比丘。能令佛法久住。破戒比丘。能令佛法速灭。是知破戒者。乃佛法中贼也。又且靡独世人骂言而已。凡若一切有眼众生。皆不欲见。何故。谓是犯戒之人。乃非人类。与畜生无识者无异。与木头无知者无异故。如是观之。诸佛圣戒。不可毁犯明矣。若故毁佛正戒。无惭受施者。犯轻垢罪。

　　○第四十四不供养经典戒。

　　若佛子。常应一心受持读诵大乘经律剥皮为纸。刺血为墨。以髓为水。析骨为笔。书写佛戒。木皮谷纸。绢素竹帛。亦应悉书持。常以七宝无价香华。一切杂宝为箱囊。盛经律卷。若不如法供养者。犯经垢罪。

　　此释不供养经典戒也。承上言毁戒者。人鬼俱呵。持戒者。天龙悉护。如是皆繇受戒功德之力。是故应当供养流通戒法。不然。使佛慧命不复相续。即为背恩。又为自弃。故戒之也。若佛子下。举能信之心。所信之法。言常应一心者。即是一念无间之心。向何法上用心。惟有受持读诵大乘经律。甚深微妙法也。剥皮为下。乃明尊重供养流通之义。流通佛法法师。有六种。一受持。二读诵。三书写。四礼拜五讲演。六供养。此中有五。以供养中。具礼拜也。又流通佛法。有事有理。以事虽多。不出二种。一舍身命。二舍财宝。舍身命者。即剥皮为纸。刺血为墨。以髓为水。析骨为笔。如是舍不坚固世间身命。书写佛戒。流通常住法宝。智慧身命。二舍财宝者有二。一舍轻财。即以木皮谷纸。绢素竹帛。亦应悉书持故。二舍重财。常以七宝无价香花。一切杂宝为箱为囊。盛经律卷。以舍此不坚固之世宝财。流通常住出世之法宝财。如是供养。是名佛子。一心受持。行菩萨道。弘护三宝之功德也。若不如法供养。惜其世财。而舍法身慧命财者。犯轻垢罪。

　　○第四十五不化众生戒。

　　若佛子。常起大悲心。若入一切城邑舍宅。见一切众生应唱言。汝等众生。尽应受三皈十戒。若见牛马猪羊。一切畜生。应心念口言。汝是畜生。发菩提心。而菩萨入一切处。山林川野。皆使一切众生发菩提心。是菩萨。若不教化众生者。犯轻垢罪。

　　此释不化众生戒也。此戒繇前舍身命财。流通戒法。若不广化众生。受持佛戒。仍是法教之不普耳。故戒之也。若佛子下。标明行菩萨道本因心也。常起大悲心者。菩萨以度尽众生为愿。故见众生在世。苦不能离。如切肤痛。故发拔苦之大悲心。所以恒常起也。若入一切等者。正明大悲心。行所入之处。谓诸众生无尽。世界无尽。故菩萨大悲心亦无有尽。是以凡入一切城邑舍宅之处。见诸众生。应当唱言。汝等众生。各各俱有佛戒之性。繇汝无始至于今生。背觉合尘。而以五戒不持。人天路绝。今当觉知。前念起恶。舍此恶心。尽应受持三皈十戒。能止后念令其不起。此之三皈十戒。乃是一切众生所归觉路。成佛之正因心。所谓众生受佛戒。即入诸佛位也。菩萨戒本经云。若人闻三宝名。则不堕三恶道。何况至心皈依三宝。又戒坛云。皈依佛者。永离地狱。皈依法者。永离饿鬼。皈依僧者。永离傍牛。所以三宝为大舟航。为大慈父。能保众生。不堕苦处。出生死之苦海。到菩提之觉岸者也。十戒。即菩萨十无尽波罗提木叉戒。非沙弥之十戒。若见牛马等者。推广以明度生之普。上言入城见生。乃指人类而言。此下见生。即指畜类而言。设见牛马猪羊。一切畜生。云何教化。应当心中作念。口中发言。汝是畜生。亦具有知觉者。即是戒性本觉之心。因尔众生。迷此本觉真心。而为无明之妄心也。只今返妄。便可皈真。是故教令发菩提始觉心。翻破无明之不觉心。永离畜生道苦。毋使再迷此心可也。而菩萨入一切等者。言不但城邑舍宅人类。畜生。二种众生。当施教化乃至一切所至山林川野。凡见一切禽兽众生。亦皆如是使发菩提心也。如是方便。如是教化。名为菩萨大悲之心。若不如是教化诸众生者。犯轻垢罪。

　　○第四十六说法不如法戒。

　　若佛子。常行教化。起大悲心。入檀越贵人家。一切众中。不得立为白衣说法。应在白衣众前。高座上坐。法师比丘。不得地立为四众白衣说法。若说法时。法师高座。香华供养。四众听者下座。如孝顺父母。敬顺师教。如事火婆罗门。其说法者。若不如法说。犯轻垢罪。

　　此释说法不如法戒也。上文所云。若入城邑旷野。凡见一切众生。皆普教化。使发菩提之心。然此不过一两言句。以故随便为说。若为人众分析说法之时。又即不可轻亵而说。亵则得罪故戒之也。若佛子下。标明菩萨本行心也。言常行教化者。谓诸菩萨行门无量。无非以教化众生为事。又则所贵惟在恒心。故言常行教化。所谓无间歇也。又起心度生者有二。此所起者。即大悲心。此心。乃即一切众生离苦得乐之最胜心。故起此悲心也。入檀越下。正明所用悲心之处。檀越即好施之美称。贵人家者。即是国王。太子。宰官。为人中尊。故云贵人家也。一切众中。即该四众八部等众。不得立为白衣说法。云何而说。应在白衣众前。高座上坐而说。此乃尊人以尊法也。是故法师比丘。不得地立而为四众白衣说法。四众。即比丘等。白衣。乃未受戒人等。若为说法之时。为法师者。理宜高座而坐。座前当以香华供养。以展请法至诚。法师乃可代佛应机而说法也。四众听者。各各其类。次第下坐。以受法者。当如是也。上明说法如法。下明听法如法。如孝顺父母等者。谓听法者。敬师如孝顺父母。不敢少怠慢故。如是说者。听者。人己两利。功德不可思议。其说法师。若不如法高座香花供养而为说者。犯轻垢罪。

　　○第四十七非法制限戒。

　　若佛子。皆以信心受戒者。若国王。太子。百官。四部弟子。自恃高贵。破灭佛法戒律。明作制法。制我四部。弟子。不听出家行道。亦复不听造立形像。佛塔经律。立统制众。安藉记僧。菩萨比丘地立。白衣高座。广行非法。如兵奴事主。而菩萨应受一切人供养。而反为官走使。非法非律。若国王百官。好心受佛戒者。莫作是破三宝之罪。而故作破法者。犯轻垢罪。

　　此释非法制限戒也。上言必应高座上坐。如法为说。惟恐听受法者。自恃尊位。必不如法从听。反起傲慢恶心。而作破法罪业。故戒之也。若佛子下。标明道俗尊卑。一切佛子。皆以信心受持佛戒。同立护法之心。为佛四众弟子。非局外之人也。若国王下。别开非法制限之人。四部弟子。乃即在家出家四众。问。其中亦有无位。云何能破法耶。谓假他人威势。亦作破法事耳。故统论之。自恃高贵。破灭佛法。戒律者。有三义。或者。身虽受戒。高心未除。见僧高座上坐。辄生我慢。故起破法之心。或见师友说过举罪。不肯降心受诲。而欲掩耻。故起破法之心。或初本是信心。身在法中。后来见有坏法不肖之流。遂于三宝不生信敬。故起破法之心。故云自恃高贵。破灭佛法戒律。明作制等四句。申明破法之事。明。谓彰明。作。谓作用。制。谓制限。法。谓法度。以此法度晓谕该管。制我四部弟子。云何而制。不听出家行道。言不听出家者。不许新增。即破僧宝。亦复不听造立形像佛塔者。即破佛宝。不听贯下。不听造印经律。即破法宝。如是皆明破灭三宝之事。故云。明作制法等也。立统制众二句。申明制限之事。既已不许新增出家。于旧出家僧人。又乃别立统属。禁止于众。安其簿籍。记僧名字。以令照世应役。与民无异。故云。立统制众。安藉记僧也。制限如此。尚何敬重三宝之有哉。宝积第四卷云。为子出家。父母障止。即其父母。乃感七世贫婆之报。况坏佛法之报应乎。菩萨等下。申明非法之法。谓此菩萨比丘。乃修道人。是为僧宝。如来佛法流通于世。众生慧命。不致断绝。全赖是人。宣当尊重。敬以高座。而反令之地立。白衣未受戒人。求解脱道。敬事三宝。当宜地立。而反高座。广行非法。使诸菩萨比丘。如兵奴之事主。而菩萨下。劝明不可破义。然而为菩萨者。应受一切天人供养。乃名福田之身。而反为官家之走使。如此非法而制。非律而限。岂是灵山付嘱而来者哉。亦非初以信心受佛戒者之所为也。若国王百官等。既是初心好心受佛戒者。原为求出离道。即当体佛深慈。莫以高贵自恃。作是破灭三宝之罪。又藏经云。国王长者。从体事三宝中来。岂可昧其来因。而不为善。反为恶乎。是乃自失将来福慧之因。反招恶业之果。若故作破法者。犯轻垢罪。

　　○第四十八破法戒。

　　若佛子。以好心出家。而为名闻利养。于国王百官前说佛戒者。横与比丘。比丘尼。菩萨戒弟子。作系缚事。如狱囚法。兵奴之法。如狮子身中虫。自食狮子肉。非余外虫。如是佛子。自破佛法。非外道天魔能破。若受佛戒者。应护佛戒。如念一子。如事父母。不可毁破。而菩萨闻外道恶人。以恶言谤佛戒之声。如三百鉾刺心。千刀万杖打拍其身。等无有异。宁自入地狱。经于百劫。而不闻一恶言。破佛戒之声。况自破佛戒。教人破法因缘。亦无孝顺之心。若故作者。犯轻垢罪。

　　此释破法戒也。上为在家菩萨破佛法戒。此乃出家菩萨自破法戒。以破法罪不善。故戒之也。若佛子下。标明出家之因心也。以好心出家者。谓出家之因缘。有多种不同。或因恐怖。或因逼迫。或因气恼。或为名闻。或为利养。或为生死。言好心者。正明为生死发心出家者也。而为名下。此明道心之不恒也。谓始发心出家。原为生死。后来或与贪名好利者同事。渐相染习。故亦转成为名为利人也。别本所云。不以好心出家亦可。何也。为名闻利养故也。佛藏经云。佛告舍利弗。昔迦叶佛。预记我言。释迦牟尼佛法中。多受供养故。法当疾灭。舍利弗。我法实。以多受供养故。法当疾灭。是故贪名好利而出家者。俱非好心。而反破灭佛法故耳。于国王下。此申明为名利之事。言为名利故者。拣非为求护法故也。是言为成名利。若乃不与国王。太子。百官交友。则名不弘。其利不大。故与国王。太子。百官交友。便于彼前说佛戒者。其义有三。一者。尊贵之人。素所崇敬。故在彼前而说佛戒。令彼信受。增长善根。得以护法注念三宝故。二者。尊贵之人。威力自在。仗彼威力。压己同行。横与比丘。比丘尼。及菩萨戒弟子。作系缚事。如狱囚法。令不出离。如兵奴法。使听其命。以辱同类故。三者。因自不能守戒。见持戒者。反加毁谤。故于尊贵人前说佛戒者。所言佛戒。乃本无持无犯。以持犯者。但束身耳。是横与比丘。比丘尼。及菩萨戒弟子作系缚事。安居等事。即如狱囚之法。以是自缠自缚。不得解脱。事上座等。亦似兵奴之法。自拘自束。不敢放逸。以是谤言。使彼随而和之。以令佛戒不致流通。众生慧命不致相续。已上三者。前之一法。是好心出家者。后之二法。是乃不以好心出家。此之三解。随人识取。如狮子下。引喻以明破法之相。如是破佛戒者。即如狮子身中之虫。自食狮子之肉。非余外虫能也。狮子乃兽中王。何虫敢近。食狮子肉。惟是狮子自身中虫。方能食狮子肉。非余外虫敢食也。如是等者。合上之喻。言如是佛子者。乃法内相关人。应护佛法。今反自破佛法。非是外道。天魔。不相关切之人而能破之。岂非自残自毁者哉。故云。如是佛子。自破佛法也。若以初来好心受戒论之。凡受佛大戒者。应护佛戒。如念一子。佛戒。即汝当身一件要紧大事。譬如一子若失。则终身无倚。戒法若破。佛果三身。终无所获。是故保戒。护戒。如念一子。又若护佛戒者。当如奉事父母。佛为慈父。而受戒诸佛子。同气连枝。念其共受之戒。为此身所从出之父母也。所谓诸佛阿耨多罗三藐三菩提法。皆从此经出也。是乃尊亲之至。爱惜之深。不可毁破。细而推之。而菩萨闻外道恶人。以恶言谤佛戒之声。如三百鉾刺心。痛不可忍。亦如千刀万杖打拍其身。痛难可受。闻谤之痛。与伤身心之痛。等无有异。又非止此一生而已。宁当自入地狱。经于百劫千劫。长远之时。受如是苦。不以为患。而不忍闻一恶人言破佛戒之声也。夫听他人之谤声。尚不忍闻如此。况自家破佛戒。而又忍心教有势力之人。广作破法罪业因缘。反横加刑于诸佛子者乎。夫此全不念同条共本之源。毫无一念孝顺之心。是以佛子灭佛子者。岂是实为生死好心出家。而来受佛戒者之所为耶。若故作破法者。犯轻垢罪。

　　如是九戒。应当学。敬心奉持。

　　如是二字。总结上九戒法。应当一句。以劝修学。敬心一句。以劝奉持此戒。勿忘失也。以上五番总结。乃随别释小科而结之也。向下总结四十八轻。收上五番。总劝修学而奉持也。

　　○二总结戒相。

　　诸佛子。是四十八轻戒。汝等受持。过去诸菩萨已诵。未来诸菩萨当诵。现在诸菩萨今诵。

　　诸佛子一句。结告其人。是四十八一句。举法劝受持也。过去下等数句。引同。行者以劝诵也。诵四十八轻戒。非我独劝汝等新学持诵。乃是过去诸菩萨已诵。未来诸菩萨当诵。则汝等现在诸菩萨今诵。已上正宗分文义竟。

　　○三明流通分(三)　初流通本戒　二总结本品　三总赞流通。

　　○初流通本戒。

　　诸佛子听。十重。四十八轻戒。三世诸佛已诵。当诵。今诵。我今亦如是诵。汝等一切大众。若国王。王子。百官。比丘。比丘尼。信男。信女。受持菩萨戒者。应受持读诵解说书写佛性常住戒卷。流通三世一切众生。化化不绝。得见千佛。佛佛授手。世世不堕恶道八难。常生人道天中。我今在此树下。略开七佛法戒。汝等大众。当一心学波罗提木叉。欢喜奉行。如无相天王品劝学中。一一广明。三千学士。时坐听者。闻佛自诵。心心顶戴。喜跃受持。

　　此乃释结流通本戒也。诸佛子下。诫听本受戒法三世诸下。引证以劝诵也。言诸佛子。汝等听我所说十重。四十八轻戒法。实三世诸佛相传而诵。过去诸佛已诵。未来诸佛当诵。现在诸佛今诵。我今亦随诸佛如是而诵。是故汝等一切大众。若国王。王子之仁君。文武百官之良臣。此皆居尘不染。尊重佛法之佛弟子。比丘。比丘尼。乃是出家受法弟子。信男。信女。乃即在家净信弟子。既皆受持菩萨戒者。悉应受持读诵解说书写此本佛性常性戒卷。流通三世一切众生。展转流布。化化不绝。为急务也。得见千佛等者。正明流通戒法之益。所言展转流布。化化不绝者。是何利益。盖谓得见千佛。佛佛授受。以佛佛授受故。乃得生生世世。不堕恶道八难苦处。此上灭罪之益。向下获福之益。问。既不堕诸难处。当生何处。答。常生在人道天中。乘愿力而修道也。我今等者。此下举法结劝。谓我释迦如来。今在此道树下。示现成道。示转法轮。初结波罗提木叉。十重。四十八轻戒者。乃是略开过去七佛所说。一切众生修因证果心地法戒。汝等大众应。当一心学此十重波罗提木叉戒。以是劝汝欢喜奉行。勿自怠耳。此是略言。如大部内之无相天王品劝学文中。则一一广明也。三千学士。即在会诸菩萨。总该天龙八部。道俗贵贱而言。时坐听者。闻佛自诵十重。四十八轻戒法。悉皆心心顶戴其言。喜跃受持。不敢忘失佛性种子也。

　　○二总结本品。

　　尔时释迦牟尼佛。说上莲华台藏世界。卢舍那佛心地法门品中。十无尽戒法品竟。千百亿释迦亦如是说。从摩醯首罗天王宫。至此道树下住处说法品。为一切菩萨。不可说大众。受持读诵。解说其义。亦如是千百亿世界。莲华藏世界。微尘世界。一切佛心藏。地藏。戒藏。无量行愿藏。因果佛性常住藏。如是一切佛说。无量一切法藏竟。千百亿世界中。一切众生受持。欢喜奉行。若广开心地相相。如佛华光王七行品中说。

　　此总结显一佛。多佛。本佛。迹佛。所说心地戒法。以劝流通大略之义。尔时释迦至法品竟一节。乃结此界一佛所说法也。言尔时者。即上嘱付大众。听受心地戒法之好时也。释迦牟尼佛者。乃我娑婆教主化身如来。说上莲华台藏世界。卢舍那佛所传心地法门品中。十无尽戒法品。如是行布圆融。一一事理。已说究竟。而千百亿释迦。亦悉如此娑婆教主所说不异。皆从摩醯首罗天王宫中。至此苦提树下。及诸住处所说法品。亦无有异。而为一切菩萨。不可说之大众。如是大众。各各受持读诵书写解说其义。亦如婆婆大众受持不二。不但此也。如千百亿世界中佛。乃至微尘世界中佛。是一切世界内本佛。迹佛。及迹迹佛。此之一切诸佛所说之三十心。心藏。十地。地藏。十重四十八轻。光明金刚宝戒。戒藏。三贤。十圣。所起无量一切妙行。行藏。所发无量无边百千大愿。愿藏。百劫修行胜因。因藏。成等正觉佛果。果藏一切众生本觉佛性之常住藏。如是心地戒行愿因果。七种为别。佛性一种是总。常住二字。即是赞词。赞此佛性。虽随缘立名。而性无迁改。如在心言。名为不生不灭清净本心。在地。名为真如平等理地。在戒。名为光。明金刚宝戒。在行。名为普贤万行。在愿。名为诸大愿王。在因。名为本源自性深因。在果。名为究竟无上菩提。涅槃妙果。故言佛性常住。俱言藏者。谓此八种。广博包含。圆融遍摄。具足一切。无有穷尽。如是上言一切诸佛所说此心地等。无量一切法藏究竟。而千百亿世界之中。一切众生。受持欢喜。一一奉行。亦如此界众生。等无有异。如是本佛。迹佛。迹迹之佛。说法度生大略如此。若乃广开心地相相之义。则又在大部之中。如佛华光王七行品中。详其所说。重言相相。依一心地相。广开无量相也。

　　○三总赞流通(三)　初赞持戒益　二劝观戒体　三劝护回向。

　　○初赞持戒益。

　　明人忍慧强。能持如是法。未成佛道间。安获五种利一者十方佛。愍念常守护。二者命终时。正见心欢喜。三者生生处。为诸菩萨友。四者功德聚。戒度悉成就。五者今后世。性戒福慧满。此是诸佛子。智者善思量。

　　此乃赞奖持戒利益之义。言明人者。乃即超越愚夫之类者也。忍慧二字。即显明人能护持戒之体用也。谓此明人。能具忍慧二强之德。以有忍强力故。则不被物转也。有慧强力故。则能转于物也。如是之人。能持心地戒法。此人决定当来成佛无疑。且未成佛道间。先已安然自获五种殊胜利益。何名五益。一者佛护益。谓持戒人。现前即感十方诸佛。俯加愍念。常为守护。使其进道无魔。得以绍隆佛种故。二者善终益。此人繇持佛戒。临命终时。乃得正见。心生欢喜。远离颠倒梦想。无恶境现前故。三者好侣益。此人生生世世。在在处处。同行同住。为诸菩萨道友。以无恶党混同故。四者德备益。此人无量功德品聚。繇持十重。四十八轻。光明金刚戒度。悉能成就。无一法不足故。五者道成益。此人从今向后。自性戒体。福慧圆满。得名称两足尊故。前四种益是因。后一种益是果。此五种利。是持戒诸佛子所得。明智之人。当于此实相心地戒法。思量体会而修行也。

　　○二劝观戒体。

　　计我著相者。不能信是法。灭寿取证者。亦非下种处。欲长菩提苗。光明照世间。应当净观察。诸法真实相。不生亦不灭。不常复不断。不一亦不异。不来亦不去。如是一心中。方便勤庄严。菩萨所应作。应当次第学。于学于无学。勿生分别想。是名第一道。亦名摩诃衍。一切戏论恶。悉从是处灭。诸佛萨婆若。悉由是处出。

　　此乃观察实相戒体之义。承上既是智者。当于此戒体性。善为思量。勿使错乱而修。所以者何。若计我之外道。著相之凡夫。如是等人。俱为根尘所缚。不能信是无受而受。无持而持。清净之戒法也。何故。以着我取相者。不能善思量故。不但凡外不能。纵使耽空守寂。灭寿取证。声闻二乘之人。亦非是下菩提种处。所谓焦芽败种之流也。然佛戒平等。岂偏绝彼。奈彼等人。不善思量。故皆无分。设凡夫外道。欲长此菩提心苗。使智慧光明能照察世间者。应当于此心地戒中。发起无碍清净之慧。静观静察。诸法之中。真而无妄。实相之理。即本吾人圆满清净戒体。此法不属缘生。亦复不属缘灭。以是一切诸法缘会而生。此之真而无妄。实相戒体。本来无动。一切诸法。缘尽而灭。此之真而无妄。实相戒体。本来无倒。故云不生亦不灭。不同凡夫之生灭也。此戒体性。不但不属凡夫生灭。亦即不属外道断常。以本刹那无住。而不属常。万古恒如。而不属断。故云不常复不断也。又不但不属凡夫生灭。外道断常等法。即二乘修证等法。总不相关。所谓类殊难合。而本不一。同体难分。而本不异。迎之莫知所至。而本不来。追之莫知所从。而本不去。故云不一亦不异。不来亦不去也。如是之法。既不属生灭。断常。一异。去来。是何法耶。惟在此一心中。当方便勤庄严。一心。即毗卢法界寂灭心。所谓寂灭者。名为一心。以先悟此心为本因地。复依此心而起方便道。勤修种种行门。以此庄严无上菩提。如是慧解。如是妙行。实非凡外小乘思量所能作者。乃是发大乘心。受大乘戒之诸菩萨所应作也。虽然名大。非是一口说了就是。必须次第如法善学。始得相应。云何次第学也。即于研真断惑之有学处。真穷惑尽之无学处。于此勿生分别有无想相。以不生分别处。是名不落二乘之第一道。亦名摩诃衍之大乘法也。第一道。即上一心。摩诃衍。即上方便。所以修如是道。则此凡外小乘。一切戏论恶法。悉从是大道处而灭尽无余。诸佛智慧。神通。三昧。萨婆若之妙果。悉繇是处而得显出。无少欠也。此之不可思议心地戒法。岂非善思观察。而能获灭罪生善之益哉。

　　○三劝护回向。

　　是故诸佛子。宜发大勇猛。于诸佛净戒。护持如明珠。过去诸菩萨。已于是中学。未来者当学。现在者今学。此是佛行处。圣主所称叹。我已随顺说。福德无量聚。回以施众生。共向一切智。愿闻是法者。疾得成佛道。

　　所谓一切恶。从此灭。一切善。从此生。实非小根小茎。一朝一夕。可能到者。是故受戒诸佛子。当发大勇猛心。于诸佛净戒。必护持如明珠。不令一毫损染。方是佛子持心地中光明金刚宝戒也。过去下。引证结劝回向流通之义。谓我劝汝等。于此戒法勇猛护持者。非无证据也。此大戒经。乃过去诸菩萨既证果者。已于是中学。而未来证果者。当于是中学。此现在证果者。今于是中学。实三世诸佛。本因地中所经行处。亦即我本师圣主舍那。常所称扬而赞叹也。我亦下。举自证以劝。谓我释迦如来。已随诸佛所说。称扬赞叹。况汝等新学。倍当勇猛护持也。回以下四句。总结说心地戒本意。盖我与诸佛如是所说心地戒中。广大无量无边福德之聚。为随顺实相。因此以施众生。俾各各皆以此戒为因地心。不同凡夫。不类二乘。共向一切诸佛种智。又愿凡闻是心地戒法者。不待来世方证无上菩提。当下疾得圆成佛果也。上云。众生受佛戒。即入诸佛位。岂虚言哉。则所现千释迦。千百亿释迦。光光所化。无量无边。微尘释迦。于此会归自心舍那之本佛。千世界。千百亿世界。微尘世界。于此会归自体华藏之本境。所说或重或轻。无量无边戒法。于此会归自性尸罗之法门。所度若僧。若俗。若贵。若贱。无量无边一切众生。于此会归自性有情之众生。如是心地妙戒。甚深法门。不可思议不可思议。普愿法界一切有情。世世生生。同发金刚不坏之心。常随诸佛修学。共证无上菩提妙果可也。直解义。唯备自观。若大智者。应阅云栖大师戒疏发隐。

　　千华本师大和尚。专精弘律。鼎重法门。手着
梵网直解。久布海内。甲申冬日。于会稽戒坛。更殚精思。重加删润。命显较正。兼董剞劂。永为定本。乙酉秋仲刻成。谨志岁月于后。

　　娄东大戒弟子愿云戒显拜题

　　佛说梵网经直解卷下之二(终)
