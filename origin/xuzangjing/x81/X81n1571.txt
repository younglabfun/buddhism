卍新纂续藏经第 81 册 No. 1571 五灯全书(卷1-33)


　　No. 1571

　　五灯全书卷第一

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　七佛

　　古佛应世。绵历无穷。不可以周知而悉数也。祖灯相传。必自佛始。故自释迦以上。略举七佛。长阿含经云。七佛精进力。放光灭暗冥。各各坐树下。于中成正觉。又曼殊室利。为七佛师。所以今之撰述。概标七佛。

　　毗婆尸佛(过去庄严劫。第九百九十八尊)

　　偈曰。身从无相中受生。犹如幻出诸形象。幻人心识本来无。罪福皆空无所住。长阿含经云。人寿八万岁时。此佛出世。种刹利。姓拘利若。父槃头。母槃头婆提。居般头婆提城。坐波波罗树下。说法三会。度人三十四万八千。神足二。一名骞茶。二名提舍。侍者无忧。子方膺。

　　尸弃佛(庄严劫。第九百九十九尊)

　　偈曰。起诸善法本是幻。造诸恶业亦是幻。身如聚沫心如风。幻出无根无实性。长阿含经云。人寿七万岁时。此佛出世。种刹利。姓拘利若。父明相。母光耀。居光相城。坐分陀利树下。说法三会。度人二十五万。神足二。一名阿毗浮。二名婆婆。侍者忍行。子无量。

　　毗舍浮佛(庄严劫第一千尊)

　　偈曰。假借四大以为身。心本无生因境有。前境若无心亦无。罪福如幻起亦灭。长阿含经云。人寿六万岁时。此佛出世。种刹利。姓拘利若。父善灯。母称戒。居无喻城。坐婆罗树下。说法二会。度人一十三万。神足二。一扶游。二郁多摩。侍者寂灭。子妙觉。

　　拘留孙佛(见在贤劫第一尊)

　　偈曰。见身无实是佛身。了心如幻是佛幻。了得身心本性空。斯人与佛何殊别。长阿含经云。人寿四万岁时。此佛出世。种婆罗门。姓迦叶。父礼得。母善枝。居安和城。坐尸利沙树下。说法一会。度人四万。神足二。一萨尼。二毗楼。侍者善觉。子上胜。

　　拘那含牟尼佛(贤劫第二尊)

　　偈曰。佛不见身知是佛。若实有知别无佛。智者能知罪性空。坦然不怖于生死。长阿含经云。人寿三万岁时。此佛出世。种婆罗门。姓迦叶。父大德。母善胜。居清净城。坐乌暂婆罗门树下。说法一会。度人三万。神足二。一舒槃那。二郁多楼。侍者安和。子导师。

　　迦叶佛(贤劫第三尊)

　　偈曰。一切众生性清净。从本无生无可灭。即此身心是幻生。幻化之中无罪福。长阿含经云。人寿二万岁时。此佛出世。种婆罗门。姓迦叶。父梵德。母财主。居波罗奈城。坐尼拘律树下。说法一会。度人二万。神足二。一提舍。二婆罗婆。侍者善友。子集军。

　　释迦牟尼佛(贤劫第四尊)

　　姓刹利。父净饭天。母大清净妙。位登补处。生兜率天上。名曰胜善天人。亦名护明大士。度诸天众。说补处行。于十方界中。现身说法。普曜经云。佛初生刹利王家。放大智光明。照十方世界。地涌金莲华。自然捧双足。东西及南北。各行于七步。分手指天地。作狮子吼声。上下及四维无能尊我者。即周昭王。二十四年甲寅岁。四月八日也。至四十二年二月八日。年十九。欲求出家。而自念言。当复何遇。即于四门游观。见四等事。心有悲喜。而作思惟。此老病死。终可厌离。于是夜子时。有一天人。名曰净居。于牕牖中。叉手白言。出家时至。可去矣。太子闻已。心生欢喜。即逾城而去。于檀特山中修道。始于阿蓝迦蓝处。三年学不用处定。知非便舍。复至郁头蓝弗处。三年学非非想定。知非亦舍。又至象头山。同诸外道。日食麻麦。经于六年。故经云。以无心意无受行。而悉摧伏诸外道。先历试邪法。示诸方便。发诸异见。令至菩提。故普集经云菩萨于二月八日。明星出时成道。号天人师。时年三十矣。即穆王三年癸未岁也。既而于鹿野苑中。为憍陈如等五人。转四谛法轮。而证道果。说法住世。四十九年。后告弟子摩诃迦叶吾以清净法眼。涅槃妙心。实相无相。微妙正法。将付于汝。汝当护持。并来阿难。副贰传化。无令断绝。而说偈曰。法本法无法。无法法亦法。今付无法时。法法何曾法。尔时世尊说此偈已。复告迦叶。吾将金缕僧伽梨衣。传付于汝。转授补处。至慈氏佛出世。勿令朽坏。迦叶闻偈。头面礼足曰。善哉善哉。我当依来。恭顺佛故。尔时世尊至拘尸那城。告诸大众。吾今背痛。欲入涅槃。即往熙连河侧。娑罗双树下。右胁累足。泊然宴寂。复从棺起。为母说法。特示双足化婆耆。并说无常偈曰。诸行无常。是生灭法。生灭灭已。寂灭为乐。时诸弟子。即以香薪。竞茶毗之。烬后金棺如故。尔时大众即于佛前。以偈赞曰。凡俗诸猛炽。何能致火爇。请尊三昧火。阇维金色身。尔时金棺从座而举。高七多罗树。往反空中。化火三昧。须臾灰生。得舍利八斛四斗。即穆王五十二年壬申岁。二月十五日也。自世尊灭后一千一十七年。教至中夏。即后汉永平十年戊辰岁也　世尊才生下。乃一手指天。一手指地。周行七步。目顾四方曰。天上天下。唯吾独尊　世尊一日升座。大众集定。文殊白椎曰。谛观法王法。法王法如是。世尊便下座　世尊一日升座。默然而坐。阿难白椎曰。请世尊说法。世尊曰。会中有二比丘犯律行。我故不说法。阿难以他心通。观是比丘。遂乃遣出。世尊还复默然。阿难又白。适来为二比丘犯律。是二比丘已遣出。世尊何不说法。世尊曰。吾誓不为二乘声闻人说法。便下座　世尊一日升座。大众集定。迦叶白椎曰。世尊说法竟。世尊便下座　世尊。九十日在忉利天。为母说法。及辞天界而下时。四众八部。俱往空界奉迎。有莲花色比丘尼。作念云。我是尼身。必居大僧后见佛。不如用神力。变作转轮圣王。千子围绕。最初见佛。果满其愿。世尊才见。乃诃曰。莲花色比丘尼。汝何得越大僧见吾。汝虽见吾色身。且不见吾法身。须菩提。岩中宴坐。却见吾法身　世尊。昔因文殊至诸佛集处。诸佛各还本处。唯有一女人。近彼佛坐。入于三昧。文殊乃白佛。云何此人。得近佛坐。而我不得。佛告文殊。汝但觉此女。令从三昧起汝自问之。文殊绕女人三匝。鸣指一下。乃托至梵天。尽其神力。而不能出。世尊曰。假使百千文殊。亦出此女人定不得。下方过四十二恒河沙国土。有罔明菩萨。能出此女人定。须臾罔明大士。从地涌出。作礼世尊。世尊来罔明出。罔明却至女子前。鸣指一下。女子于是从定而出　世尊因波斯匿王问。胜义谛中。有世俗谛否。若言无。智不应二。若言有。智不应一。一二之义。其义云何。佛言大王。汝于过去龙光佛法中。曾问此义。我今无说。汝今无听。无说无听。是名为一义二义　世尊一日见文殊在门外立。乃曰。文殊文殊。何不入门来。文殊曰。我不见一法在门外。何以教我入门　世尊一日坐次。见二人舁猪过。乃问。这个是甚么。曰佛具一切智。猪子也不识。世尊曰。也须问过　世尊。因有异学问。诸法是常耶。世尊不对。又问。诸法是无常耶。亦不对。异学曰。世尊具一切智。何不对我。世尊曰。汝之所问。皆为戏论　世尊一日示随色摩尼珠。问五方天王。此珠而作何色。时五方天王。互说异色。世尊复藏珠入袖。却抬手曰。此珠作何色。天王曰。佛手中无珠。何处有色。世尊叹曰。汝何迷倒之甚。吾将世珠示之。便各强说有青黄赤白色。吾将真珠示之。便总不知。时五方天王。悉皆悟道　世尊因乾闼婆王献乐。其时山河大地。尽作琴声。迦叶起作舞。王问。迦叶岂不是阿罗汉。诸漏已尽。何更有余习。佛曰。实无余习。莫谤法也。王又抚琴三遍。迦叶亦三度作舞。王曰。迦叶作舞。岂不是。佛曰。实不曾作舞。王曰。世尊何得妄语。佛曰。不妄语。汝抚琴山河大地木石。尽作琴声。岂不是。王曰。是。佛曰。迦叶亦复如是。所以实不曾作舞。王乃信受　世尊因外道问。昨日说何法。曰说定法。外道曰。今日说何法。曰不定法。外道曰。昨日说定法。今日何说不定法。世尊曰。昨日定。今日不定　世尊因五通仙人问。世尊有六通。我有五通。如何是那一通。佛召五通仙人。五通应诺。佛曰。那一通你问我　世尊因普眼菩萨。欲见普贤。不可得见。乃至三度入定。遍观三千大千世界。觅普贤不可得见。而来白佛。佛曰。汝但于静三昧中起一念。便见普贤。普眼于是才起一念。便见普贤向空中乘六牙白象　世尊因自恣日。文殊三处过夏。迦叶欲白椎摈出。才拈椎。乃见百千万亿文殊。迦叶尽其神力。椎不能举。世尊遂问迦叶。汝拟摈那个文殊。迦叶无对　世尊因长爪梵志索论义。预约曰。我义若堕。我自斩首。世尊曰。汝义以何为宗。志曰。我以一切不受为宗。世尊曰。是见受否。志拂袖而去。行至中路。乃省。谓弟子曰。我当回去斩首以谢世尊。弟子曰。人天众前。幸当得胜。何以斩首。志曰。我宁于有智人前斩首。不于无智人前得胜。乃叹曰。我义两处负堕。是见若受。负门处粗。是见不受。负门处细。一切人天二乘。皆不知我义堕处。唯有世尊诸大菩萨。知我义堕。回至世尊前曰。我义两处负堕。故当斩首以谢。世尊曰。我法中无如是事。汝当回心向道。于是同五百徒众。一时投佛出家。证阿罗汉　世尊。昔欲将诸圣众。往第六天。说大集经。来他方此土。人间天上。一切狞恶鬼神。悉皆辑会。受佛付嘱。拥护正法。设有不赴者。四天门王。飞热铁轮。追之令集。既集会已。无有不顺佛来者。各发弘誓。拥护正法。唯有一魔王。谓世尊曰。瞿昙。我待一切众生成佛尽。众生界空。无有众生名字。我乃发菩提心　世尊尝与阿难行次。见一古佛塔。世尊便作礼。阿难曰。此是甚么人塔。世尊曰。此是过去诸佛塔。阿难曰。过去诸佛。是甚么人弟子。世尊曰。是吾弟子。阿难曰。应当如是　世尊因外道问。不问有言。不问无言。世尊良久。外道赞叹曰。世尊大慈大悲。开我迷云。令我得入。乃作礼而去。阿难白佛。外道得何道理。称赞而去。世尊曰。如世良马。见鞭影而行　世尊一日来阿难。食时将至。汝当入城持钵。阿难应诺。世尊曰。汝既持钵。须依过去七佛仪式。阿难便问。如何是过去七佛仪式。世尊召阿难。阿难应诺。世尊曰。持钵去　世尊因有比丘问。我于世尊法中。见处即有。证处未是。世尊当何所示。世尊曰。比丘某甲。当何所示。是汝此问　世尊成道后。在逝多林中一树下。跏趺而坐。有二商人。以五百乘车。经过林畔。有二车牛。不肯前进。商人乃讶见之。山神报言。林中有圣人成道。经逾四十九日未食。汝当供养。商人入林。果见一人端然不动。乃问曰。为是梵王耶。帝释耶。山神耶。河神耶。世尊微笑。举袈裟角示之。商人顶礼。遂陈供养　世尊。因耆婆善别音响。至一冢间。见五髑髅。乃敲一髑髅问耆婆。此生何处。曰此生人道。世尊又敲一曰。此生何处。曰此生天道。世尊又别敲一问。此生何处。耆婆罔知生处　世尊因黑氏梵志运神力。以左右手。擎合欢梧桐花两株。来供养佛。佛召仙人。梵志应诺。佛曰。放下着。梵志遂放下左手一株华。佛又召仙人放下着。梵志又放下右手一株华。佛又召仙人放下着。梵志曰。世尊。我今两手皆空。更教放下个甚么。佛曰。吾非教汝放舍其华。汝当放舍外六尘。内六根。中六识。一时舍却。无可舍处。是汝免生死处。梵志于言下。悟无生忍　世尊因灵山会上五百比丘。得四禅定。具五神通。未得法忍。以宿命智通。各各自见过去。杀父害母。及诸重罪。于自心内。各各怀疑。于甚深法。不能证入。于是。文殊承佛神力。遂手握利剑持逼如来。世尊乃谓文殊曰。住住。不应作逆。勿得害吾。吾必被害。为善被害。文殊师利。尔从本已来。无有我人。但以内心见有我人。内心起时。我必被害。即名为害。于是五百比丘。自悟本心。如梦如幻。于梦幻中。无有我人乃至能生所生父母。于是。五百比丘。同赞叹曰。文殊大智士。深达法源底。自手握利剑。持逼如来身。如剑佛亦尔。一相无有二。无相无所生。是中云何杀　世尊因地布发掩泥。献华于然灯。然灯见布发处。遂约退众。乃指地曰。此一方地。宜建一梵刹。时众中有一贤于长者。持标于指处插曰。建梵刹竟。时诸天散华赞曰。庶子有大智矣　世尊因七贤女游尸陀林。一女指尸曰。尸在者里。人向甚处去。一女曰。作么作么。诸姊谛观。各各契悟。感帝𤢟散华曰。惟愿圣姊有何所须。我当终身供给。女曰。我家四事七珍。悉皆具足。唯要三般物。一要无根树子一株。二要无阴阳地一片。三要叫不响山谷一所。帝释曰。一切所须。我悉有之。若三般物。我实无得。女曰。汝若无此。争解济人。帝释罔措。遂同往白佛。佛言。憍尸迦。我诸弟子大阿罗汉。不解此义。唯有诸大菩萨。乃解此义　世尊。因调达谤佛。生身入地狱。遂令阿难问。你在地狱中。安否。曰我虽在地狱。如三禅天乐。佛又令问。你还求出否。曰我待世尊来便出。阿难曰。佛是三界大师。岂有入地狱分。曰佛既无入地狱分。我岂有出地狱分　世尊。因文殊忽起佛见法见。被世尊威神。摄向二铁围山　城东有一老母。与佛同生。而不欲见佛。每见佛来。即便迴避。虽然如此。回顾东西。总皆是佛。遂以手掩面。于十指掌中。亦总是佛　殃崛摩罗。因持钵至一长者门。其家妇人。正值产难。子母未分。长者曰。瞿昙弟子。汝为至圣。当有何法能免产难。殃崛语长者曰。我乍入道。未知此法。待我回问世尊。却来相报。及返具事白佛。佛告殃崛。汝速去报言。我自从贤圣法来。未曾杀生。殃崛奉佛语。疾往告之。其妇得闻。当时分娩　世尊尝在尼俱律树下坐次。因二商人问。世尊还见车过否。曰不见。商人曰。还闻否。曰不闻。商人曰。莫禅定否。曰不禅定。曰莫睡眠否。曰不睡眠。商人乃叹曰。善哉善哉。世尊觉而不见。遂献白㲲两段　世尊在灵山会上。拈华示众。是时众皆罔测。唯迦叶尊者。破颜微笑。世尊曰。吾有正法眼藏。涅槃妙心。实相无相。微妙法门。不立文字。教外别传。付嘱摩诃迦叶　世尊至多子塔前。命摩诃迦叶。分座令坐。以僧伽梨围之。遂告曰。吾以正法眼藏。密付于汝。汝当护持传付将来　世尊临入涅槃。文殊大士。请佛再转法轮。世尊咄曰。文殊。吾四十九年住世。未曾说一字。汝请吾再转法轮。是吾曾转法轮耶　世尊于涅槃会上。以手摩胸。告众曰。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众。悉皆契悟。

　　西天祖师

　　一祖摩诃迦叶尊者

　　摩竭陀国人也。姓婆罗门。父饮泽。母香志。昔为锻金师。善明金性。使其柔伏。付法传云。尝于久远劫中毗婆尸佛入涅槃后。四众起塔。塔中像面。金色有缺坏。时有贫女。将金珠往金师所。请饰佛面。既而因共发愿。愿我二人。为无染夫妻。由是因缘。九十一劫。身皆金色。后生梵天。天寿尽。生中天摩竭陀国婆罗门家。名曰迦叶波。此云饮光胜尊。盖以金色为号也。繇是志求出家。冀度诸有。佛言。善来比丘。须发自除。袈裟着体。常于众中。称叹第一。一日于世尊拈华示众处。彻见法源。因而破颜微笑。世尊乃授以金缕伽黎。复言。吾以清净法眼。付嘱于汝。汝可流布无令断绝　尊者因外道问。如何是我我。者曰。觅我者是汝我。外道曰。这个是我我。师我何在。者曰。汝问我觅　尊者一日踏泥次。有一沙弥。见乃问。尊者何得自为。者曰。我若不为。谁为我为　涅槃经云。尔时世尊。欲涅槃时。迦叶不在众会。佛告诸大弟子。迦叶来时。可合宣扬正法眼藏。尔时迦叶在耆阇崛山毕钵罗窟。睹胜光明。即入三昧。以净天眼。观见世尊于熙连河侧入般涅槃。乃告其徒曰。如来涅槃也。何其驶哉。即至双树间。悲恋号泣。佛于金棺出示双足。尔时迦叶告诸比丘。佛已茶毗。金刚舍利。非我等事。我等宜当结集法眼。无令断绝。乃说偈曰。如来弟子。且莫涅槃。得神通者。当赴结集。于是。得神通者。悉集王舍城耆阇崛山毕钵罗窟。时阿难。为漏未尽。不得入会。后证阿罗汉果。由是得入。迦叶乃白众言。此阿难比丘。多闻总持。有大智慧。常随如来。梵行清净。所闻佛法。如水传器。无有遗余。佛所赞叹。聪敏第一。宜可请彼集修多罗藏。大众默然。迦叶告阿难曰。汝今宜宣法眼。阿难闻语信受。观察众心。而宣偈言。比丘诸眷属。离佛不庄严。犹如虚空中。众星之无月。说是偈已。礼众僧足。升法座而宣是言。如是我闻。一时佛住某处。说某经教。乃至人天等。作礼奉行。时迦叶问诸比丘。阿难所言。不错谬乎。皆曰。不异世尊所说。迦叶乃告阿难言。我今年不久留。今将正法付嘱于汝。汝善守护。听吾偈言。法法本来法。无法无非法。何于一法中。有法有不法。说偈已。乃持僧伽梨衣。入鸡足山。俟慈氏下生。即周孝王五年丙辰岁也。

　　二祖阿难尊者

　　王舍城人也。姓刹帝利。父斛饭王。实佛之从弟也。梵语阿难陀。此云庆喜。亦云欢喜。如来成道夜生。因为之名。多闻博达。智慧无碍。世尊以为总持第一。尝所赞叹。加以宿世有大功德。受持法藏。如水传器。佛乃命为侍者　尊者。一日白佛言。今日入城。见一奇特事。佛曰。见何奇特事。者曰。入城时。见一攒乐人作舞。出城总见无常。佛曰。我昨日入城。亦见一奇特事。者曰。未审见何奇特事。佛曰。我入城时。见一攒乐人作舞。出城时亦见乐人作舞　一日问迦叶曰。师兄。世尊传金襕袈裟外。别传个甚么。迦叶召阿难。阿难应诺。迦叶曰。倒却门前刹竿着　后阿阇世王白言。仁者。如来迦叶尊胜二师。皆已涅槃。而我多故。悉不能睹。尊者般涅槃时。愿垂告别。尊者许之。后自念言。我身危脆。犹如聚沫。况复衰老。岂堪久长。阿阇世王与吾有约。乃诣王宫告之曰。吾欲入涅槃。来辞耳。门者曰。王寝不可以闻。者曰。俟王觉时当为我说。时阿阇世王。梦中见一宝盖。七宝严饰。千万亿众围绕瞻仰。俄而风雨暴至。吹折其柄。珍宝璎珞。悉坠于地。心甚惊异。既寤。门者具白上事。王闻。失声号恸。哀感天地。即至毗舍离城。见尊者在恒河中流跏趺而坐。王乃作礼。而说偈曰。稽首三界尊。弃我而至此。暂凭悲愿力。且莫般涅槃。时毗舍离王亦在河侧。说偈言。尊者一何速。而归寂灭场。愿住须臾间。而受于供养。尊者见二国王咸来劝请。乃说偈言。二王善严住。勿为苦悲恋。涅槃当我净。而无诸有故。尊者复念。我若偏向一国。诸国争竞。无有是处。应以平等度诸有情。遂以恒河中流。将入寂灭。是时山河大地。六种震动　雪山有五百仙人。睹兹瑞应。飞空而至。礼尊者足。胡跪白言。我于长老。当证佛法。愿垂大慈。度脱我等。尊者默然受请。即变殑伽河。悉为金地。为其仙众。说诸大法。尊者复念。先所度脱弟子。应当来集。须臾五百罗汉。从空而下。为诸仙人。出家授具。其仙众中。有二罗汉。一名商那和修。二名末田底迦。尊者知是法器。乃告之曰。昔如来以正法眼。付大迦叶。迦叶入定而付于我。我今将灭。用传于汝。汝受吾教。当听偈言。本来付有法。付了言无法。各各须自悟。悟了无无法　尊者付法眼藏竟。踊身虚空。现十八变。入风奋迅三昧。分身四分。一分奉忉利天。一分奉娑竭罗龙宫。一分奉毗舍离王。一分奉阿阇世王。各造宝塔而供养之。乃周厉王十二年癸巳岁也。

　　三祖商那和修尊者

　　摩突罗国人也。亦名舍那婆斯。姓毗舍多。父林胜。母憍奢邪。在胎六年而生。梵语商诺迦。此云自然服。即西域九枝秀草名也。若圣人降生。则此草生于净洁之地。和修生时。瑞草斯应。昔如来行化。至摩突罗国。见一青林枝叶茂盛。语阿难曰。此林地。名优留茶。吾灭度后一百年。有比丘商那和修。于此转妙法轮。后百岁果诞和修。出家证道。受庆喜尊者法眼。化导有情。及止此林。降二火龙。归顺佛教。龙因施其地。以建梵宫　尊者化缘既久。思付正法。寻于吒利国。得优波鞠多。以为给侍。因问鞠多曰。汝年几耶。答曰。我年十七。者曰。汝身十七。性十七耶。答曰。师发已白。为发白耶。心白耶。者曰。我但发白。非心白耳。鞠多曰。我身十七。非性十七也。尊者知是法器。后三载。遂为落发授具。乃告曰。昔如来以无上法眼。付嘱迦叶。展转相授。而至于我。我今付汝。勿令断绝。汝受吾教。听吾偈言。非法亦非心。无心亦无法。说是心法时。是法非心法。说偈已。即隐于罽宾国南象白山中　后于三昧中。见弟子鞠多。有五百徒众。常多懈慢。尊者乃往彼。现龙奋迅三昧。以调伏之。而说偈曰。通达非彼此。至圣无长短。汝除轻慢意。疾得阿罗汉。五百比丘闻偈已。依教奉行。皆获无漏　尊者乃现十八变。火光三昧。用焚其身。鞠多收舍利。葬于梵迦罗山。五百比丘。各持一幡。迎导至彼。建塔供养。乃周宣王二十三年乙未岁也。

　　四祖优波鞠多尊者

　　吒利国人也。亦名优波崛多。又名邬波鞠多。姓首陀。父善意。十七出家。二十证果。随方行化。至摩突罗国。得度者甚众。由是魔宫震动。波旬愁怖。遂竭其魔力。以害正法。尊者即入三昧。观其所由。波旬复伺便。密持璎珞。縻之于颈。及尊者出定。乃取人狗蛇三尸。化为华鬘。䎡言慰谕波旬曰。汝与我璎珞。甚是珍妙。吾有华鬘。以相酬奉。波旬大喜。引颈受之。即变为三种臭尸。虫蛆坏烂。波旬厌恶。大生忧恼。尽己神力。不能移动。乃升六欲天。告诸天主。又诣梵王求其解免。彼各告言。十力弟子所作神变。我辈凡陋。何能去之。波旬曰。然则奈何。梵王曰。汝可归心尊者。即能除断。乃为说偈。令其回向曰。若因地倒。还因地起。离地求起。终无其理。波旬受教已。即下天宫。礼尊者足。哀露忏悔。尊者告曰。汝自今去。于如来正法。更不作娆害否。波旬曰。我誓回向佛道。永断不善。尊者曰。若然者。汝可口自唱言归依三宝。魔王合掌三唱。华鬘悉除。乃欢喜踊跃。作礼尊者。而说偈曰。稽首三昧尊。十力圣弟子。我今愿回向。勿令有劣弱　尊者在世化导。证果最多。每度一人。以一筹置于石室。其室纵十八肘。广十二肘。充满其间。最后有一长者子。名曰香众。来礼尊者。志求出家。尊者问曰。汝身出家。心出家。答曰。我来出家。非为身心。尊者曰。不为身心。复谁出家。答曰。夫出家者。无我我故。无我我故。即心不生灭。心不生灭。即是常道。诸佛亦常。心无形相。其体亦然。尊者曰。汝当大悟心自通达。宜依佛法僧。绍隆圣种。即为剃度。授具足戒。仍告之曰。汝父尝梦金日而生汝。可名提多迦。复谓曰。如来以正法眼藏。次第传授。以至于我。今复付汝。听吾偈言。心自本来心。本心非有法。有法有本心。非心非本法。付法已。乃踊身虚空。呈十八变。却复本座。跏趺而逝。提多迦。以室内筹用焚师躯。收舍利。建塔供养。即周平王三十一年庚子岁也。

　　五祖提多迦尊者

　　摩伽陀国人也。梵语提多迦。此云通真量。初生之时。父梦金日自屋而出。照耀天地。前有大山。诸宝严饰。山顶泉涌。滂沱四流。后遇鞠多尊者。为之解言。宝山者。吾身也。泉涌者。法无尽也。日从屋出者。汝今入道之相也。照耀天地者。汝智慧超越也。尊者闻师说已。欢喜踊跃。而唱偈言。巍巍七宝山。常出智慧泉。回为真法味。能度诸有缘。鞠多尊者。亦说偈曰。我法传于汝。当现大智慧。金日从屋出。照耀于天地。提多迦。闻师妙偈。设礼奉持　后至中印度。彼国有八千大仙。弥遮迦为首。闻尊者至。率众瞻礼。谓尊者曰。昔与师同生梵天。我遇阿私陀仙。授我仙法。师逢十力弟子。修习禅那。自此报分殊途。已经六劫。者曰。支离累劫。诚哉不虚今可舍邪归正以入佛乘。弥遮迦曰。昔阿私陀仙人。授我记云。汝却后六劫。当遇同学获无漏果。今也相遇。非宿缘耶。愿师慈悲。令我解脱。者即度出家。命诸圣授戒。其余仙众。始生我慢。尊者示大神通。于是俱发菩提心。一时出家。者将示寂日。乃告弥遮迦曰。昔如来。以正法眼藏。密付迦叶。展转相授。而至于我。我今付汝。当护念之。乃说偈曰。通达本法心。无法无非法。悟了同未悟。无心亦无法。说偈已。踊身虚空。作十八变。火光三昧。自焚其躯。弥遮迦与八千比丘。同收舍利。于班茶山中。起塔供养。即周庄王七年己丑岁也。

　　六祖弥遮迦尊者

　　中印度人也。既传法已。游化至北天竺国。见雉堞之上。有金色祥云。叹曰。斯道人气也。必有大士为吾嗣。乃入城。于阛阓间。有一人。手持酒器。逆而问曰。师何方来。欲往何所。祖曰。从自心来。欲往无处。曰识我手中物否。祖曰。此是触器。而负净者。曰师识我否。祖曰。我即不识。识即非我。复谓之曰。汝试自称名氏。吾当后示本因。彼说偈答曰。我从无量劫。至于生此国。本姓颇罗堕。名字婆须密。祖曰。我师提多迦说。世尊昔游北印度。语阿难言。此国中。吾灭度后三百年。有一圣人。姓颇罗堕。名婆须密。而于禅祖当获第七。世尊记汝。汝应出家。彼乃置器礼师。侧立而言。我思往劫。尝作檀那。献一如来宝座。彼佛记我。汝于贤劫释迦法中。宣传至教。今符师说。愿加度脱。祖即与披剃。复圆戒相。乃告之曰。正法眼藏。今付于汝。勿令断绝。乃说偈曰。无心无可得。说得不名法。若了心非心。始解心心法。祖说偈已。入师子奋迅三昧。踊身虚空。高七多罗树。却复本座。化火自焚。婆须密收灵骨。贮七宝函。建浮图置于上级。即周襄王十七年甲申岁也。

　　七祖婆须密尊者

　　北天竺国人也。姓颇罗堕。常服净衣执酒器。游行里闬。或吟或啸。人谓之狂。及遇弥遮迦尊者。宣如来往志。自省前缘。投器出家受法。行化至迦摩罗国。广兴佛事　一日于法座前。忽有智者。自称我名佛陀难提。今与师论义。祖曰。仁者论即不义。义即不论。若拟论义。终非义论。难提知师义胜。心即钦服曰。我愿求道。沾甘露味。祖遂与剃度。而授具戒。复告之曰。如来正法眼藏。我今付汝。汝当护持。乃说偈曰。心同虚空界。示等虚空法。证得虚空时。无是无非法。即入慈心三昧　时梵王帝释及诸天众。俱来作礼。而说偈言。贤劫众圣祖。而当第七位。尊者哀念我。请为宣佛地。尊者从三昧起。示众曰。我所得法。而非有故。若识佛地。离有无故。语已。还入三昧。示涅槃相。难提即于本座。起七宝塔。以葬全身。即周定王十九年辛未岁也。

　　八祖佛陀难提尊者

　　迦摩罗国人也。姓瞿昙氏。顶有肉髻。辨捷无碍。初遇婆须密。出家受教。既而领徒。行化至提伽国毗舍罗家。见舍上有白光上腾。谓其徒曰。此家有圣人。口无言说。真大乘器。不行四衢。知触秽耳。言讫。长者出致礼。问何所须。祖曰。我求侍者。长者曰。我有一子。名伏䭾蜜多。年已五十。口未曾言。足未曾履。祖曰。如汝所说。真吾弟子。伏䭾闻之。遽起礼拜。而说偈曰。父母非我亲。谁是最亲者。诸佛非我道。谁为最道者。祖以偈答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏䭾闻偈已。便行七步。祖曰。此子昔曾值佛。悲愿广大。虑父母爱情难舍。故不言不履耳。长者遂舍令出家。祖寻授具戒。复告之曰。我今以如来正法眼藏。付嘱于汝。勿令断绝。乃说偈曰。虚空无内外。心法亦如此。若了虚空故。是达真如理。伏䭾承师付嘱。以偈赞曰。我师禅祖中。当得为第八。法化众无量。悉获阿罗汉。尔时祖即现神变。却复本座。俨然寂灭。众兴宝塔。葬其全身。即周景王十二年丙寅岁也。

　　九祖伏䭾蜜多尊者

　　提伽国人也。姓毗舍罗。既受八祖付嘱。后至中印度行化。时有长者香盖。携一子而来。瞻礼祖曰。此子处胎六十岁。因号难生。尝会一仙者。谓此儿非凡。当为法器。今遇尊者。可令出家。祖即与落发授戒。羯磨之际。祥光烛座。仍感舍利三七粒现前。自此精进忘疲。既而祖告之曰。如来正法眼藏。今付于汝。汝护念之。乃说偈曰。真理本无名。因名显真理。受得真实法。非真亦非伪。祖付法已。即入灭尽三昧。而般涅槃。众以香油旃檀阇维。收舍利。建塔于那烂陀寺。即周敬王三十三年甲寅岁也。

　　十祖胁尊者

　　中印度人也。本名难生。将诞时。父梦一白象。背有宝座。座上安一明珠。从门而入。光照四众。既觉。遂生。后值九祖。执侍左右。未尝睡眠。谓其胁不至席。遂号胁尊者焉　初至华氏国。憩一树下。右手指地而告众曰。此地变金色。当有圣人入会。言讫。即变金色。时有长者子富那夜奢。合掌前立。祖问曰。汝从何来。答曰。我心非往。祖曰。汝何处住。答曰。我心非止。祖曰。汝不定耶。曰诸佛亦然。祖曰。汝非诸佛。曰诸佛亦非。祖因说偈曰。此地变金色。预知有圣至。当坐菩提树。觉华而成已。夜奢复说偈曰。师坐金色地。常说真实义。回光而照我。令入三摩谛。祖知其意。即度出家。复具戒品。乃告之曰。如来正法眼藏。今付于汝。汝护念之。乃说偈曰。真体自然真。因真说有理。领得真真法。无行亦无止。祖付法已。即现神变。而入涅槃。化火自焚。四众各以衣裓盛舍利。随处兴塔而供养之。即周贞定王二十八年己亥岁也。

　　十一祖富那夜奢尊者

　　华氏国人也。姓瞿昙氏。父宝身。既得法于胁尊者。寻诣波罗奈国。有马鸣大士。迎而作礼。问曰。我欲识佛。何者即是。祖曰。汝欲识佛。不识者是。曰佛既不识。焉知是乎。祖曰。既不识佛。焉知不是。曰此是锯义。祖曰。彼是木义。祖问。锯义者何。曰与师平出。马鸣却问。木义者何。祖曰。汝被我解。马鸣豁然省悟。稽首归依。遂求剃度。祖谓众曰。此大士者。昔为毗舍利国王。其国有一类人。如马裸露。王运神力。分身为蚕彼乃得衣。王后复生中印度。马人感恋悲鸣。因号马鸣焉。如来记云。吾灭度后六百年。当有贤者马鸣。于波罗奈国。摧伏异道。度人无量。继吾传化。今正是时。即告之曰。如来正法眼藏。今付于汝。即说偈曰。迷悟如隐显。明暗不相离。今付隐显法。非一亦非二。尊者付法已。即现神变。湛然圆寂。众兴宝塔。以閟全身。即周安王十九年戊戌岁也。

　　十二祖马鸣大士

　　波罗奈国人也。亦名功胜。以有作无作诸功德。最为殊胜。故名焉。既受法于夜奢尊者。后于华氏国。转妙法轮。忽有老人座前仆地。祖谓众曰。此非庸流。当有异相。言讫不见。俄从地涌出一金色人。复化为女子。右手指祖。而说偈曰。稽首长老尊。当受如来记。今于此地上。宣通第一义。说偈已。瞥然不见。祖曰。将有魔来与吾较(音角)力。有顷风雨暴至。天地晦冥。祖曰。魔之来信矣。吾当除之。即指空中。现一大金龙。奋发威神。震动山岳。祖俨然于座。魔事随灭。经七日有一小虫。大若蟭螟。潜形座下。祖以手取之。示众曰。斯乃魔之所变。盗听吾法耳。乃放之令去。魔不能动。祖告之曰。汝但归依三宝。即得神通。遂复本形。作礼忏悔。祖问曰。汝名谁耶。眷属多少。曰我名迦毗摩罗。有三千眷属。祖曰。尽汝神力变化若何。曰我化巨海。极为小事。祖曰。汝化性海得否。曰何谓性海。我未尝知。祖即为说性海曰。山河大地皆依建立。三昧六通由兹发现。迦毗摩罗闻言。遂发信心。与徒众三千。俱求剃度。祖乃召五百罗汉。与授具戒。复告之曰。如来正法眼藏。今当付汝。汝听偈言。隐显即本法。明暗元不二。今付悟了法。非取亦非离。付嘱已。即入龙奋迅三昧。挺身空中。如日轮相。然后示灭。四众以真体。藏之龙龛。即周显王四十二年甲午岁也。

　　十三祖迦毗摩罗尊者

　　华氏国人也。初为外道。有徒三千。通诸异论。后于马鸣尊者得法。领徒至西印度。彼有太子。名云自在。仰尊者名。请于宫中供养。祖曰。如来有教。沙门不得亲近国王大臣权势之家。太子云。我今国城之北。有大山焉。山有一石窟。可禅寂于此否。祖曰诺。即入彼山。行数里。逢一大蟒。祖直前不顾。盘绕祖身。祖因与授三归依。蟒听讫而去。祖将至石窟。复有一老人。素服而出。合掌问讯。祖曰。汝何所止。答曰。我昔尝为比丘。多乐寂静。有初学比丘。数来请益。而我烦于应答。起嗔恨想。命终堕为蟒身。住是窟中。今已千载。适遇尊者。获闻戒法。故来谢尔。祖问曰。此山更有何人居止。曰北去十里。有大树荫覆五百大龙。其树王名龙树。常为龙众说法。我亦听受耳。祖遂与徒众诣彼。龙树出迎曰。深山孤寂。龙蟒所居。大德至尊。何枉神足。祖曰。吾非至尊。来访贤者。龙树默念。此师得决定性。明道眼否。是大圣继真乘否。祖曰。汝虽心语。我已意知。但办出家。何虑吾之不圣。龙树闻已悔谢。祖即与度脱。及五百龙众。俱授具戒。复告之曰。今以如来正法眼藏。付嘱于汝。谛听偈言。非隐非显法。说是真实际。悟此隐显法。非愚亦非智。付法已。即现神变。化火焚身。龙树收五色舍利。建塔焉。即周赧王四十六年壬辰岁也。

　　十四祖龙树尊者

　　西天竺国人也。亦名龙胜。始于摩罗尊者得法。后至南印度。彼国之人。多信福业。祖为说法。递相谓曰。人有福业。世间第一。徒言佛性。谁能睹之。祖曰。汝欲见佛性。先须除我慢。彼人曰。佛性大小祖曰。非大非小。非广非狭。无福无报。不死不生。彼闻理胜。悉回初心。祖复于座上。现自在身。如满月轮。一切众唯闻法音。不睹祖相。彼众中有长者子。名迦那提婆。谓众曰。识此相否。众曰。目所未睹。安能辨识。提婆曰。此是尊者现佛性体相。以示我等。何以知之。盖以无相三昧。形如满月。佛性之义。廓然虚明。言讫。轮相即隐。复居本座。而说偈言。身现圆月相。以表诸佛体。说法无其形。用辨非声色。彼众闻偈。顿悟无生。咸愿出家。以求解脱。祖即为剃发。命诸圣授具　其国先有外道五千余众。作大幻术。众皆宗仰。祖悉为化之。令归三宝　复造大智度论。中论。十二门论。垂之于世。后告上首弟子迦那提婆曰。如来正法眼藏。今当付汝。听吾偈言。为明隐显法。方说解脱理。于法心不证。无瞋亦无喜。付法讫。入月轮三昧。广现神变。复就本座。凝然禅寂。迦那提婆。与诸四众。共建宝塔以葬焉。即秦始皇三十五年己丑岁也。

　　十五祖迦那提婆尊者

　　南天竺国人也。姓毗舍罗。初求福业。兼乐辨论。后谒龙树大士。将及门。龙树知是智人。先遣侍者。以满钵水。置于座前。尊者睹之。即以一针投之而进。欣然契会。龙树即为说法。不起于座。现月轮相。唯闻其声。不见其形。祖语众曰。今此瑞者。师现佛性。表说法非声色也　祖既得法后。至迦毗罗国。彼有长者。曰梵摩净德。一日园树生耳如菌。味甚美。唯长者与第二子罗睺罗多。取而食之。取已随长。尽而复生。自余亲属皆不能见。祖知其宿因。遂至其家。长者乃问其故。祖曰。汝家昔曾供养一比丘。然此比丘。道眼未明。以虚沾信施故。报为木菌。唯汝与子。精诚供养。得以享之。余即否矣。又问。长者年多少。答曰。七十有九。祖乃说偈曰。入道不通理。复身还信施。汝年八十一。此树不生耳。长者闻偈已。弥加叹伏。且云。弟子衰老。不能事师。愿舍次子。随师出家。祖曰。昔如来记此子。当第二五百年。为大教主。今之相遇。盖符宿因。即与剃发执侍。后至巴连弗城。闻诸外道欲障佛法。计之既久。祖乃执长幡。入彼众中。彼问祖曰。汝何不前。祖曰。汝何不后。彼曰。汝似贱人。祖曰。汝似良人。彼曰。汝解何法。祖曰。汝百不解。彼曰。我欲得佛。祖曰。我灼然得佛。彼曰。汝不合得。祖曰。元道我得。汝实不得。彼曰。汝既不得。云何言得。祖曰。汝有我故。所以不得。我无我我。故自当得。彼辞既屈。乃问祖曰。汝名何等。祖曰。我名迦那提婆。彼既夙闻祖名。乃悔过致谢。时众中犹互兴问难。祖析以无碍之辨。由是归伏。乃告上足罗睺罗多。而付法眼。偈曰。本对传法人。为说解脱理。于法实无证。无终亦无始。祖说偈已。入奋迅定。身放光而归寂灭。学众兴塔而供养之。即前汉文帝后元三年庚辰岁也。

　　五灯全书卷第一
卍新纂续藏经第 81 册 No. 1571 五灯全书(卷1-33)


　　五灯全书卷第二

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　西天祖师

　　十六祖罗睺罗多尊者

　　迦毗罗国人也。行化至室罗筏城。有河。名曰金水。其味殊美。中流复现五佛影。祖告众曰。此河之源。凡五百里。有圣者僧伽难提。居于彼处。佛志一千年后当绍圣位。语已领诸学众。溯流而上。至彼。见僧伽难提。安坐入定。祖与众伺之。经三七日。方从定起。祖问曰。汝身定耶。心定耶。提曰。身心俱定。祖曰。身心俱定。何有出入。提曰。虽有出入。不失定相。如金在井。金体常寂。祖曰。若金在井。若金出井。金无动静。何物出入。提曰。言金动静。何物出入。言金出入。金非动静。祖曰。若金在井。出者何金。若金出井。在者何物。提曰。金若出井。在者非金。金若在井。出者非物。祖曰。此义不然。提曰。彼义非着。祖曰。此义当堕。提曰。彼义不成。祖曰。彼义不成。我义成矣。提曰。我义虽成。法非我故。祖曰。我义已成。我无我故。提曰。我无我故。复成何义。祖曰。我无我故。故成汝义。提曰。仁者师谁。得是无我。祖曰。我师迦那提婆。证是无我。难提以偈赞曰。稽首提婆师。而出于仁者。仁者无我故。我欲师仁者。祖以偈答曰。我已无我故。汝须见我我。汝若师我故。知我非我我。难提心意豁然。即求度脱。祖曰。汝心自在。非我所系。语已。即以右手擎金钵。举至梵宫。取彼香饭。将斋大众。而大众忽生厌恶之心。祖曰。非我之咎。汝等自业。即命难提。分座同食。众复讶之。祖曰。汝不得食。皆由此故。当知与吾分座者。即过去娑罗树王如来也。愍物降迹。汝辈亦庄严劫中。已至三果。而未证无漏者也。众曰。我师神力。斯可信矣。彼云过去佛者。即窃疑焉。难提知众生慢。乃曰。世尊在日。世界平正。无有丘陵。江河沟洫。水悉甘美。草木滋茂。国土丰盈。无八苦。行十善。自双树示灭。八百余年。世界丘墟。树木枯悴。人无至信。正念轻微。不信真如。唯爱神力。言讫。以右手渐展入地。至金刚轮际。取甘露水。以琉璃器。持至会所。大众见之。即时钦慕悔过作礼。于是。祖命僧伽难提。而付法眼。偈曰。于法实无证。不取亦不离。法非有无相。内外云何起。祖付法已。安坐归寂。四众建塔。当前汉武帝元鼎四年戊辰岁也。

　　十七祖僧伽难提尊者

　　室罗筏城宝庄严王之子也。生而能言。常赞佛事。七岁即厌世乐。以偈告其父母曰。稽首大慈父。和南骨血母。我今欲出家。幸愿哀愍故。父母固止之。遂终日不食。乃许其在家出家。号僧伽难提。复命沙门禅利多。为之师。积十九载。未尝退倦。每自念言。身居王宫。胡为出家。一夕天光下。瞩见一路坦平。不觉徐行。约十里许。至大岩前。有石窟焉。乃燕寂于中。父既失子。即摈禅利多出国。访寻其子。不知所在。经十年。祖得法受记已　行化。至摩提国。忽有冷风。袭众身心。悦适非常。而不知其然。祖曰。此道德之风也。当有圣者出世。嗣续祖灯乎。言讫。以神力摄诸大众。游历山谷。食顷至一峰下。谓众曰。此峰顶。有紫云如盖。圣人居此矣。即与大众。徘徊久之。见山舍。一童子持圆鉴。直造祖前。祖问。汝几岁耶。曰百岁。祖曰。汝年尚幼。何言百岁。童曰。我不会理。正百岁耳。祖曰。汝善机耶。童曰。佛言。若人生百岁。不会诸佛机。未若生一日。而得决了之。祖曰。汝手中者。当何所表。童曰。诸佛大圆鉴。内外无瑕翳。两人同得见。心眼皆相似。彼父母闻子语。即舍令出家。祖携至本处。授具戒讫。命名伽耶舍多　他时。闻风吹殿铃声。祖问曰。铃鸣耶。风鸣耶。舍多曰。非风铃鸣。我心鸣耳。祖曰。心复谁乎。舍多曰。俱寂静故。祖曰。善哉善哉。继吾道者。非子而谁。即付法眼。偈曰。心地本无生。因地从缘起。缘种不相妨。华果亦复尔。祖付法已。右手攀树而化。大众议曰。尊者树下归寂。其垂荫后裔乎。将奉全身于高原建塔。众力不能举。即就树下起塔。当前汉昭帝元平元年丁未岁也。

　　十八祖伽耶舍多尊者

　　摩提国人也。姓郁头蓝。父天盖。母方圣。尝梦大神持鉴。因而有娠。凡七日而诞。肌体莹如琉璃。未尝洗沐。自然香洁。幼好闲静。语异常童。持鉴出游。遇难提尊者得度。后领徒至大月氏国。见一婆罗门舍有异气。祖将入彼舍。舍主鸠摩罗多问曰。是何徒众。祖曰。是佛弟子。彼闻佛号。心神竦然。即时闭户。祖良久扣其门。罗多曰。此舍无人。祖曰。答无者谁。罗多闻语。知是异人。遽开门延接。祖曰。昔世尊记曰。吾灭后一千年。有大士出现于月氏国。绍隆元化。今汝值吾。应斯嘉运。于是。鸠摩罗多。发宿命智。投诚出家。授具讫。付法偈曰。有种有心地。因缘能发萌。于缘不相碍。当生生不生。祖付法已。踊身虚空。现十八种神变。化火光三昧。自焚其身。众以舍利起塔。当前汉成帝永始四年戊申岁也。

　　十九祖鸠摩罗多尊者

　　大月氏国婆罗门之子也。昔为自在天人。(欲界第六天)见菩萨璎珞。忽起爱心。堕生忉利。(欲界第二天)闻憍尸迦说般若波罗蜜多。以法胜故。升子梵天。(色界)以根利故。善说法要。诸天尊为导师。以继祖时至。遂降月氏。后至中天竺国。有大士。名阇夜多。问曰。我家父母。素信三宝。而常萦疾瘵。凡所营作。皆不如意。而我邻家。久为旃陀罗行。而身常勇健。所作和合。彼何幸。而我何辜。祖曰。何足疑乎。且善恶之报。有三时焉。凡人但见仁夭暴寿。逆吉义凶。便谓亡因果虚罪福。殊不知影响相随。毫𨤲靡忒。纵经百千万劫。亦不磨灭。时阇夜多。闻是语已。顿释所疑。祖曰。汝虽已信三业。而未明业从惑生。惑因识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如梦幻。阇夜多。承言领旨。即发宿慧。恳求出家。既受具。祖告曰。吾今寂灭时至。汝当绍行化迹。乃付法眼。偈曰。性上本无生。为对求人说。于法既无得。何怀决不决。又曰。此是妙音如来。见性清净之句。汝宣传布后学。言讫。即于座上以指爪𠢐面。如红莲开。出大光明。照耀四众。而入寂灭。阇夜多起塔。当汉子婴壬午岁也。

　　二十祖阇夜多尊者

　　北天竺国人也。智慧渊冲。化导无量。后至罗阅城。敷扬顿教。彼有学众。唯尚辩论。为之首者。名婆修盘头。(此云遍行)常一食不卧。六时礼佛。清净无欲。为众所归。祖将欲度之。先问彼众曰。此遍行头陀。能修梵行。可得佛道乎。众曰。我师精进。何故不可。祖曰。汝师与道远矣。设苦行历于尘劫。皆虚妄之本也。众曰。尊者蕴何德行。而讥我师。祖曰。我不求道。亦不颠倒。我不礼佛。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。时遍行闻已。发无漏智。欢喜赞叹。祖又语彼众曰。会吾语否。吾所以然者。为其求道心切。夫弦急即断。故吾不赞。令其住安乐地。入诸佛智。复告遍行曰。吾适对众。抑挫仁者。得无恼于衷乎。遍行曰。我忆念七劫前。生常安乐国。师于智者月净。记我非久当证斯陀含果。时有大光明菩萨出世。我以老故。策杖礼谒。师叱我曰。重子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢。遂失二果。我责躬悔过。以来闻诸恶言。如风如响。况今获饮无上甘露。而反生热恼耶。惟愿大慈。以妙道垂诲。祖曰。汝久植众德。当继吾宗。听吾偈曰。言下合无生。同于法界性。若能如是解。通达事理竟。祖付法已。不起于座。奄然归寂。阇维收舍利建塔。当后汉明帝永平十七年甲戌岁也。

　　二十一祖婆修盘头尊者

　　罗阅城人也。姓毗舍佉。父光盖。母严一。家富而无子。父母祷于佛塔。而求嗣焉。一夕。母梦吞明暗二珠。觉而有孕。经七日。有一罗汉。名贤众。至其家。光盖设礼。贤众端坐受之。严一出拜。贤众避席云。回礼法身大士。光盖罔测其由。遂取一宝珠跪献。试其真伪。贤众即受之。殊无逊谢。光盖不能忍。问曰。我是丈夫。致礼不顾。我妻何德。尊者避之。贤众曰。我受礼纳珠。贵福汝耳。汝妇怀圣子。生当为世灯慧日。故我避之。非重女人也。贤众又曰。汝妇当生二子。一名婆修盘头。则吾所尊者也。二名刍尼。(此云野鹊子)昔如来在雪山修道。刍尼巢于顶上。佛既成道。刍尼受报。为那提国王。佛记云。汝至第二五百年。生罗阅城毗舍佉家。与圣同胞。今无爽矣。后一月。果产二子。尊者婆修盘头。年至十五。礼光度罗汉出家。感毗婆诃菩萨。与之授戒。行化至那提国。彼王名常自在。有二子。一名摩诃罗。次名摩拏罗。王问祖曰。罗阅城土风。与此何异。祖曰。彼土。曾三佛出世。今王国有二师化导。王曰。二师者谁。祖曰。佛记第二五百年。有二神力大士。出家继圣。即王之次子摩拏罗。是其一也。吾虽德薄。敢当其一。王曰。诚如尊者所言。当舍此子作沙门。祖曰。善哉大王。能遵佛旨。即与授具。付法偈曰。泡幻同无碍。如何不了悟。达法在其中。非今亦非古。祖付法已。踊身高半由旬。屹然而住。四众仰瞻。虔请复坐。跏趺而逝。茶毗得舍利建塔。当汉安帝元初四年丁巳岁也。

　　二十二祖摩拏罗尊者

　　那提国常自在王之子也。年三十。遇婆修祖师出家。传法至西印度。彼国王名得度。即瞿昙种族。归向佛乘。勤行精进。一日于行道处。现一小塔。欲取供养。众莫能举。王即大会梵行禅观咒术等三众。欲问所疑。时祖亦赴此会。是三众皆莫能辨。祖即为王广说塔之所因。(塔。阿育王造者。此不繁录)今之出现。王福力之所致也。王闻是说。乃曰。至理难逢。世乐非久。即传位太子。投祖出家。七日而证四果。祖深加慰诲曰。汝居此国。善自度人。今异域有大法器。吾当往化。得度曰。师应迹十方。动念当至。宁劳往耶。师曰然。于是焚香遥语月氏国鹤勒那比丘曰。汝在彼国。教导鹤众。道果将证。宜自知之。时鹤勒那。为彼国王宝印。说修多罗偈。忽睹异香成穗。王曰。是何祥也。曰此是西印土传佛心印祖师。摩拏罗将至。先降信香耳。曰此师神力何如。曰此师远承佛记。当于此土。广宣玄化。时王与鹤勒那。俱遥作礼。祖知已。即辞得度比丘。往月氏国。受王与鹤勒那供养　后鹤勒那。问祖曰。我止林间。已经九白。有弟子龙子者。幼而聪慧。我于三世推穷。莫知其本。祖曰。此子于第五劫中。生妙喜国婆罗门家。曾以旃檀施于佛宇。作槌撞钟。受报聪明。为众钦仰。又问。我有何缘。而感鹤众。祖曰。汝第四劫中。尝为比丘。当赴会龙宫。汝诸弟子。咸欲随从。汝观五百众中。无有一人堪任妙供。时诸弟子曰。师常说法。于食等者。于法亦等。今既不然。何圣之有。汝即令赴会。自汝舍生趣生。转化诸国。其五百弟子。以福微德薄。生于羽族。今感汝之惠。故为鹤众相随。鹤勒那问曰。以何方便。令彼解脱。祖曰。我有无上法宝。汝当听受。化未来际。而说偈曰。心随万境转。转处实能幽。随流认得性。无喜复无忧。时鹤众闻偈。飞鸣而去。祖跏趺寂然奄化。鹤勒那与宝印王起塔。当后汉桓帝延熹八年乙巳岁也。

　　二十三祖鹤勒那尊者

　　月氏国人也。姓婆罗门。父千胜。母金光。以无子故。祷于七佛金幢。即梦须弥山顶一神童。持金环云。我来也。觉而有孕。年七岁。游行聚落。睹民间淫祀。乃入庙叱之曰。汝妄兴祸福。幻惑于人。岁费牲牢。伤害斯甚。言讫。庙貌忽然而坏。由是乡党。谓之圣子。年二十二出家。三十遇摩拏罗尊者。付法眼藏。行化至中印度。彼国王名无畏海。崇信佛道。祖为说正法。次王忽见二人绯素服拜祖。王问曰。此何人也。祖曰。此是日月天子。吾昔曾为说法。故来礼拜。良久不见。唯闻异香。王曰。日月国土。总有多少。祖曰。千释迦佛所化世界。各有百亿弥卢日月。我若广说。即不能尽。王闻忻然　时祖。演无上道。度有缘众。以上足龙子早夭。有兄师子。博通强记。事婆罗门。厥师既逝。弟复云亡。乃归依尊者。而问曰。我欲求道。当何用心。祖曰。汝欲求道。无所用心。曰既无用心。谁作佛事。祖曰。汝若有用。即非功德。汝若无作。即是佛事。经云。我所作功德。而无我所故。师子闻是语已。即入佛慧。时祖忽指东北。问曰。是何气象。师子云。我见气。如白虹贯乎天地。复有黑气五道。横亘其中。祖曰。其兆云何。曰莫可知矣。祖曰。吾灭后五十年。北天竺国。当有难起。婴在汝身。吾将灭矣。今以法眼。付嘱于汝。善自护持。乃说偈曰。认得心性时。可说不可议。了了无可得。得时不说知。师子比丘。闻偈欣惬。然未晓将罹何难。祖乃密示之。言讫。现十八变而归寂。阇维毕。分舍利。各欲兴塔。祖复现空中。而说偈曰。一法一切法。一切一法摄。吾身非有无。何分一切塔。大众闻偈。遂不复分。就䭾都场而建塔焉。即后汉献帝建安十四年己丑岁也。

　　二十四祖师子尊者

　　中印度人。姓婆罗门。得法游方。至罽宾国。有波利迦者。本习禅观。故有禅定知见执相舍相不语之五众。祖诘而化之。四众皆默然心服。唯禅定师达磨达者。闻四众被责。愤悱而来。祖曰。仁者习定。何当来此。既至于此。胡云习定。彼曰。我虽来此。心亦不乱。定随人习。岂在处所。祖曰。仁者既来。其习亦至。既无处所。岂在人习。彼曰。定习人故。非人习定。我当来此。其定常习。祖曰。人非习定。定习人故。当自来时。其定谁习。彼曰。如净明珠。内外无翳。定若通达。必当如此。祖曰。定若通达。一似明珠。今见仁者。非珠之徒。彼曰。其珠明彻。内外悉定。我心不乱。犹若此净。祖曰。其珠无内外。仁者何能定。秽物非动摇。此定不是净。达磨达蒙祖开悟。心地朗然。祖即摄五众。名闻遐迩。方求法嗣。遇一长者。引其子问祖白。此子名斯多。当生便拳左手。今既长矣。终未能舒。愿尊者示其宿因。祖睹之。即以手接曰。可还我珠。童子遽开手奉珠。众皆惊异。祖曰。吾前报为僧。有童子名婆舍。吾尝赴西海斋。受衬珠付之。今还吾珠。理固然矣。长者遂舍其子出家。祖即与娑具。以前缘故。名婆舍斯多。祖即谓之曰。吾师密有悬记。罹难非久如来正法眼藏。今转付汝。汝应保护普润来际。偈曰。正说知见时。知见俱是心。当心即知见。知见即于今。祖说偈已。以僧伽梨。密付斯多。俾之他国。随机演化。斯多受教。直抵南天。祖谓。难不可以苟免。独留罽宾。时本国有外道二人。一名摩目多。二名都落遮。学诸幻法。欲共谋乱。乃盗为释子形象。潜入王宫。且念。不成即罪归佛子。妖既自作。祸亦旋踵。王果怒曰。吾素归心三宝。何乃构害一至于斯。即命破毁伽蓝。祛除释众。又自秉剑。至尊者所。问曰。师得蕴空否。祖曰。已得蕴空。王曰。离生死否。祖曰。已离生死。王曰。既离生死。可施我头。祖曰。身非我有。何吝于头。王即挥刃。断尊者首。白乳涌高数尺。王之右臂。旋亦堕地。七日而终。太子光首叹曰。我父何故自取其祸。时有象白山仙人者。深明因果。即为光首。广宣宿因。解其疑网。(事具圣胄集。及宝林传)遂以师子尊者报礼而建塔焉。当汉后帝景耀二年己卯岁也。

　　二十五祖婆舍斯多尊者

　　罽宾国人也。姓婆罗门。父寂行。母常安乐。初母梦得神剑。因而有孕。既诞。拳左手。遇师子尊者。显发宿因。密授心印。后适南天。至中印度。彼国王名迦胜。设礼供养。时有外道。号无我尊。先为王礼重。嫉祖之至。欲与论义。幸而胜之。以固其事。乃于王前请祖曰。我解默论。不假言说。祖曰。孰知胜负。彼曰。不争胜负。但取其义。祖曰。汝以何为义。彼曰。无心为义。祖曰。汝既无心。岂得义乎。彼曰。我说无心。当名非义。祖曰。汝说无心。当名非义。我说非心。当义非名。彼曰。当义非名。谁能辨义。祖曰。汝名非义。此名何名。彼曰。为辨非义。是名无名。祖曰。名既非名。义亦非义。辨者是谁。当辨何物。如是往返。四十九番。外道杜口信服。于时祖忽面北合掌长吁曰。我师师子尊者。今日遇难。斯可伤焉。即辞王南迈。达于南天。潜隐山谷。时彼国王名天德。迎请供养。王有二子。一名德胜凶暴而色力充盛。一名不如密多。和柔而长婴疾苦。祖乃为陈因果。王即顿释所疑。又有咒术师。忌祖之道。乃潜置毒药于饮食中。祖知而食之。彼返受祸。遂投祖出家。祖即与受具。后六十载。德胜即位。复信外道。致难于祖。不如密多。以进谏被囚。王遽问祖曰。予国素绝妖讹。师所传者。当是何宗。祖曰。王国昔来实无邪法。我所得者。即是佛宗。王曰。佛灭已千二百载。师从谁得耶。师曰。饮光大士。亲受佛印。展转至二十四世师子尊者。我从彼得。王曰。予闻。师子比丘。不能免于刑戮。何能传法后人。祖曰。我师难未起时。密授我信衣法偈。以显师承。王曰。其衣何在。祖即于囊中。出衣示王。王命焚之。五色相鲜。薪尽如故。王即追悔致礼。师子真嗣既明。乃赦密多　密多遂求出家。祖问曰。汝欲出家。当为何事。密多曰。我若出家。不为其事。祖曰。不为何事。密多曰。不为俗事。师曰。当为何事。密多曰。当为佛事。祖曰。太子智慧天生。必诸圣降迹。即许出家。六年侍奉。后于王宫受具。羯磨之际。天地震动。多着灵异。祖乃命之曰。吾已衰朽。安可久留。汝当善护正法眼藏。普济群有。听吾偈曰。圣人说知见。当境无是非。吾今悟真性。无道亦无理。不如密多闻偈。再启祖曰。汝衣宜可传授。祖曰。此衣为难故。假以证明。汝身无难。何假其衣。化被十方。人自信向。不如密多闻语。作礼而退。祖现神变。化三昧火自焚。平地舍利。可高一尺。德胜王。创浮图而秘之。当东晋明帝太宁三年乙酉岁也。

　　二十六祖不如密多尊者

　　南印度天德王之次子也。既受度得法。至东印度。彼王名坚固。奉外道师长爪梵志。尊者将至。王与梵志。同睹白气贯于上下。王曰。斯何瑞也。梵志预知祖入境。恐王迁善。乃曰。此是魔来之兆耳。何瑞之有。即鸠诸徒众。议曰。不如密多。将入都城。谁能挫之。弟子曰。我等各有咒术。可以动天地。入水火。何患哉。祖至。先见宫墙。有黑气。乃曰。小难耳。直诣王所。王曰。师来何为。祖曰。将度众生。王曰。以何法度。祖曰。各以其类度之。时梵志闻言。不胜其怒。即以幻[泳-永+夫]。化大山于祖顶上。祖指之。忽在彼众头上。梵志等怖惧投祖。祖愍其愚惑。再指之。化山随灭。乃为王演说法要。俾趣真乘。谓王曰。此国当有圣人。而继于我。是时有婆罗门子。年二十许。幼失父母。不知名氏。或自言缨络。故人谓之缨络童子。游行闾里。丐求度日。若常不轻之类。人问汝行何急。即答曰。汝行何缓。或问何姓。即曰。与汝同姓。莫知其故。后王与尊者。同车而出。见缨络童子。稽首于前。祖曰。汝忆往事否。童曰。我念远劫中。与师同居。师演摩诃般若。我转甚深修多罗。今日之事。盖契昔因。祖又谓王曰。此童子非他。即大势至菩萨。是也。此圣之后。复出二人。一人化南印度。一人缘在震旦。四五年内。却返此方。遂以昔因故。名般若多罗。付法眼藏。偈曰。真性心地藏。无头亦无尾。应缘而化物。方便呼为智。祖付法已。即辞王曰。吾化缘已终。当归寂灭。愿王于最上乘。无忘外护。即还本座。跏趺而逝。化火自焚。收舍利。塔而瘗之。当东晋孝武帝太元十三年戊子岁也。

　　二十七祖般若多罗尊者

　　东印度人也。既得法已。东印度国王。请祖斋次。王乃问。诸人尽转经。唯师为甚不转。祖曰。贫道出息不随众缘。入息不居蕴界。常转如是经。百千万亿卷。非但一卷两卷。行化至南印度。彼王名香至。崇奉佛乘。尊重供养。度越伦等。又施无价宝珠。时王有三子。名月净多罗。功德多罗。菩提多罗。其季开士也。祖欲试其所得。乃以所施珠。问三王子曰。此珠圆明。有能及否。第一王子。第二王子皆曰。此珠。七宝中尊。固无逾也。非尊者道力。孰能受之。第三王子曰。此是世宝。未足为上。于诸宝中。法宝为上。此是世光。未足为上。于诸光中。智光为上。此是世明。未足为上。于诸明中。心明为上。此珠光明。不能自照。要假智光。光辨于此。既辨此已。即知是珠。既知是珠。即明其宝。既明其宝。宝不自宝。若辨其珠。珠不自珠。珠不自珠者。要假智珠。而辨世珠。宝不自宝者。要假智宝。以明法宝。然则师有其道。其宝即现。众生有道。心宝亦然。祖叹其辩慧。乃复问曰。于诸物中。何物无相。曰于诸物中。不起无相。又问。于诸物中。何物最高。曰于诸物中。人我最高。又问。于诸物中。何物最大。曰于诸物中。法性最大。祖知是法嗣。以时尚未至。且默而混之。及香至王厌世。众皆号绝。唯第三子菩提多罗。于柩前入定。经七日而出。乃求出家。既受具戒。祖告曰。如来以正法眼。付大迦叶。如是展转。乃至于我。我今嘱汝。听吾偈曰。心地生诸种因。事复生理。果满菩提圆。华开世界起。尊者付法已。即于座上起立。舒左右手。各放光明二十七道。五色光耀。又踊身虚空。高七多罗树。化火自焚。空中舍利如雨。收以建塔。当宋孝武帝大明元年丁酉岁也。

　　西天应化圣贤

　　文殊菩萨

　　一日令善财采药曰。是药者采将来。善财遍观大地。无不是药。却来白曰。无有不是药者。殊曰。是药者。采将来。善财遂于地上。拈一茎草。度与文殊。文殊接得。呈起示众曰。此药亦能杀人。亦能活人。

　　文殊问庵提遮女曰。生以何为义。女曰。生以不生生为生义。殊曰。如何是生以不生生为生义。女曰。若能明知地水火风四缘。未尝自得。有所和合。而能随其所宜。是为生义。殊曰。死以何为义。女曰。死以不死死为死义。殊曰。如何是死以不死死为死义。女曰。若能明知地水火风四缘。未尝自得。有所离散。而能随其所宜。是为死义　庵提遮女。问文殊曰。明知生是不生之理。为甚么。却被生死之所流转。殊曰。其力未充。

　　天亲菩萨

　　从弥勒内宫而下。无著菩萨问曰。人间四百年。彼天为一昼夜。弥勒于一时中。成就五百亿天子。证无生法忍。未审说甚么法。天亲曰。只说这个法。只是梵音清雅。令人乐闻。

　　维摩会上三十二菩萨

　　各说不二法门。文殊曰。我于一切法。无言无说。无示无识。离诸问答。是为菩萨入不二法门。于是文殊又问维摩。仁者当说。何等是菩萨入不二法门。维摩默然。文殊赞曰。乃至无有语言文字。是菩萨真入不二法门。

　　善财参五十三员善知识

　　末后到弥勒阁前。见楼阁门闭。瞻仰赞叹。见弥勒从别处来。善财作礼曰。愿楼阁门开。令我得入。寻时弥勒至善财前。弹指一声。楼阁门开。善财入已。阁门即闭。见百千万亿楼阁。一一楼阁内。有一弥勒。领诸眷属。并一善财。而立其前　善财因无著菩萨问曰。我欲见文殊。何者即是。财曰。汝发一念心清净即是。无著曰。我发一念心清净。为甚么不见。财曰。是真见文殊。

　　须菩提尊者

　　在岩中宴坐。诸天雨华赞叹。者曰。空中雨华赞叹。复是何人。云何赞叹。天曰。我是梵天。敬重尊者善说般若。者曰。我于般若。未尝说一字。汝云何赞叹。天曰。如是尊者无说。我乃无闻。无说无闻。是真说般若　尊者。一日说法次。帝释雨华。者乃问。此华从天得耶。从地得耶。从人得耶。释言。弗也。者曰。从何得耶。释乃举手。者曰。如是如是。

　　舍利弗尊者

　　因入城。遥见月上女出城。舍利弗心口思惟。此姊见佛。不知得忍不得忍否。我当问之。才近便问。大姊往甚么处去。女曰。如舍利弗与么去。弗曰。我方入城。汝方出城。何言如我恁么去。女曰。诸佛弟子。当依何住。弗曰。诸佛弟子。依大涅槃而住。女曰。诸佛弟子。既依大涅槃而住。而我亦如舍利弗与么去　舍利弗问须菩提。梦中说六波罗蜜。与觉时同异。提曰。此义深远。吾不能说。会中有弥勒大士。汝往彼问。舍利弗问弥勒。弥勒云。谁名弥勒。谁是弥勒　舍利弗问天女曰。何以不转女身。女曰。我从十二年来。求女人相。了不可得。当何所转。即时天女以神通力。变舍利弗。令如天女。女自化身如舍刹弗。乃问言。何以不转女身。舍利弗以天女像而答曰。我今不知。云何转而变为女身。

　　殃崛摩罗尊者

　　未出家时。外道受教。为娇尸迦。欲登王位。用千大拇指为花冠。已得九百九十九。唯欠一指。遂欲杀母取指。时佛在灵山。以天眼观之。乃作沙门。在殃崛前。殃崛遂释母。欲杀佛。佛徐行。殃崛急行追之不及。乃唤曰。瞿昙住住。佛告曰。我住久矣。是汝不住。殃崛闻之。心忽开悟。遂弃刃投佛出家。

　　宾头卢尊者

　　因阿育王内宫。斋三万大阿罗汉。躬自行香。见第一座无人。王问其故。海意尊者曰。此是宾头卢位。此人近见佛来。王曰。今在何处。者曰。且待须臾。言讫。宾头卢从空而下。王请就座礼敬。者不顾。王乃问。承闻尊者亲见佛来。是否。者以手䇿起眉曰。会么。王曰不会。者曰。阿耨达池龙王。曾请佛斋。吾是时亦预其数。

　　障蔽魔王

　　领诸眷属。一千年。随金刚齐菩萨。觅起处不得。忽一日得见。乃问曰。汝当依何而住。我一千年觅汝起处不得。齐曰。我不依有住而住。不依无住而住。如是而住。

　　那叱太子

　　析肉还母。析骨还父。然后现本身。运大神力。为父母说法。

　　广额屠儿

　　于涅槃会上。放下屠刀。立便成佛。自云。是贤劫千佛一数。

　　东土祖师

　　初祖菩提达磨大师者

　　南天竺国。香至王第三子也。姓刹帝利。本名菩提多罗。后遇二十七祖般若多罗。至本国受王供养。知师密迹。因试令与二兄。辨所施宝珠。发明心要。既而尊者谓。汝于诸法。已得通量。夫达磨者。通大之义也。宜名达磨。因改号菩提达磨。祖乃告尊者曰。我既得法。当往何国而作佛事。愿垂开示。者曰。汝虽得法。未可远游。且止南方。待吾灭后六十七载。当往震旦。设大法药。直接上根。慎勿速行衰于日下。祖又曰。彼有大士。堪为法器否。千载之下。有留难否。者曰。汝所化之方。获菩提者。不可胜数。吾灭后六十余年。彼国有难。水中文布。自善降之。汝至时。南方勿住。彼唯好有为功业。不见佛理。汝纵到彼。亦不可久留。听吾偈曰。路逢跨水复逢羊。独自栖栖暗渡江。日下可怜双象马。二株嫩桂久昌昌。又问曰。此后更有何事。者曰。从是已去。一百五十年。而有小难。听吾谶曰。心中虽吉外头凶。川下增房名不中。为遇毒龙生武子。忽逢小鼠寂无穷。又问。此后如何。者曰。却后二百二十年。林下见一人。当得道果。听吾谶曰。震旦虽阔无别路。要假儿孙脚下行。金鸡解衔一粒粟。供养十方罗汉僧。复演诸偈。皆预谶佛教隆替。(事具宝林传。及圣胄集)祖恭禀教义。服勤左右。垂四十年。未尝废阙。迨尊者顺世。遂演化本国。时有二师。一名佛大先。二名佛大胜多。本与祖同学佛陀䟦陀小乘禅观。佛大先。既遇般若多罗尊者。舍小趣大。与祖并化。时号二甘露门矣。而佛大胜多。更分徒而为六宗。第一有相宗。第二无相宗。第三定慧宗。第四戒行宗。第五无得宗。第六寂静宗。各封己解。别展化源。聚落嵘峥。徒众甚盛。祖喟然叹曰。彼之一师。已陷牛迹。况复支离繁盛。而分六宗。我若不除。永缠邪见　微现神力。至有相宗所。问曰。一切诸法。何名实相。彼众中。有一尊长萨婆罗。答曰。于诸相中。不互诸相。是名实相。祖曰。一切诸相而不互者。若名实相。当何定耶。彼曰。于诸相中。实无有定。若定诸相。何名为实。祖曰。诸相不定。便名实相。汝今不定。当何得之。彼曰。我言不定。不说诸相。当说诸相。其义亦然。祖曰。汝言不定。当为实相。定不安故。即非实相。彼曰。定既不定。即非实相。知我非故。不定不变。祖曰。汝今不变。何名实相。已变已往。其义亦然。彼曰。不变当在。在不在故。故变实相。以定其义。祖曰。实相不变。变即非实。于有无中。何名实相。萨婆罗。心知圣师悬解潜达。即以手指虚空曰。此是世间有相。亦能空故。当我此身。得似此否。祖曰。若解实相。即见非相。若了非相。其色亦然。当于色中。不失色体。于非相中。不碍有故。若能是解。此名实相。彼众闻已。心意朗然。钦礼信受　至无相宗所。问曰。汝言无相。当何证之。彼众中。有波罗提。答曰。我明无相。心不取舍。当于明时。亦无当者。祖曰。于诸有无。心不取舍。又无当者。诸明无故。彼曰。入佛三昧。尚无所得。何况无相而欲知之。祖曰。相既不得。谁云有无。尚无所得。何名三昧。彼曰。我说不证。证无所证。非三昧故。我说三昧。祖曰。非三昧者。何当名之。汝既不证。非证何证。波罗提闻祖辩析。即悟本心。礼谢于祖。忏悔往谬。祖记曰。汝当得果。不久证之。此国有魔。在汝降之　至定慧宗所。问曰。汝学定慧。为一为二。彼众中。有婆兰陀者。答曰。我此定慧。非一非二。祖曰。既非一二。何名定慧。彼曰。在定非定。处慧非慧。一即非一。二亦不二。祖曰。当一不一。当二不二。既非定慧。约何定慧。彼曰。不一不二。定慧能知。非定非慧。亦复然矣。祖曰。慧非定故。然何知哉。不一不二。谁定谁慧。婆兰陀闻之。疑心冰释　至戒行宗所。问曰。何者名戒。云何名行。当此戒行。为一为二。彼众中。有一贤者。答曰。一二二一。皆彼所生。依教无染。此名戒行。祖曰。汝言依教。即是有染。一二俱破。何言依教。此二违背。不及于行。内外非明。何名为戒。彼曰。我有内外。彼已知竟。既得通达。便是戒行。若说违背。俱是俱非。言及清净。即戒即行。祖曰。俱是俱非。何言清净。既得通故。何谈内外。贤者闻之。即自惭伏　至无得宗所。问曰。汝云无得。无得何得。既无所得。亦无得得。彼众中。有宝静者。答曰。我说无得。非无得得。当说得得。无得是得。祖曰。得既不得。得亦非得。既云得得。得得何得。彼曰。见得非得。非得是得。若见不得。名为得得。祖曰。得既非得。得得无得。既无所得。当何得得。宝静闻之。顿除疑网　至寂静宗所。问曰。何名寂静。于此法中。谁静谁寂。彼众中有尊者。答曰。此心不动。是名为寂。于法无染。名之为静。祖曰。本心不寂。要假寂静。本来寂故。何用寂静。彼曰。诸法本空。以空空故。于彼空空。故名寂静。祖曰。空空已空。诸法亦尔。寂静无相。何静何寂。彼尊者。闻师指诲。豁然开悟。既而六众。咸誓归依　由是化被南天。声驰五印。经六十载。度无量众　后值异见王。轻毁三宝。每云。我之祖宗。皆信佛道。陷于邪见。寿年不永。运祚亦促。且我身是佛。何更外求。善恶报应。皆因多智之者。妄构其说。至于国内耆旧。为前王所奉者。悉从废黜。祖知已叹彼德薄。当何救之。即念无相宗中二首领。其一波罗提者。与王有缘。将证其果。其二宗胜者。非不博辩。而无宿因。时六宗徒众。亦各念言。佛法有难。师何自安。祖遥知众意。即弹指应之。六众闻云。此是我师达磨信响。我等宜速行。以副慈命。即至祖所。礼拜问讯。祖曰。一叶翳空。孰能翦拂。宗胜曰。我虽浅薄。敢惮其行。祖曰。汝虽辩慧。道力未全。宗胜自念。我师恐我见王。大作佛事。名誉显达。映夺尊威。纵彼福慧为王。我是沙门。受佛教旨。岂难敌也。言讫潜去。至王所。广说法要。及世界苦乐。人天善恶等事。王与之往返征诘。无不诣理。王曰。汝今所解。其法何在。宗胜曰。如王治化。当合其道。王所有道。其道何在。王曰。我所有道。将除邪法。汝所有法。将伏何人。祖不起于座。悬知宗胜义堕。遽告波罗提曰。宗胜不禀吾教。潜化于王。须臾理屈。汝可速救。波罗提。恭禀祖旨云。愿假神力。言已。云生足下。至大王前。默然而住。时王正问宗胜。忽见波罗提乘云而至。愕然忘其所问。而顾波罗提曰。乘空来者。是正是邪。提曰。我非邪正。而来正邪。王心若正。我无邪正。王虽惊异。而骄慢方炽。即摈宗胜令出。波罗提曰。王既有道。何摈沙门。我虽无解。愿王致问。王怒而问曰。何者是佛。提曰。见性是佛。王曰。师见性否。提曰。我见佛性。王曰。性在何处。提曰。性在作用。王曰。是何作用。我今不见。提曰。今现作用。王自不见。王曰。于我有否。提曰。王若作用。无有不是。王若不用。体亦难见。王曰。若当用时。几处出现。提曰。若出现时。当有其八。王曰。其八出现。当为我说。波罗提即说偈曰。在胎为身。处世为人。在眼曰见。在耳曰闻。在鼻辨香。在口谈论。在手执捉。在足运奔。遍现俱该沙界。收摄在一微尘。识者知是佛性。不识唤作精魂。王闻偈已。心即开悟。悔谢前非。咨询法要。朝夕忘倦。迄于九旬。时宗胜既被斥逐。退藏深山。念曰。我今百岁。八十为非。二十年来。方归佛道。性虽愚昧。行绝瑕疵。不能御难。生何如死。言讫。即自投崖。俄有神人。以手捧承。置于岩上。安然无损。宗胜曰。我忝沙门。当与正法为主。不能抑绝王非。是以捐身自责。何神祐助。一至于斯。愿垂一语。以保余年。于是神人。乃说偈曰。师寿于百岁。八十而造非。为近至尊故。熏修而入道。虽具少智慧。而多有彼我。所见诸贤等。未尝生珍敬。二十年功德。其心未恬静。聪明轻慢故。而获至于此。得王不敬者。当感果如是。自今不疏怠。不久成奇智。诸圣悉存心。如来亦复尔。宗胜闻偈欣然。即于岩间宴坐　王复问波罗提曰。仁者智辨。当师何人。提曰。我所出家。即娑罗寺。乌娑婆三藏。为受业师。其出世师者。即大王叔菩提达磨是也。王闻祖名。惊骇久之曰。鄙薄忝嗣王位。而趣邪背正。忘我尊叔。遽来近臣。特加迎请。祖即随使而至。为王忏悔往非。王闻规诫。泣谢于祖。又诏宗胜归国。大臣奏曰。宗胜被谪投崖。今已亡矣。王告祖曰。宗胜之死。皆自于吾。如何大慈令免斯罪。祖曰。宗胜今在岩间宴息。但遣使召。当即至矣。王即遣使入山。果见宗胜端居禅寂。宗胜蒙召乃曰。深愧王意。贫道誓处岩泉。且王国贤德如林。达磨是王之叔。六众所师。波罗提法中龙象。愿王崇仰二圣。以福皇基。使者复命未至。祖谓王曰。知取得宗胜否。王曰未知。祖曰。一请未至。再命必来。良久使还。果如祖语。祖遂辞王曰。当善修德。不久疾作。吾且去矣。经七曰。王乃得疾。国医诊治。有加无瘳。贵戚近臣。忆师前记。急发使告祖曰。王疾殆至弥留。愿叔慈悲。远来诊救。祖即至慰问。时宗胜再承王召。即别岩间。波罗提亦来问疾。谓祖曰。当何施为。令王免苦。祖即令太子。为王宥罪施恩。崇奉三宝。复为忏悔。愿罪消灭。如是者三。王疾有间。师念震旦缘熟。行化时至。乃先辞祖塔。次别同学。后至王所。慰而勉之曰。当勤修白业。护持三宝。吾去非晚。一九即回。王闻师言。涕泪交集。曰此国何罪。彼土何祥。叔既有缘。非吾所止。惟愿。不忘父母之国。事毕早回。王即具大舟。实以众宝。躬率臣寮。送至海壖。祖泛重溟。凡三周寒暑。达于广州府南海县。实梁普通元年庚子岁九月二十一日也。广州刺史萧昂。具主礼迎接。表闻武帝。帝览奏。遣使赍诏迎请。(旧板。年甲差讹。今依梁僧宝唱续法记。宋嵩禅师正宗记。尚觉有疑。后别有说)十一月至金陵。帝问曰。朕即位已来。造寺写经度僧。不可胜纪。有何功德。祖曰。并无功德。帝曰。何以无功德。祖曰。此但人天小果。有漏之因。如影随形。虽有非实。帝曰。如何是真功德。祖曰。净智妙圆。体自空寂。如是功德。不以世求。帝又问。如何是圣谛第一义。祖曰。廓然无圣。帝曰。对朕者谁。祖曰不识。帝不领悟。祖知机不契。是月十九日。潜回江北。十一月二十三日。届于洛阳。当魏孝明帝正光元年也。寓止于嵩山少林寺。面壁而坐。终日默然。人莫之测。谓之壁观婆罗门　时有僧神光者。旷达之士也。久居伊洛。博览群书。善谈元理。每叹。孔老之教。礼术风规。蒙庄之书。未尽妙理。近闻达磨大士住止少林。至人不遥。当造元境。乃往彼晨夕参承。祖常端坐面壁。莫闻诲励。光自惟曰。昔人求道。敲骨取髓。刺血济饥。布发掩泥。投崖饲虎。古尚若此。我又何人。其年十二月九日夜。天大雨雪。光坚立不动。迟明积雪过膝。祖悯而问曰。汝久立雪中。当求何事。光悲泪曰。惟愿和尚慈悲。开甘露门。广度群品。祖曰。诸佛无上妙道。旷劫精勤。难行能行。非忍而忍。岂以小德小智轻心慢心。欲冀真乘。徒劳勤苦。光闻祖诲励。潜取利刀。自断左臂。置于祖前。祖知是法器。乃曰。诸佛最初求道。为法忘形。汝今断臂吾前。求亦可在。祖遂因与易名。曰慧可。可曰。诸佛法印。可得闻乎。祖曰。诸佛法印。匪从人得。可曰。我心未宁。乞师与安。祖曰。将心来。与汝安。可良久曰。觅心了不可得。祖曰。我与汝安心竟　越九年。欲返天竺。命门人曰。时将至矣。汝等盍各言所得乎。时有道副对。如我所见。不执文字。不离文字。而为道用。祖曰。汝得吾皮。尼总持曰。我今所解。如庆喜见阿閦佛国。一见更不再见。祖曰。汝得吾肉。道育曰。四大本空。五阴非有。而我见处。无一法可得。祖曰。汝得吾骨。最后慧可礼拜依位而立。祖曰。汝得吾髓。乃顾慧可而告之曰。昔如来。以正法眼。付迦叶大士。展转嘱累。而至于我。我今付汝。汝当护持。并授汝袈裟。以为法信。各有所表。宜可知矣。可曰。请师指陈。祖曰。内传法印。以契证心。外付袈裟。以定宗旨。后代浇薄。疑虑竞生。云吾西天之人。言汝此方之子。凭何得法。以何证之。汝今受此衣法。却后难生。但出此衣并吾法偈。用以表明。其化无碍。至吾灭后二百年。衣止不传。法周沙界。明道者多。行道者少。说理者多。通理者少。潜符密证千万有余。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一花开五叶。结果自然成。(旧载。祖曰吾有楞伽四卷。亦用付汝。即是如来心地要门。令诸众生开示悟入　按人天眼目。达观颖。反覆辨论。以正其讹。最为明确。今遵是说削去)吾自到此。凡五度中毒。我尝自出。而试之置石。石裂。缘吾本离南印。来此东土。见赤县神州。有大乘气象。遂逾海越漠。为法求人。际会未谐。如愚若讷。今得汝传授。吾意已终(别记。祖初居少林寺九年。为二祖说法。祇教外息诸缘。内心无喘。心如墙壁。可以入道。慧可种种说心性。曾未契理。祖祇遮其非。不为说无念心体。可一日曰。我已息诸缘。祖曰。莫成断灭去否。可曰。不成断灭。祖曰。此是诸佛所传心体。更勿疑也)乃与徒众。往禹门千圣寺。止三日。有期城太守杨炫之。早慕佛乘。问祖曰。西天五印。师承为祖。其道如何。祖曰。明佛心宗。行解相应。名之曰祖。又问。此外如何。祖曰。须明他心。知其今古。不厌有无。于法无取。不贤不愚。无迷无悟。若能是解。故称为祖。杨曰。弟子归心三宝。亦有年矣。而智慧昏蒙。尚迷真理。适听师言。罔知攸措。愿师慈悲。开示宗旨。祖知恳到。即说偈曰。亦不睹恶而生嫌。亦不观善而勤措。亦不舍智而近愚。亦不抛迷而就悟。达大道兮过量。通佛心兮出度。不与凡圣同躔。超然名之曰祖。杨闻偈悲喜交并。曰愿师久住世间。化导群有。祖曰。吾即逝矣。不可久留。根性万差。多逢愚难。杨曰。未审何人。弟子为师除得否。祖曰。吾以传佛密秘。利益迷途。害彼自安。必无此理。杨曰。师苦不言。何表通变观照之力。祖不获已。乃为谶曰。江槎分玉浪。管炬开金锁。五口相共行。九十无彼我。杨闻语。莫究其端。默记于怀。礼辞而去。祖之所谶。虽当时不测。而后皆符验。时魏氏奉释。禅隽如林。光统律师流支三藏者。睹师演道斥相指心。每与师论义。是非蜂起。祖遐振元风。普施法雨。而偏局之量。自不堪任。竞起害心。数加毒药。至第六度。以化缘已毕。传法得人。遂不复救。端居而逝。即魏庄帝永安元年戊申十月五日也。其年十二月二十八日。葬熊耳山。起塔于定林寺。后三岁。魏宋云。奉使西域回。遇祖于葱岭。见手携只履。翩翩独逝。云问。师何往。祖曰。西天去。云归。具说其事。及门人启圹。唯空棺只履存焉。举朝为之惊叹。奉诏取遗履于少林寺供养。至唐开元十五年丁卯岁。为信道者。窃在五台华严寺。今不知所在。初梁武遇祖。因缘未契。及闻化行魏邦。遂欲自撰师碑。而未暇也。后闻宋云事。乃成之。代宗。谥圆觉大师。塔曰空观(年号。依纪年通谱　通论曰。传灯谓。魏孝明帝。钦祖异迹。三屈诏命。祖竟不下少林。及祖示寂。宋云自西域还。遇祖于葱岭。孝庄帝有旨。令启圹。如南史普通八年。即大通元年也。孝明。以是岁四年癸丑殂。祖以十月至梁。盖祖未至魏时。孝明已去世矣。其子即位未几。为尔朱荣所弑。乃立孝庄帝。由是魏国大乱。越三年而孝庄殂。又五年分割。为东西魏。然则吾祖在少林时。正值其乱。及宋云之还。则孝庄去世。亦五六年。其国至于分割久矣。乌有孝庄令启圹之说乎。按唐史云。后魏末。有僧达磨。航海而来。既卒。其年魏使宋云。于葱岭回见之。门徒发其墓。但有只履而已。此乃实录也)。

　　(考纲目。梁普通二年辛丑。即魏正光二年。今称庚子。应是普通元年。又考宝志公。有对武帝。称达磨为观音大士。传佛心印之言。宝志。卒于天监十三年。则达磨之来应在天监七八年之间。其葬。应在魏神龟初年。又三年宋云道遇达磨。若在普通年来中国。则宝志已卒矣。又佛祖纲目。以十一月至金陵者。为是。若以九月二十一日至广州。十月一日至金陵。十日之间。岂能历三千里耶)。

　　河南嵩山二祖慧可大师者

　　武牢姬氏子。父寂。以无子。祷祈既久。一夕感异光照室。其母因而怀妊。及长。遂以照室之瑞。名之曰光。自幼志气不群。博涉诗书。尤精玄理。而不事家产。好游山水。后览佛书。超然自得。即抵洛阳龙门。依香山静。出家受具。于永穆寺。浮游讲肆。遍学大小乘义。年三十三。却返香山。终日宴坐。又经八载。于寂默中。倏见一神人。谓曰。将欲受果。何滞此耶。大道匪遥。汝其南矣。祖知神助。因改名神光。翌日觉头痛如刺。其师欲治之。空中有声曰。此乃换骨。非常痛也。祖遂以见神事。白于师。师视其顶骨。即如五峰秀出矣。乃曰。汝相吉祥。当有所证。神令汝南者。斯则少林达磨大士。必汝之师也。祖于是。直造少室。亲传衣法。事见达磨章。自初祖西归。师为继席阐化焉　东魏孝静帝。天平乙卯年。有一居士。年逾四十。不言名氏。聿来设礼。而问祖曰。弟子身缠风恙。请和尚忏罪。祀曰。将了来。与汝忏。士良久曰。觅罪不可得。祖曰。与汝忏罪竟。宜依佛法僧住。士曰。今见和尚。已知是僧。未审何名佛法。祖曰。是心是佛。是心是法。法佛无二。僧宝亦然。士曰。今日始知。罪性不在内。不在外。不在中间。如其心然。佛法无二也。祖深器之。即为剃发。曰是吾宝也。宜名僧灿。其年三月十八日。于光福寺受具。自兹疾渐愈。执侍经二载　祖乃告曰。菩提达磨。远自竺干。以正法眼藏并信衣。密付于吾。吾今授汝。汝当守护。无令断绝。听吾偈曰。本来缘有地。因地种华生。本来无有种。华亦不曾生。祖付衣法已。又曰。汝受吾教。宜处深山。未可行化。当有国难。璨曰。师既预知。愿垂示诲。祖曰。非吾知也。斯乃达磨传般若多罗悬记云。心中虽吉外头凶。是也。吾校年代。正在于汝。汝当谛思前言。勿罹世难。然吾亦有宿累。今要酬之。善去善行。俟时传付。祖付嘱已。即往邺都。随宜说法。一音演畅。四众归依。如是积三四十载。遂韬光混迹。变易仪相。或入酒肆。或过屠门。或习街谈。或随厮役。人问之曰。师是道人。何故如是。祖曰。我自调心。何关汝事。又于管城县匡救寺三门下。谈无上道。听者林集。时有辩和法师者。于寺中讲涅槃经。学徒闻师阐法。稍稍引去。辩和不胜其愤。兴谤於邑宰翟仲侃。翟惑其邪说。加祖以非法。祖怡然委顺。识者谓之偿债。时年一百七岁。即隋文帝开皇癸丑岁三月十六日也。葬磁州滏阳县东北七十里。唐德宗。谥大祖禅师。

　　安庆皖公山三祖僧璨大师

　　不知何许人也。初以白衣谒二祖。既受度传法。隐于舒州之皖公山。属后周武帝废佛教。祖往来太湖县司空山。居无常处。积十余载。时人无能知者。至隋开皇壬子。有沙弥道信。年始十四。来礼祖曰。愿和尚慈悲。乞与解脱法门。祖曰。谁缚汝。曰无人缚。祖曰。何更求解脱乎。信于言下大悟。服劳九载后于吉州受戒。侍奉尤谨。祖屡试以元微。知其缘熟。乃付衣法。偈曰。华种虽因地。从地种华生。若无人下种。华地尽无生　祖又曰。昔可大师。付吾法后。往邺都行化。三十年方终。今吾得汝。何滞此乎。即适罗浮山。优游二载。却还旧址。逾月。士民奔趋。大设檀供。祖为四众。广宣心要讫。于法会大树下。合掌立终。即隋炀帝大业丙寅十月十五日也。唐明皇谥鉴智禅师。觉寂之塔　师。尝着信心铭曰。至道无难。唯嫌拣择。但莫憎爱。洞然明白。毫𨤲有差。天地悬隔。欲得现前。莫存顺逆。违顺相争。是为心病。不识元旨。徒劳念静。圆同太虚。无欠无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。唯滞两边。宁知一种。一种不通。两处失功。遣有没有。从空背空。多言多虑。转不相应。绝言绝虑。无处不通。归根得旨。随照失宗。须臾返照。胜却前空。前空转变。皆由妄见。不用求真。唯须息见。二见不住。慎莫追寻。才有是非。纷然失心。二由一有。一亦莫守。一心不生。万法无咎。无咎无法。不生不心。能由境灭。境逐能沉。境由能境。能由境能。欲知两段。元是一空。一空同两。齐含万象。不见精粗。宁有偏党。大道体宽。无易无难。小见狐疑。转急转迟。执之失度。必入邪路。放之自然。体无去住。任性合道。逍遥绝恼。系念乖真。昏沉不好。不好劳神。何用疏亲。欲取一乘。勿恶六尘。六尘不恶。还同正觉。智者无为。愚人自缚。法无异法。妄自爱着。将心用心。岂非大错。迷生寂乱。悟无好恶。一切二边。良由斟酌。梦幻空华。何劳把捉。得失是非。一时放却。眼若不睡。诸梦自除。心若不异。万法一如。一如体元。兀尔忘缘。万法齐观。归复自然。泯其所以。不可方比。止动无动。动止无止。两既不成。一何有尔。究竟穷极。不存轨则。契心平等。所作俱息。狐疑尽净。正信调值。一切莫留。无可记忆。虚明自照。不劳心力。非思量处。识情难测。真如法界。无他无自。要急相应。唯言不二。不二皆同。无不包容。十方智者。皆入此宗。宗非促延。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如是。必不须守。一即一切。一切即一。但能如是。何虑不毕。信心不二。不二信心。言语道断。非去来今。

　　黄州黄梅四祖道信大师者

　　姓司马氏。世居河内。后徙于蕲州广济县。生而超异。幼慕空宗。诸解脱门。宛如宿习。既嗣祖风。摄心无寐。胁不至席者六十年。隋大业丁丑。领徒众抵吉州。值群盗围城。七旬不解。万众惶怖。祖愍之。教令念摩诃般若。时贼众。望雉堞间。若有神兵。乃相谓曰。城内必有异人。不可攻矣。稍稍引去。唐武德甲申岁。师却返蕲春。住破头山。学侣云臻　一日。往黄梅县。路逢一小儿。骨相奇秀。异乎常童。祖问曰。子何姓。答曰。姓即有。不是常姓。祖曰。是何姓。答曰。是佛性。祖曰。汝无姓耶。答曰。性空故无。祖默识其法器。即俾侍者。至其母所。乞令出家。母以宿缘故。殊无难色。遂舍为弟子。以至付法传衣。偈曰。华种有生性。因地华生生。大缘与性合。当生生不生。遂以学徒委之　一日告众曰。吾武德中。游庐山登绝顶。望破头山。见紫云如盖。下有白气。横分六道。汝等会否。众皆默然。弘忍曰。莫是和尚他后横出一枝佛法否。祖曰善。贞观癸卯岁。太宗向师道味。欲瞻风彩。诏赴京。祖上表逊谢。前后三返。竟以疾辞。第四度命使曰。如果不起。即取首来。使至山谕旨。祖乃引颈就刃。神色俨然。使异之。回以状闻。帝弥加钦慕。就赐珍缯。以遂其志　高宗永徽辛亥岁闰九月四日。忽垂诫门人曰。一切诸法。悉皆解脱。汝等各自护念。流化未来。言讫。安坐而逝。寿七十有二。塔于本山。明年四月八日。塔户无故自开。仪相如生。尔后门人不敢复闭。代宗谥大医禅师。慈云之塔。

　　黄州黄梅五祖弘忍大师

　　蕲州黄梅人。先为破头山中栽松道者。尝请于四祖曰。法道可得闻乎。祖曰。汝已老。脱有闻。其能广化耶。倘若再来。吾尚可迟汝。乃去行水边。见一女子浣衣。揖曰。寄宿得否。女曰。我有父兄。可往求之。曰诺。我即敢行。女首肯之。遂回䇿而去。女。周氏李子也。归辄孕。父母大恶逐之。女无所归。日佣纺里中。夕止于众馆之下。已而生一子。以为不祥。因抛浊港中。明日见之。溯流而上。气体鲜明。大惊遂举之。成童随母乞食。里人呼为无姓儿。逢一智者。叹曰。此子。缺七种相。不逮如来。后遇信大师得法。嗣化于破头山　唐高宗咸亨中。有一居士。姓卢。名慧能。自新州来参谒。祖问曰。汝自何来。卢曰岭南。祖曰。欲须何事。卢曰。唯求作佛。祖曰。岭南人无佛性。若为得佛。卢曰。人即有南北。佛性岂然。祖知是异人。乃诃曰。着槽厂去。卢礼足而退。便入碓房。服劳于杵臼之间。昼夜不息。经八月。祖知授付时至。遂告众曰。正法难解。不可徒记吾言。持为己任。汝等各自随意。述一偈。若语意冥符。则衣法皆付。时会下七百余僧。上座神秀者。学通内外。众所宗仰。咸推称曰。若非尊秀。畴敢当之。神秀窃聆众誉。不复思惟。乃于廊壁。书一偈曰。身是菩提树。心如明镜台。时时勤拂拭。莫使惹尘埃。祖因经行。忽见此偈。知是神秀所述。乃赞叹曰。后代依此修行。亦得胜果。其壁。本欲令处士卢珍。绘楞伽变相。及见题偈在壁。遂止不画。各令念诵。卢在碓坊。忽聆诵偈。乃问同学。是何章句。同学曰。汝不知。和尚求法嗣。令各述心偈。此则秀上座所述。和尚深加叹赏。必将付法传衣也。卢曰。其偈云何。同学为诵。卢良久曰。美则美矣。了则未了。同学诃曰。庸流何知。勿发狂言。卢曰。子不信耶。愿以一偈和之。同学不答。相视而笑。卢至夜密告一童子。引至廊下。卢自秉烛。请别驾张日用。于秀偈之侧。写一偈曰。菩提本无树。明镜亦非台。本来无一物。何处惹尘埃。祖后见此偈曰。此是谁作。亦未见性。众闻师语。遂不之顾　逮夜。祖潜诣碓坊。问曰。米白也未。卢曰。白也未有筛。祖以杖三击其碓。卢即以三鼓入室。祖告曰。诸佛出世。为一大事故。随机大小。而引导之。遂有十地三乘顿渐等旨。以为教门。然以无上微妙秘密圆明真实正法眼藏。付于上首大迦叶尊者。展转传授。二十八世。至达磨。届于此土。得可大师。承袭以至于今。今以法宝及所传袈裟。用付于汝。善自保护。无令断绝。听吾偈曰。有情来下种。因地果还生。无情既无种。无性亦无生。卢行者。跪受衣法。启曰。法则既受。衣付何人。祖曰。昔达磨初至。人未之信。故传衣以明得法。今信心已熟。衣乃争端。止于汝身。不复传也。且当远隐。俟时行化。所谓受衣之人。命如悬丝也。卢曰。当隐何所。祖曰。逢怀即止。遇会且藏。卢礼足已。捧衣而出。是夜南迈。大众莫知。五祖自后不复上堂。大众疑怪致问。祖曰。吾道行矣。何更询之。复问。衣法谁得耶。祖曰。能者得。于是众议。卢行者名能。寻访既失。潜知彼得。即共奔逐。五祖既付衣法。复经四载。至上元乙亥。忽告众曰。我今事毕。时可行矣。即入室安坐而逝。寿七十有四。建塔于黄梅之东山。代宗。谥大满禅师。法雨之塔。

　　六祖慧能大师

　　姓卢氏。其先范阳人。父行瑫。武德中左官于南海之新州。遂占籍焉。三岁丧父。其母守志鞠养。及长。家尤贫窭。师樵采以给。一日负薪至市中。闻客读金刚经。至应无所住而生其心。有所感悟。而问客曰。此何法也。得于何人。客曰。此名金刚经。得于黄梅忍大师。祖遽告其母。以为法寻师之意。直抵韶州。遇高行士刘志略。结为交友。尼无尽藏者。即志略之姑也。常读涅槃经。师暂听之。即为解说其义。尼遂执卷问字。祖曰。字即不识。义即请问。尼曰。字尚不识。曷能会义。祖曰。诸佛妙理。非关文字。尼惊异之。告乡里耆艾曰。能是有道之人。宜请供养。于是。居人竞来瞻礼。近有宝林古寺旧地。众议营缉。俾祖居之。四众雾集。俄成宝坊。祖一日忽自念曰。我求大法。岂可中道而止。明日遂行。至昌乐县西山石室间。遇智远。祖遂请益。远曰。观子神姿爽拔。殆非常人。吾闻西域菩提达磨。传心印于黄梅。汝当往彼参决。祖辞去。直造黄梅之东山。即唐咸亨二年也。忍大师一见。默而识之。后传衣法。令隐于怀集四会之间　仪凤丙子正月八日。届南海。遇印宗法师。于法性寺。讲涅槃经。祖寓止廊庑间。暮夜风飏刹幡。闻二僧对论。一曰幡动。一曰风动。往复酬答。曾未契理。祖曰。可容俗流辄预高论否。直以风幡非动。动自心耳。印宗窃聆此语。竦然异之。明日邀祖入室。征风幡之义。祖具以理告。印宗不觉起而立曰。行者定非常人。师为是谁。祖更无所隐。直叙得法因由。于是印宗执弟子之礼。请授禅要。乃告四众曰。印宗具足凡夫。今遇肉身菩萨。乃指座下卢居士曰。即此是也。因请出所传信衣。悉令瞻礼。至正月十五日。会诸名德。为之剃发。二月八日。就法性寺智光律师。授满分戒。其戒坛。即刘宋时。求那跋陀三藏之所置也。三藏记云。后当有肉身菩萨。在此坛受戒。又梁末真谛三藏。于坛之侧。手植二菩提树。谓众曰。却后一百二十年。有大开士。于此树下。演无上乘。度无量众。祖具戒已。于此树下。开东山法门。宛如宿契。明年二月八日。忽谓众曰。吾不愿此居。欲归旧隐。即印宗与缁白千余人。送祖归宝林寺。韶州刺史韦据。请于大梵寺。转妙法轮。并受无相心地戒。门人纪录。目为坛经。盛行于世。后返曹溪。雨大法雨。学者不下千数　中宗神龙乙巳。降诏曰。朕请安秀二师。宫中供养。万几之暇。每究一乘。二师并推让曰。南方有能禅师。密受忍大师衣法。可就彼问。今遣内侍薛简。驰诏迎请。愿师慈念。速赴上京。祖上表辞疾。愿终林麓。简曰。京城禅德皆云。欲得会道。必须坐禅习定。若不因禅定。而得解脱者。未之有也。未审。师所说法如何。祖曰。道由心悟。岂在坐也。经云。若见如来若坐若卧。是行邪道。何故。无所从来。亦无所去。若无生灭。是如来清净禅。诸法空寂。是如来清净坐。究竟无证。岂况坐耶。简曰。弟子回。主上必问。愿和尚慈悲。指示心要。祖曰。道无明暗。明暗是代谢之义。明暗无尽。亦是有尽相待立名。故经云。法无有比。无相待故。简曰。明喻智慧。暗况烦恼。修道之人。傥不以智慧照破烦恼。无始生死。凭何出离。祖曰。烦恼即是菩提。无二无别。若以智慧昭烦恼者。此是二乘小见。羊鹿等机。大智上根。悉不如是。简曰。如何是大乘见解。祖曰。明与无明。其性无二。无二之性。即是实性。实性者。处凡愚而不灭。在圣贤而不增。住烦恼而不乱。居禅定而不寂。不断不常。不来不去。不在中间及其内外。不生不灭。性相如如。常住不迁。名之曰道。简曰。师说不生不灭。何异外道。祖曰。外道所说不生不灭者。将灭止生。以生显灭。灭犹不灭。生说无生。我说不生不灭者。本自无生。今亦无灭。所以不同外道。汝若欲知心要。但一切善恶。都莫思量。自然得入清净心体。湛然常寂。妙用恒沙。简蒙指教。豁然大悟　简归阙。表奏祖语。有诏谢师。并赐袈裟。绢五百疋。宝钵一口。十二月十九日。来改古宝林。为中兴寺。三年十一月十八日。来韶州刺史。重加崇饰。赐额为法泉寺。祖新州旧居。为国恩寺　一日。祖谓众曰。诸善知识。汝等各各净心。听吾说法。汝等诸人。自心是佛。更莫狐疑。外无一物而能建立。皆是本心生万种法。故经云。心生种种法生。心灭种种法灭。若欲成就种智。须达一相三昧。一行三昧。若于一切处。而不住相。彼相中不生憎爱。亦无取舍。不念利益成坏等事。安闲恬静。虚融澹泊。此名一相三昧。若于一切处。行住坐卧。纯一直心。不动道场。真成净土。名一行三昧。若人具二三昧。如地有种。能含藏长养。成就其实。一相一行亦复如是。我今说法。犹如时雨。溥润大地。汝等佛性。譬诸种子。遇兹沾洽。悉得发生。承吾旨者。决获菩提。依吾行者。定证妙果　明皇先天壬子。告诸四众曰。吾忝受忍大师衣法。今为汝等说法。不付其衣。盖汝等信根淳熟。决定不疑。堪任大事。听吾偈曰。心地含诸种。普雨悉皆生。顿悟华情已。菩提果自成。说偈已。复曰。其法无二。其心亦然。其道清净。亦无诸相。汝等慎勿观净。及空其心。此心本净。无可取舍。各自努力。随缘好去　有僧。举卧轮偈。卧轮有伎俩。能断百思想。对境心不起。菩提日日长。祖闻之曰。此偈未明心地。若依而行之。是加系缚。因示一偈。慧能没伎俩。不断百思想。对境心数起。菩提作么长　祖说法利生。经四十载。其年七月六日。命弟子。住新州国恩寺。建报恩塔。仍令倍工。又有蜀僧。名方辩。来谒曰。善捏塑。祖正色曰。试塑看。方辩不领旨。乃塑祖真。可高七尺。曲尽其妙。祖观之曰。汝善塑性。不善佛性。酬以衣物。辩礼谢而去　明皇开元癸丑年七月一日。谓门人曰。吾欲归新州。汝速理舟楫。时大众哀慕。乞师且住。祖曰。诸佛出现。犹示涅槃。有来必去。理亦常然。吾此形骸。归必有所。众曰。师从此去。早晚却回。祖曰。叶落归根。来时无口。又问。师之法眼。何人传受。祖曰。有道者得。无心者通。又问。后莫有难否。祖曰。吾灭后五六年。当有一人来取吾首。听吾记曰。头上养亲。口里须餐。遇满之难。杨柳为官。又曰。吾去七十年。有二菩萨。从东方来。一在家一出家。同时兴化。建立吾宗。缔缉伽蓝。昌隆法嗣。言讫。往新州国恩寺。沐浴跏趺而化。异香袭人。白虹属地。即其年八月三日也。时韶新两郡。各修灵塔。道俗莫决所之。两郡刺史。共焚香祝曰。香烟引处。即师之欲归焉。时炉香腾涌。直贯曹溪。以十一月十三日入塔。寿七十六。时韶州敕史韦据。撰碑　上元庚子。肃宗遣使。就请师衣钵。归内供养。至永泰元年五月五日。代宗梦六祖大师请衣钵。七日来刺史杨瑊曰。朕梦感禅师请传法袈裟。却归曹溪。今遣镇国大将军刘崇景。顶戴而送。朕谓之国宝。卿可于本寺如法安置。专令僧众亲承宗旨者。严加守护。勿令遗坠。后或为人偷窃。皆不远而获。如是者数四。宪宗谥大鉴禅师。塔曰元和灵照。

　　五灯全书卷第二
卍新纂续藏经第 81 册 No. 1571 五灯全书(卷1-33)


　　五灯全书卷第三

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　东土应化圣贤

　　秦跋陀禅师

　　问生法师。讲何经论。生曰。大般若经。师曰。作么生说色空义。曰众微聚曰色。众微无自性曰空。师曰。众微未娶。唤作甚么。生罔措。师又问。别讲何经论。曰大涅槃经。师曰。如何说涅槃之义。曰涅而不生。槃而不灭。不生不灭。故曰涅槃。师曰。这个是如来涅槃。那个是法师涅槃。曰涅槃之义。岂有二邪。某甲祇如此。未审禅师如何说涅槃。师拈起如意曰。还见么。曰见。师曰。见个甚么。曰见禅师手中如意。师将如意掷于地曰。见么。曰见。师曰。见个甚么。曰见禅师手中如意堕地。师斥曰。观公见解。未出常流。何得名喧宇宙。拂衣而去。其徒怀疑不已。乃追师扣问。我师说色空涅槃不契。未审禅师如何说色空义。师曰。不道汝师说得不是。汝师祇说得果上色空。不会说得因中色空。其徒曰。如何是因中色空。师曰。一微空故众微空。众微空故一微空。一微空中无众微。众微空中无一微。

　　宝志禅师

　　初金陵东阳民朱氏之妇。上巳日。闻儿啼鹰巢中。梯树得之。举以为子。七岁依钟山大沙门僧俭出家。专修禅观。宋太始二年。发而徒跣。着锦袍。往来皖山剑水之下。以翦尺拂子悬杖头。负之而行　天鉴二年。梁武帝诏问。弟子烦惑未除。何以治之。答曰十二。帝问。其旨如何。答曰。在书字时节刻漏中。帝益不晓　帝。尝诏画工张僧繇。写师像。僧繇下笔。辄不自定。师遂以指𠢐面门。分披出十二面观音。妙相殊丽。或慈或威。僧繇竟不能写。他日与帝。临江纵望。有物溯流而上。师以杖引之。随杖而至。乃紫旃檀也。即以属供奉官俞绍。令雕师像。顷刻而成。神采如生　师问一梵僧。承闻尊者唤我作屠儿。曾见我杀生么。曰见。师曰。有见见。无见见。不有不无见。若有见见。是凡夫见。无见见。是声闻见。不有不无见。是外道见。未审尊者如何见。梵僧曰。你有此等见邪　师垂语曰。终日拈香择火。不知身是道场。又曰。大道祇在目前。要且目前难睹。欲识大道真体。不离声色言语。又曰。京都邺都浩浩。还是菩提大道　师着。有大乘赞。不二颂。十二时歌。行世。天鉴十三年冬。将卒。忽告众僧。令趋寺金刚神像。出置于外。乃密谓人曰。菩萨将去。旬日。无疾而终。举体香耎。当十二月六日也。寿九十七。终时燃一烛。付后阁舍人吴庆。庆以事闻帝。帝叹曰。大师不复留矣。烛者。其以后事嘱我乎。因厚礼葬钟山独龙阜。敕陆倕制铭。王筠立碑于寺门。令处处传遗焉。

　　善慧大士者

　　婺州义乌县人也。齐建武四年丁丑五月八日。降于双林乡传宣慈家。本名翕。年十六。纳刘氏女。名妙光。生普建普成二子。二十四。与里人稽亭浦漉鱼。获已沈笼水中。祝曰。去者适。止者留。人或谓之愚。会有天竺僧嵩头陀曰。我与汝。毗婆尸佛所发誓。今兜率宫。衣钵见在。何日当还。因命临水观影。见圆光宝盖。大士笑谓之曰。炉鞴之所多钝铁。良医之门足病人。度生为急。何思彼乐乎。嵩指松山顶曰。此可栖矣。大士躬耕而居之。有人盗菽麦瓜果。大士即与篮笼盛去。日常营作。夜则行道。见释迦金粟定光三如来。放光袭其体。大士乃曰。我得首楞严定。天嘉二年。感七佛相随。释迦引前。维摩接后。唯释尊数顾共语。为我补处也。其山顶。黄云盘旋若盖。因号云黄山　梁武帝。请讲金刚经。土才升座。以尺挥桉一下。便下座。帝愕然。圣师曰。陛下还会么。帝曰不会。圣师曰。大士讲经竟　又一日讲经次。帝至。大众皆起。唯士端坐不动。近臣报曰。圣驾在此。何不起。士曰。法地若动。一切不安　一日披衲顶冠靸履朝见。帝问。是僧邪。士以手指冠。帝曰。是道邪。士以手指靸履。帝曰。是俗邪。士以手指衲衣　心王铭曰。观心空王。元妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沉。诸佛菩萨。非此安心。明心大士。悟此元音。身心性妙。用无更改。是故智者。放心自在。莫言心王。空无体性。能使色身。作邪作正。非有非无。隐显不定。心性离空。能凡能圣。是故相劝。好自防慎。刹那造作。还复漂沉。清净心智。如世黄金。般若法藏。并在身心。无为法宝。非浅非深。诸佛菩萨。了此本心。有缘遇者。非去来今　有偈曰。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。祇这语声是　又曰。空手把锄头。步行骑水牛。人从桥上过。桥流水不流　又曰。有物先天地。无形本寂寥。能为万象主。不逐四时凋　四相偈。曰生曰老。曰病曰死。识托浮泡起。生从爱欲来。昔时曾长大。今日复婴孩。星眼随人转。朱唇向乳开。为怜迷觉性。还却受轮回。览镜容颜改。登阶气力衰。咄哉今已老。趋拜复还亏。身似临崖树。心如念水龟。尚犹耽有漏。不肯学无为。忽染沉痾疾。因成卧病身。妻儿愁不语。朋友厌相亲。楚痛抽千脉。呻吟彻四邻。不知前路险。犹尚恣贪嗔。精魄随生路。游魂入死关。祇闻千万去。不见一人还。宝马空嘶立。庭华永绝攀。早求无上道。应免四方山　大士。于陈宣帝大建元年四月。告众曰。我从第四天来。为度众生。汝等慎护三业。精勤六度。行忏悔法。免堕三涂。至二十四日。入于涅槃。寿七十三。阇维。收舍利顶骨。葬双林。

　　南岳慧思禅师

　　武津李氏子。因志公。令人传语曰。何不下山教化众生。目视云汉作甚么。师曰。三世诸佛。被我一口吞尽。何处更有众生可化　示众曰。道源不远。性海非遥。但向己求。莫从他觅。觅即不得。得亦不真　偈曰。顿悟心源开宝藏。隐显灵通现真相。独行独坐常巍巍。百亿化身无数量。纵令逼塞满虚空。看时不见微尘相。可笑物兮无比况。口吐明珠光晃晃。寻常见说不思议。一语标名言下当　又曰。天不能盖地不载。无去无来无障碍。无长无短无青黄。不在中间及内外。超群出众太虚元。指物传心人不会。

　　天台山修禅寺智者禅师

　　讳智顗。荆州华容陈氏子。在南岳诵法华经。至药王品曰是真精进是名真法供养如来。于是悟法华三昧。获旋陀罗尼。见灵山一会。俨然未散。

　　泗州僧伽大圣

　　或问。师何姓。师曰姓何。曰何国人。师曰。何国人。

　　天台山丰干禅师

　　因寒山问。古镜未磨时。如何照烛。师曰。冰壶无影像。猿猴探水月。曰此是不照烛也。更请道看。师曰。万德不将来。教我道甚么。寒山拾得。俱作礼而退　师欲游五台。问寒山拾得曰。汝共我去游五台。便是我同流。若不共我去游五台。不是我同流。山曰。你去游五台作甚么。师曰。礼文殊。山曰。你不是我同流　师寻独入五台。逢一老人。便问。莫是文殊么。曰岂可有二文殊。师作礼未起。忽然不见。

　　天台山寒山子

　　因众僧炙茄次。将茄串向一僧背上打一下。僧回首。山呈起茄串曰。是甚么。僧曰。这风颠汉。山向傍僧曰。你道。这僧费却我多少盐错　因赵州游天台。路次相逢。山见牛迹问州曰。上座还识牛么。州曰不识。山指牛迹曰。此是五百罗汉游山。州曰。既是罗汉。为甚么却作牛去。山曰。苍天苍天。州呵呵大笑。山曰。作甚么。州曰。苍天苍天。山曰。这厮儿。宛有大人之作。

　　天台山拾得子

　　一日扫地。寺主问。汝名拾得。因丰干拾得汝归。汝毕竟姓个甚么。拾得放下扫帚。叉手而立。主再问。拾得拈扫帚。扫地而去。寒山捶胸曰。苍天苍天。拾得曰。作甚么。山曰。不见道。东家人死。西家人助哀。二人作舞笑哭而出　国清寺半月念戒众集。拾得拍手曰。聚头作想。那事如何。维那叱之。得曰。大德且住。无嗔即是戒。心净即出家。我性与你合。一切法无差。

　　明州奉化县布袋和尚

　　自称契此。形裁腲脮。蹙额皤腹。出语无定。寝卧随处。常以杖荷一布囊并破席。凡供身之具。尽贮囊中。入廛肆聚落。见物则乞。或醯醢鱼𦵔。才接入口。分少许投囊中。时号长汀子　一日有僧。在师前行。师乃拊其背。僧回首。师曰。乞我(一文)钱。曰道得即与汝一文。师放下布袋。叉手而立　白鹿和尚问。如何是布袋。师便放下布袋。曰如何是布袋下事。师负之而去　先保福和尚问。如何是佛法大意。师放下布袋叉手。福曰。为祇如此。为更有向上事。师负之而去　师在街衢立。有僧问。和尚在这里作甚么。师曰。等个人。曰来也来也。师曰。汝不是这个人。曰如何是这个人。师曰。乞我一文钱　师有歌曰。祇个心心心是佛。十方世界最灵物。纵横妙用可怜生。一切不如心真实。腾腾自在无所为。闲闲究竟出家儿。若睹目前真大道。不见纤毫也大奇。万法何殊心何异。何劳更用寻经义。心王本自绝多知。智者祇明无学地。非圣非凡复若何。不强分别圣情孤。无价心珠本圆净。凡是异相妄空呼。人能弘道道分明。无量清高称道情。携锡若登故国路。莫愁诸处不闻声　又有偈曰。是非憎爱世偏多。子细思量奈我何。宽却肚肠须忍辱。豁开心地任从他。若逢知己须依分。纵遇冤家也共和。若能了此心头事。自然证得六波罗。我有一布袋。虚空无挂碍。展开遍十方。入时观自在。吾有三宝堂。里空无色相。不高亦不低。无遮亦无障。学者体不如。来者难得样。智慧解安排。千中无一匠。四门四果生。十方尽供养。吾有一躯佛。世人皆不识。不塑亦不装。不雕亦不刻。无一滴灰泥。无一点彩色。人画画不成。贼偷偷不得。体相本自然。清净非拂拭。虽然是一躯。分身千百亿　又有偈曰。一钵千家饭。孤身万里游。青目睹人少。问路白云头　梁贞明三年丙子三月。师将示灭。于岳林寺东廊下。端坐磐石。而说偈曰。弥勒真弥勒。分身千百亿。时时示时人。时人自不识。偈毕。安然而化。其后复现于他州。亦负布袋而行。四众竞图其像。

　　法华志言大士

　　寿春许氏子。弱冠游东都。继得度于七俱胝院。留讲肆久之。一日读云门录。忽契悟。未几。宿命遂通。独语笑。口吻嗫嚅。日常不辍。世传诵法华。因以名之　丞相吕许公。问佛法大意。师曰。本来无一物。一味却成真　集仙王质问。如何是祖师西来意。师曰。青山影里泼蓝起。宝塔高吟撼晓风。又曰。请法华烧香。师曰。未从斋戒觅。不向佛边求　国子助教徐岳。问祖师西来意。师曰。街头东畔底。徐曰。某甲未会。师曰。三般人会不得　僧问。世有佛不。师曰。寺里文殊　有问。师凡耶圣耶。遂举手曰。我不在此住　庆历戊子十一月二十三日将化。谓人曰。我从无量劫来。成就逝多国土。分身扬化。今南归矣。言毕。右胁而逝。

　　扣冰澡先古佛

　　建宁新丰翁氏子。母梦比丘风神炯然。荷锡求宿。人指谓曰。此辟支佛也。已而孕。生于武宗会昌四年。香雾满室。弥日不散。年十三求出家。父母许之。依乌山兴福寺行全为师。咸通乙酉。落发受具。初以讲说。为众所归。弃谒雪峰。手携凫茨一包酱一器献之。峰曰。包中是何物。师曰凫茨。峰曰。何处得来。师曰。泥中得。峰曰。泥深多少。师曰。无丈数。峰曰。还更有么。曰转有转深。又问。器中何物。曰酱。峰曰。何处得来。曰是合得。峰曰。还熟也未。曰不较多。峰异之曰。子异日必为王者师。后自鹅湖归温岭结庵。(今为永礼寺)　继居将军岩。二虎侍侧。神人献地。为瑞岩院。学者争集。尝谓众曰。古圣修行。须凭苦节。吾今夏则衣楮。冬则扣冰而浴。故世人号为扣冰古佛　后住灵曜。上堂。四众云臻。教老僧说个甚么。便下座　有僧。烧炭积成火龛曰。请师入此修行。曰真玉不随流水化。琉璃争夺众星明。曰莫祇这便是么。曰且莫认奴作郎。曰毕竟如何。曰梅花腊月开　天成戊子。应闽主之召。延居内堂。敬拜曰。谢师远降。赐茶次。师提起橐子曰。大王会么。曰不会。曰人王法王。各自照了。留十日。以疾辞。至十二月二日。沐浴升堂。告众而逝。王与道俗。备香薪苏油茶毗之。祥曜满山。获舍利五色。塔于瑞岩正寝。谥曰妙应法威慈济禅师。

　　千岁宝掌和尚

　　中印度人也。周威烈十二年丁卯。降神受质。左手握拳。七岁祝发。乃展。因名宝掌。魏晋间。东游此土。入蜀礼普贤留大慈。常不食。日诵般若等经千余卷。或赠偈曰。劳劳玉齿寒。似迸岩泉急。有时中夜坐。阶前神鬼泣。一日谓众曰。吾有愿。住世千岁。今年六百二十有六。故以千岁称之。次游五台。徙居祝融峰之华严。黄梅之双峰。庐山之东林。寻抵建邺。会达磨入梁。就而扣请。悟无生忍。武帝高其道腊。延内入庭。未几如吴。有偈曰。梁城遇导师。参禅了心地。飘零二浙游。更尽佳山水。顺流东下。由千顷至天竺。往鄮峰。登太白。穿凤荡。盘礴于翠峰七十二庵。回赤城。憩云门。法华诸暨渔浦赤符大岩等角。返飞来。栖止石窦。有行尽支那四百州。此中遍称道人游之句。时贞观十五年也。后居浦江之宝严。与朗禅师友善。每通问。遣白犬驰往。朗亦以青猿为使令。故题朗壁曰。白犬衔书至。青猿洗钵回。师所经处。后皆成宝坊。显庆二年正旦。手塑一像。至九日像成。问其徒慧云曰。此肖谁。云曰。与和尚无异。即澡浴易衣。趺坐谓云曰。吾住世已一千七十二年。今将谢世。听吾偈。曰。本来无生死。今亦示生死。我得去住心。他生复来此。又嘱曰。吾灭后六十年。有僧来取吾骨勿拒。言讫而逝。入灭五十四年。有刺浮长老。自云门至塔所。礼曰。冀塔洞开。少选塔户果启。其骨连环若黄金。浮即持往秦望山。建窣堵波奉藏。以周威烈丁卯。至唐高宗显庆丁巳。考之实一千七十二年。其在此土。盖历四百余岁。开元中。慧云门人宗一者。尝勒石识之。

　　兜率戒阇黎

　　台州临海娄氏子。母张氏。梦月光入怀。觉而有孕。生而能言。曰善哉父母。生我劬劳。长度群生。为世沃焦。父母惊异。遂名以顿吉。一日忽谓母曰。可备斋七位。母问其故。曰我同衣来相见。父母怪之俟之。日晡。果有僧七人。抚掌打拍。徐行至家曰。闻君有奇子。特来相贺。其父遂设斋。食罢。众僧请儿相见。曰仁者有情之轨则。切莫被他瞒。须要惺惺着。儿乃抚掌而笑。七僧谢去。儿谓父母曰。七人。皆佛菩萨示现也。五岁。自称六和大师。志慕空寂。年十五。辞父母出家。至杭飞来峰。见天医波利多。多问曰。子何来。师曰。从缘来。曰是何姓。曰是佛性。曰子身尚俗。安识佛性。师曰。我身虽俗。因俗证真。真俗圆融。洞然无二。无二之法。即是佛性。波利多异之。乃为落发。受具足戒。故名善戒。由是锐志参方　师到金陵。见清源和尚。问曰。鼻孔辽天时如何。源曰。朝出东暮落西。曰如何是某甲道眼。曰佛亦不是。师振威一喝。源休去　师访仁勇和尚。勇知师来。遂升座竖起拂子。师曰。腾身捉日月。开口望潮来。勇掷拂子。师作舞打拍而退　继参黄牛萨多波。宝林支提。四明大璋。机缘颇多。不及备载。偶与大璋酬唱。同时下喝。其徒普明在侧。忽然顿悟　往五台。回至潼川。叱五郎邪祠。神像俱坏。庙宇自焚　至洛阳。有富人李光弼。常信妖巫。师愍其愚。遂造其家。入慈济三昧。众魔各现形相。乞为开导。师为说法受记。诸妖殄灭。其家遂安　师还杭州。路宿旅店。店主人王伯恭。哭而恸。师问其故。答言。先君小祥。师曰子。知父生处否。恭曰不知。师即呼其家犬至前曰。汝身虽异。本性昭然。犬闻师语。泫然下泪。作人语向恭曰。我是你父。以罪业故。受此报形。汝念父子之情。哀告求师为我说法。恭闻斯语。顿足哀恸。恳师救度。师为说法曰。心转境随。业花敷茂。心空境寂。业花自谢。罪无定罪。业非真业。心邪则业风生。心正则业风止。皆由汝心。非他所授。犬摇尾若谢。至晚不食而死。伯恭投师出家。遂剃度名道稠。师常行随机妙用。诱进群迷。拯度实多。不及悉记　师自温州归兜率。尝与周婆往来。周婆者。临海紫岩人也。生而神异。人皆罔测。周婆与师。终日握手经行街巷。大笑歌曰。笑杀愚痴汉。营家无歇时。四山若来合。妻子各分离。又歌曰。世人都笑我。我笑世间人。如意摩尼现。无人识本真　台城西南有龙潭。名灵江。其龙化为老人。每日至寺听法。一日师掩门。老人立门外。良久叩头流血。师知其诚恳。开门问故。老人曰。我堕畜身。皆是不闻正法。今宿有幸。遇师在世。愿求解脱。师曰。维缚汝。老人曰。无人缚。师曰。既无人缚。何求解脱。老人曰。我心忧乱。堕此业身。愿师为安脱此躯壳。师曰。心异千差竞起。心平法界坦然。心凡三毒萦缠。心圣六通自在。心空一道清净。心有万法纵横。心猿意马。宜自调伏。作佛证圣。堕狱受畜。皆自能为。非天所生。非地所出。老人听师言。心惑未即解悟。师曰。汝将何听。老人曰。我将耳听。师曰。耳听增惑。何不心闻。所谓心闻洞十方。生于大因力。此是普贤法门。普贤以心闻。成大行愿。汝性既灵。当知此能闻说法之人。是何相状。若执作相。则堕于有。若执作非相。又堕于无。执著有无。生死根本。但自返观息听。则本有大光明藏悉得现前。诸惑自然亡矣。老人闻此。心地朗然。顿首拜谢。遂复龙身。于西山。投身自陨　台郡骄阳亢极。越五月不雨。祷于上下神祇。皆不应。太守赵邦彦。以城隍神像曝于底。叱曰。我闻。行雨汝司其柄。不怜万民曝之。以警不职。是夜。神致梦太守曰。吾虽行雨。非上天敕命。岂敢自专。兜率戒阇黎。文殊示现。实司雨事。辱我何益。太守斋戒。率僚属至寺。趋谒师室。为通情悃。师为书疏焚之。大雨随澍。四境俱足。孟秋。民始播秧。禾稻大稔　一日。师整衣登殿。俾行者击鼓。云集寺众。遂云。大众。诸佛世尊。从无始来。修诸苦行。证无上道。祇为众生陷溺欲海。堕无明堑。投愚痴网。报诸异相。无由出离。故我示现。化彼六凡。到无畏处。然众生。化无尽期。我愿亦无穷尽。大众。老僧与你。同居同衣。当知。修诸妙道。救诸苦难。济诸物命。行禅定法。得涅槃乐汝等不可以强凌弱。说人好恶。遮他胜事。此是业芽。渐渐长大。除之难也。言讫下座。涌身虚空。现诸神变。口吐莲花。顶现七佛。阐发微妙已。乃曰。老僧世缘已毕。与汝等作别。合掌而逝。其徒即报周婆。婆曰。果然。亦于普济桥下。瞥然而化。口中左右。皆生莲花。观者众多。师阅世七十九。尔时茶毗。舁之不起稠行人曰。我师。七佛之师示现。非凡火能化。宜开胸襟。以俟何如。众依所言。忽胸中迸裂。三昧性火自焚。五色祥云围绕。异香馥郁。舍利无数。建塔于寺。太守闻于朝。睿旨赐徽号。曰广惠慈济宁化仁德大师。时绍圣五年甲寅冬也。越七日。有异僧。眉须皓白。跣足百衲。携锡而歌于市曰。戒师文殊。周婆普贤。随肩搭背。万世应传。故知为菩萨示现云。

　　初祖旁出第一世。不列章次

　　二祖慧可禅师。旁出嗣法第一世

　　僧那禅师

　　姓马氏。少而神隽。年二十一。讲礼易于东海。听者如市。一遇二祖。遂投出家。自是手不执笔。尽弃世典。奉头陀行。后谓门人慧满曰。祖师心印。非专苦行。若契本心。发随意真光之用。则苦行如握土成金。若惟务苦行。而不明本心。为憎爱所缚。则苦行如黑夜履于险道。汝欲明本心者。当审谛推察。遇色遇声。未起觉观时。心何所之。是无耶。是有耶。既不堕有无处所。则心珠独朗。常照世间。而无一尘许间隔。未尝有一刹那顷。断续之相。满后亦奉头陀行。惟蓄二针。冬则乞补。夏则舍之。心无怖畏。睡而不梦。常行乞饮。所至伽蓝。则破柴制履。住无再宿。贞观十六年。于洛阳善会寺侧。宿古墓中。遇大雪。旦入寺。见昙旷法师。旷怪所从来。满曰。法有来耶。旷遣寻来处。四边雪积五尺许。旷曰。不可测也。尝示人曰。诸佛说心。令知心相虚妄。今乃重加心相。深违佛意。又增论议。殊乖大理。后于陶冶中。无疾坐化。

　　向居士

　　幽栖林野。木食涧饮。北齐天保初。闻二祖盛化。乃致书曰。影由形起。响逐声来。弄影劳形。不识形为影本。扬声止响。不知声是响根。除烦恼而趣涅槃。喻去形而觅影。离众生而求佛果。喻默声而求响。故知迷悟一涂。愚智非别。无名作名。因其名则是非生矣。无理作理。因其理则争论起矣。幻化非真。谁是谁非。虚妄无实。何空何有。将知得无所得。失无所失。未又造谒。聊申此意。伏望答之。二祖回示曰。备观来意皆如实。真幽之理竟不殊。本迷摩尼谓瓦砾。豁然自觉是真珠。无明智慧等无异。当知万法即皆如。愍此二见之徒辈。申辞措笔作斯书。观身与佛不差别。何须更觅彼无余。居士。捧披祖偈。乃申礼觐。密承印记。

　　二祖下第二世

　　僧那禅师法嗣

　　彰德府隆化寺慧满禅师

　　荥阳张氏子。始于本寺。遇二祖开示。志存俭约。自言。一生心无怯怖。睡不作梦。常行乞。住无再宿。唐太宗贞观壬寅。于洛阳会善寺侧。宿古墓中。遇大雪。旦入寺。见法师昙旷。旷怪所从来。师曰。法有来耶。旷遣寻来处。知宿五尺积雪中。寻闻有括录事。诸僧逃隐。师独持钵聚落。无所滞碍。随得随散。索尔虚闲耳　又尝示人曰。诸佛说心。令知心相。是虚妄。今乃重加心相。深违佛意。又增论议。殊乖大理。故常赍楞伽经四卷。以为心要。如说而行。盖遵历世之遗付也。后于陶冶中。无疾坐化。寿七十。

　　二祖下第三世。至第八世。不列章次

　　四祖大医禅师。旁出法嗣第一世

　　牛头山法融禅师者

　　润州延陵人也。姓韦氏。年十九。学通经史。寻阅大部般若。晓达真空。忽一日叹曰。儒道世典。非究竟法。般若正观。出世舟航。遂隐茅山。投师落发。后入牛头山幽栖寺北岩之石室。有百鸟衔华之异。唐贞观中。四祖遥观气象。知彼山有奇异之人。乃躬自寻访。问寺僧。此间有道人否。曰出家儿那个不是道人。祖曰。阿那个是道人。僧无对。别僧曰。此去山中十里许。有一懒融。见人不起。亦不合掌。莫是道人么。祖遂入山。见师端坐自若。曾无所顾。祖问曰。在此作甚么。师曰。观心。祖曰。观是何人。心是何物。师无对。便起作礼曰。大德高栖何所。祖曰。贫道不决所止。或东或西。师曰。还识道信禅师否。祖曰。何以问他。师曰。向德滋久。冀一礼谒。祖曰。道信禅师。贫道是也。师曰。因何降此。祖曰。特来相访。莫更有宴息之处否。师指后面曰。别有小庵。遂引祖至庵所。绕庵唯见虎狼之类。祖乃举两手作怖势。师曰。犹有这个在。祖曰。这个是甚么。师无语。少选。祖却于师宴坐石上。书一佛字。师睹之竦然。祖曰。犹有这个在。师未晓。乃稽首请说真要。祖曰。夫百千法门。同归方寸。河沙妙德。总在心源。一切戒门。定门慧门。神通变化。悉自具足。不离汝心。一切烦恼业障。本来空寂。一切因果。皆如梦幻。无三界可出。无菩提可求。人与非人。性相平等。大道虚旷。绝思绝虑。如是之法。汝今已得。更无阙少。与佛何殊。更无别法。汝但任心自在。莫作观行。亦莫澄心。莫起贪嗔。莫怀愁虑。荡荡无碍。任意纵横。不作诸善。不作诸恶。行住坐卧。触目遇缘。总是佛之妙用快乐无忧。故名为佛。师曰。心既具足。何者是佛。何者是心。祖曰。非心不问佛。问佛非不心。师曰。既不许作观行。于境起时。心如何对治。祖曰。境缘无好丑。好丑起于心。心若不强名。妄情从何起。妄情既不起。真心任遍知。汝但随心自在。无复对治。即名常住法身。无有变异。吾受璨大师顿教法门。今付于汝。汝今谛受吾言。只住此山。向后当有五人达者。绍汝大化。祖付法讫。遂返双峰终老。师自尔法席大盛　唐永徽中。徒众乏粮。师往丹阳缘化。去山八十里。躬负米一石八斗。朝往暮还。供僧三百。二时不阙。邑宰萧元善。请于建初寺。讲大般若经。听者云集。至灭静品。地为之震动　博陵王。问师曰。境缘色发时。不言缘色起。云何得知缘。乃欲息其起。师曰。境色初发时。色境二性空。本无知缘者。心量与知同。照本发非发。尔时。起自息抱暗。生觉缘心时。缘不逐至。如未生前。色心非养育。从空本无念。想受言念生。起发未曾起。岂用佛教令　问。闭目不见色。境虑乃便多。色既不关心。境从何处发。师曰。闭目不见色。内心动虑多。幻识假成用。起名终不过。知色不关心。心亦不关人。随行有相转。鸟去空中真　问。境发无处所。缘觉了知生。境谢觉还转。觉乃变为境。若以心曳心。还为觉所觉。从之随随去。不离生灭际。师曰。色心前后中。实无缘起境。一念自疑忘。谁能计动静。此知自无知。知知缘不会。当自检本形。何须求域外。前境不变谢。后念不来今。求月执元影。讨迹逐飞禽。欲知心本性。还如视梦里。譬之六月冰。处处皆相似。避空终不脱。求空复不成。借问镜中像。心从何处生　问。恰恰用心时。若为安隐好。师曰。恰恰用心时。恰恰无心用。曲谭名相劳。直说无繁重。无心恰恰用。常用恰恰无。今说无心处。不与有心殊　问。智者引妙言。与说相会当。言与心路别。合则万倍乖。师曰。方便说妙言。破病不乘道。非关本性谭。还从空化造。无念为真常。终当绝心路。离念性不动。生灭无乖误。谷响既有声。镜像能回顾。问曰。行者体境有。因觉知境亡。前觉及后觉。并境有三心。师曰。境用非体觉。觉罢不应思。因觉知境亡。觉时境不起。前觉及后觉。并境有三迟　问。住定俱不转。将为正三昧。诸业不能牵。不知细无明。徐徐蹑其后。师曰。复闻别有人。虚执起心量。三中事不成。不转还虚妄。心为正受缚。为之净业障。心尘万分一。不了说无明。细细习因起。徐徐名相生。风来波浪转。欲静水还平。更欲前途说。恐畏后心惊。无念大兽吼。性空下霜雹。星散秽草推。纵横飞鸟落。五道定纷纶。四魔不前却。既如猛火燎。还如利剑斫　问。赖觉知万法。万法本来然。若假照用心。只得照用心。不应心里事。师曰。赖觉知万法。万法终无赖。若假照用心。应不在心外　问。随随无拣择。明心不现前。复虑心闇昧。在心用功行。智障复难除。师曰。有此不可有。寻此不可寻。无拣即真择。得闇出明心。虑者心冥昧。存心托功行。何论智障难。至佛方为病　问。折中消息间。实亦难安怗。自非用行人。此难终难见。师曰。折中欲消息。消息非难易。先观心处心。次推智中智。第三照推者。第四通无记。第五解脱名。第六等真伪。第七知法本。第八慈无为。第九遍空阴。第十云雨被。最尽被无觉。无明生本智。镜像现三业。幻人化四衢。不住空边尽。当照有中无。不出空有内。未将空有俱。号之名折中。折中非言说。安怗无处安。用行何能决。　问。别有一种人。善解空无相。口言定乱一。复道有中无。同证用常寂。知觉寂常用。用心会真理。复言用无用。智慧方便多。言乱与理合。如如理自如。不由识心会。既知心会非。心心复相泯。如是难知法。永劫不能知。同此用心人。法所不能化。师曰。别有证空者。还如前偈论。行空守寂灭。识见暂时翻。会真是心量。终知未了原。又说息心用。多智疑相似。良由性不明。求空且劳已。永劫住幽识。抱相都不知。放光便动地。于彼欲何为　问。前件看心者。复有罗縠难。师曰。看心有罗縠。幻心何待看。况无幻心者。从容下口难　问。久有大基业。心路差互间。得觉微细障。即达于真际。自非善巧师。无能决此理。仰惟我大师。当为开要门。引导用心者。不令失正道。师曰。法性本基业。梦境成差互。实相微细身。色心常不悟。忽逢混沌士。哀怨愍群生。托疑广设问。抱理内常明。生死幽径彻。毁誉心不惊。野老显分答。法相愧来仪。蒙发群生药。还如色性为　显庆丙辰。邑宰萧元善。请住建初。师辞不获。遂命入室。上首智岩。付嘱法印。令以次传授。将下山谓众曰。吾不复践此山矣。时鸟兽哀号。逾月不止。庵前有四大桐树。仲夏之月。忽自凋落。明年正月二十三日。不疾而逝。窆于鸡笼山。

　　四祖下二世(旁出)

　　金陵牛头山融禅师法嗣

　　牛头山智岩禅师

　　曲阿华氏子。弱冠智勇过人。身长七尺六寸。隋大业中。为郎将。常以弓挂一滤水囊。随行所至汲用。累从大将征讨。频立战功。唐武德中。年四十。遂乞出家。入舒州皖公山。从宝月禅师。为弟子后。一日宴坐。睹异僧身长丈余。神姿爽拔。词气清朗。谓师曰。卿八十生出家。宜加精进。言讫不见　尝在谷中入定。山水暴涨。师怡然不动。其水自退。有猎者遇之。因改过修善。复有昔同从军者二人。闻师隐遁。乃共入山寻之。既见。因谓师曰。郎将狂邪。何为住此。师曰。我狂欲醒。君狂正发。夫嗜色淫声。贪荣冒宠。流转生死。何由自出。二人感悟。叹息而去　师后谒牛头融。发明大事。融谓师曰。吾受信大师真诀。所得都亡。设有一法胜过涅槃。吾说亦如梦幻。夫一尘飞而翳天。一芥堕而覆地。汝今已过此见。吾复何云。山门化导。当付之于汝。师禀命为第二世。后以正法。付方禅师。师住白马栖玄两寺。又迁石头城。于高宗仪凤丁丑正月十日示灭。颜色不变。屈伸如生。室有异香。经旬不歇。遗言水葬焉。

　　金陵钟山昙璀禅师者

　　吴郡人也。姓颜氏。初谒融禅师。融目而奇之。乃告之曰。色声。为无生之鸩毒。受想。是至人之坑阱。子知之乎。师默而审之。大悟元旨。寻晦迹钟山。多历年所。茅庵瓦缶。以终老焉。唐则天天授辛卯二月六日。恬然入定。七日而灭。

　　四祖下三世

　　牛头岩禅师法嗣

　　江宁府牛头山第三世慧方禅师

　　润州延陵濮氏子。出家开善。及进具。洞明经论。后谒牛头岩。岩示以心。印。师豁然领悟。于是不出林薮者十年。方学者云集。师。一旦谓众曰。吾他行。随机利物。汝宜自安也。乃以正法付法持。自归茅山。越数载将欲灭度。见有五百许人。髻发后垂。状如菩萨。各持幡华。曰诸法师嗣。又感山神现大蟒身至庭前。如将泣别。师谓侍者洪道曰。吾去矣。汝为吾报诸门人。门人奔至。师已入灭。时唐天册乙未八月一日。山林变白。溪涧绝流。七日。道俗悲慕。声动山谷。寿六十有七。腊四十。

　　四祖下四世

　　牛头方禅师法嗣

　　江宁府牛头山第四世法持禅师

　　润州张氏子。幼岁出家。年三十游黄梅。闻法心开。复遇牛头方。印可乃继席山门末。以法眼付智威。唐武后长安壬寅九月五日。终于金陵延祚寺。嘱令露骸松下。饲诸鸟兽。迎出日。空中有神幡从西而来。绕山数匝。所居故院。竹林变白。七日而止。寿六十有八。腊五十。

　　四祖下五世(旁出)

　　金陵牛头山持禅师法嗣

　　牛头山智威禅师者

　　江宁人也。姓陈氏。依天宝寺统法师出家。谒法持禅师。传授正法。自尔江左学徒。皆奔走门下。有慧忠者。目为法器。师尝有偈。示曰。时中莫系念。念成生死河。轮回六趣海。无见出长波。忠答曰。念想由来幻。性自无终始。若得此中意。长波当自止　师又示偈曰。余本性虚无。缘妄生人我。如何息妄情。还归空处坐。忠答曰。虚无是实体。人我何所存。妄情不须息。即泛般若船。师知其了悟。乃付以院事。随缘化导。唐开元己巳二月十八日。终于延祚寺。将示灭。谓弟子曰。将我于林中。施诸鸟兽。寿七十七。

　　四祖下六世(旁出)

　　金陵牛头山威禅师法嗣

　　牛头山慧忠禅师

　　润州王氏子。年二十三。受业于庄严寺。闻威禅师出世。乃往谒之。威才见曰。山主来也。师感悟微旨。遂给侍左右。后辞诣诸方巡礼。威于具戒院。见凌霄藤。遇夏萎悴。人欲伐之。因谓曰。勿剪。慧忠还时。此藤更生。及师回。果如其言。即以山门付嘱讫。出居延祚寺。师平生一衲不易。器用唯一铛。尝有供僧谷两廪。盗者窥伺。虎为守之。县令张逊者。至山顶谒。问师。有何徒弟。师曰。有三五人。逊曰。如何得见。师敲禅床。有三虎哮吼而出。逊惊怖而退。后众请入城。居庄严旧寺。师欲于殿东别创法堂。先有古木。群鹊巢其上。工人将伐之。师谓鹊曰。此地建堂。汝等何不速去。言讫。群鹊乃迁巢他树。初筑基。有二神人。定其四角。复潜资夜役。遂不日而就。繇是四方学徒云集。得法者。有三十四人。各住一方。转化多众　师有安心偈曰。人法双净。善恶两忘。直心真实。菩提道场。　大历戊申。石室前挂铛树挂衣藤。忽盛夏枯死。四年六月十五日。集僧布萨讫。命侍者。净发浴身。至夜有瑞云。覆其精舍。空中复闻天乐之声。诘旦。怡然坐化。时风雨暴作。震折林木。复有白虹。贯于岩壑。庚戌春。茶毗获舍利。不可胜计。寿八十七。

　　宣州安国寺玄挺禅师

　　初参威禅师。侍立。次有讲华严。僧问。真性缘起。其义云何。威良久。师遽召曰。大德正兴一念问时。是真性中缘起。其僧。言下大悟。或问。南宗自何而立。曰心宗非南北。

　　舒州天柱山崇慧禅师

　　彭州陈氏子。唐乾元初。往舒州天柱山创寺。永泰乙巳。代宗赐额　僧问。如何是天柱境。师曰。主簿山高难见日。玉镜峰前易晓人　问。达磨未来此土时。还有佛法也。无师曰。未来且置。即今事作么生。曰某甲不会。乞师指示。师曰。万古长空。一朝风月。僧无语。师复曰。阇梨会么。曰不会。师曰。自己分上作么生。干他达磨。来与未来作么。他家来大似卖卜汉。见汝不会。为汝锥破。卦文才生。吉凶尽在。汝分上一切自看。僧曰。如何是解卜底人。师曰。汝才出门时。便不中也　问。如何是天柱家风。师曰。时有白云来闭户。更无风月四山流　问。亡僧迁化。向甚么处去也。师曰。潜岳峰高长积翠。舒江明月色光辉　问。如何是大通智胜佛。师曰。旷大劫来。未曾壅滞。不是大通智胜佛。是甚么。曰为甚么佛法不现前师曰。只为汝不会。所以不现前。汝若会去。亦无佛可成　问。从上诸圣。有何言说。师曰。汝今见吾。有何言说　问。宗门。师曰。石牛长吼真空外。木马嘶时月隐山　问。如何是和尚利人处。师曰。一雨普滋。千山秀色　问。如何是天柱山中人。师曰。独步千峰顶。优游九曲泉。大历己未七月二十二日归寂。塔于山之北。

　　润州鹤林玄素禅师

　　延陵马氏子。晚参威禅师。遂悟性宗。后居鹤林　一日有屠者礼谒。愿就所居办供师欣然而往。众皆见讶。师曰。佛性平等。贤愚一致。但可度者。吾即度之。复何差别之有　问。如何是西来意。师曰。会即不会。疑即不疑。又曰。不会不疑底。不疑不会底　僧扣门。师问。是甚么人。曰是僧。师曰。非但是僧。佛来亦不着。曰为甚么不着。师曰。无汝栖泊处。天宝壬辰十月十一日中夜。无疾而逝。寿八十五。塔黄鹤山。敕谥大律禅师。大和宝航之塔。

　　四祖下七世(旁出)

　　金陵牛头山忠禅师法嗣

　　天台山佛窟岩惟则禅师

　　京兆长孙氏。初谒忠。大悟元旨。乃曰。天地无物也。物我无物也。虽无物也。而未尝无物也。如此。则圣人如影。百姓如梦。孰为生死哉。至人以是能独照。能为万物主。吾知之矣。遂南游天台。隐于瀑布之西岩。宪宗元和中。慕道者日至。有弟子可素。遂筑室庐。渐成法席。佛窟之称。自师始也。僧问。如何是那罗延箭。师曰。中的也。忽一日告门人曰。汝其勉之。阅二日。跏趺而寂。寿八十。腊五十有八。后三年。塔全身于本山(唐韩文公撰碑。今存国清寺)。

　　鹤林素禅师法嗣

　　杭州径山道钦禅师

　　苏州昆山朱氏子。初服膺儒教。年二十八。遇素禅师。谓之曰。观子。神气温粹。真法宝也。师感悟。因求为弟子。素躬与落发。乃戒之曰。汝乘流而行。逢径即止。师遂南迈。抵临安。见东北一山。因问樵者。樵曰。此径山也。乃驻锡焉　僧问。如何是道。师曰。山上有鲤鱼。海底有蓬尘　马祖令人送书到。书中作一圆相。师发缄。于圆相中。着一点。却封回。忠国师闻乃云。钦师犹被马师惑　问。如何是祖师西来意。师曰。汝问不当。曰如何得当。师曰。待吾灭后。即向汝说　马祖。令智藏来问。十二时中。以何为境。师曰。待汝回去时有信。藏曰。如今便回去。师曰。传语。却须问取曹溪　崔赵公问。弟子今欲出家。得否。师曰。出家。乃大丈夫事。非将相之所能为。公于是有省　唐大历三年。代宗诏至阙下。亲加瞻礼。一日同忠国师。在内庭。坐次见帝驾来。师起立。帝曰。师何以起。师曰。檀越。何得向四威仪中见贫道。帝悦。乃赐号国一。后辞归本山。于德宗贞元壬申十二月示疾。说法而逝。谥大觉禅师。

　　四祖下八世(旁出)

　　佛窟则禅师法嗣

　　天台山云居智禅师

　　华严院僧继宗问。见性成佛其义云何。师曰。清净之性。本来湛然。无有动摇。不属有无净秽长短取舍。体自翛然。如是明见。乃名见性。性即佛。佛即性。故曰见性成佛。曰性既清净。不属有无。因何有见。师曰。见无所见。曰既无所见。何更有见。师曰。见处亦无。曰如是见时。是谁之见。师曰。无有能见者。曰究竟其理如何。师曰。汝知否。妄计为有。即有能所。乃得名迷。随见生解。便堕生死。明见之人。即不然。终日见未尝见。求名处。体相不可得。能所俱绝。名为见性。曰此性遍一切处否。师曰。无处不遍。曰凡夫具否。师曰。上言无处不遍。岂凡夫而不具乎。曰因何诸佛菩萨。不被生死所拘。而凡夫独萦此苦。何曾得遍。师曰。凡夫。于清净性中。计有能所。即堕生死。诸佛大士。善知清净性中。不属有无。即能所不立。曰若如是说。即有能了不了人。师曰。了尚不可得。岂有能了人乎。曰至理如何。师曰。我以要言之。汝即应念。清净性中。无有凡圣。亦无了不了人。凡之与圣。二俱是名。若随名生解。即堕生死。若知假名不实。即无有当名者。又曰。此是极究竟处。若云我能了彼不能了。即是大病。见有净秽凡圣。亦是大病。作无凡圣解。又属拨无因果。见有清净性可栖止。亦大病。作不栖止解。亦大病。然清净性中。虽无动摇。且不坏方便应用。及兴慈运悲。如是兴运之处。即全清净之性。可谓见性成佛矣。继宗。踊跃礼谢而退。

　　径山国一钦禅师法嗣

　　杭州鸟窠道林禅师

　　本郡富阳潘氏子。母朱氏。梦日光入口。因而有娠。及诞异香满室。遂名香光。九岁出家。二十一。于荆州果愿寺受戒。后诣长安西明寺复礼法师。学华严经。起信论。礼示以真妄颂。俾修禅那。属代宗诏国一禅师至阙。师乃谒之。遂得正法。及南归孤山永福寺。有辟支佛塔。时道俗共为法会。师振锡而入。有灵隐寺韬光法师。问曰。此之法会。何以作声。师曰。无声谁知是会。后见秦望山有长松。枝叶繁茂。盘屈如盖。遂栖止其上。故时人。谓之鸟窠禅师。复有鹊巢。于其侧自然驯狎。人亦目为鹊巢和尚　侍者会通。忽一日欲辞去。师问曰。汝今何往。对曰。会通为法出家。和尚不垂慈诲。今往诸方。学佛法去。师曰。若是佛法。吾此间亦有少许。曰如何是和尚佛法。师于身上。拈起布毛吹之。通遂领悟　元和中。白居易侍郎。出守兹郡。因入山谒师。问曰。禅师住处甚危险。师曰。太守危险尤甚。白曰。弟子位镇江山。何险之有。师曰。薪火相交。识性不停。得非险乎。又问。如何是佛法大意。师曰。诸恶莫作。众善奉行。白曰。三岁孩儿。也解恁么道。师曰。三岁孩儿虽道得。八十老人行不得。白作礼而退。师於穆宗长庆甲辰二月十日。告侍者曰。吾今报尽。言讫坐亡。寿八十四。腊六十三。塔孤山之西。谥圆修。

　　四祖下第九世

　　鸟窠林禅师法嗣

　　杭州府招贤寺会通禅师

　　本郡吴氏子。本名元卿。形相端严。幼而聪敏。唐德宗时。为六宫使。王族咸美之。一日玩昭阳宫华卉。久之。倏闻空中声曰。虚幻之相。开谢不停。能坏善根。仁者安可嗜之。师有省。乃极生厌患。帝一日游宫。问曰。卿何不乐。对曰。臣志愿从释。帝不许。既而师容益悴。诏王宾相之。宾奏曰。此人。当绍隆三宝。帝始许。寻以母患归省。会韬法师。勉谒鸟窠。启曰。弟子七岁蔬食。十一受五戒。今年二十有二。为出家故休官。愿和尚。授与僧相。曰今时为僧。鲜有精苦者。行多浮滥。师曰。本净非琢磨。元明不随照。曰汝。若了净智妙圆。体白空寂。即真出家。何假外相。汝当为在家菩萨。戒施俱修。如谢灵运之俦。可也。师曰。然理虽如此。于事何益。愿垂摄受。誓遵师教。如是三请。皆不诺。韬光。乃坚白鸟窠曰。宫使未尝娶。亦不畜侍女。禅师若不拯接。谁其度之。鸟窠始与披剃具戒。师常卯斋。昼夜精进。诵大乘经。而习安般三昧。寻固辞游方。鸟窠以布毛示之。悟旨。时谓布毛侍者。暨鸟窠归寂。垂二十载。武宗废其寺。师与众僧。礼辞灵塔而迈。莫知其终。

　　五灯全书卷第三

　　五灯全书卷第三补遗

　　东土应化圣贤

　　唐圣师李成眉贤者

　　中天竺人也。受般若多罗之后。长庆间。游化至大理国。大弘祖道。昭成王。礼为师。为建崇圣寺。基方七里。塔高三百余尺。后王嵯巅问曰。三尊佛那尊。大师应声曰。中尊是我。王不契。以师狂流于缅。未几灭度。冢间常光明。复生灵芝。大如伞盖。有盗盗其骨。商人货之。乃金锁骨也。王闻其事。取骨为中脏腹。志曰。师乃西天三祖商那和修后身也。

　　唐禅陀子

　　西域人。初随李贤者至大理。贤欲建寺。命师西天画祇园精舍图。师朝往暮回。以图呈贤者。贤曰。还将得灵鹫山图来么。曰将得来。贤曰。在甚么处。师绕贤者一匝而出。

　　䆳古之世大理旧为泽国。水多陆少。有邪龙据之。是名罗刹。好啖食人。居民鲜少。有一老僧。自西方来。托言。欲求片地藏修。罗刹问何所欲。僧身披袈裟。手牵一犬指曰。他无所求。但欲我袈裟一展。犬一跳之地。罗刹曰。诺僧曰。既承许诺。合立符倦。罗刹又诺。遂就洱水岸上。画倦石间。于是。僧展袈裟。纵犬一跳。已尽罗刹之地。罗刹彷徨失措。意欲背盟。僧以神力制之不敢背。但问何以处我。僧曰。别有殊胜之居。因于苍山之上阳溪。神化金屋宝所一区。罗刹喜过望。尽移其属入焉。而山遂闭。于是。僧乃凿河尾。泄水之半。是为天生桥。今洱水岛上有赤文。如古篆籀。云是卖地倦。僧即观音大士也。

　　唐鸡足古和尚。不知何许人。与二僧同住一庵。入城乞食。南诏问。识何法门。古曰。我能使死者。生极乐世界。诏今国中。但有死者。请古起棺。如此十年余有。谗于诏曰。古妄人也。云能超度生魂。何所证验。臣愿入棺试之。诏如言。请古起棺。将至化骨之所。起棺视之。诚死矣。恳古求生。又作法。遂苏死者。悔曰。我已生在七宝宫殿中。如何复来此。古遂还旧庵。见二僧问食。二僧曰。汝从城中来。却不褁粮。至此欲食耶。古遂走。扣华首石门。门訇中开。二僧追呼至。则石门闭矣。二僧悔恨。焚身门外。焚处生柏二株。有泣泪泉袈裟石存焉。古即守衣迦叶也。

　　汉观音长者。不知何许人。蒙氏时游大理。长髯阔面。冠莲冠。执杖持珠。或隐或显。出没不定。后汉兵伐滇。长者皆负大石。可约数丈。兵士望见惊退。兵中有善用阴符者。尽令　中火息。长者取石吹之得火。民有忧患。数处祷之。皆应俗乎。为观音长者。所负之石。尚在取火之法。今赖焉。

　　无言和尚

　　始李氏。尝持一铁钵入定。欲晴。则钵内火光烛天遂霁。欲雨。则钵中白气上升遂雨。南诏。封为灌顶国师。一日说法。有老翁立。听毕乘风云而去。众惊问之。曰洱水龙。

　　世祖章皇帝御制传赞　碧庵上人

　　法名慧俊。本辽之钉窑人也。生绝荤茹。年方十四。即厌俗辞亲。剃发于草河之小庵。从僧箓也。已而行抵盛京。卓锡城南保安寺。勤修持诵。三十余年。闭关不出禅定者。又二十一年。顺治己亥。又来京师越明年庚子五月朔三日。示寂于广慈禅院。行年七十。腊五十六。茶毗之际。光𦦨中。结观音大士像。巨象莲花。种种殊异。是盖坚持一念严戒。行于玄关。示现十方。遂朗悬于圆镜。所谓炳智慧之火。烧烦恼之心者矣。嘉此善因是用为赞。赞曰。如泉有源。凿井未诚。如火有焰。钻木未勤。苟其中辍。譬彼却行。有志者出。前无坚深。维斯上人。具大精进。方堕地时。而含佛性。持律探经。行勤业净。次第王城。栖迟法境。紧心则通。乃若无识。在斗室中。布衣一食。视三七年。如弹指讫。偶来京洛。示寂僧龛。大地浩浩。虚空漫漫。俨然水月。来火光端。征其龙象。布地青莲。有万耳目。以广其传　臆庵。痴道人。赞并书。

　　藤萝尊者。于唐末。自海上浮来。至温州瑞安山中。觅萝为龛。禅定其中历年深。四围丛萝环绕。一日有猎人。带群犬至山。犬入丛萝中。竟久不出。猎人。因以斧开入见。群犬跪伏其前。而猎人即投剃染。就是地辟建梵刹。名曰本寂。手凿一掬泉。于集云峰下。清泉乡之苾。从此始。诸弟子。请问师之行实。惟示名曰。藤萝。后兴一十八刹。所遗石刻法语曰。释迦老子。一大藏教。说不出口。却被游山和尚到。檀樾主家道破。牛载乌鸦过晚村。
卍新纂续藏经第 81 册 No. 1571 五灯全书(卷1-33)


　　五灯全书卷第四

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　五祖大满禅师旁出法嗣第一世

　　北宗神秀禅师

　　开封李氏子。少亲儒业。博综多闻。俄舍爱出家。寻师访道。至蕲州双峰东山寺。遇五祖。以坐禅为务。乃叹伏曰。此真吾师也。誓心苦节。以樵汲自役。而求其道。祖深加器重。祖既示灭。师遂住江陵当阳山。唐武后闻之。召至都下。于内道场供养。特加钦礼。命于旧山。置度门寺。以旌其德。时王公士庶。皆望尘拜伏。暨中宗即位。尤加礼重。大臣张说。尝问法要。执弟子礼　示众曰。一切佛法。自心本有。将心外求。舍父逃走。唐中宗神龙丙午年。于东都天宫寺入灭。谥大通禅师。羽仪法物。送殡于龙门。帝送至桥。王公士庶。皆至葬所。张说。及征士卢鸿一。各为碑诔。门人普寂。义福等。并为朝野所重。

　　嵩岳慧安国师

　　荆州枝江卫氏子。隋开皇丁巳。括天下私度僧尼勘师。师曰。本无名。遂遁于山谷。大业中。大发丁夫。开通济渠。饥殍相枕。师乞食以救之。获济者众。炀帝征师不赴。潜入大和山。暨帝幸江都。海内扰攘。乃杖锡登衡岳。行头陀行。唐贞观中。至黄梅谒忍祖。遂得心要。麟德甲子。游终南山石壁。因止焉。高宗。尝召师不奉诏。于是。遍历名迹。至嵩少曰。是吾终焉之地也。自尔禅者辐凑　有坦然怀让二僧。来参问曰。如何是祖师西来意。师曰。何不问自己意。曰如何是自己意。师曰。当观密作用。曰如何是密作用。师以目开合示之。然于言下知归。让乃即谒曹溪　武后征至辇下。待以师礼。与秀禅师同加钦重。后尝问师甲子多少。师曰。不记。后曰。何不记耶。师曰。生死之身。其若循环。环无起尽。焉用记为。况此心流注。中间无间。见沤起灭者。乃妄想耳。从初识至动相。灭时亦只如此。何年月而可记乎。后闻。稽颡信受　神龙丙午。中宗赐紫袈裟。度弟子二七人。仍延入禁中供养。三年。又赐摩衲。辞归嵩岳。是年三月三日。嘱门人曰。吾死已。将尸向林中。待野火焚之　俄尔万回公来见师。猖狂握手言论。傍侍倾耳。都不体会。至八日。闭户偃身而寂。春秋一百二十八(隋开皇二年壬寅生唐景龙三年己酉灭时称老安国师)门人遵旨。舁置林间。果野火自然阇维。得舍利八十粒。内五粒色紫。留于宫中。至先天二年。门人建浮图焉。

　　袁州蒙山道明禅师

　　鄱阳人。陈宣帝之裔也。国亡落于民间。以其王孙。尝受署。因有将军之号。少于永昌寺出家。慕道颇切。往依五祖。法会极意研寻。初无解悟。及闻五祖密付衣法与卢行者。即率同志数十人。蹑迹追逐。至大庾岭。师最先见。余辈未及。卢见师奔至。即掷衣钵于磐石曰。此衣表信。可力争耶。任君将去。师遂举之。如山不动。踟蹰悚栗。乃曰。我来求法。非为衣也。愿行者。开示于我。卢曰。不思善。不思恶。正恁么时。阿那个是明。上座本来面目。师当下大悟。遍体汗流。泣礼数拜。问曰。上来密语密意外。还更别有意旨否。卢曰。我今与汝说者。即非密也。汝若返照自己面目。密却在汝边。师曰。某甲。虽在黄梅随众。实未省自己面目。今蒙指授入处。如人饮水。冷暖自知。今行者。即是某甲师也。卢曰。汝若如是。则吾与汝。同师黄梅。善自护持。师又问。某甲。向后宜往何所。卢曰。逢袁可止。遇蒙即居。师礼谢遽回。至岭下谓众人曰。向陟崔嵬远望。杳无踪迹。当别道寻之。皆以为然。师既回。遂独往庐山布水台。经三载后。往袁州蒙山。大唱元化。初名慧明。以避六祖上字。故名道明。弟子等。尽遗过岭南。参礼六祖。

　　五祖下二世(旁出)

　　北宗秀禅师法嗣

　　五台山巨方禅师

　　安陆曹氏子。幼禀业于明福院朗禅师。初讲经论。后参禅会。及造北宗。秀问白。白云散处如何。师曰。不昧。秀又问。到此间后如何。师曰。正见一枝生五叶。秀默许之。入室侍对。应机无爽。寻至上党寒岭居焉。数岁之间。众盈千数。后于五台山阐化。二十余年示寂。塔于本山。

　　河中府中条山智封禅师

　　姓吴氏。初习唯识论。滞于名相。为知识所诘。乃发愤罢讲游方。见秀禅师。疑心顿释。乃辞去。居于蒲津安峰。不下山十年。木食涧饮。州牧卫文升。建安国院居之。缁素归依。憧憧不绝。使君问曰。某今日后如何。师曰。日从蒙汜出。照树全无影。使君。初不能喻。拱揖而退。少选开晓。释然自得。师来往中条山。二十余年。得其道者。不可胜纪。灭后。门人于州城北建塔焉。

　　兖州降魔藏禅师

　　赵郡王氏子。父为毫掾。师七岁出家。时属野多妖鬼。魅惑于人。师孤形制伏。曾无少畏。故得降魔名焉。即依广福院明赞禅师落发。后遇北宗盛化。便誓抠衣。秀问曰。汝名降魔。此无山精木怪。汝翻作魔邪。师曰。有佛有魔。秀曰。汝若是魔。必住不思议境界。师曰。是佛亦空。何境界之有。秀悬记之曰。汝与少皞之墟有缘。师寻入泰山数稔。学者云集。一日告门人曰。吾今老朽。物极有归。言讫而逝。

　　寿州三峰道树禅师

　　唐州闻氏子。幼探经籍。年将五十。因遇高僧诱谕。遂誓出家。礼本部明月山慧文为师。师耻年长。求法淹迟。励志游方。后遇秀禅师。言下知微。乃卜寿州三峰山。结茅而居。常有野人服色素朴。言谭诡异。于言笑外。化作佛形。及菩萨罗汉天仙等形。或放神光。或呈声响。师之学徒睹之。皆不能测。如此涉十年后。寂无形影。师告众曰。野人作多色伎俩。眩惑于人。只消老僧。不见不闻。伊伎俩有穷。吾不见不闻无尽。唐敬宗实历乙巳年示寂。寿九十二。塔于本山。

　　凤阳府旰𣅿都梁山全植禅师

　　光州芮氏子。初结庵居止。太守。请本州长寿寺开法。问将来佛法隆替若何。师曰。真实之物。无古无今。亦无轨躅。有为之法。四相迁流。法当堙厄。君侯可见。师年九十三而终。唐会昌甲子九月七日。入塔。

　　嵩岳安国师法嗣

　　洛京福先寺仁俭禅师

　　自嵩山罢问。放旷郊廛。谓之腾腾和尚。唐天册万岁中。天后诏入殿前。仰视天后。良久曰。会么。后曰。不会。师曰。老僧持不语戒。言讫而出。翌日进短歌一十九首。天后览而嘉之。厚加赐赉。师皆不受。又令写歌辞。传布天下。其辞。并敷演真理。以警时俗。唯了元歌一首。盛行于世。

　　嵩岳破灶堕和尚

　　不称名氏。言行叵测。隐居嵩岳。山坞有庙甚灵。殿中唯安一灶。远近祭祀不辍。烹杀物命甚多。师一日领侍僧入庙。以杖敲灶三下曰。咄此灶只是泥瓦合成。圣从何来。灵从何起。恁么烹宰物命。又打三下。灶乃倾破堕落。须臾有一人青衣峨冠。设拜师前。师曰。是甚么人。曰我本此庙灶神。久受业报。今日蒙师说无生法。得脱此处。生在天中。特来致谢。师曰。是汝本有之性。非吾强言。神再礼而没。少选侍僧问曰。某久侍和尚。不蒙示诲。灶神得甚么径旨。便得生天。师曰。我只向伊道是泥瓦合成。别也无道理为伊。侍僧无言。师曰会么。僧曰不会。师曰。本有之性。为甚么不会。侍僧乃礼拜。师曰。堕也堕也。破也破也。后义丰禅师。举似安国师。安叹曰。此子会尽物我一如。可谓如朗月处空。无不见者。难构伊语脉。丰问曰。未审。甚么人构得他语脉。安曰。不知者。时号为破灶堕　僧问。物物无形时如何。师曰。礼。即唯汝非我。不礼。即唯我非汝。其僧乃礼谢。师曰。本有之物。物非物也。所以道心能转。物即同如来　有僧。从牛头处来。师问曰。来自何人法会。僧近前叉手。绕师一匝而出。师曰。牛头会下。不可有此人。僧乃回师上肩。叉手而立。师曰。果然果然。僧却问曰。应物不由他时如何。师曰。争得不由他。曰恁么则顺正归元去也。师曰。归元何顺。曰若非和尚。几错招愆。师曰。犹是未见四祖时道理。见后道将来。僧却绕师一匝而出。师曰。顺正之道。今古如然。僧作礼　又僧侍立久。师乃曰。祖祖佛佛。只说如人本性本心。别无道理。会取会取。僧礼谢。师乃以拂子打之曰。一处如是。千处亦然。僧乃叉手近前。应诺一声。师曰。更不信。更不信　僧问。如何是大阐提人。师曰。尊重礼拜。曰如何是大精进人。师曰。毁辱嗔恚。后莫知所终。

　　嵩岳元圭禅师

　　伊阙李氏子。幼岁出家。唐永淳二年受具戒。𨽻闲居寺。习毗尼无懈。后谒安国师。顿悟元旨。遂卜庐于岳之庞坞　一日有异人。峨冠裤褶而至。从者极多。轻步舒徐。称谒大师。师睹其形貌。奇伟非常。乃谕之曰。善来仁者。胡为而至。彼曰。师宁识我邪。师曰。吾观佛与众生等。吾一目之。岂分别邪。彼曰。我此岳神也。能生死于人。师安得一目我哉。师曰。吾本不生。汝焉能死。吾视身与空等。视吾与汝等。汝能坏空与汝乎。苟能坏空及汝。吾则不生不灭也。汝尚不能如是。又焉能生死吾邪。神稽首曰。我亦聪明正直。于余神。讵知师有广大之智辩乎。愿授以正戒。令我度世。师曰。汝既乞戒。即既戒也。所以者何。戒外无戒。又何戒哉。神曰。此理也。我闻茫昧。止求师戒。我身为门弟子。师即为张座秉炉正几曰。付汝五戒。若能奉持。即应曰能。不能即曰否。曰谨受教。师曰汝能不淫乎。曰我亦娶也。师曰。非谓此也。谓无罗欲也。曰能师曰。汝能不盗乎。曰何乏我也焉有盗取哉。师曰。非谓此也。谓飨而福淫。不供而祸善也。曰能。师曰。汝能不杀乎。曰实司其柄。焉曰不杀。师曰。非谓此也。谓有滥误疑混也。曰能。师曰。汝能不妄乎。曰我正直焉有妄乎。师曰。非谓此也。谓先后不合天心也。曰能。师曰。汝不遭酒败乎。曰能。师曰。如上是为佛戒也。又言。以存心奉持。而无心拘执。以有心为物。而无心想身。能如是。则先天地生不为精。后天地死不为老。终日变化。而不为动。毕尽寂默。而不为休。信此。则虽娶非妻也。虽飨非取也。虽柄非权也。虽作非故也。虽醉非惛也。若能无心于万物。则罗欲不为淫。福淫祸善不为盗。滥误疑混不为杀。先后违天不为妄。惛荒颠倒不为醉。是谓无心也。无心则无戒。无戒则无心。无佛无众生。无汝及无我。孰为戒哉。神曰。我神通亚佛。师曰。汝神通。十句。五能五不能。佛则十句。七能三不能。神悚然避席跪启曰。可得闻乎。师曰。汝能戾上帝东天行。而西七曜乎。曰不能。师曰。汝能夺地祇融五岳。而结四海乎。曰不能。师曰。是谓五不能也。佛能空一切相。成万法智。而不能即灭定业。佛能知群有性。穷亿劫事。而不能化导无缘。佛能度无量有情。而不能尽众生界。是为三不能也。定业亦不牢久。无缘亦是一期。众生界本无增减。亘无一人能主其法。有法无主。是谓无法。无法无主。是谓无心。如我解佛亦无神通也。但能以无心。通达一切法尔。神曰。我诚浅昧。未闻空义。师所授戒。我当奉行。今愿报慈德。效我所能。师曰。吾观身无物。观法无常。块然更有何欲邪。神曰。师必命我为世间事。展我小神功。使已发心。初发心未发心。不信心必信心。五等人目我神踪。知有佛有神。有能有不能。有自然有非自然者。师曰。无为是。无为是。神曰佛亦使神护法。师宁隳叛佛邪。愿随意垂诲。师不得已而言曰。东岩寺之障。莽然无树。北岫有之。而背非屏拥。汝能移北树于东岭乎。神曰。已闻命矣。然昏夜必而喧动。愿师无骇。即作礼辞去。师门送而且观之。见仪卫逶迤。如王者之状。岚霭烟霞。纷纶间错。幢幡环佩。凌空隐没焉。其夕。果有暴风吼雷。奔云掣电。栋宇摇荡。宿鸟声喧。师谓众曰。无怖无怖。神与我契矣。诘旦和霁。则北岩松栝。尽移东岭。森然行植师谓其徒曰。吾没后无令外知。若为口实。人将妖我。以唐明皇开元丙辰岁。嘱门人曰。吾始居寺东岭。吾灭汝必置吾骸于彼。言讫。若委蜕焉。春秋七十有二。门人尊治建塔。

　　五祖下三世(旁出)

　　嵩山寂禅师法嗣

　　终南山惟政禅师

　　平原周氏子。受业于本州延和寺诠澄法师。得法于嵩山普寂禅师。即入太一山中。学者盈室。唐文宗。好嗜蛤蜊。㳂海官吏。递进甚劳。一日御馔中。有擘不张者。帝以其异。即焚香祷之。乃开见。菩萨形仪。梵相具足。帝。遂贮以金粟坛香合。覆以美锦。赐兴善寺。令众僧瞻礼。因问群臣。期何祥也。或奏。太一山惟政禅师。深明佛法。博闻强记。乞诏问之。帝即颁诏。师至。帝问其事。师曰。臣闻。物无虚应。此乃启陛下之信心耳。故契经云。应以此身得度者。即现此身。而为说法。帝曰。菩萨身已现。且未闻说法。师曰。陛下睹此。为常邪非常邪。信邪非信邪。帝曰。希奇之事。朕深信焉。师曰。陛下已闻说法竟。皇情悦豫。得未曾有。诏天下寺院。各立观音像。以答殊休。留师于内道场。累辞归山。诏令住圣寿寺。至武宗即位。师忽入终南山隐居。人问其故。师曰。吾避仇矣。终后阇维。收舍利四十九粒。而建塔焉。

　　破灶堕和尚法嗣

　　嵩山峻极禅师

　　僧问。如何是修善行人。师曰。担枷带锁。曰如何是作恶行人。师曰。修禅入定。曰某甲浅机。请师直指。师曰。汝问我恶。恶不从善。汝问我善。善不从恶。僧良久。师曰。会么。僧曰。不会。师曰。恶人无善念。善人无恶心。所以道善恶。如浮云。俱无起灭处。僧于言下大悟。后破灶堕。闻举乃曰。此子。会尽诸法无生。

　　五祖下四世

　　益州无相禅师法嗣

　　益州保唐寺无住禅师

　　初得法于无相大师。乃居南阳白崖山。专务宴寂经累岁。学者渐至。勤请不已。自此垂诲。虽广演言教。而唯以无念为定。唐相国杜鸿渐。出抚坤维。闻师名。思一瞻礼。遣使到山延请。时节度使崔宁。亦命诸寺僧徒。远出迎引。至空慧寺时。杜公与戎帅。召三学硕德。俱会寺中。致礼讫。公问曰。弟子闻。今和尚说无忆无念莫妄三句法门。是否。师曰。然。公曰。此三句。是一是三。师曰。无忆名戒。无念名定。莫妄名慧。一心不生。具戒定慧。非一非三也。公曰。后句妄字。莫是从心之忘乎。曰从女者是也。公曰。有据否。师曰。法句经云。若起精进心。是妄非精进。若能心不妄。精进无有涯。公闻。疑情荡然。公又问。师还以三句示人否。师曰。初心学人。还令息念。澄停识浪。水清影现。悟无念体。寂灭现前。无念亦不立也。于时。庭树鸦鸣。公问。师闻否。师曰。闻鸦去已。又问。师闻否。师曰。闻。公曰。鸦去无声。云何言闻。师乃普告大众曰。佛世难值。世法难闻。各各谛听。闻无有闻。非关闻性。本来不生。何曾有灭。有声之时。是声尘自生。无声之时。是声尘自灭。而此闻性。不随声生。不随声灭。悟此闻性。则免声尘之所转。当知。间无生灭。闻无去来。公与僚属大众稽首　问。何名第一义。第一义者。从何次第得入。师曰。第一义无有次第。亦无出入。世谛一切有。第一义即无。诸法无性。性说名第一义。佛言。有法名俗谛。无性第一义。公曰。如师开示。实不可思议。弟子。识性微浅。昔因公暇。撰得起信论章疏两卷。可得称佛法否。师曰。夫造章疏。皆用识心。思量分别。有为有作。起心动念。然可造成。据论文云。当知一切法。从本以来。离言说相。离名字相。离心缘相。毕竟平等。无有变异。唯有一心。故名真如。今相公着言说相。著名字相。着心缘相。既着种种相。云何是佛法。公起作礼曰。弟子。亦曾问诸供奉大德。皆赞弟子不可思议。当知彼等但狥人情。师今从理解说。合心地。法实是真理不可思议　公又问。云何不生。云何不灭。如何得解脱。师曰。见境心不起名不生。不生即不灭。既无生灭。即不被前尘所缚。当处解脱。不生名无念。无念即无灭。无念即无缚。无念即无脱。举要而言。识心即离念见性即解脱。离识心见性外。更有法门。证无上菩提者。无有是处。公曰何名识心见性。师曰。一切学道人。随念流浪。盖为不识真心。真心者。念生亦不顺生。念灭亦不依寂。不来不去。不定不乱。不取不舍。不沉不浮。无为无相。活鱍鱍。平常自在。此心体毕竟不可得。无可知觉。触目皆如。无非见性也。公与大众作礼。称赞踊跃而去。师后居保唐寺而终。

　　六祖大鉴禅师旁出法嗣第一世

　　西域崛多三藏

　　天竺人也。于六祖言下契悟。后游五台。见一僧结庵静坐。师问曰。孤坐奚为。曰观静。师曰。观者何人。静者何物。其僧作礼。问曰。此理何如。师曰。汝何不自观自静。彼僧茫然。师曰。汝出谁门耶。曰秀禅师。师曰。我西域异道最下种者。不堕此见。兀然空坐。于道何益。其僧却问。师所师者何人。师曰。我师六祖。汝何不速往曹溪。决其真要。其僧即往参六祖。六祖垂诲。与师符合。僧即悟入。师后不知所终。

　　韶州法海禅师

　　曲江人也。初见六祖问曰。即心即佛。愿垂指喻。祖曰。前念不生即心。后念不灭即佛。成一切相即心。离一切相即佛。吾若具说。穷劫不尽。听吾偈曰。即心名慧。即佛乃定。定慧等持。意中清净。悟此法门。由汝习性。用本无生。双修是正。师信受。以偈赞曰。即心元是佛。不悟而自屈。我知定慧因。双修离诸物。

　　吉州志诚禅师

　　本州太和人也。初参秀禅师。后因两宗盛化。秀之徒众。往往讥南宗曰。能大师不识一字。有何所长。秀曰。他得无师之智。深悟上乘。吾不如也。且吾师五祖。亲付衣法。岂徒然哉。吾所恨。不能远去亲近。虚受国恩。汝等诸人。无滞于此。可往曹溪质疑。他日回当为吾说　师闻此语。礼辞至韶阳。随众参请。不言来处。时六祖告众曰。今有盗法之人。潜在此会。师出礼拜。具陈其事。祖曰。汝师若为示众。师曰。尝指诲大众。令住心观静。长坐不卧。祖曰。住心观静。是病非禅。长坐拘身。于理何益。听吾偈曰。生来坐不卧。死去卧不坐。一具臭骨头。何为立功过。师曰。未审和尚以何法诲人。祖曰。吾若言有法与人。即为诳汝。但且随方解缚。假名三昧。听吾偈曰。心地无非自性戒。心地无疑自性慧。心地无乱自性定。不增不减自金刚。身去身来本三昧。师闻偈悔谢。即誓依归。乃呈偈曰。五蕴幻身。幻何究竟。回趣真如。法还不净。

　　匾担山晓了禅师

　　传记不载。唯北宗门人。忽雷澄禅师撰塔碑。盛行于世。其略曰。师住匾担山。号晓了。六祖之嗣也。师得无心之心。了无相之相。无相者森罗眩目。无心者分别炽然。绝一言一响。响莫可传。传之行矣。言莫可穷。穷之非矣。师得无无之无。不无于无也。吾今以有有之有。不有于有也。不有之有。去来非增。不无之无。涅槃非灭。呜呼。师住世兮曹溪明。师寂灭兮法舟倾。师谭无说兮寰宇盈。师示迷徒兮了义乘。匾担山色垂兹色。空谷犹留晓了名。

　　洪州法达禅师

　　洪州丰城人也。七岁出家。诵法华经。进具之后。礼拜六祖。头不至地。祖诃曰。礼不投地。何如不礼。汝心中必有一物。蕴习何事邪。师曰。念法华经。已及三千部。祖曰。汝若念至万部。得其经意。不以为胜。则与吾偕行。汝今负此事业。都不知过。听吾偈曰。礼本折慢幢。头奚不至地。有我罪即生。亡功福无比。祖又曰。汝名甚么。对曰。名法达。祖曰。汝名法达。何曾达法。复说偈曰。汝今名法达。勤诵未休歇。空诵但循声。明心号菩萨。汝今有缘故。吾今为汝说。但信佛无言。莲华从口发。师闻偈悔过曰。而今而后。当谦恭一切。惟愿和尚大慈。略说经中义理。祖曰。汝念此经。以何为宗。师曰。学人愚钝。从来但依文诵念。岂知宗趣。祖曰。汝试为吾念一遍。吾当为汝解说。师即高声念经。至方便品。祖曰。止。此经元来以因缘出世为宗。纵说多种譬喻亦无越于此。何者因缘。唯一大事。一大事。即佛知见也。汝慎勿错解经意。见他道开示悟入。自是佛之知见。我辈无分。若作此解。乃是谤经毁佛也。彼既是佛。已具知见。何用更开。汝今当信。佛知见者。只汝自心。更无别体。盖为一切众生。自蔽光明。贪爱尘境。外缘内扰。甘受驱驰。便劳他从三昧起。种种苦口。劝令寝息。莫向外求。与佛无二。故云开佛知见。汝但劳劳执念。谓为功课者。何异牦牛爱尾也。师曰。若然者。但得解义。不劳诵经耶。祖曰。经有何过。岂障汝念。只为迷悟在人。损益由汝。听吾偈曰。心迷法华转。心悟转法华。诵久不明己。与义作仇家。无念念即正。有念念成邪。有无俱不计。长御白牛车。师闻偈。再启曰。经云。诸大声闻。乃至菩萨。皆尽思度量。尚不能测于佛智。今令凡夫但悟自心。便名佛之知见。自非上根。未免疑谤。又经说三车。大牛之车。与白牛车。如何区别。愿和尚再垂宣说。祖曰。经意分明。汝自迷背。诸三乘人。不能测佛智者。患在度量也。饶伊尽思共推。转加悬远。佛本为凡夫说。不为佛说。此理若不肯信者。从他退席。殊不知坐却白牛车。更于门外觅三车。况经文明向汝道。无二亦无三。汝何不省。三车是假。为昔时故。一乘是实。为今时故。只教你去假归实。归实之后。实亦无名。应知所有珍财。尽属于汝。由汝受用。更不作父想。亦不作子想。亦无用想。是名持法华经。从劫至劫。手不释卷。从昼至夜。无不念时也。师既蒙启发。踊跃欢喜。以偈赞曰。经诵三千部。曹溪一句亡。未明出世旨。宁歇累生狂。羊鹿牛权设。初中后善扬。谁知火宅内。元是法中王。祖曰。汝今后方可为念经僧也。师从此领旨。亦不辍诵持。

　　寿州智通禅师者

　　安丰人也。初看楞伽经。约千余遍。而不会三身四智。礼拜六祖。求解其义。祖曰。三身者。清净法身。汝之性也。圆满报身。汝之智也。千百亿化身。汝之行也。若离本性。别说三身。即名有身无智。若悟三身无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者。终日说菩提。师曰。四智之义。可得闻乎。祖曰。既会三身。便明四智。何更问邪。若离三身。别谭四智。此名有智无身也。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若于转处不留情。繁兴永处那伽定(转识为智者。教中云。转前五识。为成所作智。转第六识。为妙观察智。转第七识。为平等性智。转第八识。为大圆镜智。虽六七因中转。五八果上转。但转其名。而不转其体也)师礼谢。以偈赞曰。三身元我体。四智本心明。身智融无碍。应物任随形。起修皆妄动。守住匪真精。妙旨因师晓。终亡污染名。

　　江西志彻禅师

　　姓张氏。名行昌。少任陕。自南北分化。二宗主虽亡彼我。而徒侣竞起爱憎。时北宗门人。自立秀禅师。为第六祖。而忌大鉴传衣。为天下所闻。然祖预知其事。即置十一两于方丈。时行昌受北宗门人之嘱。怀刃入祖室。将欲加害。祖舒颈而就。行昌挥刃者三。都无所损。祖曰。正剑不邪。邪剑不正。只负汝金。不负汝命。行昌惊仆。久而方苏。求哀悔过。即愿出家。祖遂与金曰。汝且去。恐徒众翻害于汝。汝可他日易形而来。吾当摄受。行昌禀旨。宵遁投僧出家。具戒精进。一日忆祖之言。远来礼觐。祖曰。吾久念于汝。汝来何晚。曰昨蒙和尚舍罪。今虽出家苦行。终难报于深恩。其唯传法度生乎。弟子尝览涅槃经。未晓常无常义。乞和尚慈悲。略为宣说。祖曰。无常者。即佛性也。有常者。即善恶一切诸法分别心也。曰和尚所说。大违经文。祖曰。吾传佛心印。安敢违于佛经。曰经说佛性是常。和尚却言无常。善恶诸法。乃至菩提心。皆是无常。和尚却言是常。此即相违。令学人转加疑惑。祖曰。涅槃经。吾昔者听尼无尽藏读诵一遍。便为讲说。无一字一义不合经文。乃至为汝。终无二说。曰学人识量浅昧。愿和尚委曲开示。祖曰。汝知否。佛性若常。更说甚么善恶诸法。乃至穷劫。无有一人发菩提心者。故吾说无常。正是佛说真常之道也。又一切诸法若无常者。即物物皆有自性。容受生死。而真常性。有不遍之处。故吾说常者。正是佛说真无常义也。佛比为凡夫外道。执于邪常。诸二乘人。于常计无常。共成八倒。故于涅槃了义教中。破彼偏见。而显说真常真乐真我真净。汝今依言背义。以断灭无常。及确定死常。而错解佛之圆妙最后微言。纵览千遍。有何所益。行昌忽如醉醒。乃说偈曰。因守无常心。佛演有常性。不知方便者。犹春池拾砾。我今不施功。佛性而见前。非师相授与。我亦无所得。祖曰。汝今彻也。宜名志彻。师礼谢而去。

　　信州智常禅师

　　本州贵溪人也。髫年出家。志求见性。一日参六祖。祖问。汝从何来。欲求何事。师曰。学人近礼大通和尚。蒙示见性成佛之义。未决狐疑。至吉州遇人指迷。令投和尚。伏愿垂慈摄受。祖曰。彼有何言句。汝试举看。吾与汝证明。师曰。初到彼三月。未蒙开示。以为法切故。于中夜独入方丈。礼拜哀请。大通乃曰。汝见虚空否。对曰见。彼曰。汝见虚空。有相貌否。对曰。虚空无形。有何相貌。彼曰。汝之本性。犹如虚空。返观自性。了无一物可见。是名正见。无一物可知。是名真知。无有青黄长短。但见本源清净。觉体圆明。即名见性成佛。亦名极乐世界。亦名如来知见。学人虽闻此说。犹未决了。乞和尚示诲。令无凝滞。祖曰。彼师所说。犹存见知。故令汝未了。吾今示汝一偈曰。不见一法存无见。大似浮云遮日面。不知一法守空知。还如太虚生闪电。此之知见瞥然兴。错认何曾解方便。汝当一念自知非。自己灵光常显见。师闻偈已。心意豁然。乃述一偈曰。无端起知解。著相求菩提。情存一念悟。宁越昔时迷。自性觉源体。随照枉迁流。不入祖师室。茫然趣两头。

　　广州志道禅师

　　南海人也。初参六祖。问曰。学人自出家。览涅槃经。仅十余载。未明大意。愿和尚垂诲。祖曰。汝何处未了。对曰。诸行无常。是生灭法。生灭灭已。寂灭为乐。于此疑惑。祖曰。汝作么生疑。对曰。一切众生皆有二身。谓色身法身也。色身无常。有生有灭。法身有常。无知无觉。经云。生灭灭已寂灭为乐者。未审是何身寂灭。何身受乐。若色身者。色身灭时。四大分散。全是苦苦。不可言乐。若法身寂灭。即同草木瓦石。谁当受乐。又法性。是生灭之体。五蕴是生灭之用。一体五用。生灭是常。生则从体起用。灭则摄用归体。若听更生。即有情之类。不断不灭。苦不听更生。即永归寂灭。同于无情之物。如是则一切诸法。被涅槃之所禁伏。尚不得生。何乐之有。祖曰。汝是释子。何习外道断常邪见。而议最上乘法。据汝所解。即色身外。别有法身。离生灭求于寂灭。又推涅槃常乐。言有身受者。斯乃执吝生死。耽着世乐。汝今当知。佛为一切迷人。认五蕴和合。为自体相。分别一切法。为外尘相。好生恶死。念念迁流。不知梦幻虚假。抂受轮回。以常乐涅槃。翻为苦相。终日驰求。佛愍此故。乃示涅槃真乐。刹那无有生相。刹那无有灭相。更无生灭可灭。是则寂灭见前。当见前之时。亦无见前之量。乃谓常乐。此乐无有受者。亦无不受者。岂有一体五用之名。何况更言涅槃。禁伏诸法。令永不生。斯乃谤佛毁法。听吾偈曰。无上大涅槃。圆明常寂照。凡愚谓之死。外道执为断。诸求二乘人。目以为无作。尽属情所计。六十二见本。妄立虚假名。何为真实义。唯有过量人。通达无取舍。以知五蕴法。及以蕴中我。外现众色象。一一音声相。平等如梦幻。不起凡圣见。不作涅槃解。二边三际断。常应诸根用。而不起用想。分别一切法。不起分别想。劫火烧海底。风鼓山相击。真常寂灭乐。涅槃相如是。吾今强言说。令汝舍邪见。汝勿随言解。许汝知少分。师闻偈。踊跃作礼而退。

　　永嘉真觉禅师

　　讳玄觉。本郡戴氏子。丱岁出家。遍探三藏。精天台止观圆妙法门。于四威仪中。常冥禅观。后因左溪朗禅师激励与东阳策禅师。同诣曹溪。初到振锡绕祖三匝。卓然而立。祖曰。夫沙门者。具三千威仪。八万细行。大德自何方而来。生大我慢师曰。生死事大。无常迅速。祖曰。何不体取无生了无速乎。师曰。体即无生。了本无速。祖曰。如是如是。于时大众无不愕然。师方具威仪参礼。须臾告辞。祖曰。返大速乎。师曰。本自非动岂有速耶。祖曰。谁知非动师曰。仁者自生分别。祖曰。汝甚得无生之意。师曰。无生岂有意邪。祖曰。无意谁当分别。师曰。分别亦非意。祖叹曰。善哉善哉。少留一宿。时谓一宿觉。师翌日下山回温州。学者辐凑。着证道歌。及禅宗悟修圆旨。自浅之深。庆州刺史魏靖。缉而序之。目为永嘉集。行世　慕道志仪第一。夫欲修道。先须立志。及事师仪则。彰乎轨训故标第一明慕道仪式。戒憍奢意第二。初虽立志修道。善识轨仪。若三业憍奢。妄心扰动。何能得定。故次第二明戒憍奢意也。净修三业第三。前戒憍奢。略标纲要。今子细检责。令粗过不生。故次第三明净修三业。戒乎身口意也。奢摩他颂第四。已检责身口。令粗过不生。次须入门。修道渐次。不出定慧五种起心。六种料拣。故次第四明奢摩他颂也。毗婆舍那颂第五。非戒不禅。非禅不慧。上既修定。定久慧明。故次第五明毗婆舍那颂也。优毕叉颂第六。偏修于定。定久则沈。偏学于慧。慧多心动。故次第六明优毕叉颂。等于定慧。令不沈动。使定慧均等。舍于二边。三乘渐次第七。定慧既均。则寂而常照。三观一心。何疑不遣。何照不圆。自解虽明。悲他未悟。悟有深浅。故次第七明三乘渐次也。事理不二第八。三乘悟理。理无不穷。穷理在事。了事即理。故次第八明事理不二。即事而真。用祛倒见也。劝友人书第九。事理既融。内心自莹。复悲远学虚掷寸阴。故次第九明劝友人书也。发愿文第十。劝友虽是悲他。专心在一。情犹未普。故次第十明发愿文。誓度一切也　优毕叉颂。略曰。复次观心十门。初则言其法尔。次则出其观体。三则语其相应。四则警其上慢。五则诫其疏怠。六则重出观体。七则明其是非。八则简其诠旨。九则触途成观。十则妙契玄源。第一言法尔者。夫心性虚通。动静之源莫二。真如绝虑。缘计之念非殊。惑见纷驰。穷之则唯一寂。灵源不状。鉴之则以千差。千差不同。法眼之名自立。一寂非异。慧眼之号斯存。理量双销。佛眼之功圆着。是以三谛一境。法身之理常清。三智一心。般若之明常照。境智冥合。解脱之应随机。非纵非横。圆伊之道玄会。故知三德妙性。宛尔无乖一心。深广难思。何出要而非路。是以即心为道者。可谓寻流而得源矣。第二出其观体者。只知一念即空不空。非空非不空。第三语其相应者。心与空相应。则讥毁赞誉。何忧何喜。身与空相应。则刀割香涂。何苦何乐。依报与空相应。则施与劫夺。何得何失。心与空不空相应。则爱见都忘。慈悲普救。身与空不空相应。则内同枯木。外现威仪。依报与空不空相应。则永绝贪求。资财给济。心与空不空非空非不空相应。则实相初明。开佛知见。身与空不空非空非不空相应。则一尘入正受。诸尘三昧起。依报与空不空非空非不空相应则香台宝阁严土化生。第四警其上慢者。若不尔者。则未相应也。第五诫其疏怠者。然渡海应须上船。非船何以能渡。修心必须入观。非观无以明心。心尚未明。相应何日。思之勿自恃也。第六重出观体者。只知一念即空不空。非有非无。不知即念即空不空。非非有非非无。第七明其是非者。心不是有。心不是无。心不非有。心不非无。是有是无即堕是。非有非无即堕非。如是只是是非之非。未是非是非非之是。今以双非破两是。是破非。是犹是非。又以双非破两非。非破非。非即是是。如是只是非是非非之是。未是不非不不非。不是不不是。是非之惑。绵微难见。神清虑静。细而研之。第八简其诠旨者。然而至理无言。假文言以明其旨。旨宗非观。藉修观以会其宗。若旨之未明。则言之未的。若宗之未会。则观之未深。深观乃会其宗。的言必明其旨。旨宗既其明会。言观何得复存邪。第九触途成观者。夫再演言词。重标观体。欲明宗旨无异。言观有逐方移。移言则言理无差。改观则观旨不异。不异之旨即理。无差之理即宗。宗旨一而二名。言观明其弄引耳。第十妙契玄源者。夫悟心之士。宁执观而迷旨。达教之人。岂滞言而惑理。理明。则言语道断。何言之能议。旨会。则心行处灭。何观之能思。心言不能思议者。可谓妙契环中矣。唐明皇开元癸丑年十月十七日。安坐视灭。塔于西山之阳。谥无相大师。塔曰净光。

　　司空山本净禅师

　　绛州张氏子。幼岁披缁。于曹溪之室受记。隶司空山无相寺。唐天宝三年。玄宗遣中使杨光庭。入山采常春藤。因造丈室。礼问曰。弟子慕道斯久。愿和尚慈悲。略垂开示。师曰。天下禅宗硕学。咸会京师。天使归朝。足可咨决。贫道隈山傍水。无所用心。光庭泣拜。师曰。休礼贫道。天使为求佛耶。问道耶。曰弟子智识昏昧。未审。佛之与道。其义云何。师曰。若欲求佛。即心是佛。若欲会道。无心是道。曰云何即心是佛。师曰。佛因心悟。心以佛彰。若悟无心。佛亦不有。曰云何无心是道。师曰。道本无心。无心名道。若了无心。无心即道。光庭作礼信受。既回阙庭。具以山中所遇奏闻。即敕光庭。诏师到京。敕住白莲亭。越明年正月十五日。召两街名僧硕学。赴内道场。与师阐扬佛理　时有远禅师者。抗声谓师曰。今对圣上。较量宗旨。应须直问直答。不假繁辞。只如禅师所见。以何为道。师曰。无心是道。远曰。道因心有。何得言无心是道。师曰。道本无名。因心名道。心名若有。道不虚然。穷心既无。道凭何立。二俱虚妄。总是假名。远曰。禅师见有身心是道已否。师曰。山僧身心。本来是道。远曰。适言无心是道。今又言身心本来是道。岂不相违。师曰。无心是道。心泯道无。心道一如。故言无心是道。身心本来是道。道亦本是身心。身心本既是空。道亦穷源无有。远曰。观禅师形质甚小。却会此理。师曰。大德只见山僧相。不见山僧无相。见相者。是大德所见。经云。凡所有相。皆是虚妄。若见诸相非相。即见其道。若以相为实。穷劫不能见道。远曰。今请禅师。于相上说于无相。师曰。净名经云。四大无主。身亦无我。无我所见。与道相应。大德若以四大有主。是我。若有我见。穷劫不可会道也。远闻语失色。逡巡避席师有偈曰。四大无主复如水。遇曲逢直无彼此。净秽两处不生心。壅决何曾有二意。触境但似水无心。在世纵横有何事。复曰。一大如是。四大亦然。若明四大无主。即悟无心。若了无心。自然契道　志明问。若言无心是道。瓦砾无心。亦应是道。又曰。身心本来是道。四生十类。皆有身心。亦应是道。师曰。大德。若作见闻觉知解会。与道悬殊。即是求见闻觉知之人。非是求道之人。经云。无眼耳鼻舌身意。六根尚无。见闻觉知。凭何而立。穷本不有。何处存心。焉得不同草木瓦砾。明杜口而退。师有偈曰。见闻觉知无障碍。声香味触常三昧如鸟空中只么飞。无取无舍无憎爱。若会应处本无心。始得名为观自在　真禅问。道既无心。佛有心否。佛之与道是一是二。师曰。不一不二。曰佛度众生。为有心故。道不度人。为无心故。一度一不度。何得无二。师曰。若言佛度众生。道无度者。此是大德妄生二见。如山僧。即不然。佛是虚名。道亦妄立。二俱不实。总是假名。一假之中。如何分二。曰佛之与道。总是假名。当立名时。是谁为立。若有立者。何得言无。师曰。佛之与道。因心而立。推穷立心。心亦是无。心既是无。即悟二俱不实。知如梦幻。即悟本空。强立佛道二名。此是二乘人见解。师乃说无修无作偈曰。见道方修道。不见复何修。道性如虚空。虚空何所修。遍观修道者。拨火觅浮沤。但看弄傀儡。线断一时休　法空问。佛之与道。俱是假名。十二分教亦应不实。何以从前尊宿。皆言修道。师曰。大德错会经意。道本无修。大德强修。道本无作。大德强作。道本无事。强生多事。道本无知。于中强知。如此见解。与道相违。从前尊宿。不应如是。自是大德不会。请思之。师有偈曰。道体本无修。不修自合道。若起修道心。此人不会道。弃却一真性。却入闹浩浩。忽逢修道人。第一莫向道　安禅问。道既假名。佛云妄立。十二分教。亦是接物度生。一切是妄。以何为真。师曰。为有妄故。将真对妄。推穷妄性本空。真亦何曾有。故知。真妄总是假名。二事对治。都无实体。穷其根本。一切皆空。曰既言一切是妄。妄亦同真。真妄无殊。复是何物。师曰。若言何物。何物亦妄。经云无相。似无比况。言语道断。如鸟飞空。安惭伏。不知所措。师有偈曰。推真真无相。穷妄妄无形。返观推穷心。知心亦假名。会道亦如此。到头亦只宁　达性问。禅师至妙微真。真妄双泯。佛道两亡。修行性空。名相不实。世界如幻。一切假名。作此解时。不可断绝众生善恶二根。师曰。善恶二根。皆因心有。穷心若有。根亦非虚。推心既无。根因何立。经云。善不善法。从心化生。善恶业缘。本无有实。师有偈曰。善既从心生。恶岂离心有。善恶是外缘。于心实不有。舍恶归何处。取善令谁守。伤嗟二见人。攀缘两头走。若悟本无心。始悔从前咎　又有近臣问曰。此身从何而来。百年之后。复归何处。师曰。如人梦时。从何而来。睡觉时。从何而去。曰梦时不可言无。既觉不可言有。虽有有无。来往无所。师曰。贫道此身。亦如其梦。师有偈曰。视生如在梦。梦里实是闹。忽觉万事休。还同睡时悟。智者会悟梦。迷人信梦闹。会梦如两般。一悟无别悟。富贵与贫贱。更无分别路。唐肃宗上元辛丑年归寂。谥大晓禅师。

　　玄䇿禅师

　　婺州金华人。游方时。届于河朔。有智隍者。曾谒黄梅。自谓正受。师知隍所得未真。往问曰。汝坐于此作么。隍曰入定。师曰。汝言入室。有心耶。无心耶。若有心者。一切蠢动之类。皆应得定。若无心者。一切草木之流。亦合得定。曰我正入定时。则不见有有无之心。师曰。既不见有有无之心。即是常定。何有出入。若有出入。则非大定。隍无语。良久问师嗣谁。师曰。我师曹溪六祖。曰六祖以何为禅定。师曰。我师云。夫妙湛圆寂。体用如如。五阴本空。六尘非有。不出不入。不定不乱。禅性无住。离住禅寂。禅性无生。离生禅想。心如虚空。亦无虚空之量。隍闻此说。遂造于曹溪。请决疑翳。而祖意与师冥符。隍始开悟。师后却归金华。大开法席。

　　河北智隍禅师

　　始参五祖。虽尝咨决。而循乎渐行。乃往河北。结庵长坐。积二十余载。不见惰容。后遇玄䇿激励。遂往参六祖。祖愍其远来。便垂开决。师于言下豁然契悟。前二十年所得心。都无影响。其夜。河北檀越士庶。忽闻空中有声曰。隍禅师今日得道也。后回河北开化。

　　南阳慧忠国师

　　越州诸暨冉氏子。自受心印。居南阳白崖山党子谷。四十余祀不下山。道行闻于帝里。唐肃宗上元二年。敕中使孙朝进。赍诏征赴京。待以师礼。初居千福寺西禅院。及代宗临御。复迎止光泽精蓝。十有六载　时有西天大耳三藏到京。云得他心通。肃宗命国师试验。三藏才见师。便礼拜立于右边。师问曰。汝得他心通耶。对曰不敢。师曰。汝道。老僧即今在甚么处。曰和尚是一国之师。何得却去西川看竞渡。良久再问。汝道。老僧即今在甚么处。曰和尚是一国之师。何得却在天津桥上。看弄猢狲。师良久复问。汝道。老僧只今在甚么处。藏罔测。师叱曰。这野狐精。他心通在甚么处。藏无对(僧问仰山曰。大耳三藏第三度为甚么不见国师。山曰。前两度是涉境心。后入自受用三昧。所以不见　又有僧问玄沙。沙曰。汝道前两度还见么　玄觉云。前两度见。后来为甚么不见。且道利害在甚么处　僧问赵州。大耳三藏。第三度不见国师。未审。国师在甚么处。州云。在三藏鼻孔上。僧后问玄沙。既在鼻孔上。为甚么不见。沙云。只为太近)　　一日唤侍者。者应诺。如是三召三应。师曰。将谓吾孤负汝。却是汝孤负吾。(僧问玄沙。国师唤侍者。意作么生。沙云。却是侍者会。云居锡云。且道侍者会不会。若道会。国师又道汝孤负吾。若道不会。玄沙又道。却是侍者会。且作么生商量。玄觉征问僧。甚么处是侍者会处。僧云。若不会。争解恁么应。玄觉云。汝少会在。又云。若于这里。商量得去。便识玄沙。僧问法眼。国师唤侍者。意作么生。眼云。且去别时来。云居锡云。法眼恁么道。为复明国师意。不明国师意　僧问赵州。国师唤侍者。意作么生。赵州云。如人暗里书字。字虽不成。文彩已彰)　南泉到参。师问。甚么处来。曰江西来。师曰。还将得马师真来否。曰只这是。师曰。背后底聻。南泉便休。(长庆棱云。大似不知　保福展云。几不到和。尚此间　云居锡云。此二尊宿。尽扶背后。只如南泉休去。为当扶面前。扶背后)　　麻谷到参。绕禅床三匝。振锡而立。师曰。汝既如是。吾亦如是。谷又振锡。师叱曰。这野狐精出去　上堂。禅宗学者。应遵佛语。一乘了义。契自心源。不了义者。互不相许。如师子身中虫。夫为人师。若涉名利。别开异端。则自他何益。如世大匠。斤斧不伤其手。香象所负。非驴能堪　僧问。若为得成佛去。师曰。佛与众生。一时放却。当处解脱。曰作么生得相应去。师曰。善恶不思。自见佛性。曰若为得证法身。师曰。越毗卢之境界。曰清净法身。作么生得。师曰。不着佛求耳。曰阿那个是佛。师曰。即心是佛。曰心有烦恼否。师曰。烦恼性自离。曰岂不断耶。师曰。断烦恼者。即名二乘。烦恼不生。名大涅槃　问。坐禅看静。此复若为。师曰。不垢不净。宁用起心而看净相　问。禅师见十方虚空。是法身否。师曰以想心取之。是颠倒见　问。即心是佛。可更修万行否。师曰。诸圣皆具二严。岂拨无因果耶。又曰。我今答汝。穷劫不尽。言多去道远矣。所以道。说法有所得。斯则野干鸣。说法无所得。是名师子吼　上堂。青萝夤缘。直上寒松之顶。白云淡泞。出没太虚之中。万法本闲。而人自闹　师问僧。近离。甚处。曰南方。师曰。南方知识。以何法示人。曰南方知识祇道。一朝风火散后。如蛇退皮。如龙换骨。本尔真性宛然无坏。师曰。苦哉苦哉。南方知识说法。半生半灭。曰南方知识即如是。未审和尚此间说何法。师曰。我此间。身心一如。身外无余。曰和尚何得将泡幻之身。同于法体。师曰。你为甚么入于邪道。曰甚么处是某甲入于邪道处。师曰。不见教中道。若以色见我。以音声求我。是人行邪道。不能见如来　南阳张濆行者问。承和尚说无情说法。某甲未体其事。乞和尚垂示。师曰。汝若问无情说法。解他无情。方得闻我说法。汝但闻取无情说法去。濆曰。只约如今有情方便之中。如何是无情因缘。师曰。如今一切动用之中。但凡圣两流。都无少分起灭。便是出识。不属有无。炽然见觉。只闻无其情识系执。所以六祖云。六根对境。分别非识　有僧到参礼。师问。蕴何事业。曰讲金刚经。师曰。最初两字是甚么。曰如是。师曰。是甚么。僧无对　问。如何是解脱。师曰。诸法不相到。当处解脱。曰恁么即断去也。师曰。向汝道诸法不相到。断甚么　师见僧来。以手作圆相。相中书日字。僧无对　师问本净。汝已后见奇特言语如何。净曰。无一念心爱。师曰。是汝屋里事　肃宗帝问。师在曹溪得何法。师曰。陛下还见空中一片云么。帝曰见。师曰。钉钉着悬挂着　帝又问。如何是十身调御。师乃起立曰。会么。帝曰不会。师曰。与老僧过净瓶来　帝又问。如何是无诤三昧。师曰。檀越蹋毗卢顶上行。帝曰。此意如何。师曰。莫认自己清净法身　师居常见帝。都不视之。帝曰。朕是大唐天子。师何以殊不顾视。师曰。还见虚空么。帝曰见。师曰。他还眨目视陛下否　鱼军容问。师住白崖山。十二时中。如何修道。师唤童子来摩顶曰。惺惺直言惺惺。历历直言历历。已后莫受人谩　师与紫璘供奉论议。师升座。奉曰。请师立义。某甲破。师曰。立义竟。奉曰。是甚么义。师曰。果然不见。非公境界。便下座　一日。师问紫璘供奉。佛是甚么义。曰是觉义。师曰。佛曾迷否。曰不曾迷。师曰。用觉作么。奉无对。奉问。如何是实相。师曰。把将虚底来。曰虚底不可得。师曰。虚底尚不可得。问实相作么　师以化缘将毕。涅槃时至。乃辞代宗。帝曰。师灭度后。弟子将何所记。师曰。告檀越。造取一所无缝塔。帝曰。就师请取塔样。师良久曰。会么。帝曰不会。师曰。贫道去后。有侍者应真。却知此事。乞诏问之。代宗大历乙卯年十二月十九日。右胁长往。塔于党子谷。谥大证禅师。代宗后诏应真。问前语。真良久曰。圣上会么。帝曰不会。真述偈曰。湘之南潭之北。中有黄金充一国。无影树下合同船。琉璃殿上无知识。

　　西京荷泽神会禅师

　　襄阳高氏子。年十四为沙弥。谒六祖。祖曰。知识远来大艰辛。将本来否。若有本则合识主。试说看。师曰。以无住为本。见即是主。祖曰。这沙弥。争合取次语。便打。师于杖下思惟曰。大善知识。历劫难逢。今既得遇。岂惜身命。自此给侍　他日祖告众曰。吾有一物。无头无尾。无名无字。无背无面。诸人还识否。师乃出曰。是诸法之本源。乃神会之佛性。祖曰。向汝道。无名无字。汝便唤作本源佛性。师礼拜而退。祖曰。此子向后设有把茆盖头。也只成得个知解宗徒。师寻往西京受戒。唐景龙年中。却归曹溪　阅大藏经。于内六处有疑。问于六祖。第一问戒定慧曰。所用戒何物。定从何处修。慧因何处起。所见不通流。祖曰。定即定其心。将戒戒其行。性中常慧照。自见自知深。第二问。本无今有有何物。本有今无无何物。诵经不见有无义。真似骑驴更觅驴。祖曰。前念恶业本无。后念善生今有。念念常行善行。后代人天不久。汝今正听吾言。吾即本无今有。第三问。将生灭却灭。将灭灭却生。不了生灭义。所见似聋盲。祖曰。将生灭却灭。令人不执性。将灭灭却生。令人心离境。未即离二边。自除生灭病。第四问。先顿而后渐。先渐而后顿。不悟顿渐人。心里常迷闷。祖曰。听法顿中渐。悟法渐中顿。修行顿中渐。证果渐中顿。顿渐是常因。悟中不迷闷。第五问。先定后慧。先慧后定。定慧后初。何生为正。祖曰。常生清净心。定中而有慧。于境上无心。慧中而有定。定慧等无先。双修自心正。第六问。先佛而后法。先法而后佛。佛法本根源。起从何处出。祖曰。说即先佛而后法。听即先法而后佛。若论佛法本根源。一切众生心里出　祖灭后。二十年间。曹溪顿旨。沉废于荆吴。嵩狱渐门。盛行于秦洛。师入京。天宝四年。方定两宗。(南能顿宗。北秀渐教)乃着显宗记。盛行于世　一日乡信至。报二亲亡。师入堂白槌曰。父母俱丧。请大众念摩诃般若。众才集。师便打槌曰。劳烦大众。师于肃宗上元庚子年。奄然而化。塔于龙门。

　　五灯全书卷第四
卍新纂续藏经第 81 册 No. 1571 五灯全书(卷1-33)


　　五灯全书卷第五

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　六祖下二世(旁出)

　　南阳忠国师法嗣

　　吉州耽源山应真禅师

　　为国师侍者时。一日国师在法堂中。师入来。国师乃放下一足。师见便出。良久却回。国师曰。适来意作么生。师曰。向阿谁说即得。国师曰。我问你。师曰。甚么处见某甲　师问。百年后。有人问极则事。如何。国师曰。幸自可怜生。须要觅个护身符子作么　一日。师𢹂篮子归方丈。国师问。篮里甚么物。师曰青梅。国师曰。将来何用。师曰供养。国师曰。青在争堪供养。师曰。以此表献。国师曰。佛不受供养。师曰。某甲只恁么。和尚如何。国师曰。我不供养。师曰。为甚么不供养。国师曰。我无果子　百丈在泐潭牵车。师曰。车在这里。牛在甚么处。丈斫额。师乃拭目　麻谷问。十二面观音。岂不是圣。师曰是。麻谷与师一挝。师曰。想汝未到此境　国师讳日设斋。有僧问曰。国师还来否。师曰。未具他心。曰又用设斋作么。师曰。不断世谛。

　　荷泽会禅师法嗣

　　沂水蒙山光宝禅师

　　并州周氏子。初谒荷泽。泽谓之曰。汝名光宝。名以定体。宝即己有。光非外来。纵汝意用。而无少乏。长夜蒙照。而无间歇。汝还信否。师曰。信则信矣。未审光之与宝。同耶异耶。泽曰。光即宝。宝即光。何有同异之名乎。师曰。眼耳缘声色时。为复抗行。为有回互。泽曰。抗互且置。汝指何法为声色之体乎。师曰。如师所说。即无有声色可得。泽曰。汝若了声色体空。亦信眼耳诸根。及与凡与圣。平等如幻。抗行回互。其理昭然。师由是领悟。礼辞而去。初隐沂水蒙山。于唐元和二年圆寂。

　　六祖下三世四世(旁出不列章次)

　　六祖下五世(旁出)

　　遂州圆禅师法嗣

　　终南山圭峰宗密禅师

　　果州西充何氏子。家本豪盛。髫龀通儒书。冠岁探释典。唐元和丁亥。将赴贡举。偶造遂州圆法席。欣然契会。遂求披剃。当年进具。一日随众僧。斋于府吏任灌家。居下位。以次受经。得圆觉十二章。览未终轴。感悟流涕。归以所悟之旨。告于圆。圆抚之曰。汝当大弘圆顿之教。此诸佛授汝耳。行矣。无自滞于一隅也。师涕泣奉命。礼辞而去。因谒南印忠。忠曰。传教人也。当宣导于帝都。复见洛阳奉国照。照曰。菩萨人也。谁能识之。北游清凉山。回住鄠县草堂寺。未几。复入终南圭峰兰若。大和中。征入内赐紫衣。帝累问法要。朝士归慕。相国裴公休。尤深入堂奥。师以禅教学者。互相非毁。遂着禅源诸诠。写录诸家所述。诠表禅门根源。集为一部。以贻后代　其序略云。禅是天竺之语。具云禅那。此云思惟修。亦云静虑。皆定慧之通称也。源者。是一切众生本觉真性。亦名佛性。亦名心地。悟之名慧。修之名定。定慧通名为禅。此性。是禅之本源。故云禅源。亦名禅那。理行者。此之本源。是禅理。忘情契之。是禅行。故云理行。然今所集诸家述作。多谭禅理。少说禅行。故且以禅源题之。今时有人。但目真性为禅者。是不达理行之旨。又不辨华竺之音也。然非离真性。别有禅体。但众生迷真合尘。即名散乱。背尘合真。方名禅定。若直论本性。即非真非妄。无背无合。无定无乱。谁言禅乎。况此真性。非唯是禅门之源。亦是万法之源。故名法性。亦是众生迷悟之源。故名如来藏。藏识(出楞伽经)亦是诸佛万德之源。故名佛性。(涅槃等经)亦是菩萨万行之源。故名心地。(梵网经云。是诸佛之本源。行菩萨道之根本)万行不出六波罗蜜。禅者。但是六中之一。当其第五。岂可都目真性。为一禅行哉。然禅定一行。最为神妙。能发起性上无漏智慧。一切妙用。万行万德。乃至神通光明。皆从定发。故三乘人欲求圣道。必须修禅。离此无门。离此无路。至于念佛求生净土。亦修十六观禅。及念佛三昧。般舟三昧等也又真性即不垢不净。凡圣无差。禅门则有浅有深。阶级殊等。谓带异计。欣上厌下而修者。是外道禅。正信因果。亦以欣厌而修者。是凡夫禅。悟我空偏真之理而修者。是小乘禅。悟我法二空所显真理而修者。是大乘禅。若顿悟自心本来清净。元无烦恼。无漏智性本自具足。此心即佛。毕竟无异。依此而修者。是最上乘禅亦名如来清净禅。亦名一行三昧。亦名真如三昧。此是一切三昧根本。若能念念修习。自然渐得百千三昧。达磨门下。展转相传者。是此禅也。达磨未到。古来诸家所解。皆是前四禅八定。诸高僧修之。皆得功用。南岳天台。令依三谛之理。修三止三观。教义虽最圆妙。然其趣入门户次第。亦只是前之诸禅行相。唯达磨所传者。顿同佛体。迥异诸门。故宗习者。难得其旨。得即成圣。疾证菩提。失即成邪。速入涂炭。先祖革昧防失。故且人传一人。后代已有所凭。故任千灯千照。洎乎法久成弊。错谬者多。故经论学人。疑谤亦众。原夫佛说顿教渐教。禅开顿门渐门。二教二门。各相符契。今讲者。偏彰渐义。禅者偏播顿宗。禅讲相逢。胡越之隔。宗密不知宿生何作。熏得此心。自未解脱。欲解他缚。为法亡于躯命。愍人切于神情。每叹人与法差。法为人病。故别撰经律论疏。大开戒定慧门。显顿悟。资于渐修。证师说符于佛意。意既本末而委示。文乃浩博而难寻。泛学虽多。秉志者少。况迹涉名相。谁辨金鍮。徒自疲劳。未见机感。虽佛说悲增是行。而自虑爱见难防。遂舍众入山。习定均慧。前后息虑。相继十年。微细习情起灭。彰于静虑。差别法义罗列。现于空心。虚隙日光。纤埃扰扰。清潭水底。影像昭昭。岂比夫空守默之痴禅。但寻文之狂慧者也。然本因了自心。而辨诸教。故恳情于心宗。又因辨诸教。而解修心。故䖍诚于教义。教也者。诸佛菩萨所留经论也。禅也者。诸善知识所述句偈也。但佛经开张。罗大千八部之众。禅偈撮略。就此方一类之机。罗众则莽荡难依。就机则指的易用。今之纂集。意在斯焉　裴休为之序曰。诸宗门下。皆有达人。然各安所习。通少局多。故数十年来。师法益坏。以承禀为户牖。各自开张。以经论为干戈。互相攻击。情随函矢而还变。法逐人我以高低。是非纷拏。莫能辨析。则向者世尊菩萨诸方教宗。适足以起诤后人。增烦恼病。何利益之有。我圭峰大师。久而叹曰。吾丁此时。不可以默矣。于是以如来三种教义。印禅宗三种法门。镕瓶盘钗钏为一金。搅酥酪醍醐为一味。振纲领而举者皆顺。据会要而来者同趣。尚恐学者之难明也。又复直示宗源之本末。真妄之和合。空性之隐显。法义之差殊。顿渐之异同。遮表之回互。权实之深浅。通局之是非。若师者。捧佛日而委曲回照。疑曀尽除。顺佛心而横亘大悲。穷劫蒙益。则世尊为阐教之主。师为会教之人。本末相符。远近相照。可谓毕一代时教之能事矣　师会昌辛酉正月六日。于兴福院。诫门人。令舁尸施鸟兽。焚其骨而散之。勿得悲慕。以乱禅观。每清明。上山讲道七日。其余住持仪则。当合律科。违者非吾弟子。言讫坐灭。道俗等。奉全身于圭峰茶毗。得舍利。明白润大。后门人泣而求之。皆得于煨烬。乃藏之石室。暨宣宗再辟真教。追谥定慧禅师。塔曰青莲。世寿六十二。僧腊三十四。

　　六祖大鉴禅师法嗣

　　衡州南岳怀让禅师

　　金州杜氏子。于唐高宗仪凤丁丑四月八日降诞。感白气应于玄象。在安康之分。太史瞻见奏闻。帝乃问是何祥瑞。太史对曰。国之法器。不染世荣。帝传来金州太守韩偕。亲往存慰其家。家有三子。唯师最小。炳然殊异。性唯思让。父乃安名怀让。年十岁时。唯乐佛书。时有三藏玄静过舍。告其父母曰。此子若出家。必获上乘。广度众生。至垂拱丙戌。方十五岁。辞亲往荆州玉泉寺。依弘景律师出家。通天丙申受戒。后习毗尼藏。一日自叹曰。夫出家者。为无为法。天上人间。无有胜者。时同学坦然。知师志气高迈劝师谒嵩山安。安启发之。乃直指诣曹溪。参六祖。祖问。甚么处来。曰嵩山来。祖曰。甚么物恁么来。师无语。遂经八载。忽然有省。乃白祖曰。某甲有个会处。祖曰。作么生。师曰。说似一物即不中。祖曰。还假修证否。师曰。修证则不无。污染即不得。祖曰。祗此不污染。诸佛之所护念。汝既如是。吾亦如是。西天般若多罗谶汝。足下出一马驹。踏杀天下人。师执侍左右。一十五年　开元癸丑。往衡岳。居般若寺。开元中。有沙门道一。(即马祖也)在衡岳。常习坐禅。师知是法器。往问曰。大德坐禅图甚么一曰。图作佛。师乃取一砖。于彼庵前石上磨。一曰。磨作甚么。师曰。磨作镜。一曰。磨砖岂得成镜耶。师曰。磨砖既不成镜。坐禅岂得作佛。一曰。如何即是。师曰。如牛驾车。车若不行。打牛即是。打车即是。一无对。师又曰。汝学坐禅。为学坐佛。若学坐禅。禅非坐卧。若学坐佛。佛非定相。于无住法。不应取舍。汝若坐佛。即是杀佛。若执坐相。非达其理。一闻示诲。如饮醍醐。礼拜问曰。如何用心。即合无相三昧。师曰。汝学心地法门。如下种子。我说法要。譬彼天泽。汝缘合故。当见其道。又问。道非色相。云何能见。师曰。心地法眼。能见乎道。无相三昧亦复然矣。一曰。有成坏否。师曰。若以成坏聚散而见道者。非见道也。听吾偈曰。心地含诸种。遇泽悉皆萠。三昧华无相。何坏复何成。一蒙开悟。心意超然。侍奉十秋。日益元奥　入室弟子有六人。师各印可曰。汝等六人。同证吾身。各契其一。一人得吾眉。善威仪。(常浩)一人得吾眼。善顾盻。(智达)一人得吾耳。善听理。(坦然)一人得吾鼻。善知气。(神照)一人得吾舌。善谭说。(严峻)一人得吾心。善古今。(道一)又曰。一切法皆从心生。心无所生。法无所住。若达心地。所作无碍。非遇上根。宜慎惜之　问。如镜铸像。像成后。未审光向甚么处去。师曰。如大德为童子时。相貌何在。曰祇如像成后。为甚么不鉴照。师曰。虽然不鉴照。谩他一点不得　后马祖阐化于江西。师问众曰。道一为众说法否。众曰。已为众说法。师曰。总未见人持个消息来。因遣一僧去。嘱曰。待伊上堂时。但问作么生。伊道底言语记将来。僧去一如师旨。回谓师曰。马师曰。自从胡乱后三十年。不曾少盐酱。师然之　明皇天宝甲申八月辛丑圆寂。塔全身于衡岳。谥大慧禅师。最胜轮之塔。世寿六十八。僧腊五十四。

　　南岳让禅师法嗣(第一世)

　　南昌开元马祖道一禅师

　　汉州什邡马氏子。本邑罗汉寺出家。容貌奇异。牛行虎视。引舌过鼻。足下有二轮文。依资州唐和尚落发。受具于渝州圆律师。唐开元中。习禅定于衡岳山中。遇让祖。密受心印。(让之一。犹思之迁也。同源而异派。故禅法之盛。始于二师。刘轲云。江西主大寂。湖南主石头。往来憧憧。不见二大士。为无知矣。西天般若多罗。记达磨云。震旦虽阔无别路。要假儿孙脚下行。金鸡解衔一粒粟。供养十方罗汉僧。又六祖谓让和尚曰。向后佛法。从汝边去。马驹蹋杀天下人。厥后江西嗣法。布于天下。时号马祖)始自建阳佛迹岭。迁至临川。次至南康龚公山。大历中。隶名于钟陵开元寺。时连帅路嗣恭。聆风景慕。亲受宗旨。由是四方学者。云集座下　问。如何是修道。师曰。道不属修。若言修得。修成还坏。即同声闻。若言不修。即同凡夫。曰作何见解。即得达道。祖曰。自性本来具足。但于善恶事上不滞。唤作修道人。取善舍恶。观空入定。即属造作。更若向外驰求。转疏转远。但尽三界心量。一念妄想。即是三界生死根本。但无一念。即除生死根本。即得法王无上珍宝。无量劫来。凡夫妄想。谄曲邪伪。我慢贡高。合为一体。故经云。但以众法合成此身。起时唯法起。灭时唯法灭。此法起时。不言我起。灭时不言我灭。前念后念中念。念念不相待。念念寂灭。唤作海印三昧。摄一切法。如百千异流。同归大海。都名海水。住于一味。即摄众味。住于大海。即混诸流。如人在大海中浴。即用一切水。所以声闻悟迷。凡夫迷悟。声闻不知圣心。本无地位因果阶级。心量妄想。修因证果。住其空定。八万劫。二万劫。虽即已悟却迷。诸菩萨观。如地狱苦。沉空滞寂。不见佛性。若是上根众生。忽遇善知识指示。言下领会。更不历于阶级地位。顿悟本性。故经云。凡夫有反覆心。而声闻无也。对迷说悟。本既无迷。悟亦不立。一切众生。从无量劫来。不出法性三昧。长在法性三昧中。着衣吃饭。言谈抵对。六根运用。一切施为。尽是法性。不解返源。随名逐相。迷情妄起。造种种业。若能一念返照。全体圣心。汝等诸人。各达自心。莫记吾语。纵饶说得河沙道理。其心亦不增。总说不得。其心亦不减。说得亦是汝心。说不得亦是汝心。乃至分身放光。现十八变。不如还我死灰来。淋过死灰无力。喻声闻妄修因证果。未淋过死灰有力。喻菩萨道业纯熟。诸恶不染。若说如来权教三藏。河沙劫说不可尽。犹如钩锁。亦不断绝。若悟圣心。总无余事。久立珍重　庞居士问。不与万法为侣者。是什么人。师曰。侍汝一口噏尽西江水。即向汝道　问。离四句绝百非。请师直指西来意。师曰。我今日无心情。汝去西堂。问取智藏。僧至西堂问。西堂以手指头曰。我今日头痛。不能为汝说得。汝去问海兄。僧去问海兄。海曰。我到者里却不会。僧回举似师。师曰。藏头白。海头黑　师。令僧驰书与径山钦。书中画一圆相。径山才开见。点笔于中者一点。后有僧举似忠国师。国师曰。钦师犹被马师惑　问。和尚为甚么说即心即佛。师曰。为止小儿啼。曰啼止时如何。师曰。非心非佛。曰除此二种人来。如何指示。师曰。向伊道不是物。曰忽遇其中人来时如何。师曰。且教伊体会大道　问。如何是西来意。师曰。即今是甚么意　师问僧。什么处来。云湖南来。师曰。东湖水满也未。曰未。师曰。许多时雨水尚未满　问。如水无筋骨。能胜万斛舟。此理如何。师曰。这里无水亦无舟。说甚么筋骨　洪州廉使问曰。吃酒肉即是。不吃即是。师曰。若吃是中丞禄。不吃是中丞福　师于德宗贞元戊辰正月中。登建昌石门山。于林中经行。见洞壑平坦。谓侍者曰。吾之朽质。来月当归兹地矣。言讫而回。既而示疾。院主问。和尚近日尊候如何。师曰。日面佛。月面佛。二月一日沐浴。跏趺入灭。元和中。谥大寂禅师。塔名大庄严。世寿八十。僧腊六十。

　　南岳下二世

　　马祖一禅师法嗣

　　洪州百丈山怀海禅师

　　福州长乐王氏子。儿时随母。入寺拜佛。指佛像问母。此是何物。母曰是佛。师曰。形容似人无异。我后亦当作焉。丱岁离尘。三学该练。属大寂阐化江西。乃倾心依附。与西堂智藏。南泉普愿。同号入室。时三大士为角立焉。师侍马祖行次。见一群野鸭飞过。祖曰。是甚么。师曰。野鸭子。祖曰。甚处去也。师曰。飞过去也。祖遂把师鼻扭。负痛失声。祖曰。又道飞过去也。师于言下有省。却归侍者寮。哀哀大哭。同事问曰。汝忆父母耶。师曰无。曰被人骂耶。师曰无。曰哭作甚么。师曰。我鼻孔被大师扭。得痛不彻。同事曰。有甚因缘不契。师曰。汝问取和尚去。同事问大师曰。海侍者。有何因缘不契。在寮中哭。告和尚。为某甲说。大师曰。是伊会也。汝自问取他。同事归寮曰。和尚道汝会也。教我自问汝。师乃呵呵大笑。同事曰。适来哭。如今为甚却笑。师曰。适来哭。如今笑。同事罔然　次日马祖升堂。众才集。师出卷却席。祖便下座。师随至方丈。祖曰我适来未曾说话。汝为甚便卷却席。师曰。昨日被和尚扭得鼻头痛。祖曰。汝昨日向甚处留心。师曰。鼻头今日又不痛也。祖曰。汝深明昨日事。师作礼而退　师再参侍立次。祖目视绳床角拂子。师曰。即此用。离此用。祖曰。汝向后开两片皮。将何为人。师取拂子竖起。祖曰。即此用离此用。师挂拂子于旧处。祖振威一喝。师直得三日耳聋　自此雷音将震。檀信请于洪州新吴界。住大雄山。以居处岩峦峻极。故号百丈。既处之。未期月。参请之宾。四方麇至　问。抱璞投师。请师一决。师曰。昨夜南山虎咬大虫。曰不缪真诠。为甚么不垂方便。师曰。掩耳偷铃汉。曰不得中郎鉴。还同野舍薪。师便打。曰苍天苍天。师曰。得与么多口。曰罕遇知音。拂袖便出。师曰。百丈今日输却一半　至晚侍者问。和尚被这僧不肯了便休。师便打。曰苍天苍天。师曰。罕遇知音。者作礼。师曰。一状领过　有一僧。哭入法堂。师曰。作什么。曰父母俱丧。请师拣日。师曰。明日一时埋却　问。如何是奇特事。师曰。独坐大雄峰。僧礼拜。师便打　问。师向后作么生开示于人。师以手卷舒两边。曰更作么生。师以手点头三下　马祖令人驰书。并酱三瓮与师。师令排向法堂前。乃上堂。众才集。师以拄杖指酱瓮曰。道得即不打破。道不得即打破。众无语。师便打破。归方丈　上堂。众才集。师以拄杖趁下。却召大众。大众回头。师曰。是甚么　师因普请开田。回问。运阇黎。开田不易。檗曰。众僧作务。师曰。有烦道用。檗曰。争敢辞劳。师曰。开得多少田。檗作锄田势。师便喝。檗掩耳而出　师每上堂。有一老人。随众听法。一日众退。唯老人不去。师问。汝是何人。老人曰。某于过去迦叶佛时。曾住此山。因学人问。大修行人还落因果也无。某对曰不落因果。遂致五百生堕野狐身。今请和尚代一转语。贵脱此身。师曰。汝试问看。老人曰。大修行人还落因果也。师曰。不昧因果。老人于言下大悟。作礼曰。某已脱野狐身。向住山后。敢乞依亡僧礼津送。师令维那白椎告众。食后送亡僧。食后师领众至山后岩下。果见一死狐。乃依法火葬。师至晚上堂。举前因缘。黄檗便问。古人错祇对一转语。堕五百生野狐身。祇如转转不错。合作个甚么。师曰。近前来。向汝道。檗近前打师一掌。师拍手笑曰。将谓胡须赤。更有赤须胡。司马头陀。举野狐话。问祐典座曰。作么生。座撼门扇三下。司马曰。大粗生。座曰。佛法不是者个道理　广录曰。无始不是佛。莫作佛解。佛是众生边药。无病不要吃。药病俱消。喻如清水。佛似甘草和水。亦如蜜和水。极是甘美。若同清水边数则不着　又曰。从须陀洹。向上直至十地。但有语句。尽属法尘垢。但有语句。尽属烦恼边收。但有语句。尽属不了义教。了义教是持。不了义教是犯。佛地无持犯。了义不了义教。尽不许也　又曰。贪染一切有无境法。被一切有无境惑乱。自是是魔王。照用属魔民。祗如今鉴觉。但不依住一切有无诸法。世间出世间法。亦不作住知解。亦不依住无知解。自心是佛。照用属菩萨。心心是主宰。照用属客尘　又曰。说众生有佛性。亦谤佛法僧。说众生无佛性。亦谤佛法僧。若言有佛性。名执着谤。若言无佛性。名虚妄谤。如云说佛性有。则增益谤。说佛性无。则损减谤。说佛性亦有亦无。则相违谤。说佛非有非无。则戏论谤。如欲不说。众生无解脱之期。如欲说之。众生又随说生解。益少损多。故云。我宁不说法。疾入于涅槃。向后返寻过去诸佛。皆说三乘法。向后假说。假立名字。本不是佛。向渠说是佛。本不是菩提。向渠说是菩提。涅槃解脱等。知渠担百石担不起。且与渠一升一合担。知渠难信了义教。且与渠说不了义教。且得善法流行。亦胜于恶法。善果限满。恶果便到。得佛则有众生到。得涅槃。则有生死到。得明则有暗到。但是有漏因果翻覆。无有不相酬献者。若欲免见翻覆之事。但割断两头句　又曰。有病不吃药。是愚人。无病吃药。是声闻人。定执一法。名定性声闻。一向多闻。名增上慢声闻。知他名有学声闻。沈空滞寂及自知。名无学声闻。贪嗔痴等是毒。十二分教是药。毒未销。药不得除。无病吃药。药变成病　又曰。沙门持斋持戒。忍辱柔和。慈悲喜舍。寻常是僧家法则。会与么会。宛然依佛教。祇是不许贪着依执。若希望得佛得菩提等法者。似手触火。文殊云。若起佛见法见。应当害己　又曰。从人至佛是得。从人至地狱是失。是非亦然。三祖云。得失是非。一时放却　又曰。执自己是佛。自己是禅道解者。名内见。执因缘修证而成者。名外见。志公云。内见外见俱错　又曰。知佛人。见佛人。闻佛人。说佛人。如恒河沙。是佛知。是佛见。是佛闻。是佛说。万中无一　又曰。佛入诸类。与众生作船筏。同渠受苦。无限劳极。佛入苦处。亦同众生受苦。佛祇是去住自由不同众生。佛不是虚空。受苦何得不苦。若说不苦。此语违负　又曰。祇如今但无十句浊心。贪心。爱心。染心。瞋心。执心。住心。依心。着心。取心。恋心。但是一句。各有三句。个个透过三句外。但是一切照用。任听纵横。但是一切举动施为。语默啼笑。尽是佛慧　师有时说法竟。大众下堂。乃召之。大众回首。师曰。是甚么。药山目之为百丈下堂句　师凡作务执劳。必先于众。主者不忍。密收作具而请息之。师曰。吾无德。争合劳于人。既遍求作具不获。而亦忘餐。故有一日不作一日不食之语。流播寰宇矣。唐宪宗元和甲午正月十三日归寂。寿九十五岁。来谥大智禅师。塔曰大宝胜轮。

　　池州南泉普愿禅师

　　郑州新郑王氏子。幼慕空宗。唐至德丁酉。依大隗慧公受业。诣嵩岳受具足戒。初习相部。究毗尼。次游讲肆。历听楞伽华严。入中百门观。精练玄义。后扣大寂之室。顿然忘筌。得游戏三昧。一日为众僧行粥次。马祖问。桶里是甚么。师曰。这老汉合取口。作恁么语话。祖便休。自余同参之流。无敢诘问　贞元乙亥。憩锡于池阳。自建禅斋。不下南泉二十余载。大和初。宣城廉使陆公亘。向师道风。遂与监军。同请下山。伸弟子之礼。大振宗风。自此学徒。不下数百。言满诸方。目为郢匠　上堂。然灯佛道了也。若心相所思。出生诸法。虚假不实。何以故。心尚无有。云何出生诸法。犹如形影。分别虚空。如人取声。安置箧中。亦如吹网。欲令气满。故老宿云。不是心。不是佛。不是物。且教你兄弟行履。据说十地菩萨。住首楞严三昧。得诸佛秘密法藏。自然得一切禅定解脱神通妙用。至一切世界。普现色身。或示现成等正觉。转大法轮。入涅槃。使无量入毛孔。演一句经无量劫。其义不尽。教化无量亿千众生。得无生法忍。尚唤作所知愚。极微细所知愚。与道全乖。大难大难。珍重　上堂。王老师自小养一头水牯牛拟向溪东牧。不免食他国王水草。拟向溪西牧。亦不免食他国王水草。不如随分纳些些。总不见得　师问僧曰。夜来好风。曰夜来好风。师曰。吹折门前一枝松。曰吹折门前一枝松。次问一僧曰。夜来好风。曰是甚么风。师曰。吹折门前一枝松。曰是甚么松。师曰。一得一失　师有书与茱萸曰。理随事变。宽廓非外。事得理融。寂寥非内。僧达书了。便问萸。如何是宽廓非外。萸曰。问一答百也无妨。曰如何是寂寥非内。萸曰。睹对声色。不是好手。僧又问长沙。沙瞪目视之。僧又进后语。沙乃闭目示之。僧又问赵州。州作吃饭势。僧又进后语。州以手作拭口势。后僧举似师。师曰。此三人。不谬为吾弟子　南泉山下有一庵主。人谓曰。近日南泉和尚出世。何不去礼见。主曰。非但南泉出世。直饶千佛出兴。我亦不去。师闻。乃令赵州去勘。州去便设拜。主不顾。州从西过东。又从东过西。主亦不顾。州曰。草贼大败。遂拽下帘子。便归。举似师。师曰。我从来疑着这汉。次日。师与沙弥。𢹂茶一瓶盏三只到庵。掷向地上。乃曰。昨日底。昨日底。主曰。昨日底是甚么。师于沙弥背上。拍一下曰。赚我来。赚我来。拂袖便回　上堂。道个如如。早是变了也。今时师僧。须向异类中行。归宗曰。虽行畜生行。不得畜生报。师曰。孟八郎汉。又恁么去也　上堂。文殊普贤。昨夜三更相打。每人与二十棒。趁出院去也。赵州曰和尚棒教谁吃。师曰。且道王老师过在甚处。州礼拜而出　师因至庄所。庄主预备迎奉。师曰。老僧居常出入。不与人知。何得排办如此。庄主曰。昨夜土地报道。和尚今日来。师曰。王老师修行无力。被鬼神觑见。侍者便问。和尚既是善知识。为甚么被鬼神觑见。师曰。土地前更下一分饭　师有时曰。江西马祖说即心即佛。王老师不恁么道。不是心。不是佛。不是物。恁么道还有过么。赵州礼拜而出。时有一僧。随问赵州曰。上座礼拜便出。意作么生。州曰。汝却问取和尚。僧乃问。适来谂上座。意作么生。师曰。他却领得老僧意旨　黄檗与师为首座。一日捧钵。向师位上坐。师入堂见乃问曰。长老甚么。年中行道。檗曰。威音王已前。师曰。犹是王老师儿孙在下去。檗便过第二位坐。师便休　师一日问黄檗。黄金为世界。白银为壁落。此是甚么人居处。檗曰。是圣人居处。师曰。更有一人。居何国土。檗乃叉手立。师曰。道不得。何不问王老师。檗却问。更有一人。居何国土。师曰。可惜许　师问黄檗。定慧等学。明见佛性。此理如何。檗曰。十二时中。不依倚一物。师曰。莫是长老见处么。檗曰。不敢。师曰。浆水钱。且置草鞋钱。教阿谁还　师见僧斫木次。师乃击木三下。僧放下斧子归。僧堂。师归法堂。良久却入僧堂。见僧在衣钵下坐。师曰。赚杀人　问。师归丈室。将何指南。师曰。昨夜三更失却牛。天明起来失却火　师。因东西两堂争猫儿。师遇之。白众曰。道得即救取猫儿。道不得。即斩却也。众无对。师便斩之。赵州自外归。师举前语示之。州乃脱履。安头上而出。师曰。子若在。即救得猫儿也　师在方丈。与杉山向火次。师曰。不用指东指西。直下本分事道来。山插火箸叉手。师曰。虽然如是犹较王老师一线道　有僧问讯。叉手而立。师曰。太俗生。其僧便合掌。师曰。太僧生。僧无对　一僧洗钵次。师乃夺却钵。其僧空手而立。师曰。钵在我手里。汝口喃喃作么。僧无对　师。因入菜园见一僧。师乃将瓦子打之。其僧回顾。师乃翘足。僧无语。师便归方丈。僧随后入。问讯曰。和尚适来。掷瓦子打某甲。岂不是警觉某甲。师曰。翘足又作么生。僧无对　上堂王老师卖身去也。还有人买么。一僧出曰。某甲买。师曰。不作贵不作贱。汝作么生买。僧无对　师。与归宗麻谷同去。参礼南阳国师。师于路上。画一圆相。曰道得即去。宗便于圆相中坐。谷作女人拜。师曰。恁么则不去也。宗曰。是甚么心行。师乃相唤便回。更不去礼国师　师在山上作务。僧问。南泉路。向甚么处去。师拈起镰子曰。我这茆镰子。三十钱买得。曰不问茆镰子。南泉路向甚么处去。师曰。我使得正快　有一座主辞师。师问。甚么处去。曰山下去。师曰。第一不得谤王老师。曰争敢谤和尚。师乃喷嚏曰。多少。主便出去　师一日掩方丈门。将灰围却门外曰。若有人道得即开。或有祇对。多未惬师意。赵州曰。苍天。师便开门　师玩月次。僧问。几时得似这个去。师曰。王老师二十年前。亦曾甚么来。曰即今作么生。师便归方丈　陆亘大夫问。弟子从六合来。彼中还更有身否。师曰。分明记取。举似作家。曰和尚不可思议。到处世界成就。师曰。适来。总是大夫分上事。陆异日谓师曰。弟子亦薄会佛法。师便问。大夫十二时中作么生。曰寸丝不挂。师曰。犹是阶下汉。师又曰。不见道有道君王不纳有智之臣　上堂次。陆大夫曰。请和尚为众说法。师曰。教老僧作么生说。曰和尚岂无方便。师曰。道他欠少甚么。曰为甚么有六道四生。师曰。老僧不教他　陆大夫。与师见人双陆。指骰子曰。恁么不恁么正恁么。信彩去时如何。师拈起骰子曰。臭骨头十八　又问。弟子家中。有一片石。或时坐。或时卧。如今拟䥴作佛。还得否。师曰得。陆曰。莫不得否。师曰。不得　赵州问。道非物外。物外非道。如何是物外道。师便打。州捉住棒曰。已后莫错打人去。师曰。龙蛇易辨。衲子难谩　师唤院主。主应诺。师曰。佛九十日在忉利天。为母说法时。优填王思佛。请目连。运神通三转。摄匠人往彼。雕佛像。祇雕得三十一相。为甚么梵音相雕不得。主问。如何是梵音相。师曰赚杀人　师问维那。今日普请作甚么。对曰。拽磨。师曰。磨从你拽。不得动着。磨中心树子。那无语　一日有大德问师曰。即心是佛又不得。非心非佛又不得。师意如何。师曰。大德。且信即心是佛使了。更说甚么得与不得。祇如大德吃饭了。从东廊上西廊下。不可总问人得与不得也　师住庵时。有一僧到庵。师向伊道。我上山去作务。待斋时作饭。自吃了。送一分上来。少时其僧自作饭吃了。却一时打破家事。就床卧。师待不见来。便归庵。见僧卧。师亦就伊边卧。僧便起去。师住。后曰。我往前住庵时。有个灵利道者。直至如今不见。　师拈起毬子。问僧。那个何似这个。对曰不似。师曰。甚么处见那个。便道不似。曰若问某甲见处。和尚放下手中物。师曰。许你具一只眼　陆大夫向师道。肇法师也。甚奇怪解道。天地与我同根。万物与我一体师指庭前牡丹花曰。大夫。时人见此一株花。如梦相似。陆罔测。又问。天王居何地位。师曰。若是天王。即非地位。曰弟子闻说天王是居初地。师曰。应以天王身得度者。即现天王身。而为说法。陆辞。归宣城治所。师问。大夫去彼。将何治民。曰以智慧治民。师曰。恁么则彼处生灵。尽遭涂炭去也　师入宣州。陆大夫出迎。接指城门曰。人人尽唤作雍门。未审。和尚唤作甚么门。师曰。老僧若道。恐辱大夫风化。曰忽然贼来时作么生。师曰。王老师罪过　陆又问。大悲菩萨。用许多手眼作甚么。师曰。祇如国家。又用大夫作甚么　师洗衣次。僧问。和尚犹有这个在。师拈起衣曰。争奈这个何　师问僧良钦。空劫中还有佛否。对曰有。师曰。是阿谁。曰良钦。师曰。居何国土。钦无语　问。祖祖相传。合传何事。师曰。一二三四五　问。如何是古人底。师曰。待有即道。曰和尚为甚么妄语。师曰。我不妄语。卢行者却妄语　问。十二时中。以何为境。师曰。何不问王老师。曰问了也。师曰。还曾与汝为境么　问。青莲不随风火散时是甚么。师曰。无风火不随是甚么。僧无对　师问。不思善不思恶。思总不生时。还我本来面目来。曰无容止可露　师问座主。你与我讲经得么。曰某甲与和尚讲经。和尚须与某甲说禅始得。师曰。不可将金弹子。博银弹子去。曰。某甲不会。师曰。汝道空中一片云。为复钉钉住。为复藤缆着　问。空中有一珠。如何取得。师曰。斫竹布梯空中取。曰空中如何布梯。师曰。汝拟作么生取　僧辞曰。学人到诸方。有人问和尚近日作么生。未审。如何祇对。师曰。但向道近日解相扑。曰作么生。师曰。一拍双泯　问。父母未生时。鼻孔在甚么处。师曰。父母已生了。鼻孔在甚么处　师将顺世。第一座问。和尚百年后。向甚么处去。师曰。山下作一头水牯牛去。座曰。某甲随和尚去。还得也无。师曰。汝若随我。即须衔取一茎草来。师于文宗太和甲寅腊月。乃示疾。告门人曰。星翳灯幻亦久矣。勿谓吾有去来也。言讫而逝寿八十七。腊五十八。

　　杭州盐官海昌院齐安国师

　　海门李氏子。生时神光照室。后有异僧。谓之曰。建无胜幢。使佛日回照者。岂非汝乎。长依木郡云琮。落发受具。后闻大寂行化于龚公山。乃振锡而造焉。师有奇相。大寂一见。深器之。乃令入室。密示正法　僧问。如何是本身卢舍那。师曰。与老僧过净瓶来。僧将净瓶至。师曰。却安旧处着。僧送至本处。复来诘问。师曰。古佛过去久矣　有讲僧来参。师问。座主蕴何事业。对曰。讲华严经。师曰。有几种法界。曰广说则重重无尽。略说有四种。师竖起拂子曰。这个是第几种法界。主沉吟。师曰。思而知。虑而解。是鬼家活计。日下孤灯。果然失照　问大梅。如何是西来意。梅曰。西来无意。师闻乃曰。一个棺材。两个死汉　师一日唤侍者曰。将犀牛扇子来。者曰。破也师曰。扇子既破。还我犀牛儿来。者无对　师一日谓众曰。虚空为鼓。须弥为椎。甚么人打得。众无对　有法空到请问经中诸义。师一一答了。却曰自禅师到来。贫道总未得作主人。法空曰。请和尚便作主人。师曰。今日夜也。且归本位安置。明日却来。法空下去。至明旦。师令沙弥。屈法空禅师。法空至。师顾沙弥曰。咄。这沙弥不了事。教屈法空禅师。屈得个守堂家人来。法空无语　法昕院主来参。师问。汝是谁。对曰法昕。师曰。我不识汝。昕无语　师后无疾。宴坐示灭。谥悟空禅师。

　　庐山归宗寺智常禅师

　　上堂。促上古德。不是无知解。他高尚之士。不同常流。今时不能自成自立。虚度时光。诸子莫错用心。无人替汝。亦无汝用心处。莫就他觅从前祇是依他解。发言皆滞。光不透脱。祇为目前有物　问。如何是元旨。师曰。无人能会。曰向者如何。师曰。有向即乖。曰不向者如何。师曰。谁求元旨。又曰。去无汝用心处。曰岂无方便门令学人得入。师曰。观音妙智力能救。世间苦。曰如是何观音妙智力。师敲鼎盖三下曰。子还闻否。曰闻。师曰。我何不闻。僧无语。师以棒趁下　师尝与南泉同行。后忽一日相别。煎茶次。南泉问曰。从来与师兄商量语句。彼此已知。此后或有人问毕竟事。作么生。师曰。这一片地。大好卓庵。泉曰卓庵且置。毕竟事作么生。师乃打翻茶铫。便起泉。曰师兄吃茶了。普愿未吃茶。师曰。作这个语话。滴水也难销　问。此事久远。又如何用心。师曰。牛皮鞔露柱。露柱啾啾叫。凡耳听不闻。诸圣呵呵笑　师因官人来。乃拈起帽子两带曰。还会么。曰不会。师曰。莫怪老僧头。风不卸帽子　师入园取菜次。乃画圆相。围却一株。语众曰。辄不得动着这个。众不敢动。少顷。师复来。见菜犹在。便以棒趁众僧曰。这一队汉。无一个有智慧底　师问。新到甚么处来。曰凤翔来。师曰。还将得那个来否。曰将得来。师曰。在甚么处僧以手从顶擎棒呈之。师即举手作接势。抛向背后。僧无语。师曰。这野狐儿　师刬草次。有讲僧来参。忽有一蛇过。师以锄断之。僧曰。久向归宗。元来是个粗行沙门。师曰。你粗我粗。曰如何是粗。师竖起锄头曰。如何是细。师作斩蛇势。曰与么则依而行之。师曰。依而行之且置。你甚处见我斩蛇僧无对　云岩来参。师作挽弓势。岩良久。作㧞剑势。师曰。来太迟生　上堂。吾今欲说禅。诸子总近前。大众近前。师曰。汝听观音行善。应诸方所。问如何是观音行。师乃弹指曰。诸人还闻否。曰闻。师曰。一队汉。向这里觅甚么以棒趁出。大笑归方丈　僧辞。师问。甚么处去。曰诸方学五味禅去。师曰。诸方有五味禅。我这里祇有一味禅。曰如何是一味禅。师便打。僧曰。会也会也。师曰。道道。僧拟开口。师又打。僧后到黄檗。举前话。檗上堂曰。马大师出八十四人善知识问着个个屙漉漉地。祇有归宗较些子　江州刺史李㴾问。教中所言。须弥纳芥子。㴾即不疑。芥子纳须弥。莫是妄谭否。师曰。人传使君读万卷书籍。还是否。曰然。师曰。摩顶至踵。如椰子大。万卷书向何处着。李俯首而已　李异日又问。一大藏教。明得个甚么边事。师举拳示之曰。还会么。曰不会师曰。这个措大拳。头也不识。曰请师指示。师曰。遇人即途中授与。不遇即世谛流布　师以目有重瞳。遂将药手按摩。以致两目俱赤。世号赤眼归宗焉。后示灭。谥至真禅师。

　　明州大梅山法常禅师

　　襄阳郑氏子。幼岁从师于荆州玉泉寺。初参大寂。问如何是佛。寂曰。即心是佛。师即大悟。遂之四明梅子真旧隐。缚茆燕处。唐真元中。盐官会下。有僧因采拄杖。迷路至庵所。问和尚在此多少时。师曰。祇见四山青又黄。又问。出山路向甚么处去。师曰。随流去。僧归。举似盐官。官曰。我在江西时。曾见一僧。自后不知消息。莫是此僧否。遂令僧去招之。师答以偈曰。摧残枯木倚寒林。几度逢春不变心。樵客遇之犹不顾。郢人那得苦追寻。一池荷叶衣无尽。数树松花食有余。刚被世人知住处。又移茅舍入深居。大寂闻师住山。乃令僧问。和尚见马大师。得个甚么。便住此山师曰。大师向我道。即心是佛。我便向这里住。僧曰。大师近日佛法又别。师曰。作么生。曰又道非心非佛。师曰。这老汉。惑乱人。未有了日。任他非心非佛。我祇管即心即佛。其僧回。举似马祖。祖曰。梅子熟也　庞居士闻之。欲验师实。特去相访。才相见。士便问。久向大梅。未审梅子熟也未。师曰。熟也。你向甚么处下口。士曰。百杂碎。师伸手曰。还我核子来。士无语。自此学者渐臻。师道弥着　上堂。汝等诸人。各日回心达本。莫逐其末。但得其本。其末自至。若欲识木。唯了自心。此心。元是一切世间出世间法根本故。心生种种法生。心灭种种法灭。心且不附一切善恶。而生万法。本自如如　问。如何是佛法大意。师曰。蒲花柳絮。竹针麻线　夹山与定山同行。言话次。定山曰。生死中无佛。即无生死。夹山曰。生死中有佛。即不迷生死。互相不肯。同上山见师。夹山便举问。未审。二人见处。那个较亲。师曰。一亲一疏。夹山复问。那个亲。师曰。且去明日来。夹山明日再上问。师曰。亲者不问。问者不亲　新罗僧参。师问。发足甚处。曰欲通来处。恐遭怪责。师曰。不可无来处也。曰新罗。师曰。争怪得汝。僧作礼。师曰。是与不是。知与不知。祇是新罗国里人　忽一日谓其徒曰。来莫可抑。往莫可追。从容间闻鼯鼠声。乃曰。即此物非他物。汝等诸人。善自护持。吾今逝矣。言讫示灭。永明寿禅师赞曰。师初得道。即心是佛。最后示徒。物非他物。穷万法源。彻千圣骨。真化不移。何妨出没。

　　洛京佛光如满禅师(曾住五台山金阁寺)

　　唐顺宗问。佛从何方来。灭向何方去。既言常住世。佛今在何处。师答曰。佛从无为来。灭向无为去。法身等虚空。常住无心处。有念归无念。有住归无住。来为众生来。去为众生去。清净真如海。湛然体常住。智者善思惟。更勿生疑虑　帝又问。佛向王宫生。灭向双林灭。住世四十九。又言无法说。山河与大海。天地及日月。时至皆归尽。谁言不生灭。疑情犹若斯。智者善分别。师答曰。佛体本无为。迷情妄分别。法身等虚空。未曾有生灭。有缘佛出世。无缘佛入灭。处处化众生。犹如水中月。非常亦非断。非生亦非灭。生亦未曾生。灭亦未曾灭。了见无心处。自然无法说。帝闻大悦。益尊重焉。

　　婺州五泄山灵默禅师

　　毗陵宣氏子。初谒马祖。遂得披剃受具。后远谒石头。便问。一言相契即住。不契即去。石头据坐。师便行。头随后召曰。阇黎。师回首。头曰。从生至死。祇是这个回头。转脑作么。师言下大悟。乃拗折拄杖。而栖止焉　唐贞元初。住白沙道场。复居五泄。僧问。何物大于天地。师曰。无人识得伊。曰还可雕琢也无。师曰。汝试下手看　问。此个门中。始终事如何。师曰。汝道目前底成来。得多少时也。曰学人不会。师曰。我此间无汝问底。曰和尚岂无接人处。师曰。待汝求接。我即接。曰便请和尚接。师曰。汝少欠个甚么　问。如何得无心去。师曰。倾山覆海晏然静。地动安眠岂辨伊　宪宗元和戊戌三月丙午。沐浴焚香端坐。告众曰。法身圆寂。示有去来。千圣同源。万灵归一。吾今沤散。胡假兴哀。无自劳神。须存正念。若遵此命。真报吾恩。倘固违言。非吾之子。时有僧问。和尚向甚么处去。师曰。无处去。曰某甲何不见。师曰。非眼所睹。言毕奄然顺化。世寿七十二。僧腊四十有一。建塔本山。

　　柏岩明哲禅师

　　药山看经次。师曰。和尚休猱人好。山置经曰。日头早晚也。师曰。正当午。山曰。犹有文彩在。师曰。某甲无亦无。山曰。汝太煞聪明。师曰。某甲祇恁么。和尚作么生。山曰。跛跛挈挈。百丑千拙。且恁么过。

　　五灯全书卷第五
卍新纂续藏经第 81 册 No. 1571 五灯全书(卷1-33)


　　五灯全书卷第六

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　　南岳下第二世

　　　　　　马祖一禅师法嗣

　　幽州盘山宝积禅师

　　因于市肆行。见一客人买猪肉。语屠家曰。精底割一斤来。屠家放下刀。叉手曰。长史那个不是精底。师于此有省。又一日出门。见人舁丧歌。即振铃云。红轮决定沈西去。未委魂灵往那方。幕下孝子。哭曰哀哀。师忽身心踊跃。归举似马祖。祖印可之　住后僧问。如何是道。师便咄僧。曰学人未领旨。师曰去　上堂。心若无事。万法不生。意绝玄机。纤尘何立。道本无体。因体而立名。道无本名。因名而得号。若言即心即佛。今时未入玄微。若言非心非佛。犹是指踪极则。向上一路。千圣不传。学者劳形。如猿捉影　上堂。夫大道无中。复谁先后。长空绝际。何用称量。空既如斯。道复何说　上堂。夫心月孤圆。光含万象。光非照境。境亦非存。光境俱亡。复是何物禅德。譬如掷剑挥空。莫论及之不及斯。乃空轮无迹。剑刃无亏。若能如是。心心无知。全心即佛。全佛即人。人佛无异始为道矣　上堂。禅德可中。学道似地擎山。不知山之孤峻。如石含玉。不知玉之无瑕。若如此者。是名出。家故导师云。法本不相碍。三际亦复然。无为无事人。犹是金锁难。所以灵源独耀。道绝无生。大智非明。真空无迹。真如凡圣。皆是梦言。佛及涅槃。并为增语。诸禅德。直须自看。无人替代　上堂。三界无法。何处求心。四大本空。佛依何住。璇玑不动。寂尔无言。觌面相呈。更无余事。珍重　师将顺世。告众曰。有人邈得吾真否。众将所写真呈。皆不契师意。普化出曰。某甲邈得。师曰。何不呈似老僧。化乃打筋斗而出。师曰。这汉。向后掣风狂去在。师乃奄化。谥凝寂大师。真际之塔。

　　蒲州麻谷山宝彻禅师

　　侍马祖行次。问如何是大涅槃。祖曰。急师曰。急个甚么。祖曰。看水　师使扇次。僧问。风性常住。无处不周。和尚为甚么却摇扇。师曰。你祇知风性常住。且不知无处不周。曰作么生。是无处不周底道理。师却摇扇。僧作礼。师曰。如此师僧。着得一千个有甚么益　问。僧甚处来。僧不审。师又问。甚处来僧。珍重。师下床。擒住曰。这个师僧问着。便作佛法。祇对曰。大似无眼。师放手曰。放汝命。通汝气。僧作礼。师欲扭住。僧拂袖便行。师曰。休将三岁竹。拟比万年松　师同南泉二三人。去谒径山。路逢一婆。乃问径山路向甚处去。婆曰。蓦直去。师曰。前头水深过得否。婆曰。不湿脚　师又问。上岸稻得与么好。下岸稻得与么怯。婆曰。总被螃蟹吃却也。师曰。禾好香。婆曰。没气息　师又问。婆住在甚处。婆曰。祇在这里。三人至店。婆煎茶一瓶。携盏三只至。谓曰。和尚。有神通者即吃茶。三人相顾问。婆曰。看老朽自逞神通去也。于是拈盏倾茶便行　僧问。如何是佛法大意。师默然。僧又问石霜。此意如何。霜曰。主人擎拳带累。阇黎拖泥涉水。

　　湖南东寺如会禅师

　　始兴曲江人。初谒径山。后参大寂。学徒既众。僧堂床榻。为之陷折。时称折床会　自大寂去世。师常患门徒。以即心即佛之谭。诵忆不已。且谓佛于何住。而曰即心。心如画师。而云即佛。遂示众曰。心不是佛。智不是道剑去远矣。尔方刻舟。时号东寺。为禅窟焉　相国崔公群。出为湖南观察使。见师问曰。师以何得。师曰。见性得。师方病眼。公讥曰。既云见性。其奈眼何。师曰。见性非眼。眼病何害。公稽首谢之　公见鸟雀于佛头上放粪。乃问。鸟雀还有佛性也。无师曰。有公曰。为甚么向佛头上放粪。师曰。是伊为甚么不向鹞子头上放　仰山参。师问。汝是甚处人。仰曰。广南人。师曰。我闻广南有镇海明珠。是否。仰曰。是师曰。此珠如何。仰曰。黑月即隐。白月即现。师曰。还将得来也。无仰曰。将得来。师曰。何不呈似老僧。仰叉手近前曰。昨到沩山。亦被索此珠。直得无言可对。无理可伸。师曰。真狮子儿。善能哮吼。仰礼拜。了却入客位。具威仪再上人事。师才见乃曰。己相见了也。仰曰。恁么相见。莫不当否。师归方丈。闭却门。仰归举似沩山。沩曰。寂子是甚么心行。仰曰。若不恁么争识得他　士问师曰。某甲拟请和尚开堂。得否。师曰待将物褁石头。暖即得。土无语。唐长庆癸卯岁归寂。谥傅明大师。塔曰永际。

　　虔州西堂智藏禅师

　　䖍化廖氏子。八岁从师。二十五具戒。有相者睹其殊表。谓之曰。骨气非凡。当为法王之辅佐也。师遂参礼大寂。与百丈海。同为入室。皆承印记　一日大寂遣师诣长安。奉书于忠国师。国师问曰。汝师。说甚么法。师从东过西而立。国师曰。祇这个更别有。师却从西遇东边立。国师曰。这个是马师底。仁者作么生。师曰。早个呈似和尚了也。寻又送书上径山(语在国一章)属连帅路嗣恭。延请大寂居府。应期盛化。师回郡。得大寂付授衲袈裟　马祖灭后。众请开堂。李尚书尝问僧。马祖大师。有甚么言教。僧曰。大师或说即心即佛。或说非心非佛。李曰。总过这边。李却问师。马大师有甚么言教。师呼李翱。李应诺。师曰。鼓角动也　师普请次曰。因果历然。争奈何。争奈何。时。有僧出以手托地。师曰。作甚么。曰相救相救。师曰。大众这个师僧。犹较些子。僧拂袖便走。师曰。师子身中虫。自食师子肉　问。有问有答。宾主历然。无问无答时如何。师曰。怕烂却那　有俗士。问有天堂地狱否。师曰。有曰。有佛法僧宝否。师曰。有更有多问。尽答言有。曰和尚恁么道莫错否。师曰。汝曾见尊宿来耶。曰某甲曾参径山和尚来。师曰。径山向汝作么生道。曰。他道一切总无。师曰。汝有妻否。曰有。师曰。径山有妻否。曰无。师曰。径山和尚。道无即得。俗士礼谢而去　师元和甲午四月八日归寂。寿八十。腊五十宪宗谥大宣教禅师。穆宗重谥大觉禅师。塔曰元和。

　　京兆府章敬寺怀晖禅师

　　泉州谢氏子。初住定州柏岩。次住中条山。唐元和初。宪宗诏住上玄寺。上堂。至理亡言。时人不悉。强习他事。以为功能。不知自性元非尘境。是个微妙大解脱门。所有鉴觉。不染不碍。如是光明。未曾休废。曩劫至今。固无变易。犹如日轮。远近斯照。虽及众色。不与一切和合。灵烛妙明。非假锻炼。为不了故。取于物象。但如捏目妄起空华。徒自疲劳。枉经劫数。若能返照。无第二人。举措施为。不亏实相　问。心法双亡。指归何所。师曰。郢人无污徒劳运斤。曰请师不返之言。师曰。即无返句　百丈令僧来候。师上堂。次展坐具。礼拜了起来。拈师一只靸鞋。以衫袖拂却尘了。倒覆向下。师曰。老僧罪过　或问。祖师传心地法门。为是真如心。妄想心。非真非妄心。为是三乘教外别立心。师曰。汝见目前虚空么。曰信知常在目前人自不见。师曰。汝莫认影像。曰和尚作么生。师以手拨空三下。曰作么生即是。师曰。汝向后会去在　僧参。绕师三匝。振锡而立。师曰。是是。其僧又到南泉。亦绕南泉三匝。振锡而立。泉曰。不是不是。此是风力所转。终成败坏。僧曰。章敬道是。和尚为甚么道不是。泉曰。章敬即是是。汝不是　小师行脚回。师问曰。汝离此间。多少年耶。曰离和尚左右。将及八年。师曰。办得个甚么。小师。于地画一圆相。师曰。祇这个更别有。小师乃画破圆相。便礼拜。师曰。不是不是　僧问。四大五蕴身中。阿那个是本来佛性。师乃呼僧名。僧应诺师良久曰。汝无佛性。唐元和戊戌腊月示灭。塔于㶚水。谥大觉禅师。大宝相之塔。

　　越州大珠慧海禅师

　　建州朱氏子。依越州大云智受业。初参马祖。祖问。从何处来。曰越州大云寺来。祖曰。来此拟须何事。曰来求佛法。师曰。我这里一物也无。求甚么佛法。自家宝藏不顾。抛家散走作么。曰阿那个是慧海宝藏。祖曰。即今问我者。是汝宝藏。一切具足。更无欠少。使用自在。何假外求。师于言下。自识本心。不由知觉。踊跃礼谢。师事六载。后以受业师老。遽归奉养。乃晦迹藏用。外示痴讷。自撰顿悟入道要门论一卷法侄玄晏。窃出呈马祖。祖览讫。告众曰。越州有大珠圆明。光透自在。无遮障处也。众中有知师。相推来越寻访依附。(时号大珠和尚)师谓曰。禅客我不会禅。并无一法可示于人。不劳久立。且自歇去。时学侣渐多。日夜叩激。事不得已。随问随答。其辩无碍　时有座主数人。来谒曰。拟伸一问。师还对否。师曰。深潭月影。在意撮摩。问如何是佛。师曰。清谭对面。非佛而谁。众皆茫然。僧良久又问。师说何法度人。师曰。贫道未曾有一法度人。曰禅师家浑如此。师却问大德说何法度人。曰讲金刚经。师曰。讲几座来。曰二十余座师曰。此经是阿谁说。僧抗声曰。禅师相弄。岂不知是佛说耶。师曰。若言如来有所说法。则为谤佛。是人不解我所说义。若言此经不是佛说。则是谤经。请大德说看。僧无对。师少顷又问。经云。若以色见我。以音声求我。是人行邪道。不能见如来。大德。且道阿那个是如来。曰某甲到此却迷去。师曰。从来未悟。说甚却迷。曰请禅师为说。师曰。大德讲经二十余座。却不识如来。僧礼拜曰。愿垂开示。师曰。如来者。是诸法如义。何得忘却。曰是诸法如义。师曰。大德。是亦未是。曰经文分明。那得未是。师曰。大德如否。曰如。师曰。木石如否。曰如。师曰。大德如同木石如否。曰无二。师曰。大德与木石何别。僧无对。良久却问。如何得大涅槃。师曰。不造生死业。曰如何是生死业。师曰。求大涅槃。是生死业。舍垢取净。是生死业。有得有证。是生死业。不脱对治门。是生死业。曰云何即得解脱。师曰。本自无缚。不用求解。直用直行。是无等等。曰禅师如和尚者。实谓希有。礼谢而去　有行者问。即心即佛。那个是佛。师曰。汝疑那个不是佛指出看。者无对。师曰。达即遍。境是不悟。永乖疏　律师法明。谓师曰。禅师家多落空。师曰却是座主家落空。明大惊曰。何得落空。师曰。经论是纸墨文字。纸墨文字者。俱是空。设于声上。建立名句等法。无非是空座主执滞教体。岂不落空。明曰。禅师落空否。师曰。不落空。明曰。何得却不落空。师曰。文字等。皆从智慧而生。大用现前。那得落空。明曰。故知一法不达。不名悉达。师曰。律师不唯落空。兼乃错会名言。明作色曰。何处是错处。师曰。未辨华竺之音。如何讲说。明曰。请禅师指出错处。师曰。岂不知悉达是梵语耶。明虽省过。而心犹愤然。(梵语具云婆曷剌他悉陀。中国翻云一切义成。旧云悉达多。犹是讹略梵语也)又问。夫经律论是佛语。读诵依教奉行。何故不见性。师曰。如狂狗趁块。师子咬人。经律论是性用。读诵者是性法。明曰。阿弥陀佛。有父母及姓否。师曰。阿弥陀。姓憍尸迦。父名月上。母名殊胜妙颜。明曰。出何教文。师曰。出鼓音王经。法明礼谢赞叹而退　三藏法师问。真如有变易否。师曰。有变易。藏曰。禅师错也。师却问。三藏有真如否。曰有。师曰若无变易。决定是凡僧也。岂不闻。善知识者。能回三毒为三聚净戒。回六识为六神通。回烦恼作菩提。回无明为大智。真如若无变易。三藏真是自然外道也。藏曰。若尔者。真如即有变易也。师曰。若执真如有变易。亦是外道。曰禅师适来。说真如有变易。如今又道不变易。如何即是的当。师曰。若了了见性者。如摩尼珠现色。说变亦得。说不变亦得。若不见性人。闻说真如变易。便作变易解会。说不变易。便作不变易解会。藏曰。故知南宗实不可测　道流问。世间还有法过于自然否。师曰有。曰何法过得。师曰。能知自然者。曰元气是道不。师曰。元气是元气。道是道。曰若如是者。则应有二也。师曰。知无两人。又问。云何为邪。云何为正。师曰。心逐物为邪。物从心为正　源律师问。和尚修道。还用功否。师曰用功。曰如何用功。师曰。饥来吃饭。困来即眠。曰一切人总如是。同师用功否。师曰不同。曰何故不同。师曰。他吃饭时。不肯吃饭。百种须索。睡时不肯睡。千般计较。所以不同也。律师杜口　韫光问。禅师自知生处否。师曰。未曾死。何用论生。知生即是无生。法无离生。法无有生。祖师曰。当生即不生。曰不见性人。亦得如此否。师曰。自不见性。不是无性。何以故。见即是性。无性不能见。识即是性。故名识性。了即是性。唤作了性。能生万法。唤作法性。亦名法身。马鸣祖师曰。所言法者。谓众生心。若心生故。一切法生。若心无生。法无从生。亦无名字。迷人不知法身无象。应物现形。遂唤青青翠竹。总是法身。郁郁黄华。无非般若。黄华若是般若。般若即同无情。翠竹若是法身。法身即同草木。如人吃笋。应总吃法身也。如此之言。宁堪齿录。对面迷佛。长劫希求。全体法中。迷而外觅。是以解道者。行住坐卧。无非是道。悟法者。纵横自在。无非是法。光又问。太虚能生灵智否。真心缘于善恶否。贪欲人是道否。执是执非人。向后心通否。触境生心人。有定否。住寂寞人。有慧否。怀傲物人。有我否。执空执有人。有智否。寻文取证人。苦行求佛人。离心求佛人。执心是佛人。此智称道否。请禅师一一为说。师曰。太虚不生灵智。真心不缘善恶。嗜欲深者机浅。是非交争者未通。触境生心者少定。寂寞忘机者慧沉。傲物高心者我壮。执空执有者皆愚。寻文取证者益滞。苦行求佛者俱迷。离心求佛者外道。执心是佛者为魔。曰。若如是。毕竟无所有也。师曰。毕竟是大德不是。毕竟无所有。光踊跃。礼谢而去　问。儒释道三教同异如何。师曰。大量者用之即同。小机者执之即异。总从一性上起用。机见差别成三。迷悟由人。不在教之同异也。

　　洪州百丈山惟政禅师

　　有老宿。见日影透窗问师。为复窗就日。日就窗。师曰。长老房中有客归去好　师问南泉。诸方善知识。还有不说似人底法也无。曰有。师曰。作么生。曰不是心。不是佛。不是物。师曰。恁么则说似人了也。曰某甲即恁么。和尚作么生。师曰。我又不是善知识。争知有说不说底法。曰某甲不会。请和尚说。师曰。我太煞与汝说了也　僧问。如何是佛佛道齐。师曰。定也　师因入京路逢官人吃饭。忽见驴鸣。官人召曰。头陀师举头。官人却指驴。师却指官人。

　　洪州泐潭法会禅师

　　问马祖。如何是祖师西来意。祖曰。低声近前来。向汝道。师便近前。祖打一掴曰。六耳不同谋。且去来日来。师至来日。独入法堂。曰请和尚道。祖曰。且去。待老汉上堂出来问。与汝证明。师忽有省。遂曰。谢大众证明。乃绕法堂一匝便去。

　　池州杉山智坚禅师

　　初与归宗南泉行脚时。路逢一虎。各从虎边过了。泉问归宗。适来见虎。似个甚么。宗曰。似个猫儿。宗却问师。师曰。似个狗子。又问南泉。泉曰。我见似个大虫　师吃饭次。南泉收生饭乃曰。生聻。师曰无生。泉曰。无生犹是末。泉行数步。师召曰。长老。泉回头曰作么。师曰。莫道是末　普请择蕨次。南泉拈起一茎曰。这个大好供养。师曰。非但这个。百味珍馐。他亦不顾。泉曰。虽然如是。个个须尝过始得　僧问。如何是本来身。师曰。举世无相似。

　　洪州泐潭惟建禅师

　　一日在法堂后坐禅。马祖见乃吹师耳两吹。师起见是祖。却复入定。祖归方丈。令侍者持一碗茶与师。师不顾。便自归堂。

　　澧州苕溪道行禅师

　　尝曰。吾有大病。非世所医　僧问。如何修行。师曰。好个阿师莫客作。曰毕竟如何。师曰。安置即不堪。问如何是正修行路。师曰。涅槃后有。曰。如何是涅槃后有。师曰。不洗面。曰学人不会。师曰。无面得洗。

　　抚州石巩慧藏禅师

　　本以弋猎为务。恶见沙门。因逐鹿。从马祖庵前过。祖乃逆之。师遂问。还见鹿过否。祖曰。汝是何人。曰猎者。祖曰。汝解射否。曰解射。祖曰。汝一箭射几个。曰。一箭射一个。祖曰。汝不解射。曰和尚解射否。祖曰。解射。曰一箭射几个。祖曰。一箭射一群。曰彼此生命。何用射他一群。祖曰。汝既知如是。何不自射。曰若教某甲自射。直是无下手处。祖曰。这汉。旷劫无明烦恼。今日顿息。师掷下弓箭。投祖出家。一日在厨作务次。祖问。作甚么。曰牧牛。祖曰。作么生牧。曰一回入草去。蓦鼻拽将回。祖曰。子真牧牛。师便休　师住后。常以弓箭接机。(载三平章)师问西堂。汝还解捉得虚空么。堂曰捉得。师曰。作么生捉。堂以手撮虚空。师曰。汝不解捉。堂却问师。兄作么生捉。师把西堂鼻孔拽。堂作忍痛声。曰太煞拽人鼻孔。直欲脱去。师曰。直须恁么捉虚空始得　众参次。师曰。适来底甚么处去也。有僧曰在。师曰。在甚么处。僧弹指一声　问。如何免得生死。师曰。用免作甚么。曰如何免得。师曰。这底不生死。

　　江西北兰让禅师

　　湖塘亮长老问。承闻师兄画得先师真暂请瞻礼。师以两手擘胸开示之。亮便礼拜。师曰。莫礼莫礼。亮曰。师兄错也。某甲不礼师兄。师曰。汝礼先师真那。亮曰。因甚么教莫礼。师曰。何曾错。

　　袁州南源道明禅师

　　上堂。快马一鞭。快人一言。有事何不出头来。无事各自珍重。僧问。一言作么生。师乃吐舌曰。待我有广长舌相。即向汝道　洞山参。方上法堂。师曰。己相见了也。山便下去。明日却上。问曰。昨日已蒙和尚慈悲。不知甚么处是与某甲己相见处。师曰。心心无间断。流入于性海。山曰。几合放过　山辞。师曰。多学佛法。广作利益。山曰。多学佛法即不问。如何是广作利益。师曰。一物莫违　问。如何是佛。师曰。不可道你是也。

　　忻州郦村自满禅师

　　上堂。古今不异。法尔如然。更复何也。虽然如此。这个事大有人罔措在。僧问。不落古今。请师直道。师曰。情知汝罔措。僧欲进语。师曰。将谓老僧落伊古今。曰如何即是。师曰。鱼腾碧汉。阶级难飞。曰如何免得此过。师曰。若是龙形。谁论高下。僧礼拜。师曰。苦哉屈哉。谁人似我　上堂。除却日明夜暗。更说甚么即得。珍重　问。如何是无诤之句。师曰。喧天动地。

　　朗州中邑洪恩禅师

　　每见僧来。拍口作和和声。仰山谢戒。师亦拍口作和和声。仰从西过东。师又拍口作和和声。仰从东过西。师又拍口作和和声。仰当中而立。然后谢戒。师曰。甚么处得此三昧。仰曰。于曹溪印子上脱来。师曰。汝道曹溪用此三昧。接甚么人。仰曰。接一宿觉。随曰。和尚甚处得此三昧。师曰。我于马大师处。得此三昧。仰问。如何得见佛性义。师曰。我与汝说个譬喻。如一室有六窗。内有一猕猴。外有猕猴。从东边唤猩猩猩猩即应。如是六窗俱唤俱应。仰山礼谢起曰。适蒙和尚譬喻。无不了知。更有一事。祇如内猕猴睡着。外猕猴欲与相见。又且如何。师下绳床执仰山手作舞曰。猩猩与汝相见了。譬如蟭螟虫。在蚊子眼睫上作窠。向十字街头叫云。土旷人稀。相逢者少。

　　洪州泐潭常兴禅师

　　僧问。如何是曹溪门下客。师曰。南来燕。曰学人不会。师曰。养羽候秋风　问。如何是宗乘极则事。师曰。秋雨草离披　南泉至。见师面壁。乃拊师背。师问。汝是阿谁。曰普愿。师曰如何。曰也寻常。师曰。汝何多事。

　　汾州无业禅师

　　商州上洛杜氏子。母李氏。闻空中言寄居得否。乃觉有娠。诞生之夕。神光满室。甫及丱岁。行必直视。坐即跏趺。九岁依开元寺志本。受大乘经。五行俱下。讽诵无遗。十二落发。二十受具戒于襄州幽律师。习四分律疏。才终便能敷演。每为众僧。讲涅槃大部。冬夏无废。后闻马祖禅门鼎盛。特往瞻礼。祖睹其状貌奇伟。语音如钟。乃曰。巍巍佛堂。其中无佛。师礼跪而问曰。三乘文学。粗穷其旨。常闻禅门即心是佛。实未能了。祖曰。祇未了底心即是。更无别物。师曰。如何是祖师西来密传心印。祖曰。大德正闹在。且去别时来。师才出。祖召曰。大德。师回首。祖曰。是甚么。师便领悟。乃礼拜。祖曰。这钝汉。礼拜作么。自得旨后。诣曹溪。礼祖塔。及庐岳天台。遍寻圣迹。后住开元精舍。学者致问。多答之曰。莫妄想　唐宪宗。屡召师。皆辞疾不赴。暨穆宗即位。思一瞻礼。乃命两街僧录灵阜等。赍诏迎请。至彼作礼曰。皇上此度恩旨。不同常时。愿和尚。且顺天心。不可言疾也。师微笑曰。贫道何德。累烦世主。且请前行。吾从别道去矣。乃澡身剃发。至中夜。告弟子惠愔等曰。汝等见闻觉知之性。与太虚同寿。不生不灭。一切境界。本自空寂。无一法可得。迷者不了。即为境惑。一为境惑。流转不穷。汝等当知。心性本自有之。非因造作。犹如金刚。不可破坏。一切诸法。如影如响。无有实者。经云。唯此一事实。余二则非真常。了一切空。无一物当情。是诸佛用心处。汝等勤而行之。言讫。跏趺而逝。茶毗日。祥云五色。异香四彻。所获舍利。璨若珠玉。弟子等贮人金瓶。葬于石塔。当长庆癸卯腊月二十一日寿六十二腊四十二来谥大达国师。塔曰灵源。

　　澧州大同广澄禅师

　　僧问。如何得六根灭去。师曰。轮剑掷空。无伤于物　问。如何是本来人。师曰。共坐不相识。曰恁么则学人礼谢去也。师曰。暗写愁肠寄与谁。

　　信州鹅湖大义禅师

　　衢州须江徐氏子。唐宪宗。尝诏入内。于麟德殿论义。有座主问。如何是四谛。师曰。圣上一帝三帝何在。又问。欲界无禅。禅居色界。此土凭何而立。禅。师曰。法师。祇知欲界无禅。不知禅界无欲。曰如何是禅。师以手点空。法师无对。帝曰。法师讲无穷经论。祗这一点。尚不奈何　师却问诸硕德曰。行住坐卧。毕竟以何为道。有对知者是道。师曰。不可以智知。不可以识识。安得知者是乎。有对无分别者是。师曰。善能分别诸法相。于第一义而不动安得无分别是乎。有对四禅八定是。师曰。佛身无为。不堕诸数。安在四禅八定耶。众皆杜口。师却举顺宗问尸利禅师。大地众生。如何得见性成佛。利曰。佛性犹如水中月。可见不可取。因谓帝曰。佛性非见必见。水中月。如何攫取。帝乃问。何者是佛性。师对曰。不离陛下所问。帝默契。真宗益加钦重　有一。僧乞置。塔李翱尚书问曰。教中不许将尸塔下过。又作么生。僧无对。僧却问师。师曰。他得大阐提。元和戊戌正月七日归寂。寿七十四。谥慧觉禅师。见性之塔。

　　伊阙伏牛山自在禅师

　　吴兴李氏子。初依国一受具。后参马祖。发明心地。祖令送书与忠国师。国师曰。马大师以何法示徒。曰即心即佛。国师曰。是甚么语话。良久。又问曰。此外更有何言教。师曰非心非佛。或曰。不是心。不是佛。不是物。国师曰。犹较些子。师曰。马大师即恁么。未审。和尚此间如何。国师曰。三点如流水。曲似刈禾镰　师后居伏牛山。上堂。即心即佛。是无病求药句。非心非佛。是药病对治句。僧问。如何是脱洒底句。师曰。伏牛山下古今传。示灭于随州开元寺。

　　京兆兴善寺惟宽禅师

　　衢州信安祝氏子。年十三。见杀生者。衋然不忍食。乃求出家。初习毗尼修止观。后参大寂。乃得心要。唐贞元庚午。始行化于吴越间。八年至鄱阳山。神求受八戒。丁丑止嵩山少林　僧问。如何是道。师曰。大好山。曰学人问道。师何言好山。师曰。汝祇识好山。何曾达道　问。狗子还有佛性否。师曰。有曰。和尚还有否。师曰。我无。曰一切众生皆有佛性。和尚因何独无。师曰。我非一切众生。曰既非众生。莫是佛否。师曰。不是佛。曰究竟是何物。师曰。亦不是物。曰可见可思否。师曰。思之不及。议之不得。故曰。不可思议　元和己丑。宪宗诏至阙下。侍郎白居易。尝问曰。既曰禅师。何以说法。师曰。无上菩提者。被于身为律。说于口为法。行于心为禅。应用者三。其致一也。譬如江湖淮汉。在处立名。名虽不一。水性无二。律即是法。法不离禅。云何于中。妄起分别。曰既无分别。何以修心。师曰。心本无损伤。云何要修理。无论垢与净。一切勿念起。曰垢即不可念。净无念可乎。师曰。如人眼睛上一物不可住金屑虽珍。宝在眼亦为病。曰无修无念。又何异凡夫耶。师曰。凡夫无明。二乘执着。离此二病。是曰真修。真修者。不得勤不得忘。勤即近执着。忘即落无明。此为心要。云尔　问。道在何处。师曰。祇在目前。曰我何不见。师曰。汝有我故。所以不见。曰我有我故即不见。和尚还见否。师曰。有汝有我。展转不见。曰无我无汝还见否。师曰。无我无汝。阿谁求见。　元和丁酉年二月晦日。升堂说法。讫就化。寿六十三。腊三十九。塔于[灞-雨+襾]陵西原。来谥大彻禅师。元和正真之塔。

　　鄂州无等禅师

　　尉氏人。姓李。出家于龚公山。密受心要。出住随州土门。一日谒州牧王常侍。辞退将出门。故召曰。和尚。师回顾。牧敲柱三下。师以手作圆相。复三拨之便行　后住武昌大寂寺。晚参。师见人人上来。师前道。不审。乃谓众曰。大众适来。声向甚么处去也。有一僧。竖起指头。师曰。珍重。其僧至来朝上参。师乃转身面壁而卧。佯作呻吟声曰。老僧三两日来。不多安乐。大德身边。有甚么药物。与老僧些小。僧以手拍净瓶曰。这个净瓶。甚么处得来。师曰。这个是老僧底。大德底在甚么处。曰亦是和尚底。亦是某甲底。师便打。唐文宗太和庚戌示寂。寿八十二。

　　潭州三角山总印禅师

　　僧问。如何是三宝。师曰。禾麦豆。曰学人不会。师曰。大众欣然奉持　上堂。若论此事。眨上眉毛。早已蹉过也。麻谷便问。眨上眉毛。即不问。如何是此事。师曰。蹉过也。谷乃掀倒禅床。师便打。

　　池州鲁祖山宝云禅师

　　僧问。如何是诸佛师。师曰。头上有宝冠者不是。曰如何即是。师曰。头上无宝冠　洞山来参。礼拜起侍立。少顷而出。却再入来。师曰。祇恁么。祇恁么。所以如此。山曰。大有人不肯。师曰。作么取汝口辩。山便礼拜　僧问。如何是不言言。师曰。汝口在甚么处。曰无口。师曰。将甚么吃饭。僧无对　师寻常。见僧来便面壁。南泉闻曰。我寻常向师僧道。向佛未出世时。会取尚不得一个半个。他恁么驴年去。

　　常州芙蓉山太毓禅师

　　金陵范氏子。因行食到庞居士前。士拟接。师乃缩手曰。生心受施。净名早诃去。此一机居士还甘否。士曰。当时善现。岂不作家。师曰。非关他事。士曰。食到口边。被他夺却。师乃下食。士曰。不消一句　士又问。马大师着实为人处。还分付吾师否。师曰。某甲尚未见。他作么生。知他着实处。士曰。祇此见知也无讨处。师曰。居士也不得一向言说。士曰。一向言说。师又失宗。若作两向三向。师还开得口否。师曰。直是开口。不得可谓实也。师抚掌而出　宝历中。归齐云入灭。寿八十。腊五十八。大和戊申。迎谥大宝禅师。楞伽之塔。

　　唐州紫玉山道通禅师

　　卢江何氏子。随父守官泉南。因而出家。诣建阳。谒马祖。祖寻迁龚公山。师亦随之。祖将归寂。谓师曰。夫玉石润山秀丽。益汝道业。遇可居之。师不晓其言。是秋游洛。回至唐州。西见一山。四面悬绝。峰峦秀异。因询乡人。曰紫玉山。师乃陟山顶。见石方正。莹然紫色。叹曰。此其紫玉也。先师之言。悬记耳。遂剪茅构舍。而居焉。后学徒四集　僧问。如何出得三界去。师曰。汝在里许得多少时也。曰如何出离师曰。青山不碍白云飞　于頔相公问。如何是黑风。吹其船舫。漂堕罗刹鬼国。师曰。于頔客作汉。问恁么事作么。于公失色。师乃指曰。这个便是漂堕罗刹鬼国。公又问。如何是佛。师唤相公。公应诺。师曰。更莫别求　药山闻曰。噫。可惜于家汉。生埋向紫玉山中。公闻。乃谒见药山。山问曰。闻相公在紫玉山中。大作佛事。是否。公曰。不敢。乃曰。承闻有语相救。今日特来。山曰。有疑但问。公曰。如何是佛。山呼于頔。公应诺。山曰。是甚么。公于此有省　元和癸巳。弟子金藏。参百丈回。师曰。汝其来矣。此山有主也。于是嘱付讫。策杖径去。襄州道俗迎之。至七月十五日。无疾而终。寿八十有三。

　　五台山隐峰禅师

　　邵武军邓氏子。幼若不慧。父母听其出家。初游马祖之门。而未能睹奥。复来往石头。虽两番不捷(语见马祖章)而后于马祖言下相契。师问石头。如何得合道去。头曰。我亦不合道。师曰。毕竟如何。头曰。汝被这个得多少时耶　石头刬草次师在左侧。叉手而立。头飞刬子向师前。刬一株草。师曰。和尚祇刬得这个。不刬得那个。头提起刬子。师接得便作刬草势。头曰。汝祇刬得那个。不解刬得这个。师无对　师一日推车次。马祖展脚在路上坐。师曰。请师收足。祖曰。已展不缩。师曰。已进不退。乃推车碾损祖脚。祖归法堂。执斧子曰。适来碾损老僧脚底出来。师便出于祖前引颈。祖乃置斧　师到南泉。睹众僧参次。泉指净瓶曰。铜瓶是境。瓶中有水。不得动着境。与老僧将水来。师拈起净瓶。向泉面前泻。泉便休　师到沩山。便入堂。于上板头。解放衣钵。沩闻师叔到。先具威仪。下堂内相看。师见来。便作卧势。沩便归方丈。师乃发去。少间。沩山问侍者。师叔在否。曰已去。沩曰。去时有甚么语。曰无语。沩曰。莫道无语。其声如雷　师冬居衡岳。夏止清凉。唐元和中荐登五台。路出淮西。属吴元济阻兵违拒王命。官军与贼军交锋。未决胜负。师曰。吾当去解其患。乃掷锡空中。飞身而过。两军将士仰观。事符预梦。斗心顿息。师既显神异。虑成惑众。遂入五台。于金刚窟前。将示灭。先问众曰。诸方迁化。坐去卧去。吾尝见之。还有立化也无。曰有。师曰。还有倒立者否。曰未尝见有。师乃倒立而化。亭亭然其衣顺体。时众议舁就茶毗。屹然不动。远近瞻睹。惊叹无已。师有妹为尼。时亦在彼。乃拊而咄曰。老兄。畴昔不循法律。死更荧惑于人。于是以手推之。偾然而踣。遂就阇维。收舍利建塔。

　　潭州石霜大善禅师

　　僧问。如何是佛法大意。师曰。春日鸡鸣。曰学人不会。师曰。中秋犬吠　上堂。大众出来。老汉有个法要。百年后不累汝。众曰。便请和尚说。师曰。不消一堆火。

　　泉州龟洋无了禅师

　　莆田沈氏子。年七岁。父𢹂入白重院。视之如家。因而舍爱。至十八剃度。受具于灵岩寺。后参大寂。了达祖乘。即还本院之北。樵采路绝。师一日策杖披榛而行。遇六眸巨龟。斯须而失。乃庵此峰。因号龟洋。一日有虎。逐鹿入庵。师以杖格虎。遂存鹿命。洎将示化。乃述偈曰。八十年来辨西东。如今不要白头翁。非长非短非大小。还与诸人性相同。无来无去兼无住了。却本来自性空。偈毕俨然告寂。瘗于正堂。垂二十载。为山泉淹没。门人发塔。见全身水中而浮。闽王闻之。遣使舁入府庭供养。忽臭气远闻。王焚香祝之曰。可还龟洋旧址建塔。言讫。异香普熏。倾城瞻礼。本道奏谥真寂大师。塔曰灵觉。后弟子慧忠葬于塔左。今龟洋二真身存焉。忠得法于草庵义和尚。

　　南岳西园兰若昙藏禅师

　　受心印于大寂。后谒石头。莹然明彻。出住西园。禅侣日盛。师一日自烧浴次。僧问。何不使沙弥。师抚掌三下　师养一犬。常夜经行时。其犬衔师衣。师即归方丈。又常于门侧伏守。忽一夜频吠。奋身作猛噬之势。诘旦。东厨有一大蟒。长数丈。张口呀气。毒𦦨炽然。侍者请避之。师曰。死可逃乎。彼以毒来。我以慈受。毒无实性。激发则强。慈苟无缘。冤亲一揆。言讫。其蟒按首徐行。倏然不见　复一夕有群盗至。犬亦衔衣。师。语盗曰。茅舍有可意物。一任将去。终无所吝。盗感其言。皆稽首而散。

　　袁州杨岐山甄叔禅师

　　上堂。群灵一源。假名为佛。体竭形销。而不灭。金流朴散。而常存。性海无风。金波自涌。心灵绝非。万象齐照。体斯理者。不言而遍历沙界。不用而功益元化。如何背觉。反合尘劳。于阴界中。妄自囚执　禅月问。如何是祖师西来意。师呈起数珠。月罔措。师曰。会么。曰不会。师曰。某甲参见石头来。曰见石头。得何意旨。师指庭前鹿曰。会么。曰不会。师曰。渠侬得自由。唐元和庚子正月十三归寂。茶毗获舍利七百粒。于东峰下建塔。

　　磁州马头峰神藏禅师

　　上堂。知而无知。不是无知。而说无知。便下座(南泉云。恁么依师道。始道得一半黄檗云。不是南泉驳他要圆前话)。

　　潭州华林善觉禅师

　　常持锡杖。夜出林麓间。七步一振。锡一称观音名号。夹山问。远闻和尚念观音。是否。师曰。然山曰。骑却头时如何。师曰。出头即从汝骑。不出头骑甚么。山无对　僧参。方展坐具。师曰。缓缓。曰和尚见甚么。师曰。可惜许磕破钟楼。其僧从此悟入。　观察使裴休访之。问曰。还有侍者否。师曰。有一两个。祇是不可见客。裴曰。在甚么处。师乃唤大空小空。时二虎从庵后而出。裴睹之惊悸。师语二虎曰。有客且去。二虎哮吼而去。裴问曰。师作何行业。感得如斯。师乃良久曰。会么。曰不会。师曰。山僧常念观音。

　　汀州水塘和尚

　　问归宗。甚么人。宗曰。陈州人。师曰。年多少。宗曰。二十二。师曰。阇黎未生时。老僧去来。宗曰。和尚几时生。师竖起拂子。宗曰。这个岂有生耶。师曰。会得即无生。曰未会。在师默然。

　　蒙溪和尚

　　僧问。一念不生时如何。师良久。僧便礼拜。师曰。汝作么生会。曰某甲终不敢无惭愧。师曰。汝却信得及　问。本分事如何体悉。师曰。汝何不问。曰请师答话。师曰。汝却问得好。僧大笑而出。师曰。祇有这僧灵利　有僧从外来。师便喝。僧曰。好个来由。师曰。犹要棒在僧。珍重便出。师曰。得能自在。

　　温州佛㠗和尚

　　寻常见人来。以拄杖卓地。曰前佛也恁么。后佛也恁么。问。正恁么时。作么生。师画一圆相。僧作女人拜。师便打　问。如何是佛法大意。师曰。贼也。贼也　问。如何是异类。师敲碗曰。花奴花奴吃饭来。

　　乌臼和尚

　　玄绍二上座参师。乃问。二禅客发足甚么处。玄曰。江西。师便打。玄曰。久知和尚有此机要。师曰。汝既不会后面个师僧祇对看。绍拟近前。师便打。曰信知同坑无异土。参堂去　问。僧近离甚处。曰定州。师曰。定州法道。何似这里。曰不别。师曰。若不别。更转彼中去。便打。僧曰。棒头有眼。不得草草打人。师曰。今日打着一个也。又打三下。僧便出去。师曰。屈棒元来有人吃在。曰争奈杓柄在和尚手里。师曰。汝若要山僧回与汝。僧近前夺棒。打师三下。师曰。屈棒屈棒。曰有人吃在。师曰。草草打着个汉。僧礼拜。师曰。却与么去也。僧大笑而出。师曰。消得恁么。消得恁么。

　　古寺和尚

　　丹霞。来参经宿。明旦粥熟。行者祇盛一钵与师。又盛一碗自吃。殊不顾丹霞。霞亦自盛粥吃。者曰。五更侵早起。更有夜行人。霞问师。何不教训行者。得恁么无礼。师曰。净地上不要点污人家男女。霞曰。几不问过这老汉。

　　石臼和尚

　　初参马祖。祖问。甚么处来。师曰。乌臼来。祖曰。乌臼近日有何言句。师曰。几人于此茫然。祖曰。茫然且置。悄然一句作么生。师乃近前三步。祖曰。我有七棒。寄打乌臼。你还甘否。师曰。和尚先吃。某甲后甘。

　　本溪和尚

　　因庞居士问丹霞打侍者。意在何所。师曰。大老翁。见人长短在。士曰。为我与师同参。方敢借问。师曰。若恁么从头举来。共你商量。士曰。大老翁。不可共你说人是非。师曰。念翁年老。士曰。罪过罪过。

　　石林和尚

　　见庞居士来。乃竖起拂子曰。不落丹霞机。试道一句子。士夺却拂子。却自竖起拳。师曰。正是丹霞机。士曰。与我不落看。师曰。丹霞患哑。庞公患聋。士曰恰是。师无语。士曰。向道偶尔。又一日问士。某甲有个借问。居士莫惜言语。士曰。便请举来。师曰。元来惜言语。士曰。这个问讯。不觉落他便宜。师乃掩耳。士曰。作家作家。

　　南昌西山亮座主

　　蜀人也。颇讲经论。因参马祖。祖问。见说。座主大讲得经论是否。师曰。不敢。祖曰。将甚么讲。师曰。将心讲。祖曰。心如工伎儿。意如和伎者。争解讲得。师抗声曰。心既讲不得。虚空莫讲得么。祖曰。却是虚空讲得。师不肯。便出将下阶。祖召曰。座主。师回首。祖曰。是甚甚。师豁然大悟。便礼拜。祖曰。这钝根阿师。礼拜作么。师曰。某甲所讲经论。将谓无人及得。今日被大师一问。平生功业。一时冰释。礼谢而退乃隐于洪州西山。更无消息。

　　黑眼和尚

　　僧问。如何是不出世师。师曰。善财拄杖子　问。如何是佛法大意。师曰。十年卖炭汉。不知秤畔星。

　　米岭和尚

　　僧问。如何是衲衣下事。师曰。丑陋任君嫌。不挂云霞色　师将示灭。遗偈曰。祖祖不思议。不许常住世。大众审思惟。毕竟祇这是。言讫而寂。

　　齐峰和尚

　　庞居士来。师曰。俗人频频入僧院。讨个甚么。士回顾两边。曰谁恁么道。师乃咄之。士曰。在这里。师曰。莫是当阳道么。士曰。背后底聻。师回首曰。看看。士曰。草贼大败。士却问。此去峰顶有几里。师曰。甚么处去来。士曰。可谓峻硬不得问着。师曰。是多少。士曰。一二三。师曰。四五六。士曰。何不道七。师曰。才道七便有八。士曰。住得也。师曰。一任添取。士喝便出去。师随后亦喝。

　　大阳和尚

　　因伊禅相见。乃问。伊禅。近日有一般知识。向目前指教人。了取目前事作这个。为人还会文彩未兆时也无。曰拟向这里致一问。不知可否。师曰。已答。汝了莫道可否。曰还识得目前也未。师曰。若是目前作么生识。曰要且遭人检点。师曰。谁曰。某甲。师便喝。伊退步而立。师曰。汝祇解瞻前。不解顾后。曰雪上更加霜。师曰。彼此无便宜。

　　幽州红螺山和尚

　　有颂示门人曰。红螺山子近边彝。度得之流半是奚。共语问酬都不会。可怜祇解那斯祁。

　　百灵和尚

　　一日与庞居士。路次相逢。问曰。南岳得力句。还曾举向人也无。士曰。曾举来。师曰。举向甚么人。士以手自指。曰庞公。师曰。直是妙德空生也。赞叹不及。士却问。阿师得力句。是谁得知。师戴笠子便行。士曰。善为道路。师更不回顾。

　　镇州金牛和尚

　　每自做饭。供养众僧。至斋时。舁饭桶到堂前作舞。呵呵大笑曰。菩萨子吃饭来。

　　洛京黑涧和尚

　　僧问。如何是密室。师曰。截耳卧街。曰如何是密室中人。师乃换手捶胸。

　　利山和尚

　　僧问。众色归空。空归何所。师曰。舌头不出口。曰为甚么不出口。师曰。内外一如故　问。不历僧祇获法身。请师直指。师曰。子承父业。曰如何领会。师曰。贬剥不施。曰恁么则大众有赖去也。师曰。大众且置。作么生是法身。僧无对。师曰。汝问我与汝道。僧问。如何是法身。师曰。空华阳焰　问。如何是西来意。师曰。不见如何。曰为甚么如此。师曰。祇为如此。

　　韶州乳源和尚

　　上堂。西来的的意。不妨难道。众中莫有道得者。出来试道看。时有僧出礼拜。师便打曰。是甚么时节出头来。便归方丈　仰山作沙弥时。念经声高。师咄曰。这沙弥。念经却似哭。曰慧寂祇恁么。未审。和尚如何。师乃顾视。仰曰。若恁么与哭何异。师便休。

　　松山和尚

　　同庞居士吃茶。士举橐子曰。人人尽有分。为甚么道不得。师曰。祇为人人尽有。所以道不得。士曰。阿兄为甚么却道得。师曰。不可无言也。士曰。灼然灼然。师便吃茶。士曰。阿兄吃茶。为甚么不揖客。师曰。谁。士曰。庞公。师曰。何须更揖。后丹霞闻乃曰。若不是松山。几被个老翁惑乱一上。士闻之。乃令人传语霞曰。何不会取未举橐子时。

　　则川和尚

　　蜀人也。庞居士相看次。师曰。还记得见石头时道理否。士曰。犹得阿师重举在。师曰。情知久参事慢。士曰。阿师老耄。不啻庞公。师曰。二彼同时。又争几许。士曰。庞公鲜健日胜阿师。师曰。不是胜我祇欠汝个幞头。士拈下幞头曰。却与师相似。师大笑而已　师摘茶次。士曰。法界不容身。师还见我否。师曰。不是老师洎答公话。士曰。有问有答。盖是寻常。师乃摘茶不听。士曰。莫怪适来容易借问。师亦不顾。士喝曰。这无仪礼老汉。待我一一举向明眼人。师乃抛却茶篮。便归方丈。

　　忻州打地和尚

　　自江西领旨。常晦其名。凡学者致问。唯以棒打地示之。时谓之打地和尚。一日被僧藏却棒。然后致问。师但张其口。僧问门人曰。祇如和尚每日有人问。便打地意旨如何。门人即于灶内取柴一片。掷在釜中。

　　潭州秀溪和尚

　　谷山问。声色纯真如何是道。师曰。乱道作么。山却从东过西立。师曰。若不恁么即祸事也。山又从西过东立。师乃下禅床。方行两步。被谷山捉住曰。声色纯真事作么生。师便打一掌。山曰。三十年后。要个人下茶也无在。师曰。要谷山这汉作甚么。山呵呵大笑。

　　江西椑树和尚

　　卧次。道吾。近前牵被覆之。师曰。作么。吾曰。盖覆。师曰。卧底是。坐底是。吾曰。不在这两处。师曰。争奈盖覆何。吾曰。莫乱道　师向火次。吾问。作么。师曰。和合。吾曰。恁么即当头脱去也。师曰。隔阔来多少时耶。吾。便拂袖而去　吾。一日从外归。师问。甚么处去来。吾曰。亲近来。师曰。用簸这两片皮作么。吾曰。借。师曰。他有从汝借无。作么生。吾曰。祇为有所以借　僧问。如何是佛。师曰。猫儿上露柱。曰学人不会。师曰。问取露柱去。

　　京兆草堂和尚

　　自罢参大寂。至海昌处。昌问。甚么处来。师曰。道场来。昌曰。这里是甚么处。师曰。贼不打贫人家　问。未有一法时。此身在甚么处。师作一圆相。于中书身字。

　　洞安和尚

　　有僧辞。师曰。甚么处去。曰本无所去。师曰。善为阇黎。曰不敢。师曰。到诸方分明举似　僧侍立次。师问。今日是几。曰不知。师曰。我却记得。曰今日是几。师曰。今日昏晦。

　　京兆兴平和尚

　　洞山来礼拜。师曰。莫礼老朽。山曰。礼非老朽。师曰。非老朽者。不受礼。山曰。他亦不止。洞山却问。如何是古佛心。师曰。即汝心是。山曰。虽然如此。犹是某甲疑处。师曰。若恁么即问取木人去。山曰。某甲有一句子。不借诸圣口。师曰。汝试道看。山曰。不是某甲。山辞师曰。甚么处去。山曰。㳂流无定止。师曰。法身㳂流。报身㳂流。山曰。总不作此解。师乃拊掌。

　　逍遥和尚

　　鹿西问。念念攀缘。心心永寂。师曰。昨晚也有人恁么道。西曰。道个甚么。师曰。不知。西曰。请和尚说。师以拂子蓦口打。西拂袖便出。师召众曰。顶门上。着眼。

　　福溪和尚

　　僧问。古镜无瑕时如何。师良久。僧曰。师意如何。师曰。山僧耳背。僧再问。师曰。犹较些子　问。如何是自己。师曰。你问甚么。曰岂无方便。师曰。你适来问甚么。曰得恁么颠倒。师曰。今日合吃山僧手里棒　问。缘散归空。空归何所。师乃召僧。僧应诺。师曰。空在何处。曰却请和尚道。师曰。波斯吃胡椒。

　　洪州水潦和尚

　　初参马祖。问曰。如何是西来的的意。祖曰。礼拜着。师才礼拜。祖乃当胸蹋倒。师大悟。起来拊掌。呵呵大笑曰。也大奇。也大奇。百千三昧。无量妙义。祇向一毫头上。识得根源去。礼谢而退。住后每告众曰。自从一吃马祖蹋。直至如今笑不休　有僧。作一圆相。以手撮向师身上。师乃三拨。亦作一圆相。却指其僧。僧便礼拜。师打。曰这虚头汉　问。如何是沙门行。师曰。动则影现。觉则冰生　问。如何是佛法大意。师乃拊掌。呵呵大笑。

　　浮杯和尚

　　凌行婆来礼拜。师与坐吃茶。婆乃问。尽力道不得底句。分付阿谁。师曰。浮杯无剩语。婆曰。未到浮杯。不妨疑着。师曰。别有长处。不妨拈出。婆敛手哭曰。苍天中更添冤苦。师无语。婆曰。语不知偏正。理不识倒邪。为人即祸生。后有僧举似南泉。泉曰。苦哉浮杯。被这老婆摧折一上。婆后闻。笑曰。王老师犹少机关在。澄一禅客。逢见行婆便问。怎生是南泉犹少机关在。婆乃哭曰。可悲可痛。一罔措。婆曰。会么。一合掌而立。婆曰。伎死禅和。如麻似粟。一举似赵州。州曰。我若见这臭老婆问教口哑。一曰。未审。和尚怎生问他。州便打。一曰。为甚么却打某甲。州曰。似这伎死汉不打。更待几时。连打数棒。婆闻却曰。赵州合吃婆手里棒。后僧举似赵州。州哭曰。可悲可痛。婆闻此语。合掌叹曰。赵州眼光。烁破四天下。州令僧问。如何是赵州眼。婆乃竖起拳头。僧回举似赵州。州作偈曰。当机觌面提。觌面当机疾。报汝凌行婆。哭声何得失。婆以偈答曰。哭声师已晓。已晓复谁知。当时摩竭国。几丧目前机。

　　潭州龙山和尚

　　问僧。甚么处来。曰老宿处来。师曰。老宿有何言句。句曰说则千句万句。不说则一字也无。师曰。恁么则蝇子放卵。僧礼拜。师便打　洞山与密师伯经由。见溪流菜叶。洞曰。深山无人。因何有菜随流。莫有道人居否。乃共议。拨草溪行。五七里间。忽见师嬴形异貌。放下行李。问讯。师曰。此山无路。阇黎从何处来。洞曰。无路且置。和尚从何而入。师曰。我不从云水来。洞曰。和尚住此山多少时耶。师曰。春秋不涉。洞曰。和尚先住此山先住。师曰。不知。洞曰。为甚么不知。师曰。我不从人天来。洞曰。和尚得何道理。便住此山。师曰。我见两个泥牛斗入海直至。于今绝消息。洞山始具威仪礼拜。便问。如何是主中宾。师曰。青山覆白云。曰如何是宾中主。师曰。长年不出户。曰宾主相去几何。师曰。长江水上波。曰宾主相见。有何言说。师曰。清风拂白月。洞山辞退。师乃述偈曰。三间茅屋从来住。一道神光万境闲。莫把是非来辨我。浮生穿凿不相关因兹烧庵。入深山不见。后人号为隐山和尚。

　　襄州居士庞蕴

　　衡州衡阳县人。字道玄。世本儒业。少悟尘劳。志求真谛。唐贞元初。谒石头乃问。不与万法为侣者。是甚么人。头以手掩其口。豁然有省。后与丹霞为友。一日石头问曰。子见老僧以来。日用事作么生。士曰。若问日用事。即无开口处。乃呈偈曰。日用事无别。唯吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。头然之。问。子以缁耶素耶。士曰。愿从所慕。遂不剃染　后参马祖问曰。不与万法为侣者。是甚么人。祖曰。待汝一口吸尽西江水。即向汝道。士于言下。顿领元旨。乃留驻参承二载。有偈曰。有男不婚。有女不嫁。大家团圞头。共说无生话。自尔机辩迅捷。诸方向之　因辞药山。山命十禅客。相送至门首。士乃指空中雪曰。好雪片片。不落别处。有全禅客。曰落在甚处。士遂与一掌。全曰。也不得草草。士曰。恁么称禅客。阎罗老子。未放你在。全曰。居士作么生。士又掌曰。眼见如盲。口说如哑　尝游讲肆。随喜金刚经。至无我无人处。致问曰。座主。既无我无人。是谁讲谁听。主无对。士曰。某甲虽是俗人。粗知信向。主曰祇如居士意作么生。士以偈答曰。无我复无人。作么有疏亲。劝君休历座。不似直求真。金刚般若性。外绝一纤尘。我闻并信受。总是假名陈。主闻偈。欣然仰叹。居士所至之处。老宿多往复问酬。皆随机应响。非格量轨辙之可拘也　元和中。北游襄汉。随处而居。有女名灵照。常鬻竹漉篱。以供朝夕　士有偈曰。心如境亦如。无实亦无虚。有亦不管。无亦不拘。不是贤圣。了事凡夫。易复易。即此五蕴有真智。十方世界一乘同。无相法身岂有二。若舍烦恼入菩提。不知何方有佛地。护生须是杀。杀尽始安居。会得个中意。铁船水上浮　士坐次。问灵照曰。古人道。明明百草头。明明祖师意。如何会。照曰。老老大大。作这个语话。士曰。你作么生。照曰。明明百草头。明明祖师意。士乃笑　士因卖竹漉篱。下桥吃扑。灵照见。亦去爷边倒。士曰。你作甚么。照曰。见爷倒地。某甲相扶　士将入灭。谓灵照曰。视日早晚。及午以报。照遽报。日已中矣。而有蚀也。士出户观次。灵照即登父座。合掌坐亡。士笑曰。我女锋捷矣。于是更延七日。州牧于公頔。问疾次。士谓之曰。但愿空诸所有。慎勿实诸所无。来去世间皆如影响。言讫。枕于公膝而化。遗命焚弃江湖。有诗偈三百余篇。传于世。

　　五灯全书卷第六
卍新纂续藏经第 81 册 No. 1571 五灯全书(卷1-33)


　　五灯全书卷第七

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　校阅　进呈

　　南岳下三世

　　百丈海禅师法嗣

　　洪州黄檗希运禅师

　　闽人也。幼于本州黄檗山出家。额间隆起如珠。音辞朗润。志意冲澹。后游天台。逢一僧。与之言笑。如旧相识。熟视之。目光射人。乃偕行。属涧水暴涨。捐笠植杖而止。其僧率师同渡。师曰。兄要渡自渡。彼即褰衣蹑波。若履平地。回顾曰。渡来渡来。师曰咄这自了汉。吾早知当斫汝胫其僧叹曰。真大乘法器。我所不及。言讫不见　师后游京师。因人启发。乃往参百丈。丈问。巍巍堂堂。从何方来。师曰。巍巍堂堂。从岭南来。丈曰。巍巍堂堂。当为何事。师曰。巍巍堂堂。不为别事。使礼拜问曰。从上宗乘。如何指来。丈良久。师曰。不可教后人断绝去也。丈曰。将谓汝是个人。乃起入方丈。师随后入曰。某甲特来。丈曰。若尔则他后不得孤负吾　丈一日问师。甚么处去来。曰大雄山下。采菌子来。丈曰。还见大虫么。师便作虎声。丈拈斧作斫势。师即打丈一掴。丈吟吟而笑。便归。上堂曰。大雄山下。有一大虫。汝等诸人。也须好看。百丈老汉。今日亲遭一口　师在南泉。普请择菜次。泉问甚么处去。曰择菜去。泉曰。将甚么择。师竖起刀。泉曰。祇解作宾。不解作主。师以刀点三下。泉曰。大家择菜去　泉一日曰。老僧有牧牛歌。请长老和。师曰。某甲自有师在。师辞南泉。泉门送。提起师笠曰。长老身材没量大。笠子大小生。师曰。虽然如此。大千世界。总在里许泉曰。王老师聻。师戴笠便行　师在盐官殿上礼佛次。时唐宣宗为沙弥。问曰。不着佛求。不着法求。不着僧求。长老礼拜。当何所求。师曰。不着佛求。不着法求。不着僧求。常礼如是事。弥曰。用礼何为。师便掌。弥曰。大粗生。师曰。这里是甚么所在。说粗说细。随后又掌　裴相国。镇宛陵。建禅苑。请师说法。以师酷爱旧山。还以黄檗名之。公一日拓一尊佛于师前。跪曰。请师安名。师召曰。裴休。公应诺。师曰。与汝安名竟。公礼拜　师因有六人新到。五人作礼。中一人提起坐具。作一圆相。师曰。我闻有一只猎犬甚恶。僧曰。寻𦏪羊声来。师曰。𦏪羊无声到汝寻。曰寻𦏪羊迹来。师曰。𦏪羊无迹到汝寻。曰寻𦏪羊踪来。师曰。𦏪羊无踪到汝寻。曰与么则死𦏪羊也。师便休去。明日升堂曰。昨日寻𦏪羊僧出来。僧便出。师曰。昨日公案未了。老僧休去。你作么生。僧无语。师曰。将谓是本色。衲僧元来祇是义学沙门。便打趁出　师一日捏拳曰天下。老和尚。总在这里。我若放一线道。从汝七纵八横。若不放过。不消一捏。僧问。放一线道时如何。师曰。七纵八横。曰不放过不消一捏时如何。师曰。普　裴相国。一日请师至郡。以所解一编呈师。师接置于座。略不披阅。良久曰。会么。裴曰未测。师曰。若便恁么会得。犹较些子。若也形于纸墨。何有吾宗。裴乃赠诗一章曰。自从大士传心印。额有圆珠七尺身。挂锡十年栖蜀水。浮杯今日渡漳濵。一千龙象随高步。万里香花结胜因。拟欲事师为弟子。不知将法付何人。师亦无喜色。自尔黄檗门风。盛于江表矣　一日上堂。大众云集。乃曰。汝等诸人。欲何所求。以拄杖趁之。大众不散。师却复坐曰。汝等诸人。尽是噇酒糟汉。恁么行脚。取笑于人。但见八百一千人处便去。不可图他热闹也。老汉行脚时。或遇草根下有一个汉。便从顶门上一锥。看他若知痛痒。可以布袋盛米供养他。总似汝如此容易。何处更有今日事也。汝等既称行脚。亦须着些精神好。还知道大唐国内无禅师么。时有僧问。诸方尊宿。尽聚众开化。为甚么却道无禅师。师曰。不道无禅。祇是无师。阇黎不见。马大师下有八十四人坐道场。得马师正法眼者。止三两人。庐山归宗和尚。是其一。夫出家人。须知有从上来事分始得。且如四祖下牛头横说竖说。犹未知向上关棙子。有此眼目。方辨得邪正宗党。且当人事宜。不能体会得。但知学言语。念向皮袋里安着。到处称我会禅。还替得汝生死么。轻忽老宿。入地狱如箭。我才见汝入门来。便识得了也。还知么。急须努力。莫容易事。持片衣口食。空过一生。明眼人笑汝。久后总被俗汉算将去在。宜自看远近。是阿谁面上事。若会即便会。若不会即散去。珍重　示裴公美曰。诸佛与一切众生。唯是一心。更无别法。此心无始已来。不会生不会灭。不青不黄。无形无相。不属有无。不计新旧。非长非短。非大非小。超过一切限量名言。踪迹对待。当体便是。动念即乖。犹如虚空。无有边际。不可测度。唯此一心即是佛。佛与众生。更无别异。但是众生著相外求。求之转失。使佛觅佛。将心捉心。穷劫尽形。终不能得。不知息念忘虑。佛自现前。此心即是佛。更无别佛。亦无别心。此心明净。犹如虚空。无一点相貌。举心动念。即乖法体。即为著相。无始已来。无著相佛。修六度万行。欲求成佛。即是次第。无始已来。无次第佛。但悟一心。更无少法可得。此即真佛。此心即无心之心。离一切相。众生诸佛。更无差别。但能无心。便是究竟学道人。若不直下无心。累劫修行。终不成道。被三乘功行拘系。不得解脱。然证此心有迟疾。有闻法一念便得无心者。有至十信十住十行十回向乃得无心者。有至十地乃得无心者。长短得无心乃住。更无可修可证。实无所得。真实不虚。一念而得。与十地而得者。功用恰齐。更无深浅。只是历劫枉受辛勤耳　造恶造善。皆是著相。著相造恶。枉受轮回。著相造善。枉受劳苦。总不如言下便认取本法。此法即心。心外无法。此心即法。法外无心。心自无心。亦无无心者。将心无心。心却成有。默契而已。绝诸思议。故曰言语道断心行处灭。学道人。唯认见闻觉知施为动作。空却见闻觉知。即心路绝无入处。但于见闻觉知处认本心。然本心不属见闻觉知。亦不离见闻觉知。但莫于见闻觉知上起见解莫于见闻觉知上动念。亦莫离见闻觉知觅心。亦莫舍见闻觉知取法。不即不离。不住不着。纵横自在。无非道场　学道人莫疑。四大为身。四大无我。我亦无主。故知此身无我亦无主。五阴为心。五阴无我亦无主。故知此心无我亦无主。六根六尘六识。和合生灭。亦复如是。十八界既空。一切皆空。唯有本心。荡然清净。有识食。有智食。四大之身。饥疮为患。随顺给养。不生贪着。谓之智食。恣情取味。妄生分别。唯求适口。不生厌离。谓之识食。凡夫取境。道人取心。心境双忘。乃是真法。忘境犹易。忘心至难。人不敢忘心。恐落空无捞摸处。不知空本无空。唯一真法界耳。为有贪嗔痴。即立戒定慧。本无烦恼。焉有菩提。故祖师曰。佛说一切法。为除一切心。我无一切心。何用一切法　凡夫不趣道。唯恣六情。乃持六道。觉道人。一念计生死。即落魔道。一念起诸见。即落外道。见有生趣其灭。即落声闻道。不见有生。唯见有灭。即落缘觉道。法本不生。今亦无灭。不起二见。不厌不忻。一切诸法唯是一心。然后乃为佛乘也　凡夫皆逐境生心。心遂忻厌。若欲无境。当忘其心。心忘即境空。境空即心灭。若不忘心。而但除境。境不可除。祇益纷扰。故万法唯心。心亦不可得。复何求哉　凡人临欲终时。但观五蕴皆空。四大无我。真心无相。不去不来。生时性亦不来。死时性亦不去。湛然圆寂。心境一如。但能如是直下顿了。不为三世所拘系。便是出世人也。切不得有分毫趣向。若见善相诸佛来迎。及种种现前。亦无心随去。若见恶相种种现前。亦无心怖畏。但自忘心。同于法界。便得自在。此即是要节也　言阐提者。信不具也。一切六道众生。乃至一乘。不信有佛果。皆谓之断善根阐提。菩萨者。深信有佛法。不见有大乘小乘。佛与众生。同一法性。乃谓之善根阐提。凡夫。多于境碍心。事碍理。常欲逃境以安心。并事以存理。不知乃是心碍境。理碍事。但令心空。境自空。但令理寂。事自寂。勿倒用心也。凡人多不肯空心。恐落于空。不知自心本空。愚人除事不除心。智者除心不除事。菩萨心如虚空。一切俱舍。所作福德。皆不贪着。然舍有三等。内外身心一切俱舍。犹如虚空无所取着。然后随方应物。能所皆忘。是为大舍。若一边行道布德。一边旋舍无希望心。是为中舍。若广修众善。有所希望。闻法知空。遂乃不着。是为小舍。大舍如火烛在前。更无迷悟。中舍如火烛在傍。或明或暗。小舍如火烛在后。不见坑阱。故菩萨心如虚空。一切俱舍。过去心不可得。是过去舍。现在心不可得。是现在舍。未来心不可得。是未来舍。所谓三世俱舍　佛有三身。法身说自性虚通法。报身说一切清净法。化身说六度万行法。法身说法。不可以言语音声形相文字而求。无所说。无所证。自性虚通而已。故曰无法可说。是名说法。报身化身。皆随机感现。所说法。亦随事应根。以为摄化。皆非真法。故曰报化非真佛。亦非说法者　沙门果者。从息虑而成。不从学得。汝如今将心求心。傍他家舍。只拟学取。有什么得时。古人心利。才闻一言。便乃绝学。所以唤作绝学无为闲道人。今时人。只欲得多知多解。广求文义。唤作修行。不知多知多解。翻成壅塞。唯知多与儿酥乳吃。消与不消。都总不知。三乘学道人皆是此样。尽名食不消者　问。妄能鄣自心。未审而今以何遣妄。师曰。起妄遣妄。亦成妄。妄本无根。只因分别而有。你但于凡圣两处。情莫计念。自然无妄。更拟若为遣他。志公云。不逢出世明师。枉服大乘法药。你如今一切时中。行住坐卧。但学无心。久久须实得。为你力量小。不能顿超。但得三年五年或十年。须行个入处。自然会去。为汝不能如是。须要将心学禅学道。佛法有什么交涉。祖师直指一切众生本心本体。本来是佛。不假修成。不属渐次。不是明暗　问。佛穷得无明否。师云。无明即是一切诸佛得道之处。所以缘起是道场。所见一尘一色。便合无边理性。举足下足。不离道场。道场者。无所得也。我向你道。祇无所得。名为坐道场。唐宣宗大中庚午八月。终于本山。谥断际禅师。塔曰广慈。

　　福州长庆懒安大安禅师

　　郡之陈氏子。受业于黄檗山。习律乘。尝自念言。我虽勤苦。而未闻元极之理。乃孤锡游方。将往洪井。路出上元。逢一老父。谓师曰。师往南昌。当有所得。师即造百丈。礼而问曰。学人欲求识佛。何者即是。丈曰。大似骑牛觅牛。师曰。识得后如何。丈曰。如人骑牛至家。师曰。未审始终如何保任。丈曰。如牧牛人。执杖视之。不令犯人苗稼。师自兹领旨。更不驰求。同参祐。创居沩山。师躬耕助道。及祐归寂。众请。接踵住持　上堂。汝诸人。总来就安。求觅甚么。若欲作佛。汝自是佛。担佛傍家走。如渴鹿趁阳𦦨相似。何时得相应去。汝欲作佛。但无许多颠倒攀缘妄想恶觉垢净众生之心。便是初心正觉。佛更向何处别讨。所以安在沩山。三十来年。吃沩山饭。屙沩山屎。不学沩山禅。祇看一头水牯牛。若落路入草。便把鼻孔拽转来。才犯人苗稼。即鞭挞。调伏既久。可怜生受人言语。如今变作个露地白牛。常在面前。终日孤迥迥地。趁亦不去。汝诸人。各自有无价大宝。从眼门放光。照见山河大地。耳门放光。领辨一切善恶音响。如是六门。昼夜常放光明。亦名放光三昧。汝自不识取。影在四大身中。内外扶持。不教倾侧。如人负重担。从独木桥上过。亦不教失脚。且道是甚么物任持。便得如是。且无丝发可见。岂不见志公和尚云。内外追寻一总无。境上施为浑大有。珍重　问。此阴已谢。彼阴未生时如何。师曰。此阴未谢。那个是大德。曰不会。师曰。若会此阴。便明彼阴　问。大用现前不存轨则时如何。师曰。汝用得但用。僧乃脱膊。绕师三匝。师曰。向上事。何不道取。僧拟开口。师便打曰。这野狐精出去　有僧上法堂。顾视东西不见师。乃曰。好个法堂。祇是无人。师从门里出曰。作么。僧无对　雪峰因入山。采得一枝木。其形似蛇。于背上题曰。本自天然。不假雕琢。寄与师。师曰。本色住山人。且无刀斧痕　僧问。佛在何处。师曰。不离心。曰双峰上人。有何所得。师曰。法无所得。设有所得。得本无得　问。黄巢军来。和尚向甚么处迴避。师曰。五蕴山中。曰忽被他捉着时如何。师曰。恼乱将军。师大化闽城。唐僖宗中和癸卯十月二十二日示寂。黄檗塔于楞伽山。敕谥圆智禅师。证真之塔。

　　杭州大慈山寰中禅师

　　蒲坂卢氏子。顶骨圆耸。其声如钟。少丁母忧。庐于墓所服阕。思报罔极。乃于并州童子寺出家。嵩岳登戒。习诸律学。后参百丈受心印。辞往南岳常乐。结茅千山顶。一日南泉至问。如何是庵中主。师曰。苍天苍天。泉云。苍天且置。如何是庵中主。师曰。会即便会莫忉忉。泉拂袖而出　后住大慈。上堂。山僧不解答话。祗能识病。时有僧出。师便归方丈　赵州问。般若以何为体。师曰。般若以何为体。州大笑而出。明日州扫地次。师曰。般若以何为体。州置帚拊掌大笑。师便归方丈　僧辞。师问。甚么处去。曰江西去。师曰。我劳汝一段事得否。曰和尚有甚么事。师曰。将取老僧去得么。曰更有过于和尚者。亦不能将去。师便休。僧后举似洞山。山曰。阇黎争合恁么道。曰。和尚作么生。山曰得。山又问。其僧。大慈别有甚么言句。曰有时示众曰。说得一丈。不如行取一尺。说得一尺。不如行取一寸。山曰。我不恁么道。曰和尚作么生。山曰。说取行不得底。行取说不得底　后属武宗废教。师短褐隐居。大中壬申。重剃染。大扬宗旨。咸通壬午二月十五日。不疾而逝。寿八十三。腊五十四。僖宗谥性空大师。定慧之塔。

　　天台平田普岸禅师

　　洪州人。于百丈门下得旨。后闻天台胜概。圣贤间出。思欲高蹈方外。远追遐躅。乃结茅剃草。宴寂林下。日居月诸。为四众所知。创平田禅院居之　上堂。神光不昧。万古徽猷。入此门来。莫存知解。便下座　僧参。师打一拄杖。其僧近前把住拄杖。师曰。老僧适来造次。僧却打师一拄杖。师曰。作家作家。僧礼拜。师把住曰。是阇黎造次。僧大笑。师曰。这个师僧。今日大败也　临济访师。到路口。先逢一嫂在田使牛。济问嫂。平田路向甚么处去。嫂打牛一棒曰。这畜生。到处走到。此路也不识。济又曰。我问你平田路向甚么处去。嫂曰。这畜生。五岁尚使不得。济心语曰。欲观前人。先观所使。便有抽钉㧞楔之意。及见师。师问。你还曾见我嫂也未。济曰。已收下了也。师遂问。近离甚处。济曰。江西黄檗。师曰。情知你见作家来。济曰特来礼拜和尚。师曰。已相见了也。济曰。宾主之礼。合施三拜。师曰。既是宾主之礼。礼拜着　有偈示众曰。大道虚旷。常一真心。善恶莫思。神清物表。随缘饮啄。更复何为。终于本院。遗塔存焉。宋朝重加修饰赐号寿昌。

　　瑞州五峰常观禅师

　　僧问。如何是五峰境。师曰险。曰如何是境中人。师曰塞　僧辞。师曰。甚么处去。曰台山去。师竖一指曰。若见文殊了。却来这里。与汝相见。僧无语　师问僧。甚么处来。曰庄上来。师曰。汝还见牛么。曰见。师曰。见左角见右角。僧无语。师代曰。见无左右　又僧辞。师曰。汝诸方去。莫谤老僧在这里。曰某甲不道和尚在这里。师曰。汝道老僧在甚么处。僧竖起一指。师曰。早是谤老僧也。

　　潭州石霜山性空禅师

　　僧问。如何是祖师西来意。师曰。如人在千尺井中。不假寸绳。出得此人。即答汝西来意。僧曰。近日湖南畅和尚出世。亦为人东语西话。师唤沙弥。拽出这死尸着。

　　福州古灵神赞禅师

　　本州大中寺受业。后行脚。遇百丈开悟。却回受业。本师问曰。汝离我在外。得何事业。曰。并无事业。遂遣执役。一日因澡身。命师去垢。师乃拊背曰。好所佛堂。而佛不圣。本师回首视之。师曰。佛虽不圣。且能放光。本师又一日在牕下看经。蜂子投牕纸求出。师睹之曰。世界如许广阔。不肯出。钻他故纸驴年去。遂有偈曰。空门不肯出。投窗也大痴。百年钻故纸。何日出头时。本师置经问曰。汝行脚遇何人。吾前后见汝。发言异常。师曰。某甲蒙百丈和尚指个歇处。今欲报慈德耳。本师于是告众致斋。请师说法。师乃登座。举唱百丈门风曰。灵光独耀。迥脱根尘。体灵真常。不拘文字。心性无染。本自圆成。但离妄缘。即如如佛。本师于言下感悟曰。何期垂老得闻极则事　师后住古灵。聚徒数载。临迁化。剃浴声钟。告众曰。汝等诸人。还识无声三昧否。众曰不识。师曰。汝等静听。莫别思惟。众皆侧聆。师俨然顺寂。塔存本山。

　　广州和安寺通禅师

　　婺州双林寺受业。自幼寡言。时人谓之不语通。因礼佛次。有禅者问。座主礼底是甚么。师曰是佛。禅者乃指像曰。这个是何物。师无对。至夜具威仪礼问。今日所问。某甲未知意旨如何。禅者曰。座主几夏耶。师曰。十夏。禅者曰。还曾出家也未。师转茫然。禅者曰。若也不会。百夏奚为。乃命同参马祖。及至江西。祖已圆寂。遂谒百丈。顿释疑情　有人问。师是禅师否。师曰。贫道不会学禅。师良久召其人。其人应诺。师指棕榈树子。其人无对　师一日召仰山。将床子来。山将到。师曰。却送本处着。山从之。师召慧寂。山应诺。师曰。床子那边是甚么物。山曰枕子。师曰。枕子这边是甚么物。山曰无物。师复召慧寂。山应诺。师曰。是甚么。山无对。师曰去。

　　江州龙云台禅师

　　僧问。如何是祖师西来意。师曰。昨夜栏中失却牛。

　　京兆卫国院道禅师

　　新到参。师问。何方来。曰河南来。师曰。黄河清也未。僧无对　师有恙不见客。有人来谒曰。久聆和尚道德。忽承法体违和。略请和尚相见。师将钵盛饭。令侍者擎出示之。其人无对。

　　镇州万岁和尚

　　僧问。大众云集。合谈何事。师曰。序品第一。

　　洪州东山慧禅师

　　游山见一岩。僧问。此岩还有主也无。师曰有。曰是甚么人。师曰。三家村里觅甚么。曰如何是岩中主。师曰。汝还气急么　小师行脚回。师问。汝离吾在外。多少时耶。曰十年。师曰。不用指东话西。直道将来。曰对和尚不敢谩语。师喝曰。这打野榸汉　师同大于南用到茶堂。有僧近前不审。用曰。我既不纳汝。汝亦不见我。不审阿谁。僧无语。师曰。不得平白地恁么问伊。用曰。大于亦无语那。于把定其僧曰。是你恁么累我亦然。便打一掴。用大笑曰。朗月与青天　大于侍者到。师问。金刚正定。一切皆然。秋去冬来。且作么生。者曰。不妨和尚借问。师曰。即今即得。去后作么生。者曰。谁敢问着某甲。师曰。大于还得么。者曰。犹要别人检点在。师曰。辅弼宗师。不废光彩。侍者礼拜。

　　清田和尚

　　与瑫上座煎茶次。师敲绳床三下。瑫亦敲三下。师曰。老僧敲有个善巧。上座敲有何道理。瑫曰。某甲敲有个方便。和尚敲作么生。师举起盏子。瑫曰。善知识眼。应须恁么。茶罢。瑫却问。和尚适来举起盏子。意作么生。师曰。不可更别有也。

　　百丈山涅槃和尚

　　一日谓众曰。汝等与我开田。我与汝说大义。众开田了。归请说大义。师乃展两手。众罔措　(洪觉范林间录云。百丈第二代法正禅师。大智之高第。其先尝诵涅槃经。不言姓名。时呼为涅槃和尚。住成法席。师功最多。使众开田。方说大义者。乃师也。黄檗古灵诸大士。皆推尊之。唐文人黄武翊。撰其碑甚详。柳公权书。妙绝今古。而传灯所载。百丈惟政禅师。又系于马祖法嗣之列。误矣。及观正宗记。则有惟政法正。然百丈第代可数明教。但皆见其名不能辨。而俱存也。今当以柳碑为正)。

　　南泉愿禅师法嗣

　　赵州观音院真际从谂禅师

　　曹州郝乡郝氏子。童稚于本州扈通院。从师披剃。未纳戒。便抵池阳。参南泉。值泉偃息。而问曰。近离甚处。师曰瑞像。泉曰。还见瑞像么。师曰。不见瑞像。祇见卧如来。泉便起坐问。汝是有主沙弥。无主沙弥。师曰。有主沙弥。泉曰。那个是你主。师近前躬身曰。仲冬严寒。伏惟和向尊候万福。泉器之。许其入室　他日问泉曰。如何是道。泉曰。平常心是道。师曰。还可趣向也无。泉曰。拟向即乖。师曰。不拟争知是道。泉曰。道不属知。不属不知。知是妄觉。不知是无记。若真达不疑之道。犹如太虚廓然荡豁。岂可强是非耶。师于言下悟理。乃往嵩岳琉璃坛纳戒。仍返南泉　师在南泉。作炉头。大众普请择菜。师在堂内。叫救火救火。大众一时到僧堂前。师乃关却僧堂门。大众无对。泉乃抛锁匙。从牕内入堂中。师便开门　师在南泉。井楼上打水次。见南泉过。便抱柱悬却脚曰。相救相救。南泉上楼梯曰。一二三四五。师少时间。却去礼谢曰。适来谢和尚相救　问。承闻和尚亲见南泉。是否。师曰。镇州出大萝卜头　问。和尚生缘什么处。师以手指曰。西边更向西　上堂。兄弟莫久立。有事商量。无事向衣钵下。坐穷理好。老僧行脚时。除二时斋粥。是杂用心力处。余外更无别用心处也。若不如此。出家大远在　问。万物中何物最坚。师曰。相骂饶汝接觜。相唾饶汝泼水　问。如何是一句。师曰。若守着一句。老却你　师又曰。若一生不离丛林。不语十年五载。无人唤你作哑汉。已后佛也不奈你何。你若不信。截取老僧头去　问。至道无难。唯嫌拣择。是时人窠窟。师曰。曾有问我。直得五年分疏不下　有官人问。丹霞烧木佛。院主为什么眉须堕落。师曰。官人宅中。变生作熟。是什么人。曰所使。师曰。却是他好手　问。如何是道。师曰。不敢不敢。问如何是法。师曰。敕敕摄摄　上堂曰。若是久参底人。莫非真实。莫非亘古亘今。若是新入众底人。也须究理始得。莫趁三百五百丛林。称道好个住持。洎乎问着佛法。恰似炒砂作饭相似。无可施为。无可下口。却言他非我是。面赫赤地。良由世间出非法语。真寔欲明者意。莫辜负老僧　问。如何是西来意。师下禅床。曰莫便是否。师曰。老僧未有语在　问。佛法久远。如何用心。师曰。你见前汉后汉把揽天下。临终时。半钱也将不去　问。如何得不被诸境惑。师垂一足。僧便出鞋。师收起足。僧无语　问。善恶惑不得底人。还独脱也无。师曰。不独脱。曰为什么不独脱。师曰。正在善恶里　问。孤月当空。光从何生。师曰。月从何生　上堂。此事如明珠在掌。胡来胡现。汉来汉现。老僧把一枝草。作丈六金身用。把丈六金身。作一枝草用。佛即是烦恼。烦恼即是佛。问佛与谁人为烦恼。师曰。与一切人为烦恼。曰如何免得。师曰。用免作么　示众曰。拟心即差。僧问。不拟心时如何。师打二下曰。莫是老僧辜负阇黎么　示众曰。此问佛法。道难即易。道易即难。别处难见易识。老僧者里即易见难识。若能会得。天下横行。忽有人问。什么处来。若向伊道从赵州来。又谤赵州。若道不从赵州来。又埋没自己。诸人且作么生对他　僧问。触目是谤和尚。如何得不谤去。师曰。若道不谤。早是谤了也　问。如何是衲衣下事。师曰。莫自瞒　问。如何是赵州。师曰。东门西门南门北门　示众曰。法本不生。今则无灭。更不要道。才语是生。不语是默。诸人且作么生是不生不灭底道理。问草是不生不灭么。师曰。者汉只认得个死语　上堂。良久大众总来也未。对曰。总来也。师曰。更待一人来即说话。僧曰。候无人来。即说似和尚。师曰。大难得人　示众曰。心生即种种法生。心灭即种种法灭。你诸人作么生。僧乃问。只如不生不灭时如何。师曰。我许你者一问　示众曰。大道只在目前。要且目前难睹。僧问。目前有何形段。令学人睹。师曰。任你江南江北。曰和尚岂无方便为人。师曰。适来问什么　示众曰。教化得底人。是今生事。教化不得底人。是第三生冤。若不教化。恐堕却一切众生。教化亦是冤。是你还教化也无。僧曰教化。师曰。一切众生。还见你也无。曰不见。师曰。为什么不见。曰无相。师曰。即今还见老僧否。曰和尚不是众生。师曰。自知罪过即得　示众曰。八百个作佛汉。觅一个道人难得　问。白云不落时如何。师曰。老僧不会上象。曰岂无宾主。师曰。老僧是主。阇黎是宾。白云在什么处　马大夫问。和尚还修行也无。师曰。老僧若修行即祸事。曰和尚既不修行。教什么人修行。师曰。大夫是修行底人。曰某甲何名修行。师曰。若不修行。争得扑在人王位中喂得来。赤冻红地。无有解出期。大夫乃下泪拜谢　示众曰阇黎不是不将来。老僧不是不祇对。又曰阇黎莫擎拳合掌。老僧不将禅床拂子对　问。作何方便。即得闻于未闻。师曰。未闻且置。你曾闻个什么来　问。如何是和尚大意。师曰。无大无小。曰莫便是和尚大意么。师曰。若有纤毫。万劫不如　问。万法本闲而人自闹。是什么人语。师曰。出来便死　问。不是佛。不是物。不是众生。这个是断语。如何是不断语。师曰。天上天下。唯我独尊　问。如何是归根。师曰。拟即差　问。承古有言虚明自照。如何是自照。师曰。不称他照。曰照不着处如何。师曰。你话堕也　问。三身中。那个是本来身。师曰。阙一不可　崔郎中问。大善知识。还入地狱也无。师曰。老僧末上入。崔曰。既是大善知识。为什么入地狱。师曰。老僧若不入。争得见郎中　问。毫𨤲有差时如何。师曰。天地悬隔。曰毫𨤲无差时如何。师曰。天地悬隔　问。学人拟作佛时如何。师曰。大煞费力生。曰不费力时如何。师曰。与么则作佛去也　问。如何是大阐提底人。师曰。老僧答你还信否。曰和尚重言。那敢不信。师曰。觅个阐提人难得　问。如何是目前独脱一路。师曰。无二亦无三。曰目前有路。还许学人进前也无。师曰。与么则千里万里　问。未审出家誓求无上菩提时如何。师曰。未出家被菩提使。既出家。使得菩提　师因出外。见婆子插田曰。忽遇猛虎作么生。婆曰。无一法可当情。师曰唋。婆子曰唋。师曰。犹有者个在　师到道吾处。才入僧堂。吾曰。南泉一只箭来。师曰看箭。吾曰过也。师曰中也　问。百骸俱溃散。一物镇长灵时如何。师曰。今朝又风起　问。还得见文殊也无。师曰。者蒙瞳汉。什么处去来　问。萌芽未发时如何。师曰。嗅着即脑裂。曰不嗅时如何。师曰。无者间工夫　问。如何数量。师曰。一二三四五　问。如何是急。师曰。老僧与么道。你作么生。曰不会。师曰。向你道。急急着靴水上立。走马到长安。靴头犹未湿　问。四山相逼是如何。师曰。无路是赵州　问。寔际理地不受一尘时如何。师曰。一切总在里许　问。才有心念。落在人天。直无心念。落在眷属时如何。师曰。非但老僧作家。亦答你不得　问。如何是祖师西来意。师曰。东壁上挂葫芦。多少时也　问。学人拟向南方。学些佛法去如何。师曰。你去南方。见有佛处急走过。无佛处不得住。曰与么即学人无依也。师曰。柳絮柳絮　问。牛头未见四祖时如何。师曰。饱柴饱水。曰见后如何。师曰。饱水饱柴　问。昼是日光。夜是火光。如何是神光。师曰。日光火光　问。如何是祖师西来意。师曰。栏中失却牛　问。柏树子还有佛性也无。师曰有。曰几时成佛。师曰。待虚空落地。曰虚空几时落地。师曰。待柏树子成佛　问。如何是西来意。师曰。板齿生毛　问。急切处请师道。师曰。尿是小事。须是老僧自去始得　示众曰。老僧三十年前。在南方。火炉头有个无宾主话。直至如今。无人举着　问。大耳三藏。第三度觅国师不见。未审国师在什么处。师曰。在三藏鼻孔里　问。和尚姓什么。师曰。常州有。曰甲子多少。师曰。苏州有　问。如何是道。师曰。墙外底。曰不问者个。师曰。问什么道。曰大道。师曰。大道透长安　示众曰。才有是非。纷然失心。还有答话分也无。有僧出。将沙弥打一掌曰。何不祇对和尚。师便归方丈。后侍者请益。适来僧。是会不会。师曰。坐底见立底。立底见坐底　师到云居。居曰。老老大大。何不觅个住处。师曰。作么生。是某甲住处。居曰。山前有个古寺基。师曰。和尚自住取。又到茱萸。萸曰。老老大大。何不觅个住处。师曰。甚么处。是某甲住处。萸曰。老老大大住处也不知。师曰。三十年弄马骑。今日却被驴子扑　问。大众云集。合谈何事。师曰。今日拽木头竖僧堂。曰莫只者个便是接学人也无。师曰。老僧不解双陆。不解长行。　问。如何是七佛师。师曰。要眠即眠。要起即起　问。一镫然百千灯一灯。未审。从什么处发。师便趯出一只履　问。灵草未生时如何。师曰。嗅着即脑裂。曰不嗅时如何。师曰。如同立死汉。曰还许学人和合否。师曰。人来莫向伊道　问。三乘教外如何接人。师曰。有此世界来。日月不会换　问。朗月当空时如何。师曰。犹是阶下汉。曰请师接上阶。师曰。月落了来相见　师因在室坐禅次。主事报和尚曰。大王来礼拜。礼毕师不起。左右问。大王来为什么不起。师曰。你不会。老僧者里。下等人来。出三门接。中等人来。下禅床接。上等人来。禅床上接。不可唤大王作中等下等人也。恐屈大王。大王欢喜。再三请入内供养　因僧辞去。师曰。阇黎出外。忽有人问。还见赵州否。你作么生抵对。曰只可道见。师曰。老僧是一头驴。你作么生见。僧无对　示众曰。我此间。有出窟狮子。亦有在窟师子。只是难得师子儿。时有僧弹指对之。师曰。是什么。曰师子儿。师曰。我唤作师子儿。早是罪过。你行更趯踏　问新到。离什么处。曰离雪峰。师曰。雪峰有什么言句示人。曰和尚寻常道。尽十方世界。是沙门一只眼。你等诸人。向什么处屙。师曰。阇黎若回。寄个锹子去　示众曰。未有世界。早有此性。世界坏时。此性不坏。僧问。如何是此性。师曰。五蕴四大。曰此犹是坏。如何是此性。师曰。四大五蕴　师一日上堂。僧才出礼拜。师乃合掌珍重。又一日僧礼拜。师曰。好好。曰如何是禅。师曰。今日天阴不答话　师因见僧扫地次。遂问。与么扫。还得净洁也无。曰转扫转多。师曰。岂无拨尘者。曰。谁是拨尘者。师曰。会么。曰不会。师曰。问取云居去。其僧乃去。问云居。如何是拨尘者。云居曰。者瞎汉　有僧上参次。见师衲被盖头坐。次僧便退。师曰。阇黎莫道老僧不抵对　师因到临济。方始洗脚。临济便问。如何是祖师西来意。师曰。正直洗脚。临济近前侧聆。师曰。若会便会。不会更要㗖啄作么。临济拂袖去。师曰。三十年行脚。今日为人错下注脚　师因到天台国清寺。见寒山拾得。师曰。久响寒山拾得到来。只见两个水牯牛。寒山拾得。便作牛斗。师曰。叱叱。寒山拾得。咬齿相看。师便归堂。二人来堂内问。师适来。因缘作么生。师乃呵呵大笑　一日二人问。师什么处去来。师曰。礼拜五百尊者。二人曰。五百头水牯牛聻。师曰。为什么作五百头水牯牛去。山曰。苍天苍天。师呵呵大笑　师行脚时。见二庵主。一人作丫角童。师问讯。二人殊不顾。来日早晨。丫角童。将一铛饭来。放地上。分作三分。庵主将席子近前坐。丫角童。亦将席近前。相对。坐亦不唤师。师乃亦将席近前坐。丫童目顾于师。庵主曰。莫言侵早起。更有夜行人。师曰。何不教诏这行者。庵主曰。他是人家男女。师曰。洎合放过。丫角便起。顾视庵主曰。多口作么。丫角从此入山不见　师因与文远行次。乃以手指一片地曰。这里好造一个巡铺子。文远便去彼中立。曰把将公验来。师便打一掴。远曰。公验分明过　师在南泉时。泉牵一头水牯牛。入僧堂内。巡堂而转。首座乃向牛背上三拍。泉便休去。师后将一束草。安向首座面前。首座无对　问。诸佛有难。火焰里藏身。和尚有难。向什么处藏身。师乃有颂。渠说佛有难。我说渠有灾。但看我避难。何处有相随。有无不是说。去来非去来。为你说难法。对面识得未　师鱼鼓颂曰。四大由来造化功。有声全贵里头空。莫嫌不与凡夫说。祇为宫商调不同。　师因赵王问师尊年。有几个齿在。师曰。祇有一个。王曰。争吃得物。师曰。虽然一个下下咬着。师寄拂子与王曰。若问何处得来。但说老僧平生用不尽者。师之元言。布于天下。时谓赵州门风。皆悚然信伏　唐昭宗乾宁丁巳十一月二日。右胁而寂。寿一百二十岁。谥真际大师。

　　湖南长沙景岑招贤禅师

　　久依南泉。有投机。偈曰。今日还乡入大门。南泉亲道遍乾坤。法法分明皆祖父。回头惭愧好儿孙。泉答曰。今日投机事莫论。南泉不道遍乾坤。还乡尽是儿孙事。祖父从来不出门。初住鹿苑。为第一世。其后居无定所。但徇缘接物。随宜说法。时谓之长沙和尚　上堂。我若一向举扬宗教。法堂里须草深一丈。事不获不已。向汝诸人道。尽十方世界。是沙门眼。十方世界。是沙门全身。尽十方世界。是自己光明。尽十方世界。在自己光明里。尽十方世界。无一人不是自己。我常向汝诸人道。三世诸佛。法界众生。是摩诃般若光。光未发时。汝等诸人。向甚么处委悉。光未发时。尚无佛无众生。消息何处得。山河国土来　时有僧问。如何是沙门眼。师曰。长长出不得。又曰。成佛成祖出不得。六道轮回出不得。僧曰。未审。出个甚么不得。师曰。昼见日。夜见星。曰学人不会。师曰。妙高山色青又青　问。教中道而常处此菩提座。如何是座。师曰。老僧正坐。大德正立　问。如何是大道。师曰。没却汝　问。诸佛师是谁。师曰。从无始劫来。承谁覆荫。曰未有诸佛已前作么生。师曰。鲁祖开堂。亦与师僧。东道西说　问。学人不据地时如何。师曰。汝向甚么处。安身立命。曰却据地时如何。师曰。拖出死尸着　问。如何是异类。师曰。尺短寸长　问。如是诸佛师。师曰。不可更拗直作曲。曰请和尚向上说。师曰。阇黎。眼瞎耳聋作么　游山归。首座问。和尚甚处去来。师曰。游山来。座曰。到甚么处。师曰。始从芳草去。又逐落花回。座曰。大似春意。师曰。也胜秋露滴芙蕖　师遣僧。问同参会曰。和尚。见南泉后如何。会默然。僧曰。和尚未见南泉已前作么生。会曰。不可更别有也。僧回。举似师。师云偈曰。百尺竿头不动人。虽然得入未为真。百尺竿头须进步。十方世界是全身。僧便问。祇如百尺竿头。如何进步。师曰。朗州山。澧州水。曰。不会。师曰。四海五湖王化里　有客来谒。师召尚书。其人应诺。师曰。不是尚书本命。曰不可离却。即今祇对别有第二主人。师曰。唤尚书作至尊得么。曰恁么总不祇对时。莫是弟子主人否。师曰。非但祇对。与不祇对时。无始劫来。是个生死根本。示偈曰。学道之人不识真。祇为从来认识神。无始劫来生死本。痴人唤作本来人　有秀才看千佛名经。问曰。百千诸佛。但见其名。未审。居何国土。还化物也无。师曰。黄鹤楼崔颢题后。秀才还曾题也未。曰未曾。师曰。得闲题取一篇好　问。南泉迁化。向什么处去。师曰。东家作驴。西家作马。曰学人不会。此意如何。师曰。要骑即骑。要下便下　皓月供奉问。天下善知识。证三德涅槃也未。师曰。大德问果上涅槃。因中涅槃。曰问果上涅槃。师曰。天下善知识未证。曰为甚么未证。师曰。功未齐于诸圣。曰功未齐于诸圣。何为善知识。师曰。明见佛性。亦得名为善知识。曰未审功齐何道。名证大涅槃。师示偈曰。摩诃般若照。解脱甚深法。法身寂灭体。三一理圆常。欲识功齐处。此名常寂光。曰果上三德涅槃。已蒙开示。如何是因中涅槃。师曰。大德是　月又问。教中说幻意是有耶。师曰。大德是何言欤。曰恁么则幻意是无耶。师曰。大德是何言欤。曰恁么则幻意是不有不无耶。师曰。大德是何言欤。曰如某三问。尽不契于幻意。未审和尚如何明教中幻意。师曰。大德信一切法不思议否。曰佛之诚言。那敢不信。师曰。大德言信。二信之中是何信。曰如某所明。二信之中是名缘信。师曰。依何教门。得生缘信。曰华严曰。菩萨摩诃萨。以无障无碍智慧。信一切世间境界。是如来境界。又华严曰。诸佛世尊。悉知世法及诸佛法。性无差别决定无二。又华严曰。佛法世间法。若见其真寔。一切无差别。师曰。大德所举缘信教门。甚有来处。听老僧与大德。明教中幻意。若人见幻本来真。是则名为见佛人。圆通法法无生灭。无灭无生是佛身　月又问。蚯蚓断为两段。两头俱动。未审佛性在阿那头。师曰。动与不动。是何境界。曰言不干典。非智者之所谈。祇如和尚言动与不动是何境界。出自何经。师曰。灼然言不干典。非智者之所谈。大德岂不闻。首楞严曰。当知十方无边不动虚空。并其动摇地水火风。均名六大。性真圆融。皆如来藏。本无生灭。示偈曰。最甚深。最甚深。法界人身便是心。迷者迷心为众色。悟时刹境是真心。身界二尘无实相。分明达此号知音　月又问。如何是陀罗尼。师指禅床右边曰。这个师僧却诵得。曰别还有人诵得否。师又指禅床左边曰。这个师僧亦诵得。曰某甲为什么不闻。师曰。大德岂不知道。真诵无响。真听无闻。曰恁么则音声不入法界性也。师曰。离色求观非正见。离声求听是邪闻。曰如何是不离色是正见。不离声是真闻。师示偈曰。满眼本非色。满耳本非声。文殊常触目。观音塞耳根。会三元一体。达四本同真。堂堂法界性。无佛亦无人　问。南泉道。三世诸佛不知有。狸奴白牯却知有。为甚么三世诸佛不知有。师曰。未入鹿苑时。犹较些子。曰狸奴白牯为甚么却知有。师曰。汝争怪得伊　问。和尚继嗣何人。师曰。我无人得继嗣。曰还参学也无。师曰。我自参学。曰师意如何。师有偈曰。虚空问万象。万象答虚空。谁人亲得闻。木叉丱角童　问。如何是平常心。师曰。要眠即眠。要坐即坐。曰学人不会。意旨如何。师曰。热即取凉。寒即向火　问。向上一路请师道。师曰。一口针三尺线。曰如何是领会。师曰。益州布。扬州绢　问。动是法王苗。寂是法王根。如何是法王。师指露柱曰。何不问大士　师与仰山玩月次。山曰。人人尽有这个。祇是用不得。师曰。却是倩汝用。山曰。你作么生用。师劈胸与一踏。山曰。㘞直下似个大虫。自此诸方称岑大虫　问。本来人还成佛也无。师曰。汝见大唐天子。还自种田割稻么。曰未审是何人成佛。师曰。是汝成佛。僧无语。师曰会么。曰不会。师曰。如人因地而倒。依地而起。地道什么　三圣。令秀上座问曰。南泉迁化。向什么处去。师曰。石头作沙弥时。参见六祖。秀曰。不问石头见六祖。南泉迁化向什么处去师曰。教伊寻思去。秀曰。和尚虽有千尺寒松。且无抽条石笋。师默然。秀曰。谢和尚答话。师亦默然。秀回举似三圣。圣曰。若恁么犹胜临济七步。然虽如此。待我更验看。至明日。三圣上问。承闻和尚昨日答南泉迁化一则语。可谓光前绝后。今古罕闻。师亦默然　问。如何是文殊。师曰墙壁瓦砾是。曰如何是观音。师曰。音声语言是。曰如何是普贤。师曰。众生心是。曰如何是佛。师曰。众生色身是。曰河沙诸佛体皆同。何故有种种名字。师曰。从眼根返源名文殊。耳根返源名观音。从心返源名普贤。文殊是佛妙观察智。观音是佛无缘大慈。普贤是佛无为妙行。三圣是佛之妙用。佛是三圣之真体。用则有河沙假名。体则总名一薄伽梵　问。色即是空。空即是色。此理如何。师曰。听老僧偈。碍处非墙壁。通处没虚空。若人如是解。心色本来同　又问。佛性堂堂显现。住性有情难见。若悟众生无我。我面何如佛面。第六第七识。及第八识毕竟无体。云何得名转第八为大圆镜智。师示偈曰。七生依一灭。一灭持七生。一灭灭亦灭。六七永无迁　问。蚯蚓断为两段。两头俱动。未审佛性在阿那头。师曰。妄想作么。曰其如动何。师曰。汝岂不知火风未散　问。如何转得山河国土。归自己去。师曰。如何转得自己成山河国土去。曰不会。师曰。湖南城下好养民。米贱柴多足四邻。僧无语。师示偈曰。谁问山河转。山河转向谁。圆通无两畔。法性本无归　华严座主问。虚空为是定有。为是定无。师曰。言有亦得。言无亦得。虚空有时。但有假有。虚空无时。但无假无。曰如和尚所说。有何教文。师曰。大德岂不闻。首楞严曰。十方虚空。生汝心内。犹如片云点太清里。岂不是虚空生时但生假名。又曰。汝等一人。发真归源。十方虚空。悉皆消殒。岂不是虚空灭时但灭假名。老僧所以道。有是假有。无是假无　问。如何是上上人行处。师曰。如死人眼。曰上上人相见时如何。师曰。如死人手。曰善财为什么无量劫。游普贤身中世界不遍。师曰。你从无量劫来。还游得遍否。曰如何是普贤身。师曰。含元殿里更觅长安　问。如何是学人心。师曰。尽十方世界是你心。曰恁么则学人无著身处也。师曰。是你着身处。曰如何是着身处。师曰。大海水深又深。曰学人不会。师曰。鱼龙出入任升沉　问。有人问和尚。即随因缘答。无人问和尚时如何。师曰。困则睡。健则起。曰教学人作么生会。师曰。夏天赤骨力。冬寒须得被　问。亡僧迁化。向甚么处去。师示偈曰。不识金刚体。却唤作缘生。十方真寂灭。谁在复谁行　师赞南泉真曰。堂堂南泉。三世之源。金刚常住。十方无边。生佛无尽。现已却还　劝学偈曰。万丈竿头未得休。堂堂有路少人游。禅师愿达南泉去。满目青山万万秋　颂临济赤肉团上有一无位真人曰。万法一如不用拣。一如谁拣谁不拣。即今生死本菩提。三世如来同个眼　诫斫松竹偈曰。千年竹。万年松。枝枝叶叶尽皆同。为报四方玄学者。动手无非触祖公。

　　鄂州茱萸山和尚

　　初住随州护国。上堂。擎起一橛竹曰。还有人虚空里钉得橛么。时有灵虚上座。出众曰。虚空是橛。师便打。虚曰。莫错打。师便下座　众僧侍立次。师曰。祇甚么白立。无个说处。一场气闷。僧拟问。师便打曰。为众竭力。便入方丈　行者参。师曰。曾去看赵州么。曰和尚敢道否。师曰。非但茱萸。一切人道不得。曰和尚放某甲过。师曰。这里从前不通人。情曰要且慈悲心在。师便打曰。醒后来为汝　僧参。乃问。阇黎为游山玩水。为问道参禅。曰和尚试定夺看。师曰。雕蚶镂蛤。不渗之泥。劳君远至。曰浑身是铁。犹被一锤。师曰。降将不斩。

　　衢州子湖岩利踪禅师

　　澶州周氏子。幽州开元寺出家。依年受具。后入南泉之室。乃抵于衢州之马蹄山。结茅宴居。唐文宗开成丁巳。邑人翁迁贵。施山下子湖创院。师于门下立牌。示众。子湖有一只狗。上取人头。中取人心。下取人足。拟议则丧身失命　临济会下二僧参。方揭帘。师喝曰。看狗。僧回顾。师便归方丈　与胜光锄园次。蓦按钁回视光曰。事即不无。拟心即差。光便问。如何是事。被师拦胸踏倒。从此有省　尼到参。师曰。汝莫是刘铁磨否。曰不敢。师云。左转右转。曰和尚莫颠倒。师便打　师。一夜于僧堂前。叫曰。有贼。众皆惊动。有一僧在堂内出。师把住曰。维那。捉得也。捉得也。曰不是某甲。师曰。是即是。祇是汝不肯承当　有偈示众曰。三十年来住子湖。二时斋粥气力粗。无事上山行一转。借问时人会也无。师居子湖说法。四十余年。广明庚子。无疾归寂。塔于本山。寿八十一。腊六十一。

　　荆南白马昙照禅师

　　常曰。快活快活。及临终时。叫苦苦。又曰。阎罗王来取我也。院主问曰。和尚平日说快活。如今何得恁么地。师举枕子曰。汝道当时是。如今是。院主无对。师掷枕而逝。

　　终南山云际师祖禅师

　　初参南泉问。摩尼珠人不识。如来藏里亲收得。如何是藏。泉曰。与汝往来者是。师曰。不往来者如何。泉曰。亦是。曰如何是珠。泉召师祖。师应诺。泉曰。去汝不会我语。师从此信入。

　　邓州香严下堂义端禅师

　　上堂。兄弟彼此未了。有甚么事。相共商量。我三五日。即发去也。如今学者。须了却今时。莫爱他向上人无事。兄弟。纵学得种种差别义路。终不代得自己见解。毕竟着力始得。空记持他巧妙章句。即转加烦乱去。汝若欲相应。但恭恭地尽。莫停留纤毫。直是虚空方有少分。以虚空无锁闭。无壁落。无形段。无心眼。时有僧问。古人相见是如何。师曰。老僧不会见古人。曰今时血脉不断处。如何仰羡。师曰。有甚么仰羡处　问。某甲不问闲事。请和尚答话。师曰。更从我觅甚么。曰不为闲事。师曰。汝教我道。乃曰。兄弟。佛是尘。法是尘。终日驰求。有甚么休歇。但时中。不用挂情。情不挂物。无善可取。无恶可弃。莫教他笼罩着。始是学处也　问。某甲曾辞一老宿。宿曰。去则亲良朋附善友。某今辞和尚。未审有何指示。师曰。礼拜着。僧礼拜。师曰。礼拜一任礼拜。不得认奴作郎　上堂。僧问。如何是直截根源。师乃掷下拄杖。便归方丈　上堂。语是谤。寂是诳。语寂向上有路在。老僧口门窄。不能与汝说得。便下座　上堂。问正因为甚么无事。师曰。我不会停留。乃曰。假饶重重剥得。净尽无停留。权时施设。亦是方便接人。若是那边事。无有是处。

　　池州灵鹫闲禅师

　　上堂。是汝诸人本分事。若教老僧道。即是与蛇画足。时有僧问。与蛇画足即不问。如何是本分事。师曰。阇黎试道看。僧拟再问。师曰。画足作么　问。如何是顿获法身。师曰。一透龙门云外望。莫作黄河点额鱼　仰山问。寂寂无言。如何视听。师曰。无缝塔前多雨水　问。二彼无言时如何。师曰。是常。曰还有过常者无。师曰有。曰请师唱起。师曰。玄珠自朗耀。何须壁外光。

　　洛京嵩山和尚

　　僧问。古路坦然时如何。师曰不前。曰为甚么不前。师曰。无遮障处　问。如何是嵩山境。师曰。日从东出。月向西颓。曰学人不会。师曰。东西也不会　问。六识俱生时如何。师曰异。曰为甚么如此。师曰同。

　　日子和尚

　　因亚溪来参。师作起势。溪曰。这老山鬼。犹见某甲在。师曰。罪过罪过。适来失祇对。溪欲进语。师便喝。溪曰。大阵当前。不妨难御。师曰是是。溪曰。不是不是。

　　苏州西禅和尚

　　僧问。三乘十二分教则不问。如何是祖师西来的的意。师举拂子示之。其僧不礼拜。竟参雪峰。峰问。甚么处来。曰浙中来。峰曰。今夏甚么处。曰西禅。峰曰。和尚安否。曰来时万福。峰曰。何不且在彼从容。曰佛法不明。峰曰。有什么事。僧举前话。峰曰。汝作么生不肯伊。曰是境。峰曰。汝见苏州城里人家男女否。曰见。峰曰。汝见路上林木池沼否。曰见。峰曰。凡睹人家男女大地林沼。总是境。汝还肯否。曰肯。峰曰。祇如举拂子。汝作么生不肯。僧乃礼拜曰。学人取次发言。乞师慈悲。峰曰。尽乾坤是个眼。汝向什么处蹲坐。僧无语。

　　宣州刺吏陆亘大夫

　　问南泉。古人瓶中养一鹅。鹅渐长大。出瓶不得。如今不得毁瓶。不得损鹅。和尚作么生出得。泉召大夫。陆应诺。泉曰出也。陆从此开解。即礼谢。暨南泉圆寂。院主问曰。大夫何不哭先师。陆曰。院主道得即哭。院主无对(长庆代云。合哭不合哭)。

　　池州甘贽行者

　　一日入南泉设斋。黄檗为首座。行者请施财。座曰。财法二施。等无差别。甘曰。恁么道。争消得某甲䞋。便将出去。须臾复入。曰请施财。座曰。财法二施。等无差别。甘乃行䞋　又一日入寺设粥。仍请南泉念诵。泉乃白椎曰。请大众为狸奴白牯。念摩诃般若波罗蜜。甘拂袖便出。泉粥后问典座。行者在甚处。座曰。当时便去也。泉便打破锅子　甘常接待往来。有僧问曰。行者接待不易。甘曰。譬如喂驴喂马。僧休去　有住庵僧。缘化什物。甘曰。有一问。若道得即施。乃书心字问。是什么字。曰心字。又问妻。什么字。妻曰。心字。甘曰。某甲山妻。亦合住庵。其僧无语。甘亦无施　问一僧。什么处来。曰沩山来。甘曰。曾有僧问沩山。如何是西来意。沩山举起拂子。上座作么生会沩山意。曰借事明心。附物显理。甘曰。且归沩山去好。

　　五灯全书卷第七
卍新纂续藏经第 81 册 No. 1571 五灯全书(卷1-33)


　　五灯全书卷第八

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　　南岳下第三世

　　盐官安国师法嗣

　　襄州关南道常禅师

　　僧问。如何是西来意。师举拄杖曰。会么。曰不会。师便打　师每见僧来参礼。多以拄杖打趁。或曰。迟一刻。或曰。打动关南鼓。而时辈鲜有唱和者。

　　洪州双岭玄真禅师

　　初问道吾。无神通菩萨。为甚么足迹难寻。吾曰。同道者方知。师曰。和尚还知否。吾曰不知。师曰。何故不知。吾曰。去。你不识我语。师后于盐官处悟旨。

　　杭州径山鉴宗禅师

　　湖州钱氏子。依本州开元高闲出家。学通净名思益经。后往盐官。决择疑滞。唐咸通中住径山。有小师洪諲。以谭论自矜。(諲。即法济大师)师谓之曰。佛祖正法。直截亡诠。汝算海沙。于理何益。但能莫存知见。泯绝外缘。离一切心。即汝真性。諲茫然。遂礼辞。游方至沩山。方悟玄旨。乃嗣沩山。师咸通丙戌闰三月五日示灭。谥无上大师。塔大寂岩下。

　　归宗常禅师法嗣

　　福州芙蓉山灵训禅师

　　初参归宗。问如何是佛。宗曰。我向汝道。汝还信否。曰和尚诚言。安敢不信。宗曰。即汝便是。师曰。如何保任。宗曰。一翳在眼。空花乱坠　师辞。宗问。甚么处去。师曰。归岭中去。宗曰。子在此多年。装束了却来。为子说一上佛法。师结束了上去。宗曰。近前来。师乃近前。宗曰。时寒途中善为。师聆此言。顿忘前解。归寂。谥弘照大师。塔曰圆相。

　　襄阳谷城高亭和尚

　　有僧自夹山来礼拜。师便打。僧曰。特来礼拜。何得打某甲。僧再礼拜。师又打趁。僧回举似夹山。山曰。汝会也无。曰不会。山曰。赖汝不会。若会。即夹山口哑。

　　新罗大茅和尚

　　上堂。欲识诸佛师。向无明心内识取。欲识常住不凋性。向万物迁变处识取　问。如何是大茅境。师曰。不露锋。曰为甚么不露锋。师曰。无当者。

　　五台山智通禅师

　　初在归宗会下。忽一夜连叫曰。我大悟也。众骇之。明日上堂。众集。宗曰。昨夜大悟底僧出来。师出曰。某甲。宗曰。汝见甚么道理。便言大悟。试说看。师曰。师姑元是女人作。宗异之。师便辞去。宗门送与提笠子。师接得笠子。戴头上便行。更不回顾。后居台山法华寺。临终有偈曰。举手攀南斗。回身倚北辰。出头天外看。谁是我般人。

　　大梅常禅师法嗣

　　新罗国迦智禅师

　　问。如何是西来意。师曰。待汝里头来。即与汝道　问。如何是大梅的旨。师曰。酪本一时抛。

　　杭州天龙和尚

　　上堂。大众。莫待老僧。上来便上来。下去便下去。各有华藏性海。具足功德。无碍光明。各各参取。珍重　问。如何得出三界去。师曰。汝即今在甚么处。

　　佛光满禅师法嗣

　　杭州刺史白居易

　　字乐天。久参佛光得心法。兼禀大乘金刚宝戒。元和中。造于京兆兴善法堂。致四间(语见兴善章)十五年牧杭州。访鸟窠和尚。有问答语句。(见鸟窠章)尝致书于济法师。以佛无上大慧。演出教理。安有狥机高下。应病不同。与平等一味之说相反。援引维摩及金刚三昧等六经。辟二义而难之。又以五蕴十二缘说名色。前后不类。立理而征之。并钩深索隐。通幽洞微。然未睹法师酬对。后来亦鲜有代答者。复受东都凝禅师。八渐之目。各广一言。而为一偈。释其旨趣。自浅之深。犹贯珠焉。凡守任处。多访祖道。学无常师。后为宾客。分司东都。罄己俸修龙门香山寺。寺成自撰记。凡为文动关教化。无不赞美佛乘。见于本集。其历官次第。归全代祀。即史传存焉。

　　五泄默禅师法嗣

　　福州龟山正元禅师

　　宣州蔡氏子。尝述偈示徒。一曰。沧溟几度变桑田。惟有虚空独湛然。已到岸人休恋筏。未曾度者要须船。二曰。寻师认得本心源。两岸俱元一不全。是佛不须更觅佛。祇因如此便忘缘。咸通己丑。终于本山。寿七十八。腊五十四。敕谥性空大师。慧观之塔。

　　苏溪和尚

　　僧问。如何是定光佛。师曰。鸭吞田螺。曰还许学人转身也无。师曰。眼睛突出。

　　盘山积禅师法嗣

　　镇州普化和尚者

　　不知何许人也。师事盘山。密受真诀。而徉狂。出言无度。暨盘山顺世。乃于北地行化。或城市。或冢间。振一铎曰。明头来。明头打。暗头来。暗头打。四方八面来。旋风打。虚空来。连架打。一日临济。令僧捉住曰。总不恁么来时如何。师拓开曰。来日大悲院里有斋。僧回举似济。济曰。我从来疑着这汉　凡见人无高下。皆振铎一声。时号普化和尚。或将铎就人耳边振之。或附其背。有回顾者。即展手曰。乞我一钱　非时遇食亦吃。尝暮入临济院。吃生菜。济曰。这汉大似一头驴。师便作驴鸣。济谓直岁曰。细抹草料着。师曰。少室人不识。金陵又再来。临济一只眼。到处为人开　师见马步使。出喝道。师亦喝。道作相扑势。马步使令人打五棒。师曰。似即似。是即不是　师尝于阛阓间。摇铎唱曰。觅个去处不可得。时道吾遇之。把住问曰。汝拟去甚么处。师曰。汝从甚么处来。吾无语。师掣手便去　临济一日与河阳木塔长老。同在僧堂内坐。正说师每日在街市。掣风掣颠。知他是凡是圣。师忽入来。济便问。汝是凡是圣。师曰。汝且道。我是凡是圣。济便喝。师以手指曰。河阳新妇子。木塔老婆禅。临济小厮儿。却具一只眼。济曰这贼。师曰贼贼。便出去　唐咸通初。将示灭。乃入市谓人曰。乞我一个直裰。人或与披袄。或与布裘。皆不受。振铎而去。临济令人送与一棺。师笑曰。临济厮儿饶舌。便受之乃辞众曰。普化明日去东门死也。郡人相率送出城。师厉声曰。今日葬不合青乌。乃曰。明日南门迁化。人亦随之。又曰。明日出西门方吉。人出渐稀。出已还返。人意稍怠。第四日自擎棺。出北门外。振铎入棺而逝。郡人奔走出城。揭棺视之。已不见。唯闻空中铎声渐远。莫测其由。

　　麻谷彻禅师法嗣

　　寿州良遂禅师

　　参麻谷。谷见来。便将锄头去锄草。师到锄草处。谷殊不顾。便归方丈。闭却门。师次日复去。谷又闭门。师乃敲门。谷问阿谁。师曰良遂。才称名。忽然契悟。乃曰。和尚莫谩良遂。良遂若不来礼拜和尚。洎被经论赚过一生。谷便开门相见。及归讲肆。谓众曰。诸人知处。良遂总知。良遂知处。诸人不知。

　　东寺会禅师法嗣

　　吉州薯山慧超禅师

　　洞山来礼拜次。师曰。汝已住一方。又来这里作么。曰良价无奈疑何。特来见和尚。师召良价。价应诺。师曰。是甚么。价无语。师曰。好个佛。祇是无光𦦨。

　　西堂藏禅师法嗣

　　虔州处微禅师

　　僧问。三乘十二分教。体理得妙。与祖意是同是别。师曰。须向六句外鉴。不得随声色转。曰如何是六句。师曰。语底默底。不语不默。总是总不是。汝合作么生。僧无对　问仰山。汝名甚么。山曰慧寂。师曰。那个是慧。那个是寂。山曰。祇在目前。师曰。犹有前后在。山曰。前后且置。和尚见个甚么。师曰。吃茶去。

　　章敬晖禅师法嗣

　　京兆大荐福寺弘辩禅师

　　唐宣宗召问。禅宗何有南北之名。对曰。禅门本无南北。昔如来以正法眼。付大迦叶。展转相传。至二十八祖菩提达磨。来游此方为初祖。暨第五祖弘忍大师。在蕲州东山开法。时有二弟子。一名慧能。受衣法居岭南。为六祖。一名神秀。在北扬化。其后神秀门人普寂者。立秀为第六祖。而自称七祖。其所得法虽一。而开导发悟。有顿渐之异。故曰南顿北渐。非禅宗本有南北之号也。帝曰。云何名戒。对曰。防非止恶。谓之戒。帝曰。云何为定。对曰。六根涉境。心不随缘。名定。帝曰。云何为慧。对曰。心境俱空。照览无惑。名慧。帝曰。何为方便。对曰。方便者。隐实覆相。权巧之门也。被接中下。曲施诱迪。谓之方便。设为上根。言舍方便但说无上道者。斯亦方便之谭。乃至祖师元言忘功绝谓。亦无出方便之迹。帝曰。何为佛心。对曰。佛者西天之语。唐言觉。谓人有智慧觉照为佛心。心者佛之别名。有百千异号。体唯其一。无形状。非青黄赤白男女等相。在天非天。在人非人。而现天现人。能男能女。非始非终。无生无灭。故号灵觉之性。如陛下日应万机。即是陛下佛心。假使千佛共传。非外心别有所得。也帝曰。如今有人念佛如何。对曰。如来出世。为人天师。善知识。随根器而说法。为上根者。开最上乘。顿悟至理。中下者。未能顿悟。是以佛为韦提希。权开十六观门。令念佛生于极乐。故经云。是心是佛。是心作佛。心外无佛。佛外无心。帝曰。有人持经念佛持咒求佛如何。对曰。如来种种开赞。皆为最上一乘。如百川众流。莫不朝宗于海。如是差别诸数。皆归萨婆若海。帝曰。祖师既契会心印。金刚经云无所得法如何。对曰。佛之一化。实无一法与人。但示众人各各自性同一法藏。当时然灯如来。但印释迦本法。而无所得。方契然灯本意。故经云。无我无人无众生无寿者。是法平等。修一切善法。不住于相。帝曰。禅师既会祖意。还礼佛转经否。对曰。沙门释子。礼佛转经。盖是住持常法。有四报焉。然依佛戒修身。参寻知识。渐修梵行。履践如来所行之迹。帝曰。何为顿见。何为渐修。对曰。顿明自性。与佛同俦。然有无始染习。故假渐修对治。令顺性起用。如人吃饭。不一口便饱。师是日辩对七刻。赐紫方袍。号圆智禅师。仍敕修天下祖塔。各令守护。

　　福州龟山智真禅师

　　扬州柳氏子。初谒章敬。敬问。何所而至。师曰。至无所至。来无所来。敬虽默然。师亦自悟　住后上堂。动容瞬目。无出当人。一念净心。本来是佛。仍说偈曰。心本绝尘何用洗。身中无病岂求医。欲知是佛非身处。明鉴高悬未照时　后值武宗沙汰。有偈示众曰。敕命如雷下翠微。风前垂泪脱禅衣。云中有寺不容住。尘里无家何处归。明月分形处处新。白衣宁坠解空人。谁言在俗妨修道。金粟曾为居士身。忍仙林下坐禅时。曾被歌王割截肢。况我圣朝无此事。祇令休道亦何悲。暨宣宗中兴。乃不复披。缁咸通乙酉。终于本山。寿八十四。腊六十。敕谥归寂禅师。塔曰秘真。

　　临洮金州操禅师

　　请米和尚斋。不排座位。米到展坐具礼拜。师下禅床。米乃就师位坐。师却席地而坐。斋讫。米便去。侍者曰。和尚受一切人钦仰。今日坐位被人夺却。师曰。三日后若来。即受救在。米三日后果来。曰前日遭贼(僧问镜清。古人道。前日遭贼意旨如何。清云祇见锥头利不见凿头方)。

　　朗州古堤和尚

　　寻常见僧来。但曰。去。汝无物性。僧无对。或有对者。莫契其旨。仰山到参。师曰。去汝无佛性。山叉手近前三步应诺。师笑曰。子甚么处得此三昧来。山曰。我从耽源处得名。沩山处得地。师曰。莫是沩山的子么。山曰。世谛即不无。佛法即不敢。山却问。和尚从甚处得此三昧。师曰。我从章敬处得此三昧。山叹曰。不可思议。来者难为凑泊。

　　河中府公畿和尚

　　僧问。如何是道。如何是禅。师以偈示之曰。有名非大道。是非俱不禅。欲识个中意。黄叶止啼钱。

　　永泰湍禅师法嗣

　　湖南上林戒灵禅师

　　初参沩山。山曰。大德作甚么来。师曰。介胃全具。山曰。尽卸了来。与大德相见。师曰。卸了也。山咄曰。贼尚未打。卸作甚么。师无对。仰山代曰。请和尚屏却左右。沩山以手揖曰。诺诺。师后参永泰。方谕其旨。

　　五台秘魔岩和尚

　　常持一木叉。每见僧来礼拜。即叉却颈曰。那个魔魅。教汝出家。那个魔魅。教汝行脚。道得也叉下死。道不得也叉下死。速道速道。学徒鲜有对者。霍山通访师。才见不礼拜。便撺入怀里。师附通背三下。通起拍手曰。师兄。三千里外赚我来。三千里外赚我来。便回。

　　湖南祇林和尚

　　每叱文殊普贤。皆为精魅。手持木剑。自谓降魔。才见僧来参。便曰。魔来也。魔来也。以剑乱挥归方丈。如是十二年。后置剑无言。僧问。十二年前为甚么降魔。师曰。贼不打贫儿家。曰十二年后为甚么不降魔。师曰。贼不打贫儿家。

　　华严藏禅师法嗣

　　黄州齐安禅师

　　上堂。言不落句。佛祇徒施。玄韵不坠。谁人知得　问。如何识得自己佛。师曰。一叶凋时消不尽。松风韵罢怨无人。曰如何是自己佛。师曰。草前骏马实难穷。妙尽还须畜生行　问。师年多少。师曰。五六四三岂得类。不同一二实难穷　师有偈曰。猛炽𦦨中人有路。旋风顶上屹然栖。镇常历劫谁差互。杲日无言运照齐。

　　南岳下四世

　　黄檗运禅师法嗣

　　睦州陈尊宿

　　讳道明。江南陈氏之后也。生时红光满室。祥云盖空。旬日方散。目有重瞳。面列七星。形相奇特。与众夺伦。因往开元寺。礼佛见僧如故知。归白父母。愿求出家。父母听许为僧。学通三藏。旨契黄檗。后出世住观音院。学者叩激。随问遽答。词语峻险。既非循辙。故浅机之流。往往莫窥。唯来学性敏者钦伏。诸方归慕。咸以尊宿称。后归开元。织蒲鞋以养母。故有陈蒲鞋之号。巢寇入境。师标大草屦于城门。巢欲弃之。竭力不能举。叹曰。睦州有大圣人。舍城而去。遂免扰攘　晚参谓众曰。汝等诸人。还得个入头处也未。若未得个入头处。须觅个入头处。若得个入头处。已后不得孤负老僧。时有僧出曰。某甲终不敢孤负和尚。师曰。早是孤负我了也。明明向你道。尚自不会。何况盖覆将来　示众。老僧在此住持。不会见个无事人到来。汝等何不近前。时有一僧方近前。师曰。维那不在。汝自领去。三门外与二十棒。曰某甲过在甚么处。师曰。枷上更着杻　师寻常见衲僧来。即闭门。或见讲僧。乃召曰。座主。主应诺。师曰。担板汉。或曰。这里有桶。与我取水　一日在廊阶上立。僧问。陈尊宿房在何处。师脱草屦蓦头打。僧便走。师召大德。僧回首。师指曰。却从那边去　天使问。三门俱开。从那门入。师唤尚书。使应诺。师曰。从信门入。使又见画壁。问曰。二尊者对谭何事。师掴露柱曰。三身中。那个不说法　座主参。师问。莫是讲唯识论否。曰不敢。师曰。朝去西天暮归唐土。会么。曰不会。师曰。吽吽五戒不持　师问一长老。了即毛端吞巨海。始知大地一微尘。长老作么生。曰问阿谁。师曰。问长老。曰何不领话。师曰。汝不领话。我不领话　问座主。讲甚么经。曰讲涅槃经。师曰。问一段义得么。曰得。师以脚踢空。吹一吹曰。是甚么义。曰经中无此义。师曰。脱空谩语汉。五百力士揭石义。却道无　师见僧乃曰。见成公案。放汝三十棒。曰某甲如是。师曰。三门头金刚。为甚么举拳。曰金刚尚乃如是。师便打　问。如何是向上一路。师曰。要道有甚么难。曰请师道。师曰。初三十一。中九下七　问。以一重去一重即不问。不以一重去一重时如何。师曰。昨朝栽茄子。今日种冬瓜　问。如何是曹溪的的意。师曰。老僧爱嗔不爱喜。曰为甚么如是。师曰。路逢剑客须呈剑。不是诗人莫说诗　问僧。甚处来。曰浏阳。师曰。彼中老宿。祇对佛法大意。道甚么。曰遍地无行路。师曰。老宿实有此语否。曰实有。师拈柱杖打曰。者念言语汉　师问一长老。若有兄弟来。将何祇对。曰待他来。师曰。何不道。曰和尚欠少甚么。师曰。请不烦葛藤　僧参。师曰。汝岂不是行脚僧。曰是。师曰。礼佛也未。曰礼那土堆作么。师曰。自领出去　问某甲讲兼行脚。不会教意时如何。师曰。灼然实语当忏悔。曰乞师指示。师曰。汝若不问。老僧即缄口无言。汝既问。老僧不可缄口去也。曰请师便道。师曰。心不负人。面无惭色　问。一句道尽时如何。师曰。义堕也。曰甚么处是学人义堕处。师曰。三十棒教谁吃　问。高揖释迦不拜弥勒时如何。师曰。昨日有人问。趁出了也。曰和尚恐某甲不实耶。师曰。拄杖不在。苕帚柄聊与三十　上堂。我见百丈。不识好恶。大众才集。以拄杖一时打下。复召大众。众回首。乃曰。是甚么。有甚共语处。又黄檗亦然。复召大众。众回首。乃曰。月似弯弓。少雨多风。犹较些子　问僧。近离甚处。僧便喝。师曰。老僧被你一喝。僧又喝。师曰。三喝四喝后作么生。僧无语。师便打曰。这掠虚汉　秀才来访师。称会二十四家书。师以拄杖空中点一点曰。会么。秀才罔措。师曰。又道会二十四家书。永字八法也不识　上堂。裂开也在我。捏聚也在我。时有僧问。如何是裂开。师曰。三九二十七。菩提涅槃。真如解脱。即心即佛。我且与么道。你又作么生。曰某甲不与么道。师曰。盏子扑落地。碟子成七片。曰如何是捏聚。师乃敛手而坐　问。教意祖意。是同是别。师曰。青山自青山。白云自白云。曰如何是青山。师曰。还我一滴雨来。曰道不得。请师道。曰法华锋。前阵。涅槃句后收　问僧。今夏在甚么处。曰待和尚有住处即说。师曰。狐非狮子类。灯非日月明　问僧。甚处来。僧瞪目视之。师曰。驴前马后汉。曰请师鉴。师曰。驴前马后汉。道将一句来。僧无对　师看经次。陈操尚书问。和尚看甚么经。师曰。金刚经。曰六朝翻译。此当第几。师举起经曰。一切有为法。如梦幻泡影　问僧。今夏在甚处。曰径山。师曰。这吃夜饭汉。曰尊宿丛林。何言吃夜饭。师连棒趁出　师闻一老宿难亲近。躬往相访。才入方丈。宿便喝。师侧掌曰。两重公案。宿曰。过在甚么处。师曰。这野狐精。便退　问僧。近离甚处。曰江西。师曰。踏破多少草鞋。僧无对　与讲僧吃茶次。师曰。我救汝不得也。曰某甲不晓。乞师垂示。师拈油饼曰。这个是甚么。曰色法。师曰。这入镬汤汉　紫衣大德到礼拜。师拈帽子带问曰。这个唤作甚么。曰朝天帽。师曰。恁么则老僧不卸也。复问。所习何业。曰唯识。师曰。作么生说。曰三界唯心。万心。唯识。师指门扇曰。这个是甚么。曰是色法。师曰。帘前赐紫。对御谭经。何得不持五戒。德无对　问。某甲乍入丛林。乞师指示。师曰。你不解问。曰和尚作么生。师曰。放汝三十棒。自领出去　问。教意请师提纲。师曰。但问将来与你道。曰请和尚道。师曰。佛殿里烧香。三门头合掌　问。如何是展演之言。师曰。量才补职曰如何是不展演之言。师曰。伏惟尚飨　焦山借斧头次。师呼童子取斧来。童取斧至。曰未有绳墨且斫粗。师便喝。又问童曰。作么生是你斧头。童遂作斫势。师曰。斫你老爷头不得　师问秀才。先辈治甚经。曰治易。师曰。易中道。百姓日用而不知。且道不知个甚么。曰不知其道。师曰。作么生是道。才无对　问。一气还转得一大藏教也无。师曰。有甚饆罗锤子。快下将来　问。如何是一代时教。师曰。上大人丘乙己　问。如何是禅。师曰。猛火着油煎　僧参。师曰。汝是新到否。曰是。师曰。且放下葛藤。会么。曰不会。师曰。担。枷陈状。自领出去。僧便出。师曰。来来。我实问你甚处来。曰江西。师曰。泐潭和尚。在汝背后。怕你乱道。见么。僧无对　问。寺门前金刚。拓即乾坤大地。不拓即丝发不逢时如何。师曰。吽吽。我不曾见此。师却问。先跳三千。倒退八百。你合作么生。曰诺。师曰。先责一纸罪状好。便打其僧拟出。师曰来。我共你葛藤。拓即乾坤大地。你且道。洞庭湖水深多少。曰不会量度。师曰。洞庭湖又作么生。曰祇为今时。师曰。祇这葛藤尚不会。便打　问。如何是触途无滞底句。师曰。我不恁么道。曰。师作么生道。师曰。箭过西天十万里却向大唐国里等候　看华严经次。僧问。看甚么经。师曰。大光明云。青色光明云。紫色光明云。却指面前曰。那边是甚么云。曰南边是黑云。师曰。今日须有雨　问。以字不成。八字不是。是何章句。师弹指一声曰。会么。曰不会。师曰。上来讲赞无限胜因。虾蟆𨁝跳上天。蚯蚓蓦过东海　问僧。近离甚处。曰河北。师曰。彼中有赵州。你曾到否。曰某甲近离彼中。师曰。赵州有何言句示徒。僧举吃茶话。师乃呵呵大笑曰。惭愧。却问。赵州意作么生。曰祇是一期方便。师曰。苦哉。赵州被你将一杓屎泼了也。便打。师却问。沙弥。你作么生会。弥便设拜。师亦打。其僧往沙弥处问。适来和尚打。你作甚么。弥曰。若不是我和尚。不打某甲　新到参。方礼拜。师叱曰。阇黎因何偷常住果子吃。曰学人才到。和尚为甚么道偷果子。师曰。赃物见在　问僧。近离甚处。曰仰山。师曰。五戒也不持。曰某甲甚么处是妄语。师曰。这里不着沙弥　师临终。召门人曰。此处缘息。吾当逝矣。乃跏趺而寂。郡人以香薪焚之。舍利如雨。乃收灵骨塑像于寺。寿九十八。腊七十六。

　　杭州千顷山楚南禅师

　　福州张氏子。初参芙蓉。蓉见曰。吾非汝师。汝师江外黄檗是也。师礼辞。遂参黄檗檗问。子未现三界影像时如何。师曰。即今岂是有耶。檗曰。有无且置。即今如何。师曰。非今古。檗曰。吾之法眼。已在汝躬　住后上堂。诸子设使解得三世佛教。如瓶注水。及得百千三昧。不如一念修无漏道。免被人天因果系绊。时有僧问。无漏道如何修。师曰。未有阇黎时体取。曰未有某甲时教谁体。师曰。体者亦无　问。如何是易。师曰。着衣吃饭。不用读经看教。不用行道礼拜。烧身炼顶。岂不易耶。曰如何是难。师曰微有念生。便俱五阴三界轮回生死。皆从汝一念生。所以佛教诸菩萨云。佛所护念　师虽应机无倦。而常寂然处定。或逾月。或浃旬。文德戊申五月迁化。寿七十六。腊五十六。塔于院之西隅。昭宗大顺辛亥。宣州孙儒寇钱塘。发塔睹师。全身俨然。爪发俱长。拜谢而去。

　　福州乌石山灵观禅师

　　寻常扄户。人罕见之。唯一信士。每至食时送供。方开　一日雪峰伺便扣门。师开门。峰蓦胸搊住曰。是凡是圣。师唾曰。这野狐精。便推出闭却门。峰曰。也祇要识得你　刬草次。问僧。汝何处去。曰礼拜西院去。时竹上有一青蛇。师指蛇曰。欲识西院老野狐精。祇这便是。师问。西院此一片地。堪着甚么物。院曰。好着个无相佛。师曰。好片地被兄放不净污了也　引面次。僧参。师引面示之。僧便去。师至暮问小师。适来僧在何处。小师曰。当时便去也。师曰。是即是。祇得一橛　问。如何是佛。师出舌示之。其僧礼谢。师曰。住住。你见甚么便礼拜。曰谢和尚慈悲出舌相示。师曰。老僧近日舌上生疮　僧到敲门。行者开门便出去。僧入礼拜问。如何是西来意。师曰。适来出去者是甚么人。僧拟近前。师便推出闭却门　曹山行脚时。问如何是毗卢师法身主。师曰。我若向你道。即别有也。曹山举似洞山。洞曰。好个话头。祇欠进语。何不问为甚么不道。曹却来进前语。师曰。若言我不道。即哑却我口。若言我道。即謇却我舌。曹山归报。洞山洞深肯之。

　　杭州罗汉院宗彻禅师

　　湖州吴氏子。上堂。僧问。如何是祖师西来意。师曰。骨剉也(师对机。多用此语。时号骨剉和尚)　问。如是何南宗北宗。师曰。心为宗。曰还看教也无。师曰。教是心　问。性地多昏。如何了悟。师曰。烦云风卷。太虚廓清。曰如何得明去。师曰。一轮皎洁。万里腾光。寂后塔于西北隅。梁贞明己卯。钱王广其院。为安国寺。移师塔于大慈山。今寺塔并存。

　　相国裴休居士

　　字公美。河东闻喜人。守新安日。属运祖初于岭南黄檗山。舍众入大安精舍。混迹劳侣。扫洒殿堂。公入寺烧香。主事祇接。因观壁画。乃问。是何图相。主事对曰。高僧真仪。公曰。真仪可观。高僧何在。主事无对。公曰。此间有禅客否。曰近有一僧。投寺执役。颇似禅者。公曰。可请来询问得否。于是遽寻檗至。公睹之。欣然曰。休适有一问。诸德吝辞。今请上人代酬一语。檗曰。请相公垂问。公举前话。檗朗声曰。裴休。公应诺。檗曰。在甚么处。公当下知旨。如获髻珠。曰吾师真善知识也。示人克的若是。何故汩设于此乎。寺众愕然。自此延入府署。执弟子礼。屡辞不已。复坚请住黄檗山。荐兴祖道。有暇即躬入山。或请入州中。唯道是务。公既通彻祖意。复博综教相。诸方咸谓公不浪出黄檗之门也。至迁镇宣城。思艰瞻礼。仍创精蓝。迎请居之。虽圭峰素为所重。未若归心于黄檗尤为服膺者。又撰圭峰碑云。休与师于法为昆仲。于义为交友。于恩为善知识。于教为内外护。斯可见矣　圭峰。着禅源诠。原人论。及圆觉经疏。注法界观。皆公为序　仍集黄檗语要。亲书序引。冠于编首。留镇山门。又亲书大藏经五百函。迄今宝之。公笃志内典。深入法会。有发愿文。传于世。

　　长庆安禅师法嗣

　　益州大随法真禅师

　　梓州王氏子。妙龄夙悟。决志寻师。于慧义寺。出家圆具。后南游。初见药山道吾云岩洞山。次至岭外大沩会下。数载。食不至充。卧不求暖。清苦炼行。操履不群。沩深器之。一日问曰。阇黎在老僧此间。不曾问一转话。师曰。教某甲向甚么处下口。沩曰。何不道如何是佛。师便以手掩沩口。沩叹曰。子真得其髓。从此名传四海。尔后还蜀。寄锡天彭堋口龙山怀寺。于路旁煎茶普施三年。因往后山。见一古院。号大随。群峰矗秀。涧水清冷。中有一树。围四丈余。南开一门。中空无碍。不假斤斧。自然一庵。时目为木禅庵。师乃居之。十余载影不出山。声闻于外。四方学者。千里趋风。蜀主钦尚。遣使屡征。师皆辞以老病。署神照大师　上堂。此性本来清净。具足万德。但以染净二缘。而有差别。故诸圣悟之。一向净用。而成觉道。凡夫迷之。一向染用。没溺轮回。其体不二。故不若云。无二无二分。无别无断故。问劫火洞然。大千俱坏。未审这个坏不坏。师曰坏。曰恁么则随他去也。师曰。随他去。僧不肯。后到投子举前话。子遂装香遥礼曰。西川古佛出世。谓其僧曰。汝速回去忏悔。僧回大随。师已殁。僧再至投子。子亦迁化　问。如何是大人相。师曰。肚上不贴榜　问僧。甚处去。曰西山住庵去。师曰。我向东山头唤汝。汝便来得么。曰不然。师曰。汝住庵未得　问。生死到来时如何。师曰。遇茶吃茶。遇饭吃饭。曰谁受供养。师曰。合取钵盂　庵侧有一龟。僧问。一切众生皮里骨。这个众生为甚骨里皮。师拈草履。覆龟背上。僧无语　问。如何是诸佛法要。师举拂子曰。会么。曰不会。师曰。尘尾拂子　问。如何是学人自己。师曰。是我自己。曰为甚么却是和尚自己。师曰。是汝自己　问。如何是大随一面事。师曰。东西南北　问。佛法遍在一切处。教学人向甚么处驻足。师曰。大海从鱼跃。长空任鸟飞　问。父子至亲。岐路各别时如何。师曰。为有父子　问。如何是无缝塔。师曰。高五尺。曰学人不会。师曰。鹘仑砖　问。和尚百年后法付何人。师曰。露柱火炉。曰还受也无。师曰。火炉露柱　行者领众参。师问。参得底人。唤东作甚么。曰不可唤作东。师咄曰。臭驴汉。不唤作东。唤作甚么。者无语　问。如何是和尚家风。师曰。赤土画簸箕。曰未审此理如何。师曰。簸箕有唇。米跳不出　问僧。讲甚么教法。曰百法轮。师拈杖曰。从何而起。曰从缘而起。师曰。苦哉苦哉　问僧。甚处去。曰哦嵋礼普贤去。师举拂子曰。文殊普贤总在这里。僧作圆相抛向后。乃礼拜。师唤侍者。取一贴茶与这僧　众僧参次。师以口作患风势曰。还有人医得吾口么。众僧竞送药以至。俗士闻之。亦多送药。师并不受。七日后。师自掴口令正乃曰。如许多时。鼓这两片皮。至今无人医得。即端坐而逝。

　　韶州灵树如敏禅师

　　闽人。广主刘氏。奕世钦重。署知圣大师。僧问。佛法至理如何。师展手而已。问如何是和尚家风。师曰。千年田八百主。曰如何是千年田八百主。师曰。郎当屋舍没人修　问。如何是西来意。师曰。童子莫徭儿。曰乞师指示。师曰。汝从䖍州来　问。是甚么得恁么难会。师曰。火官头上风车子　有尼。送瓷钵与师。师拓起问曰。这个出在甚么。曰出在定州。师乃扑破。尼无语　问。和尚年多少。师曰。今日生来朝死。又问。和尚生缘甚么处。师曰。日出东月落西　师四十余年。化被岭表。颇有异迹。广主将兴兵。躬入院。请师决臧否。师已先知。怡然坐化。主怒问知事曰。和尚何时得疾。对曰。不会有疾。适封一函子。合呈大王。主开函得一帖子。曰人天眼目。堂中上座。主悟师旨。遂寝兵。乃召第一座。开堂说法。(即云门也)龛塔葬仪。广主具办。谥灵树禅师。真身塔焉。

　　福州灵云志勤禅师

　　本州长溪人也。初参沩山。因见桃华悟道。有偈曰。三十年来寻剑客。几回落叶又抽枝。自从一见桃华后。直至如今更不疑。沩览偈。诘其所悟。与之符契。曰从缘悟达。永无退失。善自护持(有僧举似玄沙。沙云。谛当甚谛当。敢保老兄未彻在。众疑此语。沙问地藏。我恁么道。汝作么生会。藏云。不是桂琛。即走杀天下人)　住后上堂。诸仁者。所有长短。尽是不常。且观四时草木。叶落华开。何况尘劫来。天人七趣。地水火风。成坏轮转。因果将尽。三恶道苦。毛发不会添减。唯根蒂神识常存。上根者。遇善友伸明。当处解脱。便是道场。中下痴愚。不能觉照。沉迷三界。流转生死。释尊为伊天上人间。设教证明。显发智道。汝等还会么。僧问。如何得出离生老病死。师曰。青山元不动。浮云任去来　问。君王出阵时如何。师曰。春明门外不问长安。曰如何得觐天子。师曰。盲鹤下清池。鱼从脚底过　问。如何是佛法大意。师曰。驴事未去。马事到来。曰学人不会。师曰。彩气夜常动。精灵日少逢　雪峰有偈送双峰。末句曰。雷罢不停声。师别曰。雷震不闻声。峰闻乃曰。灵云山头古月现。峰后问曰。古人道前三三后三三。意旨如何。师曰。水中鱼天上鸟。峰曰。意作么生。师曰。高可射兮深可钓　僧问。诸方悉皆杂食。未审和尚如何。师曰。独有闽中异。雄雄镇海涯　问。久战沙场。为甚么功名不就。师曰。君王有道三边静。何劳万里筑长城。曰罢却干戈。束手归朝时如何。师曰。慈云普润无边刹。枯树无华争奈何　长生问。混沌未分时。含生何来。师曰。如露柱怀胎。曰分后如何。师曰。如片云点太清。曰未审太清还受点也无。师不答。曰恁么则含生不来也。师亦不答。曰直得纯清绝点时如何。师曰。犹是真常流注。曰如何是真常流注。师曰。似镜长明。曰向上更有事也无。师曰有。曰如何是向上事。师曰。打破镜来。与汝相见　僧问。如何是西来意。师曰。井底种林檎。曰学人不会。师曰。今年桃李贵。一颗直千金　问。摩尼珠不随众色。未审作何色。师曰白色。曰恁么则随众色也。师曰。赵璧本无瑕。相如诳秦主　问僧。甚处去。曰雪峰去。师曰。我有一信。寄雪峰得么。曰便请。师脱只履。抛向面前。僧便去至雪峰。峰问。甚处来。曰灵云来。峰曰。灵云安否。曰有一信相寄。峰曰。在那里。僧脱只履。抛向峰面前。峰休去。

　　福州寿山师解禅师

　　尝参洞山。山问。阇黎生缘何处。师曰。和尚若实问。某甲即是闽中人。曰汝父名甚么。师曰。今日蒙和尚致此一问。直得忘前失后　住后上堂。诸上座。幸有真实言语。相劝诸兄弟。合各自体悉。凡圣情尽。体露真常。但一时卸却从前虚妄。攀缘尘垢。心如空虚相似。他时后日。合识得些子好恶　闽帅问寿山。年多少。师曰。与虚空齐年。曰虚空年多少。师曰。与寿山齐年。

　　饶州峣山和尚

　　僧问。如何是西来意。师曰。仲冬严寒　问。如何是和尚深深处。师曰。待汝舌头落地。即向汝道　问。如何是丈六金身。师曰。判官断案相公改　长庆问。从上宗乘。此间如何言论。师曰。有愿不负先圣。庆曰。不负先圣作么生。师曰。不露。庆曰恁么则请师领话。师曰。甚么处去来。庆曰。祇者甚么处去来。师嘘一嘘。

　　泉州国欢崇福院文矩慧日禅师

　　福州黄氏子。生而有异。及长为县狱卒。每每弃役。往神光观及西院安二处。吏不能禁。后谒万岁塔谭空。落发。不披袈裟。不受具戒。唯以杂彩为挂子。复谒观。观曰。我非汝师。汝礼西院去。师携一小青竹杖。入西院法堂。院遥见笑曰。入涅槃堂去。师应诺轮竹杖而入。时有五百许僧。染时疾。师以杖次第点之。各随点而起。闽王礼重。创院以居之。厥后颇多灵迹。唐乾宁中示灭。

　　台州浮江和尚

　　雪峰领众到问。即今有二百人。寄此过夏。得么。师将拄杖画一画曰。着不得即道。峰休去。

　　潞州渌水和尚

　　僧问。如何是祖师西来意。师曰。还见庭前华药栏么。僧无语。

　　广州文殊院圆明禅师

　　福州陈氏子。参大沩得旨。后造雪峰请益。法无异味。尝游五台山。睹文殊化现。乃随方建院。以文殊为额。开宝中。枢密使李崇矩。巡护南方。因入院。睹地藏菩萨像。问僧。地藏何以展手。僧曰。手中珠。被贼偷却也。李却问师。既是地藏。为甚么遭贼。师曰。今日捉下也。李礼谢之。淳化年示灭。寿一百三十有六。

　　赵州谂禅师法嗣

　　洪州新兴严阳善信禅师

　　初参赵州。问一物不将来时如何。州曰。放下着。师曰。既是一物不将来。放下个甚么。州曰。放不下担取去。师于言下大悟　住后。僧问。如何是佛。师曰土块。曰如何是法。师曰。地动也。曰如何是僧。师曰。吃粥吃饭　问。如何是新兴水。师曰。面前江里　问。如何是应物现形。师曰。与我拈床子过来。师尝有一蛇一虎随从。手中与食。

　　杨州光孝院慧觉禅师

　　僧问。觉华才绽。遍满娑婆。祖印西来。合谈何事。师曰。情生智隔。曰此是教意。师曰。汝披甚么衣服　问。一棒打破虚空时如何。师曰。困即歇去　师问相国宋齐丘曰。还会道么。宋曰。若是道。也着不得。师曰。是有着不得。是无著不得。宋曰。总不恁么。师曰。着不得底聻。宋无对　师领众出。见露柱乃合掌曰。不审世尊僧曰。和尚是露柱。师曰。啼得血流无用处。不如缄口过残春　舟次。僧问。远远投师。师意如何。师曰。官家严切。不许安排。曰岂无方便。师曰。且向火仓里一宿　师到崇寿。法眼问。近离甚处。师曰赵州。眼曰。承闻赵州有庭前柏树子话。是否。师曰无。眼曰。往来皆谓。僧问如何是祖师西来意。州曰庭前柏树子。上座何得言无。师曰。先师实无此语。和尚莫谤先师好　士问。争奈老何。师曰。年多少。曰八十也。师曰。可谓老矣。曰究竟如何。师曰。直至千岁也未在　俗士问。某甲平生杀牛。还有罪否。师曰无罪。曰为甚么无罪。师曰。杀一个还一个。

　　陇州国清院奉禅师

　　僧问。祖意教意。是同是别。师曰。雨滋三草秀。春风不褁头。曰毕竟是一是二。师曰。祥云竞起。岩洞不亏　问。如何是和尚家风。师曰。台盘椅子。火炉牕牖　问。如何是出家人。师曰。铜头铁额。鸟觜鹿身。曰如何是出家人本分事。师曰。早起不审。夜间珍重　问。牛头未见四祖时。为甚么百鸟衔花。师曰。如陕府人送钱财与铁牛。曰见后为甚么不衔花。师曰。木马投明行八百　问。十二时中如何降伏其心。师曰。敲冰求火。论劫不逢　问。十二分教是止啼之义。离却止啼。请师一句。师曰。孤峰顶上双角女　问。如何是佛法大意。师曰。释迦是牛头狱卒。祖师是马面阿旁　问。如何是西来意。师曰。东壁打西壁　问。如何是扑不破底句。师曰。不隔毫牦。时人远向。

　　婺州木陈从朗禅师

　　僧问。放鹤出笼和雪去时如何。师曰。我道不一色　因金刚倒。僧问。既是金刚不坏身。为甚么却倒地。师敲禅床曰。行住坐卧　师将归寂。有偈曰。三十年来住木陈。时中无一假功成。有人问我西来意。展似眉毛作么生。

　　婺州新建禅师

　　不度小师。有僧问。和尚年老。何不畜一童子侍奉。师曰。有瞽聩者。为吾讨来　僧辞。师问。甚处去。曰府下开元寺去。师曰。我有一信。附与丫寺主。汝将去得否。曰便请。师曰。想汝也不奈何。

　　杭州多福和尚

　　僧问。如何是多福一丛竹。师曰。一茎雨茎斜。曰学人不会。师曰。三茎四茎曲　问。如何是衲衣下事。师曰。大有人疑着在。曰为甚么如是。师曰。月里藏头。

　　益州西睦和尚

　　上堂。有俗士举手曰。和尚便是一头驴。师曰。老僧被汝骑。士无语。去后三日再来白言。某甲三日前着贼。师拈杖趁出。

　　长沙岑禅师法嗣

　　明州雪窦常通禅师

　　邢州李氏子。参长沙。沙问。何处人。师曰。邢州人。沙曰。我道汝不从彼来。师曰。和尚还曾住此否。沙然之。乃容入室　住后。僧问。如何是密室。师曰。不通风信。曰如何是密室中人。师曰。诸圣求睹不见。僧作礼。师曰。千圣不能思。万圣不能议。乾坤坏不坏。虚空包不包。一切无比伦。三世唱不起　问。如何是三世诸佛出身处。师曰。伊不肯知有汝三世。僧良久。师曰荐否。不然者。且向着佛不得处体取。时中常在。识尽功亡。瞥然而起。即是伤他。而况言句乎。天祐乙丑七月示寂。寿七十二。塔于寺西南隅。

　　茱萸和尚法嗣

　　石梯和尚

　　因侍者请浴。师曰。既不洗尘。亦不洗体。汝作么生。者曰。和尚先去。某甲将皂角来。师呵呵大笑　有新到。于师前立。少顷便出去。师曰。有甚么辨白处。僧再回。师曰。辨得也。曰辨后作么生。师曰。埋却得也。曰苍天苍天。师曰。适来却恁么。如今还不当。僧乃出去　一日见侍者托钵赴堂。乃唤侍者。者应诺。师曰。甚处去。者曰。上堂斋去。师曰。我岂不知汝上堂斋去。者曰。除此外。别道个甚么。师曰。我祇问汝本分事。者曰。和尚若问本分事。某甲实是上堂斋去。师曰。汝不谬为吾侍者。

　　子湖踪禅师法嗣

　　台州胜光和尚

　　僧问。如何是和尚家风。师曰。福州荔枝。泉州刺桐　问。如何是佛法两字。师曰。要道即道。曰。请师道。师曰。穿耳胡僧笑点头　龙华照来。师把住曰。作么生。照曰。莫错。师乃放手。照曰。久向胜光。师默然。照乃辞。师门送曰。自此一别。甚么处相见。照呵呵而去。

　　漳州浮石和尚

　　上堂。山僧开个卜铺。能断人贫富。定人生死。僧问。离却生死贫富。不落五行。请师直道。师曰。金木水火土。

　　紫桐和尚

　　僧问。如何是紫桐境。师曰。汝眼里着沙得么。曰大好紫桐境也不识。师曰。老僧不讳此事。其僧拟出去。师下禅床擒住曰。今日好个公案。老僧未得分文入手。曰赖遇某甲是僧。师拓开曰。祸不单行。

　　日容远和尚

　　因奯上座参。师拊掌三下曰。猛虎当轩。谁是敌者。奯曰。俊鹞冲天。阿谁捉得。师曰。彼此难当。奯曰。且休未要断这公案。师将拄杖舞归方丈。奯无语。师曰。死却这汉也。

　　关南常禅师法嗣

　　襄州关南道吾和尚

　　始经村墅。闻巫者乐神云识神无。忽然省悟。后参前关南。印其所解。复游德山之门。法味弥着。住后。凡上堂。戴莲华笠。披襕执简。系。鼓吹笛。口称鲁三郎。神识神不识。神神从空里来。却往空里去。便下座。有时曰。打动关南鼓。唱起德山歌　僧问。如何是祖师西来意。师以简揖曰。诺　有时执木剑。横肩上作舞。僧问。手中剑甚处得来。师掷于地。僧却置师手中。师曰。甚处得来。僧无对。师曰。容汝三日内。下取一转语。其僧亦无对。师自代拈剑横肩上。作舞曰。须恁么始得　赵州访师。师乃着豹皮裈。执吉獠棒。在三门下。翘一足等候。才见州。便高声唱诺而立。州曰。小心祇候着。师又唱诺一声而去　问。如何是和尚家风。师下禅床。作女人拜曰。谢子远来。无可祇待　问灌溪。作么生。溪曰无位。师曰。莫同虚空么。溪曰。这屠儿。师曰。有生可杀即不倦。

　　漳州罗汉和尚

　　初参关南。问如何是大道之源。南打师一拳。师遂有省。乃为歌曰。咸通七载初参道。到处逢言不识言。心里疑团若栲栳。三春不乐止林泉。忽遇法王毡上坐。便陈疑恳向师前。师从毡上那伽起。袒膊当胸打一拳。骇散疑团獦狙落。举头看见日初圆。从兹蹬蹬以碣碣。直至如今常快活。只闻肚里饱膨脝。更不东西去持钵　又述偈曰。宇内为闲客。人中作野僧。任从他笑我。随处自腾腾。

　　高安大愚禅师法嗣

　　瑞州末山尼了然禅师

　　因灌溪闲到问曰。若相当即住。不然即推倒禅床。便入堂内。师遣侍者问。上座游山来。为佛法来。溪曰。为佛法来。师乃升座。溪上参。师问。上座今日离何处。曰路口。师曰。何不盖却。溪无对。始礼拜问。如何是末山。师曰。不露顶。曰如何是末山主。师曰。非男女相。溪乃喝曰。何不变去。师曰。不是神。不是鬼。变个甚么。溪于是伏膺。作园头三载　僧到参。师曰。太褴缕生。曰虽然如此。且是师子儿。师曰。既是师子儿。为甚么被文殊骑。僧无对　问。如何是古佛心。师曰。世界倾坏。曰世界为甚么倾坏。师曰。宁无我身。

　　杭州天龙和尚法嗣

　　婺州金华山俱胝和尚

　　初住庵时。有尼名实际。来戴笠子执锡绕师三匝曰。道得即下笠子。如是三问。师皆无对。际便去。师曰。日势稍晚。何不且住。际曰。道得即住。师又无对。际去后。师叹曰。我虽处丈夫之形。而无丈夫之气。不如弃庵往诸方参寻知识去。其夜山神告曰。不须离此。将有肉身菩萨来。为和尚说法也。逾旬。果天龙到庵。师乃迎礼。具陈前事。龙竖一指示之。师当下大悟。自此。凡有学者参问。师唯举一指。无别提唱　有一供过童子。每见人问事。亦竖指祇对。人谓师曰。和尚童子亦会佛法。凡有问。皆如和尚竖指。师一日潜袖刀子。问童曰。闻你会佛法。是否。童曰是。师曰。如何是佛。童竖起指头。师以刀断其指。童叫唤走出。师召童子。童回首。师曰。如何是佛。童举手不见指头。豁然大悟　师将顺世。谓众曰。吾得天龙一指头禅。一生用不尽。言讫示灭。

　　南岳下五世

　　睦州陈尊宿法嗣

　　睦州刺史陈操尚书

　　斋次。拈起糊饼问僧。江西湖南。还有者个么。曰尚书适来吃个甚么。公曰。敲钟谢响　又斋僧次。躬自行饼。一僧展手拟接。公却缩手。僧无语。公曰。果然果然　问僧。有个事。与上座商量得么。曰合取狗口。公自掴口曰。某甲罪过。曰知过必改。公曰。恁么则乞上座口吃饭得么　又斋僧。自行食次。乃曰。上座施食。僧曰。三德六味。公曰错。僧无对　又与僚属登楼次。见数僧行来。有一官人曰。来者总是行脚僧。公曰不是。曰焉知不是。公曰。待来勘过。须臾僧至楼前。公蓦唤上座。僧皆举首。公谓诸官曰。不信道　又与禅者颂曰。禅者有元机。机元是复非。欲了机前旨。咸于句下违。

　　光孝觉禅师法嗣

　　升州长庆道巘禅师

　　庐州人。初侍光孝。便领悟微言。即于湖南大光山剃度。既化缘弥盛。出住长庆。上堂。弥勒朝入伽蓝。暮成正觉。说偈曰。三界上下法。我说皆是心。离于诸心法。更无有可得。看他恁么道。也太杀惺惺。若比吾徒。犹是钝汉。所以一念见道。三世情尽。如印印泥。更无前后。诸子生死事大。快须荐取。莫为等闲。业识茫茫。盖为迷己逐物。世尊临入涅槃。文殊请再转法轮。世尊咄曰。吾四十九年住世。不会说一字。汝请吾再转法轮。是吾曾转法轮耶。然今时众中。建立个宾主问答。事不获已。盖为初心耳　僧问。如何是长庆境。师曰。阇黎履践看　问。如何是佛法大意。师曰。今日三月三日。学人不会。师曰。止止不须说。我法妙难思。便下座。咸平二年示寂。

　　五灯全书卷第八
卍新纂续藏经第 81 册 No. 1571 五灯全书(卷1-33)


　　五灯全书卷第九

　　溪作甚么。曰若不到曹溪。争知不失。迁曰。曹溪大师还识和尚否。师曰。汝今识吾否。曰识又争既能得。师曰。众角虽多。一麟足矣　迁又问。和尚自离曹溪。甚么时至此间。师曰。我却知汝早晚离曹溪。曰希迁不从曹溪来。师曰。我亦知汝去处。也曰和尚幸是大人莫造次。师休去　一日师举拂子曰。曹溪还有这个么。曰非但曹溪。西天亦无。师曰。子莫曾到西天否。曰若到即有也。师曰。未在更道。曰和尚也须道取一半。莫全靠学人。师曰。不辞向汝道。恐已后无人承当　师令迁持书与南岳。且命曰。汝达书了速回。吾有个鈯斧子。与汝住山。迁至彼。未呈书便问。不慕诸圣。不重己灵时如何。岳曰。子问太高生。何不向下问。迁曰。宁可永劫受沉沦。不从诸圣求解脱。岳便休。(玄沙曰。大小石头。被南岳推倒。直至如今起不得)迁便回。师问。子返何速。书信达否。迁曰。书亦不通。信亦不达。去日蒙和尚许个鈯斧子。祇今便请。师垂一足。迁便礼拜。寻辞往南岳　荷泽神会来参。师问。甚处来。曰曹溪。师曰。曹溪意旨如何。会振身而立。师曰。犹带瓦砾在。曰和尚此间。莫有真金与人么。师曰。设有。汝向甚么处着(玄沙曰。果然。云居锡曰。祇如玄沙道果然。是真金。是瓦烁)　问。如何是佛法大意。师曰。庐陵米作么价　师既付法石头。乃于唐玄宗开元庚辰十二月十三日。升堂告众。跏趺而逝。全身建塔于本山。僖宗证弘济禅师。归真之塔。

　　青原思禅师法嗣第一世

　　南岳石头希迁禅师

　　端州高要陈氏子。母初怀娠。不喜茹荤。师虽在孩提。不烦保母。既冠。然诺自许。士洞獠民。畏鬼神多淫祀。杀牛酾酒。习以为常。师辄往毁祠夺牛而归。岁恒百计。后造曹溪得度。属祖圆寂。秉遗命谒青原。乃摄衣从之。(缘会语句。青原章序之)一日原问师曰。有人道岭南有消息。师曰。有人不道岭南有消息。曰若恁么。大藏小藏从何而来。师曰。尽从这里去。原然之。师于唐天宝初。至衡山南寺。寺之东有石。状如台。乃结庵其上。时号石头和尚　师因看肇论。至会万物为己者其唯圣人乎。师乃拊几曰。圣人无己。靡所不己。法身无象。谁云自他。圆鉴灵照于其间。万象体玄而自现。境智非一。孰云去来。至哉斯语也。遂掩卷不觉寝。梦自身与六祖。同乘一龟。游泳深池之内。觉而详之。灵龟者智也。池者性海也。吾与祖师。同乘灵智。游性海矣。遂着参同契曰。竺土大仙心。东西密相付。人根有利钝。道无南北祖。灵源明皎洁。枝派暗流注。执事元是迷。契理亦非悟。门门一切境。回互不回互。回而更相涉。不尔依位住。色本殊质象。声元异乐苦。暗合上中言。明明清浊句。四大性自复。如子得其母。火热风动摇。水湿地坚固。眼色耳音声。鼻香舌咸醋。然依一一法。依根叶分布。本末须归宗。尊卑用共语。当明中有暗。勿以暗相遇。当暗中有明。勿以明相睹。明暗各相对。比如前后步。万物自有功。当言用及处。事存函盖合。理应箭锋拄。承言须会宗。勿自立规短。触目不会道。运足焉知路。进步非近远。迷隔山河固。谨白参元人。光阴莫虚度　上堂。吾之法门。先佛传受。不论禅定精进。唯达佛之知见。即心即佛。心佛众生。菩提烦恼。名异体同。汝等当知。自己心灵。体离断常。性非垢净。湛然圆满。凡圣一如。应用无方。离心意识。三界六道。唯自心现。水月镜像。岂有生灭。汝能知之。无所不备　道悟问。曹溪意旨谁人得。师曰。会佛法人得。曰师还得否。师曰不得。曰为甚么不得。师曰。我不会佛法　僧问。如何是解脱。师曰。谁缚汝。曰。如何是净土。师曰。谁垢汝。曰如何是涅槃。师曰。谁将生死与汝　师问新到。从甚么处来。曰江西来。师曰。见马大师否。曰见。师乃指一橛柴曰。马师何似这个。僧无对。祖回举似马祖。祖曰。汝见橛柴大小。曰没量大。祖曰。汝甚有力。曰何也。祖曰。汝从南岳。负一橛柴来。岂不是有力　问。如何是西来意。师曰。问取露柱。曰学人不会。师曰。我更不会　大颠问。古人道。道有道无俱是谤。请师除。师曰一物亦无。除个甚么。师却问。并却咽喉唇吻道将来。颠曰。无这个。师曰。若恁么。汝即得入门　道悟问。如何是佛法大意。师曰。不得不知。悟曰。向上更有转处也无。师曰。长空不碍白云飞　问。如何是禅。师曰碌砖。曰如何是道。师曰木头　南岳鬼神。多显迹听法。师皆与授戒。唐代宗广德甲辰。师愍负米登山。送供甚劳。乃移庵下梁端。德宗贞元庚午腊月二十五日顺寂。寿九十一。腊六十三。塔于东岭。穆宗长庆年。谥无际大师。塔曰见相。

　　青原下二世

　　石头迁禅师法嗣

　　澧州药山惟俨禅师

　　绛州韩氏子。年十七。依朝阳西山慧照出家。纳戒于衡岳希操律师。博通经论。严持戒律。一日自叹曰。大丈夫。当离法自净。谁能屑屑事细行于布巾耶。首造石头之室。便问。三乘十二分教。某甲粗知。尝闻南方直指人心见性成佛。实未明了。伏望和尚慈悲指示。头曰。恁么也不得。不恁么也不得。恁么不恁么总不得。子作么生。师罔措。头曰。子因缘不在此。且往马大师处去。师禀命。恭礼马祖。仍伸前问。祖曰。我有时教伊扬眉瞬目。有时不教伊扬眉瞬目。有时扬眉瞬目者是。有时扬眉瞬目者不是。子作么生。师于言下契悟。便礼拜。祖曰。你见甚么道理。便礼拜。师曰。某甲在石头处。如蚊子上铁牛。祖曰。汝既如是。善自护持。侍奉三年。一日祖问。子近日见处作么生。师曰。皮肤脱落尽。唯有一真实。祖曰。子之所得。可谓协于心体。布于四肢。既然如是。将三条篾。束取肚皮。随处住山去。师曰。某甲又是何人。敢言住山。祖曰不然。未有常行而不住。未有常住而不行。欲益无所益。欲为无所为。宜作舟航。无久住此。师乃辞祖返石头　一日在石上坐次。石头问曰。汝在这里作什么。曰一物不为。头曰。恁么即闲坐也。曰若闲坐即为也。头曰。汝道不为。不为个甚么。曰千圣亦不识。头以偈赞曰。从来共住不知名。任运相将祇么行。自古上贤犹不识。造次凡流岂可明　后石头垂语曰。言语动用没交涉。师曰。非言语动用。亦没交涉。头曰。我这里针劄不久。师曰。我这里如石上栽华。头然之　后居澧州药山。海众云会。师谓道吾曰。苕溪上世。为节察来。吾曰。和尚上世。曾为甚么。师曰。我痿痿羸羸且恁么过时。吾曰。凭何如此。师曰。我不曾展他书卷　院主报。打钟也。请和尚上堂。师曰。汝与我擎钵盂去。曰和尚无手来多少时。师曰。汝祇是枉披袈裟。曰某甲祇恁么。和尚如何。师曰。我无这个眷属　谓云岩曰。与我唤沙弥来。岩曰。唤他来作甚么。师曰。我有个折脚铛子。要他提上挈下。岩曰。恁么则与和尚。出一只手去也。师便休　园头栽菜次。师曰。栽即不障汝栽。莫教根生。曰既不教根生。大众吃甚么。师曰。汝还有口么。头无对　道吾云岩侍立次。师指案上枯荣二树。问道吾曰。枯者是。荣者是。吾曰。荣者是。师曰。灼然一切处。光明灿烂去。又问云岩。枯者是。荣者是。岩曰。枯者是。师曰。灼然一切处。放教枯淡去。适高沙弥至。师曰。枯者是。荣者是。弥曰。枯者从他枯。荣者从他荣。师顾道吾云岩曰。不是不是　问。如何得不被诸境惑。师曰。听他何碍汝。曰不会。师曰。何境惑汝　问。如何是道中至宝。师曰。莫谄曲。曰不谄曲时如何。师曰。倾国不换　有僧再来依附。师问阿谁。曰常坦。师呵曰。前也是常坦。后也是常坦　师久不升堂。院主白曰。大众久思和尚示诲。师曰。打钟着。众才集。师便下座归方丈。院主随后问曰。和尚既许为大众说话。为甚么一言不措。师曰。经有经师。律有律师。争怪得老僧　师问云岩。作甚么。岩曰。担屎。师曰。那个聻。岩曰在。师曰。汝来去为谁。曰替他东西。师曰。何不教并行。曰和尚莫谤他。师曰。不合恁么道。曰如何道。师曰。还会担么　师坐次。僧问。兀兀地思量甚么。师曰。思量个不思量底。曰不思量底。如何思量。师曰。非思量　问。学人拟归乡时如何。师曰。汝父母遍身红烂。卧在荆棘林中。汝归何所。曰恁么则不归去也。师曰。汝却须归去。汝若归乡。我示汝个休粮方子。曰便请。师曰。二时上堂。不得咬破一粒米　问。如何是涅槃。师曰。汝未开口时。唤作甚么　问僧。甚处来。曰湖南来。师曰。洞庭湖水满也未。曰未。师曰。许多时雨水。为甚么未满。僧无语(道吾云。满也。云岩云。湛湛地。洞山云。甚么劫中曾增减来。云门云。祇在这里)　师问僧。甚处来。曰江西来。师以拄杖敲禅床三下。僧曰。某甲粗知去处。师抛下拄杖。僧无语。师召侍者。点茶与这僧。踏州县困　师问庞居士。一乘中还着得这个事么。士曰。某甲祇管日求升合。不知还着得么。师曰。道居士不见石头得么。士曰。拈一放一。未为好手。师曰。老僧住持事繁。士珍重便出。师曰。拈一放一的是好手。士曰。好个一乘问宗。今日失却也。师曰。是是　上堂。祖师祇教保护。若贪嗔痴起来。切须防禁。莫教掁触。是你欲知。枯木石头却须担荷。实无枝叶可得。虽然如此。更宜自看。不得绝言语。我今为你说这个语。显无语底。他那个本来无耳目等貌　师与云岩游山。腰间刀响。岩问。甚么物作声。师抽刀蓦口作斫势(洞山举示众云。看他药山横身为这个事。今时人。欲明向上事。须体此意始得)　遵布衲浴佛。师曰。这个从汝浴。还浴得那个么。遵曰。把将那个来。师乃休。(长庆云。邪法难扶。玄觉云。且道长庆恁么道。在宾在主。众中唤作浴佛语。亦曰兼带语。且道。尽善不尽善)　问。学人有疑请师决。师曰。待上堂时来。与阇黎决疑。至晚上堂。众集。师曰。今日请决疑上座。在甚么处。其僧出众而立。师下禅床把住曰。大众这僧有疑。便与一推。却归方丈(玄觉曰。且道与伊决疑否。若决疑。甚么处是决疑。若不与决疑。又道待上堂时。与汝决疑)　师问饭头。汝在此多少时也。曰三年。师曰。我总不识汝。饭头罔测。发愤而去　问。身命急处如何。师曰。莫种杂种。曰将何供养。师曰。无物者　师令供养主抄化甘行者。问甚处来。曰药山来。甘曰。来作么。曰教化。甘曰。将得药来么。曰行者有甚么病。甘便舍银两锭。意山中有人。此物却回。无人即休。主便归纳。疏。师问曰。子归何速。主曰。问佛法相当。得银两锭。师令举其语。主举已。师曰。速送还他。子着贼了也。主便送还。甘曰。元来山中有人。遂添银施之。(同安显云。早知行者恁么问。终不道药山来)　问僧。见说汝解算是否。曰不敢。师曰。汝试算老僧看。僧无对(云岩举问洞山。汝作么生。山曰。请和尚生日)　师书佛字问道吾。是甚么字。吾曰佛字。师曰。多口阿师　问。己事未明。乞和尚指示。师良久曰。吾今为汝道一句亦不难。祇宜汝于言下便见去。犹较些子。若更入思量。却成吾罪过。不如且各合口免相累及　夜参不点灯。师垂语曰。我有一句子。待特牛生儿。即向你道。时有僧曰。特牛生儿也。祇是和尚不道。师曰。侍者把灯来。其僧抽身入众(云岩举似洞山。山曰。这僧却会。祇是不肯礼拜)　问僧。甚处来。曰南泉来。师曰。在彼多少时。曰粗经冬夏。师曰。恁么则成一头水牯牛去也。曰虽在彼中。且不会上他食堂。师曰。口欱东南风那。曰和尚莫错。自有拈匙把箸人在　问达磨未来时。此土还有祖师意否。师曰有。曰既有。祖师又来作甚么。师曰。祇为有。所以来　看经次。僧问。和尚寻常不许人看经。为甚么却自看。师曰。我祇图遮眼。曰某甲学和尚。还得也无。师曰。汝若看。牛皮也须穿　问。平田浅草麈鹿成群。如何射得麈中主。师曰看箭。僧放身便倒。师曰。侍者拖出这死汉。僧便走。师曰。弄泥团汉。有甚么限　朗州刺史李翱问。师何姓。师曰。正是时。翱不委。却问院主。某甲适来问和尚姓。和尚曰正是时。未审姓甚么。主曰。恁么则姓韩也。师闻乃曰。得恁么不识好恶。若是夏时。对他便是姓热　师一夜登山经行。忽云开见月。大啸一声。应澧阳东九十里许。居民明晨。迭相推问。直至药山。徒众曰。昨夜和尚。山顶大啸。翱赠诗曰。选得幽居惬野情。终年无送亦无迎。有时直上孤峰顶。月下披云啸一声。唐文宗太和甲寅十一月六日。临顺世。叫曰。法堂倒。法堂倒。众皆持柱撑之。师举手曰。子不会我意。乃告寂。寿八十有四。腊六十二。塔于院东隅。敕谥弘道大师。塔曰化城。

　　邓州丹霞天然禅师

　　本习儒业。将入长安应举。方宿于逆旅。忽梦白光满室。占者曰。解空之祥也。偶禅者问曰。仁者何往。曰选官去。禅者曰。选官何如选佛。曰选佛当往何所。禅者曰。今江西马祖大师出世。是选佛之场。仁者可往。遂直造江西。才见祖。师以手拓幞头额。祖顾视良久曰。南岳石头。是汝师也。师抵石头。还以前意投之。头曰。着糟厂去。师礼谢入行者房。随次执爨役。凡三年。忽一日石头告众曰。来日刬佛殿前草。至来日。大众各备锹镬刬草。独师以盆盛水汰头。于石头前胡跪。头见而笑之。便与剃发。又为说戒。师乃掩耳而出　再往江西。谒马祖。未参礼。便入僧堂内。骑圣僧颈而坐。时大众惊愕。遽报马祖。祖躬入堂视之曰。我子天然。师即下作礼曰。谢师赐法号。因名天然。祖问。从甚处来。师曰石头。祖曰。石头路滑。还跶倒汝么。师曰。若跶倒即不来也。乃杖锡观方。居天台华顶峰三年。次谒径山钦。唐元和中。至洛京龙门香山。与伏牛在为友　后于慧林寺遇天寒。取木佛烧火向。院主诃曰。何得烧我木佛。师以杖子拨灰曰。吾烧取舍利。主曰。木佛何有舍利。师曰。既无舍利。更取两尊烧。主自后眉须堕落　谒忠国师。问侍者。国师在否。曰在即在。不见客。师曰。太深远生。曰佛眼亦觑不见。师曰。龙生龙子。凤生凤儿。国师睡起。侍者以告。国师乃打侍者二十棒遣出。师闻曰。不谬为南阳国师。明日再往。礼拜见国师。便展坐具。国师曰。不用不用。师退后。国师曰。如是如是。师却进前。国师曰。不是不是。师绕国师一匝便出。国师曰。去圣时遥。人多懈怠。三十年后。觅此汉也难得　访庞居士。见女子灵照洗菜次。师曰。居士在否。照放下菜篮。敛手而立。师又曰。居士在否。照提篮便行。师遂回。须臾士归。照举前话。士曰。丹霞在么。照曰去也。士曰。赤土涂牛你　又一日访庞居士。至门首相见。师乃问。居士在否。士曰。饥不择食。师曰。庞老在否。士曰。苍天苍天。便入宅去。师曰。苍天苍天。便回　师因去马祖处。路逢一老人。𢹂一童子。师问。公住何处。老人曰。上是天。下是地。师曰。忽遇天崩地陷。又作么生。老人曰。苍天苍天。童子嘘一声。师曰。非父不生其子。老人与童子便去　师问庞居士。昨日相见。何似今日。士曰。如法举昨日事来。作个宗眼。师曰。祇如宗眼。还着得庞公么。士曰。我在你眼里。师曰。某甲眼窄。何处安身。士曰。是眼何窄。是身何安。师休去。士曰。更道取一句。便得此话圆。师亦不对。士曰。就中这一句。无人道得　师与庞居士行次。见一泓水。士以手指曰。便与么也还辨不出。师曰。灼然是辨不出。士乃戽水泼师二掬。师曰。莫与么莫与么。士曰。须与么须与么。师却戽水。泼士三掬。师曰。正与么时堪作甚么。士曰。无外物。师曰。得便宜者少。士曰。谁是落便宜者　元和戊子。于天津桥横卧。会留守郑公出。呵之不起。吏问其故。师徐曰。无事僧。留守异之。奉束素及衣两袭。日给米面。洛下翕然归信。至十五年春。告门人曰。吾思林泉终老之所。时门人齐静。下南阳丹霞山结庵。三年间。学者至盈三百众。遂成大刹　上堂。阿你浑家。切须保护一灵之物。不是你造作名邈得。更说甚荐与不荐。吾往日见石头。亦祇教切须自保护此事。不是你谈话得。阿你浑家。各有一坐具地。更疑甚么禅。可是你解底物。岂有佛可成。佛之一字。永不喜闻。阿你自看。善巧方便。慈悲喜舍。不从外得。不着方寸。善巧是文殊。方便是普贤。你便拟趁逐甚么物。不用经求落空去。今时学者。纷纷扰扰。皆是参禅问道。吾此间无道可修。无法可证。一饮一啄。各自有分。不用疑虑。在在处处。有恁么底。若识得释迦。即者凡夫是。阿你须自看取。莫一盲引众盲。相将入火坑。夜里暗。双陆赛彩若为生。无事珍重　有僧来参。于山下见师。便问。丹霞山向甚么处去。师指山曰。青黯黯处。曰莫祇这个便是么。师曰。真师子儿。一拨便转　问僧。甚么处宿。曰山下宿。师曰。甚么处吃饭。曰山下吃饭。师曰。将饭与阇黎。吃底人。还具眼也无。僧无对　穆宗长庆甲辰六月。告门人曰。备汤沐浴。吾欲行矣。乃戴笠䇿杖。受屦垂一足。未及地而化。寿八十六。门人建塔本山。敕谥智通禅师。塔曰妙觉。

　　潭州大川禅师

　　江陵僧参。师问。几时发足江陵。僧提起坐具。师曰。谢子远来下去。僧绕禅床一匝便出。师曰。若不恁么。争知眼目端的。僧拊掌曰。若杀人。洎合错判诸方。师曰。甚得禅宗道理(僧举似丹霞。霞曰。于大川法道即得。我这里不然。曰未审此间作么生。霞曰。犹较大川三步在。僧礼拜。霞曰。错判诸方者多。洞山云。不是丹霞。难分玉石)。

　　潮州灵山大颠宝通禅师

　　初参石头。头问。那个是汝心。师曰。见言语者是。头便喝出。经旬日。师却问。前者既不是。除此外何者是心。头曰。除却扬眉瞬目将心来。师曰。无心可将来。头曰。元来有心。何言无心。无心尽同谤。师于言下大悟　异日侍立次。头问。汝是参禅僧。是州县白蹋僧。师曰。是参禅僧。头曰。何者是禅。师曰。扬眉瞬目。头曰。除却扬眉瞬目外。将你本来面目呈看。师曰。请和尚除却扬眉瞬目外鉴。头曰。我除竟。师曰。将呈了也。头曰。汝既将呈我心如何。师曰。不异和尚。头曰。不关汝事。师曰。本无物。头曰。汝亦无物。师曰。既无物。即真物。头曰。真物不可得。汝心见量意旨如此也。大须护持　师住后。学者四集。上堂。夫学道人。须识自家本心。将心相示。方可见道。多见时辈。祇认扬眉瞬目一语一默。蓦头印可。以为心要。此实未了。吾今为你诸人。分明说出。各须听受。但除却一切妄运想念见量。即汝真心。此心。与尘境及守认静默时。全无交涉。即心是佛。不待修治。何以故。应机随照。泠泠自用。穷其用处。了不可得。唤作妙用。乃是本心。大须护持。不可容易　僧问。其中人相见时如何。师曰。早不其中也。曰其中者如何。师曰。不作个问　韩文公。一日相访问。师春秋多少。师提起数珠曰。会么。公曰不会。师曰。昼夜一百八。公不晓。遂回。次日再来。至门前见首座。举前话问。意旨如何。座扣齿三下。及见师理前问。师亦扣齿三下。公曰。原来佛法无两般。师曰。是何道理。公曰。适来问首座亦如是。师乃召首座。是汝如此对否。座曰是。师便打趁出院　文公又一日白师曰。弟子军州事繁。佛法省要处。乞师一语。师良久。公罔措。时三平为侍者。乃敲禅床三下。师曰作么。平曰。先以定动。后以智㧞。公乃曰。和尚门风高峻。弟子于侍者边。得个入处　僧问。苦海波深。以何为船筏。师曰。以木为船筏。曰恁么即得度也。师曰。盲者依前盲。哑者依前哑　一日将痒和子廊下行。逢一僧问讯次。师以痒和子蓦口打。曰会么。曰不会。师曰。大颠老野狐。不曾孤负人。

　　潭州长髭旷禅师

　　曹溪礼祖塔。回参石头。头问。甚么处来。曰岭南来。头曰。大庾岭头一铺功德。成就也未。师曰。成就久矣。只欠点眼在。头曰。莫要点眼么。师曰便请。头乃垂下一足。师礼拜。头曰。汝见个甚么道理便礼拜。师曰。据某甲所见。如红炉上一点雪(玄觉云。且道长髭具眼祇对。不具眼祇对。若具眼。为甚么请道点眼。若不具眼。又道成就久矣。且作么生商量。法灯代云。和尚可谓眼昏)　僧参。绕禅床一匝。卓然而立。师曰。若是石头法席。一点也用不着。僧又绕禅床一匝。师曰。却是恁么时不易道个来处。僧便出去。师乃。唤僧不顾。师曰。这汉犹少教诏在。僧却回曰。有一人不从人得。不受教诏。不落阶级。师还许么。师曰。逢之不逢。逢必有事。僧乃退身三步。师却绕禅床一匝。僧曰。不唯宗眼分明。亦乃师承有据。师乃打三棒　问僧。甚处来。曰九华山控石庵。师曰。庵主是甚么人。曰马祖下尊宿。师曰。名甚么。曰不委他法号。师曰。他不委。你不委。曰尊宿眼在甚处。师曰。若是庵主亲来。今日也须吃棒。曰赖遇和尚放过某甲。师曰。百年后。讨个师僧也难得　庞居士到。师升座。集众定。士出曰。各请自检好。却于禅床右立。时有僧问。不触主人翁。请师答话。师曰。识庞公么。曰不识。士便搊住曰。苦哉苦哉。僧无对。士便拓开。师少间却问。适来这僧还吃棒否。士曰。待伊甘始得。师曰。居士祇见锥头利。不见凿头方。士曰。恁么说话。某甲即得。外人闻之要且不好。师曰。不好个甚么。士曰。阿师祇见锥头尖。不见凿头利　李行婆来。师乃问。忆得在绛州时事么。婆曰。非师不委。师曰。多虚少实在。婆曰。有甚讳处。师曰。念你是女人。放你拄杖。婆曰。某甲终不见尊宿过。师曰。老僧过在甚么处。婆曰。和尚无过。婆岂有过。师曰。无过的人作么生。婆乃竖拳曰。与么总成颠倒。师曰。实无讳处　师见僧。乃擒住曰。师子儿野干属。僧以手作拨眉势。师曰。虽然如此。犹欠哮吼在。僧擒住师曰。偏爱行此一机。师与一掴。僧拍手三下。师曰。若见同风。汝甘与么否。曰终不由别人。师作拨眉势。僧曰。犹欠哮吼在。师曰。想料不由别人　师见僧问讯次。师曰。步步是汝证明处。汝还知么。曰某甲不知。师曰。汝若知。我堪作甚么。僧礼拜。师曰。我不堪。汝却好。

　　荆州天皇道悟禅师

　　婺州东阳张氏子。神仪挺异。幼而生知。年十四。恳求出家。父母不听。遂损减膳。日才一食。形体羸悴。父母不得已而许之。依明州大德披剃。二十五。诣杭州竹林寺具戒。精修梵行。推为勇猛。或风雨昏夜。宴坐丘冢。身心安静。离诸怖畏。一日游余杭。首谒径山国一。受心法。服勤五载。后参马祖。重印前解。法无异说。依止二夏。乃谒石头。而致问曰。离却定慧。以何法示人。头曰。我这里无奴婢。离个甚么。曰如何明得。头曰。汝还撮得虚空么。曰恁么则不从今日去也。头曰。未审汝早晚从那边来。曰道悟不是那边人。头曰。我早知汝来处也。曰师何以赃诬于人。头曰。汝身现在。曰虽然如是。毕竟如何示于后人。头曰。汝道谁是后人。师从此顿悟。罄殚前二哲匠言下有所得心。后卜荆州当阳紫陵山。学徒驾肩接迹。都人士女。响风而至　时从业寺上首。以状闻于连帅。迎入城。郡之左。有天皇寺。乃名蓝也。因火而废。主僧灵鉴。将谋修复。乃曰。苟得悟禅师为化主。必能福我。乃中宵潜往哀请。肩舁而至。时江陵尹右仆射斐公。稽首问法。致礼勤至。师素不迎送。客无贵贱。皆坐而揖之。裴公愈加归向。由是石头法道盛矣　僧问。如何是玄妙之说。师曰。莫道我解佛法好。曰争奈学人疑滞何。师曰。何不问老僧。曰即今问了也。师曰。去不是汝存泊处　师于唐宪宗元和丁亥四月示疾。命弟子先期告终。至晦日。大众问疾。师蓦召典座。座近前。师曰。会么。曰不会。师拈枕子。抛于地上。便告寂。寿六十。夏腊三十五。以其年八月五日。塔于东郡。

　　京兆府尸利禅师

　　问石头。如何是学人本分事。头曰。汝何从我觅。曰不从师觅。如何即得。石头曰。汝还曾失么。师乃契会厥旨。

　　潭州招提寺慧朗禅师

　　始兴曲江欧阳氏子。初参马祖。祖问。汝来何求。曰求佛知见。祖曰。佛无知见。知见乃魔耳。汝自何来。曰南岳来。祖曰。汝从南岳来。未识曹溪心要。汝速归彼。不宜他往。师归石头便问。如何是佛。师曰。汝无佛性。师曰。蠢动含灵又作么生。头曰。蠢动含灵却有佛性。曰慧朗为甚么却无。头曰。为汝不肯承当。师于言下信入　住后。凡学者至。皆曰。去去。汝无佛性。其接机。大约如此(时谓大朗)。

　　长沙兴国寺振朗禅师

　　初参石头。便问。如何是祖师西来意。头曰。问取露柱。曰振朗不会。头曰。我更不会。师俄省悟　住后。有僧来参。师召上座。僧应诺。师曰。孤负去也。曰师何不鉴。师乃拭目而视之。僧无语(时谓小朗)。

　　汾州石楼禅师

　　上堂。僧问。未识本来性。乞师方便指。师曰。石楼无耳朵。曰某甲自知非。师曰。老僧还有过。曰和尚过在甚么处。师曰。过在汝非处。僧礼拜。师便打　问僧。近离甚处。曰汉国。师曰。汉国主人。还重佛法么。曰苦哉。赖遇问着某甲。若问别人即祸生。师曰。作么生。曰人尚不见有。何佛法可重。师曰。汝受戒得多少夏。曰三十夏。师曰。大好不见人。便打。

　　凤翔府法门寺佛陀禅师

　　寻常持一串数珠。念三种名号。曰一释迦。二元和。三佛陀。自余是甚么碗跶丘。乃过一珠。终而复始。事迹异常。时人莫测。

　　水空和尚

　　一日廊下见一僧。乃问。时中事作么生。僧良久。师曰。祇恁便得么。曰头上安头。师打曰。去去。已后惑乱人家男女在。

　　澧州大同济禅师

　　米胡领众来。才欲相见。师便拽转禅床。面壁而坐。米于背后立少时。欲回客位。师曰。是即是。若不验破。已后遭人贬剥。令侍者请米来。米却拽转禅床便坐。师乃绕禅床一匝。便归方丈。米却拽倒禅床。领众便出　师访庞居士。士曰。忆在母胎时。有一则语。举似阿师。切不得作道理主持。师曰。犹是隔生也。士曰。向道不得作道理。师曰。惊人之句。争得不怕。士曰。如师见解。可谓惊人。师曰。不作道理。却成作道理。士曰。不但隔一生两生。师曰。粥饭底僧。一任检责。士鸣指三下　师一日见庞居士来。便掩却门曰。多知老翁。莫与相见。士曰。独坐独语。过在阿谁。师便开门才出。被士把住曰。师多知。我多知。师曰。多知且置。闭门开门。卷之与舒。相较几许。士曰。祇此一问。气急杀人。师默然。士曰。弄巧成拙　僧问。此个法门如何继绍。师曰。冬寒夏热。人自委知。曰恁么则蒙分付去也。师曰。顽嚚少智。勉臔多痴　问。十二时中。如何合道。师曰。汝还识十二时么。曰如何是十二时。师曰。子丑寅卯。僧礼拜。师示颂曰。十二时中那事别。子丑寅卯吾今说。若会唯心万法空。释迦弥勒从兹决。

　　青原下三世

　　药山俨禅师法嗣

　　潭州道吾山宗智禅师

　　豫章海昏张氏子。幼依槃和尚。受教登戒。预药山法会。密契心印。一日山问。子去何处来。师曰。游山来。山曰。不离此室速道将来。师曰。山上乌儿头似雪。涧底游鱼忙不彻　师离药山。见南泉。泉问。阇黎名甚么。师曰宗智。泉曰。智不到处作么生宗。师曰。切忌道着。泉曰。灼然道着。即头角生。三日后。师与云岩。在后架把针。泉见乃问。智头陀前日道。智不到处。切忌道着。道着即头角生。合作么生行履。师便抽身入僧堂。泉便归方丈。师又来把针。岩曰。师弟适来。为甚不祇对和尚。师曰。你不妨灵利。岩不荐。乃问南泉。适来智头陀。为甚不祇对和尚。某甲不会。乞师垂示。泉曰。他却是异类中行。岩曰。如何是异类中行。泉曰。不见道智不到处切忌道着。道着即头角生。直须向异类中行。岩亦不会。师知云岩不荐。乃曰。此人因缘不在此。却同回药山。山问。汝回何速。岩曰。祇为因缘不契。山曰。有何因缘。岩举前话。山曰。子作么生会他这个时节。便回。岩无对。山乃大笑。岩便问。如何是异类中行。山曰。吾今日困倦。且待别时来。岩曰。某甲特为此事归来。山曰且去。岩便出。师在方丈外。闻岩不荐。不觉咬得指头血出。师却下来问岩。师兄去问和尚。那因缘作么生。岩曰。和尚不与某甲说。师便低头。(僧问云居。切忌道着。意作么生。居云。此语最毒。云。如何是最毒底语。居云。一棒打杀龙蛇)　云岩临迁化。遣书辞师。师览书了。谓洞山密师伯曰。云岩不知有我悔。当时不向伊道。虽然如是。要且不违药山之子。(玄觉云。古人恁么道。还知有也未。又云。云岩当时不会。且道甚么处。是伊不会处)　药山上堂曰。我有一句子。未曾说向人。师出曰。相随来也。僧问。药山一句子如何说。山曰。非言说。师曰。早言说了也　师一日提笠出。云岩。指笠曰。用这个作甚么。师曰。有处用。岩曰。忽遇黑风猛雨来时如何。师曰。盖覆着。岩曰。他还受盖覆么。师曰。然虽如是。且无渗漏　沩山问云岩。菩提以何为座。岩曰。以无为为座。岩却问沩山。山曰。以诸法空为座。又问。师作么生。师曰。坐也听伊坐。卧也听伊卧。有一人不坐不卧。速道速道。山休去　沩山问师。甚么处去来。师曰。看病来。山曰。有几人病。师曰。有病底。有不病底。山曰。不病底。莫是智头陀么。师曰。病与不病。总不干他事。速道速道。山曰。道得也。与他没交涉　问。万里无云。未是本来天。如何是本来天。师曰。今日好晒麦　云岩问。师弟家风近日如何。师曰。教师兄指点。堪作甚么。岩曰。无这个来多少时也。师曰。牙根犹带生涩在　问。如何是今时着力处。师曰。千人万人唤不回头。方有少分相应。曰忽然火起时如何。师曰。能烧大地。师却问僧。除却星与𦦨。那个是火。曰不是火别。一僧却问。师还见火。么师曰见。曰见从何起。师曰。除却行住坐卧。别请一问　有施主施裈。药山提起示众曰。法身还具四大也无。有人道得。与他一腰裈。师曰。性地非空。空非性地。此是地大。三大亦然。山曰。与汝一腰裈　师指佛桑花。问僧曰。这个何似那个。曰直得寒毛卓竖。师曰。毕竟如何。曰道吾门下底。师曰。十里大王　云岩不安。师乃谓曰。离此壳漏子。向甚么处相见。岩曰。不生不灭处相见。师曰。何不道非不生不灭处亦不求相见　云岩补鞋次。师问。作甚么。岩曰。将败坏补败坏。师曰。何不道即败坏非败坏　师闻僧念维摩经云。八千菩萨。五百声闻。皆欲随从文殊师利。师问曰。甚么处去。其僧无对。师便打　师到五峰。峰问。还识药山老宿否。师曰不识。峰曰。为甚么不识。师曰。不识不识　问。如何是祖师西来意。师曰。东土不曾逢　因设药山斋。僧问。未审先师还来也无。师曰。汝诸人用设斋作甚么　石霜问。和尚一片骨。敲着似铜鸣。向甚么处去也。师唤侍者。者应诺。师曰。驴年去。唐文宗太和乙卯九月示疾有苦。僧众慰问体候。师曰。有受非偿。子知之乎。众皆愀然。越十日将行。谓众曰。吾当西迈。理无东移。言讫告寂。阇维得灵骨数片。建塔道吾。后雷迁于石霜山之阳。

　　潭州云岩昙晟禅师

　　钟陵建昌王氏子。少出家于石门。参百丈二十年。因缘不契。后造药山。山问。甚处来。曰百丈来。山曰。百丈有何言句示徒。师曰。寻常道。我有一句子。百味具足。山曰。咸则咸味。淡则淡味。不咸不淡是常味。作么生是百味具足底句。师无对。山曰。争奈目前生死何。师曰。目前无生死。山曰。在百丈多少时。师曰。二十年。山曰。二十年在百丈。俗气也不除　他日侍立次。山又问。百丈更说甚么法。师曰。有时道。三句外省去。六句内会取。山曰。三千里外。且喜没交涉。山又问。更说甚么法。师曰。有时上堂。大众立定。以拄杖一时趁散。复召大众。众回首。丈曰。是甚么。山曰。何不早恁么道。今日因子得见海兄。师于言下顿省。便礼拜　一日山问。汝除在百丈。更到甚么处来。师曰。曾到广南来。曰见说广州城东门外。有一片石。被州主移去。是否。师曰。非但州主。阖国人移亦不动　山又问。闻汝解弄师子。是否。师曰是。曰弄得几出。师曰。弄得六出。曰我亦弄得。师曰。和尚弄得几出。曰我弄得一出。师曰。一即六六。即一　后到沩山。沩问。承闻长老在药山弄师子。是否。师曰是。曰长弄有置时。师曰。要弄即弄。要置即置。曰置时师子在甚么处。师曰。置也置也　问。从上诸圣。甚么处去。师良久曰。作么作么　问。暂时不在如同死人时如何。师曰。好埋却　问。大保任底人。与那个是一是二。师曰。一机之绢。是一段是两段(洞山代云。如人接树)　师煎茶次。道吾问。煎与阿谁。师曰。有一人要。曰何不教伊自煎。师曰。幸有某甲在　师问石霜。甚么处来。曰沩山来。师曰。在彼中得多少时。曰粗经冬夏。师曰。恁么则成山长也。曰虽在彼中却不知。师曰。他家亦非知非识。石霜无对。(道吾闻云。得恁么无佛法身心)　住后上堂。示众曰。有个人家儿子。问着无有道不得底。洞山出问曰。他屋里有多少典籍。师曰。一字也无。曰争得恁么多知。师曰。日夜不曾眠。山曰。问一段事。还得否。师曰。道得却不道　问僧。甚处来。曰添香来。师曰。还见佛否。曰见。师曰。甚么处见。曰下界见。师曰。古佛古佛　道吾问。大悲千手眼。那个是正眼。师曰。如人夜间背手摸枕子。吾曰。我会也。师曰。作么生会。吾曰。遍身是手眼。师曰。道也太煞道。祇道得八成。吾曰。师兄作么生。师曰。通身是手眼　扫地次。道吾曰。大区区生。师曰。须知有不区区者。吾曰。恁么则有第二月也。师竖起扫帚曰。是第几月。吾便行。(玄沙闻云。正是第二月)　问僧。甚处来。曰石上语话来。师曰。石还点头也无。僧无对。师自代曰。未语话时却点头　师作草鞋次。洞山近前曰。乞师眼睛得么。师曰。汝底与阿谁去也。曰良价无。师曰。设有汝去甚么处着。山无语。师曰。乞眼睛底是眼否。山曰非眼。师便喝出　尼僧礼拜。师问。汝爷在否。曰在。师曰。年多少。曰年八十。师曰。汝有个爷不年八十。还知否。曰莫是恁么来者。师曰。恁么来者。犹是儿孙。(洞山代云。直是不恁么来者。亦是儿孙)　问。一念瞥起。便落魔界时如何。师曰。汝因甚么却从佛界来。僧无对。师曰。会么。曰不会。师曰。莫道体不得。设使体得。也祇是左之右之　院主游石室回。师问。汝去入到石室里许。为祇恁么便回。主无对。洞山代曰。彼中已有人占了也。师曰。汝更去作甚么。山曰。不可人情断绝去也　唐武宗会昌辛酉十月二十六日示疾。命澡身竟。唤主事。令备斋。来日有上座发去。明日晚归寂。寿六十。茶毗得舍刹一千余粒。瘗于石塔。谥无住大师。塔曰净胜。

　　秀州华亭船子德诚禅师

　　节操高邈。度量不群。自印心于药山。与道吾云岩。为同道交。洎离药山。乃谓曰。公等应各据一方。建立药山宗旨。子率性疏野。唯好山水。乐情自遣。无所能也。他后知我所止之处。若遇灵利座主。指一个来。或堪雕琢。将授生平所得。以报先师之恩。遂分𢹂。至秀州华亭。泛一小舟。随缘度日。以接四方往来之众。时人莫知其高蹈。因号船子和尚。一日泊船岸边闲坐。有官人问。如何是和尚日用事。师竖桡子曰。会么。官人曰。不会。师曰。棹拨清波。金鳞罕遇　尝有偈曰。三十年来坐钓台。钩头往往得黄能。金鳞不遇空劳力。收取丝纶归去来。千尺丝纶直下垂。一波才动万波随。夜静水寒鱼不食。满船空载月明归。三十年来海上游。水清鱼现不吞钩。钓竿斫尽重栽竹。不许功程得便休。有一鱼兮伟莫裁。混融包纳信奇哉。能变化吐风雷。下线何曾钓得来。别人祇看采芙蓉。香气长粘绕指风。两岸映一船红。何曾解染得虚空。问我生涯祇是船。子孙各自赌机缘。不由地不由天。除却蓑衣无可传　道吾。后到京口。遇夹山上堂。僧问。如何是法身。山曰。法身无相。曰如何是法眼。山曰。法眼无瑕。道吾不觉失笑。山便下座。请问道吾。某甲适来祇对这僧话。必有不是。致令上座失笑。望上座不吝慈悲。吾曰。和尚一等是出世。未有师在。山曰。某甲甚处不是。望为说破。吾曰。某甲终不说。请和尚却往华亭船子处去。山曰。此人如何。吾曰。此人上无片瓦。下无立锥。和尚若去。须易服而往。山乃散众束装。直造华亭。师才见便问。大德住甚么寺。山曰。寺即不住。住即不似。师曰。不似似个甚么。山曰。不是目前法。师曰。甚么学得来。山曰。非耳目之所到。师曰。一句合头语。万劫系驴橛。乃云。垂丝千尺。意在深潭。离钩三寸。子何不道。山拟开口。被师一桡打落水中。山才上船。师又曰。道道。山拟开口。师又打。山豁然大悟。乃点头三下。师曰。竿头丝线从君弄。不犯清波意自殊。山遂问。抛纶掷钓。师意如何。师曰。丝悬绿水浮。定有无之意。山曰。语带元而无路。舌头谈而不谈。师曰。钓尽江波金鳞始遇。山乃掩耳。师曰。如是如是。遂嘱曰。汝向去。直须藏身处没踪迹。没踪迹处莫藏身。吾三十年在药山。祇明斯事。汝今已得。他后莫住城隍聚落。但向深山里钁头边。觅取一个半个。接续无令断绝。山乃辞行。频频回顾。师遂唤阇黎。山乃回首。师竖起桡子曰。汝将谓别有。乃覆船入水而逝。

　　宣州椑树慧省禅师

　　洞山参。师问。来作甚么。山曰。来亲近和尚。师曰。若是亲近。用动这两片皮作么。山无对　问。如何是佛。师曰。猫儿上露柱。曰学人不会。师曰。问取露柱去。

　　湖广鄂州百颜禅师

　　洞山与密师伯到参。师问。二上座甚处来。山曰湖南。师曰。观察使姓甚么。曰不得姓。师曰。名甚么。曰不得名。师曰。还治事也无。曰自有郎幕在。师曰。还出入也无。曰不出入。师曰。岂不出入。山拂袖便出。师次早入堂。召二上座曰。昨日老僧对阇黎一转语。不相契。一夜不安。今请阇黎。别下一转语。若惬老僧意。便开粥相伴过夏。山曰。请和尚问。师曰。岂不出入。山曰。太尊贵生。师乃开粥。同共过夏。

　　澧州高沙弥

　　初参药山。山问。甚处来。师曰。南岳来。山曰。何处去。师曰。江陵受戒去。山曰。受戒图甚么。师曰。图免生死。山曰。有一人不受戒。亦无生死可免。汝还知否。师曰。恁么则佛戒何用。山曰。这沙弥犹挂唇齿在。师礼拜而退。道吾来侍立。山曰。适来有个跛脚沙弥。却有些子气息。吾曰。未可全信。更须勘过始得。至晚。山上堂。召曰。早来沙弥。在甚么处。师出众立。山问。我闻长安甚闹。你还知否。师曰。我国晏然。(法眼别云［见］谁说)　山曰。汝从看经得请益得。师曰。不从看经得。亦不从请益得。山曰。大有人不看经不请益。为甚么不得。师曰。不道他不得。祇是不肯承当。山顾道吾云岩曰。不信道　师一日辞药山。山问。甚么处去。师曰。某甲在众有妨。且往路边。卓个草庵。接待往来茶汤去。山曰。生死事大。何不受戒去。师曰。知是般事便休。更唤甚么作戒。山曰。汝既如是。不得离吾左右。时复要与子相见　师住庵后。一日归来值雨。山曰。你来也。师曰是。山曰。可煞湿。师曰。不打这个鼓笛。云岩曰。皮也无。打甚么鼓。道吾曰。鼓也无。打甚么皮。山曰。今日大好一场曲调　问一句子还有该不得处否。师曰。不顺世　药山斋时。自打鼓。师捧钵作舞入堂。山便掷下鼓槌曰。是第几和。师曰。是第二和。山曰。如何是第一和。师就桶舀一杓饭。便出。

　　鼎州李翱刺史

　　向药山元化。屡请不赴。乃躬谒之。山执经卷不顾。侍者曰。太守在此。守性褊急。乃曰。见面不如闻名。拂袖便出。山曰。太守何得贵耳贱目。守回拱谢。问曰。如何是道。山以手指上下曰。会么。守曰。不会。山曰。云在青天水在瓶。守忻惬作礼。而述偈曰。炼得身形似鹤形。千株松下两函经。我来问道无余说。云在青天水在瓶　守又问。如何是戒定慧。山曰。贫道这里。无此间家具。守莫测元旨。山曰。太守欲得保任此事。直须向高高山顶立。深深海底行。闺合中物舍不得。便为渗漏。守见老宿独坐。问曰。端居丈室。当何所务。宿曰。法身凝寂。无去无来(法眼别云。汝作甚么来。法灯别云。非公境界)。

　　五灯全书卷第九
卍新纂续藏经第 81 册 No. 1571 五灯全书(卷1-33)


　　五灯全书卷第十

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　　青原下三世

　　丹霞然禅师法嗣

　　京兆府翠微无学禅师

　　初参丹霞。问如何是诸佛师。霞咄曰。幸自可怜生。须要执巾帚作么。师退身三步。霞曰错。师进前。霞曰错错。师翘一足。旋身一转而出。霞曰。得即得。孤负他诸佛师。由是领旨　住后。投子问。未审二祖初见达磨。有何所得。师曰。汝今见吾。复何所得。投子顿悟元旨　一日师在法堂内行。投子进前接礼。问曰。西来密旨。和尚如何示人。师驻步少时。子曰。乞师垂示。师曰。更要第二杓恶水那。子便礼谢。师曰。莫垛根。子曰。时至根苗自生　师供养罗汉。僧问。丹霞烧木佛。和尚为甚么供养罗汉。师曰。烧也烧不着。供养亦一任供养。曰供养罗汉。罗汉还来也无。师曰。汝每日还吃饭么。僧无语。师曰。少有灵利底。

　　吉州孝义寺性空禅师

　　僧参。师乃展手示之。僧近前却退后。师曰。父母俱丧。略不惨颜。僧呵呵大笑。师曰。少间与阇黎举哀。僧打筋斗而出。师曰。苍天苍天　僧参。人专毕。师曰。与么下去。还有佛法道理也无。曰某甲结舌有分。师曰。老僧又作么生。曰素非好手。师便仰身合掌。僧亦合掌。师乃掌三抚下。僧拂袖便出。师曰。乌不前兔不后。几人于此茫然走。祇有阇黎达本源。结舌何曾着空有。

　　米仓和尚

　　新到参。绕师三匝。敲禅床曰。不见主人公。终不下参众。师曰。甚么处情识去来。曰果然不在。师便打一拄杖。僧曰。几落情识。师曰。村草步头。逢着一个。有甚么话处。

　　丹霞山义安禅师

　　僧问。如何是佛。师曰。如何是上座。曰恁么即无异去也。师曰。谁向汝道。

　　本童禅师

　　因僧写师真呈。师曰。此若是我。更呈阿谁。曰岂可分外也。师曰。若不分外。汝却收取。僧拟收。师打曰。正是分外强为。曰若恁么即须呈于师也。师曰。收取收取。

　　大川禅师法嗣

　　长沙仙天禅师

　　新罗僧参。方展坐具拟礼拜。师捉住曰。未发本国时。道取一句。僧无语。师便推出曰。问伊一句。便道两句　僧参展坐具。师曰。这里会得。孤负平生去也。曰不向这里会得。又作么生。师曰。不向这里会。更向那里会。便打出　僧参。才展坐具。师曰。不用通时暄。还我文彩未生时道理来。曰某甲有口。哑却即闲。苦死觅个腊月扇子作么。师拈棒作打势。僧把住曰。还我未拈棒时道理。师曰。随我者随之南北。不随我者死住东西。曰随与不随且置。请师拈出东西南北。师便打　披云来。才入方丈。师便问。未见东越老人时。作么生为物。曰祇见云生碧嶂。焉知月落寒潭。师曰。祇与么也难得。曰莫是未见时么。师便喝。云展两手。师曰。错怪人者。有甚么限。云掩耳而出。师曰。死却这汉平生也　洛瓶参。师问。甚处来。瓶曰南溪。师曰。还将南溪消息来么。曰消即已消。息即未息。师曰。最苦是未息。瓶曰。且道未息个甚么。师曰。一回见面。千载忘名。瓶拂袖便出。师曰。弄死蛇手有甚么限　僧参拟礼拜。师曰。野狐儿。见甚么了。便礼拜。曰老秃奴。见甚么了。便恁么问。师曰。苦哉苦哉。仙天今日忘前失后。曰要且得时。终不补失。师曰。争不如此。曰。谁甘。师呵呵大笑曰。远之远矣。僧四顾便出。

　　福州普光禅师

　　僧侍立次。师以手开胸曰。还委老僧事么。曰犹有这个在。师却掩胸曰。不妨太显。曰有甚么避处。师曰。的是无避处。曰即今作么生。师便打。

　　大颠通禅师法嗣

　　漳州三平义忠禅师

　　福州杨氏子。初参石巩。巩常张弓架箭接机。师诣法席。巩曰看箭。师乃拨开胸曰。此是杀人箭。活人箭又作么生。巩弹弓弦三下。师乃礼拜。巩曰。三十年张弓架箭。祇射得半个圣人。遂拗折弓箭。后参大颠。举前话。颠曰。既是活人箭。为甚么向弓弦上辨。平无对。颠曰。三十年后。要人举此话也难得　师问大颠。不用指东划西。便请直指。颠曰。幽州江口石人蹲。师曰。犹是指东划西。颠曰。若是凤凰儿。不向那边讨。师作礼。颠曰。若不得后句。前话也难圆　上堂。今时人出来。尽学驰求造作。将当自己眼目。有甚么相当。汝欲学么。不要诸余。汝等各有本分事。何不体取。祇么心愤愤口悱悱。有甚么利益。分明向汝说。若要修行路。及诸圣建立化门。自有大藏教文在。若是宗门中事。汝切不得错用心。僧问。宗门中。还有学路也无。师曰。有一路滑如苔。曰学人还摄得否。师曰。不拟心汝自看　问。黑豆未生芽时如何。师曰。佛亦不知　讲僧问。三乘十二分教。某甲不疑。如何是祖师西来意。师曰。龟毛拂子。兔角拄杖。大德。藏向甚么处。曰龟毛兔角。岂是有耶。师曰。肉重千斤。智无铢两　上堂。诸人若未曾见知识。即不可。若曾见作者来。便合体取些子意度。向岩谷间。木食草衣。恁么去。方有少分相应。若驰求知解义句。即万里望乡关去也。珍重　问侍者。姓甚么。者曰。与和尚同姓。师曰。你道三平姓甚么。者曰。问头何在。师曰。几时问汝。者曰。问姓者谁。师曰。念汝初机。放汝三十棒　师有偈曰。即此见闻非见闻。无余声色可呈君。个中若了全无事。体用何妨分不分　升座次。有道士出众。从东过西。一僧从西过东。师曰。适来道士。却有见处。师僧未在。士出礼曰。谢师接引。师便打。僧出作礼曰。乞师指示。师亦打。复谓众曰。此两件公案。作么生断。还有人断得么。如是三问。众无对。师曰。既无人断得。老僧自断去也。乃掷下拄杖。归方丈。

　　马颊山本空禅师

　　上堂。祇这施为动转。还合得本来祖翁么。若合得。十二时中。无虚弃底道理。若合不得。吃茶说话。往往唤作茶话在。僧便问。如何免得不成茶话去。师曰。你识得口也未。曰如何是口。师曰。两片皮也不识。曰如何是本来祖翁。师曰。大众前不要牵爷恃娘。曰大众欣然去也。师曰。你试点大众性看。僧作礼。师曰。伊往往道一性一切性在。僧欲进语。师曰。孤负平生行脚眼　问去却即今言句。请师直指本来性。师曰。你迷源来。得多少时。曰即今蒙和尚指示。师曰。若指示你我即迷源。曰如何即是。师示颂曰。心是性体。性是心用。心性一如。谁别谁共。妄外迷源。祇者难洞。古今凡圣。如幻如梦。

　　本生禅师

　　拈拄杖示众曰。我若拈起。你便向未拈起时作道理。我若不拈起。你便向拈起时作主宰。且道。老僧为人在甚处。时有僧出曰。不敢妄生节目。师曰。也知阇黎不分外。曰低低处平之有余。高高处观之不足。师曰。节目上更生节目。僧无对。师曰。掩鼻偷香。空招罪犯。

　　长髭旷禅师法嗣

　　潭州石室善道禅师

　　作沙弥时。长髭遣令受戒。谓之曰。汝回日。须到石头处礼拜。师受戒后。乃参石头。一日随头游山次。头曰。汝与我斫却面前树子免碍我。师曰。不将刀来。头乃抽刀倒与。师曰。何不过那头来。头曰。你用那头作甚么。师即大悟。便归长髭。髭问。汝到石头否。师曰。到即到。祇是不通号。髭曰。从谁受戒。师曰。不依他。髭曰。在彼即恁么来。我这里作么生。师曰。不违背。髭曰。太忉忉生。师曰。舌头未曾点着在。髭喝曰。沙弥出去。师便出。髭曰。争得不遇于人　师寻值沙汰。乃作行者。居于石室。每见僧便竖起杖子曰。三世诸佛。尽由这个。对者少得冥契。长沙闻乃曰。我若见。即令放下拄杖。别通个消息。三圣将此语祇对。被师认破是长沙语。杏山闻三圣失机。乃亲到石室。师见杏山僧众相随。潜入碓坊碓米。杏曰。行者接待不易。贫道难消。师曰。开心碗子盛将来。无盖盘子合取去。说甚么难消。杏便休　仰山问。佛之与道。相去几何。师曰。道如展手。佛似握拳。曰毕竟如何的当。可信可依。师以手拨空三下曰。无恁么事。无恁么事。曰还假看教否。师曰。三乘十二分教。是分外事。若与他作对。即是心境两法。能所双行。便有种种见解。亦是狂慧。未足为道。若不与他作对。一事也无。所以祖师道本来无一物。汝不见。小儿出胎时。可道我解看教。不解看教。当恁么时。亦不知有佛性义无佛性义。及至长大。便学种种知解出来。便道我能我解。不知总是客尘烦恼。十六行中。婴儿行为最。哆哆和和时。喻学道之人。离分别取舍心故。赞叹婴儿。可况喻取之。若谓婴儿是道。今时人错会　师一夕与仰山玩月。山问。这个月尖时。圆相甚么处去。圆时尖相。又甚么处去。师曰。尖时圆相隐。圆时尖相在(云岩云。尖时圆相在。圆时无尖相。道吾云。尖时亦不尖。圆时亦不圆)　仰山辞。师送出门。乃召曰。阇黎。山应诺。师曰。莫一向去。却回这边来　问曾到五台否。师曰曾到。曰还见文殊么。师曰见。曰文殊向行者道甚么。师曰。文殊道。你生身父母。在深草里。

　　青原下四世

　　道吾智禅师法嗣

　　潭州石霜山庆诸禅师

　　庐陵新淦陈氏子。依洪井四山銮公落发。诣洛下。学毗尼教。虽知听制。终为渐宗。回抵沩山为米头。一日筛米次。沩曰。施主物莫抛撒。师曰。不抛撒。沩于地上拾得一粒曰。汝道不抛撒。这个是甚么。师无对。沩曰。莫轻这一粒。百千粒尽从这一粒生。师曰。百千粒从这一粒生。未审这一粒。从甚么处生。沩呵呵大笑归方丈。沩至晚。上堂曰。大众。米里有虫。诸人好看。后参道吾。问如何是触目菩提。吾唤沙弥。弥应诺。吾曰。添净瓶水着。良久。却问师。汝适来问甚么。师拟举。吾便起去。师于此有省。吾将顺世。垂语曰。我心中有一物。久而为患。谁能为我除之。师曰。心物俱非。除之益患。吾曰。贤哉贤哉。师后避世混俗。于长沙浏阳陶家坊。朝游夕处。人莫能识。后因僧自洞山来。师问。和尚有何言句示徒。曰解夏上堂云。秋初夏末。兄弟或东去西去。直须向万里无寸草处去。良久曰。祇如万里无寸草处。作么生去。师曰。有人下语否。曰无。师曰。何不道出门便是草。僧回举似洞山。山曰。此是一千五百人善知识语。因兹。囊锥始露。果熟香飘。众请住持　上堂。汝等诸人。自有本分事。不用驰求。无你是非处。无你咬嚼处。一代时教。整理时人脚手。凡有其由。皆落今时。直至法身非身。此是教家极则。我辈沙门。全无肯路。若分则差。不分则坐着泥水。但由心意妄说见闻　问如何是西来意。师曰。空中一片石。僧礼拜。师曰会么。曰不会。师曰。赖汝不会。若会即打破汝头　问如何是和尚本分事。师曰。石头还汗出么　问到这里为甚么却道不得。师曰。脚底着口　问真身还出世也无。师曰。不出世。曰争奈真身何。师曰。琉璃瓶子口　问如何是和尚深深处。师曰。无须锁子两头摇　师在方丈内。僧在牕外问。咫尺之间。为甚么不睹师颜。师曰。遍界不曾藏。僧举似雪峰。遍界不曾藏。意旨如何。峰曰。甚么处不是石霜。师闻曰。这老汉着甚么死急。峰闻曰。老僧罪过　(东禅齐云。祇如雪峰。是会石霜意。不会石霜意。若会。他为甚么道死急。若不会。雪峰作么不会。然法且无异。奈以师承不同。解之差别。他云遍界不曾藏。也须曾学来始得会。乱说即不可)　　裴相公来。师拈起裴笏问。在天子手中为圭。在官人手中为笏。在老僧手中。且道唤作甚么。裴无对。师乃留下笏　示众。初机未觏大事。先须识取头。其尾自至。疏山仁便问。如何是头。师曰。直须知有。曰如何是尾。师曰。尽却今时。曰有头无尾时如何。师曰。吐得黄金堪作甚么。曰有尾无头时如何。师曰。犹有依倚在。曰直得头尾相称时如何。师曰。渠不作个解会。亦未许渠在　僧辞。师问。船去陆去。曰遇船即船。遇陆即陆。师曰。我道半途稍难。僧无对　问三千里外。远闻石霜有个不顾。师曰是。曰祇如万象历然。是顾不顾。师曰。我道不惊众。曰不惊众。是与万象合。如何是不顾。师曰。遍界不曾藏　问如何是祖师西来意。师乃咬齿示之。僧不会。后问九峰曰。先师咬齿意旨如何。峰曰。我宁可截舌。不犯国讳。又问云盖。盖曰。我与先师。有甚么冤仇　问僧。近离甚处。曰审道。师于面前画一画曰。汝刺脚与么来。还审得这个么。曰审不得。师曰。汝衲衣与么厚。为甚却审这个不得。曰某甲衲衣虽厚。争奈审这个不得。师曰。与么则七佛出世。也救你不得。曰说甚七佛。千佛出世。也救某甲不得。师曰。太懵懂生。曰争奈聻。师曰。参堂去。僧曰。喏喏　问童子不坐白云床时如何。师曰。不打水鱼自惊。洞山问。向前一个童子。甚了事。如今向甚处去也。师曰。火焰上泊不得。却归清凉世界去也　问佛性如虚空。是否。师曰。卧时即有。坐时即无　问忘收一足时如何。师曰。不共汝同盘　问风生浪起时如何。师曰。湖南城里太煞闹。有人不肯过江西　问如何是佛法大意。师曰。落花随水去。曰意旨如何。师曰。修竹引风来　问如何是尘劫来事。师曰。冬天则有。夏天则无　师颂洞山五位王子。诞生曰。天然贵胤本非功。德合乾坤育势隆。始末一朝无杂种。分宫六宅不他宗。上和下睦阴阳顺。共气连枝器量同。欲识诞生王子父。鹤冲霄汉出银笼。朝生曰。苦学论情世莫群。出来凡事已超伦。诗成五字在冬雪。笔落分毫四海云。万卷积功彰圣代。一心忠孝辅明君。盐梅不是生知得。金榜何劳显至勋。末生曰。久栖岩谷用功夫。草榻柴扉守志孤。十载见闻心自委。一身冬夏衣缣无。澄凝含笑三秋思。清苦高名上哲图。业就高科酬志极。比来臣相不当途。化生曰。傍分帝位为传持。万里山河布政威。红影日轮凝下界。碧油风冷暑炎时。高低岂废尊卑奉。五裤苏途远近知。妙印手持烟塞静。当阳那肯露纤机。内生曰。九重密处复何宣。挂弊由来显妙传。祇奉一人天地贵。从他诸道自分权。紫罗帐合君臣隔。黄阁帘垂禁制全。为汝方隅宫属恋。遂将黄叶止啼钱　师居石霜山。二十年间。学众有长坐不卧。屹若株杌。天下谓之枯木众　唐僖宗。闻师道誉。赐紫衣。师坚辞不受。文德戊申仲春朔。告寂。寿八十二。腊五十九。葬于院之西北隅。敕谥普会大师。塔曰见相。

　　潭州渐源仲兴禅师

　　在道吾为侍者。因过茶与吾。吾提起盏曰。是邪是正。师叉手近前目视吾。吾曰。邪则总邪。正则总正。师曰。某甲不恁么道。吾曰。汝作么生。师夺盏子提起曰。是邪是正。吾曰。汝不虚为我侍者。师便礼拜　一日侍吾。往檀越家吊慰。师抚棺曰。生耶死耶。吾曰。生也不道。死也不道。师曰。为甚么不道。吾曰。不道不道。归至中路。师曰。和尚今日须与某甲道。若不道。打和尚去也。吾曰。打即任打。道即不道。师便打。吾归院曰。汝宜离此去。恐知事得知不便。师乃礼辞。隐于村院。经三年后。闻童子念观音经。至应以比丘身得度者。即现比丘身说法处。有省。遂焚香遥礼曰。信知先师遗言。终不虚发。自是我不会。却怨先师。先师既没。唯石霜是嫡嗣。必为证明。乃造石霜。霜见便问。离道吾后。到甚处来。师曰。祇在村院寄足。霜曰。前来打先师因缘。会也未。师起身进前曰。却请和尚道一转语。霜曰。不见道。生也不道。死也不道。师乃述在村院得底因缘。遂礼拜。石霜设斋忏悔。他日持锹复到石霜。于法堂上。从东过西。从西过东。霜曰作么。师曰。觅先师灵骨。霜曰。洪波浩渺。白浪滔天。觅甚先师灵骨。师曰。正好着力。霜曰。这里针劄。不入。着甚么力。源持锹肩上便出。(太原孚上座代云。先师灵骨犹在)　师后住渐源。一日在纸帐内坐。有僧来。拨开帐曰。不审。师以目视之。良久曰。会么。曰不会。师曰。七佛已前事。为甚么不会。僧举似石霜。霜曰。如人解射。箭不虚发　一日宝盖约侄来访。师便卷起帘子。在方丈内坐。约一见乃下却帘。便归客位。师令侍者传语。长老远来不易。犹隔津在。约擒住侍者与一掌。者曰。不用打某甲。有堂头和尚在。约曰。为有堂头老汉。所以打你。者回举似师。师曰。犹隔津在。

　　渌清禅师

　　僧问。不落道吾机。请师道。师曰。庭前红苋树。生叶不生花。僧良久。师曰会么。曰不会。师曰。正是道吾机。因甚么不会。僧礼拜。师打曰。须是老僧打你始得　问如何是无相。师曰。山青水绿　僧参。师以目视之。僧曰。是个机关。于某甲分上用不着。师弹指三下。僧绕禅床一匝。依位立。师曰。参堂去。僧始出。师便喝。僧却以目视之。师曰。灼然用不着。

　　云岩晟禅师法嗣

　　𣵠州杏山鉴洪禅师

　　临济问。如何是露地白牛。师曰吽吽。济曰。哑却杏山口。师曰。老兄作么生。济曰。这畜生。师便休。示灭后茶毗。收五色舍利。建塔。

　　潭州神山僧密禅师

　　师在南泉打罗次。泉问。作甚么。师曰打罗。曰手打脚打。师曰。却请和尚道。泉曰。分明记取。向后遇明眼作家。但恁么举似　师与洞山渡水。山曰。莫错下脚。师曰。错即过不得也。山曰。不错底事作么生。师曰。共长老过水　一日与洞山锄茶园。山掷下钁头曰。我今日一点气力也无。师曰。若无气力。争解恁么道。山曰。汝将谓有气力底是那。师休去　裴大夫问僧。供养佛。佛还吃否。僧曰。如大夫祭家神。大夫举似云岩。岩曰。这僧未出家在。曰和尚又如何。岩曰。有几般饭食。但一时下来。岩却问师。一时下来。又作么生。师曰。合取钵盂。岩肯之　问一地不见二地时如何。师曰。汝莫错否。汝是何地　问生死事乞师一言。师曰。汝何时死去来。曰某甲不会。请师说。师曰。不会。须死一场始得　师与洞山行次。忽见白兔跃出。师曰。俊哉。大似白衣拜相。洞曰。老老大大。作这个话说。师曰。你作么生。洞曰。积代簪缨。暂时落魄　师把针次。洞山问曰。作甚么。师曰。把针。洞曰把针事作么生。师曰。针针相似。洞曰。二十年同行。作这个语话。师曰。长老又作么生。洞曰。如大地火发　师问洞山。智识所通莫不游践。径截处乞师一言。洞曰。师伯意何得取功。师因斯顿觉。下语非常　后与洞山。过独木桥。洞先过了。拈起木桥曰。过来。师唤价阇黎。洞乃放下桥木。

　　幽溪和尚

　　僧问。大用现前。不存轨则时如何。师起身绕禅床。一匝而坐。僧拟进语。师与一蹋。僧归位而立。师曰。汝恁么我不恁么。汝不恁么我却恁么。僧再拟进语。师又与一蹋曰。三十年后。吾道大行　问如何是祖师禅。师曰。泥牛步步出人前　问处处该不得时如何。师曰。夜半石人无影像。纵横不辨往来源。

　　船子诚禅师法嗣

　　澧州夹山善会禅师

　　广州廖氏子。幼岁出家。依年受戒。听习经论。该练三学。出住润州鹤林。因道吾劝发。往见船子。由是师资道契。(语见船子章)恭禀遗命。遁世忘机。寻以学者交凑。庐室星布。晓夕参依。咸通庚寅。众请开法夹山　上堂。有祖以来。时人错会。相承至今。以佛祖言句。为人师范。如此却成狂人无智人去。他祇指示汝。无法本是道。道无一法。无佛可成。无道可得。无法可取。无法可舍。所以老僧道。目前无法。意在目前。他不是目前法。若向佛祖边学。此人未具眼在。何故。皆属所依。不得自在。本祇为生死茫茫。识性无自由分。千里万里。求善知识。须具正眼。求脱虚谬之见。定取目前生死。为复实有。为复实无。若有人定得。许汝出头。上根之人言下明道。中下根器。波波浪走。何不向生死中定当取。何处更疑佛疑祖。替汝生死。有智人笑汝。汝若不会。更听一颂。劳持生死法。唯向佛边求。目前迷正理。拨火觅浮沤。僧问。从上立祖意教意。和尚为甚么却言无。师曰。三年不吃饭。目前无饥人。曰既是无饥人。某甲为甚么不悟。师曰。祇为悟迷却阇黎。复示偈曰。明明无悟法。悟法却迷人。长舒两脚睡。无伪亦无真　问十二分教及祖意。和尚为甚么不许人问。师曰。是老僧坐具。曰和尚以何法示人。师曰。虚空无挂针之路。子虚徒捻线之功。又曰会么。曰不会。师曰。金粟之苗裔。舍利之真身。罔象之玄谈。是野狐之窟宅　上堂。不知天晓。悟不由师龙门跃鳞。不堕渔人之手。但意不寄私缘。舌不亲元旨。正好知音。此名俱生话。若向元旨疑去。赚杀阇黎。困鱼止泺。钝鸟栖芦。云水非阇黎。阇黎非云水。老僧于云水而得自在。阇黎又作么生　西川座主。罢讲遍参。到襄州华严处。问曰。祖意教意。是同是别。严曰。如车两轮。如鸟二翼。主曰。将为禅门别有长处。元来无异。遂归蜀。后闻师道播诸方。令小师持此语问。师曰。雕砂无镂玉之谈。结草乖道人之意。主闻举遥礼曰。元来禅门中。别有长处　上堂。闻中生解。意下丹青。目前即美。久蕴成病。青山与白云。从来不相到。机丝不挂梭头事。文彩纵横意自殊。嘉祥一路。智者知疏。瑞草无根。贤者不贵　问。如何是道。师曰。太阳溢目。万里不挂片云。曰不会。师曰。清清之水。游鱼目迷　问如何是本。师曰。饮水不迷源　问古人布发掩泥当为何事。师曰。九乌射尽。一翳犹存。一箭堕地。天下黯黑　问祖意教意。是同是别。师曰。风吹荷叶满池青。十里行人较一程　问拨尘见佛时如何。师曰。直须挥剑。若不挥剑。渔父栖巢。僧后问石霜。拨尘见佛时如何。霜曰。渠无国土。甚处逢渠。僧回举似师。师上堂举了。乃曰。门庭施设不如老僧。入理深谈。犹较石霜百步　问两镜相照时如何。师曰。蚌呈无价宝。龙吐腹中珠　问如何是寂默中事。师曰。寝殿无人　师吃茶了。自烹一碗过与侍者。者拟接。师乃缩手曰。是甚么。者无对　座主问。若是教意。某甲即不疑。祇如禅门中事如何。师曰。老僧祇解变生为熟　问如何是实际之理。师曰。石长无根树。山含不动云　问如何是出窟师子。师曰。虚空无影像。足下野云生　师在沩山作典座。沩问。今日吃甚菜。师曰。二年同一春。沩曰。好好修事着。师曰。龙宿凤巢　问如何识得家中宝。师曰。忙中争得作闲人　问如何是相似句。师曰。荷叶团团团似镜。菱角尖尖尖似锥。复曰会么。曰不会。师曰。风吹柳絮毛毬走。雨打梨花蛱蝶飞　问如何是一老一不老。师曰。青山元不动。涧水镇长流。手执夜明符。几个知天晓　上堂。金乌玉兔互争辉。坐却日头。天下黯黑。上唇与下唇。从来不相识。明明向君道。莫令眼顾着。何也。日月未足为明。天下未足为大。空中不运斤。巧匠不遗踪。见性不留佛。悟道不存师。寻常老僧道。目睹瞿昙。犹如黄叶。一大藏教。是老僧坐具。祖师元旨。是破草鞋。宁可赤脚。不着最好　问如何是佛。师曰。此间无宾主。曰寻常与甚么人对谈。师曰。文殊与吾𢹂水去。普贤犹未折花来　上堂。我二十年住此山。未曾举着宗门中事。有僧问。承和尚有言。二十年住此山。未曾举着宗门中事。是否。师曰是。僧便掀倒禅床。师休去。至明日。普请掘一坑。令侍者请昨日僧至。曰老僧二十年。说无义语。今日请上座。打杀老僧。埋向坑里。便请便请。若不打杀老僧。上座自着打死。埋在坑中始得。其僧归堂。束装潜去　上堂。百草头荐取老僧。闹市里识取天子　虎头上座参。师问。甚处来。曰湖南来。师曰。曾到石霜么。曰要路经过。争得不到。师曰。闻石霜有毬子话。是否。曰和尚也须急着眼始得。师曰。作么生是毬子。曰跳不出。师曰。作么生是毬杖。曰没手足。师曰。且去。老僧未与阇黎相见。明日升座。师曰。昨日新到在么。头出应诺。师曰。目前无法。意在目前。不是目前法。非耳目之所到。头曰。今日虽问。要且不是。师曰。片月难明。非关天地。头曰。莫户沸。便作掀禅床势。师曰。且缓缓亏着上座甚么处。头竖起拳曰。目前还着得这个么。师曰。作家作家。头又作掀禅床势。师曰。大众看。这一员战将。若是门庭布列。山僧不如他。若据入理之谈。也较山僧一级地　上堂。眼不挂户。意不停元。直得灵草不生。犹是五天之位。珠光月魄。不是出头时。此间无老僧。五路头无阇黎　问如何是夹山境。师曰。猿抱子归青嶂里。鸟衔花落碧岩前(法眼云。我二十年祇作境话会。浮山远云。直饶不作境话会亦未在。何故聻。犀因玩月纹生角。象被雷惊花入牙)　师问僧。甚么处来。曰洞山来。师曰。洞山有何言句示徒。曰寻常教学人三路学。师曰。何者三路。曰元路鸟道展手。师曰。实有此语否。曰实有。师曰。轨持千里钞。林下道人悲　唐僖宗中和辛丑十一月七日。召主事曰。吾与众僧。话道累岁。佛法深旨。各应自知。吾今幻质。时尽即去。汝等善保护。如吾在日。勿得雷同世人。辄生惆怅。言讫奄然而逝。塔于本山。寿七十七。腊五十七。敕谥傅明大师。塔曰永济。

　　翠微学禅师法嗣

　　鄂州清平山安乐院令遵禅师

　　东平王氏子。初参翠微。便问。如何是西来的的意。微曰。待无人师向汝说。师良久曰。无人也。请和尚说。微下禅床。引师入竹园。师又曰。无人也。请和尚说。微指竹曰。这竿得恁么长。那竿得恁么短。师领旨　出住大通。上堂。举初见翠微机缘。谓众曰。先师入泥入水为我。自是我不识好恶。师自此盛弘化导　次迁清平。上堂。诸上座。夫出家人。须会佛意始得。若会佛意。不在僧俗男女贵贱。但随家丰俭安乐便得。诸上座。尽是久处丛林。遍参尊宿。且作么生会佛意。试出来大家商量。莫空气高。至后一事无成。一生空度。若未会佛意。直饶头上出水。足下出火。烧身炼臂。聪慧多辩。聚徒一千二千。说法如云如雨。讲得天花乱坠。祇成个邪说。争竞是非。去佛法大远在。诸人幸值色身安健。不值诸难。何妨近前。着些工夫。体取佛意好　问如何是大乘。师曰井索。曰如何是小乘。师曰钱贯　问如何是清平家风。师曰。一斗面。作三个蒸饼　问如何是禅。师曰。猢狲上树尾连颠　问如何是有漏。师曰笊篱。曰如何是无漏。师曰木杓。曰觌面相呈时如何。师曰。分付与典座。自余逗机方便。靡狥时情。逆顺卷舒。语超格量。天祐丙寅正月二十五日。终于本山。寿七十五。敕谥法喜禅师。塔曰善应。

　　舒州投子山大同禅师

　　本州怀宁刘氏子。幼岁依洛下保唐满出家。初习安般观。次阅华严教。发明性海。复谒翠微。顿悟宗旨。(语见翠微章)由是放意周游。后旋故土。隐投子山。结茅而居　一日赵州和尚至桐城县。师亦出山。途中相遇。州乃问曰。莫是投子山主么。师曰。茶盐钱布施我。州先至庵中坐。师后归。手𢹂一油瓶。州曰。久向投子。及乎到来。祇见个卖油翁。师曰。汝祇识卖油翁。且不识投子。州曰。如何是投子。师提起油瓶曰。油油　州又问。大死底人。却活时如何。师曰。不许夜行。投明须到。州曰。我早侯白。伊更侯黑　上堂。汝诸人来这里。拟觅新鲜语句。攒华四六图。口里有可道。我老儿气力稍劣。唇舌迟钝。亦无闲言语与汝。汝若问。我便随汝答。也无元妙可及于汝。亦不教汝垛根。终不说向上向下。有佛有法。有凡有圣。亦不存坐系缚。汝诸人。变现千般。总是汝自生见解。担带将来。自作自受。我这里无可与汝。也无表无里说似。诸人有疑便问。僧问。表里不收时如何。师曰。汝拟向这里垛根。便下座　问大藏教中。还有奇特事也无。师曰。演出大藏教　问如何是眼未开时事。师曰。目净修广如青莲　问一切诸佛及诸佛法。皆从此经出。如何是此经。师曰。以是名字。汝当奉持　问枯木中。还有龙吟也无。师曰。我道。髑髅里有师子吼　问一法普润一切群生。如何是一法。师曰。雨下也　问一尘含法界时如何。师曰。早是数尘也　问学人拟欲修行时如何。师曰。虚空不曾烂坏　巨荣禅客参次。师曰。老僧未曾有一言半句。挂诸方唇齿。何用要见老僧。荣曰。到这里不施三拜。要且不甘。师曰。出家儿得恁么没碑记。荣乃绕禅床一匝而去。师曰。有眼无耳朵。六月火边坐　问一切声是佛声。是不。师曰是。曰和尚莫𡱰沸碗鸣声。师便打　问粗言及细语。皆归第一义。是不。师曰是。曰唤和尚作头驴得么。师便打　问如何是十身调御。师下禅床立　一日师指庵前一片石。谓雪峰曰。三世诸佛。总在里许。峰曰。须知有不在里许者。师曰。不快漆桶。师与雪峰游龙眠。有两路。峰问。那个是龙眠路。师以杖指之。峰曰。东去西去。师曰。不快漆桶。问一槌便就时如何。师曰。不是性燥汉。曰不假一槌时如何。师曰。不快漆桶。峰问。此间还有人参也无。师将钁头抛向峰面前。峰曰。恁么则当处掘去也。师曰。不快漆桶。峰辞。师送出门。召曰道者。峰回首应诺。师曰。途中善为　问故岁已去。新岁到来。还有不涉二途者也无。师曰有。曰如何是不涉二途者。师曰。元正启祚万物咸新　问依稀似半月。仿佛若三星。乾坤收不得。师于何处明。师曰。道甚么。曰想师祇有湛水之波。且无滔天之浪。师曰。闲言语　问类中来时如何。师曰。人类中来。马类中来　问祖祖相传。传个甚么。师曰。老僧不解妄语　问如何是出门不见佛。师曰。无所睹。曰如何是入室别爷娘。师曰。无所生　问如何是火焰里藏身。师曰。有甚么掩处。曰如何是炭库里藏身。师曰。我道汝黑似漆　问如何是末后一句。师曰。最初明不得　问从苗辨地。因语识人。未审将何辨识。师曰。引不着　问院中有三百人。还有不在数者也无。师曰。一百年前。五十年后看取　问僧。久向疏山姜头。莫便是否。僧无对(法眼代云。向重和尚日久)　问抱璞投师。请师雕琢。师曰。不为楝梁材。曰恁么则卞和无出身处也。师曰。担带即𥩵竮辛苦。曰不担带时如何。师曰。不教汝抱璞投师。更请雕琢　问那叱析骨还父。析肉还母。如何是那叱本来身。师放下拂子叉手　问佛法二字。如何辨得清浊。师曰。佛法清浊。曰学人不会。师曰。汝适来问个甚么　问一等是水。为甚么海咸河淡。师曰。天上星。地下木　问如何是祖师意。师曰。弥勒觅个受记处不得　问不断烦恼。而入涅槃时如何。师作色曰。这个师僧。好发业杀人　问和尚自住此山。有何境界。师曰。叉角女子白头丝　问如何是无情说法。师曰恶　问如何是毗卢。师曰。已有名字。曰如何是毗卢师。师曰。未有毗卢时会取　问历落一句请师道。师曰。好　问四山相逼时如何。师曰。五蕴皆空　问一念未生时如何。师曰。真个谩语　问凡圣相去几何。师下禅床立　问学人一问即和尚答。忽若千问万问时如何。师曰。如鸡抱卵　问天上天下唯我独尊。如何是我。师曰。推倒这老胡。有甚么罪过　问如何是和尚师。师曰。迎之不见其首。随之罔眺其后　问铸像未成。身在甚么处。师曰。莫造作。曰争奈现不现何。师曰。隐在甚么处　问无目底人如何进步。师曰。遍十方。曰无目为甚么遍十方。师曰。还更着得目也无　问如何是西来意。师曰。不讳　问月未圆时如何。师曰。吞却三个四个。曰圆后如何。师曰。吐却七个八个　问日月未明。佛与众生在甚么处。师曰。见老僧嗔便道嗔见老僧喜便道喜　问僧。甚么处来。曰东西山礼祖师来。师曰。祖师不在东西山。僧无对(法眼代云。和尚识祖师)　问如何是元中的。师曰。不到汝口里道　问牛头未见四祖时如何。师曰。与人为师。曰见后如何。师曰。不与人为师　问诸佛出世。为一大事因缘。和尚出世。当为何事。师曰。尹司空请老僧开堂　问如何是佛。师曰。幻不可求　问千里投师。乞师一接。师曰。今日老僧腰痛　菜头请益。师曰。且去。待无人时来。头明日伺得无人又来。师曰。近前来。头近前。师曰。辄不得举似于人　问并却咽喉唇吻请师道。师曰。汝祇要我道不得　问达磨未来时如何。师曰。遍天遍地。曰来后如何。师曰。盖覆不得　问如何是无情说法。师曰。莫恶口　问和尚未见先师时如何。师曰。通身不奈何。曰见后如何。师曰。通身扑不碎。曰。还从师得也无。师曰。终不相孤负。曰恁么则从师得也。师曰。得个甚么。曰恁么则孤负先师也。师曰。非但孤负先师。亦乃孤负老僧　问七佛是文殊弟子。文殊还有师也无。师曰。适来恁么道。也大似屈己推人　问金鸡未鸣时如何。师曰。无这个音响。曰鸣后如何。师曰。各自知时　问师子是兽中之王。为甚么被六尘吞。师曰。不作大无人我　师居投子山三十余载。往来激发请益者。常盈于室　中和中。巢寇暴起。天下丧乱。有狂徒持刃。问师曰。住此何为。师乃随宜说法。渠魁闻而拜伏。脱身服施之而去。乾化甲戌四月六日示微疾。众请医。师曰。四大动作。聚散常程。汝等勿虑。吾自保矣。言讫。跏趺而寂。敕谥慈济大师。塔曰真寂。

　　安吉州道场山如讷禅师

　　僧问。如何是教意。师曰。汝自看。僧礼拜。师曰。明月铺霄汉。山川势自分　问如何得闻性不随缘去。师曰。听汝看。僧礼拜。师曰。聋人也唱胡笳调。好恶高低自不闻。曰恁么则闻性宛然也。师曰。石从空里立。火向水中焚　问虚空还有边际否。师曰。汝也太多知。僧礼拜。师曰。三尺杖头挑日月。一尘飞起任遮天　问如何是道人。师曰。行运无踪迹。起坐绝人知。曰如何即是。师曰。三炉力尽无烟𦦨。万顷平田水不流　问一念不生时如何。师曰。堪作甚么。僧无语。师又曰。透出龙门云雨合。山川大地入无踪　师目有重瞳。手垂过膝。自翠微受诀。止于此山。剃草卓庵。学徒四至。广阐法化。遂成丛社焉。寂后有坏衲三事。及开山拄杖木屐。今在影堂中。

　　建州白云约禅师

　　僧问。不坐遍空堂。不居无学位。此人合向甚么处安置。师曰。青天无电影　韶国师参。师问。甚么处来。韶曰。江北来。师曰。船来陆来。曰船来。师曰。还逢见鱼鳖么。曰往往遇之。师曰。遇时作么生。韶曰。咄。缩头去。师大笑。

　　孝义性空禅师法嗣

　　歙州茂源禅师

　　因平田参。师欲起身。田乃把住曰。开口即失。闭口即丧。去此二途。请师速道。师以手掩耳。田放手曰。一步易。两步难。师曰。着甚么死急。田曰。若非此师。不免诸方点检。师不对。

　　枣山光仁禅师

　　上堂众集。师于座前谓众曰。不负平生行脚眼目。致个问来。还有么。众无对。师曰。若无。即升座去也。便登座。僧出礼拜。师曰。负我且从。争奈大众何。便归方丈。翌日有僧。请辨前语意旨如何。师曰。斋时有饭与汝吃。夜后有床与汝眠。一向煎迫我作甚么。僧礼拜。师曰苦苦。僧曰请师直指。师乃垂足曰。舒缩一任老僧。

　　五灯全书卷第十
卍新纂续藏经第 81 册 No. 1571 五灯全书(卷1-33)


　　五灯全书卷第十一

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　青原下五世

　　石霜诸禅师法嗣

　　潭州大光山居诲禅师

　　京兆王氏子。初造石霜。长坐不卧。麻衣草履。亡身为法。霜遂令主性空塔院。一日霜知缘熟。试其所得。问曰。国家每年。放举人及第。朝门还得拜也无。师曰。有一人不求进。霜曰。凭何。师曰。他且不为名。霜曰。除却今日。别更有时也无。师曰。他亦不道今日是。如是酬问。往复无滞。盘桓二十余祀。众请出世　僧问。祇如达磨是祖否。师曰。不是祖。曰既不是祖。又来作甚么。师曰。祇为汝不荐。曰荐后如何。师曰。方知不是祖　问混沌未分时如何。师曰。时教阿谁叙　上堂。一代时教。祇是整理时人手脚。直饶剥尽到底也。祇成得个了事人。不可将当衲衣下事。所以道。四十九年。明不尽。标不起。到这里合作么生。更若忉忉。恐成负累。珍重。唐昭宗天复癸亥九月三日归寂。寿六十有七。

　　瑞州九峰道䖍禅师

　　福州侯官刘氏子。尝为石霜侍者。洎霜归寂。众请首座继席。师曰。众曰。须明得先师意始可。座曰。先师有甚么意。师曰。先师道。休去。歇去。冷湫湫地去。一念万年去。寒灰枯木去。古庙香炉去。一条白练去。其余则不问。如何是一条白练去。座曰。这个祇是明一色边事。师曰。元来未会先师意在。座曰。你不肯我那。但装香来。香烟断处。若去不得。即不会先师意。遂焚香。香烟未继。座已脱去。师拊座背曰。坐脱立亡即不无。先师意未梦见在　住后上堂。问无间中人。行甚么行。师曰。畜生行。曰畜生复行甚么行。师曰。无间行。曰此犹是长生路上人。师曰。汝须知有不共命者。曰不共甚么命。师曰。长生气不常。乃曰。诸兄弟。还识得命么。欲知命。流泉是命。湛寂是身。千波竞涌是文殊境界。一亘晴空是普贤床榻。其次借一句子。是指月。于中事是话月。从上宗门中事。如节度使信旗相似。且如诸方先德。未建许多名目。指陈已前。诸兄弟。约甚么体格商量。到这里。不假三寸试话会看。不假耳试辨听看。不假眼试辩白看。所以道。声前抛不出。句后不藏形。尽乾坤大地。都来是汝当人个体。向甚么处。安眼耳鼻舌。莫但向意根下。图度作解。尽未来际。亦未有休歇分。所以洞山道。拟将心意学元宗。大似西行却向束。珍重　问承古有言。向外绍则臣位。向内绍则王种。是否。师曰是。曰如何是外绍。师曰。若不知事极头。祇得了事。唤作外绍。是为臣种。曰如何是内绍。师曰。知向里许承当担荷。是为内绍。曰如何是王种。师曰。须见无承当底人。无担荷底人。始得同一色。同一色了。所以借为诞生。是为王种。曰恁么则内绍。亦须得转。师曰。灼然有承当担荷。争得不转。汝道内绍。便是人王种。你且道。如今还有绍底道理么。所以古人道。绍是功。绍了非是功。转功就位了。始唤作人王种。曰未审外绍还转也无。师曰。外绍全未知有。且教渠知有。曰如何是知有。师曰。天明不觉晓。问如何是外绍。师曰。不借别人家里事。曰如何是内绍。师曰。推爷向里头。曰二语之中。那语最亲。师曰。臣在门里。王不出门。曰恁么则不出门者。不落二边。师曰。渠也不独坐世界里。绍王种名外。绍王种姓。所以道。绍是功。名臣。是偏中正。绍了转功。名君。是正中偏。问诞生还更知闻也无。师曰。更知闻阿谁。曰恁么则莫便是否。师曰。若是。古人为甚么道诞生王有父。曰既有父。为甚么不知闻。师曰。同时不识祖　问古人云。直得不恁么来者。犹是儿孙。意旨如何。师曰。古人不谩语。曰如何是来底儿孙。师曰。犹守珍御在。曰如何是父。师曰。无家可坐。无世可兴　问诸圣间出。祇是个传语底人。岂不是和尚语。师曰是。曰祇如世尊生下。一手指天一手指地云。天上天下唯我独尊。为甚么唤作传语底人。师曰。为他指天指地。所以唤作传语底人。僧礼拜而退　问九重无信。恩赦何来。师曰。流光虽遍。阃内不周。曰流光与阃内。相去多少。师曰。绿水腾波。青山秀色　问人人尽言请益。未审师将何拯济。师曰。汝道。巨岳还曾乏寸土也无。曰恁么则四海参寻当为何事。师曰。演若迷头心自狂。曰还有不狂者么。师曰有。曰如何是不狂者。师曰。突晓途中眼不开　问如何是学人自己。师曰。更问阿谁。曰便恁么承当时如何。师曰。须弥还更戴须弥　问祖祖相传。复传何事。师曰。释迦悭迦叶富。曰如何是释迦悭。师曰。无物与人。曰如何是迦叶富。师曰。国内孟尝君。曰毕竟传底事作么生。师曰。百岁老人分夜灯　问诸佛非我道。如何是我道。师曰。我非诸佛。曰既非诸佛。为甚么却立我道。师曰。适来暂唤来。如今却遣出。曰为甚么却遣出。师曰。若不遣出。眼里尘生　问一切处觅不得。岂不是圣。师曰。是甚么圣。曰牛头未见四祖时。岂不是圣。师曰。是圣境未忘。曰二圣相去几何。师曰。尘中虽有隐形术。争奈全身入帝乡　问古人道。因真立妄。从妄显真。是否。师曰。是。曰如何是真心。师曰。不杂食是。曰如何是妄心。师曰。攀缘起倒是。曰离此二途。如何是本体。师曰。本体不离。曰为甚么不离。师曰。不敬功德天。谁嫌黑暗女　问尽乾坤都来是个眼。如何是乾坤眼。师曰。乾坤在里许。曰乾坤眼何在。师曰。正是乾坤眼。曰还照瞩也无。师曰。不借三光势。曰既不借三光势。凭何唤作乾坤眼。师曰。若不如是。髑髅前见鬼人无数　问一笔丹青。为甚么邈志公真不得。师曰。僧繇却许志公。曰未审僧繇得甚么人证旨。却许志公。师曰。乌龟稽首须弥柱　问动容沉古路。身没乃方知。此意如何。师曰。偷佛钱买佛香。曰学人不会。师曰。不会即烧香供养本爷娘　师后住泐潭而终。谥大觉禅师。塔曰圆寂。

　　台州涌泉景欣禅师

　　泉州仙游人。自石霜开示。而止涌泉。一日不披袈裟吃饭。有僧问。莫成俗否。师曰。即今岂是僧耶。强德二禅客。于路次见师骑牛。不识师。忽曰。蹄角甚分明。争奈骑者不鉴。师骤牛而去。强德憩于树下煎茶。师回却下牛。问曰二禅客。近离甚么处。强曰那边。师曰。那边事作么生。强提起茶盏。师曰。此犹是这边事。那边事作么生。强无对。师曰。莫道骑者不鉴好　上堂。我四十九年在这里。尚目有时走作。汝等诸人。莫开大口。见解人多。行解人万中无一个。见解言语。总要知通。若识不尽。敢道轮回去在。为何如此。盖为识漏未尽。汝但尽却今时。始得成立。亦唤作立中功。转功就他去。亦唤作就中功。亲他去。我所以道。亲人不得度。渠不度亲人。恁么譬喻尚不会。荐取浑仑底。但管取性乱动舌头。不见洞山道。相续也大难。汝须知有此事。若不知有。啼哭有日在　上堂。拍盲不见佛。开眼遇途人。借问途中事。渠无丈六身。不从五天来。汉地不曾踏。不是张家生。谁云李家子。三人拄一杖卧一床。似伊不似伊。拈来搭肩上。为他十八儿论。不奈伊何。

　　潭州云盖山志元圆净禅师

　　游方时。问云居曰。志元不奈何时如何。居曰。祇为阇黎功力不到。师不礼拜。直造石霜。亦如前问。霜曰。非但阇黎。老僧亦不奈何。师曰。和尚为甚么不奈何。霜曰。老僧若奈何。拈过汝不奈何。师便礼拜。僧问石霜。万户俱闭即不问。万户俱开时如何。霜曰。堂中事作么生。僧无对。经半年。方始下一转语曰。无人接得渠。霜曰。道即太煞道。祇道得八成。曰和尚又且如何。霜曰。无人识得渠。师知乃礼拜乞为举。霜不肯。师乃挟霜上方丈曰。和尚若不道。打和尚去在。霜曰得在。师频礼拜。霜曰。无人识得渠。师于言下顿省　住后。僧问。如何是佛。师曰。黄面底是。曰如何是法。师曰。藏里是　问然灯未出时如何。师曰。昧不得　问蛇为甚么吞却师。师曰。通身色不同　问如何是衲僧。师曰。参寻访道　潭州道正。表闻马王。乞师论义。王请师。上殿相见。茶罢。师就王乞剑。师握剑问道正曰。你本教中道。恍恍惚惚其中有物。是何物。杳杳冥冥其中有精。是何精。道得不斩。道不得即斩。道正茫然。便礼拜忏悔。师谓王曰。还识此人否。王曰识。师曰是谁。王曰道正。师曰不是。其道若正。合对得臣僧。此祇是个无主孤魂。因兹道士更不纷纭。

　　潭州谷山藏禅师

　　僧问。法尚应舍。何况非法。如何是法尚应舍。师曰。空里撒醍醐。曰如何是非法。师曰。嵩山道士诈明头　问逼迫出来时如何。师曰。还曾拶着汝么。

　　潭州中云盖禅师

　　僧问。和尚开堂。当为何事。师曰。为汝驴汉。曰诸佛出世。当为何事。师曰。为汝驴汉　问祖佛未出世时如何。师曰。像不得。曰出世后如何。师曰。阇黎也须侧身始得　问如何是向上一句。师曰。文殊失却口。曰如何是门头一句。师曰。头上插花子。曰。如何是超百亿。师曰。超人不得肯。

　　河中南际山僧一禅师

　　僧问。幸获亲近。乞师指示。师曰。我若指示。即屈着汝。曰教学人作么生即是。师曰。切忌是非　问如何是衲僧气息。师曰。还曾薰着汝也无　问同类即不问。如何是异类。师曰。要头斫将去　问如何是法身主。师曰。不过来。曰如何是毗卢师。师曰。不超越。师终于长庆。谥本净大师。塔曰无尘。

　　庐山栖贤怀祐禅师

　　泉州人。僧问。如何是五老峰前事。师曰。万古千秋。曰恁么则成绝嗣去也。师曰。踌躇欲与谁　问自远趋风。请师激发。师曰。他不凭时。曰请师凭时。师曰。我亦不换　问如何是法法无差。师曰。雪上更加霜　上堂。若会此个事。无有下口处　问如何是祖师西来意。师曰。井底寒蟾。天中明月。师终于庐山。谥元悟大师。塔曰传灯。

　　福州覆船山洪荐禅师

　　僧问。如何是本来面目。师闭目吐舌。又开目吐舌示之。曰本来有许多面目耶。师曰。适来见甚么。僧无语　问如何是师子。师曰。善哮吼。僧拊掌曰。好手好手。师曰。青天白日。却被鬼迷。僧作掀禅床势。师便打。曰驴事未去。马事到来。师曰。灼然作家。僧拂袖便出。师曰。将瓯盛水。拟比大洋　问如何是玄妙。师曰。未闻已前　道吾问。久向和尚会禅。是否。师曰。苍天苍天。吾近前掩师口曰。低声低声。师与一掌。吾曰。苍天苍天。师把住曰。得恁么无礼。吾却与一掌。师曰。老僧罪过。吾拂袖便行。师呵呵大笑曰。早知如是。不见如是　僧参。师便作起势。僧便出。师曰。阇黎且来人事。僧回。作抽坐具势。师却归方丈。僧曰。苍天苍天。师曰。龙头蛇尾。僧近前叉手立。师曰。败将投王。不存性命　问抱璞投师。师还接否。师以手拍香台。僧礼拜。师曰。礼拜则不无。其中事作么生。僧却拍香台。师曰。舌头不出口　师将示寂。三日前。令侍者唤第一座来。师卧。出气一声。座唤侍者曰。和尚渴。要汤水吃。师乃面壁而卧。临终令集众。乃展两手出舌示之。时第三座曰。诸人。和尚舌根硬也。师曰。苦哉苦哉。诚如第三座所言。舌根硬去也。言讫而寂。谥绍隆大师。塔曰广济。

　　鼎州德山存德慧空禅师

　　僧问。如何是一句。师曰。更请问。问如何是和尚先陁婆。师曰。昨夜三更见月明。

　　吉州崇恩禅师

　　僧问。祖意教意。是同是别。师曰。少林虽有月。葱岭不穿云　问如何是类。师曰。奈何桥畔嘶声切。剑树林中去复来。

　　石霜晖禅师

　　僧问。世尊出世。先度五俱轮。和尚出世先度何人。师曰。总不度。曰为甚么不度。师曰。为伊不是五俱轮。

　　郢州芭蕉禅师

　　僧问。从上宗乘如何举唱。师曰。已被人冷眼觑破了　问不落诸缘。请师直指。师曰。有问有答　问如何是和尚为人一句。师曰。祇恐阇黎不问　问如何是向去底人。师曰。董家稚子声声哭。曰如何是却来底人。师曰。枯木骊龙露爪牙。

　　潭州肥田慧觉伏禅师

　　僧问。如何是未出世边事。师曰。髻中珠未解。石女敛双眉。曰出世后如何。师曰。灵龟呈卦兆。失却自家身　问此地名甚么。师曰。肥田。曰宜种甚么。师便打　师有偈曰。修多好句枉工夫。返本还源是大愚。祖佛不从修证得。纵行玄路也崎岖。

　　潭州鹿苑晖禅师

　　僧问。不假诸缘请师道。师敲火炉曰。会么曰不会。师曰。瞌睡汉　问牛头未见四祖时如何。师曰。如月在水。曰见后如何。师曰。如水在月　问祖祖相传。未审。传个甚么。师曰。汝问我。我问汝。曰恁么则缁素不分也。师曰。甚么处去来。

　　潭州宝盖约禅师

　　僧问。宝盖高高挂。其中事若何。请师言下旨。一句不消多。师曰。宝盖挂空中。有路不曾通。傥求言下旨。便是有西东。

　　越州云门山拯迷寺海晏禅师

　　僧问。如何是衲衣下事。师曰。如咬硬石头　问如何是古寺一炉香。师曰。历代无人嗅。曰嗅者如何。师曰。六根俱不到　问久向拯迷。到来为甚么不见拯迷。师曰。阇黎不识拯迷。

　　湖南文殊禅师

　　僧问。僧繇为甚么邈志公真不得。师曰。非但僧繇志公也邈不得。曰志公为甚么邈不得。师曰。彩绘不将来。曰和尚还邈得也无。师曰。我亦邈不得。曰和尚为甚么邈不得。师曰。渠无颜色教我作么生邈　问如何是密室。师曰。紧不就。曰如何是密室中人。师曰。不坐上色牛。

　　凤翔府石柱禅师

　　游方时。到洞山时。䖍和尚垂语曰。有四种人。一人说过。佛祖一步行不得。一人行过。佛祖一句说不得。一人说得行得。一人说不得行不得。阿那个是其人。师出众曰。一人说过佛祖行不得者。祇是无舌不许行。一人行过佛祖一句说不得者。祇是无足不许说。一人说得行得者。祇是函盖相称。一人说不得行不得者。如断命求活。此是石女儿披枷带锁。山曰。阇黎分上作么生。师曰。该通分上。卓卓宁彰。山曰。祇如海上明公秀又作么生。师曰。幻人相逢。拊掌呵呵。

　　河中府栖岩山大通院存寿禅师

　　初讲经论。后于石霜之室忘筌。住后。僧问。如何是和尚得力处。师曰。不居无理位。岂坐白牛车。问莲华未出水时如何。师曰。汝莫问出水后莲华事么。僧无语。师平居罕言。叩之则应。寿九十三。谥真寂禅师。

　　南岳玄泰禅师

　　沉静寡言。未尝衣帛。时谓之泰布衲。始见德山。后谒石霜。遂许入室。掌翰二十年。与贯休齐已为友。后居兰若。曰金刚台不立门徒。四方后进依附。皆待以友礼　尝以衡山。多被山民斩伐烧畬。乃作畬山谣曰。畬山儿。畬山儿。无所知。年年斫断青山嵋。就中最好衡岳色。杉松利斧摧贞枝。灵禽野鹤无因依。白云迴避青烟飞。猿猱路绝岩崖出。芝木失根茆草肥。年年斫罢仍再锄。千秋终是难复初。又道今年种不多。来年更斫当阳坡。国家岳域尚如此。不知此理如之何。远迩传播。达于九重。有诏禁止。故岳中兰若。无复延燎。师之力也　将示灭。乃召僧令备薪蒸。说偈曰。今年六十五。四大将离主。其道自元元。个中无佛祖。不用剃头。不须澡浴。一堆猛火。千足万足。端坐垂一足而逝。阇维收舍利。建塔于迎云亭侧。

　　潭州云盖禅师

　　僧问。佛未出世时如何。师曰。月中藏玉兔。曰出后如何。师曰。日里背金乌　问不可以情测时如何。师曰。无舌童儿机智尽　风穴参。师问。石角穿云路携筇。意若何。穴曰。红霞笼玉象。拥嶂照川源。师曰。相随来也。穴曰。和尚也须低声。师曰。且坐吃茶。

　　邵武军龙湖普闻禅师

　　唐僖宗太子也。幼不茹荤。长无经世意。僖宗钟爱之。然百计陶写。终不能回。中和初。僖宗幸蜀。师断发逸游。人无知者。造石霜问曰。祖师别传事。肯以相付乎。霜曰。莫谤祖师。师曰。天下宗旨盛大。岂妄为之耶。霜曰。是实事那。师曰。师意如何。霜曰。待案山点头。即向汝道。师于言下顿省。辞去。至邵武城外。见山郁然深秀。遂拨草至烟起处。有一苦行居焉。苦行见师至。乃曰。上人当兴此。长揖而去。师居十余年。一日有一老人。拜谒。师问。住在何处。至此何求。老人曰。住在此山。然非人龙也。行雨不职。上天有罚当死。愿垂救护。师曰。汝得罪上帝。我何能致力。虽然可易形来。俄失老人所在。视坐傍有一小蛇。延缘入袖。至暮雷电震山。风雨交作。师危坐不顾。达旦晴霁。垂袖蛇堕地而去。有顷。老人拜而泣曰。自非大士慈悲。为血腥秽此山矣。念何以报斯恩。即穴岩下为泉曰。此泉为他日多众之设。今号龙湖。邦人闻其事。施财施力。相与建寺。衲子云趋。师阐化三十余年。临示寂。声钟集众。说偈曰。我逃世难来出家。宗师指示个歇处。住山聚众三十年。寻常不欲轻分付。今日分明说似君。我敛目时齐听取。安然而逝。塔于本山。谥圆觉禅师。

　　张拙秀才

　　因禅月大师指。参石霜。霜问。秀才何姓。曰姓张。名拙。霜曰。觅巧尚不可得。拙自何来。公忽有省。乃呈偈曰。光明寂照遍河沙。凡圣含灵共我家。一念不生全体现。六根才动被云遮。断除烦恼重增病。趣向真如亦是邪。随顺世缘无挂碍。涅槃生死等空花。妙喜曰。驴拣湿处溺。

　　夹山会禅师法嗣

　　澧州洛浦山元安禅师

　　凤翔麟游谭氏子。丱年出家。具戒通经论。问道临济。为侍者。济尝对众。美之曰。临济门下一只箭。谁敢当锋。师蒙印可。自谓已足。后一日侍立次。有座主参济。济问。有一人于三乘十二分教明得。有一人不于三乘十二分教明得。且道此二人。是同是别。主曰。明得即同。明不得即别。师曰。这里是甚么所在。说同说别。济顾师曰。汝又作么生。师便喝。济送座主回问师。汝岂不是适来喝老僧者。师曰。是济便打　师后辞济。济问。甚么处去。师曰。南方去。济以拄杖画一画曰。过得这个便去。师乃喝。济便打。师作礼而去。济明日升堂曰。临济门下有个赤稍鲤鱼。摇头摆尾。向南方去。不知向谁家。齑瓮里淹杀　师游历罢。直往夹山卓庵。经年不访夹山。山乃修书。令僧驰往。师接得。便坐却再展手索。僧无对。师便打。曰归去举似和尚。僧回举似。山曰。这僧。若开书三日内必来。若不开书。斯人救不得也。师果三日后至。见夹山不礼拜。乃当面叉手而立。山曰。鸡栖凤巢。非其同类。出去。师曰。自远趋风。请师一接。山曰。目前无阇黎。此间无老僧。师便喝。山曰。住住。且莫草草忽忽。云月是同。溪山各异。截断天下人舌头。即不无阇黎。争教无舌人解语。师伫思。山便打。因兹服膺(兴化代云。但知作佛。莫愁众生)　一日问山。佛魔不到处。如何体会。山曰。烛明千里像。闇室老僧迷。又问。朝阳已升。夜月不现时如何。山曰。龙衔海珠。游鱼不顾　山将示灭。垂语曰。石头一枝。看看即灭矣。师曰。不然。山曰。何也。师曰。他家自有青山在。山曰。苟如是即吾宗不坠矣　暨夹山顺世。师抵于涔阳遇故人。因话武陵事。问曰。倏忽数年。何处逃难。师曰。祇在阛阓中。曰何不向无人处去。师曰。无人处有何难。曰阛阓中如何逃避。师曰。虽在阛阓中。要人不识。故人罔测。且又问。佛佛相应。祖祖相传。彼此不垂曲时如何。师曰。野老门前。不话朝堂之事。曰合谭何事。师曰。未逢别者。终不开拳。曰有人不从朝堂来。相逢还话会否。师曰。量外之机。徒劳目击　师初居澧阳洛浦山。后迁朗州苏溪。四方道侣。憧憧奔凑。上堂。末后一句。始到牢关。锁断要津。不通凡圣。寻常向诸人道。任从天下乐欣欣。我独不肯欲知上流之士。不将佛祖言教。贴在额头上。如龟负图。自取丧身之兆。凤萦金网趋霄汉。以何期直须旨外明宗。莫向言中取则。是以石人机似汝。也解唱巴歌。汝若似石人。雪曲也应和。指南一路。智者知疏　问瞥然便见时如何。师曰。晓星分曙色。争似太阳辉　问。恁么来不立。恁么去不泯时如何。师曰。鬻薪樵子贵。衣锦道人轻　问供养百千诸佛。不如供养一个无心道人。未审。百千诸佛有何过。无心道人有何德。师曰。一片白云横谷口。几多归鸟尽迷巢　问日未出时如何。师曰。水竭沧溟龙尚隐。云腾碧汉凤犹飞　问如何是本来事。师曰。一粒在荒田。不耘苗自秀。曰若也不耘。莫被草埋却也无。师曰。肌骨异刍荛。稊稗终难隐　问不伤物命者如何。师曰。眼花山影转。迷者谩彷徨　问不谭今古时如何。师曰。灵龟无卦兆。空壳不劳钻。曰争奈空壳何。师曰。见尽无机所。邪正不可立。曰恁么则无栖泊处也。师曰。元象始于未形。虚劳烦于饰彩　问龙机不吐雾滋盖事如何。师曰。道本无名。不存明暗。曰不挂明暗底事又作么生。师曰。言中易举。意外难提　问不生如来家。不坐华王座时如何。师曰。汝道火炉重多少　问祖意教意。是同是别。师曰。师子窟中无异兽。象王行处绝狐踪　问一时举来时如何。师曰。献璞不知机。徒劳招刖足　问僧。近离甚处。曰荆南。师曰。有一人与么去。还逢么。曰不逢。师曰。为甚不逢。曰若逢即头粉碎。师曰。阇黎三寸甚密。云门于江西见其僧。乃问。还有此语否。曰是门。曰洛浦倒退三千里　问行不思议处如何。师曰。青山常举足。白日不移轮　问枯尽荒田独立事如何。师曰。鹭倚雪巢犹可辩。乌投漆立事难分　问如何是主中宾。师曰。逢人常问路。足下镇长迷。曰如何是宾主双举。师曰。枯树无横枝。鸟来难措足　问终日朦胧时如何。师曰。掷宝混沙中。识者天然异。曰恁么则展手不逢师也。师曰。莫将鹤唳误作莺啼　问圆伊三点人。皆会洛浦家风事若何。师曰。雷霆一震。布鼓声销　问正当亭午时如何。师曰。亭午犹亏半。乌沈始得圆。要会个中意。牛头尾上安　问如何是祖师西来意。师曰。飒飒当轩竹。经霜不自寒。僧拟进语。师曰。祇闻风击响。知是几千竿　上堂。孙膑收铺去。也有卜者出来。僧曰。请和尚卜。师曰。汝家爷死。僧无对(法眼代拊掌三下)　问如何是西来意。师以拂子击禅床曰。会么。曰不会。师曰。天上忽雷惊宇宙。井底虾蟆不举头　问如何是佛法大意。师曰。雪覆孤峰峰不白。雨滋石笋笋须生　问法身无为不堕诸数。是否。师曰。惜取眉毛好。曰如何免得斯咎。师曰。泥龟任你千年。终不解随云鹤。曰直是孙膑也遭贬剥。师曰。不穿鼻孔底。牛有甚御处。僧便作牛吼。师曰。这畜生。僧便喝。师曰。掩尾露牙。终非好手　问万丈悬崖撒手去。如何免得丧于身时如何。师曰。须弥系藕丝。曰是何境界。师曰。刹竿头上仰莲心。曰恁么则湛湛澄澄去也。师曰。须弥顶上再翻身。曰恁么则兢兢切切去也。师曰。空随媒鸽走。虚丧网罗身。曰如何得不随去。师曰。罂鹅瓶项小。拟透望天飞　问露不垂群木时如何。师曰。有虎鸦须噪。无人鸟不惊　问拨乱乾坤底人来。师还接否。师竖拂子。僧曰。恁么则得遇明君去也。师曰。依稀似曲才堪听。又被风吹别调中　问佛魔不到处如何辨得。师曰。演若头非失。镜中认取乖　问如何是救离生死。师曰。执水苟延生。不闻天乐妙　问四大从何而有。师曰。湛水无波。沤因风激。曰沤灭归水时如何。师曰。不浑不浊。鱼龙任跃　问如何离得生死去。师曰。一念忘机。太虚无玷　问如何是道。师曰。存机犹滞迹。去杌却通途　问如何是一大藏教收不得者。师曰。雨滋三草秀。片玉本来辉　问一毫吞尽巨海。于中更复何言。师曰。家有白泽之图。必无如是妖怪(保福别云。家无白泽之图。亦无如是妖怪)　问凝然时如何。师曰。时雷应节。震岳惊蛰。曰干般运动不异个凝然时如何。师曰。灵鹤翥空外。钝鸟不离巢。曰如何。师曰。白首拜少年。举世人难信　问诸圣恁么来将何供养。师曰。土宿虽持锡。不是婆罗门　问祖意教意。是同是别。师曰。日月并轮辉。谁家别有路。曰恁么则显晦殊途。事非一概。师曰。但自不亡羊。何须泣岐路　问学人拟归乡时如何。师曰。家破人亡。子归何处。曰恁么则不归去也。师曰。庭前残雪日轮消。室内游尘遣谁扫。乃有偈曰。决志归乡去。乘船渡五湖。举篙星月隐。停棹日轮孤。解缆离邪岸。张帆出正途。到来家荡尽。免作屋中愚　问动是法王苗。寂是法王根。根苗即不问。如何是法王。师举拂子。僧曰。此犹是法王苗。师曰。龙不出洞。谁人奈何　侍者谓师曰。肇法师。制得四论甚奇怪。师曰。肇公甚奇怪。要且不见祖师。者无对(法灯代云。和尚甚么处是。云居锡云。甚么处是。肇公不见祖师处。莫是有许多言语么。又云。肇公有多另言语)　问如何是生机一路。师曰。敲空有响。击木无声　唐昭宗光化戊午八月。诫主事曰。出家之法。长物不留。播种之时。切宜减省。缔构之务。悉从废停。流光迅速。大道元深。苟或因循。曷由体悟。虽激厉恳切。众以为常略。不相儆。至冬示微疾。亦不倦参请。十二月一日。告众曰。吾非明即后也。今有一事。问汝等。若道这个是。即头上安头。若道不是。即斩头求活。第一座对曰。青山不举足。日下不挑灯。师曰。是甚么时节。作这个语话。时有彦从上座对曰。离此二途。请和尚不问。师曰。未在更道。曰彦从道不尽。师曰。我不管汝尽不尽。曰彦从无侍者祇对和尚。师便休。至夜。令侍者唤从。问曰。阇黎今日祇对。甚有道理。汝合体得先师意。先师道。目前无法。意在目前。不是目前法。非耳目之所到。且道。那句是宾。那句是主。若择得出。分付钵袋子。曰彦从不会。师曰。汝合会。曰彦从实不会。师喝出。乃曰苦苦。(玄觉云。且道从上座实不会。是怕见钵袋子拈着伊)二日午时。别僧举前话问师。师曰。慈舟不棹清波上。剑峡徒劳放木鹅。便告寂。世寿六十有五。腊四十六。塔于寺西北隅。

　　抚州逍遥山怀忠禅师

　　僧问。不似之句。还有人道得否。师曰。或即五日斋前。或即五日斋后　问剑镜明利。毫毛何惑。师曰。不空罥索　问洪炉猛焰。烹锻何物。师曰。烹佛烹祖。曰佛祖作么生烹。师曰。业在其中。曰。唤作甚么业。师曰。佛力不如　问四十九年不说一句。如何是不说底句。师曰。只履西行。道人不顾。曰莫便是和尚消停处也无。师曰。马是官马不用印　问如何是一老一不老。师曰。三从六义。曰如何是奇特一句。师曰。坐佛床。斫佛脚　问祖与佛。阿那个最亲。师曰。真金不肯博。谁肯换泥丸。曰恁么则不肯去也。师曰。汝贵我贱　问不敌魔军。如何证道。师曰。海水不劳杓子陷　问不住有云山。常居无底船。时如何。师曰。果熟自然香。曰更请师道。师曰。门前真佛子。曰学人为甚么不见。师曰。处处王老师。

　　袁州蟠龙山可文禅师

　　僧问。亡僧迁化。向甚么处去也。师曰。石牛㳂古路。日里夜明灯　问如何是佛。师曰。痴儿舍父逃。

　　抚州黄山月轮禅师

　　福唐许氏子。初谒三峰。机缘靡契。寻闻夹山盛化。乃往叩之。山问。名甚么。师曰。月轮。山作一圆相曰。何似这个。师曰。和尚恁么语话。诸方大有人不肯在。山曰。阇黎作么生。师曰。还见月轮么。山曰。阇黎恁么道。此间大有人不肯诸方。师乃服膺参讯　一日夹山抗声问曰。子是甚么处人。师曰。闽中人。山曰。还识老僧么。师曰。和尚还识学人么。山曰。不然。子且还老僧草鞋钱。然后老僧。还子庐陵米价。师曰。恁么则不识。和尚也未委庐陵米作么价。山曰。真师子儿。善能哮吼。乃入室受印。依附七年。众请住黄山　上堂。祖师西来。特唱此事。自是诸人不荐。向外驰求。投赤水以寻珠。就荆山而觅玉。所以道。从门入者。不是家珍。认影迷头。岂非大错　问如何是祖师西来意。师曰。梁殿不施功。魏邦绝心迹　问如何是道。师曰。石牛频吐三春雾。木马嘶声满道途　问如何得见本来面目。师曰。不劳悬石镜。天晓自鸡鸣　问宗乘一句请师商量。师曰。黄峰独脱物外秀。年来月往冷飕飕　问不辨中言如何指拨。师曰。剑去远矣。尔方刻舟　问如何是衲衣下事。师曰。石牛水上卧。东西得自由　问如何是目前意。师曰。秋风有韵。片月无方　问如何是学人用心处。师曰。觉户不掩。对月莫迷　问如何是青霄路。师曰。鹤栖云外树。不倦苦风霜　问过去事如何。师曰。龙叫清潭波澜自肃　师于后唐同光甲申腊月二十六日示寂。寿七十二。腊五十三。塔于院之西北隅。

　　洛京韶山寰普禅师

　　有僧到参。礼拜起立。师曰。大才藏拙户。僧过一边立。师曰。丧却栋梁材　问如何是韶山境。师曰。古今猿鸟叫。翠色薄烟笼。曰如何是境中人。师曰。退后看　僧参。师问。莫是多口白头諲么。曰不敢。师曰。有多少口。曰通身是。师曰。寻常向甚么处屙。曰向韶山口里屙。师曰。有韶山口即得无。韶山口向甚么处屙。諲无语。师便打　遵布衲访师。在山下相见。遵问韶山路向甚么处去。师以手指曰。鸣那青青黯黯处去。遵近前把住曰。久向韶山。莫便是否。师曰。是即是。阇黎有甚么事。遵曰。拟伸一问。师还答否。师曰。看君不是金牙作。争解弯弓射尉迟。遵曰。凤凰直入烟霄去。谁怕林间野雀儿。师曰。当轩画鼓从君击。试展家风似老僧。遵曰。一句迥超千圣外。松萝不与月轮齐。师曰。饶君直出威音外。犹较韶山半月程。遵曰。过在甚么处。师曰。倜傥之辞。时人知有。遵曰。恁么则。真玉泥中异。不拨万机尘。师曰。鲁般门下徒施巧妙。遵曰。学人即恁么未审师意如何。师曰。玉女夜抛梭。织锦于西舍。遵曰。莫便是和尚家风也无。师曰。耕夫制玉漏。不是行家作。遵曰。此犹是文言。如何是和尚家风。师曰。横身当宇宙。谁是出头人。遵无语。师遂同归山。才人事了。师召近前曰。阇黎有冲天之气。老僧有入地之谋。阇黎横吞巨海。老僧背负须弥。阇黎按剑上来。老僧挜枪相待。向上一路。速道速道。遵曰。明镜当台。请师一鉴。师曰。不鉴。遵曰。为甚不鉴。师曰。水浅无鱼。徒劳下钓。遵无对。师便打　问如何是一如相。师曰。鹭飞霄汉白。山远色深青　问是非不到处。还有句也无。师曰。有曰是甚么句。师曰。一片白云不露丑。终后。谥无畏禅师。

　　洪州上蓝令超禅师

　　初住瑞州上蓝山。唱夹山之道。学侣俱会。后于洪井创禅苑。还以上蓝为名。化道益盛　问如何是上蓝本分事。师曰。不从千圣借。岂向万机求。曰祇如不借不求时如何。师曰。不可拈放汝手里得么　问锋前如何辨的。师曰。锋前不露影。莫向舌头寻　问如何是无舌人唱歌。师曰。韵震青霄。宫商不犯　问二龙争珠。谁是得者。师曰。其珠遍地。目睹如泥　问善财见文殊后。为甚却往南方。师曰。学凭入室。知乃通方。曰为甚么弥勒却遣见文殊。师曰。道广无涯。逢人不尽　至唐昭宗大顺庚戌正月初。告众曰。吾本约住此十年。今化事既毕。当即行矣。斋毕声钟。端坐长往。谥元真禅师。塔曰本空。

　　郓州四禅禅师

　　僧问。古人有请不背。今请和尚入井还去也无。师曰。深深无别源。饮者消诸患　问如何是和尚家风。师曰。会得底人意。须知月色寒　问诸佛未出世时如何。师曰。王宫绝消息。曰出世后如何。师曰。荣枯各不同。

　　太原海湖禅师

　　因有人请灌顶三藏供养。敷坐讫。师乃就彼位坐。时有云涉座主。问曰。和尚甚么年行道。师曰。座主近前来。涉近前。师曰。祇如憍陈如。是甚么年行道。涉茫然。师喝曰。这尿床鬼　问和尚院内人何太少。定水院人何太多。师曰。草深多野鹿。岩高獬豸稀　问如何是无问而自答。师曰。松韵琴声响。

　　嘉州白水禅师

　　僧问。如何是西来意。师曰。四溟无窟宅。一滴润乾坤　问曹溪一路合谭何事。师曰。涧松千载鹤来聚。月中香桂凤凰归　问如何是此经。师曰。抛梭石女辽空响。海底泥牛夜叫频。

　　凤翔府天盖山幽禅师

　　僧问。如何是天盖水。师曰。四海滂沲。不犯涓滴　问学人拟看经时如何。师曰。既是大商。何求小利　问对境不动时如何。师曰。边方虽有令。不是太平年。

　　清平遵禅师法嗣

　　蕲州三角山令圭禅师

　　初参清平。平问。来作么。师曰。来礼拜。平曰礼拜阿谁。师曰。特来礼拜和尚。平咄曰。这钝根阿师。师乃礼拜。平以手斫师颈一下。从此领旨　住后。僧问。如何是佛。师曰。明日来。向汝道如今道不得。

　　投子同禅师法嗣

　　投子感温禅师

　　僧问。师登宝座。接示何人。师曰。如月赴千溪。曰恁么则满地不亏也。师曰。莫恁么道　问父不投为甚么却投子。师曰。岂是别人屋里事。曰父与子还属功也无。师曰。不属。曰不属功底如何。师曰。父子各自脱。曰为甚么如此。师曰。汝与我会　师游山见蝉蜕。侍者问曰。壳在这里。蝉向甚么处去也。师拈壳。就耳畔摇三五下。作蝉声。侍者于是开悟。

　　福州牛头微禅师

　　上堂。三世诸佛。用一点伎俩不得。天下老师口似匾担。诸人作么生。大不容易除。非知有余莫能知　问如何是和尚家风。师曰。山畬脱粟饭。野菜澹黄齑。曰忽遇上客来又作么生。师曰。吃即从君。吃不吃任东西　问不问骊龙颔下珠。如何识得家中宝。师曰。忙中争得作闲人。

　　西川青城香山登照禅师

　　僧问。诸佛有难。向火𦦨里藏身。未审。衲僧有难。向甚么处藏身。师曰。水精瓮里着波斯　问如何是初生月。师曰。太半人不见。

　　陕府天福禅师

　　僧问。如何是佛法大意。师曰。黄河无滴水。华岳总平沈。

　　兴元府中梁山遵古禅师

　　僧问。空劫无人能问法。即今有问法何安。师曰。大悲菩萨瓮里坐　问如何是祖师西来意。师曰。道士担漏卮。

　　襄州谷隐禅师

　　僧问。如何是不触白云机。师曰。鹤带鸦颜。浮生不弃。

　　安州九嵕山禅师

　　僧问。远闻九嵕。及乎到来。祇见一嵕。师曰。阇黎祇见一嵕不见九嵕。曰如何是九嵕。师曰。水急浪花粗。

　　幽州盘山二世禅师

　　僧问。如何出得三界。师曰。在里头来多少时耶。曰如何出得。师曰。青山不碍白云飞。　问承教有言如化人。烦恼如石女儿。此理如何。师曰。阇黎直如石女儿去。

　　九嵕敬慧禅师

　　僧问。解脱深坑。如何过得。师曰。不求过。曰如何过得。师曰。求过亦非。

　　东京观音院岩俊禅师

　　邢台廉氏子。初参祖席。遍历衡庐岷蜀。尝经凤林深谷。欻睹珍宝发现。同侣相顾。意将取之。师曰。古人锄金若瓦砾。况吾辈岂可恋此。言讫舍去　谒投子。子问。昨夜宿何处。师曰。不动道场。子曰。既言不动。曷由至此。师曰。至此岂是动耶。子曰。元来宿不着处。寻住观音。众常数百。周高祖世宗二帝。潜隐时。每登方丈。必施礼。及即位。特赐紫衣。署净戒大师。宋太祖乾德丙寅春示寂。垂诫门人讫。怡颜合掌而逝。寿八十五。腊六十五。塔于东郊丰台。

　　濠州思明禅师

　　在众时。僧问。如何是上座沙弥章行。师曰。诺　问如何是清净法身。师曰。屎里蛆儿。头出头没。

　　凤翔府招福禅师

　　僧问。东牙乌牙皆出队。和尚为甚么不出队。师曰。住持各不同。阇黎争得怪。

　　五灯全书卷第十一
卍新纂续藏经第 81 册 No. 1571 五灯全书(卷1-33)


　　五灯全书卷第十二

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　青原下六世

　　大光诲禅师法嗣

　　潭州谷山有缘禅师

　　僧问。竛竮之子。如何得归向。师曰。会人路不通。曰恁么则无奉重处也。师曰。我道你钵盂落地拈不起　问一拨便转时如何。师曰。野马走时鞭辔断。石人抚掌笑呵呵。

　　潭州龙兴禅师

　　僧问。一拨便转时如何。师曰。根不利。　问得坐披衣时如何。师曰。不端严。曰为甚么不端严。师曰。不从修证得　问如何是道中人。师曰。终日寂攒眉　问文不加点时如何。师曰。无目童儿不出户　问宾主未分时如何。师曰。双陆盘中不喝彩。曰分后如何。师曰。骰子未曾抛。

　　潭州伏龙山第一世禅师

　　僧问。搅长河为酥酪。变大地作黄金时如何。师曰。臂长衫袖短　问随缘认得时如何。师曰。雪内牡丹花　问如何是祖师西来意。师曰。你得恁么不识痛痒。

　　京兆白云善藏禅师

　　僧问。如何是和尚深深处。师曰。矮子渡深溪　问赤脚时如何。师曰。何不脱却　问如何是法法不生。师曰。万类千差。曰如何是法法不灭。师曰。纵横满目。

　　伏龙山第二世禅师

　　僧问。随缘认得时如何。师曰。汝道。兴国门楼高多少　问子不谭父德时如何。师曰。阇黎且低声。

　　陕府龙峻山禅师

　　僧问。如何是不知善恶底人。师曰。千圣近不得。曰此人还知有向上事也无。师曰不知。曰为甚么不知。师曰。不识善恶。说甚么向上事。曰毕竟如何。师曰。不见道犴𤞞　问如何是佛向上人。师曰。不带容　问凡有展拓。尽落今时不展拓时。如何。师曰。不展不展。曰毕竟如何。师曰。不拓不拓。

　　伏龙山第三世禅师

　　僧问。行尽千山路。元机事若何。师曰。鸟道不曾栖　问既是师。为甚却无位次。师曰。古今排不出。三际岂能安。曰恁么则某甲随手去也。师曰。春风吹柳絮。往复几时休　问如何是真际。师曰。旷劫无异。不存阶级。

　　九峰䖍禅师法嗣

　　新罗国清院禅师

　　僧问。奔马争毬。谁是得者。师曰。谁是不得者。曰恁么则不在争也。师曰。直得不争。亦有过在。曰如何免得此过。师曰。要且不曾失。曰不失处如何锻炼。师曰。两手捧不起。

　　洪州泐潭神党禅师

　　僧问。四威仪中如何辨主。师曰。正遇宝峰不脱鞋　问如何是佛法大意。师曰。虚空驾铁船。岳顶浪滔天。

　　袁州南源行修慧观禅师(亦曰光睦)

　　僧问。如何是南源境。师曰。几处峰峦猿鸟叫。一带平川游子迷　问如何是南源深深处。师曰。众人皆见。曰恁么则浅也。师曰。也是两头摇　问有口谈不得。无心未见伊时如何。师曰。古洞有龙吟不出。岩前木马喊无形。

　　南昌泐潭明禅师

　　一日下到客位。众请师归方丈。师曰。道得即去。时牟和尚对曰。大众请师。乃上法堂　僧问。非思量处。识情难测时如何。师曰。我不欲违古人。曰不违古人意作么生。师曰。也合消得汝三拜　问碓捣磨磨不得忘却。此意如何。师曰。虎口里活雀儿　问定慧不生时如何。师曰。铁牛草上卧。昏昏不举头　问如何是道者。师曰。毛𣯶𣯶地。曰如何是道者家风。师曰。佛殿前逢尊者　问如何是和尚终日事。师曰。钵盂里无折箸。曰如何是沙门日用事。师曰。轰轰不借万人机。

　　吉州稽山禅师

　　僧问。如何是祖师西来意。师曰。杉树子　问文殊以何为师。师曰。风筝有韵真堪听。听得由来曲不成。

　　泐潭延茂禅师

　　僧问。如何是古佛心。师曰。终不道土木瓦砾是　问日落西山去。林中事若何。师曰。庭前花盛发。室内不知春　问如何是闭门造车。师曰。失却斑猫儿。曰如何是出门合辙。师曰。坐地到长安　问如何是和尚正主。师曰。画鼓连槌响。耳畔不闻声。

　　洪州凤栖同安院常察禅师

　　僧问。如何是凤栖家风。师曰。凤栖无家风。曰既是凤栖。为甚么无家风。师曰。不迎宾。不待客。曰恁么则四海参寻。当为何事。师曰。盘饤自有旁人施　问如何是凤栖境。师曰。千峰连岳秀。万嶂不知春。曰如何是境中人。师曰。孤岩倚石坐。不下白云心　问祖意教意。是同是别。师曰。铁狗吠石牛。幻人看月色　问如何是披毛戴角底人。师曰。蓑衣箬笠卖黄金。几个相逢不解唤　问学人未晓时机。乞师指示。师曰。参差松竹烟笼薄。重叠峰峦月上迟。僧拟进语。师曰。剑甲未施。贼身已露。僧曰。何也。师曰。精阳不剪霜前竹。水墨徒夸海上龙。僧绕禅床而出。师曰。闭目食蜗牛。一场酸涩苦　问返本还源时如何。师曰。蟭蟟虽脱壳。不免抱寒枝　问如何是猛利底人。师曰。石牛步步吼深潭。纸马声声火中叫　新到。持锡绕师三匝。振锡一下曰。凡圣不到处请师道。师鸣指三下。僧曰。同安今日吓得忘前失后。师曰。阇黎发足何处。僧珍重便出。师曰。五湖衲子。一锡禅人。未到同安。不妨疑着。僧回首曰。远闻不如近见。师曰。贪他一杯酒。失却满船鱼　问如何是大没惭愧底人。师曰。老僧见作这业　问如何是祖师西来意。师曰。犀因玩月纹生角。象被雷惊花入牙　问如何是向去底人。师曰。寒蝉抱枯木。泣尽不回头。曰如何是却来底人。师曰。火里芦花秀。逢春恰似秋。曰如何是不来不去底人。师曰。石羊遇石虎。相看早晚休　座主问。三乘十二分教。某甲粗知。未审和尚说何法示人。师曰。我说一乘法。曰如何是一乘法。师曰。几般云色出峰顶。一样泉声落槛前。曰不问这个。如何是一乘法。师曰。你不妨灵利　玩月次。谓僧曰。奇哉奇哉。星明月朗。足可观瞻。岂异道乎。曰如何是道。师曰。汝试道看。曰彼自无疮。勿伤之也。师曰。负笈攻文。不闲弓矢　问僧。近离何处。曰江西。师曰。江西法道何似此间。曰赖遇问着某甲。若问别人。则祸生也。师曰。老僧适来造次。曰某甲不是婴儿。徒用止啼黄叶。师曰。伤鳖恕龟。杀活由我　问僧。甚处来。曰五台。师曰。还见文殊么。僧展两手。师曰。手展颇多。文殊谁睹。曰气急杀人。师曰。不睹云中雁。焉知沙塞寒　问远趋丈室。乞师一言。师曰。孙膑门下徒话钻龟。曰名不浪得。师曰。吃茶去。僧便珍重。师曰。虽得一场荣。刖却一双足　师看经次。有僧来问讯。师曰。古佛今佛。皆无别理。曰和尚如何。师打一掌。僧曰。如是如是。师曰。这风颠汉。曰今古皆然。师曰。拟欲降龙。却逢死虎。曰同安甚生光彩。师曰。守株停舶。非汝而谁。曰和尚聻。师曰。胡羊往楚。抱屈而归　问僧。眼界无光如何得见。曰北斗东转。南斗西移。师曰。夫子入太庙曰与么则同安门下。道绝人荒去也。师曰。横抱婴孩。拟彰皇简　师闻鹊声谓众曰。喜鹊鸣寒桧。心印是渠传。僧出问曰。何别。师曰。众中有人在。曰同安门下。道绝人荒。师曰。北人饮乳。返怪良医。曰休休。师曰。老鹤入枯池。不见鱼踪迹。

　　洪州泐潭匡悟禅师

　　僧问。如何是直截一路。师曰。恰好消息。曰还通向上事也无。师曰。鱼从下过　问幽关未度。信息不通时如何。师曰。客路如天远。候门似海深　问从上宗乘如何举唱。师曰。莫错举似人。曰恁么则总应如是。师曰。还是没交涉　问六叶芬芳。师传何叶。师曰。六叶不相续。花开果不成。曰岂无今日事。师曰。若是今日即有。曰今日事如何。师曰。叶叶连秀枝。花开处处芳。

　　吉州禾山无殷禅师

　　福州吴氏子。七岁从雪峰出家。依年受具。谒九峰。峰问。汝远远而来。睴睴(音衮)随众。见何境界。而可修行。由何径路而能出离。师曰。重昏廓辟。盲者自盲。峰乃许入室　后住禾山。学徒济济。诸方降叹。江南李氏。召而问曰。和尚何处来。师曰。禾山来。曰山在甚么处。师曰。人来朝凤阙。山岳不曾移。国主重之。命居杨州祥光院。复乞入山。以翠岩而栖止焉。时上蓝亦虚其室。命师来往阐化。号澄源禅师　问学人乍入丛林。乞师指示。曰于汝不惜　问仰山插锹意旨如何。师曰。汝问我。曰玄沙踏倒锹又作么生。师曰。我问汝。曰未辩其宗如何体悉。师曰。头大尾尖　问咫尺之间。为甚么不睹师颜。师曰。且与阇黎道一半。曰为甚么不全道。师曰。尽法无民。曰不怕无民。请师尽法。师曰。推倒禾山也　问。习学谓之闻。绝学谓之邻。过此二者。谓之真过。如何是真过。师曰。禾山解打鼓　问如何是真谛。师曰。禾山解打鼓　问即心即佛则不问。如何是非心非佛。师曰。禾山解打鼓。曰如何是向上事。师曰。禾山解打鼓　问万法齐兴时如何。师曰。禾山解打鼓　问尊者拨眉击目视育王时如何。师曰。即今也恁么。曰学人如何领会。师曰。莫非摩利支山　问摩尼宝殿有四角。一角常露。如何是露底角。师举手曰。汝打我。复曰。汝还会么。曰不会。师曰。汝争解打得我　问如何是西来意。师曰。扑破着　问已在红炉。请师烹炼。师曰。槌下成器。曰恁么则烹炼去也。师曰。池州和尚　问四壁打禾中间刬草。和尚赴阿那头。师曰。甚么处不赴。曰恁么则同于众去也。师曰。小师弟子。宋太祖建隆庚申二月示微疾。三月二日辞众。乃曰。后来学者。未识禾山。即今识取。珍重。言讫而寂。谥法性禅师。塔曰妙相。

　　洪州泐潭牟禅师

　　僧问。如何是学人着力处。师曰。正是着力处　上堂。僧问。百丈卷席意旨如何。师曰珍重。便下座。

　　涌泉欣禅师法嗣

　　台州六通院绍禅师

　　一日涌泉问。甚么处去来。师曰。烧畬来。泉曰。火后事作么生。师曰。铁蛇钻不入　住后。僧问。不出咽㗋唇吻事如何。师曰。待汝一钁斸断巾子山。我亦不向汝道　问南山有一毒蛇。如何近得。师曰。非但阇黎。千圣亦近不得　问承闻南方有一剑话。如何是一剑。师曰。不当锋。曰头落又作么生。师曰。我道不当锋。有甚么头。其人礼谢而去　问父母未生时。那人何处立。师曰。封兆未兴。孙膑失算　问如何是大千顶。师曰。不与众峰齐。师休。夏入天台山华顶峰。晦迹莫知所终。

　　云盖元禅师法嗣

　　潭州云盖山志罕禅师

　　僧问。如何是须弥顶上浪滔天。师曰。文殊正作闹。曰如何是正位中事。师曰。不向机前展大悲。问如何是那边人。师曰。锋前不露影。句后觅无踪。

　　新罗国卧龙禅师

　　僧问。如何是大人相。师曰。紫罗帐里不垂手。曰为甚么不垂手。师曰。不尊贵　问十二时中如何用心。师曰。猢狲吃毛虫　问如何是潭中意。师曰。丝纶垂不到。磻溪谩放钩。曰如何是潭外事。师曰。日里金乌叫。蟾中玉兔惊。

　　彭州天台灯禅师

　　僧问。古佛向甚么处去也。师曰。中央甲第高。岁岁出灵苗　问古镜未磨时如何。师曰。不施功。曰磨后如何。师曰。不照烛　问如何是佛。师曰。红莲座上。不睹天冠。

　　谷山藏禅师法嗣

　　新罗国瑞岩禅师

　　僧问。黑白两亡。开佛眼时如何。师曰。恐你守内　问如何是诞生王子。师曰。深宫引不出。曰如何是朝生王子。师曰。宫中不列位。曰如何是末生王子。师曰。处处无标的。不展万人机。

　　新罗国百岩禅师

　　僧问。如何是禅。师曰。古冢不为家。曰如何是道。师曰。徒劳车马迹。曰如何是教。师曰。贝叶收不尽。

　　新罗国大岭禅师

　　僧问。古人道。祇到潼关即便休。会了便休。未会便休。师曰。祇为迷途中活计。曰离却迷途。还得其中活计也无。师曰。体即得。当即不得。曰既是体得。为甚么当不得。师曰。体是甚么人分上事。曰其中事如何。师曰。不作尊贵　问如何是一切处清净。师曰。截琼枝寸寸是宝。析旃檀片片皆香　问如何是用中无碍。师曰。一片白云缭乱飞。

　　中云盖禅师法嗣

　　潭州云盖山证觉景禅师

　　僧问。国土晏清。功归何处。师曰。银台门下不展贺。曰转功无位时如何。师曰。王家事宛然。曰如何是阃外底事。师曰。画鼓声终后。将军不点头。

　　吉州禾山师阴禅师

　　僧问。王子未登朝。谁人当治化。师曰。阃外不行边塞令。将军自致太平年。曰恁么则治化之功犹不当。师曰。亦有当。曰如何是当。师曰。十方国土。尽属于王　问久久寻源。为甚么不见。师曰。为步数太多。曰恁么则不觅去也。师曰。还同避溺而投火　问如何是佛。师曰。承当者不是好手。

　　幽州柘溪从实禅师

　　僧问。如何是道。师曰。个中无紫皂。曰如何是禅。师曰。不与白云连　师问僧。作甚么来。曰亲近来。师曰。任你白云朝岳顶。争奈青山不展眉。

　　洛浦安禅师法嗣

　　蕲州牙乌山彦宾禅师

　　僧问。未作人身已前。作甚么来。师曰。三脚石牛坡上走。一枝瑞草目前分　问疋马单枪直入时如何。师曰。饶你雄信解拈枪。犹较秦王百步在　问久战沙场。为甚么功名不就。师曰。双雕随箭落。李广不当名　问百步穿杨。中的者谁。师曰。将军不上便桥。金牙徒劳拈筈　问螮蝀饮云根时如何。师曰。金轮天子下阎浮。铁缦头上金花异。曰当恁么时如何。师曰。当今不坐灵明殿。画鼓休停八佾音。

　　凤翔府青峰传楚禅师

　　泾州人。一日洛浦问曰。院主去甚么处来。师曰。扫雪来。浦曰。雪深多少。师曰。树上总是。浦曰。得即得。汝向后住个雪窟定矣。后访白水。水曰。见说洛浦有生机一路是否。师曰是。水曰。止却生路。向熟路上来。师曰。生路上死人无数。熟路上不着活汉。水曰。此是洛涌底。你底作么生。师曰。非但洛浦。夹山亦不奈何。水曰。夹山为甚么不奈何。师曰。不是道生机一路　住后。僧问。佛魔未现。向甚么处应。师曰。诸上座听祇对。问大事已明。为甚么也如丧考妣。师曰。不得春风花不开。及至花开又吹落　问如何是一色。师曰。全无一滴水。浪激以银山　问如何是临机一句。师曰。便道将来。曰请和尚道。师曰。穿过髑髅。不知痛痒　问如何是明了底人一句。师曰。骏马寸步不移。钝鸟升腾出路。

　　京兆府永安院善静禅师

　　郡之王氏子。母梦金像。觉而有娠。师幼习儒学。博通群言。年二十七。忽厌浮幻。潜诣终南山。礼广度披削。唐天复中。南谒洛浦。浦器之。容其入室。乃典园务。力营众事。一日有僧辞浦。浦曰。四面是山。阇黎向甚么处去。僧无对。浦曰。限汝十日下语得中。即从汝去。其僧经行冥搜。偶入园中。师问曰。上座既是辞去。今何在此。僧具陈所以。坚请代语。师曰。竹密岂妨流水过。山高那阻野云飞。其僧喜踊。师嘱之曰。不得道是某甲语。僧遂白浦。浦曰谁语。曰某甲语。浦曰。非汝语。僧具言园头见教。浦至晚上堂。谓众曰。莫轻园头。他日座下有五百人在。后住永安。众余五百。果符洛浦之记　僧问。知有道不得时如何。师曰。知有个甚么。曰不可无去也。师曰。恁么则合道得。曰道即不无。争奈语偏。师曰。水冻鱼难跃。山寒花发迟　问如何是和尚家风。师曰。木马背斜阳。入草无踪迹　问如何是一色。师曰。易分雪里粉。难辩墨中煤　问如何是衲衣向上事。师曰。龙鱼不出海。水月不吞光　问不可以智知。不可以识识时如何。师曰。鹤鹭并头踏雪睡。月明惊起两迟疑　问牛头未见四祖时如何。师曰。异境灵松睹者皆羡。曰见后如何。师曰。叶落已枝摧。风来不得韵　问如何得生如来家。师曰。披衣望晓。论劫不明。曰明后如何。师曰。一句不可得。曰如何是不坐如来座。师曰。抱头石女归来晚。祇园会里没踪由　师住游𤏡道。避昭宗蒙尘之乱。以后晋开运丙午冬。鸣犍槌。集僧嘱累。入方丈。东向右胁而化。谥净悟禅师。寿八十有九。腊六十。

　　邓州中度禅师

　　僧问。海内不逢师。如何是寰中主。师曰。金鸡当报晓。时人自不闻　问如何是暗中明镜。师曰。昧不得。曰未审照何物。师曰。甚么物不照　问如何是实际理地不受一尘。佛事门中不舍一法。师曰。真常尘不染。海纳百川流。曰请和尚离声色外答。师曰。木人常对语。有性不能言。

　　嘉州洞溪戒定禅师

　　初问洛浦。月树无枝长覆荫。请师直指妙元微。浦曰。森罗秀处事不相依。渌水千波孤峰自异。师于是领旨　住后。僧问。蛇师为甚么被蛇吞。师曰。几度扣门招不出。将身直入里头看　有官人问。既是清净伽蓝。为甚打鱼鼓。师曰。直须打出青霄外。免见龙门点额人。

　　京兆府卧龙禅师

　　僧问。杲日符天际。珠光照旧都。浦津通法海。今日意如何。师曰。实剑挥时。岂该明暗。

　　逍遥忠禅师法嗣

　　泉州福清院师巍通玄禅师

　　僧问。枝分夹岭。的绍逍遥。宝座既登。法雷请震。师曰。逍遥迥物外。物外霞不生　问如何是西来的的意。师曰。立雪未为劳。断臂方为的。曰恁么则一华开五叶。棼芳直至今。师曰。因圆三界外。果满十方知。

　　京兆府白云无休禅师

　　僧问。路逢猛虎。如何降伏。师曰。归依佛法僧　问如何是白云境。师曰。月夜楼边海客愁。

　　蟠龙文禅师法嗣

　　庐山永安净悟禅师

　　僧问。如何是出家底事。师曰。万丈悬崖撒手去。曰如何是不出家底事。师曰。迥殊雪岭安巢节。有异许由挂一瓢　问六门不通。如何达信。师曰。阇黎外边与谁相识　问脱笼头卸角䭾来时如何。师曰。换骨洗肠投紫塞。雁门切忌更衔芦　问。从上诸圣。将何以示人。师曰。有异祖龙行化节。迥超栖凤越扬尘　问如何是解作客底人。师曰。宝御珍装犹尚弃。谁能历劫傍他门　问如何是西来意。师曰。海底泥牛吼。云中木马嘶　问。众手淘金。谁是得者。师曰。黄帝不曾游赤水。神珠罔象也虚然　问雪覆芦华时如何。师曰。虽则冱凝呈瑞色。太阳晖后却迷人。

　　袁州木平山善道禅师

　　初谒洛浦问。一沤未发已前。如何辨其水脉。浦曰。移舟谙水脉。举棹别波澜。师不契。乃参蟠龙。语同前问。龙曰。移舟不别水。举棹即迷源。师从此悟入　僧问。如何是西来意。师曰。石羊头子向东看　问如何是正法眼。师曰。拄杖孔　问如何是不动尊。师曰。浪浪荡荡　问如何是木平一句。师曰。逼塞虚空。曰逼塞虚空即不问。如何是一句。师便打　凡有新到。未许参礼。先令运土三担。而示偈曰。南山路侧东山低。新到莫辞三转泥。嗟汝在途经日久。明明不晓却成迷　师肉髻螺纹。金陵李氏。向其道誉。迎请供养。待以师礼。尝问。如何是木平。师曰。不劳斥斧。曰为甚么不劳斤斧。师曰。木平　法眼有偈赠曰。木平山里人。貌古言复少。相看陌路同。论心秋月皎。坏衲线非蚕。助歌声有鸟。城阙今日来。一沤曾已晓。灭后门人建塔。宋真宗敕谥真寂禅师。塔曰普慧。

　　崇福志禅师

　　僧问。供养百千诸佛。不如供养一无心道人。未审诸佛有何过。无心道人有何德。师曰。雪深宜近火。身暖觉春迟　问贫子献珠时如何。师曰。甚么处得来　问如何是道。师曰。回车有分。

　　陕府龙溪禅师

　　上堂。僧问。如何是无缝塔。师曰。百宝庄严今已了。四门开豁几多时。师乃曰。直饶说似个无缝塔。也不免老僧下个橛。作么生免得去。众无对。师曰下去。

　　黄山轮禅师法嗣

　　郢州桐(或作潼)泉山禅师

　　参黄山。山问。天门一合。十方无路。有人道得。摆手出漳江。师曰。蛰户不开。龙无龙句。山曰。是你恁么道。师曰。是即直言是。不是直言不是。山曰。摆手出漳江。山复问。卞和到处荆山秀。玉印从他天子传时如何。师曰。灵鹤不于林下憩。野老不重太平年。山深肯之　住后。僧问。如何是相传底事。师曰。龙吐长生水。鱼吞无尽沤。曰请师挑剔。师曰。擂鼓转船头。棹穿波里月。

　　韶山普禅师法嗣

　　潭州文殊禅师

　　僧问。如何是祝融峰前事。师曰。岩前瑞草生　问仁王登位。万姓沾恩。和尚出世有何祥瑞。师曰。万里长沙驾铁船　问如何是本尔庄严。师曰。菊花原上景。行人去路长。

　　耀州容行禅师

　　僧问。密室之言。请师垂示。师曰。南方水阔。北地风多。曰不会。乞师再指。师曰。鸟栖林麓易。人出是非难。

　　思明禅师法嗣

　　襄州鹫岭善本禅师

　　浴次僧问。和尚是离垢人。为甚么却浴。师曰。定水湛然满。浴此无垢人　问祖意教意。是同是别。师曰。鹫岭峰上。青草参天。鹿野苑中。狐兔交横。

　　青原下七世

　　藤霞禅师法嗣

　　澧州药山禅师

　　上堂。夫学般若菩萨。不惧得失。有事近前。时有僧问。药山祖裔。请师举唱。师曰。万机挑不出。曰为甚么万机挑不出。师曰。他缘岸谷　问如何是药山家风。师曰。叶落不如初　问法雷哮吼时如何。师曰。宇宙不曾震。曰为甚么不曾震。师曰。遍地娑婆。未尝哮吼。曰不哮吼底事如何。师曰。阖国无人知。

　　云盖景禅师法嗣

　　衡岳南台寺藏禅师

　　僧问。远远投师。请师一接。师曰。不隔户　问如何是南台境。师曰。松韵拂时石不点。孤峰山下垒难齐。曰如何是境中人。师曰。岩前栽野果。接待往来宾。曰恁么则谢师供养。师曰。怎生滋味　问如何是法堂。师曰。无壁落　问不顾诸缘时如何。师良久。

　　潭州云盖山证觉禅师

　　僧问。如何是和尚家风。师曰。四海不曾通　问如何是一尘含法界。师曰。通身体不圆。曰如何是九世刹那分。师曰。繁兴不布彩　问如何是宗门中的的意。师曰。万里胡僧。不入波澜。

　　乌牙宾禅师法嗣

　　安州大安山兴古禅师

　　僧问。亡僧迁化。向甚么处去也。师曰。昨夜三更拜南郊　问维摩默然意旨如何。师曰。黯黑石牛儿。超然不出户　问如何是那边事。师曰。黑漆牧童不展手。银笼鹤畔野云飞。

　　蕲州乌牙山行朗禅师

　　僧问。未作人身已前作甚么来。师曰。海上石牛歌三拍。一条红线掌间分　问迦叶上行衣。何人合得披。师曰。天然无相子。不挂出尘衣。

　　青峰楚禅师法嗣

　　西川灵龛禅师

　　僧问。如何是诸佛出身处。师曰。出处非干佛。春来草自青　问碌碌地时如何。师曰。试进一步看。

　　京兆府紫阁山端己禅师

　　僧问。四相俱尽。立甚么为真。师曰。你甚么处去来　问渭水正东流时如何。师曰。从来无间断。

　　房州开山怀昼禅师

　　僧问。作何行业。即得不违于千圣。师曰。妙行无伦匹。情元体自殊　问有耳不临清水洗。无心谁为白云幽时如何。师曰。无木挂千金。曰挂后如何。师曰。杳杳人难辩　问如何是尘中师。师曰。荆棘林中随处到。旃檀林里任纵横　问如何是祖师西来意。师曰。月隐澄潭。金辉正午。

　　幽州传法禅师

　　僧问。教意祖意。是同是别。师曰。华开金线秀。古洞白云深　问别人为甚么徒弟多。师为甚么无徒弟。师曰。海岛龙多隐。茅茨凤不栖。

　　益州净众寺归信禅师

　　僧问。莲华未出水时如何。师曰。菡萏满池流。曰出水后如何。师曰。叶落不知秋　问不假浮囊便登巨海时如何。师曰。红觜飞超三界外。绿毛也解道煎茶　问如何是自在底人。师曰。剑树霜林去便行。曰如何是不自在底人。师曰。释迦在阇黎后。

　　青峰山清勉禅师

　　僧问。久酝蒲萄酒。今日为谁开。师曰。饮者方知　问如何是祖师西来意。师曰。耨池无一滴。四海自滔滔。

　　五灯全书卷第十二
卍新纂续藏经第 81 册 No. 1571 五灯全书(卷1-33)


　　五灯全书卷第十三

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　南岳下二世

　　马祖一禅师法嗣

　　荆州天王道悟禅师

　　渚宫崔氏子玉之后裔也。年十五。依长沙寺昙翥律师出家。二十三。诣嵩山受戒。三十参石头。频沐指示。曾未投机。次谒忠国师。三十四。兴国师侍者应真南还。谒马祖。祖曰。识取自心本来是佛。不属渐次。不假修持。体自如如。万德圆满。师于言下大悟。祖嘱曰。汝若住持。莫离旧处。师蒙指已。便返荆门。去郭不远。结草为庐　后因节使顾问左右。申其端绪。节使亲临访道。见其路隘车马难通。极目荒榛。曾未修削。睹兹发怒。令人擒师。抛于水中。旌旆才归。乃见遍衙火发。内外烘焰。莫可近之。惟闻空中声曰。我是天王神。我是天王神。节使回心设拜。烟𦦨都息。宛然如初。遂往江边。见师在水都不湿衣。节使重仰忏悔。迎请在衙供养。于府西造寺。额号天王　僧龙潭信问曰。从上相承底事如何。师曰。不是明汝来处不得。潭曰。这个眼目。几人具得。师曰。浅草易为长芦　师常曰。快活快活。及临终时。叫苦苦。又曰。阎罗王来取我也。院主问曰。和尚当时被节度使抛向水中。神色不动。如今何得恁么地。师举枕子曰。汝道当时是。如今是。院主无对。便入灭。当唐宪宗元和戊子十月十三日也。年八十二。坐六十三夏。嗣法一人。曰崇信。

　　(宋大川云。以丘玄素符载二碑参合。应以天王道悟嗣马祖。龙潭崇信嗣之。始为不差误矣　按指月录云。天王道悟嗣马祖。龙潭崇信嗣之。丘玄素撰。唐闻人归登有南岳碑。圭峰答裴国宗趣状。权德与马祖塔铭。皆以天王为马祖嗣。佛国白。达观颖。吕夏卿。张无尽。皆有着辩。以证传灯之误　按正名录云。诸家证据。由在事迹。证据中。惟张无尽之言。最为深切。无尽云。石头得药山。山得曹洞。教理行果。言说婉转。天王道悟下。出周金刚。呵风骂雨虽佛祖不敢婴其锋恐皇字差误。后得丘玄素符载二碑。遍示诸方曰。吾尝疑德山洞山。同出石头下。因甚垂手处。死活不同。今以丘符二碑证之。朗然明白。方知吾择法验人之不谬耳　此则直从施设处勘出。一言而定千古之疑。譬如世人子嗣有讹。考核宗谱。固可辩明。若一滴血。则真伪立剖。无尽之言可谓滴血。而得其真者矣。按三刻所载。考据的确。讨论精详。千载疑案。一时冰释)。

　　南岳下三世

　　天王道悟禅师法嗣

　　澧州龙潭崇信禅师

　　渚宫人也。其家卖饼。师少而英异。初天王悟。蒙马祖记莂。后居天王寺。人莫之测。师家于寺巷。常日以十饼馈之。悟受之。每食毕。常留一饼曰。吾惠汝以荫子孙。师一日自念曰。饼是我持去。何以返遗我耶。其别有旨乎。遂造而问焉。悟曰。是汝持来。复汝何咎。师闻之。颇晓元旨。因投出家。悟曰。汝昔崇福善。今信吾言。可名崇信。由是服勤左右。一日问曰。某自到来。不蒙指示心要。悟曰。自汝到来。吾未当不指汝心要。师曰。何处指示。悟曰。汝擎茶来。吾为汝接。汝行食来。吾为汝受。汝和南时。吾便低首。何处不指示心要。师低头良久。悟曰。见则直下便见。拟思即差。师当下开解。复问。何如保任。悟曰。任性逍遥。随缘放旷。但尽凡心。别无圣解。师后诣澧阳龙潭栖止焉　僧问。髻中珠谁人得。师曰。不赏玩者得。曰安着何处。师曰。有处即道来　尼问。如何得为僧去。师曰。作尼来多少时也。曰还有为僧时也无。师曰。汝即今是甚么。曰现是尼身。何得不识。师曰。谁识汝　李翱刺史问。如何是真如般若。师曰。我无真如般若。李曰。幸遇和尚。师曰。此犹是分外之言。

　　南岳下四世

　　龙潭信禅师法嗣

　　鼎州德山宣鉴禅师

　　简州周氏子。丱岁出家。依年受具。精究律藏。于性相诸经。贯通旨趣。尝讲金刚般若。时谓之周金刚。尝谓同学曰。一毛吞海。海性无亏。纤芥投锋。锋利不动。学与无学。唯我知焉。后闻南方禅席颇盛。师气不平。乃曰。出家儿。千劫学佛威仪。万劫学佛细行。不得成佛。南方魔子。敢言直指人心见性成佛。我当搂其窟穴。灭其种类。以报佛恩。遂担青龙疏钞。出蜀至澧阳。路上见一婆子卖饼。因息肩。买饼点心。婆指担曰。这个是甚么文字。师曰。青龙疏钞。婆曰。讲何经。师曰。金刚经。婆曰。我有一问。你若答得。施与点心。若答不得。且别处去。金刚经道。过去心不可得。现在心不可得。未来心不可得。未审。上座点那个心。师无语。遂往龙潭。至法堂曰。久向龙潭。及乎到来。潭又不见。龙又不现。潭引身曰。子亲到龙潭。师无语。遂栖止焉。一夕侍立次。潭曰。更深。何不下去。师珍重便出。却回曰。外面黑。潭点纸烛度与师。师拟接。潭复吹灭。师于此大悟。便礼拜。潭曰。子见个甚么。师曰。从今向去。更不疑天下老和尚舌头也。至来日。龙潭升座谓众曰。可中有个汉。牙如剑树。口似血盆。一棒打不回头。他时向孤峰顶上。立吾道去在。师将疏钞。堆法堂前。举火炬曰。穷诸玄辩。若一毫置于太虚。竭世枢机。似一滴投于巨壑。遂焚之。于是礼辞　直抵沩山。挟复子上法堂。从西过东。从东过西。顾视方丈曰。有么有么。山座次。殊不顾盼。师曰无无。便出。至门首。乃曰。虽然如此。也不得草草。遂具威仪。再入相见。才跨门。提起坐具曰。和尚。山拟取拂子。师便喝。拂袖而出。沩山至晚问首座。今日新到在否。座曰。当时背却法堂。着草鞋出去也。山曰。此子已后向孤峰顶上。盘结草庵。呵佛骂祖去在　师住澧阳三十年。属唐武宗废教。避难于独浮山之石室。宣宗大中初。武陵太守薛廷望。再崇德山精舍。号古德禅院。将访求哲匠住持。聆师道行。屡请不下山。廷望乃设诡计。遣吏以茶盐诬之。言犯禁法。取师入州。瞻礼坚请居之。大阐宗风　上堂。若也于己无事。则勿妄求。妄求而得亦非得也。汝但无事于心。无心于事。则虚而灵。空而妙。若毛端许言之本末者。皆为自欺。何故。毫厘系念。三涂业因。瞥尔情生。万劫羁锁。圣名凡号。尽是虚声。殊相劣形。皆为幻色。汝欲求之。得无累乎。及其厌之。又成大患。终而无益　示众。今夜不答话。问话者三十棒。时有僧出礼拜。师便打。僧曰。某甲话也未问。和尚因甚么打某甲。师曰。汝是甚么处人。曰新罗人。师曰。未跨船舷。好与三十棒(法眼曰。大小德山。话作两撅。玄觉曰。丛林中唤作隔下语。且从祇如德山道。问话者三十棒。意作么生)　僧参。师问维那。今日几人新到。曰八人。师曰。唤来一时生按着　龙牙问。学人仗镆鎁剑。拟取师头时如何。师引颈近前曰。㘞。(法眼别云。汝向甚么处下手)牙曰。头落也。师呵呵大笑。牙后到洞山。举前话。山曰。德山道甚么。牙曰。德山无语。洞曰。莫道无语。且将德山落底头。呈似老僧看。牙方省便忏谢。有僧举似师。师曰。洞山老人。不识好恶。这汉死来多少时。救得有甚么用处　问。如何是菩提。师打曰。出去。莫向这里屙　问。如何是佛。师曰。佛是西天老比丘。　雪峰问。从上宗乘。学人还有分也无。师打一棒曰。道甚么。曰不会。至明日请益。师曰。我宗无语句。实无一法与人。峰因此有省。岩头闻之曰。德山老人。一条脊梁骨。硬似铁。拗不折。然虽如此。于唱教门中。犹较些子。(保福问招庆祇如岩头出世。有何言教。过于德山。便恁么道。庆云。汝不见岩头道。如人学射。久久方中。福云。中后如何。庆云。展阇黎莫不识痛痒。福云和尚今日非唯举话。庆云。展阇黎是甚么心行。明招云大小招庆。错下名言)　示众曰。道得也三十棒。道不得也三十棒。临济闻得。谓洛浦曰。汝去问他。道得为甚么也三十棒。待伊打。汝接住棒。送一送。看伊作么生。浦如教而问。师便打。浦接住送一送。师便归方丈。浦回。举似临济。济曰。我从来疑着这汉。虽然如是。你还识德山么。浦拟议。济便打(岩头曰。德山老人。寻常祇据一条白棒。佛来亦打。祖来亦打。争奈较些子。东禅齐曰。祇如临济道。我从前疑着这汉。是肯底语。不肯底语。为当别有道理。试断看)　上堂。问即有过。不问犹乖。有僧出礼拜。师便打。僧曰。某甲始礼拜。为甚么便打。师曰。待汝开口。堪作甚么　师。令侍者唤义存。存上来。师曰。我自唤义存。汝又来作甚么。存无对　示众。你诸子。从朝至暮。有甚么事。莫要逞驴唇马觜。问德山老汉么。近来末法时代。多有鬼神。群队傍家走。言我是禅师。你学得多少禅道。说似老汉看。你诸方老秃奴。教汝修行作佛。傍家走。成得几个佛。你若无可学。又走作甚么。若有学。你将取学得底来。呈似老汉看。一句不相当。须吃痛棒。始得。你被他诸方老秃奴魔魅着。便道。我是修行人。打硬作模作样。却似得道底人面孔。莫取次用心。万劫千生。轮回三界。皆为有心。何以故。心生则种种法生。若能一念不生。则永脱生死。不被生死缠缚。要行即行。要坐即坐。更有甚么事。诸仁者。我见你诸人。到处发心。向老秃奴会下。学佛法不惜身命。皆被伊钉却诸子眼睛。断诸子命根。三二百个淫女相似。道我主化。建立法幢。为后人开眼目。自救得么。仁者。如此说修行。你岂不闻道。老胡。经三大阿僧祇劫修行。即今何在。八十年后死去。与你何别。诸子莫狂。劝你不如休歇去。无事去。你瞥起一念心。便是魔家眷属。破戒俗人。你见德山出世。十个五个。总拟聚头来难问。待教结舌无言。你是偻儸儿。今何不出来。破布袋里盛锥子。不出头是好手。我要问你。实底莫错。仁者。波波地傍家走。道我解禅解道。点胸点肋。称杨称郑。到者里须尽吐却。始得无事。你但外不着声色。内无能所知解。体无凡圣。更学甚么。设学得百千妙义。只是个吃疮疣鬼。总是精魅。我者个虚空。道有且不是有。道无且不是无。言凡不凡。言圣不圣。一切处安着他不得。与你万法为师。者个老汉不敢谤他。所以老胡吐出许多方便涕唾。教你无事去。莫向外求。你更不肯。欲得采集殊胜言句。蕴在胸襟。巧说言辞。以舌道取办。高着布裙。贵图人知。道我是禅师。要出头处。若作如此见解。打那鬼骨臀。入拔舌地狱有日在。到处觅人。道我是祖师门下客。却被他问着本分事。口似木𣔻。便却与他说菩提涅槃真如解脱。广引三藏言教。是禅是道。诳他闾阎。有甚么交涉。谤我先祖。德山老汉见处即不然。者里佛也无。法也无。达磨是老臊胡。文殊普贤是担粪汉。等妙二觉。是破戒凡夫。菩提涅槃是系驴橛。十二分教是鬼神簿。拭疮脓纸。四果三贤初心十地。是守古墓鬼。自救得也无。佛是老胡屎橛。仁者。莫错身被疮疣衣。学甚么事。饱吃饭了。说真如涅槃。皮下还有血么。须是个丈夫始得。汝莫爱圣。圣是空名。向三界十方世间。若有一尘一法可得。与你执取生解。保任贵重者。尽落天魔外道。是有学得底。亦是依草附木精魅野狐。诸子。老汉此间无一法与你诸子作解会。自己亦不会禅。老汉亦不是善知识。百无所解。只是屙失放尿。吃饭穿衣。更有甚么事。德山老汉劝你。不如本分去。早休歇去。莫学颠狂。每人担个死尸。浩浩地去。到处向老秃奴口里。爱他涕唾吃。便道我是入三界。修蕴积行。长养圣胎。愿成佛果。如斯等辈。德山老汉见之。似毒箭入心。花针乱眼。辜负先祖。带累我宗。图他道我是出家儿。如此消他十方施主。水也消不得。莫算道。敢向他国王地上行。父母不供甘旨。岂为无事。莫错用心。阎罗王征你草鞋钱有日在。穿你鼻孔。缆着橛上。偿他宿债。莫言老汉不道。是你诸人。大似有福。遇着德山出世。与你解去绳索。脱却笼头。卸却背䭾。作个好人去。三界六道。收摄你不得。更无别法。是个烜赫虚空。无碍自在。不是你庄严得底物。从佛从祖。皆传此法。而得出离。一大藏教。只是整理你今时人。诸子莫向别处求觅。乃至达磨小碧眼胡僧到此来。也只是教你无事去。教你莫造作着衣吃饭屙矢送尿。更无生死可怖。亦无涅槃可得。无菩提可证。只是寻常一个无事人。第一莫拱手作禅师。觅个出头处。巧言语魔魅后生。欲得人唤作长老。自己分上。都无交涉。徒知心识浩浩地。日夜捏怪不休。称杨称郑。我是江西马大师宗徒。德山老汉。且不是你群队人。我见石头和尚。不识好恶。老汉所以骂伊诸子。你但莫着声色名言句义。境致机关。道理善恶。凡圣取舍。攀缘染净。明暗有无诸念。可中无一可得。方是个无事人。佛亦不如你。祖亦不如你。仁者。莫走蹋汝脚板阔去。别无禅道可学。若有学得者。即是二头三首。外道见解。亦无神通变现可得。汝道神通是圣。诸天龙神。五通神仙。外道修罗。亦有神通。应可是佛也。孤峰独宿。一食卯斋。长坐不卧。六时礼念。疑他生死。老胡有言。诸行无常。是生灭法。若言入定凝神静虑得者。尼乾子等诸外道师。亦入得八万劫大定。莫是佛否。明知邪见精魅。仁者。老胡不是圣。佛是老胡矢橛。且要仁者办取好恶。莫着人我。免被诸圣橛。菩提橛。解脱殊胜。名言妙义。没溺系缚汝。何以故。一念妄心不尽。即是生死相续。仁者。时不待人。莫因循过日。时光可惜。老汉不图。你田舍奴荷负。若肯即信取。若不肯。每人有个矢钵担取去。老汉亦不求。你诸方大有老秃奴。取一方处所。说禅说道。你急去学取抄取。我此间终无一法与你诸人。仁者。问取学取。以为知解。老汉不能入拔舌地狱。若有一尘一法。示诸人。说言有佛有法。有三界可出者。皆是野狐精魅。诸仁者。欲得识么。只是个虚空。尚无纤尘可得。处处清净。光明洞达。表里莹彻。无事无依。无栖泊处。有甚么事。老汉从生至死。只是个老比丘。虽在三界生。而无垢染。欲得出离何处去。设有去处。亦是笼槛。魔得其便。仁者。莫用身心无可得。只要一切时中。莫用他声色。应是从前行履处。一时放却。顿脱羁锁。永离盖缠。一念不生。即前后际断。无思无念。无一法可当情。仁者。作么生拟下口嘴。你多知解。还曾识渠面孔么。出家儿。乃至十地满心菩萨。觅他踪迹不着。所以诸天欢喜。地神捧足。十方诸佛赞叹。魔王啼哭。何以故。缘此虚空活鱍鱍地。无根株。无住处。若到者里眼孔定动。即没交涉。仁者。莫求佛。佛是大杀人贼。赚多少人。入淫魔坑。莫求文殊普贤。是田舍奴。可惜许。堂堂一个丈夫儿。吃他毒药了。便拟作禅师面孔。见神见鬼。向后狂乱傍家走。觅师婆打瓦卜去。被无知老秃奴便即与卜道。教你礼祖师鬼。佛鬼。菩提涅槃鬼。是小淫女子。不会。便问如何是祖师西来意。者老秃奴。便打禅床作境致。竖拂子曰。好晴好雨。好灯笼。巧述言词。强生节目。言有玄路鸟道展手。若取如是说。如将宝器贮于不净。如将人粪作栴檀香。仁者。彼既丈夫我亦尔。怯弱于谁。竟日就他诸方老秃奴。口嘴接他。涕唾吃了。无惭无愧。苦哉苦哉。狂却子去。因果分明。水牯牛牵犁拽耙。眼睛突出。气力不登。大棒打你脊。劫佛衣食。道我修行了也。若不明大理。饶你去佛肚里过来。只是个能行底矢橛。不曾遇着好人。便即认得六根门头光影。向口里说取露布。是隐言妙句。光彩尖新。争奈你自家无分。仁者。是别人涕唾。更有一辈。三三两两。聚头商量。甚么处无事好。经冬过夏。快说禅道。有知解会义理。仁者。总作如此见解觅便宜。岂有如此道理。入地狱有日在。莫道不向诸子说。到处菜不择一茎。柴不搬一束。一朝福尽。只是吃草去。虚消信施。滥称参学。更作禅师模样。无益于人。自己分上。十二时中行履处。心常附物。见人只欲妖媚。掉尾子。指东话西。眼里口边。果然不见。只欲将相似语。勘当解处。老汉与你诸人何别。郎君子。莫取一期眼下口快。吃他毒药了。似贪淫女人。不持斋戒。瞎秃奴。群羊僧。颠却他人入地狱。仁者。莫取次看册子。寻句义觅胜负。一递一口。何时休歇。老汉相劝。不是恶事。切须自带眼目。辨取清浊。是佛语。是魔语。莫受人惑。所以殊胜名言。皆是老胡一期方便施设。切须休歇去。莫倚一物。领他言语作解会。拣择亲疏浮虚诈伪。记他闲言长语。皆是比量。仁者。老汉只恐诸子堕坑落堑。作薄福业。事褫唇嘴。得少为足。向静处立。不肯进前。自惑诸境。乱走他人。由巡万法。盖为不信虚空本来无事。增减他不得。你诸人。好似老鸦。身在虚空。心在粪堆上。只觅死物吃。诸子莫道。德山老汉。不曾入丛林商量。高声骂取。无人情不怕业。只为诸子不守分。驰骋四方。傍他门户。恰似女姑鬼。传言送语。依事作解。心迹不忘。自犹不立。常负死尸。担枷带锁。五百一千里来。到德山面前。八字立地。如欠伊禅道相似。和尚须为我说指示我。老汉全体作用大棒铠。遮田舍奴。骂贼矢孔面。不识好恶。到我者里。却似遇澧州人。煮鱼羹烂臛一顿。且图你放下重担。去却枷锁。作个好人去。还肯么。若肯即住。不肯一任担去。珍重　有僧相看。乃近前作相扑势。师曰。与么无礼。合吃山僧手里棒。僧拂袖便行。师曰。饶汝如是。也祇得一半。僧转身便喝。师打曰。须是我打你始得。曰诸方有明眼人在。师曰。天然有眼。僧擘开眼曰猫。便出。师曰。黄河三千年一度清　师见僧来。乃闭门。其僧敲门。师曰阿谁。曰师子儿。师乃开门。僧礼拜。师骑僧项曰这畜生。甚处去来　雪峰问。南泉斩猫儿。意旨如何。师乃打趁却唤曰。会么。峰曰不会。师曰。我恁么老婆心也不会　问。凡圣相去多少。师便喝　师因疾。僧问。还有不病者也无。师曰有。曰如何是不病者。师曰。阿㖿阿㖿。师复告众曰。扪空追响。劳汝心神。梦觉觉非。竟有何事。言讫。安坐而化。当唐懿宗咸通乙酉十二月三日也。寿八十四。腊六十五。敕谥见性禅师。建塔本山。

　　洪州泐潭宝峰禅师

　　新到参。师问。其中事即易道。不落其中事。始终难道。曰某甲在途中时。便知有此一问。师曰。更与二十年行脚。也不较多。曰莫不契和尚意么。师曰。苦瓜那堪待客　问僧。古人有一路。接后进初心。汝还知否。曰请师指出古人一路。师曰。恁么则阇黎知了也。曰头上更安头。师曰。宝峰不合问仁者。曰问又何妨。师曰。这里不曾有人。乱说道理。出去　岩头僧来参。师竖起拂子曰。落在此机底人。未具眼在。僧拟近前。师曰。恰落在此机。僧回举似岩头。头曰。我当时若见。夺却拂子。看他作么生。师闻乃曰。我竖起拂子。从伊夺。总不将物时。又作么生。岩头闻得又曰。无星秤子。有甚辨处。

　　南岳下五世

　　德山鉴禅师法嗣

　　鄂州岩头全奯禅师

　　泉州柯氏子。少礼青原谊落发。往长安宝寿。禀戒习经律。优游禅苑。与雪峰钦山为友。自杭州大慈山。逦迤造于临济。属济归寂。乃谒仰山。才入门。提起坐具曰。和尚。仰山取拂子拟举。师曰。不妨好手　后参德山。执坐具上法堂。瞻视山曰。作么。师便喝。山曰。老僧过在甚么处。师曰。两重公案。乃下参堂。山曰。这个阿师。稍似个行脚人。至来日上问讯。山曰。阇黎是昨日新到否。曰是。山曰。甚么处学得这虚头来。师曰。全奯终不自谩山曰。他后不得孤负老僧　一日参德山。方跨门便问。是凡是圣。山便喝。师礼拜。有人举似洞山。洞曰。若不是奯公。大难承当。师曰。洞山老人。不识好恶。错下名言。我当时一手抬一手搦　雪峰。在德山作饭头。一日饭迟。德山擎钵下法堂。峰晒饭巾次见德山。乃曰。钟未鸣鼓未响。拓钵向甚么处去。德山便归方丈。峰举似师。师曰。大小德山。未会末后句在。山闻。令侍者唤师去。问汝不肯老僧那。师密启其意。山乃休。明日升堂。果与寻常不同。师至僧堂前。拊掌大笑曰。且喜堂头老汉。会末后句。他后天下人。不奈伊何。虽然也祇得三年活。山果三年后示灭　一日与雪峰钦山聚话。峰蓦指一碗水。钦曰。水清月现。峰曰。水清月不现。师踢却水碗而去　师与雪峰。同辞德山。山问。甚么处去。师曰。暂辞和尚下山去。曰子他后作么生。师曰不忘。曰子凭何有此说。师曰。岂不闻。智过于师。方堪传受。智与师齐。减师半德。曰如是如是。当善护持。二士礼拜而退　师住鄂州岩头。值沙汰。于湖边作渡子。两岸各挂一板。有人过渡。打板一下。师曰阿谁。或曰。要过那边去。师乃舞棹迎之　一日因一婆抱一孩儿来。乃曰。呈桡舞棹即不问。且道婆手中儿。甚处得来。师便打。婆曰。婆生七子。六个不遇知音。祇这一个也不消得。便抛向水中　师。后庵于洞庭卧龙山。徒侣臻萃　僧问。无师还有出身处也无。师曰。声前古毳烂　问。堂堂来时如何。师曰。刺破眼　上堂。吾尝究涅槃经七八年。睹三两段义。似衲僧说话。又曰休休。时有一僧出礼拜。请师举。师曰。吾教意。如∴字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。此是第一段义。又曰。吾教意。如摩醯首罗。臂开面门。竖亚一只眼。此是第二段义。又曰。吾教意。犹如涂毒鼓。击一声。远近闻者皆丧。此是第三段义。时小严上座问。如何是涂毒鼓。师以两手按膝亚身曰。韩信临朝底。严无语　夹山下一僧到石霜。才跨门。便道不审。霜曰。不必阇黎。僧曰。恁么则珍重。又到师处。如前道不审。师嘘一嘘。僧曰。恁么则珍重。方回步。师曰。虽是后生。亦能管带。其僧归。举似夹山。山上堂曰。前日到岩头石霜底阿师出来。如法举似前话。其僧举了。山曰。大众还会么。众无对。山曰。若无人道得。山僧不惜两茎眉毛道去也。乃曰。石霜虽有杀人刀。且无活人剑。岩头亦有杀人刀。亦有活人剑　师与罗山卜塔基。罗山中路忽曰。和尚。师回顾。曰作么。山举手指曰。这里好片地。师咄曰。瓜州卖瓜汉。又行数里歇次。山礼拜问曰。和尚岂不是三十年前在洞山。而不肯洞山。师曰是。又曰。和尚岂不是嗣德山。又不肯德山。师曰是。山曰。不肯德山即不问。祇如洞山。有何亏阙。师良久曰。洞山好佛。祇是无光。山礼拜　问。利剑斩天下。谁是当头者。师曰。暗。僧拟再问。师咄曰。这钝汉出去　问。不历古今时如何。师曰。卓朔地。曰古今事如何。师曰。任烂　问僧。甚处来。曰西京来。师曰。黄巢过后。还收得剑么。曰收得。师引颈近前曰。㘞。曰师头落也。师呵呵大笑。僧后到雪峰。峰问。甚处来。曰岩头来。峰曰。岩头有何言句。僧举前话。峰便打三十棒趁出　问。二龙争珠。谁是得者。师曰。俱错　问雪峰。声闻人见性。如夜见月。菩萨人见性。如昼见日。未审和尚见性如何。峰打拄杖三下。僧后举前语问师。师与三掴　问。如何是三界主。师曰。汝还解吃铁棒么　德山一日谓师曰。我这里。有两僧入山住庵多时。汝去看他怎生。师遂将一斧去。见两僧在庵内坐。师乃拈起斧曰。道得也一斧。道不得也一斧。二僧殊不顾。师掷下斧曰。作家作家。归举似德山。山曰。汝道他如何。师曰。洞山门下。不道全无。若是德山门下。未梦见在　僧参。于左边作一圆相。又于右边作一圆相。又于中心作一圆相。欲成未成。被师以手一拨。僧无语。师便喝出　僧欲跨门。师却唤回问。汝是洪州观音来否。曰是。师曰。祇如适来左边一圆相作么生。曰是有句。师曰。右边圆相聻。曰是无句。师曰。中心圆相作么生。曰是不有不无句。师曰。祇如吾与么又作么生。曰如刀画水。师便打　瑞岩问。如何是毗卢师。师曰。道甚么。岩再问。师曰。汝年十七八未　问。弓折箭尽时如何。师曰。去　问。如何是岩中的的意。师曰。谢指示。曰请和尚答话。师曰。珍重　问。三界竞起时如何。师曰。坐却着。曰未审师意如何。师曰。移取庐山来。即向汝道。　问。起灭不停时如何。师喝曰。是谁起灭　问。轮中不得转时如何。师曰。涩　问。路逢猛虎时如何。师曰。拶　问。如何是道。师曰。破草鞋与抛向湖里着　问。万丈井中。如何到得底。师曰。吽。僧再问。师曰。脚下过也　问。古帆未挂时如何。师曰。小鱼吞大鱼。又僧如前问。师曰。后园驴吃草　迩后。人或问佛。问法。问道。问禅者。师皆作嘘声　示众。夫大统纲宗要须识句。若不识句。难为话会。甚么是句。百不思时。唤作正句。亦云居顶。亦云得住。亦云历历。亦云惺惺。亦云的的。亦云佛未生时。亦云得地。亦云与么时。将与么时。等破一切是非。才与么便不与么。转辘辘地。若也看不过。才被人刺着眼。盵瞪地。如杀不死底羊相似。古人道。沉昏不好。须转得始得。触着便转。才与么便不与么。是句亦刬。非句亦刬。自然转辘辘。自然目前。露裸裸地。饱齁齁地。不解却不解咬。不见道。却物为上。逐物为下。瞥起微情。早落地上。若是咬猪狗眼赫赤。有人问。如何是禅。向伊道。合取屎孔着。却有些子气息。便知深浅。硬纠纠地。汝识取者个狸奴面孔。与么时不要故挆伊。不要称量伊。于中有一般汉。撞着物不解转。刺着屙漉漉地。者般底椎杀万个。亦无罪过。若是本色底。拨着便上咬人。火急刺猬子相似。未触着时。自弄毛羽。可怜生。才有人拨着。便嗔斗㖃他。无你近傍处。若也未得与么荡荡地。唤作依句修行。有则便须等破。与么时。一物不存。信知从来学得一切言句。隘在胸中。有甚么用处。不见道。辟观辟句。外不放入。内不放出。截断两头。自然光烯烯地。不与一物作对。便是无诤三昧。兄弟。若欲得易会。但向根本明取。欲出不出。便须转一口咬。断后不用寻伊去住底远近。但放却自然。露裸裸地。不用思搭着。昏昏地。才有所重。便成窠臼。古人唤作贴体衣病。最难治。是我向前行脚时。参着一两处尊宿。只教日夜管带坐得。骨臀生胝。口里水漉漉地。初向然灯佛肚里。黑黍黍地。道我坐禅守取。与么时犹有欲在。不见道。无依无欲。便是能仁。古人道。置毒药安乳中。乃至醍醐。亦能杀人。者个不是汝习学得底。者个不是汝去住底。不是汝色里底。莫错认门头户口赚汝。腊月三十日。赤哄哄地无益。当莫造作捏怪。但知着衣吃饭。屙矢送尿。随分遣时。莫乱统诈称道者。一片衣不敢将出晒。恐人见。怕失道者名。图人赞叹作恁么。不中心行。兄弟。切不要信他绳床上老榾檛。屙漉漉地。将谓好诳諕人。别造地狱。着汝在。信知古风大好。不见道。有即是无。无即是有。与么送出来时。便知深浅。者个是古格。于中有一般汉。信彩吐出来。有甚么碑记。但知唤作禅道。但知唤作一句子。软嫩嫩地。真是无孔铁椎。聚得一万个。有甚么用处。若是有筋骨底。不用多诸处行脚。也须带眼始得。莫被人谩。不见道。依法生解。犹落魔界。夫唱教。须一一从自己胸襟中。吐得出来。与人为榜样。今时还有与么汉么。第一切须识取左右句。者个是出头处。识取去底。识取住底。者个是两头句。亦是左右句。亦唤作是非句。才生便咬。自然无事。兄弟。见与么说。还会么。莫终日哄哄地。亦无了期。欲得易会。但知于声色前。不被万境惑乱。自然露裸裸地。自然无事。送向声色前。荡荡地。却似一团火𦦨相似。触着便烧。更有甚么事。不见道。非是尘不侵。自是无我心。时热珍重　师尝谓众曰。老汉去时。大吼一声了去。后中原盗起。众皆避地。师端居晏如也。一日贼大至。责以无供馈。遂倳刃焉。师神色自若。大叫一声而终。声闻数十里。即唐僖宗光启丁未四月八日也。门人后焚之。获舍利四十九粒。众为起塔。敕谥清严禅师。塔曰出尘。

　　福州雪峰义存禅师

　　泉州南安曾氏子。家世奉佛。师生恶荤茹。于襁褓中。闻钟梵之声。或见幡花像设。必为之动容。年十二。从其父游莆田玉涧寺。见庆玄律师。遽拜曰。我师也。遂留侍焉。十七落发。谒芙蓉常照。照抚而器之。后往幽州宝刹寺受戒。久历禅会。缘契德山。唐咸通中。回闽居雪峰创院。徒侣翕然。懿宗锡号真觉禅师。仍赐紫袈裟　初与岩头。至澧州鳌山镇阻雪。头每日祇是打睡。师一向坐禅。一日唤曰。师兄师兄。且起来。头曰。作甚么。师曰。今生不着便。共文邃个汉行脚。到处被他带累。今日到此。又祇管打睡。头喝曰。噇眠去。每日床上坐。恰似七村里土地。他时后日。魔魅人家男女去在。师自点胸曰。我这里未稳在。不敢自谩。头曰。我将谓你他日向孤峰顶上。盘结草庵。播扬大教。犹作这个语话。师曰。我实未稳在。头曰。你若实如此。据你见处。一一通来。是处与你证明。不是处与你刬却。师曰。我初到盐官。见上堂举色空义。得个入处。头曰。此去三十年切忌举着。又见洞山过水偈曰。切忌从他觅。迢迢与我疏。渠今正是我。我今不是渠。头曰。若与么自救也未彻在。师又曰。后问德山。从上宗乘中事。学人还有分也无。德山打一棒曰。道甚么。我当时如桶底脱相似。头喝曰。你不闻道。从门入者。不是家珍。师曰。他后如何即是。头曰。他后若欲播扬大教。一一从自己胸襟流出将来。与我盖天盖地去。师于言下大悟。便作礼。起连声叫曰。师兄今日始是鳌山成道　师在洞山作饭头。淘米次。山问。淘沙去米。淘米去沙。师曰。沙米一时去。山曰。大众吃个甚么。师遂覆却米盆。山曰。据子因缘合在德山　洞山一日问师。作甚么来。师曰。斫槽来。山曰。几斧斫成。师曰。一斧斫成。山曰。犹是这边事。那边事作么生。师曰。直得无下手处山曰。犹是这边事。那边事作么生。师休去(汾阳代曰。某甲早困也)　师辞洞山。山曰。子甚处去。师曰。归岭中去。山曰当时从甚么路出。师曰。从飞猿岭出。山曰。今回向甚么路去。师曰。从飞猿岭去。山曰。有一人不从飞猿岭去。子还识么。师曰不识。山曰。为甚么不识。师曰。他无面目。山曰。子既不识。争知无面目。师无对　住后。僧问。和尚见德山。得个甚么便休去。师曰。我空手去空手归　问祖意教意。是同是别。师曰。雷声震地。室内不闻。又曰。阇黎行脚为甚么事　问我眼本正。因师故邪时如何。师曰。迷逢达磨。曰我眼何在。师曰。得不从师　问。剃发染衣。受佛依荫。为甚么不许认佛。师曰。好事不如无　师问座主。如是两字。尽是科文。作么生是本文。主无对(五云代曰。更分三段着)　问如何是佛。师曰。寐语作么　问如何是觌面事。师曰。千里未是远　问如何是大人相。师曰。瞻仰即有分　问文殊与维摩。对谈何事。师曰。义堕也　问寂然无依时如何。师曰。犹是病。曰转后如何。师曰。船子下扬州　问承古有言。师便作卧势。良久起曰。问甚么。僧再举。师曰。虚生浪死汉　问箭头露锋时如何。师曰。好手不中的。曰尽眼没标的时如何。师曰。不妨随分好手　问古人道。路逢达道人。不将语默对。未审将甚么对。师曰。吃茶去　问僧。甚处来。曰神光来。师曰。昼唤作日光。夜唤作火光。作么生是神光。僧无对。师自代曰。日光火光　栖典座问。古人有言。知有佛向上事。方有语话分。如何是语话。师把住曰。道道。栖无对。师遂蹋倒。栖当下汗流　问僧。甚处来。曰近离浙中。师曰。船来陆来。曰二途俱不涉。师曰。争得到这里。曰有甚么隔碍。师便打。僧过十年后再来。师又问。甚处来。曰湖南。师曰。湖南与者里。相去多少。曰不隔。师竖拂子曰。还隔者个么。曰若隔怎得到者里。师又打趁出。僧不肯。住后。凡见人便骂雪峰。一日有同行闻。特往访问其故。僧举前两段话。细为点破。者僧乃悲泪。尝向中夜焚香。望雪峰礼拜　问古人道觌面相呈时如何。师曰是。曰如何是觌面相呈。师曰。苍天苍天　师谓众曰。此个水牯牛年多少。众皆无对。师自代曰。七十九也。僧曰。和尚为甚么作水牯牛去。师曰。有甚么罪过　问僧。甚处去。曰礼拜径山和尚去。师曰。径山若问汝此间佛法如何。汝作么生祇对。曰待问即道。师便打。后举问镜清。这僧过在甚么处。清曰。问得径山彻困。师曰。径山在浙中。因甚么问得彻困。清曰。不见道远问近对。师曰。如是如是　一日谓长庆曰。吾见沩山问仰山。从上诸圣。向甚么处去。他道。或在天上。或在人间。汝道。仰山意作么生。庆曰。若问诸圣出没处。恁么道即不可。师曰。汝浑不肯。忽有人问。汝作么生道。庆曰。但道错。师曰。是汝不错。庆曰。何异于错　问僧。甚处来。曰江西。师曰。与此间相去多少。曰不遥。师竖起拂子曰。还隔这个么。曰若隔这个即遥去也。师便打出　问学人乍入丛林。乞师指个入路。师曰。宁自碎身如微尘。终不敢瞎却一僧眼　问四十九年后事即不问。四十九年前事如何。师以拂子蓦口打　僧辞去参灵云。问佛未出世时如何。云举拂子。曰出世后如何。云亦举拂子。其僧却回。师曰。返太速乎。曰某甲到彼问佛法。不契乃回。师曰。汝问甚么事。僧举前话。师曰。汝问。我为汝道。僧便问。佛未出世时如何。师举起拂子。曰出世后如何。师放下拂子。僧礼拜。师便打(后僧举问玄沙。沙曰。汝欲会么。我与汝说个喻。如人卖一片园。东西南北。一时结契了也。中心树子。犹属我在。崇寿稠曰。为当打伊解处。别有道理)　师举六祖道。不是风动。不是幡动。仁者心动。乃曰。大小祖师。龙头蛇尾。好与二十拄杖。时太原孚上座侍立。不觉咬齿。师曰。我适来恁么道。也好吃二十拄杖　师行脚时。参乌石观。才敲门石问谁。师曰。凤凰儿。石曰。来作么。师曰。来啖老观。石便开门。搊住曰。道道。师拟议。石拓开闭却门。师住后。示众曰。我当时若入得老观门。你这一队噇酒糟汉。向甚么处摸索　师问慧全。汝得入处作么生。全曰。共和尚商量了。师曰。甚么处商量。曰甚么处去来。师曰。汝得入处。又作么生。全无对。师便打　全坦问。平田浅草。麈鹿成群。如何射得麈中主。师唤全坦。坦应诺。师曰。吃茶去　问僧。甚处来。曰沩山来。师曰。沩山有何言句。曰某甲曾问如何是祖师西来意。沩山据坐。师曰。汝肯他否。曰某甲不肯他。师曰。沩山古佛。汝速去忏悔(玄沙曰。山头老汉。蹉过沩山也)　闽王问。拟欲盖一所佛殿去时如何。师曰。大王何不盖取一所空王殿。曰请师样子。师展两手。(云门曰。一举四十九)　问学人道不得处。请师道。师曰。我为法惜人　师举拂子示一僧。其僧便出去(长庆举似王延彬太傅了。乃曰。此僧合唤。转与一顿棒。王曰。和尚是甚么心行。曰几放过)　师问长庆。古人道。前三三后三三。意作么生。庆便出去　问僧。甚处来。曰蓝田来。师曰。何不入草　上堂。南山有一条鳖鼻蛇。汝等诸人。切须好看。长庆出曰。今日堂中大有人。丧身失命。云门以拄杖。撺向师前。作怕势。有僧举似玄沙。沙曰。须是棱兄始得。然虽如是。我即不然。曰和尚作么生。沙曰。用南山作么　一日有两僧来。师以手拓庵门放身出曰。是甚么。僧亦曰。是甚么。师低头归庵。僧辞去。师问。甚么处去。曰湖南。师曰。我有个同行。住岩头。附汝一书去。书曰。某书上师兄。某一自鳌山成道后。迄至于今饱不饥。同参某书上。僧到。岩头问。甚么处来。曰雪峰来。有书达和尚。头接了。乃问僧。别有何言句。僧遂举前话。头曰。他道甚么。曰他无语低头归庵。头曰。噫我当初。悔不向伊道末后句。若向伊道。天下人不奈雪老何。僧至夏末。请益前话。头曰。何不早问。曰未敢容易。头曰。雪峰虽与我同条生。不与我同条死。要识末后句。祇这是　上堂。尽大地撮来。如粟米粒大。抛向面前。漆桶不会。打鼓普请看(长庆问云门曰。雪峰与么道还有出头不得处么。门曰有。曰作么生。门曰。不可总作野狐精见解。又曰。狼籍不少)　问僧。甚么处去。曰识得即知去处。师曰。你是了事人。乱走作么。曰和尚莫涂污人好。师曰。我即不涂污你。古人吹布毛作么生。与我说来看。曰残羹馊饭。已有人吃了。师休去　有一僧。在山下卓庵。多年不剃头。畜一长柄杓。溪边陷水。时有僧问。如何是祖师西来意。答曰。溪深杓柄长。师闻得乃曰。也甚奇怪。一日将剃刀。同侍者去访。才相见。便举前话。问是庵主语否。答曰是。师曰。若道得。即不剃你头。主便洗头胡跪师前。师即与剃却　师领徒南游。时黄涅槃预知师至。搘䇿前迎。抵苏溪邂逅。师问。近离何处。槃曰。辟支岩。师曰。岩中还有主么。槃以竹䇿敲师轿。师乃出轿相见。槃曰。曾郎万福。师遽展丈夫拜。槃作女人拜。师曰。莫是女人么。槃又设两拜。遂以竹䇿画地。右绕师轿三匝。师曰。某甲三界内人。你三界外人。你前去。某甲后来。槃回。师随至。止囊山憩数日。槃供事。随行徒众。一无所缺　上堂。此事如一片田地相似。一任诸人耕种。无有不承此恩力者。玄沙曰。且作么生是这田地。师曰看。沙曰。是即是。某甲不与么。师曰。你作么生。沙曰。祇是人人底　三圣问。透网金鳞以何为食。师曰。待汝出网来。向汝道。圣曰。一千五百人善知识。话头也不识。师曰。老僧住持事繁　上堂。尽大地是个解脱门。把手拽伊不肯入。时一僧出曰。和尚怪某甲不得。又一僧曰。用入作甚么。师便打　玄沙谓师曰。某甲如今大用去。和尚作么生。师将三个木毬一时抛出。沙作斫牌势。师曰。你亲在灵山。方得如此。沙曰。也是自家事　一日升座。众集定。师辊出木毬。玄沙遂捉来安旧处　师一日在僧堂内烧火。闭却前后门。乃叫曰。救火救火。玄沙将一片柴。从牕棂中抛入。师便开门　问。古涧寒泉时如何。师曰。瞪目不见底。曰饮者如何。师曰。不从口入。僧举似赵州。州曰。不从口入。不可从鼻孔里入。僧却问。古涧寒泉时如何。州曰苦。曰饮者如何。州曰死。师闻得乃曰。赵州古佛。遥望作礼。自此不答话　师因闽王。封柑橘各一颗。遣使送至。柬问。既是一般颜色。为甚名字不同。师遂依旧封回。王复驰问玄沙。沙将一张纸盖却　问僧。近离甚处。曰覆船。师曰。生死海未渡。为甚么覆却船。僧无语。乃回举似覆船。船曰。何不道渠无生死。僧再至。进此语。师曰。此不是汝语。曰是。覆船恁么道。师曰。我有二十棒。寄与覆船。二十棒老僧自吃。不干阇黎事　问。大事作么生。师执僧手曰。上座将此问谁　有僧礼拜。师打五捧。僧曰。过在甚么处。师又打五棒。喝出　问僧。甚处来。曰岭外来。师曰。还逢达磨也无。曰青天白日。师曰。自己作么生。曰更作么生。师便打　师送僧出。行三五步。召曰上座。僧回首。师曰。途中善为　问。拈槌竖拂。不当示乘。未审和尚如何。师竖起拂子。僧乃抱头出去。师不顾(法眼代曰。大众看此一员战将)　问三乘十二分教。为凡夫开演。不为凡夫门演。师曰。不消一曲杨柳枝　上堂。举拂子曰。这个为中下。僧问。上上人来时如何。师举拂子。僧曰。这个为中下。师便打　问国师三唤侍者意如何。师乃起入方丈　问僧。今夏在甚么处。曰涌泉。师曰。长时涌。暂时涌。曰和尚问不着。师曰。我问不着。僧曰是。师乃打　普请次。路逢一猕猴。师曰。人人有一面古镜。这个猕猴亦有一面古镜。三圣曰。旷劫无名。何以彰为古镜。师曰。瑕生也。圣曰。这老汉。着甚么死急。话头也不识。师曰。老僧住持事繁　闽师施银交床。僧问。和尚受大王如此供养。将何报答。师以手拓地曰。轻打我。轻打我(僧问疏山曰。雪峰道轻打我。意作么生。山曰。头上插瓜齑。垂尾脚跟齐)　问吞尽毗卢时如何。师曰。福唐归来。还平善否　上堂。我若东道西道。汝则寻言逐句。我若羚羊挂角。汝向甚么处扪摸(僧问保福。祇如雪峰。有甚么言教。便似羚羊挂角时。福曰。我不可作雪峰。弟子不得)　师之法席。常不灭千五百众。梁开平戊辰三月示疾。闽帅命医。师曰。吾非疾也。竟不服药。遗偈付法。五月二日。朝游蓝田。暮归澡身。中夜入灭。寿八十七。腊五十九。塔全身于本院方丈。

　　洪州感潭资国禅师

　　白兆问。家内停丧。请师慰问。师曰。苦痛苍天。曰死却爷。死却娘。师打了趁出。师凡接机。皆如此。

　　天台瑞龙慧恭禅师

　　福州罗氏子。十七举进士。随赴京师。因游终南奉日寺。睹祖师遗像。遂出家。二十二秉具。首谒德山。山问会么。曰作么。山曰。请相见。曰识么。山大笑。遂许入室。洎山顺世。乃开法焉。唐昭宗天复癸亥腊月二日午。命众声钟。顾左右曰。去。遂跏趺而化。寿八十四。腊六十二。

　　泉州瓦棺和尚

　　在德山为侍者。一日同入山斫木。山将一碗水与师。师接得便吃却。山曰会么。师曰不会。山又将一碗水与师。师又接吃却。山曰会么。师曰不会。山曰。何不成褫取不会底。师曰。不会。又成褫个甚么。山曰。子大似个铁橛。住后。雪峰访师。茶话次。峰问。当时在德山。斫木因缘作么生。师曰。先师当时肯我。峰曰。和尚离师太早。时面前偶有一碗水。峰曰。将水来。师便度与峰。峰接得便泼却(云门曰。莫压良为贱)。

　　襄州高亭简禅师

　　参德山。隔江才见。便曰不审。山乃摇扇招之。师忽开悟。乃横趋而去。更不回顾。

　　南岳下六世

　　岩头奯禅师法嗣

　　台州瑞岩师彦禅师

　　闽之许氏子。自幼披缁。秉戒无缺。初礼岩头。问曰。如何是本常理。头曰动也。曰动时如何。头曰。不是本常理。师良久。头曰。肯即未脱根尘。不肯即永沉生死。师遂领悟。便礼拜。头每与语。微酬无忒。后谒夹山。山问。甚处来。曰卧龙。山曰。来时龙还起也未。师乃顾视之。山曰炙疮瘢上。更着艾燋。曰和尚又苦如此作甚么。山休去。师乃问山。与么即易。不与么即难。与么与么即惺惺。不与么不与么即居空界。与么不与么。请问速道。山曰。老僧谩阇黎去也。师喝曰。这老和尚。而今是甚时节。便出去(后有僧举似岩头。头曰。苦哉。将我一枝佛法。与么流将去)　师寻居丹丘瑞岩。坐磐石。终日如愚。每自唤主人公。复应诺。乃曰。惺惺着。他后莫受人谩　(后有僧参玄沙。沙问。近离甚处。曰瑞岩。沙曰。有何言句示徒。僧举前话。沙曰。一等是弄精魂。也。甚奇怪。乃曰。何不且在彼住。曰已迁化也。沙曰。而今还唤得应么。僧无对)　师统众严整。江表称之。僧问。头上宝盖现。足下云生时如何。师曰。披枷带锁汉。曰头上无宝盖。足下无云生时如何。师曰。犹有杻在。曰毕竟如何。师曰。斋后困　镜清问。天不能覆。地不能载。岂不是。师曰。若是即被覆载。清曰。若不是。瑞岩几遭也。师自称曰。师彦　问。如何是佛。师曰石牛。曰如何是法。师曰。石牛儿。曰恁么即不同也。师曰。合不得。曰为甚么合不得。师曰。无同可同。合甚么　问作么生商量。即得不落阶级。师曰。排不出。曰为甚么排不出。师曰。他从前无阶级。曰未审居何位次。师曰。不坐普光殿。曰还理化也无。师曰。名闻三界重。何处不归朝　一日有村媪作礼。师曰。汝速归。救取数千物命。媪回舍。见儿妇拾田螺归。媪遂放之水濵。师之异迹颇多。兹不繁录。逝后。塔于本山。谥空照禅师。

　　怀州玄泉彦禅师

　　僧问。如何是道中人。师曰。日落投孤店　问。如何是佛。师曰。张家三个儿。曰学人不会。师曰。孟仲季也不会　问。如何是声前一句。师曰。吽。曰转后如何。师曰。是甚么。

　　福州罗山道闲禅师

　　长溪陈氏子。出家于龟山。年满受具。遍历诸方。尝谒石霜问。去住不宁时如何。霜曰。直须尽却。师不契。乃参岩头。亦如前问。头曰。从他去住。管他作么。师于是服膺。闽帅。饮其法味。请居罗山。署法宝禅师　开堂升座。方敛衣便曰。珍重。时众不散。良久。师又曰。未识底近前来。僧出礼拜。师抗声曰。也大苦哉。僧拟伸问。师乃喝出　问如何是奇特一句。师曰。道甚么　问当锋事如何辨明。师举如意。僧曰。乞和尚垂慈。师曰。大远也　问急急相投。请师一接。师曰会么。曰不会。师曰。箭过也　问九女不𢹂。谁是哀提者。师曰。高声问。僧拟再问。师曰。甚么处去也　僧来参。师问。名甚么。曰明教。师曰。还会教也未。曰随分。师竖起拳曰。灵山会上。唤这个作甚么。曰拳教。师笑曰。若恁么唤作拳教。复展两足曰。这个是甚么教。僧无语。师曰。莫唤作脚教么　师在禾山。送同行矩长老出门次。把拄杖向前面一撺。矩无对。师曰。石牛拦古路。一马生双驹(后僧举似疏山。山曰。石牛拦古路。一马生三寅)　僧辞保福。福问。甚处去。曰礼拜罗山。福曰。汝向罗山道。保福秋间上府。朝觐大王。置四十个问头问和尚。忽若一句不相当。莫言不道。僧举似师。师呵呵大笑曰。陈老师。自入福建。道洪塘桥下。一寨未曾见。有个毛头星现。汝与我向从展道。陈老师无许多问头。祇有一口剑。一剑下。须有分身之意。亦有出身之路。若不明便须成未。僧回举似福。福曰。我当时也祇是谑伊。至秋朝观。师特为办茶筵请福。福不赴。却向僧曰。我中间曾有谑语。恐和尚问着。僧归举似。师曰。汝向他道。猛虎终不食伏肉。僧又去。福遂来　无轸上座问。祇如岩头道。洞山好佛。祇是无光。未审洞山有何亏阙。便道无光。师召轸。轸应诺。师曰。灼然好个佛。祇是无光。曰大师为甚么拨无轸话。师曰。甚么处是陈老师拨你话处。快道快道。轸无语。师打三十棒趁出。轸举似招庆。庆一夏骂詈。至夏末自来问。师乃分明举似。庆便作礼忏悔曰。洎错怪大师　僧举寒山诗问。白鹤衔苦桃时如何。师曰。贞女室中吟。曰千里作一息时如何。师曰。送客邮亭外。曰欲往蓬莱山时如何。师曰。欹枕觑猕猴。曰将此充粮食时如何。师曰。古剑髑髅前　问如何是百草头上。尽是祖师意。师曰。刺破汝眼　问。如何是道。师曰。倚着壁　问前是万丈洪崖。后是虎狼师子。正当恁么时如何。师曰。自在　问三界谁为主。师曰。还解吃饭么　临迁化。上堂集众。良久展左手。主事罔测。乃令东边师僧退。后又展右手。又令西边师僧退。后乃曰。欲报佛恩。无过流通大教。归去也。归去也。珍重。言讫莞尔而寂。

　　福州香溪从范禅师

　　新到参。师曰。汝岂不是鼓山僧么。僧曰是。师曰。额上珠为何不现。僧无对　僧辞。师门送。复召上座。僧回首。师曰。满肚是禅。曰和尚是甚么心行。师大笑而已　师披衲衣次。说偈曰。迦叶上行衣。披来须捷机。才分招的箭。密露不藏龟。

　　福州圣寿严禅师

　　补衲次。僧参。师提起示之曰。山僧一衲衣。展似众人见。云水两条分。莫教露针线。速道速道。僧无对。师曰。如许多时。作甚么来。

　　吉州灵岩慧宗禅师

　　福州陈氏子。受业于龟山。僧问如何是灵岩境。师曰。松桧森森密密遮。曰如何是境中人。师曰。夜夜有猿啼　问如何是学人自己本分事。师曰。抛却真金拾瓦砾作么。

　　雪峰存禅师法嗣

　　福州玄沙师备宗一禅师

　　闽之谢氏子。幼好垂钓。泛小艇于南台江。狎诸渔者。唐咸通初。年甫三十。忽慕出尘。乃弃舟投芙蓉训落发。往豫章开元寺受具。布衲芒屦。食才接气。常终日宴坐。众皆异之。与雪峰。本法门昆仲。而亲近若师资。峰以其苦行。呼为头陀。一日峰问。阿那个是备头陀。师曰。终不敢诳于人。异日峰召曰。备头陀。何不遍参去。师曰。达磨不来东土。二祖不往西天。峰然之。暨登象骨山。乃与师同力缔构。学徒臻萃。师入室咨决。罔替晨昏。又阅楞严。发明心地。山是应机敏捷。与修多罗冥契。诸方元学。有所未决。必从之请益。至与雪峰征诘。亦当仁不让。峰曰。备头陀。再来人也　雪峰上堂。要会此事。犹如古镜当台。胡来胡现。汉来汉现。师出众曰。忽遇明镜来时如何。峰曰。胡汉俱隐。师曰。老和尚。脚跟犹点未地在　住后上堂。佛道闲旷。无有程途。无门解脱之门。无意道人之意。不在三际故。不可升沈。建立乖真。非属造化。动则起生死之本。静则醉昏沉之乡。动静双泯。即落空亡。动静双收。瞒顸佛性。必须对尘对镜。如枯木寒灰。临时应用。不失其宜。镜照诸像。不乱光辉。鸟飞空中。不杂空色。所以十方无影像。三界绝行踪。不堕往来机。不住中间意。钟中无鼓响。鼓中无钟声。钟鼓不相交。句句无前后。如壮士展臂。不藉他力。师子游行。岂求伴侣。九霄绝翳。何在穿通。一段光明。未曾昏昧。若到这里。体寂寂常的的。日赫𦦨无边。表圆觉。空中不动摇。吞烁乾坤迥然照。夫佛出世者。元无出入故曰无体。道本如如。法尔天真。不同修证。祇要虗间。不昧作用。不涉尘泥。个中纤毫。道不尽。即为魔王眷属。句前句后。是学人难处。所以一句当天。八万门永绝生死。直饶得似秋潭月影。静夜钟声。随扣击以无亏。触波澜而不散。犹是生死岸头事。道人行处。如火销冰。终不却成冰。箭既离弦。无返回势。所以牢笼不肯住。呼唤不回头。古圣不安排。至今无处所。若到这里。步步登元。不属邪正。识不能识。智不能知。动便失宗。觉即迷旨。二乘胆颤。十地魂惊。语路处绝。心行处灭。直得释迦掩室于摩竭。净名杜口于毗耶。须菩提无说而显道。释梵绝听而雨花。若与么见前。更疑何事。没栖泊处。离去来今。限约不得。心思路绝。不因庄严。本来真净。动用语笑。随处明了。更无欠少。今时人不悟个中道理。妄自涉事涉尘。处处染着。头头系绊。纵悟则尘境纷纭。名相不实。便拟凝心敛念。摄事归空。闭目藏睛。终有念起。旋旋破除。细想才生。师便遏捺。如此见解。即是落空亡底外道。魂不散底死人。冥冥漠漠。无觉无知。塞耳偷铃。徒自欺诳。这里分别。则不然也不是。隈门傍户。句句现前。不得商量。不涉文墨。本绝尘境。本无位次。权名个出家儿。毕竟无踪迹。真如凡圣。地狱人天。祇是疗狂子之方。虚空尚无改变。大道岂有升沈。悟则纵横不离本际。若到这里。凡圣也无立处。若向句中作意。则没溺杀人。若向外驰求。又落魔界。如如向上。没可安排。却似照炉。不藏蚊蚋。此理本来平坦。何用刬除动静扬眉。是真解脱道。不强为意度建立乖真。若到这里。纤毫不受。指意则差。便是千圣出头来也。安一字不得。久立珍重　上堂。我今问汝诸人。且承当得个甚么事。在何世界。安身立命。还辨得么。若辨不得。却似捏目生花。见自便差。知么如今目前。见有山河大地。色空明暗。种种诸物。皆是狂劳花相。唤作颠倒知见。夫出家人。识心达本源。故号为沙门。汝今既已剃发披衣。为沙门相。即便有自利利他分。如今看着。尽黑漫漫地。墨汁相似。自救尚不得。争解为得人。仁者。佛法因缘事大。莫作等闲。相似聚头。乱说杂话。趁謴过时。光阴难得。可惜许。大丈夫儿。何不自省察看。是甚么事。祇如从上宗乘。是诸佛顶族。汝既承当不得。所以我方便劝汝。但从迦叶门接续顿超去。此一门。超凡圣因果。超毗卢妙庄严世界海。超他释迦方便门。直下永劫。不教有一物。与汝作眼见。何不自急急究取。未必道我。且待三生两生。久积净业。仁者。宗乘是甚么事。不可由汝用工庄严便得去。不可他心宿命便得去。会么。祇如释迦出头来。作许多变。弄说十二分教。如瓶灌水。大作一场佛事。向此门中。用一点不得。用一毛头伎俩不得。知么。如同梦事。亦如寐语。沙门不应出头来。不同梦事。盖为识得知么识得。即是大出脱大彻头人。所以超凡越圣。出生离死。离因离果。超毗卢。越释迦。不被凡圣因果所谩。一切处无人识得。汝知么。莫祇长恋生死爱网。被善恶业拘将去无自由分。饶汝炼得身心。同虚空去。饶汝到精明。湛不摇处。不出识阴古人唤作如急流水。流急不觉。妄为恬静。恁么修行。尽出他轮回际不得。依前被轮回去。所以道诸行无常。直是三乘功果。如是可畏。若无道眼。亦不究竟。何似如今博地凡夫。不用一毫工夫。便顿超去。解省心力么。还愿乐么。劝汝。我如今立地。待汝构去。更不教汝加功炼行。如今不恁么。更待何时。还肯么。便下座。　上堂。汝诸人。如在大海里坐。没头浸却了。更展手问人乞水吃。夫学般若菩萨。须具大根器。有大智慧始得。若有智慧。即今便出脱得去。若是根机迟钝。直须勤苦耐志。日夜忘疲。无眠失食。如丧考妣相似。恁么急切。尽一生去。更得人荷挟。克骨究实。不妨易得构去。且况如今谁是堪任受学底人。仁者。莫祇是记言记语。却似念陀罗尼相似。蹋步向前来。口里哆哆和和地。被人把住。诘问着没去处。便嗔道。和尚不为我答话。恁么学事大苦。知么。有一般坐绳床和尚。称善知识。问着便摇身动手。点眼吐舌瞪视。更有一般说昭昭灵灵。灵台智性。能见能闻。向五蕴身田里。作主宰。恁么为善知识。大赚人。知么我今问汝。汝若认昭昭灵灵。是汝真实。为甚么瞌睡时。又不成昭昭灵灵。若瞌睡时不是。为甚么有昭昭时。汝还会么。这个唤作认贼为子。是生死根本。妄想缘气。汝欲识根由么。我向汝道。昭昭灵灵。祇因前尘色声香等法。而有分别。便道此是昭昭灵灵。若无前尘。汝此昭昭灵灵。同于龟毛兔角。仁者真实。在甚么处。汝今欲得出他五蕴身田主宰。但识取汝秘密金刚体。古人向汝道。圆成正遍。遍周沙界。我今少分。为汝智者。可以譬喻得解。汝还见南阎浮提日么。世间人。所作兴营。养身活命。种种心行作业。莫非皆承日光成立。祇如日体。还有许多般心行么。还有不周遍处么。欲识金刚体。亦须如是看。祇如今山河大地。十方国土。色空明暗。及汝身心。莫非尽承汝圆成威光所现。直是天人群生类所作业。次受生果报。有情无情。莫非承汝威光。乃至诸佛成道成果。接物利生。莫非尽承汝威光。祇如金刚体。还有凡夫诸佛么。有汝心行么。不可道无。便得当去也。知么。汝既有如是奇特当阳出身处。何不发明取因。何却随他。向五蕴身田中鬼趣里。作活计。直下自谩去。忽然无常杀鬼到来。眼目诪张。身见命见。恁么时。大难支荷。如生脱龟壳相似大苦。仁者。莫把瞌睡见解。便当却去未解盖覆得毛头许。汝还知么。三界无安。犹如火宅。且汝未是得安乐底人。祇大作群队。干他人世这边那边。飞走野鹿相似。但求衣食。若恁么争行他王道。知么。国王大臣。不拘执汝。父母放汝出家。十方施主。供汝衣食。土地神龙。呵护汝也。须具惭愧。知恩始得。莫孤负人好。长连床上。排行着地。销将去。道是安乐未在。皆是粥饭。将养得汝。烂冬瓜相似。变将去土里。埋将去业识。茫茫无本可据。沙门应甚么到恁么地。祇如大地上蠢蠢者。我唤作地狱劫住。如今若不了。明朝后日。入驴胎马肚里。牵犁拽耙。衔铁负鞍碓捣磨磨。水火里烧煮去。大不容易受。大须恐惧好。是汝自累。知么。若是了去。直下永劫。不曾教汝有这个消息。若不了。此烦恼恶业因缘。不是一劫两劫。得休。直与汝金刚齐寿。知么　师因参次闻燕子声乃曰。深谈实相。善说法要。便下座时有僧请益曰。某甲不会。师曰。去谁信汝　鼓山来。师作一圆相示之。山曰。人人出这个不得。师曰。情知汝向驴胎马腹里作活计。山曰。和尚又作么生。师曰。人人出这个不得。山曰。和尚与么道却得。某甲为甚么道不得。师曰。我得汝不得　上堂。众集。遂将拄杖一时趁下却回向。侍者道。我今日作得一解险。入地狱如箭射。者曰。喜得和尚再复人身　僧侍立次。师以杖指面前地上白点曰。还见么。曰见。如是三问。僧亦如是答。师曰。你也见。我也见。为甚么道不会　师尝访三斗庵主。才相见。主曰。莫怪住山年深无坐具。师曰。人人尽有庵。主为甚么无。主曰。且坐吃茶。师曰。庵主元来有在　侍雪峰次。有二僧从阶下过。峰曰。此二人。堪为种草。师曰。某甲不与么。峰曰。汝作么生。师曰。便好与三十棒　因雪峰指火曰。三世诸佛。在火𦦨里。转大法轮。师曰。近日王令稍严。峰曰。作么生。师曰。不许搀夺行市。云门曰。火𦦨为三世诸佛说法。三世诸佛立地听　南际到雪峰。峰令访师。师问。古人道。此事唯我能知。长老作么生。际曰。须知有不求知者。师曰。山头和尚。吃许多辛苦作么　雪峰普请畬田次。见一蛇。以杖挑起。召众曰。看看。以刀芟为两段。师以杖抛于背后。更不顾视。众愕然。峰曰。俊哉　侍雪峰游山次。峰指面前地曰。这一片地。好造个无缝塔。师曰。高多少。峰乃顾视上下。师曰。人天福报。即不无。和尚若是灵山授记。未梦见在。峰曰。你又作么生。师曰七尺八尺　雪峰曰。世界阔一尺。古镜阔一尺。世界阔一丈。古镜阔一丈。师指火炉曰。火炉阔多少。峰曰。如古镜阔。师曰。老和尚脚跟。未点地在　师初住普应院。迁止玄沙。天下丛林。皆望风而宾之。闽帅王公。待以师礼。学徒余八百。室户不闭　上堂良久曰。我为汝得彻困也。还会么。僧问。寂寂无言时如何。师曰。寐语作么。曰本分事请师道。师曰。瞌睡作么。曰。学人即瞌睡。和尚如何。师曰。争得恁么。不识痛痒。又曰。可惜。如许大师僧。千道万里行脚到这里。不消个瞌睡寐语。便屈却去　问如何是学人自己。师曰。用自己作么　问从上宗乘如何理论。师曰。少人听。曰请和尚直道。师曰。患聋作么　示众。仁者。如今事不获已。教我抑下如是威光。苦口相劝百千方便。如此如彼。共汝相知闻。尽成颠倒知见。将此咽喉唇吻。祇成得个野狐精业。谩汝我还肯么。祇如有过无过。唯我自知。汝争得会。若是恁么人出头来。甘伏呵责。夫为人师匠大不易。须是善知识始得。知我如今恁么方便助汝。犹尚不能构。得可中纯举宗乘。是汝向甚么处安措。还会么。四十九年是方便。祇如灵山会上。有百万众。唯有迦叶一人亲闻。余尽不闻。汝道迦叶亲闻底事。作么生。不可道。如来无说说。迦叶不闻闻。便得当去。不可是汝修因成果。福智庄严底事。知么。且如道。吾有正法眼藏。付嘱大迦叶。我道犹如话月。曹溪竖拂子。还如指月。所以道。大唐国内宗乘中事。未曾见有一人举唱。设有人举唱。尽大地人。失却性命。如无孔铁锤相似。一时亡锋结舌去。汝诸人。赖遇我。不惜身命。共汝颠倒知见。随汝狂意。方有伸问处。我若不共。汝恁么知闻去。汝向甚么处得见我。会么。大难努力。珍重　师有偈曰。万里神光顶后相。没顶之时何处望。事已成意亦休。此个来[跳-兆+奈]触处周。智者撩着便提取。莫待须臾失却头。又曰。玄沙游径别。时人切须知。三冬阳气盛。六月降霜时。有语非关舌无言切要词。会我最后句。出世少人知　问四威仪外如何奉王。师曰。汝是王法罪人。争会问事　问古人拈槌竖拂。还当宗乘也无。师曰。不当。曰古人意作么生。师举拂子。僧曰。宗乘中事如何。师曰。待汝悟始得　问如何是金刚力士。师吹一吹　闽王送师上船。师扣船召曰。大王争能出得这里去。王曰。在里许得多少时也　师问文桶头。下山几时归曰。三五日。师曰。归时有无底桶子。将一担归。文无对　师垂语曰。诸方老宿。尽道接物利生。祇如三种病人。汝作么生接。患盲者。拈槌竖拂。他又不见。患聋者。语言三昧。他又不闻。患哑者。教伊说。又说不得。若接不得佛法无灵验。时有僧出曰。三种病人。还许学人商量否。师曰。许汝作么生商量。其僧珍重出。师曰。不是不是。罗汉曰。桂琛现有眼耳口。和尚作么生接。师曰。惭愧。便归方丈。中塔曰。三种病人。即今在甚么处。又一僧曰。非唯谩他。兼亦自谩。(法眼曰。我当时见罗汉。举此僧语。我便会三种病人。云居锡曰祇如此僧会不会。若道会。玄沙又道不是。若道不会。法眼为甚么道我因此僧语。便会三种病人。上座无事。上来商量。大家要知)有僧请益云门。门曰。汝礼拜着。僧礼拜起。门以拄杖挃之。僧退后。门曰。汝不是患盲么。复唤近前来。僧近前。门曰。汝不是患聋么。门曰。会么。曰不会。门曰。汝不是患哑么。僧于是有省　长庆来。师问。除却药忌作么生道。庆曰。放憨作么。师曰。雪峰山橡子拾食来。这里雀儿放粪　师因僧礼拜。师曰。因我得礼汝　普请斫柴次。见一虎。大龙曰。和尚虎。师曰。是汝虎。归院后。天龙问。适来见虎。云是汝。未审。尊意如何。师曰。娑婆世界。有四种极重事。若人透得。不妨出得阴界。(东禅齐曰。上座古人见了道。我身心如大地虚空。如今人还透得么)　师问长生。维摩观佛前际不来。后际不去。今则无住。汝作么生观。生曰。放皎然过有筒道处。师曰。放汝过作么生道。生良久。师曰。教阿谁委悉。生曰。徒劳侧耳。师曰。情知汝向鬼窟里作活计　问古人皆以瞬视接人。未审。和尚以何接人。师曰。我不以瞬视接人。曰学人为甚道不得。师曰。逼塞汝口。争解道得。(法眼曰。古人恁么道甚奇。特且问。上座口是甚么)　问凡有言句。尽落裷䙡。不落裷䙡请和尚商量。师曰。拗折秤衡来。与汝商量　问承古有言。举足下足。无非道场。如何是道场。师曰。没却你。曰为甚么得恁么难见。师曰。祇为太近　师在雪峰时。光侍者谓师曰。师叔若学得禅。某甲打铁船下海去。师住后。问光曰。打得铁船也未。光无对(法眼代曰。和尚终不恁么。法灯代曰。请和尚下船玄觉代曰。贫见思旧债)　师一日遣僧送书上雪峰。峰开缄。见白纸三幅。问僧。会么曰。不会。峰曰。不见道君子千里同风。僧回举似。师曰。山头老汉。蹉过也不知。曰和尚如何。师曰。孟春犹寒。也不解道　师问镜清。教中道。不见一法为大过患。且道不见甚么法。清指露柱曰。莫是不见这个法么。(同安显别曰。也知和尚不造次)师曰。浙中清水白米从汝吃。佛法未会在　问承和尚有言。尽十方世界。是一颗明珠学人如何得会。师曰。尽十方世界。是一颗明珠用会作么。僧便休。师来日却问其僧。尽十方世界。是一颗明珠。汝作么生会。曰尽十方世界。是一颗明珠。用会作么师曰。知汝向鬼窟里作活计　问如何是无缝塔。师曰。这一缝大小　韦监军来谒。乃曰。曹山和尚甚奇怪。师曰。抚州取曹山几里韦指傍僧曰。上座曾到曹山否。曰曾到。韦曰。抚州取曹山几里。曰百二十里。韦曰。恁么则上座不到曹山。韦却起礼拜。师曰。监军却须礼此僧。此僧却具惭愧　问如何是清净法身。师曰。脓滴滴地　问如何是亲切底事。师曰。我是谢三郎　西天有声明三藏至。闽帅。请师辨验。师以铁火箸敲铜炉问。是甚么声。藏曰。铜铁声。师曰。大王莫受外国人谩。藏无对(法眼代曰。大师久受大王供养。法灯代曰。却是和尚谩大王)　师南游。莆田县。排百戏迎接。来日师问。小塘长老。昨日许多喧闹。向甚么处去也。塘提起衲衣角。师曰。料掉没交涉　问僧。乾闼婆城。汝作么生会。曰如梦如幻　师与地藏。在方丈说话。夜深侍者闭却门。师曰。门总闭了。汝作么生得出去。藏曰。唤甚么作门　师以杖拄地。问长生曰。僧见俗见。男见女见。汝作么生见。曰和尚还见。皎然见处么。师曰。相识满天下　问承和尚有言。闻性遍周沙界。雪峰打鼓。这里为甚么不闻。师曰。谁知不闻　问险恶道中。以何为津梁。师曰。以眼为津梁。曰未得者如何。师曰。快救取好　师举志公云每日拈香择火。不知身是道场。乃曰。每日拈香择火。不知真个道场(玄觉曰。祇如此二尊宿语。还有亲疏也无)　师与韦监军。吃果子。韦问。如何是日用而不知。师拈起果子曰。吃韦吃果子了再问。师曰。祇这是日用而不知　普请搬柴。师曰。汝诸人尽承吾力。一僧曰。既承师力。何用普请。师叱之曰。不普请争得柴归　师问明真。善财参弥勒。弥勒指归文殊。文殊指归佛处。汝道佛指归甚么处。曰不知。师曰。情知汝不知　大普玄通到礼觐。师曰。你在彼住。莫诳人家男女。女曰。玄通。祇是开过供养门。晚来朝去。争敢作恁么事。师曰。事难。曰真情是难。师曰。甚么处。是难处。曰为伊不肯承当。师便入方丈。拄却门　问学人乍入丛林。乞师指个入路。师曰。还闻偃溪水声么。曰闻。师曰。从这里入　泉守王公。请师登楼。先语客司曰。待我引大师到楼前。便舁却梯。客司禀旨。公曰。请大师登楼。师视楼复视其人。乃曰。佛法不是此道理　师与泉守。在室中说话。有一沙弥。揭帘入见。却退步而出。师曰。那沙弥好。与二十拄杖。守曰。恁么即某甲罪过。师曰。佛法不是恁么。(镜清曰。不为打水。有僧问。不为打永意作么生。清曰。青山碾为尘。敢保没闲人)梁太祖开平戊辰冬示寂。闽帅为之树塔。寿七十五。腊四十五。

　　五灯全书卷第十三
卍新纂续藏经第 81 册 No. 1571 五灯全书(卷1-33)


　　五灯全书卷第十四

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　　南岳下六世

　　雪峰存禅师法嗣

　　福州长庆慧棱禅师

　　杭州盐官孙氏子。禀性淳澹。年十三。于苏州通玄寺。出家登戒。历参禅苑。后参灵云。问。如何是佛法大意。云曰。驴事未去。马事到来。师如是往来雪峰玄沙。二十年间。坐破七个蒲团。不明此事。一日卷帘。忽然大悟。乃有颂曰。也大差。也大差。卷起帘来见天下。有人问我解何宗。拈起拂子劈口打。峰举谓玄沙曰。此子。彻去也。沙曰。未可。此是意识著述。更须勘过始得。至晚。众僧上来问讯。峰谓师曰。备头陀。未肯汝在。汝实有正悟。对众举来。师又有颂曰。万象之中独露身。唯人自肯乃方亲。昔时谬向途中觅。今日看来火里冰。峰乃顾沙曰。不可更是意识著述。师问峰曰。从上诸圣传受一路。请师垂示。峰良久。师设礼而退。峰乃微笑。师入方丈参。峰曰。是甚么。师曰。今日天晴好普请。自此酬问。未尝爽于元旨　师在西院。问诜上座曰。这里有象骨山。汝曾到么。曰不曾到。师曰。为甚么不到。曰自有本分事在。师曰。作么生。是上座本分事。诜乃提起衲衣角。师曰。为当祇这个别更有。曰上座见过甚么。师曰。何得龙头蛇尾　保福辞归。雪峰谓师曰。山头和尚。或问上座信作么生祇对。师曰。不避腥膻。亦有少许。曰信道甚么。师曰。教我分付阿谁。曰从展虽有此语。未必有恁么事。师曰。若然者。前程全自阇黎　师与保福游山。福问。古人道。妙峰山顶。莫祇这过便是也无。师曰。是即是可惜许　师来往雪峰。二十九载。天祐三年。泉州刺史王延彬。请住招庆。开堂日。公朝服趋隅。曰请师说法。师曰。还闻么。公设拜。师曰。虽然如此。恐有人不肯　问如何是正法眼。师曰。有愿不撒沙　一日王太傅入院。见方丈门闭。问演侍者曰。有人敢道太师在否。演曰。有人敢道太师不在否　闽帅。请居长庆。号超觉太师。上堂良久曰。还有人相悉么。若不相悉。欺谩兄弟可也。祇今有甚么事。莫有窒差也无。复是谁家屋里事。不肯担荷。更待何时。若是和根参学不到这里。还会么。如今有一般行脚人。耳里总满也。假饶收拾得底。还当得行脚事么。僧问。行脚事如何学。师曰。但知就人索取。曰如何是独脱一路。师曰。何烦更问　问名言妙义。教有所诠。不涉三科。请师直道。师曰。珍重。师乃曰。明明歌咏。汝尚不会。忽被暗里来底事。汝作么生。僧问。如何是暗来底事。师曰。吃茶去(中塔代曰便请和尚相伴)　问如何是不隔毫端底事。师曰。当不当问如何得不疑不惑去。师乃展两手。僧不进语。师曰。汝更问。我与汝道。僧再问。师露膊而坐。僧礼拜。师曰。汝作么生会。曰今日风起。师曰。恁么道未定人见解。汝于今古中。有甚么节要。齐得长庆。若举得。许汝作话主。其僧但立而已。师却问。汝是甚处人。曰向北人。师曰。南北三千里外。学妄语作么。僧无对　上堂良久曰。莫道今夜较些子。便下座　僧问。众手淘金。谁是得者。师曰。有伎俩者得。曰学人还得也无。师曰。大远在　上堂。撞着道伴。交肩过一生。参学事毕　上堂。净洁打叠了也。却近前问我。觅我劈脊。与你一棒。有一棒到你。你须生惭愧。无一棒到你。你又向甚么处会　问羚羊挂角时如何。师曰。草里汉。曰挂角后如何。师曰。乱叫唤。曰毕竟如何。师曰。驴事未去。马事到来　问如何是合圣之言。师曰。大小长庆。被汝一问口似匾担。曰何故如此。师曰。适来问甚么　上堂。我若举唱宗乘。须闭却法堂门。所以道尽法无民。僧问不怕无民。请师尽法。师曰。还委落处么　问如何是西来意。师曰。香严道底一时坐却　上堂。总似今日。老胡有望。保福曰。总是今日。老胡绝望(玄觉曰。恁么道是相见语。不是相见语)　安国瑫新得师号。师去作贺。瑫出接。师曰。师号来耶。曰来也。师曰。是甚么号。曰明真。师乃展手。曰甚么处去来。师曰。几不问过　问僧。甚处来。曰鼓山来。师曰。鼓山有不跨石门底句。有人借问。汝作么生道。曰。昨夜报慈宿。师曰。劈脊棒。汝又作么生。曰和尚若行此棒。不虚受人天供养。师曰。几合放过　问古人有言。相逢不拈出。举意便知有时如何。师曰。知有也未(僧又问保福。福曰。此是谁语。曰丹霞语。福曰。去莫妨我打睡)　师入僧堂。举起疏头曰。见即不见。还见么。众无对　师到罗山见制龛子。以杖敲龛曰。太煞预备。山曰。拙布置。师曰。还肯入也无。山曰。吽吽　上堂。大众集定。师乃拽出一僧曰。大众礼拜此僧。又曰。此僧有甚么长处。便教大众礼拜。众无对　问如何是文彩未生时事。师曰。汝先举。我后举。其僧但立而已。师曰。汝作么生举。曰某甲截舌有分　保福迁化。僧问。保福。抛却壳漏子。向甚么处去也。师曰。且道。保福在那个壳漏子里。后唐明宗长兴壬辰五月十七日归寂。寿七十九。腊六十。王氏建塔。

　　漳州保福院从展禅师

　　福州陈氏子。年十五。礼雪峰为受业。游吴楚间。后归执侍。峰一日忽召曰。还会么。师欲近前。峰以杖拄之。师当下知归。尝以古今方便。询于长庆。一日庆谓。师曰。宁说阿罗汉有三毒。不可说如来有二种语。不道如来无语。祇是无二种语。师曰。作么生是如来语。祇曰。聋人争得闻。师曰。情知和尚向第二头道。庆曰。汝又作么生。师曰。吃茶去。(云居锡曰。甚么处。是长庆向第二头道处)　问长庆盘山道。光境俱亡。复是何物。洞山道。光境未亡。复是何物。师曰。据此二尊宿商量。犹未得剿绝。乃问长庆。如今作么生道得剿绝。庆良久。师曰。情知和尚向鬼窟里作活计。庆却问。作么生。师曰。两手扶犁水过膝　长庆问。见色便见心。还见船子么。师曰。见曰。船子且置。作么生是心。师却指船子　雪峰上堂曰。诸上座。望州亭与汝相见了也。乌石岭与汝相见了也。僧堂前与汝相见了也。师举问鹅湖。僧堂前相见即且置。祇如望州亭乌石岭。甚么处相见。鹅湖骤步归方丈。师低头入僧堂　后梁真明戊寅。漳州刺史王公。创保福禅苑。迎师居之。开堂日。王公礼跪。三请躬自扶掖升座。师乃曰。须起个笑端作么。然虽如此。再三不容推免。诸仁者。还识么。若识得。便与古佛齐肩。时有僧。出方礼拜。师曰。晴干不肯去。直待雨淋头。问郡守崇建精舍。大阐真风。便请和尚举扬宗教。师曰。还会么。曰恁么则群生有赖也。师曰。莫涂污人好。又僧出礼拜。师曰。大德好与莫覆却船子。僧问。泯默之时。将何为则。师曰。落在甚么处。曰不会。师曰。瞌睡汉。出去　上堂。此事如击石火。似闪电光。构得构不得。未免丧身失命。僧问。未审。构得底人。还免丧身失命也无。师曰。适来且置。阇黎还构得么。曰若构不得。未免大众怪笑。师曰。作家作家。曰是甚么心行。师曰。一杓屎拦面。泼也不知臭。师见僧。以杖打露柱。又扛其僧头。僧作忍痛声。师曰。那个为甚么不痛。僧无对　问摩腾入汉。一藏分明。达磨西来。将何指示。师曰。上座行脚事作么生。曰不会。师曰。不会会取。莫傍家取人处分。若是久在丛林。粗委些子远近。可以随处任真。其有初心后学。未知次序。山僧所以不惜口业向汝道。尘劫来事。祇在如今。还会么。然佛法付嘱国王大臣。郡守。昔同佛会。今方如是。若是福禄荣贵。则且不论。祇如当时。受佛付嘱底事。还记得么。若识得。便与千圣齐肩。傥未识得。直须谛信此事。不从人得。自己亦非。言多去道转远。直道言语道断。心行处灭。犹未是在。久立珍重　上堂。有人从佛殿后过见。是张三李四。从佛殿前过。为甚么不见。且道。佛法利害在甚么处。僧曰。为有一分粗境。所以不见。师乃叱之。自代曰。若是佛殿即不见。曰不是佛殿。还可见否。师曰。不是佛殿。见个甚么　问十二时中如何据验。师曰。却好据验。曰学人为甚么不见。师曰不可更捏日去也　问主伴重重。极十方而齐唱。如何是极十方而齐唱。师曰。汝何不教别人问　问因言辩意时如何。师曰。因甚么言。僧低头良久。师曰掣电之机。徒劳伫思　师因僧侍立。问曰。汝得恁么粗心。僧曰。甚么处。是某甲粗心处。师拈一块土度与。僧曰。抛向门前着。僧抛了却来曰。甚么处是某甲粗心处。师曰。我见筑着磕着。所以道汝粗心　师问罗山。僧问岩头。浩浩尘中如何辨主。头曰。铜沙锣里满盛油。意作么生。山召师。师应诺。山曰。猕猴入道场。山却问明招。忽有人问。你又作么生。招曰。箭穿红日影　师问罗山。岩头道。与么与么。不与么不与么。意作么生。山召师。师应诺。山曰。双明亦双暗。师礼谢。三日后。却问。前日蒙和尚垂慈。祇为看不破。山曰。尽情向汝道了也。师曰。和尚是把火行。山曰。若与么。据汝疑处问将来。师曰。如何是双明亦双暗。山曰。同生亦同死。师又礼谢而退。别有僧问师。同生亦同死时如何。师曰。彼此合取狗口。曰和尚收取口吃饭。其僧却问罗山。同生亦同死时如何。山曰。如牛无角。曰同生不同死时如何。山曰。如虎戴角　师见僧吃饭。乃拓钵曰。家常。僧曰。和尚是甚么心行　有尼到参。师问。阿谁。侍者报曰。觉师姑。师曰。既是觉师姑。用来作么。尼曰。仁义道中。即不无师。别云。和尚是甚么心行　师闻长生卓庵。乃往相访。茶话次。生曰。会有僧问祖师西来意。某甲举拂子示之。不知得不得。师曰。某甲争敢道得不得。有个问。有人赞叹此事。如虎戴角。有人轻毁此事。分文不直。一等是恁么事。因甚么毁赞不同。生曰。适来出自偶尔。(老宿曰。毁又争得。又老宿曰。惜取眉毛好。太原孚曰。若无智眼。难辨得失)　师问僧。殿里底是甚么。曰和尚定当看。师曰。释迦佛。曰和尚莫谩人好。师曰。却是汝谩我。　闽帅。遣使送朱记到。师上堂。提起印曰。去即印住。住即印破。僧曰不去不住。用印奚为。师便打。僧曰。恁么则鬼窟里。全因今日也。师持印归方丈　问僧。甚处来。曰江西。师曰。学得底那。曰拈不出。师曰。作么生。僧无对　师举洞山真赞。云徒观纸与墨。不是山中人。僧问。如何是山中人。师曰。汝试邈掠看。曰若不黠儿。几成邈掠。师曰。汝是黠儿。曰和尚是甚么心行。师曰。来言不丰　僧数钱次。师乃展手曰。乞我一钱。曰和尚因何到恁么地。师曰。我到恁么地。曰若到恁么地。将取一文去。师曰。汝因甚到恁么地　问僧。甚处来。曰观音。师曰还见观音么。曰见。师曰。左边见右边见。曰见时不历左右　问如何是入火不烧。入水不溺。师曰。若是水火。即被烧溺　师问饭头。镬阔多少。曰。和尚试量看。师以手作量势。曰和尚莫谩某甲。师曰。却是汝谩我　问欲达无生路。应须识本源。如何是本源。师良久。却问侍者。这僧问甚么。其僧再举。师乃喝出曰。我不患聋　问学人近入丛林。乞师全示入路。师曰。若教全示。我却礼拜汝　师问僧。汝作甚么业来。得恁么长大。曰和尚短多少。师却蹲身作短势。僧曰。和尚莫谩人好。师曰。却是汝谩我　师令侍者屈隆寿长老。曰但独自来。莫将侍者来。寿曰。不许将来。争解离得。师曰。太煞恩爱。寿无对。师代曰。更谢和尚上足传示　闽帅。尝奏命服。一日示微疾。僧入丈室问讯。师曰。吾与汝相识年深。有何方术相救。曰方术甚有。闻说和尚不解忌口。又谓众曰。吾旬日来。气力困劣。别无他。祇是时至也。僧问。时既至矣。师去即是。住即是。师曰。道道。曰恁么则某甲不敢造次。师曰。失钱遭罪。言讫而寂。当后唐明宗天成戊子三月二十二日也。

　　福州鼓山神晏兴圣国师

　　大梁李氏子。幼恶荤膻。乐闻钟梵。年十二时。有白气数道。腾于所居屋壁。师题壁曰。白道从兹速改张。休来显现作妖祥。定祛邪行归真见。必得超凡入圣乡。题罢。气即随灭。年甫志学。遘疾甚。亟梦神人与药。觉而顿愈。明年又梦梵僧告曰。出家时至矣。遂依卫州白鹿规披削。嵩岳受具。谓同学曰。古德曰。白四羯磨后。全体戒定慧。岂准绳而可拘也。于是杖锡。遍扣禅关。而但记语言。存乎知解。及造雪岭。朗然符契。一日参雪峰。峰知其缘熟。忽起搊住曰。是甚么。师释然了悟。亦忘其了心。唯举手摇曳而已。峰曰。子作道理耶。师曰。何道理之有。峰审其悬解。抚而印之。后闽帅。常询法要。创鼓山请举扬宗旨　上堂。良久曰。南泉在日。亦有人举要。且不识南泉。即今莫有识南泉者么。试出来。对众验看。时有僧出礼拜。才起。师曰。作么生。僧近前曰。咨和尚。师曰。不才请退。乃曰。经有经师。论有论师。律有律师。有函有号。有部有帙。各有人传持。且佛法是建立教。禅道乃止啼之说。他诸圣出兴。盖为人心不等。巧开方便。遂有多门。受疾不同。处方还异。在有破有。居空叱空。二患既除。中道须遣。鼓山所以道。句不当机。言非展事承言者丧。滞句者迷。不唱言前。宁谈句后。直至释迦掩室。净名杜口。大士梁时童子。当日一问二问三问。尽有人了也。诸仁者。合作么生。时有僧出礼拜。师曰。高声问。曰学人咨和尚。师喝曰。出去。曰己事未明。以何为验。师抗声曰。似未闻那。其僧再问。师曰。一点随流食咸不重　问如何是包尽乾坤底句。师曰。近前来。僧近前。师曰。钝置杀人。曰如何绍得。师曰。犴𤞞无风。徒劳展掌。曰如何即是。师曰。错曰。学人便承当时如何。师曰。汝作么生承当　问如何是学人正立处。师曰。不从诸圣行　问千山万山那个是正山。师曰。用正山作么　师与招庆相遇次。庆曰。家常。师曰。太无厌生。庆曰。且款款。师却曰。家常。庆曰。今日未有火。师曰。太鄙吝生。庆曰。稳便将取去　上堂垂语曰。鼓山门下。不得咳𠻳。时有僧咳𠻳一声。师曰。作甚么。曰伤风。师曰。伤风即得　问如何是宗门中事。师乃侧掌曰。吽吽　问如何是向上关棙子。师便打　问如何是鼓山正主。师曰。瞎作么　师问保福。古人道。非不非。是不是。意作么生。福拈起茶盏。师曰。莫是非好。　问如何是真实人体。师曰。即今是甚么体。曰究竟如何。师曰。争得到恁么地　问如何是佛法大意。师曰。金乌一点万里无云　上堂。欲知此事。如一口剑。僧问。学人是死尸。如何是剑。师曰。拽出这死尸着。僧应诺。便归僧堂。结束而去。师至晚闻得。乃曰。好与拄杖(东禅齐曰。这僧若不肯。鼓山有甚过。若肯。何得便发去。又曰。鼓山拄杖。赏伊罚伊。具眼底试商量看。)　问僧。鼓山有不跨石门句。汝作么生道。僧曰。请师便打　问如何是古人省心力处。师曰。汝何费力　问言满天下无口过。如何是无口过。师曰。有甚么过　问如何是教外别传底事。师曰。吃茶去　师与闽帅。瞻仰佛像。帅问。是甚么佛。师曰。请大王鉴。师曰。鉴即不是佛。师曰。是甚么。师无对。(长庆代曰。久承大师在众何得造次)　问从上宗乘如何举唱。师以拂子蓦口打　问如何是省要处。师曰。汝还耻么　示众。今为诸仁者刺头入他诸圣化门里。抖擞不出。所以向诸人道。教排不到。祖不西来。三世诸佛不能唱。十二分教。载不起。凡圣摄不得。古今传不得。忽尔是个汉。未通个消息。向他恁么道。被他蓦口掴。还怪得他么。虽然如此。也不得乱掴。鼓山寻常道。更有一人不跨石门。须有不跨石门句。作么生是不跨石门句。鼓山自住。三十余年。五湖四海来者。向高山顶上。看山玩水。未见一人快利通得个消息。如今还有人通得也未。若通得亦不昧。诸兄弟。若无不如散去。珍重　师有偈曰。直下犹难会。寻言转便赊。若论佛与祖。特地隔天涯。师举问僧。汝作么生会。僧无语。乃谓侍者曰。某甲不会。请代一转语。者曰。和尚与么道。犹隔天涯在。僧举似师。师唤侍者问。汝为这僧代语。是否。者曰。是师便打趁出院。

　　杭州龙华寺灵照真觉禅师

　　高丽人也。萍游闽越。升雪峰之堂。冥符元旨。居唯一衲服勤众务。闽中谓之照布衲。一夕指半月。问溥上座曰。那一片甚么处去也。溥曰。莫妄想。师曰。失却一片也。众虽叹美。而恬澹自持。初住婺州齐云山　上堂。良久忽舒手。顾众曰。乞取些子。乞取些子。又曰。一人传虚。万人传实。僧问。草童能歌舞。未审。今时还有无。师下座作舞曰。沙弥会么。曰不会。师曰。山僧蹋曲子也不会　次迁越州镜清。上堂。今日尽令去也。时有僧出曰。请师尽令。师乃曰。吽吽　问如何是学人本分事。师曰。镜清不惜口　问请师雕琢。师曰。八成。曰为甚么不十成。师曰。还知镜清生修理么　问僧。甚处来。曰五峰来。师曰。来作甚么。曰礼拜和尚。师曰。何不自礼。曰礼了也。师曰。镜湖水浅　问如何是第一句。师曰。莫错下名言。曰岂无方便。师曰。乌头养雀儿　问古人道。见色便见心。此即是色阿那个是心。师曰。恁么问。莫欺山僧么　问未剖以前请师断。师曰。落在甚么处。曰失口即不可。师曰。也是寒山送拾得。僧礼拜。师曰。住住。阇黎失口。山僧失口。曰恶虎不食子。师曰。驴头出。马头回　师蓦问一僧。记得么。曰记得。师曰。道甚么。曰道甚么。师曰。淮南小儿入寺　问是甚么即俊鹰。俊鹞趁不及。师曰。阇黎别问。山僧别答。曰请师别答。师曰十里行人较一程　问金屑虽贵。眼里着不得时如何。师曰。只者着不得。还着得么。僧礼拜。师曰。深沙神　问菩提树下度众生。如何是菩提树。师曰。大似苦练树。曰为甚么似苦练树。师曰。素非良马。何劳鞭影　师于后汉天福丁未闰七月二十六日示寂。塔于杭之大慈山。寿七十八。

　　明州翠岩令参永明禅师

　　安吉州人也。僧问。不借三寸请师道。师曰。茶堂里贬剥去　问国师三唤侍者。意旨如何。师曰。抑逼人作么　上堂。一夏与兄弟。东语西话。看翠岩眉毛在么(长庆曰。生也。云门曰。关。保福曰。作贼人心虚。翠岩芝曰。为众竭力祸出私门)　问凡有言句尽是点污。如何是向上事。师曰。凡有言句尽是点污　问如何是省要处。师曰。大众笑汝　问还丹一粒。点纤成金。至理一言。转凡成圣。学人上来请师一点。师曰。不点。曰为甚么不点。师曰。恐汝落凡圣。曰乞师至理。师曰。侍者点茶来。　问古人拈槌竖拂意旨如何。师曰。邪法难扶　问僧繇为甚写志公真不得。师曰。作么生合杀　问险恶道中。以何为津梁。师曰。药山再三叮嘱　问不带凡圣当机何示。师曰。莫向人道。翠岩灵利　问妙机言句尽皆不当宗乘中事如何。师曰。礼拜着。曰学人不会。师曰。出家行脚。礼拜也不会。师后迁龙册而终焉。

　　越州镜清寺道怤顺德禅师

　　永嘉陈氏子。幼不荤茹。亲党强啖以枯鱼。随即嗢哕。遂求出家。于本州开元寺受具。游方抵闽。谒雪峰。峰问。甚处人。曰温州人。峰曰。恁么则与一宿觉。是乡人也。曰祇如一宿觉。是甚么处人。峰曰。好吃一顿棒。且放过。一日师问。祇如古德。岂不是以心传心。峰曰。兼不立文字语句。师曰。祇如不立文字语句。师如何传。峰良久。师礼谢。峰曰。更问我一转。岂不好。师曰。就和尚请一转问头。峰曰。祇恁么为别有商量。师曰。和尚恁么即得。峰曰。于汝作么生。师曰。孤负杀人　雪峰谓众曰。堂堂密密地。师出问。是甚么堂堂密密峰。起立曰。道甚么。师退步而立　雪峰垂语曰。此事。得恁么尊贵。得恁么绵密。师曰。道怤。自到来数年。不闻和尚恁么示诲。峰曰。我向前虽无。如今已有。莫有所妨么。曰不敢。此是和尚不已而已。峰曰。致使我如此。师从此信入。而且随众。时谓之小怤布衲　普请次。雪峰举沩山道见色便见心。汝道还有过也无。师曰。古人为甚么事。峰曰。虽然如此。要共汝商量。师曰。恁么则不如道。怤锄地去　师再参雪峰。峰问。甚处来。师曰。岭外来。峰曰。甚么处。逢见达磨。师曰。更在甚么处。峰曰。未信汝在。师曰。和尚莫恁么粘腻好。峰便休　师后遍历诸方。益资权智。因访先曹山。山问。甚么处来。师曰。昨日离明水。山曰。甚么时到明水。师曰。和尚到时到。山曰。汝道我甚么时到。师曰。适来犹记得。山曰。如是如是　师初住越州镜清。唱雪峰之旨。学者奔凑。副使皮光业者。日休之子。辞学宏瞻。屡击难之。退谓人曰。怤师之高论。人莫窥其极也　新到参。师拈起拂子。僧曰。久向镜清。犹有这个在。师曰。镜清今日失利　问学人啐请师啄。师曰。还得活也无。曰若不活。遭人怪笑。师曰。也是草里汉　问僧。近离甚处。曰三峰。师曰。夏在甚处。曰五峰。师曰。放你三十棒。曰过在甚么处。师曰。为汝出一丛林。入一丛林　师一日于僧堂自击钟曰。玄沙道底。玄沙道底。僧问。玄沙道甚么。师乃画一圆相。僧曰。若不久参争知与么。师曰。失钱遭罪　师住庵时。有行者至。徐徐近绳床。取拂子提起。问某甲唤这个作拂子。庵主唤作甚么。师曰。不可更安名立字也。行者乃掷却拂子曰。着甚死急　问僧。外面是甚么声。曰蛇咬虾蟆声。师曰。将谓众生苦。更有苦众生　问如何是灵源一直道。师曰。镜湖水可煞深　问如何是清净法身。师曰。红日照青山。曰如何是法身向上事。师曰。风吹雪不寒　问僧。赵州吃茶话。汝作么生会。僧便出去。师曰。邯郸学唐步　问学人未达其源。请师方便。师曰。是甚么源。曰其源。师曰。若是其源。争受方便。僧礼拜退。侍者问。和尚适来。莫是成褫伊么。师曰。无曰。莫是不成褫伊么。师曰。无曰。未审。意旨如何。师曰。一点水墨。两处成龙　师在帐中坐。有僧问讯。师拨开曰。当断不断。反招其乱。曰既是当断。为甚么不断。师曰。我若尽法。直恐无民。曰不怕无民。请师尽法。师曰。维那。拽出此僧着。又曰。休休。我在南方识伊和尚来　普请锄草次。浴头请师浴。师不顾。如是三请。师举钁作打势。头便走。师召曰。来来。头回首。师曰。向后遇作家。分明举似。头后到保福。举前语未了。福以手掩其口。头却回举似师。师曰。饶你恁么也未作家　师问僧。甚处来。曰天台来。师曰。阿谁问汝天台。曰和尚何得龙头蛇尾。师曰。镜清今日失利　师看经次。僧问。和尚看甚么经。师曰。我与古人斗百草。师却问。汝会么。曰少年也曾恁么来。师曰。如今作么生。僧举拳。师曰。我输汝也　问辨不得提不起时如何。师曰。争得到这里。曰恁么则礼拜去也。师曰。镜清今日失利　师见僧学书。乃问。学甚么书。曰请和尚鉴。师曰。一点未分三分着地。曰今日又似遇人。又似不遇人。师曰。镜清今日失利　问声前绝妙。请师指归。师曰。许由不洗耳。曰为甚么如此。师曰。犹系脚在。曰某甲祇如此。师意又如何。师曰。无端夜来雁。惊起后池秋　钱王命居天龙寺。后创龙册寺。延请居焉。上堂。如今事不得已。向汝道。各自验看实个亲切。既恁么亲切。到汝分上。因何特地生疏。祇为抛家日久。流浪年深。一向缘尘。致见如此。所以唤作背觉合尘。亦名舍父逃逝。今劝兄弟。未歇歇去好。未彻彻去好。大丈夫儿。得恁么无气概。还惆怅么。终日茫茫地。且觅取个管带路好。也无人问我管带一路。僧问。如何是管带一路。师嘘嘘曰。要棒吃即道。曰恁么则学人罪过也。师曰。几被汝打破蔡州　问僧。近离甚处。曰。石桥。师曰。本分事作么生。曰近离石桥。师曰。我岂不知你近离石桥。本分事作么生。曰和尚何不领话。师便打。曰某甲话在。师曰。你但吃棒。我要这话行　问。一等明机双扣为甚么。却遭违贬。师曰。打水鱼头痛。惊林鸟散忙　问十二时中。以何为验。师曰。得力即向我道。曰诺。师曰。十万八千犹可近　问如何是方便门速易成就。师曰。速易成就。曰争奈学人领览禾的。师曰。代得也代却　问如何是人无心合道。师曰。何不问道无心合人。曰如何是道无心合人。师曰。白云乍可来青嶂。明月那教下碧天　问新年头还有佛法也无。师曰。有曰。如何是新年头佛法。师曰。元正启祚。万物咸新。曰谢师答话。师曰。镜清今日失利。　问学人问不到处。请师不答。和尚答不到处。学人即不问。师乃搊住曰。是我道理。是汝道理。曰和尚若打学人。学人也打和尚。师曰。得对相耕去　问承师有言。诸方若不是走人。便是笼人罩人。未审。和尚如何。师曰。被汝致此一问。直得当门齿落　上堂。众集定。师抛下拄杖曰。大众动着也二十棒。不动着也二十棒。时有僧出。拈得头上戴出去。师曰。镜清今日失利　问僧。门外甚么声。曰雨滴声。师曰。众生颠倒。迷己逐物。曰和尚作么生。师曰。洎不迷己。曰洎不迷己。意旨如何。师曰。出身犹可易。脱体道应难　问如何是同相。师将火箸插向炉中。曰如何是别相。师又将火箸插向一边　有僧引一童子到。曰此童子。常爱问人佛法。请和尚验看。师乃令点茶。童子点茶来。师啜了过。盏橐与童子。子近前接。师却缩手曰。还道得么。子曰。问将来。僧曰。此童子见解如何。师曰。也祇是一两生持戒僧　晋天福丁酉八月示灭。塔于龙册山。

　　漳州报恩院怀岳禅师

　　泉州人。少依本州圣受寿业。继参雪峰。僧问。十二时中如何行履。师曰。动即死。曰不动时如何。师曰。犹是守古冢鬼　问如何是学人出身处。师曰。有甚么缠缚汝。曰争奈出身不得何。师曰。过在阿谁　问如何是报恩一灵物。师曰。吃如许多酒糟作么。曰还露脚手也无。师曰。这里是甚么处所　问牛头未见四祖时如何。师曰。万里一片云。曰见后如何。师曰。廓落地　问黑云陡暗谁当两者。师曰。峻处先倾　问宗乘不却如何举唱。师曰。山不自称。水无间断　问佛未出世时如何。师曰。汝争得知　问拨尘见佛时如何。师曰。甚么年中得见来　问师子在窟时如何。师曰。师子是甚么家具。曰师子出窟时如何。师曰。师子在甚么处　问如何是目前佛。师曰。快礼拜　临迁化上堂。山僧十二年来。举扬宗教。诸人怪我甚么处。若要听三经五论。此去开元寺咫尺。言讫而寂。

　　福州安国院弘瑫明真禅师

　　泉州陈氏子。参雪峰。峰问。甚么处来。曰江西来。峰曰。甚么处见达磨。曰分明向和尚道。峰曰。道甚么。曰甚么处去来　一日雪峰见师。忽搊住曰。尽乾坤是个解脱门。把手拽伊不肯人。曰和尚怪弘瑫不得。峰拓开曰。虽然如此。争奈背后许多师僧何　师举国师碑文曰。得之于心。猗兰作旃檀之树。失之于旨。甘露乃蒺藜之园。问僧曰一语须具得失两意。汝作么生道。僧举拳曰。不可唤作拳头也。师不肯。亦举拳别。曰祇为唤这个作拳头　出世囷山。后闽帅。命居安国。大阐元风。僧问。如何是西来意。师曰。是即是莫错会　问如何是第一句。师曰。问问　问学人上来未尽其机。请师尽机。师良久。僧礼拜。师曰。忽到别处人问。汝作么生举。曰终不敢错举。师曰。未出门。已见笑具　问如何是达磨传底心。师曰。素非后躅　问不落有无之机。请师全道。师曰。汝试断看　问如何是一毛头事。师拈起袈裟曰。乞师指示。师曰。抱璞不须频下泪。来朝更献楚王看　问。寂寂无言时如何。师曰。更进一步　问凡有言句。皆落因缘方便。不落因缘方便事如何。师曰。桔槔之士频逢。抱瓮之流罕遇　问向上一路。千圣不传。未审。和尚如何传。师曰。且留口吃饭着　问如何是高尚底人。师曰。河濵无洗耳之叟。磻溪绝垂钓之人　问十二时中。如何救得生死。师曰。执钵不须窥众乐。履冰何得步参差　问学人拟问宗乘。师还许也无。师曰。但问。僧拟问。师便喝出　问目前生死如何免得。师曰。把将生死来　问知有底人。为甚么道不得。师曰。汝爷名甚么　问如何是活人剑。师曰。不敢瞎却汝。曰如何是杀人刀。师曰。祇这个是　问不犯锋铓如何知音。师曰。驴年去　问苦涩处乞师一言。师曰。可煞沉吟。曰为甚么如此。师曰。也须相悉好　问常居正位底人。还消得人天供养否。师曰。消不得。曰为甚么消不得。师曰。是甚么心行。曰甚么人消得。师曰。着衣吃饭底消得　师举棱住招庆时。在法堂东角立。谓僧曰。这里好致一问。僧便问。和尚为何不居正位。棱曰。为汝恁么来。曰即今作么生。棱曰。用汝眼作么。师乃曰。他家恁么。问别是个道理。汝今作么生道。后安国曰。恁么则大众一时散去得也。师自代曰。恁么即大众一时礼拜。

　　泉州睡龙山道溥弘教禅师

　　福唐郑氏子。初住五峰。上堂。莫道空山无祇待。便归方丈　僧问。凡有言句不出大千顶。未审。顶外事如何。师曰。凡有言句。不是大千顶。曰如何是大千顶。师曰。摩醯首罗天。犹是小千界　问初心后学。近入丛林方便门中。乞师指示。师敲门枋。僧曰。向上还有事也无。师曰有。曰如何是向上事。师再敲门枋。

　　南岳金轮可观禅师

　　福唐薛氏子。参雪峰。峰曰。近前来。师方近前作礼。峰与一蹋。师忽契悟。师事十二载。复历丛林。住后上堂。我在雪峰。遭他一蹋。直至如今眼不开。不知是何境界　僧问。如何是西来意。师曰。不是　大众夜参。后下堂。师召大众。众回首。师曰。看月。众乃看。师曰。月似弯弓。少雨多风。众无对　问古人道。毗卢有师。法身有主。如何是毗卢师法身主。师曰。不可床上安床　问如何是日用事。师拊掌三下。僧曰。学人未领此意。师曰。更待甚么　问从上宗乘。如何为人。师曰。我今日未吃茶。曰请师旨示。师曰。过也　问正则不问。请师傍指。师曰。抱取猫儿去　问僧。甚处来。曰华光。师便推出闭却门。僧无对　问路逢达道人。不将语默对。未审。将何对。师咄曰。出去　问僧。作么生是觌面事。曰请师鉴。师曰。恁么道还当么。曰故为即不可。师曰。别是一着　问如何是灵源一路。师曰。蹋过作么　雪峰院主。有书来招曰。山头和尚年尊也。长老何不再入岭一转。师回书曰。待山头和尚别有见解。即再入岭。僧问。如何是雪峰见解。师曰。我也惊。

　　福州大普山玄通禅师

　　本郡人。僧问。骊龙颔下珠如何取得。师乃拊掌瞬视　问方便以前事如何。师便推出其僧　问如何是祖师西来意。师曰。咬骨头汉出去　问拨尘见佛时如何。师曰。脱枷来商量　问急急相投请师投。师曰。钝汉。

　　福州长生山皎然禅师

　　本郡人。久依雪峰。一日与僧斫树次。峰曰。斫到心且住。师曰。斫却着。峰曰。古人以心传心。汝为甚么道斫却。师掷下斧曰。传峰打一拄杖而去　僧问雪峰。如何是第一句。峰良久。僧举似师。师曰。此是第二句。峰再令其僧来问。如何是第一句。师曰。苍天苍天　普请次。雪峰问。古人道。谁知席帽下元是昔愁人。古人意作么生。师侧戴笠子曰。这个是甚么人语　峰问师。持经者。能荷担如来。作么主是荷担如来。师乃捧雪峰。向禅床上　普请次。雪峰负一束藤。路逢一僧。便抛下。僧拟取。峰便蹋倒归。谓师曰。我今日蹋这僧快。师曰。和尚却替这僧。入涅槃堂始得。峰便休去　雪峰问。光境俱亡。复是何物。师曰。放皎然过有道处。峰曰。放汝过作么生道。曰皎然亦放和尚过。峰曰。放汝二十棒。师便礼拜　住后。僧问。古人有言。无明即佛性。烦恼不须除。如何是无明即佛性。师忿然作色。举拳呵曰。今日打这师僧去也曰。如何是烦恼不须除。师以手拏头曰。这师僧得恁么发人业　问路逢达道人。不将语默对。未审将甚么对。师曰。上纸墨堪作甚么。闽帅。署禅主大师。莫知所终。

　　信州鹅湖智孚禅师

　　福州人。僧问。万法归一。一归何所。师曰。非但阇黎一人忙　问虚空讲经。以何为宗。师曰。阇黎不是。听众出去　问五逆之子。还受父约也无。师曰。虽有自裁。未免伤己　问如何是佛向上人。师曰。情知阇黎不奈何。曰为甚么不奈何。师曰。未必小人得见君子　问在前一句请师道。师曰。脚跟下探取甚么。曰即今见问。师曰。看阇黎变身不得　问。雪峰抛下拄杖意作么生。师以香匙抛下地。僧曰。未审。此意如何。师曰。不是好种。出去　问如何是鹅湖第一句。师曰。道甚么。曰如何即是。师曰。妨我打睡　问不问不答时如何。师曰。问人焉知　问迷子未归家时如何。师曰。不在途。曰归后如何。师曰。正在迷　问如何是源头事。师曰。途中觅甚么　问如何是一句。师曰。会么。曰恁么莫便是否。师曰。苍天苍天　镜清问。如何是即今底。师曰。何更即今。清曰。几就支荷。师曰。语逆言顺　师一日不赴堂。侍者来请赴堂。师曰。我今日在庄吃油糍饱。者曰。和尚不曾出入。师曰。你但去问取庄主。者方出门。忽见庄主。归谢。和尚到庄吃油糍。

　　杭州西兴化度院师郁悟真禅师

　　泉州人。僧问。如何是西来意。师举拂子。僧曰。不会。师曰。吃茶去　问如何是一尘。师曰。九世刹那分。曰如何含得法界。师曰。法界在甚么处　问溪谷各异师何明一。师曰。汝喘作么　问学人初机。乞师指示。入路。师曰。汝怪化度甚么处　问如何是随色摩尼珠。师曰。青黄赤白。曰如何是不随色摩尼珠。师曰。青黄亦白　问如何是西来意。师曰。是东来是西来　问牛头未见四祖时如何。师曰。鸟兽俱迷。曰见后如何。师曰。山深水冷　问维摩与文殊对谈何事。师曰。唯有门前镜湖水。清风不改旧时波。

　　漳州隆寿绍卿兴法禅师

　　泉州陈氏子。因侍雪峰山行。见芋叶动。峰指动叶示之。师曰。绍卿甚生怕怖。峰曰。是汝屋里底怕怖甚么。师于此有省　寻居龙溪。僧问。古人道。摩尼殿有四角。一角常露。如何是常露底角。师举拂子　问粮不畜一粒。如何济得万人饥。师曰。侠客面前如夺剑。看君不是黠儿郎　问耳目不到处如何。师曰。汝无此作。曰恁么即闻也。师曰。真个聋汉。

　　福州迁宗院行瑫仁慧禅师

　　泉州王氏子。上堂。我与释迦同参。汝道参甚么人。时有僧出。礼拜拟伸问。师曰。错便下座　问如何是西来意。师曰。熊耳不曾藏　问直下事乞师方便。师曰。不因汝问。我亦不道　问。如何是西来意。师曰。白日无闲人。

　　福州莲华永福院从弇超证禅师

　　僧问。儒门以五常为极则。未审。宗门以何为极则。师良久。僧曰。恁么则学人造次也。师曰。好与拄杖　问教中道唯有一乘法。如何是一乘法。师曰。汝道我在这里作甚么。曰恁么则不知教意也。师曰。虽然如此。却不孤负汝　问不向问处领。犹是学人问处和尚如此。师曰。吃茶去　上堂。长庆道尽法无民。永福即不然。若不尽法。又争得民。时有僧曰。请师尽法。师曰。我不要汝纳税　问。诸余即不问。聊径处乞师垂慈。师曰。不快礼三拜　问大众云集。请师说法。师曰。闻么。曰若更伫思应难得及。师曰。实即得　师一日上堂。于座边立。谓众曰。二尊不并化。便归方丈。

　　襄州云盖双泉院归本禅师

　　京兆人。初谒雪峰。礼拜次。峰下禅床。跨背而坐。师于此有省　住后。僧问。如何是双泉。师曰。可惜一双眉。曰学人不会。师曰。不曾烦禹力。湍流事不知　问如何是西来的的意。师乃搊住。其僧变色。师曰。我这里无这个。师手指纤长。特异于人。号手相大师。

　　韶州林泉和尚

　　僧问。如何是一尘。师曰。不觉成丘山。

　　洛京南院和尚

　　僧问。如何是法法不生。师曰。生也。

　　有儒者。博览古今。时呼为张百会。谒师。师问。莫是张百会么。曰不敢。师以手于空画一画曰。会么。曰不会。师曰。一尚不会。甚么处得百会来。

　　越州洞岩可休禅师

　　僧问。如何是洞岩正主。师曰。开着　问如何是和尚亲切为人处。师曰。大海不宿死尸　问如何是向上一路。师举衣领示之　问学人远来请师方便。师曰。方便了也。

　　定州法海院行周禅师

　　僧问。风恬浪静时如何。师曰。吹倒南墙　问如何是道中宝。师曰。不露光。曰莫便是否。师曰。是即露也。

　　杭州龙井通禅师

　　僧问。如何是龙井龙。师曰。意气天然别。神工画不成。曰为甚么画不成。师曰。出群不带角。不与类中同。曰还解行雨也无。师曰。普润无边际。处处皆结粒。曰还有宗门中事也无。师曰。有曰。如何是宗门中事。师曰。从来无形段。应物不曾亏。

　　杭州龙兴宗靖禅师

　　台州人。初参雪峰。誓充饭头劳逾十载。尝于众堂中。袒一膊钉帘。峰睹而记曰。汝向后住持。有千僧。其中无一人衲子也。师悔过。回浙住六通院。钱王命居龙兴寺。有众千余。唯三学讲诵之徒。果如雪峰所志　僧问。如何是六通奇特之唱。师曰。天下举将去　问如何是六通家风。师曰。一条布衲。一斤有余　问如何是学人进前一路。师曰。谁敢谩汝。曰岂无方便。师曰。早是屈抑也　问如何是和尚家风。师曰。早朝粥。斋时饭。曰更请和尚道。师曰。老僧困。曰毕竟作么生。师大笑而已　钱王。屡延入府。署六通大师。后周世宗显德元年甲寅冬示灭。寿八十四。塔于大慈山。

　　福州南禅契璠禅师

　　上堂。若是名言妙句。诸方总道了也。今日众中。还有超第一义者。致将一问来。若有即不孤负于人。僧问。如何是第一义。师曰。何不问第一义。曰见问。师曰。已落第二义也　问古佛曲调请师和。师曰。我不和汝杂乱底。曰未审。为甚么人和。师曰。甚么处去来。

　　越州越山师鼐鉴真禅师

　　初参雪峰而染指。后因闽王请。于清风楼斋坐久。举目忽睹日光。豁然顿晓。而有偈曰。清风楼上赴官斋。此日平生眼豁开。方信普通年远事。不从[葸-十+夕]岭带将来。归呈雪峰。峰然之　住后。僧问。如何是佛身。师曰。你问阿那个佛身。曰释迦佛身。师曰。舌覆三千界　师临终示偈曰。眼光随色尽。耳识逐声消。还源无别旨。今日与明朝。乃跏趺而逝。

　　泉州福清院玄讷禅师

　　高丽人。泉守王公问。如何是宗乘中事。师叱之　僧问。如何是触目菩提。师曰。阇黎失却半年粮。曰为甚么如此。师曰。祇为图他一斗米　问如何是清净法身。师曰。虾蟆曲[(乏-之+虫)*善]　问教云唯一坚密身。一切尘中现。如何是坚密身。师曰。驴马猫儿。曰乞师指示。师曰。驴马也不会　问如何是物物上辨明。师展一足示之。

　　衢州南台仁禅师

　　僧问。如何是南台境。师曰。不知贵。曰毕竟如何。师曰。阇黎即今在甚么处。

　　泉州东禅禅师

　　初开堂。僧问。人王迎请法王出世。如何提唱宗乘。即得不谬于祖风。师曰。还奈得么。曰若不下水。焉知有鱼。师曰。莫闲言语　问如何是佛法最亲切处。师曰。过也　问学人末后来。请师最先句。师曰。甚处去来　问如何是学人己分事。师曰。苦　问如何是佛法大意。师曰。幸自可怜生。刚要异乡邑。

　　杭州大钱山从袭禅师

　　雪峰之上足也。自本师印解。洞晓宗要。常曰。击关南鼓。唱雪峰歌。后入浙中。谒钱王。王钦服道化。命居此山而阐法焉　僧问。不因王请。不因众聚请。师直道西来的的意。师曰。那边师僧过这边着。曰学人不会。乞师再指。师曰。争得恁么不识好恶　问闭门造车。出门合辙。如何是闭门造车。师曰。造车即不问。作么生是辙。曰学人不会。乞师指示。师曰。巧匠施工。不露斤斧。

　　福州永泰禅师

　　僧问。承闻和尚见虎是否。师作虎声。僧作打势。师曰。这死汉　问如何是天真佛。师乃拊掌曰。不会不会。

　　池州和龙寿昌院守讷妙空禅师

　　福州林氏子。僧问。未到龙门。如何凑泊。师曰。立命难存　新到参。师问。近离甚处。曰不离方寸。师曰。不易来。僧亦曰。不易来。师与一掌　问如何是传底心。师曰。再三嘱汝。莫向人说　问如何是从上宗乘。师曰。向阇黎口里着得么　问省要处请师一接。师曰。甚是省要。

　　建州梦笔禅师

　　僧问。如何是佛。师曰。不诳汝。曰莫便是否。师曰。汝诳他　闽王请斋。问师还将得笔来也无。师曰。不是稽山绣管。惭非月里兔毫。大王既垂顾问。山僧敢不通呈。又问。如何是法王。师曰。不是梦笔家风。

　　福州极乐元俨禅师

　　僧问。如何是极乐家风。师曰。满目看不尽　问万法本无根。未审。教学人承当甚么。师曰。莫寐语　问久处暗室。未达其源。今日上来。乞师一接。师曰。莫闭眼作夜好。曰恁么即优昙华折曲为今时。向上宗风如何垂示。师曰。汝还识也无曰。恁么即息疑去也。师曰。莫向大众前寐语　问摩腾入汉即不问。达磨来梁时如何。师曰。如今岂谬。曰恁么即理出三乘。华开五叶。师曰。说甚么三乘五叶出去。

　　福州芙蓉山如体禅师

　　僧问。如何是古人曲调。师良久曰。闻么。曰不闻。师示颂曰。古曲发声雄。今时韵亦同。若教第一指。祖佛尽迷踪。

　　洛京憩鹤山和尚

　　僧问。如何是憩鹤。师以两手斗曰。鹁鸠鸠(风穴曰。鹤唳一声喧宇宙。群鸡莫谓报知时)　问骏马不入西秦时如何。师曰。向甚么处去。

　　潭州沩山栖禅师

　　僧问。正恁么时如何亲近。师曰。汝拟作么生亲近。曰岂无方便。师曰。开元龙兴大藏小藏　问如何是速疾神通。师曰。新衣成弊帛　问如何是黄寻桥。师曰。赚却多少人　问不假忉忉如何是和尚家风。师曰。莫作野干声。

　　吉州潮山延宗禅师

　　因资福来谒。师下禅床相接。福问。和尚住此山。得几年也。师曰。钝鸟栖芦。困鱼止泺。曰恁么则真道人也。师曰。且坐吃茶　问如何是潮山。师曰。不宿死尸。曰如何是山中人。师曰。石上种红莲　问如何是和尚家风。师曰。切忌犯朝仪。

　　益州普通山普明禅师

　　僧问。如何是佛性。师曰。汝无佛性。曰蠢动含灵。皆有佛性。学人为何却无。师曰。为汝向外求　问如何是元元之珠。师曰。这个不是。曰如何是元元珠。师曰。失却也。

　　随州双泉山梁家庵永禅师

　　僧问。达磨九年面壁意旨如何。师曰。睡不着　师问护国长老。随阳一境。是男是女。各伸一问。问问各别。长老将何祇对。国以手空中画一圆相。师曰。谢长老慈悲。国曰。不敢。师低头不顾　问如何是顿息诸缘去。师曰。雪上更加霜。

　　漳州保福院超悟禅师

　　僧问。鱼未透龙门时如何。师曰。养性深潭。曰透出时如何。师曰。才升霄汉。众类难追。曰升后如何。师曰。垂云普覆。润及大千。曰还有不受润者也无。师曰。有曰。如何是不受润者。师曰。直杌撑大阳。

　　太原孚上座

　　初在扬州光孝寺。讲涅槃经。有禅者阻雪。因往听讲。至三因佛性。三德法身。广谈法身妙理。禅者失笑。师讲罢。请禅者吃茶。白曰。某甲素志狭劣。依文解义。适蒙见笑。且望见教。禅者曰。实笑座主不识法身。师曰。如此解说。何处不是。曰请座主更说一遍。师曰。法身之理。犹若太虚。竖穷三际。横亘十方。弥纶八极。包括二仪。随缘赴感。靡不周遍。曰不道座主说不是。祇是说得法身量边事。实未识法身在。师曰。既然如此禅德当为我说。曰座主还信否。师曰。焉敢不信。曰若如是。座主辍讲。旬日于室内。端然静虑。收心摄念。善恶诸缘。一时放却。师一依所教。从初夜至五更。闻鼓角声。忽然契悟。便去扣门。禅者曰。阿谁。师曰。某甲。禅者咄曰。教汝传持大教。代佛说法。夜来为甚么。醉酒卧街。师曰。禅德。自来讲经。将生身父母鼻孔扭捏。从今已去。更不敢如是。禅者曰。且去。来日相见。师遂罢讲。遍历诸方。名闻宇内　尝游浙中。登径山法会。一日于大佛殿前。有僧问。上座曾到五台否。师曰。曾到。曰还见文殊么。师曰。见曰。甚么处见。师曰。径山佛殿前见。其僧后适闽川。举似雪峰。峰曰。何不教伊入岭来。师闻乃趣雪峰。廨院憩锡。因分柑子与僧。长庆问。甚么处将来。师曰。岭外将来。曰远涉不易担负得来师曰。柑子柑子。次日上山。雪峰闻乃集众。师到法堂上顾视。雪峰便下看。知事明日却上礼拜。曰。某甲昨日触忤和尚。峰曰。知是般事。便休　峰一日见师。乃指日示之。师摇手而出。峰曰。汝不肯我那。师曰。和尚摇头。某甲摆尾。甚么处是不肯。峰曰。到处也须讳却　一日众僧晚参。峰在中庭卧。师曰。五州管内。祇有这老汉。较些子。峰便起去　峰尝问师。见说临济有三句。是否。师曰。是曰。作么生是第一句。师举目视之。峰曰。此犹是第二句。如何是第一句。师叉手而退。自此雪峰深器之。室中印解。师资道契。更不他游。而掌浴焉　一日玄沙上问讯雪峰。峰曰。此间有个老鼠子。今在浴室里。沙曰。待与和尚勘过。言讫。到浴室遇师打水。沙曰。相看上座。师曰。已相见了。沙曰。甚么劫中曾相见。师曰。瞌睡作么。沙却入方丈。白雪峰曰。已勘破了。峰曰。作么生勘伊。沙举前话。峰曰。汝着贼也　鼓山问师。父母未生时。鼻孔在甚么处。师曰。老兄先道。山曰。如今生也。汝道在甚么处。师不肯。山却问。作么生。师曰。将手中扇子来。山与扇子。再征前话。师摇扇不对。山罔测。乃驱师一拳　鼓山。赴大王请。雪峰门送。回至法堂。乃曰。一只圣箭。直射九重城里去也。师曰。是伊未在。峰曰。渠是彻底人。师曰。若不信待某甲去勘过。遂趁至中路。便问。师兄向甚么处去。山曰。九重城里去。师曰。忽遇三军围绕时如何。山曰。他家自有通霄路。师曰。恁么则离宫失殿去也。山曰。何处不称尊。师拂袖便回。峰问。如何。师曰。好只圣箭。中路折却了也。遂举前话。峰乃曰。奴渠语在。师曰。这老冻脓。犹有乡情在　师在库前立。有僧问。如何是触目菩提。师踢狗子。作声走。僧无对。师曰。小狗子。不消一踢　保福签瓜次。师至。福曰。道得与汝瓜吃。师曰。把将来。福度与一片。师接得便去　师不出世。诸方目为太原孚上座。后归维扬。陈尚书。留在宅供养。一日谓尚书曰。来日讲一遍大涅槃经。报答尚书。书致斋茶毕。师遂升座。良久。挥尺一下曰。如是我闻。乃召尚书。书应诺。师曰。一时佛在。便乃脱去。

　　南岳般若惟劲宝闻禅师

　　福州人。师雪峰。而友玄沙。深入元奥　一日问鉴上座。闻汝注楞严。是否。鉴曰。不敢。师曰。二文殊作么生注。曰请师鉴。师乃扬袂而去　师尝续宝林传四卷。纪贞元之后宗门继踵之源流者。又别着南岳高僧传。皆行于世。

　　感潭资国禅师法嗣

　　安州白兆志圆显教禅师

　　僧问。诸佛心印。甚么人传。师曰。达磨大师。曰达磨争能传得。师曰。汝道甚么人传得　问如何是直截一路。师曰。截　问如何是佛法大意。师曰。苦　问如何是道。师曰。普　问如何是学人自己。师曰。失　问如何是得无山河大地去。师曰。不起见　问如何是毕钵罗窟迦叶道场中人。师曰。释迦牟尼佛　问如何是朱顶王菩萨。师曰。问那个赤头汉作么。

　　五灯全书卷第十四
卍新纂续藏经第 81 册 No. 1571 五灯全书(卷1-33)


　　五灯全书卷第十五

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　南岳下七世

　　瑞岩彦禅师法嗣

　　南岳横龙禅师

　　初住金轮。僧问。如何是金轮第一句。师曰。钝汉　问如何是金轮一只箭。师曰。过也　问如何是祖师。灯师。曰八风吹。不灭曰恁么则暗冥不生也。师曰。白日没闲人。

　　温州瑞峰院神禄禅师

　　福州人。久为瑞岩侍者。后开山创院。学侣依附　示众。萧然独处意沉吟。谁信无弦发妙音。终日法堂唯静坐。更无人问本来心。时有朋彦上座。问曰。如何是本来心。师召朋彦。彦应诺。师曰。与老僧点茶。来彦于是信入　宋太宗太平兴国丙子冬示寂。世寿一百零五岁。

　　玄泉彦禅师法嗣

　　鄂州黄龙山晦机超慧禅师

　　清河张氏子。初参岩头。问。如何是祖师西来意。头曰。你还解救糍么。师曰。解头曰。且救糍去。后到玄泉。问如何是祖师西来意。泉拈起一茎皂角。曰会么。师曰。不会。泉放下皂角。作洗衣势。师便礼拜曰。信知佛法无别。泉曰。你见甚么道理。师曰。某甲曾问岩头。头曰。你还解救糍么。救糍也祇是解粘。和尚提起皂角。亦是解粘。所以道无别。泉呵呵大笑。师遂有省。唐昭宗天祐中。游鄂州。节帅建院。奏赐紫衣法号。慧超法席大张　僧问不问祖佛边事。如何是平常之事。师曰。我住山得十五年也　问如何是和尚家风。师曰。琉璃钵盂无底　问如何是君王剑。师曰。不伤万类。曰佩者如何。师曰。血溅梵天。曰大好不伤万类。师便打　问佛在日。为众生说法。佛灭后有人说法否。师曰。惭愧佛　问毛吞巨海。芥纳须弥。不是学人本分事。如何是学人本分事。师曰。对了合盘市里揭　问急切相投。请师通信。师曰。火烧裙带香　问如何是大疑底人。师曰。对坐盘中弓落盏。曰如何是不疑底人。师曰。再坐盘中弓落盏　问风恬浪静时如何。师曰。百尺竿头五两垂　师将顺世。僧问。百年后。钵囊子甚么人将去。师曰。一任将去。曰里面事如何。师曰。线绽方知。曰甚么人得。师曰。待海燕雷声。即向汝道。言讫而寂。

　　洛京柏谷禅师

　　僧问。普济法雨时如何。师曰。有道传天位。不汲凤凰池　问九旬禁足三月事如何。师曰。不坠蜡人机。

　　怀州玄泉二世禅师

　　僧问。辞穷理尽时如何。师曰。不入理。岂同尽　问妙有元珠如何取得。师曰。不似摩尼绝影艳。碧眼胡人岂能见。曰有口道不得时如何。师曰。三寸不能齐鼓韵。哑人解唱木人歌。

　　潞府妙胜玄密禅师

　　僧问。四山相逼时如何。师曰。红日不垂影。暗地莫知音。曰学人不会。师曰。鹤透群峰。何伸向背　问雪峰一曲千人唱。月里挑灯谁最明。师曰。无音和不齐明暗岂能收。

　　罗山闲禅师法嗣

　　婺州明招德谦禅师

　　受罗山印记。激扬元旨。诸老宿皆畏其敏捷。后学鲜敢当其锋者。尝到招庆。指壁画问僧。那个是甚么神。曰护法善神。师曰。会昌沙汰时。向甚么处去来。僧无对。师令僧问演侍者。演曰。汝甚么劫中。遭此难来。僧回举似师。师曰。直饶演上座。他后聚一千众。有甚么用处。僧礼拜。请别语。师曰。甚么处去也　次到坦长老处。坦曰。夫参学。一人所在亦须到。半人所在亦须到。师便问。一人所在即不问。作么生是半人所在。坦无对。后令小师问师。师曰。汝欲识半人所在么也。祇是弄泥团汉　清上座。举仰山插锹话问师。古人意。在叉手处插锹处。师召清。清应诺。师曰。还梦见仰山么。清曰。不要上座下语。祇要商量。师曰。若要商量。堂头自有一千五百人老师在　师到双岩。岩请吃茶次。曰某甲致一问。若道得便舍院与阇黎住。若道不得。即不舍院。遂举金刚经。云一切诸佛。及诸佛阿耨多罗三藐三菩提法。皆从此经出。且道。此经是何人说。师曰。说与不说。拈向这边着。祇如和尚决定。唤甚么作此经。岩无对。师又曰。一切贤圣。皆以无为法而有差别则。以无为法为极。则凭何而有差别。祇如差别。是过不是过。若是过。一切贤圣悉皆是过。若不是过。决定唤甚么作差别。岩亦无语。师曰。噫雪峰道底　师访保宁。于中路相遇。便问。兄是道伴中人。乃点鼻头。曰这个碍塞我不彻。与我拈却少时得么。宁曰。和尚有来多少时。师曰。噫洎赚我踏破一緉草鞋。便回。国泰代曰。非但某甲。诸佛亦不奈何。师曰。因甚么以己方人　师在婺州智者寺。居第一座。寻常不受净水。主事嗔曰。上座不识触净。为甚么不受净水。师跳下床。提起净瓶曰。这个是触是净。事无语。师乃扑破。自尔道声遐播。众请居明招山　开法上堂。全锋敌胜。罕遇知音。同死同生。万中无一。寻言逐句。其数河沙。向上一路。啐啄犹乖。儒士相逢。握鞭回首。沙门所见。诚实苦哉。抛却真金。随队撮土。报诸稚子。莫谩波波。解得他元。犹兼瓦砾。不如一掷。腾过太虚。祇者灵峰。阿谁敢近。任君来箭。方称丈夫。拟欲吞声。不消一攫　僧问。师子未出窟时如何。师曰。俊鹞趁不及。曰出窟后如何。师曰。万里正纷纷。曰欲出不出时如何。师曰。险曰向去事如何。师曰。劄　问如何是透法身外一句子。师曰北斗后翻身。　问十二时中如何趣向。师曰。抛向金刚地上着　问。文殊与维摩对谈何事。师曰。葛巾纱帽。已拈向这边着也　问如何是和尚家风。师曰。咬得着是好手。　问放鹤出笼和烟去时如何。师曰。争奈头上一点何　问无烟之火。是甚么人向得。师曰。不惜眉毛底。曰和尚还向得么。师曰。汝道我有多少茎眉毛在　新到参。才上法堂。师举拂子却掷下。其僧珍重便下去。师曰。作家作家　问全身佩剑时如何。师曰。忽遇正恁么时又作么生。僧无对　一日天寒。上堂。众才集。师曰。风头稍硬。不是汝安身立命处。且归暖室商量。便归方丈。大众随至。立定。师又曰。才到暖室。便见瞌睡。以拄杖一时趁下　师问国泰。古人道。俱胝祇念三行咒。便得名超一切人。作么生与他拈却三行咒。便得名超一切人。泰竖起一指。师曰。不因今日争。识得瓜州客　师有师叔。在廨院不安。附书来问曰。某甲有此大病。如今正受疼痛。一切处安置伊不得。还有人救得么。师回信曰。顶门上中。此金刚箭透过。那边去也　会下有僧去住庵。一年后却来。礼拜曰。古人道。三日不相见。莫作旧时看。师拨开胸曰。汝道我有几茎盖胆毛。僧无对。师却问。汝甚么时离庵。曰今朝。师曰。来时折脚铛子。分付与阿谁。僧又无语。师乃喝出　问承师有言。我住明招顶。兴传古佛心。如何是明招顶。师曰。换却眼。曰如何是古佛心。师曰。汝还气急么　问学人拏云㸕浪上来。请师展钵。师曰。拶破汝顶。曰也须仙陀去。师便打趁出　师有颂示众曰。明招一拍和人稀。此是真宗上妙机。石火瞥然何处去。朝生之子合应知　临迁化上堂。告众嘱付讫。僧问。和尚百年后。向甚么处去。师抬起一足曰。足下看取。中夜问侍者。昔日灵山会上。释迦如来。展开双足。放百宝光。遂展足曰。吾今放多少。者曰。昔日世尊。今宵和尚。师以手拨眉曰。莫孤负么。乃说偈曰。蓦刀丛里逞全威。汝等诸人善护持。火里铁牛生犊子。临岐谁解凑吾机。偈毕。端坐而逝。塔院存焉。

　　洪州大宁院隐微觉寂禅师

　　豫章新淦杨氏子。诞夕有光明贯室。七岁依本邑石头院道坚。出家受具。历参宗匠。至罗山。山导以师子在窟出窟之要。因而省悟。后回江表。会龙泉宰季孟俊。请居十善道场　上堂。还有腾空底么出来。众无出者。师乃曰。腾空正是时。应须眨上眉。从兹出伦去。莫待白头儿　僧问。如何是十善桥。师曰。险曰过者如何。师曰丧　问资福和尚迁化。向甚么处去。师曰。草鞋破　问如何是黄梅一句。师曰。即今作么生。曰如何通信。师曰。九江路绝　问初心后学如何是学。师曰。头戴天。曰毕竟如何。师曰。脚踏地　问如何是法王剑。师曰。露曰还杀人也无。师曰。作么　问如何是龙泉剑。师曰。不出匣。曰便请出匣。师曰。星辰失位　问国界安宁。为甚么珠不现。师曰。落在甚么处　后周广顺辛亥。金陵李氏。请居龙光。署觉寂禅师。至宋建隆辛酉。随李氏住龙井大宁。其年十月示寂。寿七十有六。腊五十六。谥玄寂禅师。塔曰常寂。

　　衡州华光范禅师

　　僧问。灵台不立。还有出身处也无。师曰。有曰如何是出身处。师曰。出　问如何是西来意。师曰。道　问如何是佛法大意。师曰。验　问牛头未见四祖时如何。师曰。自由自在。曰见后如何。师曰。自由自在　问如何是佛法中事。师曰。了。

　　福州罗山绍孜禅师

　　上堂。有数僧争出问话。师曰。但一齐出来问。待老僧一齐与汝答。僧便问。学人一齐问。请师一齐答。师曰。得　问学人乍入丛林。祖师的的意。请师直指。师曰。好。

　　西川定慧禅师

　　初参罗山。山问。甚么处来。师曰。远离西蜀。近发开元。却近前问。即今事作么生。山揖曰。吃茶去。师拟议。山曰。秋气稍热去。师出至法堂。叹曰。我在西蜀峨嵋山。脚下拾得一只蓬蒿箭。拟拨乱天下。今日打罗山寨。弓折箭尽也。休休乃下参众。山来日上堂。师出问。割开户牖当轩者谁。山便喝。师无语。山曰。毛羽未备。且去。师因而抠衣。久承印记　后谒台州胜光。光坐次。师直入身边。叉手而立。光问。甚处来。师曰。犹待答话在。便出。光拈得拂子。趁至僧堂前。见师。乃提起拂子曰。阇黎。唤这个作甚么。师曰。敢死喘气。光低头。归方丈。

　　建州白云令弇禅师

　　上堂。遣往先生门。谁云对丧主。珍重　僧问。己事未明以何为验。师曰。木镜照素容。曰验后如何。师曰。不争多　问三台有请。四众临筵。既处当仁。请师一唱。师曰。要唱也不难。曰便请。师曰。夜静水寒鱼不食。满船空载月明归。

　　䖍州天竺义证常真禅师

　　在罗山数载。后因山示疾。师问。百年后。忽有人问和尚以何指示。山乃放身便倒。师从此契悟。即礼谢　住后。僧问。如何是佛法大意。师曰。寒暑相催。

　　吉州清平惟旷真寂禅师

　　上堂。不动神情。便有输赢之意。还有么时。有僧出礼拜。师曰。不是作家。便归方丈　问如何是第一句。师曰。要头将取去　问如何是活人剑。师曰。会么。曰如何是杀人刀。师叱之　问如何是师子儿。师曰。毛头排宇宙。

　　婺州金柱山义昭照禅师

　　僧问。如何是和尚家风。师曰。开门作活计。曰忽遇贼来。又作么生。师曰。然　新到参。师揭帘。以手作除帽势。僧拟欲近前。师曰。赚杀人　因事有偈曰。虎头生角人难措。石火电光须密布。假饶烈士也应难。懵底那能解回互。

　　潭州谷山禅师

　　僧问。省要处乞师一言。师便起去　问𦏪羊挂角时如何。师曰。你向甚么处觅。曰挂角后如何。师曰。走。

　　湖南道吾从盛禅师

　　初住龙回。僧问。如何是觌面事。师曰。新罗国去也　问如何是龙回家风。师曰。纵横射直　问穷子投师。乞师极济。师曰。莫是屈着汝么。曰。争奈穷何。师曰。大有人见。

　　福州罗山义因禅师

　　上堂良久曰。若是宗师门下客。必不怪于罗山。珍重　僧问。承古有言。自从认得曹溪路。了知生死不相关。曹溪路即不问。如何是罗山路。师展两手。僧曰。恁么则一路得通。诸路亦然。师曰。甚么诸路。僧近前叉手。师曰。灵鹤烟霄外。钝鸟不离窠　问教中道。顺法身万象俱寂。随智用万象齐生。如何是万象俱寂。师曰。有甚么曰如何是万象齐生。师曰。绳床倚子。

　　灌州灵岩禅师

　　僧问。如何是道中宝。师曰。地倾东南。天高西北。曰学人不会。师曰。落照机前异　师颂石巩接三平曰。解擘当胸箭。因何祇半人。为从途路晓。所以不全身。

　　吉安府匡山禅师

　　示众。匡山路。匡山路。岩崖险峻人难措。游人拟议。隔千山一句。分明超佛祖　白牛颂曰。我有古坛真白牛。父子藏来经几秋。出门直往孤峰顶。回来暂跨虎溪头。

　　福州与圣重满禅师

　　上堂。觌面分付。不待文宣。对眼投机。唤作参元上士。若能如此。所以宗风不坠。僧问。如何是宗风不坠底句。师曰。老僧不忍　问昔日灵山会里。今朝兴圣筵中。和尚亲传。如何举唱。师曰。欠汝一问。

　　潭州宝应清进禅师

　　僧问。如何是实相。师曰。没却汝　问至理无言。如何通信。师曰。千差万别。曰得力处。乞师指示。师曰。瞌睡汉。

　　玄沙备禅师法嗣

　　漳州罗汉院桂琛禅师

　　常山李氏子。为童儿时。日一素食。出言有异。既冠。于本府万岁寺。投无相。披削登戒。学毗尼。一日为众宣戒本布萨已。乃曰。持戒但律身而已。非真解脱也。依文作解。岂发圣智乎。于是访南宗。初谒云居雪峰。参讯勤恪。然犹未有所见。后造玄沙。一言启发。廓尔无惑。沙问。三界唯心。汝作么生会。师指椅子曰。和尚唤这个作甚么。曰椅子。师曰。和尚不会三界唯心。曰我唤这个作竹木。汝唤作甚么。师曰。桂琛亦唤作竹木。曰尽大地觅一个会佛法底人不可得。师自尔愈加激励。沙每诱迪学者。命师助发师虽处众韬晦。然声誉甚远。时漳牧王公。建精舍曰地藏。请师开法　因插田次。见僧乃问。从甚处来。曰南州。师曰。彼中佛法如何。曰商量浩浩地。师曰。争如我这里栽田博饭吃。曰争奈三界何。师曰。唤甚么作三界　问僧。甚处来。曰南方来。师曰。南方知识。有何言句示徒。曰彼中道。金屑虽贵。眼里着不得。师曰我道。须弥在汝眼里　一日同中塔。侍玄沙。沙打中塔一棒曰。就名就体。中塔不对。沙乃问师。作么生会。师曰。这僧着一棒。不知来处　僧报保福迁化。师曰。保福迁化。地藏入塔。(僧问法羚。古人意旨如何。眼曰。苍天苍天)后迁罗汉。上堂。宗门元妙。为当祇恁么耶。更别有奇特。若别有奇特。汝且举将来看。若无。去不可将两个字。便当却宗乘也。何者两个字。谓宗乘教乘也。汝才道着宗乘。便是宗乘。道着教乘。便是教乘。禅德佛法宗乘。元来由汝口里。安立名字。作取说取。便是也。斯须向这里。说平说实。说圆说常。禅德。汝唤甚么作平实。把甚么作圆常。傍家行脚。理须甄别。莫相埋没。得些子声色名字。贮在心头。道我会解。善能拣辨。汝且会个甚么。拣个甚么。记持得底是名字。拣辨得底是声色。若不是声色名字。汝又作么生记持拣辨。风吹松树也是声。虾蟆老鸦叫也是。声何不那里听取拣择去。若那里有个意度模样。祇如老师口里。又有多少意度。与上座莫错。即今声色摐摐地。为当相及不相及。若相及。即汝灵性金刚秘密。应有坏灭去也。何以如此。为声贯破汝耳。色穿破汝眼。因缘即塞却。汝幻妄走杀汝声色体。尔不可容也。若不相及。又甚么处得声色来会么。相及不相及。试裁辨看。少间。又道。是圆常平实。甚么人恁么道。未是黄夷村里汉解。恁么说。是他古圣乖些子。相助显发。今时不识好恶。便安圆实。道我别有宗风元妙。释迦佛言舌头。不如汝些子。便恁么点胸。若论杀盗淫罪。虽重犹轻。尚有歇时。此个谤般若。瞎却众生眼。入阿鼻地狱吞铁丸。莫将为等闲。所以古人道。过在化主。不干汝事。珍重　问如何是罗汉一句。师曰。我若向汝道。便成两句也　问不会底人来。师还接否。师曰。谁是不会者。曰适来道了也。师曰。莫自屈么　保福僧到。师问。彼中佛法如何。曰有时示众道。塞却你眼。教你觑不见。塞却你耳。教你听不闻。坐却你意。教你分别不得。师曰。吾问你。不塞你眼。见个甚么。不塞你耳。闻个甚么。不坐你意。作么生分别(东禅齐云。那僧问了。忽然省去。更不他游上座。如今还会么。若不会。每日见个甚么)　问以字不成八字不是。未审。是甚么字。师曰。汝实不会那。曰学人实不会。师曰。看取下头注脚　问如何是沙门正命食。师曰。吃得么。曰欲吃此食。作何方便。师曰。塞却你口　问如何是罗汉家风。师曰。不向你道。曰为甚么不道。师曰。是我家风　问如何是法王身。师曰。汝今是甚么身。曰恁么即无身也。师曰。苦痛深　上堂才坐。有二僧一时礼拜。师曰。俱错。问如何是扑不破底句。师曰。扑　问一佛出世。普为群生。和尚今日为个甚么。师曰。甚么处遇一佛。曰恁么即学人罪过。师曰。谨退　问如何是诸圣元旨。师曰。四楞塌地　问大事未肯时如何。师曰。由汝　问如何是十方眼。师曰。贬上眉毛着　请保福斋。令人传语曰。请和尚慈悲降重。福曰。慈悲为阿谁。师曰。和尚恁么道。浑是不慈悲　玩月次。乃曰。云动有雨去。有僧曰。不是云动。是风动。师曰。我道。云亦不动。风亦不动。曰和尚适来。又道云动。师曰。阿谁罪过　师见僧举拂子。曰还会么。曰谢和尚慈悲示学人。师曰。见我竖拂子。便道示学人。汝每日见山见水。可不示汝。又见僧来举拂子。其僧赞叹礼拜。师曰。见我竖拂子。便礼拜赞叹。那里扫地。竖起扫帚。为甚么不赞叹　问承教有言。若见诸相非相。即见如来。如何是非相。师曰。灯笼子　问如何是出家。师曰。唤甚么作家　问僧。甚处来。曰秦州。师曰。将得甚么物来。曰不将得物来。师曰。汝为甚么对众谩语。其僧无对。师却问。秦州岂不是出鹦鹉。曰鹦鹉出在陇西。师曰。也不较多　问僧。甚处来。曰报恩。师曰。何不且在彼中。曰僧家不定。师曰。既是僧家。为甚么不定。僧无对(玄觉代云。谢和尚顾问)　王太傅。上雪峰施众僧衣。时从弇上座不在。师弟代。上名受衣。弇归。弟曰。某甲为师兄上名了。弇曰。汝道我名甚么。弟无对。师代曰。师兄得恁么贪。又曰。甚么处是贪处。又代曰。两度上名(云居锡云。甚么处。是弇上座两度上名处)　师与长庆保福。入州见牡丹障子。保福曰。好一朵牡丹花。长庆曰。莫眼花。师曰。可惜许一朵花(玄觉云。三尊宿语。还有亲疏也无。祗如罗汉恁么道。落在甚么处)　问僧。汝在招庆有甚么异闻底事。试举看。曰不敢错举。师曰。真实底事。作么生举。曰和尚因甚么如此。师曰。汝话堕也　晚参。闻角声。师曰。罗汉三日一度上堂。王太傅二时相助　问如何是学人本来心。师曰。是你本来心　问师居宝座说法度人。未审。度甚么人。师曰。汝也居宝座。度甚么人　问镜里看形见不难。如何是镜。师曰。还见形么　问但得本莫愁末。如何是末。师曰。总有也　师因疾僧问和尚尊候较否。师以杖拄地曰。汝道。这个还痛否。曰和尚问阿谁。师曰。问汝。曰还痛否。师曰。元来共我作道理　后唐天成戊子秋。复届闽城旧止。遍游近城梵宇已。乃示寂。寿六十二。腊四十。茶毗收舍利。建塔于院之西隅。谥真应禅师。

　　杭州天龙寺重机明真禅师

　　台州人。得法玄沙。复回浙中。钱武肃王。请出世开法。上堂。若直举宗风。独唱本分事。便同于顽石。若言绝凡圣消息。无大地山河。尽十方世界。都是一只眼。此乃事不获已。恁么道。还会么。盲聋喑哑。是仙陀满眼。时人不奈何。祇向目前。须体妙身心。万象与森罗　僧问。如何是璇玑不动。师曰。青山数重。曰如何是寂尔无垠。师曰。白云一带　问如何是归根得旨。师曰。兔角生也。曰如何是随照失宗。师曰。龟毛落也。

　　福州仙宗院契符清法禅师

　　开堂日。僧问。师登宝座。合谈何事。师曰。剔开耳孔着。曰古人为甚么。却道非耳目之所到。师曰。金樱树上不生梨。曰古今不到处。请师道。师曰。汝作么生问　问众手淘金。谁是得者。师曰。举手隔千里。休功任意看　问飞岫岩边华子秀仙境台前事若何。师曰。无价大宝光中。现暗客惛惛争奈何。曰优昙华拆。人皆睹向上宗乘意若何。师曰。阇黎。若问宗乘意。不如静处萨婆诃　问如何是闽中诸佛境界。师曰。造化终难测。春风徒自轻　问如何是道中宝。师曰。云孙泪亦垂　问诸圣收光归源后如何。师曰。三声猿屡断。万里客愁听。曰未审。今时人如何凑得古人机。师曰。好心向子道。切忌未生时。

　　婺州国泰院瑫禅师

　　上堂。不离当处。咸是妙明真心。所以玄沙道。会我最后句。出世少人知。争似国泰有末头一句。僧问。如何是国泰末头一句。师曰。阇黎问太迟生。便归方丈　问如何是毗卢。师曰。某甲与老兄是弟子　问达磨来时即不问。如何是未来时事。师曰。亲遇梁王　问古镜未磨时如何。师曰古镜。曰磨后如何。师曰古镜。

　　福州升山白龙院道希禅师

　　本郡人。上堂。不要举足。是谁威光。还会么。若道自家去处。本自如是。且喜没交涉　问如何是西来意。师曰。汝从甚处来　问如何是佛法大意。师曰。汝早礼三拜　问不责上来。请师直道。师曰。得　问如何是正真道。师曰。骑驴觅驴　问请师答无宾主话。师曰。昔年曾记得。曰即今如何。师曰。非但耳聋。亦兼眼暗　问情忘体合时如何。师曰。别更梦见个甚么　问学人拟伸一问请师裁。师曰。不裁。曰为甚么不裁。师曰。须知好手　问大众云集。请师举扬。师曰。少遇听者　问不涉唇锋。乞师指示。师曰。不涉唇锋问将来。曰恁么即群生有赖。师曰。莫闲言语　问请和尚生机答话。师曰。把纸笔来录将去　问如何是思大口。师曰。出来向你道。曰学人即今见出。师曰。曾赚几人来。

　　福州安国院慧球寂照禅师

　　泉州莆田人。玄沙室中参讯居首。因问如何是第一月。沙曰。用汝个月作么。师从此悟入。后梁开平戊辰。玄沙将示灭。闽帅王氏。遣子至问疾。仍请密示继踵说法者谁。沙曰。球子得。王默记遗旨。乃问鼓山。卧龙法席孰当其任。鼓山举城下宿德。具道眼者。十有二人。皆堪出世。王亦默之。至开堂日。官僚与僧侣。俱会法筵。王忽问众曰。谁是球上座。于是众人指出师。王氏便请升座。师良久曰莫嫌寂寞。莫道不堪。未详涯际。作么生论量。所以寻常用其音响。聊拨一两下。助他发机。若论来十方世界。觅一切为伴侣不可得。僧问。佛法大意。从何方便顿入。师曰。入是方便。问云自何山起。风从何涧生。师曰。尽力施为。不离中塔　上堂。我此间粥饭因缘。为兄弟举唱。终是不常欲得省要却是山河大地。与汝发明。其道既常。亦能究竟。若从文殊门入者。一切无为。土木瓦砾。助汝发机。若从观音门入者。一切音响。虾蟆蚯蚓。助汝发机。若从普贤门入者。不动步而到。以此三门方便示汝。如将一只折箸。搅大海水。令彼鱼龙知水为命。会么。若无智眼。而审谛之任。汝百般巧妙。不为究竟　问学人近入丛林。不明己事。乞师指示。师以杖指曰。会么。曰不会。师曰。我恁么为汝却成抑屈。人还知么。若约当人分上。从来底事不论初入丛林。及过去诸佛。不曾乏少。如大海水。一切鱼龙。初生及至老死。所受用水。悉皆平等　问不谬正宗。请师真实。师曰。汝替汝道。曰或有不辨者作么生。师曰。待不辨者来　问诸佛还有师否。师曰。有曰如何是诸佛师。师曰。一切人识不得　上堂良久。有僧出礼拜。师曰。莫教髑髅拶损　问从上宗乘事如何。师良久。僧再问。师便喝出　问如何是大庾岭头事。师曰。料汝承当不得。曰重多少。师曰。这般底论劫不奈何　师问了院主。祇如先师道。尽十方世界。是真实人体你还见僧堂么。了曰。和尚莫眼花。师曰。先师迁化。肉犹暖在　师于梁乾化癸酉八月十七日午时无疾而逝。

　　衡岳南台诚禅师

　　僧问。玄沙宗旨。请师举扬。师曰。甚么处得此消息。曰垂接者何。师曰。得人不迷己　问潭清月现。是何境界。师曰。不干你事。曰借问又何妨。师曰。觅潭月不可得　问离地四指。为甚么却有鱼纹。师曰。有圣量在。曰此量为甚么人施。师曰。不为圣人。

　　福州螺峰冲奥明法禅师

　　上堂。人人具足。人人成现。争怪得山僧。珍重　僧问。诸法寂灭相。不可以言宣。如何是寂灭相。师曰。问答俱备。曰恁么。则真如法界。无自无他。师曰。特地令人愁　问牛头未见四祖时如何。师曰。德重鬼神钦。曰见后如何。师曰。通身圣莫测　问如何是螺峰一句。师曰。苦　问如何是本来人。师曰。惆怅松萝境界危。

　　泉州睡龙山禅师

　　僧问。如何是触目菩提。师以杖趁之。僧乃走。师曰。住住。向后遇作家举看　上堂。举拄杖曰。三十年住山。得他气力。时有僧问。和尚得他甚么气力。师曰。过溪过岭。东拄西拄。

　　天台山云峰光绪至德禅师

　　上堂。但以众生日用而不知。譬如三千大千世界。日用星辰。江河淮济。一切含灵。从一毛孔。入一毛孔。毛孔不小。世界不大。其中众生。不觉不知。若要易会。上座日用。亦复不知。时有僧问。日里僧驮像。夜里像驮僧。未审。此意如何。师曰。阇黎。岂不是从茶堂里来。

　　福州大章山契如庵主

　　本郡人。素蕴孤操。志探祖道。预玄沙之室。颖悟幽旨。玄沙记曰。子禅已逸格。他后要一人待立也无。师自此不务聚徒。不畜童侍。隐于小界山。剖大朽杉。若小庵。但容身而已。凡经游僧至。随叩而应。无定开示。僧问。生死到来。如何迴避。师曰。符到奉行。曰恁么则被生死拘将去也。师曰。阿㖿㖿　问西天持锡意作么生。师拈锡杖。卓地振之。僧曰。未审。此是甚么义。师曰。这个是张家打。僧拟进语。师以锡撺之　僧问。云台钦如何是真言钦。曰南无佛陀耶。师别曰。作么作么　清豁冲煦二长老向师名。一旦同访之。直师采粟。豁问道者。如庵主在何所。师曰。从甚么处来。曰山下来。师曰。因甚么得到这里。曰这里是甚么处所。师揖曰。那下吃茶去。二公方省是。师遂诣庵所。颇味高论。晤坐于左右。不觉及夜。睹豺虎奔至庵前。自然驯绕。豁因有诗曰。行不等闲行。谁知去住情。一餐犹未饱。万户勿聊生。非道应难伏。空拳莫与争。龙吟云起处。闲啸两三声。二公寻于大章山创庵。请师居之。两处孤坐。垂五十二载而卒。

　　福州莲华山永兴神禄禅师

　　闽王请开堂日。未升座。先于座前立曰。大王大众听。已有真正举扬也。此一会总是得闻。岂有不闻者。若有不闻。彼此相谩去也。方乃登座。僧问。大王请师出世未委。今日一会。何以灵山。师曰。彻古传今　问如何是和尚家风。师曰。毛头显沙界。日月现其中。

　　天台国清寺师静上座

　　始遇玄沙。示众曰。汝诸人。但能一生如丧考妣。吾保汝究得彻去。师蹑前语问曰。祇如教中道。不得以所知心测度如来无上知见。又作么生。沙曰。汝道。究得彻底所知心。还测度得及否。师从此信入。后居天台。二十余载。不下山。博综三学。操行孤立。禅寂之余。常阅龙藏。遐迩钦重。时谓大静上座　尝有人问。弟子每当夜坐。心念纷飞。未明摄伏之方。愿垂示诲。师曰。如或夜闲安坐。心念纷飞。却将纷飞之心。以究纷飞之处。究之无处。则纷飞之念何存。反究究心。则能究之心安在。又能照之智本空。所缘之境亦寂。寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二途俱泯。一性怡然。此乃还源之要道也　师因睹教中幻义。乃述一偈。问诸学流曰。若道法皆如幻有。造诸过恶应无咎。云何所作业不忘。而藉佛慈兴接诱。时有小静上座。答曰。幻人兴幻。幻轮围幻。业能招幻。所治不了。幻生诸幻。苦觉知如。幻幻无为。二静上座。并终于本山。

　　长庆棱禅师法嗣

　　泉州招庆院道匡禅师

　　潮州人。长庆始居招庆。师乃入室参侍。遂作桶头。常与众僧语话。一日庆见曰。尔每日口唠唠底作么。师曰。一日不作。一日不食。庆曰。与么则磨弓错箭去也。师曰。专待尉迟来。庆曰。尉迟来后如何。师曰。教伊筋骨遍地。眼睛突出。庆便出去。洎庆被召。师继踵住持　上堂。声前荐得。孤负平生。句后投机。殊乖道体。为甚么。如此大众。且道从来合作么生。又曰。招庆与诸人一时道却还委落处么。时有僧出曰。大众一时散去。还称师意也无。师曰。好与二十拄杖。僧礼拜。师曰。虽有盲龟之意。且无晓月之程。曰如何是晓月之程。师曰。此是盲龟之意　问如何是沙门行。师曰。非行不行　问如何是西来意。师曰。蚊子上铁牛　问如何是在匣剑。师良久。僧罔措。师曰。也须感荷招庆始得　问如何是提宗一句。师曰。不得昧着招庆。其僧礼拜起。师又曰。不得昧着招庆。嘱汝作么生。是提宗一句。僧无对　问文殊剑下不承当时如何。师曰。未是好手人。曰如何是好手人。师曰。是汝话堕也　问如何是招庆家风。师曰。宁可清贫。自乐不作。浊当多忧　问如何是南泉一线道。师曰。不辞向汝道。恐较中更较去　问如何是佛法大意。师曰。七颠八倒　问僧甚处去来。曰劈柴来。师曰。还有劈不破底也无。曰有师曰。作么生是劈不破底。僧无语。师曰。汝若道不得问我。我与汝道。曰作么生是劈不破底。师曰。赚杀人　师拈钵囊问僧。你道直几钱。僧无对(归宗柔代云。留与人增价)　因地动。僧问。还有不动者也无。师曰。有曰如何是不动者。师曰。动从东来。却归西去　问法雨普沾。还有不润处否。师曰。有曰如何是不润处。师曰。水洒不着　问如何是招庆深深处。师曰。和汝没却　问如何是九重城里人。师曰。还共汝知闻么　上堂次。大众拥法座而立。师曰。这里无物。诸人苦恁么。相促相拶作么。拟心早没交涉。更上门上户。千里万里。今既上来。各着精彩。招庆一时抛与诸人好么。乃曰。还接得也无。众无对。师曰。劳而无功。便升座。复曰。汝诸人得恁么钝看。他古人一两个。得恁么快。才见便负将去也。较些子。若有此个人。非但四事供养。便以琉璃为地。白银为壁。亦未为贵。帝释引前。梵王随后。搅长河为酥酪。变大地作黄金。亦未为足。直得如是。犹更有一级在。还委得么。珍重。

　　婺州报恩院宝资晓悟禅师

　　僧问。学人初心。请师示个入路。师遂侧掌示之曰。还会么。曰不会。师曰。独掌不浪鸣　问如何是报恩家风。师曰。也知阇黎入众日浅　问古人拈槌竖拂意旨如何。师曰。报恩截舌有分。僧曰。为甚么如此。师曰。屈著作么　问如何是文殊剑。师曰。不知。曰祇如一剑下活得底人作么生。师曰。山僧祇管二时斋粥　问如何是触目菩提。师曰。背后是甚么立地。曰学人不会。乞师再示。师提拄杖曰。汝不会。合吃多少拄杖　问如何是具大惭愧底人。师曰。开口取合不得。曰此人行履如何。师曰。逢茶即茶。逢饭即饭　问如何是金刚一只箭。师曰。道甚么。僧再问。师曰。过新罗国去也　问波腾鼎沸。起必全真。未审。古人意如何。师乃叱之曰。恁么则非次也。师曰。你话堕。我话亦堕。汝作么生。僧无对　问去却赏罚。如何是吹毛剑。师曰。延平属剑州。曰恁么则丧身失命去也。师曰。钱塘江里潮。

　　处州翠峰从欣禅师

　　上堂曰。更不展席也。珍重。便归方丈。却问侍者。还会么。曰不会。师曰。将谓汝到百丈来。

　　襄州鹫岭明远禅师

　　初参长庆。庆问。汝名甚么。师曰。明远。庆曰。那边事作么生。师曰。明远退两步。庆曰。汝无端退两步作么。师无语。庆曰。若不退步。争知明远。师乃谕旨　住后。向火次。僧问。无一法当前应用无亏时如何。师以手卓火。其僧于此有省。

　　杭州龙华寺彦球实相得一禅师

　　开堂日。谓众曰。今日既升法座。又争解讳得祇如不讳底事。此众还有人与作证明么。若有。即出来相共作个榜样。僧问。此座。为从天降下。为从地涌出。师曰。是甚么。曰此座高广如何升得。师曰。今日几被汝安顿着　问灵山一会。迦叶亲闻。今日一会。何人得闻。师曰。同我者击其大节。曰灼然俊哉。师曰。去搬水浆。茶堂里用去。师复曰。从前佛法。付嘱国王大臣及有力檀越。今日郡尊及诸官僚。特垂相请。不胜荷愧。山僧更有末后一句子。贱卖与诸人。师乃起身立曰。还有人买么。若有人买即出来。若无人买即贱货。自收去也。久立珍重　僧问。如何是学人自己。师曰。雪上更加霜。

　　杭州保安连禅师

　　僧问。如何是保安家风。师曰。问有甚么难　问如何是吹毛剑。师曰。豫章铁拄坚。曰学人不会。师曰。漳江亲到来　问如何是沙门行。师曰。师僧头上戴冠子　问如何是西来意。师曰。死虎足人看　问一问一答。彼此兴来。如何是保安不惊人之句。师曰。汝到别处。作么生举。

　　福州报慈院光云慧觉禅师

　　上堂。瘥病之药不假驴驼。若据如今各自归堂去。珍重　问僧近离甚处。曰卧龙。师曰。在彼多少时。曰经冬过夏。师曰。龙门无宿客。为甚在彼许多时。曰师子窟中无异兽。师曰。汝试作师子吼看。曰若作师子吼。即无和尚。师曰。念汝新到。放汝三十棒　问兼闻超觉有锁口诀。如何示人。师曰。赖我拄杖不在手。曰恁么则深领尊慈也。师曰。待我肯汝即得　闽王问。报慈与神泉相去近远。师曰。若说近远。不如亲到。师却问。大王日应千差。是甚么心。王曰。甚么处得心来。师曰。岂有无心者。王曰。那边事作么生。师曰。请向那边问。王曰。大师谩别人即得　问大众臻凑。请师举扬。师曰。更有几人未闻。曰恁么则不假上来也。师曰。不上来。且从汝向甚么处会。曰若有处所。即孤负和尚去也。师曰。祇恐不辨精粗　问夫说法者。当如法说。此意如何。师曰。有甚么疑讹　问古人面壁意旨如何。师便打　问不假言诠。请师径直。师曰。何必更待商量。

　　庐山开先寺绍宗圆智禅师

　　姑苏人。江南李主。巡幸洪井。入山瞻谒。请上堂。令僧问。如何是开先境。师曰。最好是一条。界破青山色。曰如何是镜中人。师曰。拾枯柴煮布水。国主益加钦重。后终于本山。灵塔存焉。

　　杭州倾心寺法瑫宗一禅师

　　上堂。良久曰。大众不待一句语。便归堂去。还有绍继宗风分也无。还有人酬得此问么。若有人酬得。这里与诸人为怪笑。若酬不得。诸人与这里为怪笑。珍重　僧问。如何朴实免见虚头。师曰。汝问若当众人尽鉴。曰有恁么来。皆不丈夫。祇如不恁么来。还有绍继宗风分也无。师曰。出两头致一问来。曰甚么人辨得。师曰。波斯养儿　问佛法去处。乞师全示。师曰。汝但全致一问来。曰为甚么却拈此问去。师曰。汝适来问甚么。曰若不遇于师。几成走作。师曰。贼去后关门　问别传一句。如何分付。师曰。可惜许。曰恁么则别酬亦不当去也。师曰。也是闲辞　问如何是不朝天子。不羡王侯底人。师曰。每日三条线。长年一衲衣。曰未审。此人还绍宗风也无。师曰。鹊来头上语。云向眼前飞　问承古有言。不断烦恼。此意如何。师曰。又是发人业。曰如何得不发业。师曰。你话堕也　问请去赏罚。如何是吹毛剑。师曰。如法礼三拜。师后住龙册寺。归寂。

　　福州水陆院洪俨禅师

　　上堂。大众集定。师下座棒香炉。巡行大众前曰。供养十方诸佛。便归方丈　僧问。离却百非兼四句。请师尽力与提纲。师曰。落在甚么处。曰恁么则人天有赖去也。师曰。莫将恶水泼人好。

　　杭州灵隐山广严院咸泽禅师

　　初参保福。福问。汝名甚么。师曰。咸泽。福曰。忽遇枯涸者如何。师曰。谁是枯涸者。福曰。我是。师曰。和尚莫谩人好。福曰。却是汝谩我　师后承长庆印记。住广严　僧问。如何是觌面相呈事。师下禅床曰。伏惟尊体起居万福　问不与万法为侣者。是甚么人。师曰。城中青史楼。云外高峰塔　问如何是佛法大意。师曰。幽涧泉清。高峰月白　问如何是广严家风。师曰。一坞白云。三间茆屋。曰毕竟如何。师曰。既无维那。兼少典座　问如何是广严家风。师曰。师子石前灵水响。鸡笼山上白猿啼。

　　福州报慈院慧朗禅师

　　上堂。从上诸圣。为一大事因缘故。出现于世。递相告报。是汝诸人还会么。若不会。大不容易。僧问。如何是一大事。师曰。莫错相告报么。曰恁么则学人不疑也。师曰。争奈一翳在目　问三世诸佛。尽是传语人。未审传甚么人语。师曰听。曰未审是甚么语。师曰。你不是钟期　问如何是学人眼。师曰。不可更撒沙。

　　福州长庆常慧禅师

　　僧问。王侯请命。法嗣怡山。锁口之言。请师不谬。师曰得。曰恁么则深领尊慈。师曰。莫钝置人好　问不犯宗风。不伤物义。请师满口道。师曰。今日岂不是开堂。曰𦦨续雪峰。印传超觉。不违于物。不负于人。不在当头。即今何道。师曰。违负即道。曰恁么则善副来言。浅深已辨。师曰。也须识好恶。

　　福州石佛院静禅师

　　上堂。若道素面相呈。犹添脂粉。纵离添过。犹有负𠎝。诸人且作么生体悉　僧问。学人欲见和尚本来面目。师曰。洞上有言亲体取。曰恁么则不得见去也。师曰。客路如天远。侯门似海深。

　　福州枕峰观音院清换禅师

　　上堂。诸禅德。若要论禅说道。举唱宗风。祇如当人分上以一毛端上。有无量诸佛。转大法轮。于一尘中。现宝王刹。佛说众生说。山河大地一时说。未尝间断。如毗沙门王。始终不求外宝。既各有如是家风。阿谁欠少。不可更就别人处觅也　僧问。如何是法界性。师曰。汝身中有万像。曰如何体得。师曰。虚谷寻声。更求本末。

　　福州东禅契讷禅师

　　上堂。未曾暂失。全体现前。恁么道亦是分外。既恁么道不得。向兄弟前。合作么生道。莫是无道处不受道么。莫错会好　僧问。如何是现前三昧。师曰。何必更待道　问己事未明。乞师指示。师曰。何不礼谢　问如何是东禅家风。师曰。一人传虚。万人传实。

　　福州长庆院弘辩妙果禅师

　　上堂。于座前侧立曰。大众。各归堂得也未。还会得么。若也未会。山僧谩诸人去也。遂升座。僧问。海众云臻。请师开方便门。示真实相。师曰。这个是方便门。曰恁么则大众侧聆去也。师曰。空侧聆作么。

　　福州东禅院可隆了空禅师

　　僧问。如何是道。师曰。正是道。曰如何是道中人。师曰。分明向汝道　上堂。大好省要。自不仙陀。若是听响之流。不如归堂向火。珍重　问如何是普贤第一句。师曰。落第二句也。

　　福州仙宗院守玭禅师

　　久不上堂。大众入方丈参。师曰。今夜与大众同请假。未审还给假也无。若未闻给假。即先言者负。珍重　僧问。十二时中。常在底人。还消得人天供养也无。师曰。消不得。曰为甚么消不得。师曰。为汝常在。曰祇如常不在底人。还消得也无。师曰。驴年　问请师答无宾主话。师曰。向无宾主处问将来。

　　抚州永安院怀烈净悟禅师

　　上堂。顾视左右曰。患謇作么。便归方丈　上堂。良久曰。幸自可怜生。又被污却也　上堂。大众正是着力处。切莫容易。僧问。怡山亲闻一句。请师为学人道。师曰。向后莫错举似人。

　　福州闽山令含禅师

　　上堂。还恩恩满。赛愿愿圆。便归方丈　僧问。既到妙峰顶。谁人为伴侣。师曰到。曰甚么人为伴侣。师曰。吃茶去　问明明不会。乞师指示。师曰。指示且置。作么生是你明明底事。曰学人不会。再乞师指。师曰。八棒十三。

　　新罗国龟山禅师

　　有人举裴相国。启建法会。问僧。看甚么经。曰无言童子经。公曰。有几卷。曰两卷。公曰。既是无言。为甚么却有两卷。僧无对。师代曰。若论无言。非唯两卷。

　　吉州资国院道殷禅师

　　僧问。如何是祖师西来意。师曰。普通八年遭梁怪。直至如今不得雪　问千山万山如何是龙须山。师曰。千山万山。曰如何是山中人。师曰。对面千里　问不落有无请师道。师曰。汝作么生问。

　　福州祥光院澄静禅师

　　僧问。如何是道。师曰。长安路上。曰向上事如何。师曰。谷声万籁起。松老五云披　问如何是和尚家风。师曰。门下平章事。宫闱较几重。

　　杭州报慈院从瑰禅师

　　福州陈氏子。僧问。承古有言。今人看古教。未免心中闹。欲免心中闹。应须看古教。如何是古教。师曰。如是我闻。曰如何是心中闹。师曰。那畔雀儿声　宋太祖开宝癸酉六月十四日辰刻。沐浴易衣。告门人付嘱讫。右胁而逝。

　　杭州龙华寺契盈广辩周智禅师

　　僧问。如何是龙华境。师曰。翠竹摇风。寒松锁月。曰如何是境中人。师曰。切莫唐突　问如何是三世诸佛道场。师曰。莫别瞻礼。曰恁么则亘古亘今。师曰。是甚么年中。

　　太傅王延彬居士

　　一日入招庆佛殿。指钵盂问殿主。这个是甚么钵。主曰。药师钵。公曰。祇闻有降龙钵。主曰。待有龙即降。公曰。忽遇拿云㸕浪来时作么生。主曰。他亦不顾。公曰。话堕也(玄沙曰。尽你神力。走向甚么处去。保福曰。皈依佛法僧。百丈恒作覆钵势。云门曰。他日生天。莫孤负老僧)　长庆谓太傅曰。雪峰竖拂子示僧。其僧便出去。若据此僧。合唤转痛与一顿。公曰。是甚么心行。庆曰。洎合放过　公到招庆煎茶。朗上座与明招把铫。忽翻茶铫。公问。茶炉下是甚么。朗曰。捧炉神。公曰。既是捧炉神。为甚么翻却茶。朗曰。事官千日。失在一朝。公拂袖便出。明招曰。朗上座。吃却招庆饭了。却向外边打野榸。朗曰。上座作么生。招曰。非人得其便。

　　保福展禅师法嗣

　　潭州延寿寺慧轮禅师

　　僧问。宝剑未出匣时如何。师曰。不在外。曰出匣后如何。师曰。不在内　问如何是一色。师曰。青黄赤白。曰大好一色。师曰。将谓无人也。有一个半个。

　　漳州保福可俦禅师

　　僧问。如何是和尚家风。师曰。云在青天水在瓶　问如何是吹毛剑。师曰。瞥落也。曰还用也无。师曰。莫鬼语。

　　舒州海会院如新禅师

　　上堂。良久曰。礼繁即乱。便下座　僧问。从上宗乘。如何举唱。师曰。转见孤独。曰亲切处。乞师一言。师曰。不得雪也听他　问如何是迦叶顿领底事。师曰。汝若领得。我即不吝。曰恁么则不烦于师去也。师曰。又须着棒。争得不烦　问牛头横说竖说。犹未知向上关捩子。如何是向上关捩。师曰。赖遇娘生臂短　问如何是祖师意。师曰。要道何难。曰便请师道。师曰。将谓灵利。又不仙陀。

　　洪州漳江慧廉禅师

　　僧问。师登宝座。曲为今时。四众攀瞻。请师接引。师曰。甚么处屈汝。曰恁么则垂慈方便路。直下不孤人也。师曰。也须收取好　问如何是漳江境。师曰。地藏皱眉。曰如何是境中人。师曰。普贤敛袂　问如何是漳江水。师曰。苦　问如何是漳江第一句。师曰。到别处不得错举。

　　福州报慈院文钦禅师

　　僧问。如何是诸佛境。师曰。雨来云雾暗。晴干日月明　问如何是妙觉明心。师曰。今冬好晚稻。出自秋雨成　问如何是妙用河沙。师曰。云生碧岫。雨降青天　问如何是平常心合道。师曰。吃茶吃饭随时过。看山看水实畅情。

　　泉州万安院清运资化禅师

　　僧问。诸佛出世。震动乾坤。和尚出世。未审如何。师曰。向汝道甚么。曰恁么则不异诸圣去也。师曰。莫乱道　问如何是万安家风。师曰。苔羹仓米饭。曰忽遇上客来。将何祇待。师曰。饭后一巡茶　问如何是万安境。师曰。一塔松萝望海青。

　　漳州报恩院道熙禅师

　　初与保福送书。上泉州王太尉。尉问。漳南和尚。近日还为人也无。师曰。若道为人。即屈着和尚。若道不为人。又屈着太尉。来问太尉。道取一句。尉曰。待铁牛能啮草。木马解含烟。师曰。某甲惜口吃饭。尉良久。又问。驴来马来。师曰。驴马不同途。尉曰。争得到这里。师曰。特谢太尉领话　住后。僧问。明言妙句即不问。请师真实道将来。师曰。不阻来意。

　　泉州凤凰山从琛洪忍禅师

　　僧问。如何是和尚家风。师曰。门风相似。即无阻矣。汝不是其人。曰忽遇其人时又如何。师曰。不可预搔待痒　问学人根思迟回。方便门中。乞师傍瞥。师曰傍瞥。曰深领师旨。安敢言乎。师曰。太多也　上堂。有僧出礼拜起退身立。师曰。我不如汝。僧应诺。师曰。无人处放下着　问如何是学人自己事。师曰。暗算流年事可知　问如何是凤凰境。师曰。雪梦观明月　问如何是西来意。师曰。作人丑差。曰为人何在。师曰。莫屈着汝么。

　　福州永隆院明慧瀛禅师

　　上堂。谁言侵早起。更有夜行人。似则似。是即不是。珍重　问无为无事人。为甚么却是全锁难。师曰。为断粗纤。贵重难留。曰为甚么道无为无事人。逍遥实快乐。师曰。为闹乱且要断送　僧参。师曰。不要得许多般数。速道速道。僧无对　上堂。日出卯。用处不须生善巧。便下座　问如何是进向得达本源。师曰。依而行之。

　　洪州清泉山守清禅师

　　福州人。僧问。如何是佛。师曰问。曰如何是祖。师曰。答　问和尚见古人。得个甚么便住此山。师曰。情知汝不肯。曰争知某甲不肯。师曰。鉴貌辨色　问亲切处。乞师一言。师曰。莫过于此　问古人面壁为何事。师曰屈。曰恁么则省心力去也。师曰。何处有恁么人　问诸余即不问。如何是向上事。师曰。消汝三拜。不消汝三拜。

　　漳州报恩院行崇禅师

　　僧问。如何是佛法大意。师曰。碓捣磨磨　问曹溪一路。请师举扬。师曰。莫屈着曹溪么。曰恁么则群生有赖。师曰。也是老鼠吃盐　问不涉公私。如何言论。师曰。吃茶去　问丹霞烧木佛。意作么生。师曰。时寒烧火向。曰翠微迎罗汉。意作么生。师曰。别是一家春。

　　潭州岳麓山禅师

　　上堂。良久曰。昔日毗卢。今朝岳麓。珍重　僧问。如何是声色外句。师曰。猿啼鸟叫　问师唱谁家曲。宗风嗣阿谁。师曰。五音六律　问截舌之句。请师举扬。师曰。日能热。月能凉。

　　朗州德山德海禅师

　　僧问。灵山一会。何人得闻。师曰。阇黎得闻。曰未审灵山说个甚么。师曰。即阇黎会　问如何是该天括地句。师曰。十界摇动　问从上宗乘以何为验。师曰。从上且置。即今作么生。曰大众总见。师曰。话堕也　问如何是祖师西来意。师曰。擘。

　　泉州后招庆禅师

　　僧问。末后一句。请师商量。师曰。尘中人自老。天际月常明　问如何是和尚家风。师曰。一瓶兼一钵。到处是生涯　问如何是佛法大意。师曰。扰扰匆匆。晨鸡暮钟。

　　鼎州梁山简禅师

　　问僧。甚处来。曰药山来。师曰。还将得药来否。曰和尚住山也不错。师便休。

　　洪州建山澄禅师

　　僧问。如何是法王剑。师曰。可惜许。曰如何是人王剑。师曰。尘埋床下履。风动架头巾　问一代时教接引今时。未审祖宗如何示人。师曰。一代时教已有人问了也。曰和尚如何示人。师曰。惆怅庭前红苋树。年年生叶不生花　问故岁已去。新岁到来。还有不受岁者也无。师曰。作么生。曰恁么则不受岁也。师曰。城上已吹新岁角。牕前犹点旧年灯。曰如何是旧年灯。师曰。腊月三十日。

　　泉州招庆院省僜净修禅师

　　初参保福。福一日入大殿睹佛像。乃举手问师曰。佛恁么意作么生。师曰。和尚也是横身。福曰。一撅我自收取。师曰。和尚非唯横身。福然之　后住招庆。开堂升座。良久曰。大众。向后到处遇道伴。作么生举似他。若有人举得。试对众举看。若举得免孤负上祖。亦免埋没后来。古人道。通心君子。文外相见。还有这个人么。况是曹溪门下子孙。合作么生理论。合作么生提唱。僧问。如何得不伤于己。不负于人。师曰。莫屈着汝这问么。曰恁么上来已蒙师指也。师曰。汝又屈着我作么。问当锋一句。请师道。师曰嗄。僧再问。师曰。瞌睡汉。问僧。近离甚处。曰报恩。师曰。僧堂大小。曰和尚试道看。师曰。何不待问。问学人全身不会。请师指示。师曰。还解笑得么。乃曰。丛林先达者。不敢相触忤。若是初心后学。未信直须信取。未省直须省取。不用掠虚诸人本分去处。未有一时不显露。未有一物解盖覆得。如今若要知。不用移丝发地。不用少许工夫。但向博地凡夫位中承当取。岂不省心力。既能省得。便与诸佛齐肩。依而行之。缘此事是个白净去处。今日须得白净身心合他。始得自然合古合今。脱生离死。古人云。识心达本。解无为法。方号沙门。如今诸官大众。各须体取好。莫全推过师僧分上。佛法平等。上至诸佛。下至一切。共同此事。既然如此。谁有谁无。王事之外。亦须努力。适来说如许多般。盖不得已而已。莫道从上宗门。合恁么语话。祇如从上宗门。合作么生。还相悉么。若有人相悉。山僧今日雪得去也。久立大众。珍重。示坐禅颂曰。四威仪内坐为先。澄滤身心渐坦然。瞥尔有缘随浊界。当须莫续是天年。修持祇学从功路。至理宁论在那边。一切时中常管带。因缘相凑豁通元。又曰。大道分明绝点尘。何须长坐始相亲。遇缘傥解无非是。处愦那能有故新。散诞肯齐支遁侣。逍遥曷与慧休邻。或游泉石或阛阓。可谓烟霞物外人。

　　福州康山契稳法宝禅师

　　初开堂。僧问。威音王佛已后。次第相承。未审师今一会法嗣何方。师曰。象骨举手。龙溪点头　问圆明湛寂非师意。学人因底却无明。师曰。辨得也未。曰恁么则识性无根去也。师曰。隔靴搔痒。

　　泉州西明院琛禅师

　　僧问。如何是和尚家风。师曰。竹箸瓦碗。曰忽遇上客来时如何祇待。师曰。黄齑仓米饭　问如何是祖师西来意。师曰。问取露柱看。

　　五灯全书卷第十五
卍新纂续藏经第 81 册 No. 1571 五灯全书(卷1-33)


　　五灯全书卷第十六

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　　南岳下七世

　　鼓山晏国师法嗣

　　杭州天竺子仪心印水月禅师

　　温州乐清陈氏子。初游方谒鼓山。问曰。子仪三千里外。远投法席。今日非时上来。乞师非时答话。山曰。不可钝置仁者。师曰。省力处如何。山曰。汝何费力。师于此有省。后回浙中。钱忠懿王。命开法于罗汉光福二道场　上堂。久立。大众更待甚么不辞展拓。却恐误于禅德。转迷归路。时寒珍重　僧问。如何是从上来事。师曰住。曰如何荐。师曰。可惜龙头翻成蛇尾　有僧礼拜。起将问话。师曰。如何且置。僧乃问。祇如圣兴之子。还有相亲分也无。师曰。祇待局终。不知柯烂　问如何是维摩默。师曰谤。曰文殊因何赞。师曰。同案领过。曰维摩又如何。师曰。头上三尺巾。手里一枝拂　问如何是诸佛出身处。师曰。大洋海里一星火。曰学人不会。师曰。烧尽鱼龙　问丹露烧木佛。意旨如何。师曰。寒即围炉向猛火。曰还有过也无。师曰。热即行林溪畔坐　问如何是法界义宗。师曰。九月九日浙江潮　问诸余即不问。如何是光福门下。超毗卢越释迦底人。师曰。诸余奉纳。曰恁么则平生庆幸去也。师曰。庆幸事作么生。僧罔措。师便喝。将下堂。僧问。下堂一句。乞师分付。师曰。携履已归西国去。此山空有老猿啼　问鼓山有掣鼓夺旗之说。师且如何。师曰。败将不忍诛。曰或遇良将又如何。师曰。念子狐魂。赐汝三奠　问世尊入灭。当归何所。师曰。鹤林空变色。真归无所归。曰未审必定何之。师曰。朱实殒劲风。繁英落素秋曰我师将来复归何所。师曰。子今欲识吾归处。东西南北柳成[糸*系]　问如何修行。即得与道相应。师曰。高卷吟中箔。浓煎睡后茶　师回故里。宋壅熙丙戌。示灭。

　　建州白云智作真寂禅师

　　永真朱氏子。容若梵僧。礼鼓山披剃。一日鼓山上堂。召大众。众皆回眸。山披襟示之。众罔措。唯师朗悟厥旨。入室印证。又参次。山召曰。近前来。师近前。山曰。南泉唤院主。意作么生。师敛手端容。退身而立。山奇之　住后。上堂。还有人向宗乘中。致得一问来么。待山僧向宗乘中答。时有僧出礼拜。师便归方丈　问如何是枯木里龙吟。师曰。火里莲生。曰如何是髑髅里眼睛。师曰。泥牛入海　问如何是主中主。师曰。汝还具眼么。曰恁么则学人归堂去也。师曰。猢狲入布袋　问如何是延平津。师曰。万古水溶溶。曰如何是延平剑。师曰。速须退步。曰未审津与剑是同是异。师曰。可惜许　次迁奉先。僧问。如何是奉先境。师曰。一任观看。曰如何是境中人。师曰。莫无礼　问如何是奉先家风。师曰。即今在甚么处。曰恁么则大众有赖也。师曰。干汝甚么事　问如何是为人一句。师曰。不是奉先道不得。

　　鼓山智严了觉禅师

　　上堂。多言复多语。由来反相误。珍重　僧问。石门之句即不问。请师方便示来机。师曰。问取露柱　问国王出世三边静。法王出世有何恩。师曰。还会么。曰幸遇明朝。辄伸呈献。师曰。吐却着。曰若不礼拜。几成无孔铁锤。师曰。何异无孔铁锤。

　　福州龙山智嵩妙虚禅师

　　上堂。幸自分明。须作这个节目。作么到这里。便成节目。便成增语。便成尘玷。未有如许多事时作么生。僧问。古佛化导。今祖重兴。人天辐辏。于禅庭至理。若为于开示。师曰。亦不敢孤负大众。曰恁么则人天不谬殷勤请。顿使凡心作佛心。师曰。仁者作么生。曰退身礼拜。随众上下。师曰。我识得汝也。

　　泉州凤凰山强禅师

　　僧问。灯传鼓峤。道化温陵。不跨石门。请师通信。师曰。若不是今日拦胸撞出。曰恁么则今日亲闻师子吼。他时终作凤凰儿。师曰。又向这里涂污人　问白浪滔天境。何人住太虚。师曰。静夜思尧鼓。回头闻舜琴。

　　福州龙山文义禅师

　　上堂。若举宗乘。即院寂径荒。若留委问。更待个甚么。还有人委悉么。出来验看。若无人委悉。且莫掠虚好。便下座　问如何是人王。师曰。威风人尽惧。曰如何是法王。师曰。一句令当行。曰二王还分不分。师曰。适来道甚么。

　　福州鼓山智岳了宗禅师

　　本郡人。初参鄂州黄龙。问久向黄龙。及乎到来。祇见赤班蛇。龙曰。汝祇见赤班蛇。且不识黄龙。师曰。如何是黄龙。龙曰。滔滔地。师曰。忽遇金翅鸟来。又作么生。龙曰。性命难存。师曰。恁么则被他吞却去也。龙曰。谢阇黎供养。师便礼拜　住后。上堂。我若全举宗乘。汝向甚么处领会。所以道。古今常露。体用无妨。不劳久立。珍重　问虚空还解作用也无。师拈起拄杖曰。这个师僧好打。

　　襄州定慧禅师

　　僧问。如何是佛向上事。师曰。无人不惊。曰学人未委在。师曰。不妨难向　问不借时机用。如何话祖宗。师曰。阇黎还具惭愧么。僧便喝。师休去。

　　福州鼓山清谔宗晓禅师

　　僧问。亡僧迁化。向甚么处去也。师曰。时寒不出手。

　　金陵净德院冲煦慧悟禅师

　　福州和氏子。僧问。如何是大道。师曰。我无小径。曰如何是小径。师曰。我不知大道。

　　金陵报恩院清护崇因妙行禅师

　　福州长乐陈氏子。六岁礼鼓山披削。于国师言下发明。开堂日。僧问。诸佛出世。天花乱坠。和尚出世。有何祥瑞。师曰。昨日新雷发。今朝细雨飞　问如何是诸佛元旨。师曰。草鞋木履　师于宋太祖开宝庚午示寂。茶毗收舍利三百余粒。并灵骨。归于建州鸡足山卧云院建塔。寿五十五。腊四十。

　　龙华照禅师法嗣

　　台州瑞岩师进禅师

　　僧问。如何是瑞岩境。师曰。重重叠嶂南来远。北向皇都咫尺间。曰如何是境中人。师曰。万里白云朝瑞岳。微微细雨洒帘前。曰未审如何亲近此人。师曰。将谓阇黎亲入室。元来犹隔万重关。

　　台州六通院志球禅师

　　僧问。全身佩剑时如何。师曰落。曰当者如何。师曰。熏天炙地　问如何是六通境。师曰。满目江山一任看。曰如何是境中人。师曰。古今自去来。曰离此二途。还有向上事也无。师曰有。曰。如何是向上事。师曰。云水千途与万途　问拥毳元徒。请师指示。师曰。红炉不坠雁门关。曰如何是红炉不坠雁门关。师曰。青霄岂吝众人攀。曰还有不知者也无。师曰有。曰如何是不知者。师曰。金榜上无名　问如何是和尚家风。师曰。万家明月朗　问如何是第二月。师曰。山河大地。

　　杭州云龙院归禅师

　　僧问。久战沙场。为甚么功名不就。师曰。过在这边。曰还有升进处也无。师曰。冰消瓦解。

　　杭州功臣院道闲禅师

　　僧问。如何是功臣家风。师曰。俗人东畔立。僧众在西边　问如何是学人自己。师曰。如汝与我。曰恁么则无二去也。师曰。十万八千。

　　福州报国院照禅师

　　上堂。我若全机。汝向甚么处摸索。盖为根器不等。便成不具。惭愧还委得么。如今与诸仁者。作个入底门路。乃敲绳床两下曰。还见么。还闻么。若见便见。若闻便闻。莫向意识里卜度。却成妄想颠倒。无有出期。珍重　佛塔被雷霹。有问。佛塔庙为甚么却被雷霹。师曰。通天作用。曰既是通天作用。为甚么却霹佛。师曰。作用何处见有佛。曰争奈狼籍何。师曰。见甚么。

　　台州白云乃禅师

　　僧问。荆山有玉非为宝。囊里真金赐一言。师曰。我家本贫。曰慈悲何在。师曰。空惭道者名。

　　翠岩参禅师法嗣

　　杭州龙册寺子兴明悟禅师

　　僧问。正位中还有人成佛否。师曰。谁是众生。曰若恁么则总成佛去也。师曰。还我正位来。曰如何是正位。师曰。汝是众生　问如何是无价珍。师曰。下和空抱璞。曰忽遇楚王。还进也无。师曰。凡圣相继续　问古人拈布毛意作么生。师曰。阇黎举不全。曰如何举得全。师乃拈起袈裟。

　　温州云山佛㠗院知默禅师

　　僧问。如何是佛㠗家风。师曰。送客不离三步内。邀宾祇在草堂前　上堂。山僧如今看见诸上座。恁么行脚。吃辛吃苦。盘山涉涧。终不为观看。州县参尽。名山胜迹。莫非为此一大事。如今且要诸人。于本分参问中。通个消息来。云山敢与证明。非但云山证明。乃至禅林佛刹。亦与证明。还有么。若无。不如散去。便下座。

　　镜清怤禅师法嗣

　　越州清化师讷禅师

　　僧问。十二时中。如何得不疑惑去。师曰好。曰恁么则得遇于师去也。师曰。珍重　僧来礼拜。师曰。子亦善问。吾亦善答。曰恁么则大众久立。师曰。抑逼大众作甚么　问去却赏罚。如何是吹毛剑。师曰。钱塘江里好渡船　问如何是西来意。师曰。可煞新鲜。

　　衢州南禅遇缘禅师

　　因有俗士。谓之铁脚。忽骑马至。僧问。师既是铁脚。为甚么却骑马。师曰。腰蒂不因遮腹痛。幞头岂是御天寒　官人问师。和尚恁么后生。为甚么却为尊宿。师曰。千岁祇言朱顶鹤。朝生便是凤凰儿　上堂。此个事得恁么难道。时有僧出曰。请师道。师曰。睦州溪苔锦军石耳　问众手淘金。谁是得者。师曰。溪畔披砂徒自困。家中有宝速须还。曰恁么即始终不从人得去也。师曰。饶君便有擎山力。未免肩头有担胝。

　　福州资福院智远禅师

　　福州连江人。参镜清。问如何是诸佛出身处。清曰。大家要知。师曰。如斯则众眼难瞒去也。清曰。理能伏豹。师因此发悟　住后上堂。僧问。师唱谁家曲。宗风嗣阿谁。师曰。雪岭峰前月。镜湖波里明。问诸佛出世。天雨四华。地摇六动。和尚今日有何祥瑞。师曰。一物不生全体露。目前光彩阿谁知。问如何是直示二句。师曰。是甚么。乃曰。还会么。会去即今便了。不会尘沙算劫。祇据诸贤分上。古佛心源。明露现前。匝天遍地。森罗万象。自己家风。佛与众生。本无差别。涅槃生死。幻化所为。性地真常。不劳修证。珍重　示众。要知此事。当阳显露。并无寸草盖覆。便承当取最省心力　师于宋太宗太平兴国丁丑九月十六日。声钟辞众。二十七辰刻。坐化。寿八十三。腊六十三。

　　衢州乌巨山仪晏开明禅师

　　吴兴许氏子。于唐乾符初。将诞之夕。异香满室。红光如昼。光启中。随父镇信安强为聚。师不愿。遂游历诸方。机契镜清。归省父母。乃于郭南创别舍。以遂师志。舍旁陈司徒庙。有凛禅师像。师往瞻礼。失师所之。后郡守展祀。祠下见师入定于庙后丛竹间。蚁蠹其衣。败叶没䏶。或者云。是许镇将之子也。自此三昧或出或入。子湖讷。未知师所造浅深。问曰。子所住定。盖小乘定耳。时方啜茶。师呈起橐曰。是大是小。讷骇然。寻谒栝苍唐山严。严问。汝何姓。曰姓许。严曰。谁许汝。曰不别。严默识之。遂与剃染。尝令摘桃。浃旬不归。往寻。见师攀桃椅石。泊然在定。严鸣指出之。开运中。游江郎岩睹石龛。谓弟子慧兴曰。予入定此中。汝当垒石塞门。勿以吾为念。兴如所戒。明年。兴意师长往。启龛视师。素发被肩。胸臆尚暖。徐自定起。了无异容。复回乌巨。侍郎慎公。镇信安。馥师之道。命义学僧守荣。诘其定相。师不与之辩。荣意轻之。时信安人。竞图师像而尊事。皆获舍利。荣因愧服。礼像谢𠎝。亦获舍利。叹曰。此后不敢以浅解测度矣。钱忠懿王。感师见梦。遣使图像至。适王患目疾。展像作礼。如梦所见。随雨舍利。目疾顿瘳。因锡号开明。及述偈赞。宝器供具千计。端拱初。太宗皇帝。闻师定力。诏本州加礼。津发赴阙。师力辞。僧再至谕旨。特令肩舆。入对便殿。命坐赐茗。咨问禅定。奏对简尽。深契上旨。丐归。复诏入对。得请还山。送车塞途。师于宋太宗淳化庚寅示寂。寿一百十五。阇维白光属天。舍利五色。邦人以骨塑像。至今州郡雨旸。祷之如向。

　　报恩岳禅师法嗣

　　潭州妙济院师浩传心禅师

　　僧问。拟即第二头。不拟即第三头。如何是第一头。师曰。收　问古人断臂。当为何事。师曰。我宁可断臂　问如何是学人眼。师曰。须知我好心　问如何是香山剑。师曰异。曰还露也无。师曰。不忍见　问如何是松门第一句。师曰。切不得错举　问如何是妙济家风。师曰。左右人太多　问如何是佛法大意。师曰。两口一无舌　问如何是香山一路。师曰。滔滔地。曰到者如何。师曰。息汝平生　问如何是世尊密语。师曰。阿难亦不知。曰为甚么不知。师曰。莫非仙陀　问如何是香山宝。师曰。碧眼胡人不敢定。曰露者如何。师曰。龙王捧不起　僧举圣僧塑像被虎咬。问师。既是圣僧。为甚么被大虫咬。师曰。疑杀天下人　问如何是无惭愧底人。师曰。阇黎合吃棒。

　　安国韬禅师法嗣

　　福州白鹿师贵禅师

　　开堂日。僧问。西峡一派。不异马头。白鹿千峰。何似鸡足。师曰。大众验看　问如何是白鹿家风。师曰。向汝道甚么。曰恁么则便知时去也。师曰。知时底人。合到甚么田地。曰不可更口喃喃也。师曰。放过即不可。便打　问牛头未见四祖时。百鸟衔花供养。见后为甚么不来。师曰。曙色未分人尽望。及乎天晓也如常。

　　福州罗山义聪禅师

　　上堂。僧问。如何是出窟师子。师曰。甚么处不震裂。曰作何音响。师曰。聋者不闻　问手指天地。唯我独尊。为甚么却被傍观者责。师曰。谓言胡须赤。曰祇如傍观者。有甚么长处。师曰。路见不平。所以按剑。师乃曰。若有分付处。罗山即不具眼。若无分付处。即劳而无功。所以维摩昔日对文殊。且问如今会也无。久立珍重。

　　福州安国院从贵禅师

　　僧问。禅宫大敞。法侣云臻。向上一路。请师决择。师曰。素非时流　上堂。禅之与道。拈向一边着。佛之与祖。是甚么破草鞋。恁么告报。莫屈着诸人么。若道屈着。即且行脚。若道不屈着。也须合取口始得。珍重　上堂。直是不遇梁朝。安国也谩人不过。珍重　僧问。请师举唱宗乘。师曰。今日打禾。明日搬柴　问牛头未见四祖时如何。师曰。香炉对绳床。曰见后如何。师曰。门扇对露柱　问如何是和尚家风。师曰。若问家风。即答家风。曰学人不问家风时作么生。师曰。胡来汉去　问诸余即不问。省要处乞师一言。师曰。还得省要也未。复曰。纯陀献供。珍重。

　　福州怡山长庆藏用禅师

　　上堂。众集。以扇子抛向地上曰。愚人谓金是土。智者作么生。后生可畏。不可总守愚去也。还有人道得么。出来道看。时有僧出礼拜。退后而立。师曰。别更作么生。曰请和尚明鉴。师曰。千年桃核　问如何是伽蓝。师曰。长溪莆田。曰如何是伽蓝中人。师曰。新罗白水　问如何是灵泉正主。师曰。南山北山　问如何是和尚家风。师曰。斋前厨蒸南国饭。午后炉煎北苑茶　问法身还受苦也无。师曰。地狱岂是天堂。曰恁么则受苦去也。师曰。有甚么罪过。

　　福州永隆院彦端禅师

　　上堂。大众云集。师从座起作舞。谓众曰。会么。对曰不会。师曰。山僧不舍道法。而现凡夫事。作么生不会　问本自圆成。为甚么却分明晦。师曰。汝自捡责看。

　　福州林阳瑞峰院志端禅师

　　本州人。初参安国。见僧问。如何是万象之中独露身。国举一指。其僧不荐。师于是冥契元旨。乃入室白曰。适来见那僧问话。志端有个省处。国曰。汝见甚么道理。师亦举一指曰。这个是甚么。国然之　住后。上堂。举拂子曰。曹溪用不尽底。时人唤作头角生。山僧拈来拂蚊子。荐得乾坤陷落　僧问。如何是西来意。师曰。木马走似烟。石人趁不及　问如何是禅。师曰。今年旱去年。曰如何是道。师曰。冬田半折耗　问如何是学人自己。师与一踏。僧作接势。师便与一掴。僧无语。师曰。赚杀人　问如何是迥绝人烟处佛法。师曰。巅山峭峙碧芬芳。曰恁么则一真之理。华野不殊。师曰。不是这个道理　问如何是佛法大意。师曰。竹箸一文一双　有僧夜参。师曰。阿谁。曰某甲。师曰。泉州砂糖。舶上槟榔。僧良久。师曰会么。曰不会。师曰。你若会。即廓清五蕴。吞尽十方　宋太祖开宝戊辰八月。遗偈曰。来年二月二。别汝暂相弃。烧灰散四林。免占檀那地。明年正月二十八日。州民竞入山瞻礼。师尚无恙。参问如常。至二月一日。州牧率诸官。同至山诘伺。经宵。二日斋罢。上堂辞众。时圆应长老出问。云愁露惨。大众呜呼。请师一言。未当告别。师垂一足。应曰。法镜不临于此土。宝月又照于何方。师曰。非君境界。应曰。恁么则沤生沤灭还归水。师去师来是本常。师长嘘一声。下座归方丈。安坐至亥时。问众曰。世尊灭度是何时节。众曰。二月十五日子时。师曰。吾今日前时前。言讫长往。寿七十八。腊六十。

　　福州仙宗院明禅师

　　上堂。幸有如是门风。何不烜赫地绍续取去。若也绍得。不在三界。若出三界。即坏三界。若在三界。即碍三界。不碍不坏。是出三界。是不出三界。恁么彻去。堪为佛法种子。人天有赖。时有僧问。拏云不假风。雷便迅浪。如何透得身。师曰。何得弃本逐末。

　　福州安国院祥禅师

　　上堂。良久。失声曰。大是无端。虽然如此。事不得已。于中若有未觏者。更开方便。还会么。时有僧问。不涉方便。乞师垂慈。师曰。汝问我答。即是方便　问应物现形。如水中月。如何是月。师提起拂子。僧曰。古人为甚么道水月无形。师曰。见甚么　问如何是宗乘中事。师曰。淮军散后　问如何是和尚家风。师曰。众眼难谩。

　　睡龙溥禅师法嗣

　　漳州保福院清豁禅师

　　福州人。少而聪敏。礼鼓山韶。落发禀具。后谒大章如。后参睡龙。龙问。豁阇黎见何尊宿来。还悟也未。曰清豁尝访大章。得个信处。龙于是上堂集众。召曰。豁阇黎出来。对众烧香说悟处。老僧与汝证明。师出众乃拈香曰。香已拈了。悟即不悟。龙大悦而许之　上堂。山僧今与诸人。作个和头。和者默然。不和者说。良久曰。和与不和。切在如今。山僧带些子事。珍重　僧问。家贫遭劫时如何。师曰。不能尽底去。曰为甚么不能尽底去。师曰。贼是家亲。曰既是家亲。为甚么翻成家贼。师曰。内既无应。外不能为。曰忽然捉败时如何。师曰。内外绝消息。曰捉败后。功归何所。师曰。赏亦未曾闻。曰恁么则劳而无功也。师曰。功即不无。成而不处。曰既是成功。为甚么不处。师曰。不见道。太平本是将军致。不使将军见太平　问如何是西来意。师曰。北人泣。南人悲　师忽舍众欲入山待灭。乃遗偈曰。世人休说路行难。鸟道羊肠咫尺间。珍重苎溪溪畔水。汝归沧海我归山。即往贵湖卓庵。未几谓门人曰。吾灭后。将遗骸施诸虫蚁。勿置坟塔。言讫。入湖头山。坐盘石。俨然长往。门人禀遗命。延留七日。竟无虫蚁侵食。遂就阇维。散于林野。今泉州净土院影堂存焉。

　　金轮观禅师法嗣

　　南岳金轮和尚

　　僧问。如何是金轮第一句。师曰钝汉。曰如何是金轮一只箭。师曰过也。曰临机一箭。谁是当者。师曰倒也。

　　白兆圆禅师法嗣

　　鼎州大龙山智洪弘济禅师

　　僧问。如何是佛。师曰。即汝便是。曰如何领会。师曰。更嫌钵盂无柄那　问如何是微妙。师曰。风送水声来枕畔。月移山影到床前　问如何是极则处。师曰。懊恼三春月。不及九秋光　问色身败坏。如何是坚固法身。师曰。山花开似锦。涧水湛如蓝。

　　襄州白马山行霭禅师

　　僧问。如何是清净法身。师曰。井底虾蟆吞却月　问如何是白马正眼师曰。面南看北斗。

　　安州白兆竺干院怀楚禅师

　　僧问。如何是句句须行元路。师曰。㳂路直到湖南　问如何是师子儿。师曰。德山嗣龙潭　问如何是和尚为人一句。师曰。与汝素无冤仇。一句元在这里。曰未审在甚么方所。师曰。这钝汉。

　　蕲州四祖山清皎禅师

　　福州王氏子。僧问。师唱谁家曲。宗风嗣阿谁。师曰。楷师岩畔祥云起。宝寿峰前震法雷　临终遗偈曰。吾年八十八。满头垂白发。颙颙镇双峰。明明千江月。黄梅扬祖教。白兆承宗诀。日日告儿孙。勿令有断绝。宋太宗淳化癸巳八月二十三日。

　　蕲州三角山志操禅师

　　僧问。教法甚多。宗归一贯。和尚为甚么说得许多周由者也。师曰。为你周由者也。曰请和尚既古既今。师敲绳床三下。

　　晋州兴教师普禅师

　　僧问。盈龙宫溢海藏。真诠即不问。如何是教外别传底法。师曰。眼里耳里鼻里。曰祇此便是否。师曰。是甚么。僧便喝。师亦喝　问僧。近离甚处。曰下寨。师曰。还逢着贼么。曰今日捉下。师曰。放汝三十棒。

　　蕲州三角山真鉴禅师

　　僧问。师唱谁家曲。宗风嗣阿谁。师曰。忽然行正令。便见下堂阶。

　　郢州太阳山行冲禅师

　　僧问。如何是无尽藏。师良久。僧无语。师曰。近前来。僧才近前。师曰去。

　　南岳下八世

　　黄龙机禅师法嗣

　　洛京紫盖善沼禅师

　　僧问。死中得活时如何。师曰。抱镰刮骨熏天地。炮烈棺中求托生　问才生便死时如何。师曰。赖得觉疾。

　　眉州黄龙继达禅师

　　僧问。如何是衲。师曰。针去线不回。曰如何是帔。师曰。横铺四世界。竖盖一乾坤。曰道满到来时如何。师曰。要羹与羹。要饭与饭　问黄龙出世。金翅飞空时如何。师曰。问汝金翅鸟。还得饱也无。

　　枣树第二世禅师

　　问僧。发足甚处。曰闽中。师曰俊哉。曰谢师指示。师曰屈哉。僧作礼。师曰。我与么道。落在甚么处。僧无语。师曰。彼自无疮。勿伤之也　僧参。师乃问。未到这里时。在甚处安身立命。僧叉手近前。师亦叉手近前。相并而立。僧曰。某甲未到此时。和尚与谁并立。师指背后曰。莫是伊么。僧无对。师曰。不独自谩。兼谩老僧。僧作礼。师曰。正是自谩　僧锄地次。见师来乃不审。师曰。见阿谁了便不审。曰见师不问讯。礼式不全。师曰。却是孤负老僧。其僧归。举似首座曰。和尚近日可畏。座曰。作么生。僧举前语。座曰。和尚近日可谓为人切。师闻。乃打首座七棒。座曰。某甲恁么道。未有过在。乱打作么。师曰。枉吃我多少盐酱。又打七棒　僧辞。师乃问。若到诸方。有人问你老僧此间法道。作么生祇对。曰待问即道。师曰。何处有无口底佛。曰祇这也还难。师竖拂子曰。还见么。曰何处有无眼底佛。师曰。祇这也还难。僧绕禅床一匝而出。师曰。善能祇对。僧便喝。师曰。老僧不识子。曰用识作么。师敲禅床三下。

　　兴元府玄都山澄禅师

　　僧问。喜得趋方丈。家风事若何。师曰。西风开晓露。明月正当天。曰如何拯济。师曰。金鸡楼上一下鼓　问如何是沙门行。师曰。一切不如。

　　嘉州黑水禅师

　　初参黄龙。便问。雪覆芦花时如何。龙曰猛烈。师曰。不猛烈。龙又曰猛烈。师又曰不猛烈。龙便打。师于此有省。即便礼拜。

　　鄂州黄龙智颙禅师

　　僧问。如何是诸佛之本源。师曰。即此一问是何源。曰恁么则诸佛无异去也。师曰。延平剑已成龙去。犹有刻舟求底人。

　　眉州昌福达禅师

　　僧问。学人来问师则对。不问时师意如何。师曰。谢上座指示　问本来则不问。如何是今日事。师曰。上座这问大好。曰学人不会时如何。师曰。谩我即得　问国有宝刀。谁人得见。师曰。上座远来不易。曰此刀作何形状。师曰。要也道不要也道。曰请师道。师曰。难逢难遇　问石牛水上卧时如何。师曰。异中还有异。妄计不浮沉。曰便恁么去时如何。师曰。翅天日落。把土成金。

　　吕岩真人

　　字洞宾。京兆人也。唐末三举不第。偶于长安酒肆。遇钟离权。授以延命术。自尔人莫之究。尝游庐山归宗。书钟楼壁曰。一日清闲一日仙。六神和合体安然。丹田有宝休寻道。对境无心莫问禅。未几道经黄龙山。睹紫云成盖。疑有异人。乃入谒值龙。击鼓升堂。龙见。意必吕岩。欲诱而进。厉声曰。座傍有窃法者。岩毅然出问。一粒粟中藏世界。半升铛内煮山川。且道此意如何。龙指曰。这守尸鬼。岩曰。争奈囊有长生不死药。龙曰。饶经八万劫。终是落空亡。岩薄讶。飞剑胁之。剑不能入。遂再拜求指归。龙诘曰。半升铛内煮山川即不问。如何是一粒粟中藏世界。岩于言下顿契。作偈曰。弃却瓢囊摵碎琴。如今不恋汞中金。自从一见黄龙后。始觉从前错用心。龙嘱令加护。后谒潭州智度觉。有自序曰。余游韶郴。东下湘江。今见觉公。观其禅学精明。性源淳洁。促膝静坐。收光内照。一衲之外无余衣。一钵之外无余食。达生死岸。破烦恼壳。方今佛衣寂寂兮无传。禅理悬悬兮几绝。扶而兴者。其在吾师乎。聊作一绝奉记。达者推心方济物。圣贤传法不离真。请师开说西来意。七祖如今未有人。

　　明招谦禅师法嗣

　　处州报恩契从禅师

　　开堂升座。烈士锋前少人陪。云雷击鼓剑轮开。谁是大雄师子种。满身锋刀出头来。时有僧出。师曰。好着精彩。僧拟伸问。师曰。甚么处去也。僧乃问。师子未出窟时如何。师曰。锋铓难击。曰出窟后如何。师曰。藏身无路。曰欲出不出时如何。师曰。命似悬丝。曰向去事如何。师曰。拶　问如何是和尚家风。师曰。还奈何么　问十二时中如何即是。师曰。金刚顶上看。曰恁么则人天有赖。师曰。汝又诳呼人天作么。

　　婺州普照瑜禅师

　　上堂。三十年后。大有人。向这里亡锋结舌去在。良久曰。还会么。灼然若不是真师子儿。争识得上上之机。时有僧问。师子未出窟时如何。师曰。众兽徒然。曰出窟后如何。师曰。狐绝万里。曰欲出不出时如何。师曰。当冲者丧。曰向去事如何。师曰。决在临锋。僧礼拜。师有颂曰。决在临锋处。天然师子机。颦呻出三界。非祖莫能知。

　　婺州双溪保初禅师

　　上堂。未透彻不须呈。十方世界廓然明。孤峰顶上通机照。不用看他北斗星　僧问。九夏灵峰剑。请师不露锋。师曰。未拍金锁前何不问。曰千般徒设用。难出髑髅前。师曰。背后碍杀人。

　　处州涌泉究禅师

　　上堂。良久曰。还有虎狼禅客么。有则放出一个来。僧才出。师曰。还知丧命处么。曰学人咨和尚。师曰。甚么处去也。曰师子未出窟时如何。师曰。抖㖃地。曰出窟后如何。师曰。盖天盖地。曰欲出不出时如何。师曰。一切人辨不得。曰向去事如何。师曰。俊鹞亦迷踪。

　　衢州罗汉义禅师

　　上堂。众集。僧才出。师曰。不是好底。僧礼拜起问。龙泉宝剑。请师挥。师曰。甚么处去也。曰恁么则龙溪南面尽铓锋。师曰。收取　问不落古今。请师道。师曰。还怪得么。曰犹落古今。师曰。莫错。

　　罗汉琛禅师法嗣

　　襄州清溪山洪进禅师

　　在地藏时。居第一座。一日地藏上堂。二僧出礼拜。藏曰俱错。二僧无语下堂。请益修山主。修曰。汝自巍巍堂堂。却礼拜拟问他人。岂不是错。师闻之不肯。修乃问。未审上座又作么生。师曰。汝自迷暗。焉可为人。修愤然。上方丈请益。藏指廊下曰。典座入库头去也。修乃省过　一日师问修曰。明知生是不生之理。为甚么被生死之所流转。修曰。笋毕竟成竹去。如今作篦使还得么。师曰。汝向后自悟去在。修曰。某所见祇如此。上座意旨又如何。师指曰。这个是监院房。那个是典座房。修即礼谢　住后。僧问。众盲摸象。各说异端。忽遇明眼人。又作么生。师曰。汝但举似诸方　师经行次。众僧随从。乃谓众曰。古人有甚么言句。大家商量。时有从漪上座。出众拟问次。师曰。这没毛驴。漪涣然省悟。

　　升州清凉院休复悟空禅师

　　北海王氏子。幼出家。十九纳戒。尝自谓曰。苟尚能诠。则为滞筏。将趣凝寂。复患堕空。既进退莫决。舍二何之。乃参寻宗匠。依地藏经年不契。直得成病。入涅槃堂。一夜藏去看。乃问。复上座安乐么。师曰。某甲为和尚因缘背。藏指灯笼曰。见么。师曰见。藏曰。祇这个也不背。师于言下有省。

　　后修山主

　　问讯地藏曰。某甲百劫千生。曾与和尚违背。来此又值和尚不安。藏遂竖起拄杖曰。祇这个也不背。师忽然契悟。后继法眼住崇寿。江南国主。创清凉道场。延请居之　上堂。古圣才生下。便周行七步。目顾四方云。天上天下唯我独尊。他便有这个方便奇特。祇如诸上座。初生下时。有甚么奇特。试举看。若道无。即对面讳却。若道有。又作么生通得个消息。还会么。上座幸然有奇特事。因甚么不知去。珍重　僧问。如何是佛。师曰。汝是众生。曰还肯也无。师曰。虚施此问　问如何是西来意。师曰。汝道此土还有么　问省要处。乞师一言。师曰。珍重　问如何是道。师曰。本来无一物。何处有尘埃。僧礼拜。师曰。莫错会　问如何是一尘入正受。师曰。色即空。曰如何是诸尘三昧起。师曰。空即色　问诸余即不问。如何是悟空一句。师曰。两句也　问牛头未见四祖时。为甚么百鸟衔华。师曰。未见四祖。曰见后为甚么不衔华。师曰。见四祖　问如何是自己事。师曰。几处问人来　问古人得个甚么即便休歇去。师曰。汝得个甚么。即不休歇去　问如何是学人出身处。师曰。千般比不得。曰请和尚道。师曰。古亦有。今亦有　问如何是亡僧面前触目菩提。师曰。问取髑髅后　问毒龙奋迅。万象同然时如何。师曰。你甚么处得这个问头　问忠座主。讲甚么经。曰法华经。师曰。若有说法华经处。我现宝塔。当为证明。大德讲。甚么人证明。忠无对　后晋天福癸卯十月朔日。遣僧报法眼至。嘱付讫。又致书辞国主。取三日夜子时入灭。国主令本院至时击钟。及期大众普集。师端坐警众曰。无弃光影。语绝告寂。时国主。闻钟登高台。遥礼深加哀慕。仍致祭茶毗。收舍利建塔。

　　抚州龙济绍修禅师

　　初与法眼。同参地藏。所得谓已臻极。暨同辞至建阳。途中谭次。眼忽问。古人道。万象之中独露身。是拨万象。不拨万象。师曰不拨。眼曰。说甚么拨不拨。师懵然不知。却回地藏。藏问。子去未久。何以却来。师曰。有事未决。岂惮䟦涉山川。藏曰。汝跋涉许多山川。也还不恶。师未喻旨。乃问。古人道。万象之中独露身。意旨如何。藏曰。汝道。古人拨万象。不拨万象。师曰不拨。藏曰。两个也。师骇然沉思。而却问。未审古人拨万象。不拨万象。藏曰。汝唤甚么作万象。师方省悟。再辞地藏。觐于法眼。眼语意。与地藏开示。前后如一。师后居龙济山。不务聚徒。而学者奔至　上堂。具足凡夫法。凡夫不知。具足圣人法。圣人不会。圣人若会。即是凡夫。凡夫若知。即是圣人。此两语一理三义。若人辨得。不妨于佛法中有个入处。若辨不得。莫道不疑好。珍重　僧问。见色便见心。露柱是色。如何是心。师曰。幸然未会。且莫诈明头　问如何得出三界。师曰。是三界则一任出。曰不是三界又如何。师曰。甚么处不是三界　问当扬举唱。谁是委者。师曰。非汝不委　问如何是万法主。师曰。把将万法来　问承古有言。须弥纳芥子。芥子纳须弥。如何是须弥。师曰。穿破汝心。曰如何是芥子。师曰。塞却汝眼。曰如何纳得。师曰。把将须弥与芥子来。曰前言何在。师曰。前有甚么言　问僧。甚处来。曰翠岩。师曰。翠岩有何言句示徒。曰寻常道。出门逢弥勒。入门见释迦。师曰。与么道又争得。曰和尚又如何。师曰。出门逢阿谁。入门见甚么。僧于言下有省　上堂。声色不到处。病在见闻。言诠不及处。过在唇吻。僧问。离却声色。请和尚道。师曰。声色里问将来　问如何是学人心。师曰。阿谁恁么问　问劫火洞然。大千俱坏。未审这个还坏也无。师曰不坏。曰为甚么不坏。师曰。为同大千　上堂。卷帘除却障。闭户生窒碍。祇这障与碍。古今无人会。会得是障碍。不会不自在　问巨夜之中。以何为眼。师曰。暗　问纤毫不隔。为甚么觑之不见。师曰。作家弄影汉　问古镜未磨时如何。师曰。照破天地。曰磨后如何。师曰。黑漆漆地　问如何是普眼。师曰。纤毫觑不见。曰为甚么觑不见。师曰。为伊眼太大　问如何是大败坏底人。师曰。劫坏不曾迁。曰此人还知有佛法也无。师曰。若知有佛法。浑成颠倒。曰如何得不颠倒去。师曰。直须知有佛法。曰如何是佛法。师曰。大败坏　问如何是学人常在底心。师曰。还曾问荷玉么。曰学人不会。师曰。若不会。夏末了问取曹山去　师有颂曰。风动心摇树。云生性起尘。若明今日事。昧却本来人。又欲识解脱道。诸法不相到。眼耳绝见闻。声色闹浩浩。又初心未入道。不得闹浩浩。钟声里荐取。钟声里颠倒。又诸佛不出世。四十九年说。祖师不西来。少林有妙诀。又万法是心光。诸缘唯性晓。本无迷悟人。祇要今日了。

　　潞府延庆院傅殷禅师

　　僧问。见色便见心。灯笼是色。那个是心。师曰。汝不会古人意。曰如何是古人意。师曰。灯笼是心　问若能转物。即同如来。未审转甚么物。师曰。道甚么。僧拟进语。师曰。这漆桶。

　　衡岳南台守安禅师

　　僧问。人人尽有长安路。如何得到。师曰。即今在甚么处　问寂寂无依时如何。师曰寂寂底聻。因示颂曰。南台静坐一炉香。终日凝然万虑亡。不是息心除妄想。都缘无事可思量。

　　杭州天龙寺清慧秀禅师

　　上堂。诸上座多少无事。十二时中。在何世界。安身立命。且子细点检看。何不觅个歇处。因甚么却与别人点检。若恁么去。早落第二头也。时有僧问。承师有言。恁么去。早落第二头。学人总不恁么上来。如何辩白。师曰。汝却作家。曰恁么则今日得遇于师也。师曰。且莫诈明头。

　　天龙机禅师法嗣

　　高丽雪岳令光禅师

　　僧问。如何是和尚家风。师曰。分明记取　问。如何是诸法之根源。师曰。谢指示。

　　仙宗符禅师法嗣

　　福州仙宗洞明真觉禅师

　　僧问。拏云不假风雷便浚浪。如何透得身。师曰。何得弃本逐末。

　　泉州福清行钦广法禅师

　　上堂。还有人鉴得么。若有人鉴得。是甚么湖里破草鞋。若也鉴不出。落地作金声。无事久立　僧问。如何是佛法大意。师曰。诸上座。大家道取　问如何是谈真逆俗。师曰。客作汉问甚么。曰如何是顺俗违真。师曰。吃茶去　问如何是然灯前。师曰。然灯后。曰如何是然灯后。师曰。然灯前。曰如何是正然灯。师曰。吃茶去　问如何是第二月。师曰。汝问我答。

　　国泰𤦆禅师法嗣

　　婺州齐云宝胜禅师

　　僧问。如何是齐云水。师曰。龙潭常彻底。拟问即波澜。曰莫祇这个便是么。师曰。古殿无香烟。谁人辩清浊。曰未审深深处如何。师曰。阇黎欲识深深处。直须脚下绝云生。

　　白龙希禅师法嗣

　　福州广平玄旨禅师

　　上堂。还有人证明么。若有人证明。亦免孤负上祖埋没后来。若是寻言数句。大藏公明。若是祖宗门中。怪及甚么处。恁么道。亦是傍瞥之辞。僧问。如何是广平境。师曰。地负名山秀。溪连海水清。曰如何是境中人。师曰。汝问我答　问如何是法身体。师曰。廓落虚空绝玷瑕。曰如何是体中物。师曰。一轮明月散秋江。曰未审。体与物分不分。师曰。适来道甚么。曰恁么则不分也。师曰。穿耳胡僧笑点头。

　　福州升山白龙清慕禅师

　　僧问。如何是白龙密用一机。师曰。汝每日用甚么。曰恁么则徒劳侧聆。师喝曰。出去　问一切众生。日用而不知。如何是日用底。师曰。别祇对你争得　问不责上来。声前一句。请师道。师曰。莫是不便么。

　　福州灵峰志恩禅师

　　僧问。如何是吹毛剑。师曰。我进前汝退后。曰恁么则学人丧身命去也。师曰。不打水鱼自惊　问如何是佛。师曰。更是阿谁。曰既然如此。为甚么迷妄有差殊。师曰。但自不亡羊。何须泣岐路　问如何是灵峰境。师曰。万叠青山如饤出。两条绿水若图成。曰如何是境中人。师曰。明明密密。密密明明。

　　福州东禅玄亮禅师

　　僧问。本无迷悟。为甚么却有佛有众生。师曰。话堕也　问祖祖相传传法印。师今继席嗣何人。师曰。特谢证明。曰恁么则白龙当时亲授记。今日应圣度迷津。师曰。汝莫错认定盘星。

　　漳州报劬院玄应定慧禅师

　　泉州晋江吴氏子。漳州刺史陈文颢。创院请师开法。僧问。如何是第一义。师曰。如何是第一义。曰学人请益。师何以倒问学人。师曰。汝适来请益甚么。曰第一义。师曰。汝谓之倒问耶　问如何是古佛道场。师曰。今夏堂中千五百僧　宋太祖开宝乙亥。将顺世。先七日。书辞陈公。仍示偈曰。今年六十六。世寿有延促。无生火炽然。有为薪不续。出谷与归源。一时俱备足。及期。诫门人曰。吾灭后。不得以丧服哭泣。言讫而寂。塔于后山。

　　招庆匡禅师法嗣

　　泉州报恩院宗显明慧禅师

　　僧问。昔日灵山一会迦叶亲闻。未审今日谁是闻者。师曰。却忆七叶岩中尊　问昔日觉城东际。象王回旋。五众咸臻。今日太守临筵。如何提接。师曰。眨上眉毛着。曰恁么则一机显处。万缘丧尽。师曰。何必繁辞　问如何是西来意。师曰。日里看鸱毛　问学人都致一问。请师道。师曰。不是创住。这个师僧也难容　问离四句绝百非。请师道。师曰。青红花满庭　问不涉思量处。从上宗乘。请师直道。师良久。僧曰。恁么则听响之流。徒劳侧耳。师曰。早是粘泥　问如何是人王。师曰。奉对不敢造次。曰如何是法王。师曰。莫孤负好。曰未审人王与法王。对谈何事。师曰。非汝所聆。

　　金陵龙光院澄忋禅师

　　广州人。新到参。师问。甚处来。曰江南来。师曰。汝还礼拜渡江船子么。曰和尚为甚么教某礼拜渡江船子。师曰。是汝善知识。

　　永兴北院可休禅师

　　僧问。如何是西来意。师曰。遍满天下。曰莫便是也无。师曰。是即牢收取　问大作业底人来。师还接否。师曰不接。曰为甚么不接。师曰。幸是好人家男女。

　　郴州太平院清海禅师

　　僧问。古人道。不从请益得。祖师为甚么道。谁得作佛。师曰。悟了方知　问从上宗乘。次第指授。未审今日如何举唱。师曰。透出白云深洞里。名华异草岭头生。

　　连州慈云慧深普广禅师

　　僧问。匿王请佛。既奉法于当时。我后延师。盖兴宗于此日。幸施方便。无吝举扬。师曰。不烦再问　问如何是大圆镜。师曰。着　问如何是向上事。师曰。分明听取。

　　郢州兴阳山道钦禅师

　　僧问。如何是兴阳境。师曰。松竹乍栽山影绿。水流穿过院庭中　问如何是佛。师曰。更是甚么。

　　报恩资禅师法嗣

　　处州福林澄禅师

　　僧问。如何是伽蓝。师曰。没幡帧。曰如何是伽蓝中人。师曰。瞻礼有分　问下堂一句。请师不吝。师曰。闲吟唯忆庞居士。天上人间不可陪。

　　翠峰欣禅师法嗣

　　处州报恩守真禅师

　　僧问。如何是佛法大意。师曰。闪烁乌飞急。奔腾兔走频。

　　鹫岭远禅师法嗣

　　襄州鹫岭通禅师

　　僧问。世尊得道。地神报虚空神。和尚得道。未审甚么人报。师曰。谢汝报来。

　　龙华球禅师法嗣

　　杭州仁王院俊禅师

　　僧问。古人道。向上一路。千圣不传。如何是不传底事。师曰。向上问将来。曰恁么则上来不当去也。师曰。既知如是。踏步上来作甚么。

　　酒仙遇贤禅师

　　姑苏长洲林氏子。母梦吞大珠而孕。生多异祥。貌伟怪。口容双拳。七岁。尝沉大渊。而衣不润。遂去家。师嘉禾永安可依。三十。剃染圆具。往参龙华。发明心印。回居明觉院。唯事饮酒。醉则成歌颂。警道俗。因号酒仙　偈曰。绿水红桃。华前街后。巷走百余遭。张三也识我。李四也识我。识我不识我。两个拳头那个大。两个之中一个大。曾把虚空一[翟*支]破。摩娑令教却恁么。拈取须弥枕头卧。杨子江头浪最深。行人到此尽沉吟。他时若到无波处。还似有波时用心。金斝又闻泛。玉山还报颓。莫教更漏促。趁取月明回。贵买朱砂画月。算来枉用工夫。醉卧绿杨阴下。起来强说真如。泥人再三叮嘱。莫教失却衣珠。一六二六其事已足。一九二九我要吃酒。长伸两脚眼一窹。起来天地还依旧。门前绿树无啼鸟。庭下苍苔有落花。聊与东风论个事。十分春色属谁家。秋至山寒水冷。春来柳绿花红。一点动随万变。江村烟雨蒙蒙。有不有空不空。笊篱捞取西北风。生在阎浮世界。人情几多爱恶。祇要吃些酒子。所以倒街卧路。死后却产娑婆。不愿超生净土。何以故。西方净土。且无酒酤。师于宋真宗祥符己酉上元。凌晨浴罢就室。合拳右举左。张。其口而化。

　　延寿轮禅师法嗣

　　庐山归宗道诠禅师

　　吉州刘氏子。闻慧轮化被长沙。冒险往参。路次。被王逵兵执。将沉江。师怡然无怖。逵异之令放。得参延寿。经十载寿寂。归开先。次住九峰隆济院。僧问。承闻和尚亲见延寿来。是否。师曰。山前麦熟也未　问九峰山中。还有佛法也无。师曰有。曰如何是九峰山中佛法。师曰。石头大底大。小底小　时僧徒。例试经业。师之众。并习禅观。乃述一偈。闻于州牧曰。比拟忘言合太虚。免教和气有亲疏。谁知道德全无用。今日为僧贵识书。州牧阅之。与僚佐议曰。旃檀林中。必无杂树。唯师一院。特奏免试　南康知军张南金。具疏集道俗。迎请坐归宗道场。僧问。如何是归宗境。师曰。千邪不如一直　问如何是佛。师曰。待得雪消后。自然春到来　问深山岩谷中。还有佛法也无。师曰无。曰佛法遍在一切处。为甚么却无。师曰。无人到　问古人道。不是风动。不是幡动时如何。师曰。来日路口有市　问如何是学人自己。师曰。床窄先卧。粥稀后坐　师于宋太宗雍熙乙酉顺寂。塔于牛首庵。寿五十六。腊三十七。

　　潭州龙兴裕禅师

　　僧问。如何是学人自己。师曰。张三李四。曰比来问自己。为甚么却道张三李四。师曰。汝且莫草草　问诸余即不问。如何是和尚家风。师曰。家风即且置。阿那个是汝不问底诸余。

　　保福俦禅师法嗣

　　漳州隆寿无逸禅师

　　开堂升座。良久曰。诸上座。若是上根之士。早已掩耳。中下之流。竞头侧听。虽然如此。犹是不得已而言。诸上座。他时后日到处。有人问着今日事。且作么生举似他。若也举得。舌头鼓论。若也举不得。如无三寸。且作么生举。

　　大龙洪禅师法嗣

　　鼎州大龙山景如禅师

　　僧问。如何是佛法大意。师便喝。僧曰。尊意如何。师曰会么。曰不会。师又喝　问。太阳一显人皆羡。鼓声绝罢意如何。师曰。季秋凝后好晴天。

　　鼎州大龙山楚勋禅师

　　上堂。良久曰。大众。祇恁么各自散去。已是重宣此义了也。久立又奚为。然久立有久立底道理。知了经一小劫。如一食顷。不知便见茫然。还知么。有知者出来。大家相共商量。僧出提坐具曰。展即偏周沙界。缩即丝发不存。展即是。不展即是。师曰。你从甚么处得来。曰恁么则展去也。师曰。没交涉　问如何是大龙境。师曰。诸方举似人。曰如何是境中人。师曰。你为甚么谩我　问。亡僧迁化。向甚么处去。师曰。阿弥陀佛　问。善法堂中师子吼。未审法嗣嗣何人。师曰。犹自恁么问。

　　兴元府普通院从善禅师

　　僧问。法轮再转时如何。师曰。助上座喜。曰合谭何事。师曰。异人掩耳。曰便恁么领会时如何。师曰。错　问佩剑叩松关时如何。师曰。莫乱作。曰谁不知有。师曰。出。

　　白马霭禅师法嗣

　　襄州白马智伦禅师

　　僧问。如何是佛。师曰。真金也须失色　问如何是和尚出身处。师曰。牛抵墙。曰学人不会。意旨如何。师曰。已成八字。

　　白兆楚禅师法嗣

　　唐州保寿匡祐禅师

　　僧问。如何是佛法大意。师曰。近前来。僧近前。师曰会么。曰不会。师曰。石火电光。已经尘劫　问如何是为人底一句。师曰。开口入耳。曰如何理会。师曰。逢人告人。

　　南岳下九世

　　黄龙达禅师法嗣

　　眉州黄龙禅师

　　僧问。如何是密室。师曰。斫不开。曰如何是密室中人。师曰。非男女相　问国内按剑者是谁。师曰昌福。曰忽遇尊贵时如何。师曰。不遗。

　　清溪进禅师法嗣

　　相州天平山从漪禅师

　　僧问。如何得出三界。师曰。将三界来与汝出　问如何是和尚家风。师曰。显露地　问如何是佛。师曰。不指天地。曰为甚么不指天地。师曰。唯我独尊　问如何是太平。师曰。八凹九凸　问洞深杳杳清溪水。饮者如何不升坠。师曰。更梦见甚么　问大众云集。合谭何事。师曰。香烟起处森罗见。

　　庐山圆通缘德禅师

　　临安黄氏子。事本邑东山勤剃染遍参诸方。得旨清溪。江南国主。于庐山建院。请师开法。上堂。诸上座。明取道眼好。是行脚本分事。道眼若未明。有甚么用处。祇是移盘吃饭汉。道眼若明。有何障碍。若未明得。强说多端。也无用处。无事切须寻究　僧问。如何是四不迁。师曰。地水火风　问如何是古佛心。师曰。水鸟树林。曰学人不会。师曰。会取学人　问久负没弦琴。请师弹一曲。师曰。负来多少时也。曰未审作何音调。师曰。话堕也。珍重　问如何是佛法大意。师曰。过去灯明佛。本光瑞如是　宋太宗。遣帅问罪江南。后主纳土矣。而胡则者。据守九江不降。大将军曹翰部曲。渡江入寺。禅者惊走。师淡坐如平日。翰至。不起不揖。翰怒诃曰。长老不闻杀人不眨眼将军乎。师熟视曰。汝安知有不惧生死和尚耶。翰因警悚增叹。复曰。禅者何为而散。师曰。击鼓自集。翰遣裨校击之。禅无至者。翰曰。不至何也。师曰。公有杀心故尔。师自起击之。禅者乃集。翰拜问决胜之䇿。师曰。非禅者所知也。师每领诸刹。无所事去留。颓然默坐。而学者自成规矩。平生着一衲裙。以绳贯其褶。处夜则伸以当被。太平兴国丁丑十月七日。升堂曰。脱离世缘。乃在今日。嘱令门人。垒青石为塔。乃曰。他日塔作红色。吾再至也。言讫。泊然而逝。阅世八十。坐六十三夏。谥道济禅师。

　　清凉复禅师法嗣

　　升州奉先寺慧同净照禅师

　　魏府张氏子。出家于北禅。性直。秉具希操律师。住后。僧问。教中道。唯一坚密身。一切尘中见。又道。佛身充满于法界。普见一切群生前。于此二途请师说。师曰。唯一坚密身。一切尘中见　问如何是古佛心。师曰。汝拟阿那个不是　问如何是常在底人。师曰。更问阿谁。

　　龙济修禅师法嗣

　　河东广原禅师

　　僧问。如何是佛法大意。师曰。听取一偈。刹刹现形仪。尘尘具觉知。性源常鼓浪。不悟未曾移。

　　南台安禅师法嗣

　　襄州鹫岭善美禅师

　　僧问。如何是鹫岭境。师曰。岘山对碧玉。江水往南流。曰如何是境中人。师曰。有甚么事　问百川异流。还归大海。未审大海有几滴。师曰。汝还到海也未。曰到海后如何。师曰。明日来。向汝道。

　　归宗诠禅师法嗣

　　瑞州九峰义诠禅师

　　僧问。如何是祖师西来意。师曰。有力者负之而趋。

　　隆寿逸禅师法嗣

　　隆寿法骞禅师

　　泉州施氏子。漳州刺史陈洪铦。请开法。上堂。今日隆寿出世。三世诸佛。森罗万象。同时出世。同时转法轮。诸人还见么。僧问。如何是隆寿境。师曰。无汝插足处。曰如何是境中人。师曰。未识境在　有僧参。次日请问心要。师曰。昨日相逢序起居。今朝相见事还如。如何却觅呈心要。心要如何特地疏。

　　五灯全书卷第十六
卍新纂续藏经第 81 册 No. 1571 五灯全书(卷1-33)


　　五灯全书卷第十七

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　沩仰宗

　　南岳下三世

　　百丈海禅师法嗣

　　潭州沩山灵祐禅师

　　福州长溪赵氏子。年十五出家。依本郡建善寺法常律师剃发。于杭州龙兴寺。究大小乘教。二十三游江西。参百丈。丈一见许之入室。遂居参学之首。侍立次。丈问谁。师曰某甲。丈曰。汝拨炉中有火否。师拨之曰。无火。丈躬起深拨得少火。举以示之曰。汝道无。这个聻。师由是发悟。礼谢陈所解。丈曰。此暂时岐路耳。欲识佛性义。当观时节因缘。时节既至。如迷忽悟。如忘忽忆。方省己物。不从他得。故祖师云。悟了同未悟。无心亦无法。祇是无虚妄。凡圣等心。本来心法。元自备足。汝今既尔。善自护持。次日。同百丈入山作务。丈曰。将得火来么。师曰。将得来。丈曰。在甚处。师乃拈一枝柴。吹两吹。度与百丈。丈曰。如虫御木。司马头陀。自湖南来。谓丈曰。顷在湖南。寻得一山名大沩。是一千五百人善知识所居之处。丈曰。老僧住得否。陀曰。非和尚所居。丈曰何也。陀曰。和尚是骨人。彼是肉山。设居徒不盈千。丈曰。吾众中莫有人住得否。陀曰。待历观之。时华林觉。为第一座。丈令侍者请至。问曰。此人如何。陀请謦欬一声行数步。陀曰。不可。丈又令唤师。师时为典座。陀一见乃曰。此正是沩山主人也。丈是夜召师入室。嘱曰。吾化缘在此。沩山胜境。汝当居之。嗣续吾宗。广度后学。时华林觉为首座。闻之曰。某甲忝居上首。典座何得住持。丈曰。若能对众下得一语出格。当与住持。即指净瓶问曰。不得唤作净瓶。汝唤作甚么。林曰。不可唤作木揬也。丈乃问师。师踢倒净瓶。便出去。丈笑曰。第一座轮却山子也。师遂往焉。是山峭绝。夐无人烟。猿猱为伍。橡栗充食。经五七载。绝无来者。师自念言。我本住持。为利益于人。既绝往还。自善何济。即舍庵而欲他往。行至山口。见蛇虎交横在路。师曰。汝等诸兽。不用拦吾行路。吾若于此山有缘。汝等各自散去。吾若无缘。汝等不用动。吾从路过。一任汝吃。言讫。虫虎四散而去。师乃回庵。未及一载。懒安向数僧。从百丈来。辅佐于师。安曰。某与和尚作典座。待僧及五百人。不论时节。即不造粥。便放某甲下山。自后山下居民。稍稍知之。率众共营梵宇。连帅李景让。奏号同庆寺。相国裴公休。尝咨元奥。由是天下禅学辐辏焉　上堂。夫道人之心。质直无伪。无背无面。无诈妄心。一切时中视听。寻常更无委曲。亦不闭眼塞耳。但情不附物。即得从上诸圣。祇说浊边过患。若无如许多恶觉。情见想习之事。譬如秋水澄渟。清净无为。澹泞无碍。唤他作道人。亦名无事人。时有僧问。顿悟之人。更有修否。师曰。若真悟得本。他自知时。修与不修。是两头语。如今初心。虽从缘得一念顿悟自理。犹有无始旷劫习气。未能顿净。须教渠净。除现业流识。即是修也。不可别有法。教渠修行趣向。从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣。自解作活计始得。以要言之。则实际理地。不受一尘。万行门中。不舍一法。若也单刀直入。则凡圣情尽。体露真常。理事不二。即如如佛　仰山问。如何是祖师西来意。师指灯笼曰。大好灯笼。仰曰。莫祇这便是么。师曰。这个是甚么。仰曰。大好灯笼。师曰。果然不见　一日师谓众曰。如许多人。祇得大机。不得大用。仰山举此语。问山下庵主曰。和尚恁么道。意旨如何。主曰。更举看。仰拟再举。被庵主踏倒。仰归举似师。师呵呵大笑　师在法堂坐。库头系木鱼。火头掷却火抄。拊掌大笑。师曰。众中也有恁么人。遂唤来问。你作么生。火头曰。某甲。不吃粥肚饥。所以欢喜。师乃点头(后镜清怤曰。将知沩山众里无人。卧龙球曰。将知沩山众里有人)　师摘茶次。谓仰山曰。终日摘茶。祇闻子声。不见子形。仰撼茶树。师曰。子祇得其用。不得其体。仰曰。未审和尚如何。师良久。仰曰。和尚祇得其体。不得其用。师曰。放子三十棒。仰曰。和尚棒某甲吃。某甲棒教谁吃。师曰。放子三十棒(玄觉曰。且道过在甚么处)　上堂。僧出曰。请和尚为众说法。师曰。我为汝得彻困也。僧礼拜　(后人举似雪峰。峰曰。古人得恁么老婆心切。玄沙曰。山头和尚。蹉过古人事也。雪峰闻之。乃问沙曰。甚么处是老僧蹉过古人事处。沙曰。大小沩山。被那僧一问。直得百杂碎。峰乃骇然)　师坐次。仰山入来。师曰。寂子速道莫入阴界。仰曰。慧寂信亦不立。师曰。子信了不立。不信不立。仰曰。祇是慧寂。更信阿谁。师曰。若恁么。即是定性声闻。仰曰。慧寂佛亦不立　师问仰山。涅槃经四十卷。多少是佛说。多少是魔说。仰曰。总是魔说。师曰。已后无人奈子何。仰曰。慧寂即一期之事。行履在甚么处。师曰。祇贵子眼正。不说子行履　仰山蹋衣次。提起问师曰。正恁么时。和尚作么生。师曰。正恁么时。我这里无作么生。仰曰。和尚有身而无用。师良久。却拈起问曰。汝正恁么时作么生。仰曰。正恁么时。和尚还见伊否。师曰。汝有用而无身。师后忽问仰山。汝春间有话未圆。今试道看。仰曰。正恁么时。切忌勃诉。师曰。停囚长智　师一日唤院主。主便来。师曰。我唤院主。汝来作甚么。主无对。(曹山代曰。也知和尚不唤某甲)又令侍者。唤第一座。座便至师曰。我唤第一座。汝来作甚么。座亦无对(曹山代曰。若令侍者唤恐不来。法眼曰。适来侍者唤)　师问云岩。闻汝久在药山。是否。岩曰是。师曰。如何是药山大人相。岩曰。涅槃后有。师曰。如何是涅槃后有。岩曰。水洒不着。岩却问师。百丈大人相如何。师曰。巍巍堂堂。炜炜煌煌。声前非声。色后非色。蚊子上铁牛。无汝下觜处　师过净瓶与仰山。山拟接。师却缩手曰。是甚么。仰曰。和尚还见个甚么。师曰。若恁么。何用更就吾觅。仰曰。虽然如此。仁义道中。与和尚提瓶挈水。亦是本分事。师乃过净瓶与仰山　师与仰山行次。指柏树子问曰。前面是甚么。仰曰。柏树子。师却问耘田翁。翁亦曰柏树子。师曰。这耘田翁。向后亦有五百众　师问仰山。何处来。仰曰。田中来。师曰。禾好刈也未。仰作刈禾势。师曰。汝适来作青见作黄见。作不青不黄见。仰曰。和尚背后是甚么。师曰。子还见么。仰拈禾穗曰。和尚何曾问这个。师曰。此是鹅王择乳　师问仰山。天寒人寒。仰曰。大家在这里。师曰。何不直说。仰曰。适来也不曲。和尚如何。师曰。直须随流　上堂。仲冬严寒年年事。晷运推移事若何。仰山进前叉手而立。师曰。我情知汝答这话不得。香严曰。某甲偏答得这话。师蹑前问。严亦进前叉手而立。师曰。赖遇寂子不会　师一日见刘铁磨来。师曰。老牸牛汝来也。磨曰。来日台山大会斋。和尚还去么。师乃放身作卧势。磨便出去(雪窦显颂曰。曾骑铁马入重城。来下传闻六国清。犹把金鞭问归客。夜深谁共御街行)　有僧来礼拜。师作起势。僧曰。请和尚不用起。师曰。老僧未曾坐。僧曰。某甲未曾礼。师曰。何故无礼。僧无对(同安代曰。和尚不怪)　问如何是道。师曰。无心是道。曰某甲不会。师曰。会取不会底好。曰如何是不会底。师曰。祇汝是不是别人。复曰。今时人。但直下体取不会底。正是汝心。正是汝佛。若向外得一知一解。将为禅道。且没交涉。名运粪入。不名运粪出。污汝心田。所以道不是道　问如何是百丈真。师下禅床叉手立。曰如何是和尚真。师却坐　师坐次。仰山从方丈前过。师曰。若是百丈先师见子。须吃痛棒始得。仰曰。即今事作么生。师曰。合取两片皮。仰曰。此恩难报。师曰。非子不才。乃老僧年迈。仰曰。今日亲见百丈师翁来。师曰。子在甚么处见。仰曰。不道见。祇是无别。师曰。始终作家　师问仰山。即今事且置。古来事作么生。仰叉手近前。师曰。犹是即今事。古来事作么生。仰退后立。师曰。汝屈我。我屈汝。仰便礼拜　仰山香严侍立次。师举手曰。如今恁么者少。不恁么者多。严从东过西立。仰从西过东立。师曰。这个因缘。三十年后。如金掷地相似。仰曰。亦须是和尚提唱始得。严曰。即今亦不少。师曰。合取口　师坐次。仰山入来。师以两手相交示之。仰作女人拜。师曰。如是如是　师方丈内坐次。仰山入来。师曰。寂子近日宗门令嗣作么生。仰曰。大有人疑着此事。师曰。寂子作么生。仰曰。慧寂祇管困来合眼。倦即坐禅。所以未曾说着在。师曰。到这田地也难得。仰曰。据慧寂所见。祇如此一句。也着不得。师曰。汝为一人也不得。仰曰。自古圣人尽皆如此。师曰。大有人笑汝恁么祇对。仰曰。解笑者。是慧寂同参。师曰。出头事作么生。仰绕禅床一匝。师曰。裂破古今　仰山香严侍立次。师曰。过去现在未来。佛佛道同。人人得个解脱路。仰曰。如何是人人解脱路。师回顾香严曰。寂子借问。何不答伊。严曰。若道过去未来现在。某甲却有个祇对处。师曰。子作么生祇对。严珍重便出。师却问仰山曰。智闲恁么祇对。还契寂子也无。仰曰不契。师曰。子又作么生。仰亦珍重出去。师呵呵大笑曰。如水乳合　一日师翘起一足。谓仰山曰。我每日得他负载。感伊不彻。仰曰。当时给孤园中。与此无别。师曰。更须道始得。仰曰。寒时与他袜着。也不为分外。师曰。不负当初。子今已彻。仰曰。恁么更要答话在。师曰道看。仰曰。诚如是言。师曰。如是如是　师问仰山。生住异灭。汝作么生会。仰曰。一念起时不见有生住异灭。师曰。子何得遣法。仰曰。和尚适来问甚么。师曰。生住异灭。仰曰。却唤作遣法　师问仰山。妙净明心。汝作么生会。仰曰。山河大地。日月星辰。师曰。汝祇得其事。仰曰。和尚适来问甚么。师曰。妙净明心。仰曰。唤作事得么。师曰。如是如是　石霜会下。有二禅客到云。此间无一人会禅。后普请搬柴。仰山见二禅客歇。将一橛柴问曰。还道得么。俱无对。仰曰。莫道无人会禅好。仰归举似师曰。今日二禅客。被慧寂勘破。师曰。甚么处被子勘破。仰举前话。师曰。寂子又被吾勘破(云居锡曰。甚处是沩山勘破仰山处)　师睡次。仰山问讯。师便回而向壁。仰曰。和尚何得如此。师起曰。我适来得一梦。你试为我原看。仰取一盆水。与师洗面。少顷。香严亦来问讯。师曰。我适来得一梦。寂子为我原了。汝更与我原看。严乃点一碗茶来。师曰。二子见解。过于鹙子　师因泥壁次。李军容来。具公裳。直至师背后。端笏而立。师回首见。便侧泥盘。作接泥势。李便转笏。作进泥势。师便抛下泥盘。同归方丈　问不作沩山一顶笠。无由得到莫徭村。如何是沩山一顶笠。师唤曰。近前来。僧近前。师与一踏　上堂。老僧百年后。向山下。作一头水牯牛。左胁下书五字曰。沩山僧某甲。当恁么时。唤作沩山僧。又是水牯牛。唤作水牯牛。又是沩山僧。毕竟唤作甚么即得。仰山出。礼拜而退。(云居膺代曰。师无异号。资福宝曰。当时但作此○相。拓呈之。新罗和尚作此[○@牛]相拓呈之。又曰。同道者方知。芭蕉彻作此<PIC>X81056401.gif</PIC>相拓呈之。又曰。说也说了也。注也注了也。悟取好乃述偈曰。不是沩山不是牛。一身两号实难酬。离却两头应须道。如何道得出常流)　师敷扬宗教。凡四十余年。达者不可胜数。唐宣宗大中癸酉正月九日。盥漱敷坐。怡然而寂。寿八十三。腊六十四。塔于本山。敕谥大圆禅师。塔曰清净。

　　南岳下四世

　　沩山祐禅师法嗣

　　袁州仰山慧寂通智禅师

　　韶州怀化叶氏子。年九岁。于广州。投和安通出家。十四岁父母取归。欲与婚媾。师不从。遂断二指。跪致父母前。誓求正法以答劬劳。父母乃许。再诣通处。得披剃。未登具。即游方。初谒耽源。已悟元旨。后参沩山。遂升堂奥。耽源谓师曰。国师当时。传得六代祖师圆相。共九十七个。授与老僧。乃曰。吾灭后三十年。南方有一沙弥到来。大兴此教。次第传受。无令断绝。我今付汝。汝当奉持。遂将其本过与师。师接得一览。便将火烧却。耽源一日问。前来诸相甚宜秘惜。师曰。当时看了。便烧却也。源曰。吾此法门。无人能会。惟先师及诸祖师诸大圣人。方可委悉。子何得焚之。师曰。慧寂一览已知其意。但用得不可执本也。源曰。然虽如此。于子即得。后人信之不及。师曰。和尚若要。重录不难。即重集一本呈上。更无遗失。源然之　耽源上堂。师出众。作此○相。以手拓呈了。却叉手立。源以两手相交作拳示之。师进前三步。作女人拜。源点头。师便礼拜　师浣衲次。耽源曰。正恁么时作么生。师曰。正恁么时。向甚么处见　参沩山。沩问。汝是有主沙弥。无主沙弥。师曰有主。曰主在甚么处。师从西过东立。沩异之。师问。如何是真佛住处。沩曰。以思无思之妙。返思灵𦦨之无穷。思尽还源。性相常住。事理不二。真佛如如。师于言下顿悟。自此执侍。一十五载　参岩头。头举起拂子。师展坐具。岩拈拂子置背后。师将坐具搭肩上而出。岩曰。我不肯汝放。祇肯汝收　扫地次。沩问。尘非扫得。空不自生。如何是尘非扫得。师扫地一下。沩曰。如何是空不自生。师指自身又指沩。沩曰。尘非扫得。空不自生。离此二途。又作么生。师又扫地一下。又指自身并指沩　沩一日指田问师。这丘田。那头高。这头低。师曰。却是这头高。那头低。沩曰。你若不信。向中间立看两头。师曰。不必立中间。亦莫住两头。沩曰。若如是着水看。水能平物。师曰。水亦无定。但高处高平。低处低平。沩便休　有施主。送绢与沩山。师问。和尚受施主如是供养。将何报答。沩敲禅床示之。师曰。和尚何得将众人物。作自己用　师在沩山。为直岁。作务归。沩问。甚么处去来。师曰。田中来。沩曰。田中多少人。师插锹叉手。沩曰。今日南山大有人刈茅。师㧞锹便行。(玄沙曰。我若见即踏倒锹子。僧问镜清。仰山插锹意旨如何。清曰。狗衔赦书。诸侯避道。曰祇如玄沙踏倒意旨如何。清曰。不奈船何。打破戽斗。曰南山插茅意旨如何。清曰李靖三兄。久经行阵。云居锡曰。且道镜清下此一判。着不着)　师在沩山牧牛时。踢天泰问。一毛头师子现即不问。百亿毛头百亿师子现。又作么生。师便骑牛归。侍立沩山次。举前话方了。却见泰来。师曰。便是这个上座。沩遂问。百亿毛头百亿师子现。岂不是上座道。泰曰是。师曰。正当现时。毛前现。毛后现。泰曰。现时不说前后。沩山大笑。师曰。师子腰折也。便下去　一日。第一座举起拂子曰。若人作得道理即与之。师曰。某甲作得道理。还得否。座曰。但作得道理便得。乃乃掣将拂子去(云居锡曰。甚么处是仰山道理)　一日雨下。天性谓师曰。好雨。师曰。好在甚么处。性无语。师曰。某甲却道得。性曰。好在甚么处。师指雨。性又无语。师曰。何得大智而默　师随沩山游山。到磐陀石上坐。师侍立次。忽鸦衔一红柿。落在面前。沩拾与师。师接得。洗了度与沩。沩曰。子甚处得来。师曰。此是和尚道德所感。沩曰。汝也不得无分。即分半与师。(玄沙曰。大小沩山被仰山一坐。至今起不得)　沩山问师。忽有人问汝。汝作么生祇对。师曰。东寺师叔若在。某甲不致寂寞。沩曰。放汝一个不祇对罪。师曰。生之与杀。祇在一言。沩曰。不负汝见。别有人不肯。师曰阿谁。沩指露柱曰。这个。师曰。道甚么。沩曰。道甚么。师曰。白鼠推迁。银台不变　师问沩山。大用现前。请师辨白。沩山下座归方丈。师随后入。沩问。子适来问甚么话。师再举。沩曰。还记得吾答语否。师曰记得。沩曰。你试举看。师便珍重出去。沩曰错。师回首曰。闲师弟若来。莫道某甲无语好　师问东寺曰。借一路过那边还得否。寺曰。大凡沙门。不可祇一路也。别更有么。师良久。寺却问。借一路过那边得否。师曰。大凡沙门。不可祇一路也。别更有么。寺曰。祇有此。师曰。大唐天子。决定姓金　师在沩山。前坡牧牛次。见一僧上山。不久便下来。师乃问。上座何不且留山中。僧曰。祗为因缘不契。师曰。有何因缘。试举看。曰和尚问某名甚么。某答归真。和尚曰。归真何在。某甲无对。师曰。上座却回。向和尚道。某甲道得也。和尚问作么生道。但曰眼里耳里鼻里。僧回。一如所教。沩曰。脱空谩语汉。此是五百人善知识语　师卧次。梦入弥勒内院。众堂中诸位皆足。惟第二位空。师遂就座。有一尊者。白槌曰。今当第二座说法。师起白槌曰。摩诃衍法。离四句绝百非。谛听谛听。众皆散去。及觉举似沩。沩曰。子已入圣位。师便礼拜　师侍沩行次。忽见前面尘起。沩曰。面前是甚么。师近前看了。却作此◎相。沩点头　沩山示众曰。一切众生。皆无佛性。盐官示众曰。一切众生。皆有佛性。盐官有二僧。往探问。既到沩山。闻沩山举扬。莫测其涯。若生轻慢。因一日与师言话次。乃劝曰。师兄须是勤学佛法。不得容易。师乃作此○相。以手拓呈了。却抛向背后。遂展两手。就二僧索。二僧罔措。师曰。吾兄直须勤学佛法。不得容易。便起去。时二僧。却回盐官。行三十里。一僧。忽燃有省。乃曰。当知沩山道一切众生皆无佛性。信之不错。便回沩山。一僧更前行数里。因过水忽然有省。自叹曰。沩山道。一切众生皆无佛性。灼然有他恁么道。亦回沩山。久依法席　沩山同师牧牛吹。沩曰。此中还有菩萨也无。师曰有。沩曰。汝见那个是。试指出看。师曰。和尚疑那个不是。试指出看。沩便休　师送果子。上沩山。沩接得问。子甚么处得来。师曰。家园底。沩曰。堪吃也未。师曰。未敢尝。先献和尚。沩曰。是阿谁底。师曰。慧寂底。沩曰。既是子底。因甚么教我先尝。师曰。和尚尝千尝万。沩便吃曰。犹带酸涩在。师曰。酸涩莫非自知。沩不答　赤千行者。闻钟声乃问。有耳打钟。无耳打钟。师曰。汝但问。莫愁我答不得。千曰。早个问了也。师喝曰。去　师夏末问讯沩山次。沩曰。子一夏不见。上来在下面作何所务。师曰。某甲在下面。锄得一片畬。下得一箩种。沩曰。子今夏不虚过。师却问。未审和尚一夏之中。作何所务。沩曰。日中一食。夜后一寝。师曰。和尚今夏亦不虚过。道了乃吐舌。沩曰。寂子何得自伤己命　沩山一日见师来。即以两手相交过。各拨三下。却竖一指。师亦以两手相交过。各拨三下。却向胸前。仰一手。覆一手。以目瞻视。沩山休去　沩山喂鸦生饭。回头见师曰。今日为伊上堂一上。师曰。某甲随例得闻。沩曰。闻底事作么生。师曰。鸦作鸦鸣。鹊作鹊噪。沩曰。争奈声色何。师曰。和尚适来道甚么。沩曰。我祇道为伊上堂一上。师曰。为甚么唤作声色。沩曰。虽然如此。验过也无妨。师曰。大事因缘。又作么生验。沩竖起拳。师曰。终是指东画西。沩曰。子适来问甚么。师曰。问和尚大事因缘。沩曰。为甚么唤作指东画西。师曰。为着声色故。某甲所以问过。沩曰。并未晓了此事。师曰。如何得晓了此事。沩曰。寂子声色。老僧东西。师曰。一月千江。体不分水。沩曰。应须与么始得。师曰。如金与金。终无异色。岂有异名。沩曰。作么生是无异名底道理。师曰。瓶盘钗钏券盂盆。沩曰。寂子说禅。如师子吼。惊散狐狼野干之属　师后开法王莽山。问僧。近离甚处。曰庐山。师曰。曾到五老峰么。曰不曾到。师曰。阇黎不曾游山(云门曰。此语皆为慈悲之故。有落草之谈)　上堂。汝等诸人。各自回光返照。莫记吾言。汝无始劫来。背明投暗。妄想根深。卒难顿拔。所以假设方便。夺汝粗识。如将黄叶止啼。有甚么是处。亦如人将百种货物与金宝。作一铺货卖。祇拟轻重来机。所以道石头是真金铺。我这里是杂货铺。有人来觅鼠粪。我亦拈与他。来觅真金。我亦拈与他。时有僧问。鼠粪即不要。请和尚真金。师曰。啮镞拟开口。驴年亦不会。僧无对。师曰。索唤则有交易。不索唤则无。我若说禅宗。身边要一人相伴亦无。岂况有五百七百众耶。我若东说西说。则争头向前采拾。如将空拳诳小儿。都无实处。我今分明向汝说圣边事。且莫将心凑泊。但向自己性海。如实而修。不要三明六通。何以故。此是圣末边事。如今且要识心达本。但得其本。不愁其末。他时后日自具去在。若未得本。纵饶将情学他亦不得。汝岂不见。沩山和尚云。凡圣情尽。体露真常。事理不二。即如如佛　问如何是祖师意。师以手于空作此[○@佛]相示之。僧无语　师谓第一座曰。不思善。不思恶。正恁么时作么生。座曰。正恁么时。是某甲放身命处。师曰。何不问老僧。座曰。正恁么时。不见有和尚。师曰。扶我教不起　师因归沩山省觐。沩问。子既称善知识。争辨得诸方来者。知有不知有。有师承无师承。是义学是元学。子试说看。师曰。慧寂有验处。但见僧来。便竖起拂子问伊。诸方还说这个不说。又曰。这个且置。诸方老宿意。作么生。沩叹曰。此是从上宗门中牙爪　沩问。大地众生。业识茫茫。无本可据。子作么生知他有之与无。师曰。慧寂有验处。时有一僧。从面前过。师召曰。阇黎。僧回首。师曰。和尚。这个便是业识茫茫。无本可据。沩曰。此是师子一滴乳。迸散六斛驴乳　师问僧。甚处来。曰幽州。师曰。我恰要个幽州信米作么价。曰某甲来时。无端从市中过。踏折他桥梁。师便休　师见僧来。竖起拂子。僧便喝。师曰。喝即不无。且道老僧过在甚么处。曰和尚不合将境示人。师便打　有梵僧。从空而至。师曰。近离甚处。曰西天。师曰。几时离彼。曰今早。师曰。何太迟生。曰游山玩水。师曰。神通游戏则不无阇黎。佛法须还老僧始得。曰特来东土礼文殊。却遇小释迦。遂出梵书贝多叶。与师作礼。乘空而去。自此号小释迦　师住东平时。沩山令僧送书并镜与师。师上堂。提起示众曰。且道。是沩山镜。东平镜。若道是东平镜。又是沩山送来。若道是沩山镜。又在东平手里。道得则留取。道不得则扑破去也。众无语。师遂扑破　僧参问。和尚还识字否。师曰随分。僧以手画此○相拓呈。师以衣袖拂之。僧又作此○相拓呈。师以两手作背抛势。僧以目视之。师低头。僧绕师一匝。师便打。僧遂出去　师坐次。有僧来作礼。师不顾。其僧乃问。师识字否。师曰随分。僧乃右旋一匝曰。是甚么字。师于地上书十字酬之。僧又左旋一匝曰。是甚字。师改十字作卍字。僧画此○相。以两手拓。如修罗掌日月势曰。是甚么字。师乃画此[○@卍]相对之。僧乃作娄至德势。师曰。如是如是。此是诸佛之所护念。汝亦如是。吾亦如是。善自护持。其僧礼谢。腾空而去　时有一道者见。经五日后遂问师。师曰。汝还见否。道者曰。某甲见出门腾空而去。师曰。此是西天罗汉。故来探吾道。道者曰。某虽睹种种三昧。不辨其理。师曰。吾以义为汝解释。此是八种三昧。是觉海变为义海。体则同然。此义合有因有果。即时异时。总别不离。隐身三昧也　师问僧。近离甚处。曰南方。师举拄杖曰。彼中老宿。还说这个么。曰不说。师曰。既不说这个。还说那个否。曰不说。师召大德。僧应诺。师曰。参堂去。僧便出。师复召曰。大德。僧回首。师曰。近前来。僧近前。师以拄杖。头上点一下曰。去　刘侍御问。了心之旨可得闻乎。师曰。若要了心。无心可了。无了之心。是名真了　师一日在法堂上坐。见一僧从外来。便问讯了。向东边叉手立。以目视师。师乃垂下左足。僧却过西边叉手立。师垂下右足。僧向中间叉手立。师收双足。僧礼拜。师曰。老僧自住此。未曾打着一人。拈拄杖便打。僧便腾空而去　希声陆公。欲谒师。先作此○相对呈。师开封。于相下而书曰。不思而知。落第二头。思而知之。落第三首。遂封回(韦宙相公机语相似。兹不重出)公见即入山。师乃门迎。公才见便问。三门俱开。从何门入。师曰。从信门入。公至法堂。又问。不出魔界。便入佛界时如何。师以拂子倒点三下。公便设礼。又问。和尚还持戒否。师曰。不持戒。曰还坐禅否。师曰。不坐禅。公良久。师曰会么。曰不会。师曰。听老僧一颂。滔滔不持戒。兀兀不坐禅。酽茶三两碗。意在钁头边。师却问。承闻相公看经得悟。是否。曰弟子因看涅槃经。有云不断烦恼而入涅槃。得个安乐处。师竖起拂子曰。祇如这个作么生入。曰入之一字也消不得。师曰。入之一字。不为相公。公便起去(法灯曰。上座且道。入之一字。为甚么人。又曰。相公且莫烦恼)　庞居士问。久向仰山。到来为甚么却覆。师竖起拂子。士曰恰是。师曰。是仰是覆。士乃打露柱曰。虽然无人。也要露柱证明。师掷拂子曰。若到诸方。一任举似　师指雪师子问众。有过得此色者么。众无对(云门曰。当时便好与推倒)　师问双峰。近日见处如何。曰据某见处。实无一法可当情。师曰。汝解犹在境。曰某祇如此。师兄又如何。师曰。汝岂不知无一法可当情者。沩山闻曰。寂子一句。疑杀天下人(玄觉曰。经道实无有法。然灯佛与我授记。他道实无一法可当情。为甚么道解犹在境。且道。利害在甚么处)　师卧次。僧问曰。身还解说法也无。师曰。我说不得。别有一人说得。曰说得底人在甚么处。师推出枕子。沩山问曰。寂子用剑刃上事　师闭目坐次。有僧潜来身边立。师开目。于地上作此[○@水]相。顾视其僧。僧无语　师𢹂拄杖行次。僧问。和尚手中是甚么。师便拈向背后曰。见么。僧无对　师问一僧。汝会甚么。曰会卜。师提起拂子曰。这个六十四卦中。阿那卦收。僧无对。师自代曰。适来是雷天大壮。如今变为地火明彝　问僧。名甚么。曰灵通。师曰。便请入灯笼。曰早个入了也(法眼别曰。唤甚么作灯笼)　问古人道见色便见心。禅床是色。请和尚离却色。指学人心。师曰。那个是禅床。指出来看。僧无语(玄觉曰。忽然被伊却指禅床。作么生对伊。有僧曰。却请和尚道。玄觉代拊掌三下)　问如何是毗卢师。师乃叱之。僧曰。如何是和尚师。师曰。莫无礼　师共一僧语。旁有僧曰。语底是文殊。默底是维摩。师曰。不语不默底。莫是汝否。僧默然。师曰。何不现神通。曰不辞现神通。祇恐和尚收作教。师曰。鉴汝来处。未有教外底眼　问天堂地狱。相去几何。师将拄杖。画地一画　师住观音时。出榜曰。看经次不得问事。有僧来问讯。见师看经。旁立而待。师卷却经问。会么。曰某甲不看经。争得会。师曰。汝已后会去在。其僧到岩头。头问。甚处来。曰江西观音来。头曰。和尚有何言句。僧举前话。头曰。这个老师。我将谓被故纸埋却。元来犹在　僧思𨜶问。禅宗顿悟。毕竟入门的意如何。师曰。此意极难。若是祖宗门下。上根上智。一闻千悟。得大总持。其有根微智劣。若不安禅静虑。到这里总须茫然。曰除此一路。别更有入处否。师曰有。曰。如何即是。师曰。汝是甚处人。曰幽州人。师曰。汝还思彼处否。曰常思。师曰。能思者是心。所思者是境。彼处楼台林苑。人马骈阗。汝反思底。还有许多般也无。曰某甲到这里。总不见有。师曰。汝解犹在心。信位即得。人位未在。曰除却这个。别更有意也无。师曰。别有别无。即不堪也。曰到这里作么生即是。师曰。据汝所解。祇得一元。得坐披衣。向后自看。𨜶礼谢之　师接机利物。为宗门标准。再迁东平。将顺寂。数僧侍立。师以偈示之曰。一二二三子。平目复仰视。两口一无舌。即是吾宗旨。至日午。升座辞众。复说偈曰。年满七十七。无常在今日。日轮正当午。两手攀屈膝。言讫。以两手抱膝而终。阅明年。南塔涌公迁灵骨。归仰山。塔于集云峰下。敕谥智通禅师。妙光之塔。

　　邓州香严智闲禅师

　　青州人。厌俗辞亲。观方慕道。在百丈时。性识聪敏。参禅不得。洎丈迁化。遂参沩山。山问。我闻。汝在百丈先师处。问一答十。问十答百。此是汝聪明灵利。意解识想。生死根本。父母未生时。试道一句看。师被一问。直得茫然归寮。将平日看过底文字。从头要寻。一句酬对。竟不能得。乃自叹曰。画饼不可充饥。屡乞沩山说破。山曰。我若说似汝。汝已后骂我去。我说底是我底。终不干汝事。师遂将平昔所看文字烧却曰。此生不学佛法也。且作个长行粥饭僧。免役心神。乃泣辞沩山。直过南阳。睹忠国师遗迹。遂憩止焉。一日芟除草木。偶抛瓦砾。击竹作声。忽然省悟。遽归沐浴。焚香遥礼沩山。赞曰。和尚大慈。恩逾父母。当时若为我说破。何有今日之事。乃有颂曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。沩山闻得。谓仰山曰。此子彻也。仰曰。此是心机。意识著述得成。待某甲亲自勘过。仰后见师曰。和尚赞叹师弟。发明大事。你试说看。师举前颂。仰曰。此是夙习记持而成。若有正悟。别更说看。师又成颂曰。去年贫未是贫。今年贫始是贫。去年贫犹有卓锥之地。今年贫锥也无。仰曰。如来禅。许师弟会。祖师禅。未梦见在。师复有颂曰。我有一机。瞬目视伊。若人不会。别唤沙弥。仰乃报沩山曰。且喜闲师弟会祖师禅也(玄觉曰。且道如来禅与祖师禅。分不分。长庆棱曰。一时坐却)　师初开堂。沩山令僧送书并拄杖至。师接得便哭苍天苍天。僧曰。和尚为甚么如此。师曰。祇为春行秋令　上堂。道由悟达。不在语言。况是密密堂堂。曾无间隔。不劳心意。暂借回光。日用全功。迷徒自背　僧问。如何是香严境。师曰。华木不滋　问如何是仙陀婆。师敲禅床曰。过这里来　问如何是现在学。师以扇子旋转示之曰。见么。僧无语　问如何是正命食。师以手撮而示之　问如何是无表戒。师曰。待阇黎作俗即说　问如何是声色外相见一句。师曰。如某甲未住香严时。且道在甚么处。曰恁么则亦不敢道有所在。师曰。如幻人心心所法　问如何是直截根源佛所印。师抛下拄杖。散手而去　问如何是佛法大意。师曰。今年霜降早。荞麦总不收　问如何是西来意。师以手入怀作拳。展开与之。僧乃跪膝。以两手作受势。师曰。是甚么。僧无对　问离四句绝百非。请和尚道。师曰。猎师前。不得说本师戒　上堂。若论此事。如人上树。口衔树枝。脚不踏枝。手不攀枝。树下忽有人问。如何是祖师西来意。不对他。又违他所问。若对他。又丧身失命。当恁么时。作么生即得。时有虎头招上座。出众曰。树上即不问。未上树时。请和尚道。师乃呵呵大笑　师问僧。甚处来。曰沩山来。师曰。和尚近日有何言句。曰有僧问。如何是西来意。和尚竖起拂子。师曰。彼中兄弟作么生会。曰彼中商量道。即色明心。附物显理。师曰。会即便会。着甚死急。僧却问。师意如何。师亦竖起拂子(玄沙曰。祇这香严。脚跟未点地。云居锡曰。甚么处是香严脚跟未点地处)　师有偈曰。子啐母啄。子觉母壳。子母俱亡。应缘不错。同道唱和。妙元独脚　师凡示学徒。语多简直。有偈颂二百余篇。随缘对机。不拘声律。诸方盛行。后谥袭灯禅师。

　　杭州径山洪諲禅师

　　吴兴吴氏子。十九投本郡无上出家。二十二受戒。回以讲论自矜。上以入海算沙。于理无益语激之。无以对。初参云岩。次参沩山。遂机契而得法焉　僧问。掩息如灰时如何。师曰。犹是时人功干。曰干后如何。师曰。耕人田不种。曰毕竟如何。师曰。禾熟不临场　问龙门不假风雷势。便透得者如何。师曰。犹是一品二品。曰此既是阶级。向上事如何。师曰。吾不知有汝龙门　问如霜如雪时如何。师曰。犹是污染。曰不污染时如何。师曰。不同色　许州全明。先问石霜。一毫穿众穴时如何。霜曰。直须万年去。曰万年后如何。霜曰。登科任汝登科。拔萃任汝拔萃。后问师曰。一毫穿众穴时如何。师曰。光靴任汝光靴。结果任汝结果　问如何是长。师曰。千圣不能量。曰如何是短。师曰。蟭螟眼里着不满。其僧不肯。便去举似石霜。霜曰。祇为太近实头。僧却问霜。如何是长。霜曰不屈曲。曰如何是短。霜曰。双陆盘中不喝彩　佛日长老访师。师问。伏承长老独化一方。何以荐游峰顶。日曰。朗月当空挂。冰霜不自寒。师曰。莫是长老家风也无。日曰。峭峙万重关。于中含宝月。师曰。此犹是文言。作么生是长老家风。日曰。今日赖遇佛日。却问。隐密全真。时人知有道不得。太省无辜。时人知有道得。于此二途。犹是时人升降处。未审和尚亲道自道如何道。师曰。我家道处无可道。日曰。如来路上无私曲。便请元音和一场。师曰。任汝二轮更互照。碧潭云外不相关。日曰。为报白头无限客。此回年少莫归乡。师曰。老少同轮无向背。我家元路勿参差。日曰。一言定天下。四句为谁宣。师曰。汝言有三四。我道。其中一也无。师因有偈曰。东西不相顾。南北与谁留。汝言有三四。我道一也无。唐昭宗光化辛酉九月二十八日。白众而化。

　　滁州定山神英禅师

　　因椑树省和尚行脚时。参问不落数量。请师道。师提起数珠曰。是落不落。树曰。圆珠三窍。时人知有。请师圆前话。师便打。树拂袖便出。师曰。三十年后。捶胸大哭去在。树住后示众曰。老僧二十年前。至定山。被他热谩一上。不同小小　师见首座洗衣。遂问。作甚么。座提起衣示之。师曰。洗底是甚衣。座曰。关中使铁钱。师唤维那。移下座挂搭着。

　　襄州延庆山法端禅师

　　僧问。蚯蚓斩为两段。两头俱动。佛性在阿那头。师展两手。(洞山别曰。问底在阿那头)师灭后。敕谥绍真禅师。塔曰明金。

　　益州应天和尚

　　僧问。人人尽有佛性。如何是和尚佛性。师曰。汝唤甚么作佛性。曰恁么则和尚无佛性也。师乃叫快活快活。

　　福州九峰慈慧禅师

　　初在沩山。山上堂曰。汝等诸人。祇得大机。不得大用。师便抽身出去。沩召之。师更不回顾。沩曰。此子堪为法器　一日辞沩山曰。某甲辞违和尚。千里之外。不离左右。沩动容曰。善为。

　　京兆府米和尚

　　参学后。归受业寺。有老宿问。月中断井索。时人唤作蛇。未审七师见佛。唤作甚么。师曰。若有佛见。即同众生。(法眼别曰。此是甚么时节。问。法灯别曰。唤底不是)老宿曰。千年桃核　师令僧去问仰山曰。今时还假悟也无。仰曰。悟即不无。争奈落在第二头。师深肯之　又令僧问洞山曰。那个究竟作么生。洞曰。却须问他始得。师亦肯之　僧问。自古上贤。还达真正理也无。师曰。达。曰祇如真正理作么生达。师曰。当时霍光。卖假银城与单于。契书是甚么人做。曰某甲直得杜口无言。师曰。平地教人作保　问。如何是衲衣下事。师曰。丑陋任君嫌。不挂云霞色。

　　晋州霍山和尚

　　因仰山一僧到。自称集云峰下四藤条。天下大禅佛。参。师乃唤维那打钟着。大禅佛。骤步而去。

　　元康和尚

　　因访石楼。楼才见。便收足坐。师曰。得恁么威仪周足。楼曰。汝适来见个甚么。师曰。无端被人领过。楼曰。须是与么始为真见。师曰。苦哉赚杀几人来。楼便起身。师曰。见则见矣。动则不动。楼曰。尽力道不出定也。师拊掌三下。后有僧举似南泉。泉曰。天下人。断这两个汉是非不得。若断得。与他同参。

　　蕲州三角山法遇庵主

　　因荒乱寇帅入山。执刃而问。和尚有甚财宝。师曰。僧家之宝。非君所宜。寇曰。是何宝。师震声一喝。寇不悟。以刃加之。

　　襄州王敬初常侍

　　视事次。米和尚至。公乃举笔示之。米曰。还判得虚空否。公掷笔入宅。更不复出。米致疑。明日凭鼓山供养主。入探其意。米亦随至。潜在屏蔽间侦伺。供养主才坐问曰。昨日米和尚。有甚么言句。便不相见。公曰。师子咬人。韩獹逐块。米闻此语。即省前谬。遽出朗笑曰。我会也。我会也。公曰。会即不无。你试道看。米曰。请常侍举。公乃竖起一只箸。米曰。这野狐精。公曰。这汉彻也　问僧。一切众生。还有佛性也无。曰有。公指壁上画狗子曰。这个还有也无。僧无对公自代曰。看咬着汝。

　　南岳下五世

　　仰山寂禅师法嗣

　　袁州仰山西塔光穆禅师

　　僧问。如何是正闻。师曰。不从耳入。曰作么生。师曰。还闻么　问祖意教意。是同是别。师曰。同别且置。汝道。瓶觜里甚么物出来入去　问如何是西来意。师曰。汝无佛性　问如何是顿。师作圆相示之。曰如何是渐。师以手空中拨三下。

　　袁州仰山南塔光涌禅师

　　豫章丰城章氏子。母乳之夕。神光照庭。厩马皆惊。因以光涌名之。少甚俊敏。依仰山剃度。北游谒临济。复归侍山。山曰。汝来作甚么。师曰。礼觐和尚。山曰。还见和尚么。师曰见。山曰。和尚何似驴。师曰。某甲见和尚。亦不似佛。山曰。若不似佛。似个甚么。师曰。若有所似。与驴何别。山大惊曰。凡圣两忘。情尽体露。吾以此验人二十年。无决了者。子保任之。山每指谓人曰。此子肉身佛也　问文殊是七佛之师。文殊还有师否。师曰。遇缘即有。曰如何是文殊师。师竖起拂子。僧曰。莫祇这便是么。师放下拂子叉手　问如何是妙用一句。师曰。水到渠成　问真佛在何处。师曰。言下无相也。不在别处。

　　晋州霍山景通禅师

　　初参仰山。山闭目坐。师乃翘起右足曰。如是如是。西天二十八祖亦如是。中华六祖亦如是。和尚亦如是。景通亦如是。仰山起来。打四藤条。师因此自称集云峰下四藤条天下大禅佛(归宗下。亦有大禅佛名智通)　住后。有行者问。如何是佛法大意。师乃礼拜。者曰。和尚为甚么礼俗人。师曰。汝不见道尊重弟子　师问僧。甚么处来。僧提起坐具。师曰。龙头蛇尾　问如何是佛。师便打。僧亦打。师曰。汝打我有道理。我打汝无道理。僧无语。师又打。趁出　师化缘将毕。先备薪于郊野。遍辞檀信。食讫。至薪所。谓弟子曰。日午当来报。至日午。师自执炬。登积薪上。以笠置顶后。作圆光相。手执拄杖。作降魔杵势立。终于红焰中。

　　杭州无著文喜禅师

　　嘉禾语溪朱氏子。七岁依本邑常乐寺国清。出家剃染。后习律听教。属会昌沙汰。反服韩晦。大中初。例重忏度于盐官齐峰寺。后谒大慈空。空曰。子何不遍参。师直往五台山华严寺。至金刚窟礼谒。遇一老翁。牵牛而行。邀师入寺。翁呼均提。有童子应声出迎。翁纵牛。引师升堂。堂宇皆耀金色。翁踞床。指绣墩命坐。翁曰。近自何来。师曰南方。翁曰。南方佛法。如何住持。师曰。末法比丘。少奉戒律。翁曰。多少众。师曰。或三百。或五百。师却问。此间佛法。如何住持。翁曰。龙蛇混杂。凡圣同居。师曰。多少众。翁曰。前三三。后三三。翁呼童子致茶。并进酥酪。师纳其味。心意豁然。翁拈起玻璃盏问曰。南方还有这个否。师曰无。翁曰。寻常将甚么吃茶。师无对。师睹日色稍晚。遂问翁。拟投一宿得否。翁曰。汝有执心在。不得宿。师曰。某甲无执心。翁曰。汝曾受戒否。师曰。受戒久矣。翁曰。汝若无执心。何用受戒。师辞退。翁令童子相送。师问童子。前三三后三三是多少。童召大德。师应诺。童曰。是多少。师复问曰。此为何处。童曰。此金刚窟般若寺也。师凄然悟彼翁者即文殊也。不可再见。即稽首童子。愿乞一言为别。童说偈曰。面上无嗔供养具。口里无嗔吐妙香。心里无嗔是珍宝。无垢无染是真常。言讫。均提与寺俱隐。但见五色云中。文殊乘金毛师子往来。忽有白云。白东方来。覆之不见。时有沧州菩提寺僧修政等至。尚闻山石震吼之声。师因驻锡五台。咸通三年。至洪州观音。参仰山。顿了心契。令充典座。文殊尝现于粥镬上师以搅粥篦便打曰。文殊自文殊。文喜自文喜。殊乃说偈曰。苦瓠连根苦。甜瓜彻蒂甜。修行三大劫。却被老僧嫌。一日有异僧。来求斋食。师减己分馈之。仰山预知。问曰。适来果位人至。汝给食否。师曰。辍己回施。仰曰。汝大利益。后旋浙。钱王请主龙泉　僧问。如何是涅槃相。师曰。香烟尽处验　问。如何是佛法大意。师曰。唤院主来。这师僧患颠　问如何是自己。师默然。僧罔措再问。师曰。青天蒙昧夜。不向月边飞　唐僖宗大顺庚戌。钱王奏赐紫衣。署无著禅师。师于光化庚申十月三日子夜。告众曰。三界心尽。即是涅槃。言讫。跏趺而终。白光照室。竹树同色。寿八十。六腊十。塔于灵隐山之西坞。天福壬戌。宣城帅田頵应杭将许思叛。纵兵大掠。发师塔。睹肉身不坏。爪发俱长。武肃钱王异之。遣裨将邵志重加封瘗。至宋宁宗嘉定庚辰。迁于净慈山智觉寿禅师塔左　皇朝世祖顺治庚寅。又迁于胜果山右陇。

　　新罗国五观山顺支了悟禅师

　　僧问。如何是西来意。师竖拂子。僧曰。莫这个便是。师放下拂子　问以字不成八字不是。是甚么字。师作圆相示之　有僧。于师前。作五花圆相。师画破作一圆相。

　　袁州仰山东塔和尚

　　僧问。如何是君王剑。师曰。落缆不辨功。曰用者如何。师曰。不落人手　问法王与君王相见时如何。师曰。两掌无私。曰见后如何。师曰。中间绝像。

　　香严闲禅师法嗣

　　吉州止观和尚

　　僧问。如何是毗卢师。师拦胸与一拓　问如何是顿。师曰。非梁陈。

　　寿州绍宗禅师

　　僧问。如何是西来意。师曰。好事不出门。恶事行千里　有官人谓师曰。见说江西不立宗。师曰。遇缘即立。曰遇缘立个甚么。师曰。江西不立宗。

　　益州南禅无染禅师

　　僧问。无句之句。师还答也无。师曰。从来祇明恁么事。曰毕竟如何。师曰。且问看。

　　益州平长山和尚

　　僧问。视瞬不及处如何。师曰。我眨眼也没工夫　问如何是祖师意。师曰。西天来唐土去。

　　益州崇福演教禅师

　　僧问。如何是宽廓之言。师曰。无口得道　问如何是西来意。师曰。今日明日。

　　安州大安山清干禅师

　　僧问。从上诸圣。从何而证。师乃斫额　问如何是祖师西来意。师曰。羊头车子推明月。

　　终南山丰德寺和尚

　　僧问。如何是和尚家风。师曰。触事面墙　问如何是本来事。师曰。终不更问人。

　　均州武当山佛岩晖禅师

　　僧问。某甲项年有疾。又中毒药。请师医。师曰。二宜汤一碗　问如何是佛向上事。曰螺髻子。曰如何是佛向下事。师曰。莲华座。

　　江州庐山双溪田道者

　　僧问。如何是啐啄之机。师以手作啄势　问如何是西来意。师曰。甚么处得个问头来。

　　径山諲禅师法嗣

　　洪州米岭和尚

　　常语曰。莫过于此。僧问。未审是甚么莫过于此。师曰。不出是。僧后问长庆。为甚么不出是。庆曰。汝拟唤作甚么。

　　双峰和尚法嗣

　　福州双峰古禅师

　　本业讲经。因参先双峰。峰问。大德甚么处住。曰城里。峰曰。寻常还思老僧否。曰常思和尚。无由礼觐。峰曰。祇这思底。便是大德。师从此领旨。即罢讲席。侍奉数年。后到石霜。但随众而已。更不参请。众谓。古侍者。尝受双峰印记。往往闻于石霜。霜欲诘其所悟。而未得其便。因师辞去。霜将拂子送出门首。召曰。古侍者。师回首。霜曰。拟着即差。是者即乖。不拟不是。亦莫作个会。除非知有莫能知之。好去好去。师应喏喏。即前迈　寻属双蜂示寂。师乃继续住持。僧问。和尚当时辞石霜。石霜恁么道。意作么生。师曰。祇教意不着是非(玄觉曰。且道他会石霜意不会)。

　　南岳下六世

　　西塔穆禅师法嗣

　　吉州资福如宝禅师

　　僧问。如何是应机之句。师默然。　问如何是元旨。师曰。汝与我掩却门　问鲁祖面壁意作么生。师曰。没交涉　问如何是从上真正眼。师槌胸曰。苍天苍天。曰借问有何妨。师曰。困　问这个还受学也无。师曰。未曾钁地栽虚空　问如何是衲僧急切处。师曰。不过此问。曰学人未问已前请师道。师曰。噫　问如何是一尘入正受。师作入定势。曰如何是诸尘三昧起。师曰。汝问阿谁　问如何是一路涅槃门。师弹指一声。又展开两手。曰如何领会。师曰。不是秋月明。子自横行八九　问如何是和尚家风。师曰。饭后三碗茶　师一日拈起蒲团。示众曰。诸佛菩萨入理圣人。皆从这里出。便掷下擘开胸曰。作么生。众无对　问学人自入丛林。一夏将末。未蒙和尚指教。愿垂提拯。师拓开曰。老僧住持已来。未曾瞎却一人眼　师有时坐良久。周视左右曰。会么。众曰不会。师曰。不会即谩汝去也　师一日将蒲团于头上曰。汝诸人。恁么时难共语。众无对。乃将坐却曰。犹较些子。

　　南塔涌禅师法嗣

　　郢州芭蕉山慧清禅师

　　新罗国人。上堂。拈拄杖曰。你有拄杖子。我与你拄杖子。你无拄杖子。我夺却你拄杖子。靠拄杖。下座　僧问。如何是芭蕉水。师曰。冬温夏凉　问如何是吹毛剑。师曰。进前三步。曰用者如何师曰。退后三步　问如何是和尚为人一句。师曰。祇恐阇黎不问　上堂会么相悉者少。珍重　问不语有问时如何。师曰。未出三门千里程　问如何是自己。师曰。望南看北斗　问光境俱亡。复是何物。师曰。知曰。知个甚么。师曰。建州九郎　上堂。如人行次。忽遇前面万丈深坑。背后野火来逼。两岸是荆棘丛林。若也向前。则堕在坑堑。若也退后。则野火烧身。若也转侧。则被荆棘林碍。当与么时。作么生免得。若也免得。合有出身之路。若免不得。堕身死汉　问如何是提婆宗。师曰。赤幡在左　问僧。近离甚处。僧曰。请师试道看。师曰。将谓是舶上商人。元来是当州小客　问不问二头三首。请师直指本来面目。师默然正坐　问贼来须打。客来须看。忽遇客贼俱来时如何。师曰。屋里有一緉破草鞋。曰祇如破草鞋。还堪受用也无。师曰。汝若将去。前凶后不吉　问北斗藏身意旨如何。师曰。九九八十一。乃曰。会么曰不。会师曰。一二三四五　师谓众曰。我年二十八。到仰山参见南塔。见上堂曰。汝等诸人。若是个汉。从娘肚里出来。便作师子吼好么。我于言下。歇得身心。便住五载　问古佛未出兴时如何。师曰。千年茄子根。曰出兴后如何。师曰。金刚努出眼　上堂良久曰。也大相辱。珍重　问如何是祖师意。师曰。汝问那个祖师意。曰达磨西来意。师曰。独自栖栖暗渡江　问牛头未见四祖时如何。师曰。知曰。见后如何。师曰。知　问甚么物无两头。甚么物无背面。师曰。我身无两头。我语无背面　问如何是透法身句。师曰。一不得问。二不得休。曰学人不会。师曰。第三度来。与汝相见。

　　越州清化全怤禅师

　　吴郡昆山人也。初参南塔。塔问。从何而来。师曰。鄂州塔曰。鄂州使君名甚么。师曰。化下不敢相触忤。曰此地道不畏。师曰。大丈夫何必相试。塔冁然而笑。遂乃印可。时庐陵安福县宰。建应国禅苑。迎师聚徒。本道上闻。赐名清化　僧问。如何是和尚急切为人处。师曰。朝看东南。暮看西北。曰不会。师曰。徒访东阳客。不识西阳珍　问如何是正法眼。师曰。我却不知。曰和尚为甚么不知。师曰。不可青天白日尿床也　师后还故国。钱氏文穆王。特加礼重。晋天福丁酉岁。钱氏戍将。辟云峰山建院。亦以清化为名。延师开堂。僧问。如何是佛法大意。师曰。华表柱头木鹤飞　问路逢达道人。不将语默对。未审。将甚么对。师曰。眼里瞳人吹叫子　问和尚年多少。师曰。始见去年九月九。如今又见秋叶黄。曰恁么则无数也。师曰。问取黄叶。曰毕竟事如何。师曰。六只骰子满盆红　问亡僧迁化。向甚么处去。师曰。长江无间断。聚沫任风飘。曰还受祭祀也无。师曰。祭祀即不无。曰如何祭祀。师曰。渔歌举桌。谷里闻声　忠献王赐紫方袍。师不受。王改以衲衣。仍号纯一禅师。师曰。吾非饰让也。虑后人仿吾而逞欲耳　师于后晋开运丁未秋。示寂。时大风摧震竹木。寿六十六。腊四十五。

　　韶州黄连山义初明微禅师

　　僧问。三乘十二分教即不问。请师开口不答话。师曰。宝华台上定古今。曰如何是宝华台上定古今。师曰。一点墨子。轮流不移。曰学人全体不会。请师指示。师曰。灵觉虽转。空华不坠。　问古路无踪。如何进步。师曰。金乌绕须弥。元与劫同时。曰恁么则得达于彼岸也。师曰。黄河三千年一度清　广主刘氏。向师道化。请入府内说法。僧问。人王与法王。相见时如何。师曰。两镜相照。万象历然。曰法王心要。达磨西来。五祖付与曹溪。自此不传衣钵。未审。碧玉阶前将何付嘱。师曰。石羊水上行。木马夜翻驹。曰恁。么则我王有感。万国归朝。师曰。时人尽唱太平歌　问如何是佛。师曰。胸题卍字。背负圆光。曰如何是道。师展两手示之。僧曰。佛之与道。相去几何。师曰。如水如波。

　　韶州慧林鸿究妙济禅师

　　僧问。千圣常行此路。如何是此路。师曰。果然不见　问鲁祖面壁意旨如何。师曰有甚。么雪处　问如何是急切事。师曰。钝汉　问如何是和尚家风。师曰。诸方大例　问定慧等学。明见佛性。此理如何。师曰。新修梵宇。

　　南岳下七世

　　资福宝禅师法嗣

　　吉州资福贞邃禅师

　　僧问。和尚见古人得何意旨便歇去。师作此[○@魚]相示之　问如何是古人歌。师作此○相示之　问如何是最初一句。师曰。未具世界时。阇黎亦在此　问百丈卷席意旨如何。师良久。问古人道前三三后三三意旨如何。师曰。汝名甚么。曰某甲。师曰。吃茶去　上堂隔江见资福刹竿。便回去脚跟下。好与三十棒。况过江来时。有僧才出。师曰。不堪共语　问如何是古佛心。师曰。山河大地。

　　吉州福寿和尚

　　僧问。祖意教意是同是别。师展手　问文殊骑师子。普贤骑象王。未审释迦骑甚么。师举手曰。㖿㖿。

　　潭州鹿苑和尚

　　僧问。余国作佛。还有异名也。无师作此○相示之　问如何是鹿苑一路。师曰。吉獠舌头问将来　问如何是闭门造车。师曰。南岳石桥。曰如何是出门合辙。师曰。拄杖头鞋　上堂展两手曰。天下老和尚诸上座命根总在这里。有僧出曰。还收得也无。师曰。天台石桥侧。曰某甲不恁么。师曰。伏惟尚飨　问如何是世尊不说说。师曰。须弥山倒。曰如何是迦叶不闻闻。师曰。大海枯竭。

　　芭蕉清禅师法嗣

　　郢州芭蕉山继彻禅师

　　初参风穴。穴问。如何是正法眼。师曰泥弹子。穴异之。次谒先芭蕉。值上堂举仰山道两口一无舌。此是吾宗旨。师豁然有省。住后。僧问。如何是林溪境。师曰。有山有水。曰如何是境中人。师曰。三门前。佛殿后　问如何是深深处。师曰。石人开石户。石锁两头摇　上堂。昔日如来于波罗奈国。梵王请转法轮。如来不已而已。有屈宗风随机逗教。遂有三乘名字。流传于天上人间。至今光扬不坠。若据祖宗门下。天地悬殊。上上根机。顿超不异。作么生是混融一句。还有人道得么。若道得。有参学眼。若道不得。天宽地窄。便下座　上堂眼中无翳。空里无花。水长船高。泥多佛大。莫将问来。我也无答。会么。问在答处。答在问处。便下座　问三乘十二分教即不问。如何是宗门一句。师曰。七纵八横。曰如何领会。师曰。泥里倒。泥里起　问如何是祖师西来意。师曰。着体汗衫　问有一人。不舍生死。不证涅槃。师还提𢹂也无。师曰。不提𢹂。曰为甚么不提𢹂。师曰。林溪粗识好恶　问如何是吹毛剑。师曰。透曰。用者如何。师曰。钝　问寂寂无依时如何。师曰。未是衲僧分上事。曰如何是衲僧分上事。师曰。要行即行。要坐即坐　师有偈曰。芭蕉的旨。不挂唇齿。木童唱和。石人侧耳。

　　郢州兴阳山清让禅师

　　僧问。大通智胜佛。十劫坐道场。佛法不现前。不得成佛道时如何。师曰。其问甚谛当。曰既是坐道场。为甚么不得成佛道。师曰。为伊不成佛。

　　洪州幽谷山法满禅师

　　僧问。如何是道。师良久曰。会么。曰学人不会。师曰。听取一偈。话道语下无声。举扬奥旨丁宁。禅要如今会取。不须退后消停。

　　郢州芭蕉山遇禅师

　　僧问。如何是祖师西来意。师曰。是星皆拱北。无水不朝东。曰争奈学人未会何。师曰。逢人但恁么举。

　　郢州芭蕉山圆禅师

　　僧问。如何是和尚接人一句。师曰。要头截取去。曰岂无方便。师曰。心不负人。面无惭色　上堂三千大千世界。夜来被老僧都合成一块。辊向须弥项上。帝释大怒。拈得扑成粉碎。诸上座。还觉头痛也无。良久曰。莫不识痛痒好。珍重。

　　彭州承天院辞确禅师

　　僧问。学人有一只箭。射即是不射即是。师曰。作么生是。阇黎箭。僧便喝。师曰。这个是草箭子。曰如何是和尚箭。师曰。禁忌须屈指祷祈便扣牙　问心随万境转。阿那个是转万境底心。师曰。嘉州大像古人镌　问众罪如霜露。慧日能消除。时如何。师曰亭台深夜雨。楼阁静时钟。曰为甚么因缘会遇时。果报还自受。师曰。管笔能书。片舌解语。　开法上堂。正令提纲。犹是捏窠造伪佛法。祇对特地谩昧上流。问着即参差。答着即交互。大德。拟向甚么处下口。然则如是事。无一向权柄在手。纵夺临机。有疑请问。僧问。如何是第一义。师曰。群峰穿海去。滴水下岩来。问师唱谁家曲。宗风嗣阿谁。师曰。道头会尾举。意知心。

　　兴元府牛头山精禅师

　　僧问。如何是古佛心。师曰。东海浮沤。曰如何领会。师曰。秤锤落井　问不居凡圣。是甚么人。师曰。梁朝傅大士。曰此理如何。师曰。齐国孟尝君。

　　益州觉城院信禅师

　　僧问。如何是出身一路。师曰。三门前。曰如何领会。师曰。紧峭草鞋。

　　郢州芭蕉山间禅师

　　僧问。十语九不中时如何。师曰。闭门屋里坐。抱首哭苍天。

　　郢州芭蕉山令遵禅师

　　僧问。直得无下口处时如何。师曰。便须进一步。曰向甚么处下脚。师曰。东山西岭上。

　　慧林究禅师法嗣

　　韶州灵瑞和尚

　　俗士问。如何是佛。师喝曰。汝是村里人　问如何是西来意。师曰。十万八千里　问如何是本来心。师曰。坐却毗卢顶。出没太虚中　问如何是教外别传底事。师曰。两个灵龟泥里斗。直至如今困未休。曰不会。师曰木鸡衔卵走。燕雀乘虎飞。潭中鱼不现。石女却生儿。

　　南岳下八世

　　报慈韶禅师法嗣

　　蕲州三角山志谦禅师

　　僧问。如何是佛。师曰。速礼三拜。僧礼拜。师曰。一拨便转。

　　郢州兴阳词铎禅师

　　僧问。佛界与众生界。相去多少。师曰。道不得。真个那。师曰。有些子。

　　五灯全书卷第十七
卍新纂续藏经第 81 册 No. 1571 五灯全书(卷1-33)


　　五灯全书卷第十八

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　法眼宗

　　南岳下八世

　　罗汉琛禅师法嗣

　　金陵清凉院文益禅师

　　余杭鲁氏子。七岁依新定智通伟落发。弱龄禀具於越州开元。属律匠希觉。盛化于明州鄮山育王。师往。预听习究其微旨。复傍探儒典。为文雅之场。觉目为我门之游夏也。师以元机一发。杂务俱捐。振锡南迈。抵福州。参长庆。不大发明。后同绍修法进三人。欲出岭。过地藏院。阻雪少憩。附炉次。藏问。此行何之。师曰。行脚去。藏曰。作么生是行脚事。师曰。不知。藏曰。不知最亲切。又同三人举肇论。至天地与我同根处。藏曰。山河大地。与上座自己。是同是别。师曰。别藏竖起两指。师曰。同藏又竖起两指。便起去。雪霁辞去。藏门送之。问曰。上座。寻常说三界唯心。万法唯识。乃指庭下片石曰。且道。此石在心内。在心外。师曰。在心内藏曰。行脚人着甚么来。由安片石在心头。师窘无以对。即放包依席下求决择。近一月余日。呈见解说道理。藏曰。佛法不恁么。师曰。某甲。词穷理绝也。藏曰。若论佛法。一切见成。师于言下大悟。因议留止。修进二人。以江表丛林。欲期历览。拉师同往。至临川。州牧请住崇寿院。开堂。日中坐茶。未起时。僧正白师曰。四众已围绕。和尚法座了也。师曰。众人却参真善知识。少顷。升座。僧问。大众云集。请师举唱。师曰。大众久立。乃曰。众人既尽在此。山僧不可无言。与大众举一古人方便。珍重下座　子方上座。自长庆来。师举长庆偈问曰。作么生。是万象之中独露身。子万举拂子。师曰。恁么会。又争得。曰和尚尊意如何。师曰。唤甚么作万象。曰古人不拨万象。师曰。万象之中独露身。说甚么拨不拨。子方豁然悟解。述偈投诚。自是诸方会下。有存知解者。翕然而至。始则行行如也。师微以激发。皆渐而服膺。海参之众。常不减千计。　上堂大众立久。乃谓之曰。祇恁么便散去。还有佛法道理也无。试说看。若无。又来这里作么。若有。大市里人丛处。亦有何须到这里。诸人各曾看还源。观百门义海。华严论。涅槃经。诸多䇿子。阿那个教中。有这个时节。若有试举看。莫是恁么经里。有恁么语。是此时节么。有甚么交涉。所以道。微言滞于心首。尝为缘虑之场。实际居于目前。翻为名相之。境又作么生得翻去。若也翻去。又作么生得正去。还会么。莫祇恁么念。䇿子有甚么用处。僧问。如何披露即得与道相应。师曰。汝几时披露。即与道不相应。问六处不知音时如何。师曰。汝家眷属一群子。师又曰。作么生会。莫道恁么来问。便是不得。汝道六处不知音。眼处不知音。耳处不知音。若也根本是有。争解无得。古人道。离声色着声色。离名字著名字。所以无想天修得。经八万大劫。一朝退堕。诸事俨然。盖为不知根本真实。次地修行。三生六十劫。四生一百劫。如是直到三祇。果满。他古人犹道。不如一念缘起无生。超彼三乘权学等见。又道。弹指圆成八万门。刹那灭却三祇劫也。须体究。若如此用多少气力。僧问。指即不问。如何是月。师曰。阿那个是汝不问底指。又僧问。月即不问。如何是指。师曰。月曰学人问指。和尚为甚么对月。师曰。为汝问指　江南国主。重师之道。迎住报恩禅院。署净慧禅师。僧问。洪钟才击。大众云臻。请师如是。师曰。大众会。何似汝会　问如何是古佛家风。师曰。甚么处看不足　问十二时中。如何行履。即得与道相应。师曰取舍之心成巧伪　问古人传衣。当记何人。师曰。汝甚么处见古人传衣　问十方贤。圣皆入此宗。如何是此宗。师曰。十方贤圣皆入　问如何是佛向上人师曰。方便呼为佛　问如何是学人一卷经。师曰。题目甚分明　问声色两字。甚么人透得。师召众曰。诸上座。且道这个僧。还透得也未。若会。此僧问处。透声色也不难　问求佛知见。何路最径。师曰。无过此　问瑞草不凋时如何。师曰。谩语　问大众云集。请师顿决疑网。师曰。寮舍内商量。茶堂内商量　问云开见日时如何。师曰。谩语真个　问如何是沙门所重处师曰。若有纤毫所重。即不名沙门　问千百亿化身。于中如何是清净法身。师曰。总是　问簇簇上来师意如何。师曰。是眼不是眼　问全身是义。请师一决。师曰。汝义自破　问如何是古佛心。师曰。流出慈悲喜舍　问百年暗室。一灯能破。如何是一灯。师曰。论甚么百年　问如何是正真之道。师曰。一愿也教汝行。二愿也教汝行　问如何是一真之地。师曰。地则无一真。曰如何卓立。师曰。转无交涉　问如何是古佛。师曰。即今也无嫌疑　问十二时中。如何行履。师曰。步步蹋着　问古镜未开。如何显照。师曰。何必再三　问如何是诸佛元旨。师曰。是汝也有　问承教有言。从无住本立一切法。如何是无住本。师曰。形兴未质。名起未名　问亡僧衣众人唱。祖师衣甚么人唱。师曰。汝唱得亡僧甚么衣　问荡子还乡时如何。师曰。将甚么奉献。曰无有一物。师曰。日给作么生。　师后住清凉。上堂。出家人。但随时及节。便得寒即寒。热即热。欲知佛性义。当观时节因缘古今方便不少。不见石头和尚。因看肇论云。会万物为己者。其唯圣人乎。他家便道。圣人无己。靡所不己。有一片言语。唤作参同契。末上云。竺土大仙心无过。此语也。中间也祇随时说话。上座今欲会万物为自己去。盖为大地无一法可见。他又嘱云。光阴莫虚度。适来向上座。道。但随时及节。便得。若也移时失候。便是虚度光阴。于非色中作色解。上座于非色中作色解。即是移时失候。且道。色作非色解。还当不当。上座若恁么会。便是没交涉。正是痴狂两头走。有甚么用处。上座但守分随时过好。珍重　问如何是清凉家风。师曰。汝到别处。但道到清凉来　问如何得诸法无当去。师曰。甚么法。当着上产。曰争奈日夕何。师曰。闲言语　问观身如幻化。观内亦复然。时如何。师曰。还得恁么也无　问要急相应。唯言不二。如何是不二之言。师曰。更添些子得么　问如何是法身。师曰。这个是应身。　问如何是第一义。师曰。我向你道。是第二义　师问修山主。毫𨤲有差。天地悬隔。山主作么生会。修曰。毫𨤲有差。天地悬隔。师曰。恁么会又争得。修曰。和尚如何。师曰。毫𨤲有差。天地悬隔。修便礼拜。(东禅齐曰。山主恁么祇对。为甚么不肯及乎再请。益法眼亦祇恁么道便得去。且道疑讹在甚么处。若看得透道。上座有由来)　师与悟空向火。拈起香匙问曰。不得唤作香匙。你唤作甚么。空曰。香匙。师不肯。空后二十余日。方明此语　僧参次。师指帘。时有二僧同去卷。师曰。一得一失(东禅齐曰。上座作么生会。有云。为伊不明旨。便去卷帘。亦有道。指者即会。不指而去者即失。恁么会。还可不可。既不许恁么会。且问。上座阿那个得。阿那个失)　云门问僧。甚处来。曰江西来。门曰。江西一队老宿。寱语住也未。僧无对。后僧问师。不知云门意作么生。师曰。大小云门。被这僧勘破　问僧甚处来。曰道场来。师曰。明合暗合。僧无语　师令僧取土添莲盆。僧取土到。师曰。桥东取。桥西取。曰桥东取。师曰。是真实。是虚妄　问僧甚处来。曰泗州礼拜大圣来。师曰。今年大圣出塔否。曰出。师却问傍僧曰。汝道伊到泗州不到　师问实资长老。古人道。山河无隔碍。光明处处透。且作么生是处处透底光明。资曰。东畔打罗声(宗柔别曰。和尚拟隔碍)　师指竹问僧。还见么。曰见。师曰。竹来眼里。眼到竹边。曰总不恁么(法灯别曰。当时但擘眼向师。归宗柔别曰。和尚祇是不信某甲)　有俗士献画障子。师看了。问曰。汝是手巧心巧。曰心巧师曰。那个是汝心。士无对(归宗柔代曰。某甲今日却成容易)　问如何是第二月。师曰。森罗万象。曰如何是第一月。师曰。万象森罗　上堂。尽十方世界皎皎地。无一丝头。若有一丝头。即是一丝头(法灯曰。若有一丝头。不是一丝头)　师指凳子曰。识得凳子周匝有余(云门曰。识得凳子。天地悬殊。天衣曰。识得凳子。㮈楠木做。妙喜曰。识得凳子。好剃头洗脚。虽然如是大有人错会在。雪窦曰。泽广藏山理能伏豹。圆悟曰。雪窦如此道。未审。是明他语点他语。是褒是贬)　问如何是尘劫来事。师曰。尽在于今　师因患脚。僧问讯次。师曰。非人来时不能动。及至人来动不得。且道。佛法中下得甚么语。曰和尚且喜得较。师不肯。自别云。和尚今日似减　因开井。被沙塞却泉眼。师曰。泉眼不通被沙碍。道眼不通被甚么碍。僧无对。师代曰。被眼碍　师见僧搬土次。乃以一块土放僧担上曰。吾助汝。僧曰。谢和尚慈悲。师不肯。一僧别云。和尚是甚么心行。师便休去　师谓小儿子曰因子识得你爷。你爷名甚么。儿无对(法灯代曰。但将衣袖掩面)。师却问僧。若是孝顺之子。合下得一转语。且道。合下得甚么语。僧无对。师代曰。他是孝顺之子　师问讲百法论僧曰。百法是体用双陈。明门是能所兼举。座主是能。法座是所。作么生是兼举(有老宿代曰。某甲唤作个法座。归宗柔曰。不劳和尚如此)　师一日与李王论道。罢同观牡丹花。王命作偈。师即赋曰。拥毳对芳丛。由来趣不同。发从今日白。花是去年红。艳冶随朝露。馨香逐晚风。何须待零落。然后始知空。王顿悟其旨　师颂三界唯心曰。三界唯心。万法唯识。唯识唯心。眼声耳色。色不到耳。声何触眼。眼色耳声。万法成办。万法匪缘。岂观如幻。山河大地。谁坚谁变　颂华严六相义曰。华严六相义。同中还有异。异有异于同。全非诸佛意。诸佛意总别。何曾有同异。男子身中入定时。女子身中不留意。不留意绝名字。万象明明无理事　师缘被于金陵。三坐大道场。朝夕演旨。时诸方丛林咸遵风化。异域有慕其法者。涉远而至。玄沙正宗。中兴于江表。师调机顺物。斥滞磨昏。凡举诸方三昧。或入室呈解。或叩激请益。皆应病与药。随根悟入者。不可胜纪　后周显德戊午七月十七日示疾。国主亲加礼问。闰月五日。剃发澡身。告众讫。跏趺而逝。颜貌如生。寿七十有四。腊五十四。城下诸寺院。具威仪迎引。公卿李建勋以下素服。奉全身于丹阳。起塔。谥大法眼禅师。塔曰无相。后李主创报慈院。命师门人玄觉言。导师开法。再谥师大智藏大导师。

　　南岳下九世

　　清凉益禅师法嗣

　　天台山德韶国师

　　处州龙泉陈氏子。母叶氏。梦白光触体。因而有娠。及诞尤多奇异。年十五。有梵僧勉令出家。十七依本州龙归寺受业。十八纳戒于信州开元寺。后唐同光中。游方。首诣投子同。次谒龙牙遁。乃问。雄雄之尊。为甚么近之不得。遁曰。如火与火。师曰。忽遇水来。又作么生。遁曰。去汝不会我语。师又问。天不盖地不载。此理如何。遁曰。道者合如是。师经十七次问。遁祇如此答。师竟不谕旨。再请垂诲。遁曰。道者汝已后自会去。师后于通玄峰澡浴次。忽省前话。遂具威仪焚香。遥望龙牙。礼拜曰。当时若向我说。今日决定骂也。又问疏山。百匝千重。是何人境界。山曰。左搓芒绳缚鬼子。师曰。不落古今。请师说。曰不说。师曰。为甚么不说。曰个中不辩有无。师曰。师今善说。山骇之。如是历参五十四员善知识。皆法缘未契。最后至临川。谒法眼。眼一见深器之。师以遍涉丛林亦倦于参问。但随众而已。一日法眼上堂。僧问。如何是曹源一滴水。眼曰。是曹源一滴水。僧惘然而退。师于坐侧。豁然开悟。平生凝滞。涣若冰释。遂以所悟。闻于法眼。眼曰。汝向后当为国王所师。致祖道光大。吾不如也。自是诸方异唱古今元键。与之决择。不留微迹。寻回本道。游天台山睹智者顗遗踪。有若旧居。师复与智者同姓。时谓之后身也。初止白沙时。忠懿王为王子时。刺台州。向师之名。延请问道。师谓曰他日为霸主。无忘佛恩。汉乾祐戊申。王嗣国位。遣使迎之。伸弟子之礼。有传天台智者教羲寂者。(是螺溪也)屡言于师曰。智者之教。年祀浸远。虑多散落。今新罗国其本甚备。自非和尚慈力。其孰能致。之乎。师于是。闻于王。王遣使及赍师之书。往彼国。缮写备足而回。迄今盛行于世　住后上堂。古圣方便。犹如河沙。祖师道非风幡动。仁者心动。斯乃无上心印法门。我辈是祖师门下客。合作么生会祖师意。莫道风幡不动。汝心妄动。莫道不拨风幡。就风幡通取。莫道风幡动处是甚么。有云。附物明心。不须认物。有云。色即是空。有云。非风幡动。应须妙会。如是解会。与祖师意旨。有何交涉。既不许如是会。诸上座。便合知悉。若于这里。彻底悟去。何法门而不明。百千诸佛方便。一时洞了。更有甚么疑情。所以古人道。一了千明。一迷万惑。上座岂是今日会得一。则明日又不会也。莫是有一分向上事。难会。有一分下劣凡夫不会。如此见解。设经尘劫。祇自劳神乏思。无有是处　僧问诸法寂灭相。不可以言宣。和尚如何为人。师曰。汝到诸方。更问一遍。曰恁么则绝于言句去也。师曰。梦里惺惺　问橹棹俱停。如何得到彼岸。师曰。庆汝平生　问如何是三种病人。师曰。恰问着　问如何是古佛心。师曰。此问不弱　问如何是六相。师曰。即汝是　问如何是方便。师曰。此问甚当　问亡僧迁化。向甚么处去也。师曰。终不向汝道。曰为甚么不向某甲道。师曰。恐汝不会　问一华开五叶。结果自然成。如何是一华开五叶。师曰。日出月明。曰如何是结果自然成。师曰。天地皎然　问如何是无忧佛。师曰。愁杀人　问一切山河大地。从何而起。师曰。此问从何而来　问如何是数起底心师曰。争讳得　问如何是沙门眼。师曰。黑如漆　问绝消息时如何。师曰。谢指示　问如何是转物即同如来。师曰。汝唤甚么作物。曰恁么则同如来也。师曰。莫作野干鸣　问那吒太子。析肉还母。析骨还父。然后于莲华上。为父母说法。未审。如何是太子身。师曰。大家见上座问。曰恁么则大千同一真性也。师曰。依俙似曲才堪听。又被风吹别调中　问六根俱泯。为甚么理事不明。师曰。何处不明。曰恁么则理事俱如也。师曰。前言何在　上堂。大凡言句。应须绝渗漏始得。时有僧问。如何是绝渗漏底句。师曰。汝口似鼻孔。问如何是不证一法。师曰。待言语在。曰如何是证诸法师曰。醉作么。乃曰。祇如山僧恁么对他。诸上座作么生体会。莫是真实相为么。莫是正恁么时无一法可证么。莫是识伊来处么。莫是全体显露么。莫错会好。如此见解。唤作依草附木。与佛法天地悬隔。假饶答话拣辨如悬河。祇成得个颠倒知见。若祇贵答话拣辨。有甚么难。但恐无益于人。翻成赚误。如上座从前所学。拣辨问答。记持说道理极多。为甚么疑心不息。闻古圣方便。特地不会。祇为多虚少实。上座。不如从脚跟下。一时觑破看。是甚么道理。有多少法门。与上座作疑求解。始知。从前所学底事。祇是生死根源。阴界里活计。所以古人道。见闻不脱。如水里月。无事。珍重　师有偈曰。通玄峰顶。不是人间。心外无法。满眼青山。法眼闻曰。即此一偈。可起吾宗　师后于般若寺开法。上堂。毛吞巨海。海性无亏。纤芥投锋。锋利无动。见与不见。会与不会。唯我知焉。乃有颂曰。暂下高峰已显扬。般若圆通遍十方。人天浩浩无差别。法界纵横处处彰。珍重　上堂。僧问。承古有言。若人见般若。即被般若缚。若人不见般若。亦被般若缚。既见般若。为甚么却被缚。师曰。你道般若见甚么。曰不见般若。为甚么亦被缚。师曰。你道般若甚么处不见。乃曰。若见般若。不名般若。不见般若。亦不名般若。且作么生说见不见。所以古人道。若欠一法。不成法身。若剩一法。不成法身。若有一法。不成法身。若无一法。不成法身。此是般若之真宗也。僧问。乍离凝峰丈室来。坐般若道场。今日家风。请师一句。师曰。亏汝甚么处。曰恁么。则雷音震动乾坤界。人人无不尽沾恩。师曰。幸然未会。且莫探头。僧礼拜。师曰。探头即不中。诸上座相共证明。令法久住。国土安宁。珍重　上堂。僧问。承教有言。归源性无二。于便有多门。如何是归源性。师曰。你问我答。曰如何是方便门。师曰。你答我问。曰如何趣向。师曰。颠倒作么。问一身即无量身。无量身即一身。如何是无量身。师曰。一身。曰恁么则昔日灵山。今日亲睹。师曰。理当即行。乃曰。三世诸佛。一时证明上座。上座且作么生会。若会时不迁。无丝毫可得移易。何以故。为过去未来见在三际是上座。上座且非三际。泽霖大海。滴滴皆满。一尘空性。法界全收。珍重　上堂。僧问。四众云集。人天恭敬。目睹尊颜。愿宣般若。师曰。分明记取。曰师宣妙法。国王万岁。人民安乐。师曰。谁向你道。曰法尔如然。师曰。你却灵利。问三世诸佛不知有。狸奴白牯却知有。既是三世诸佛。为甚么却不知有。师曰。却是你知有。曰狸奴白牯。为甚么却知有。师曰。你甚么处。见三世诸佛。问承教有言。眼不见色尘。意不知诸法。如何是眼不见色尘。师曰。却是耳见。曰如何是意不知诸法。师曰。眼知。曰恁么则见闻路绝。声色喧然。师曰。谁向汝道。乃曰。夫一切问答。如针锋相投。无纤毫参差。事无不通。理无不备。良由一切言语。一切三昧。横竖深浅。隐显去来。是诸佛实相门。祇据如今一时验取。珍重　上堂。古者道。如何是禅。三界绵绵。如何是道。十方浩浩。因甚么道三界绵绵。何处是十方浩浩底道理。要会么。塞却眼塞却耳。塞却舌身意。无空阙处。无转动处。上座作么生会。横亦不得。竖亦不得。纵亦不得。夺亦不得。无用心处。亦无施设处。若如是会得。始会法门绝拣择。一切言语绝渗漏。曾有僧问。作么生是绝渗漏底语。向他道。口似鼻孔。甚好。上座如此会。自然不通风去。如识得尽十方世界。是金刚眼睛。无事珍重　上堂。僧问。天下太平。大王长寿。如何是王。师曰。日晓月明。曰如何领会。师曰。谁是学人。乃曰。天下太平。大王长寿。国土丰乐。无诸患难。此是佛语。古不易今不迁。一言可以定古定今。会取好。诸上座。又僧问。承古有言。有物先天地。无形本寂寥。如何是有物先天地。师曰。非同非合。曰如何是无形本寂寥。师曰。谁问先天地。曰恁么则境静林间独自游去也。师曰。乱道作么。乃曰。佛法不是这个道理。要会么。言发非声。色前不物。始会天下太平。大王长寿。久立珍重　上堂。佛法现成。一切具足。岂不见。道圆同太虚。无欠无余。若如是也。且谁欠谁剩。谁是谁非。谁是会者。谁是不会者。所以道东去亦是上座。西去亦是上座。南去亦是上座。北去亦是上座。因甚么得成东西南北。若会得自然。见闻觉知路绝。一切诸法现前。何故如此。为法身无相。触目皆形。般若无知。对缘而照。一时彻底会取好。诸上座。出家儿。合作么生。此是本有之理。未为分外。识心达本源。故名为沙门。若识心皎皎地。实无丝毫障碍。久立珍重　上堂。僧问。欲入无为海。先乘般若船。如何是般若船。师曰。常无所住。曰如何是无为海。师曰。且会般若船。问古德道。登天不借梯。遍地无行路。如何是登天不借梯。师曰。不遗丝发地。曰如何是遍地无行路。师曰。适来向你道甚么。乃曰。百千三昧门。百千神通门。百千妙用门。尽不出得般若海中。何以故。为于无住本建立诸法。所以道。生灭去来。邪正动静。千变万化。是诸佛大定门。无过于此。诸上座大家究取。增于佛法寿命。珍重　上堂。僧问。世尊以正法眼。付嘱摩呵迦叶。祇如迦叶。在毕钵罗窟。未审。付嘱何人。师曰。教我向谁说。曰恁么则灵山付嘱。不异今日。师曰。你甚么处见灵山。问法眼宝印。和尚亲传。未审。今日当付何人。师曰。冬冬鼓。一头打。两头鸣。曰恁么则千圣同俦。古今不异。师曰。禅河浪静。寻水迷源。僧清遇问。帝王请命。师赴王恩。般若会中。请师举唱。师曰。分明记取。曰恁么则云台宝网。同演妙音。师曰。清遇何在。曰法王法如是。师曰。阿谁证明。乃曰。灵山付嘱分明。诸上座一时验取。若验得。更无别理。祇是如今。譬如太虚。日明云暗。山河大地。一切有为世界。悉皆明现。乃至无为亦复如是。世尊付嘱。迄至于今。并无丝毫差别。更付阿谁。所以祖师道。心自本来心。本心非有法。有法有本心。非心非本法。此是灵山付嘱榜样。诸上座。彻底会取好。莫虚度时光。国王。恩难报诸佛恩难报。父母师长恩难报。十方施主恩难报。况建置如是次第。佛法兴隆。若非国王恩力。焉得如此。若要报恩。应须明彻道眼。入般若性海。始得。久位珍重　上堂。僧问。古德道。人空法亦空。二相本来同。师曰。山河大地。曰学人不会。乞师方便。师曰。甚么处不是方便。问名假法假。人空法空。向去诸缘。请师直指。师曰。谢此一问。曰不睹王居壮。焉知天子尊。师曰。贪观天上月。失却手中桡。问教中道。心清净故。法界清净。如何是清净心。师曰迦陵频伽共命之鸟。曰与法界是一是二。师曰。你自问别人。乃曰。大道廓然。讵齐今古。无名无相。是法是修。良由法界无边。心亦无际。无事不彰。无言不显。如是会得。唤作般若现前。理同真际。一切山河大地。森罗万象。墙壁瓦砾。并无丝毫可得亏阙。无事久立珍重　上堂。僧问。承师有言。九天擎玉印。七佛兆前心。如何是印。师曰。不露文。曰如何是心。师曰。你名安嗣。乃曰。法界性海。如函如盖。如钩如锁。如金与金。位位皆齐。无纤毫参差。不相混滥。非一非异。非同非别。若归实地去。法法皆到底。不是上来问个如何若何。便是不问时。便非在长连床上。坐时是有。不坐时是无。祇如诸方老宿言教在世。如恒河沙。如来一大藏经。卷卷皆说佛理。句句尽言佛心。因甚么得不会去。若一向织络言教。意识解会。饶上座经尘沙劫。亦不能得彻。此唤作颠倒知见。识心活计。并无得力处。此盖为根脚下不明。若究尽诸佛法源。河沙大藏。一时现前。不欠丝毫。不剩丝毫。诸佛时常。出世时常。说法度人。未曾间歇。乃至猿啼鸟叫草木丛林。常助上座发机。未有一时不为。上座有如是奇特处。可惜许。诸上座大家究取。令法久住。世间增益。人天寿命。国王安乐。无事珍重　上堂。举古者道。吾有一言。天下人间。若人不会。绿水青山。且作么生。是一言底道理。古人语须是晓达始得。若是将言而名。于言未有个会处。良由究尽诸法根蒂始会。一言不是一言半句。思量解会。唤作一言。若会言语道断心行处灭。始到古人境界。亦不是闭目藏睛。暗中无所见唤作言语道断。且莫赚会。佛法不是这个道理。要会么。假饶经尘沙劫说。亦未曾有半句到诸上座。经尘沙劫不说。亦未曾欠少半句。须应彻底会去始得。若如是斟酌名言。空劳心力。并无用处。与诸上座。共相证明。后学初心。速须究取。久立珍重　上堂。僧问。髑髅常干世界。鼻孔摩触家风。如何是髑髅常干世界。师曰。更待答话在。曰如何是鼻孔摩触家风。师曰。时复举一遍。问一人。执炬自烬其身。一人。抱冰横尸于路。此二人。阿谁辨道。师曰。不遗者。曰不会。乞师指示。师曰。你名敬新。曰未审。还有人证明也无。师曰。有曰。甚么人证明。师曰敬新。问牛头未见四祖时如何。师曰。异境灵踪。睹者皆羡。曰见后如何。师曰。适来向你道甚么。问古者道。敲打虚空鸣觳觳。石人木人齐应诺。六月降雪落纷纷。此是如来大圆觉。如何是敲打虚空底。师曰。昆仑奴。着铁裤。打一棒。行一步。曰恁么则木人石人齐应诺也。师曰。你还闻么。乃曰。诸佛法门。时常如是。譬如大海。千波万浪。未尝暂住。未尝暂有。未尝暂无。浩浩地光明自在。示三世于毛端。圆古今于一念。应进彻底明达始得。不是问一则话。记一转话。巧作道理。风云水月。四六八对。便当佛法。莫自赚诸上座。究竟无益。若彻底会去。实无可隐藏。无刹不彰。无尘不现。直下凡夫位齐诸佛。不用纤毫气力。一时会取好。无事珍重　师因兴教明问。饮光持释迦丈六之衣。在鸡足山。候弥勒下生。将丈六之衣。披在千尺之身。应量恰好。祇如释迦身长丈六。弥勒身长千尺。为复是身解短耶。衣解长耶。师曰。汝却会。明拂袖便出去。师曰。小儿子。山僧若答汝不是。当有因果。汝若不是。吾当见之。明归。七日吐血。浮光和尚劝曰。汝速去忏悔。明乃至师方丈。悲泣曰。愿和尚慈悲。许某忏悔。师曰。如人倒地。因地而起。不曾教汝起倒。明又曰。若许忏悔。某常终身给侍。师为出语曰。佛佛道齐。宛尔高低。释迦弥勒。如印印泥　宋太祖开宝辛未。华顶西峰。忽摧声震一山。师曰。吾非久矣。明年六月。大星殒于华顶。林木变白。师乃示疾于莲华峰。参问如常。二十八日。集众言别。跏趺而逝。寿八十二。腊六十五。

　　金陵清凉泰钦法灯禅师

　　魏府人。生而知道。辩才无碍。入法眼之室。海众归之。佥曰。敏匠。初住洪州双林。开堂日。指法座曰。此山先代尊宿。曾说法来。此座高广。不才何升。古昔有言。作礼须弥灯王如来。乃可得坐。且道。须弥灯王如来。今在何处。大众要见么。一时礼拜。便升座。良久曰。大众祇如此也。还有会处么。僧问。如何是双林境。师曰。画也画不成。曰如何是境中人。师曰。且去境也未识。且讨人。又僧问。一佛出世。震动乾坤。和尚出世。震动何方。师曰。甚么处见震动。曰争奈即今何。师曰。今日有甚么事。有僧出礼拜。师曰。道者。前时谢。汝谓我将甚么与汝好。僧拟问次。师曰。将谓相悉。却成不委。问如何是西来密密意。师曰。苦问。一佛出世。普润群生。和尚出世。当为何人。师曰。不徒然。曰恁么则大众有赖也。师曰。何必。乃曰。且住得也。久立尊官。及诸大众。今日相请勤重。此个殊功。比喻何及。所以道。未了之人。听一言。祇这如今谁动口。便下座。立倚拄杖。而告众曰。还会么。天龙寂听而雨华莫作。须菩提帧子画将去。且恁么信受奉行　问新到。近离甚处。曰庐山。师拈起香合曰。庐山还有这个也无。僧无对。师自代云。寻香来礼拜和尚　问百骸俱溃散。一物镇长灵。未审。百骸一物。相去多少。师曰。百骸一物。一物百骸　次住上蓝护国院。僧问。十方俱击鼓。十处一时闻。如何是闻。师曰。汝从那方来　问善行菩萨道。不染诸法相。如何是菩萨道。师曰。诸法相。曰如何得不染去。师曰。染着甚么处　问不久开选场。还许学人选也无。师曰。汝是点额人。又曰。汝是甚么科目　问如何是演大法义。师曰。我演何似汝演　次住金陵龙光院。上堂。维那白椎曰。法筵龙象众。当观第一义。师曰。维那早是第二义。长老即今是第几义。乃举衣袖曰。会么。大众此是手舞是蹈。莫道五百生前曾为乐主来。或有疑情。请垂见示　问上蓝一曲师亲唱。今日龙光事若何。师曰。汝甚么时到上蓝来。曰谛当事如何。师曰。不谛当即别处觅　问如何是佛法大意。师曰。且问小意。却来与汝大意。师后住清凉。上堂。僧出礼拜。师曰。这僧最先出。为大众答国主深恩。僧便问。国主请命。祖席重开。学人上来。请师直指心源。师曰。上来却下去。问法眼一灯。分照天下。和尚一灯。分照何人。师曰。法眼甚么处分照来。师乃曰。某甲。本欲居山藏拙。养病过时。奈缘先师有未了底公案。出来与他了却。时有僧问。如何是先师未了底公案。师便打曰。祖祢不了。殃及儿孙。曰过在甚么处。师曰。过在我。殃及你。江南国主问。先师有甚么不了底公案。师曰。见分㭊。次异日又问曰。承闻。长老于先师。有异闻底事。师作起身势。国主曰。且坐　师谓众曰。先师法席五百众。今祇有十数人在。诸方为导首。你道莫有错指人路底么。若错指。教他入水入火。落坑落堑。然古人又道。我若向刀山。刀山自摧折。我若向镬汤。镬汤自消灭。且作么生商量。言语即熟。及问着便生疏去。何也。祇为隔阔多时。上座但会我。甚么处去不得。有去不得者。为眼等诸根。色等诸法。诸法且置。上座。开眼见甚么。所以道不见一法。即如来方得。名为观自在。珍重　师于宋太祖开宝甲戌六月示疾。告众曰。老僧卧疾。强牵拖与汝相见。如今随处道场。宛然化城。且道。作么生是化城。不见古导师云。宝所非。遥须且前进。及至城所。又道。我所化作。今汝诸人。试说个道理看。是如来禅。祖师禅。还定得么。汝等虽是晚生。须知侥忝我国主。凡所胜地。建一道场。所须不阙。祇要汝开口。如今不知阿那个是。汝口争答效他四恩。三有欲得会么。但识口必无咎。纵有咎。因汝有。我今火风相逼。去住是常道。老僧住持。将逾一纪。每承国主助发。至于檀越。十方道侣。主事小师。皆赤心为我。默而难言。或披麻带布。此即顺俗。我道违真。且道。顺好违好。然但顺我道。即无颠倒。我之遗骸。必于南山大智藏和尚左右。乞一坟冢。升沉皎然。不沦化也。努力珍重。二十四日。安坐而终。

　　杭州灵隐清耸禅师

　　福州人。初参法眼。眼指雨谓师曰。滴滴落在上座眼里。师初不喻旨。后因阅华严感悟。承眼印可。回止明州四明山卓庵。节度使钱亿。执事师之礼。忠懿王。命于临安两处开法。后居灵隐上寺。署了悟禅师　上堂。十方诸佛。常在汝前。还见么。若言见。将心见。将眼见。所以道。一切法不生。一切法不灭。若能如是解。诸佛常现前。又曰。见色便见心。且唤甚么作心。山河大地。万象森罗。青黄赤白。男女等相。是心不是心。若是心。为甚么却成物象去。若不是心。又道。见色便见心。还会么。祇为迷此而成颠倒。种种不同。于无同异中。强生同异。且如今直下当承。顿豁本心皎然。无一物可作见闻。若离心别求解脱者。古人唤作迷波讨源。卒难晓悟。僧问。根尘俱泯。为甚么事理不。明师。曰事理且从。唤甚么作俱泯底根尘　问如何是观音第一义。师曰。错　问无明实性即佛性。如何是佛性。师曰。唤甚么作无明　问如何是和尚家风。师曰。亘古亘今　问不问不答时如何。师曰。寐语作么　师问僧。汝会佛法么。曰不会。师曰。汝端的不会。曰是师曰。且去。待别时来。其僧珍重。师曰不是这个道理　问如何是摩诃般若。师曰。雪茫茫茫。僧无语。师曰。会么曰。不会。师示偈曰。摩诃般若。非取非舍。若人不会。风寒雪下。

　　庐山归宗义柔禅师

　　开堂升座。维那白槌曰。法筵龙象众。当观第一义。师曰。若是第一义。且作么生观。恁么道。落在甚么处。为复是观。为复不许人观。先德上座。共相证明。后学初心。莫唤作返问语倒靠语。有疑请问。僧问。诸佛出世。说法度人。感天动地。和尚出世。有何祥瑞。师曰。人天大众前。寐语作么。问优昙华折人皆睹。达本无心事若何。师曰。谩语曰恁么则南能别有深深旨。不是苦心人不知。师曰。事须饱丛林。问昔日金峰。今日归宗。未审。是一是二。师曰。谢汝证明。问。法眼一箭。直射归宗归宗一箭。当射何人。师曰。莫谤我法眼。问此日知军亲证法。师于何处答深恩。师曰。教我道甚么即得。乃曰。一问一答。也无了期。佛法也不是恁么道理。大众。此日之事。故非本心。实谓祇个住山宁有意。向来成佛亦无心。盖缘是知军请命。寺众诚心。既到这里。且说个甚么即得。还相悉么。若信不及。古人便道。相逢欲相唤。脉脉不能语。作么生会。若会。堪报不报之恩。足助无为之化。若也不会。莫道。长老开堂。祇举古人语。此之盛事。天高海深。况喻不及。更不敢赞祝皇风。回向清列。何以故。古人道。吾祷久矣。岂况当今圣明者哉。珍重　僧问。如何是空王庙。师曰。莫少神。曰如何是庙中人。师曰。适来不谩道　问灵龟未兆时如何。师曰。是吉是凶　问未达其源。乞师方便。师曰。达也。曰达后如何。师曰终不恁么问　问僧。看甚么经。曰宝积经。师曰。既是沙门。为甚么看宝积经。僧无语。师代云。古今用无极。

　　洪州百丈道恒禅师

　　参法眼。因请益外道问。佛不问有言不问。无言叙语未终。眼曰。住住。汝拟向世尊。良久处会那。师从此悟入　住后上堂。乘此宝乘。直至道场。每日劳诸上座访。及无可祇延。时寒不用久立。却请回车。珍重　僧问。如何人。学人行脚事。师曰。拗折拄杖得也未　问古人有言。释迦与我同参。未审。参见何人。师曰。唯有同参方知。曰未审。此人如何亲近。师曰。恁么则你不解参也　问如何是祖师西来意。师曰。往往问不着　问还乡曲子。作么生唱。师曰。设使唱落汝后　问如何是百丈境。师曰。何似云居　问如何是百丈为人一句。师曰。若到诸方。总须问过。乃曰。实是无事。诸人各各是佛。更有何疑。得到这里。古人道。十方同聚会。个个学无为。此是选佛。场心空及第归。且作么生是心空。不是那里闭目冷坐是心空。此正是意识想解。上座要会心空么。但且识心便见心空。所以道。过去已过去。未来更莫算。兀然无事坐。何曾有人唤。设有　唤上座。应他好。不应他好。若应他。阿谁唤上座。若不应他。又不患聋也。三世体空。且不是木头也。所以古人道。心空得见法王。还见法王么也。祇是老病。僧又莫道渠自伐好。珍重　问如何是佛。师曰。汝有多少事不问　僧举人问玄沙。三乘十二分教即不问。如何是祖师西来意。沙曰。三乘十二分教不要。某甲不会。请师为说。师曰。汝实不会曰。实不会。师示偈曰。不要三乘要祖宗。三乘不要与君同。君今欲会通宗旨。后夜猿啼在乱峰　上堂。诸上座。适来从僧堂里出来。脚朱跨门限。便回去。已是重说偈言了也。更来这里不可重。重下切脚也。古人云。参他不如自参。所以道。森罗万象。是善财之宗师。业惑尘劳。乃普贤之境界。若恁么参得。与善财同参。若不肯与么参。却归堂向火参取。胜热婆罗门。珍重　上堂。众才集。便曰。吃茶去。或时众集。便曰。珍重。或时众集。便曰。歇后有颂曰。百丈有三诀。吃茶珍重歇。直下便承当。敢报君未彻。师宋太宗淳化辛卯。终于本山。塔寺右坞。

　　五灯全书卷第十八
卍新纂续藏经第 81 册 No. 1571 五灯全书(卷1-33)


　　五灯全书卷第十九

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　法眼宗

　　　　　南岳下九世

　　　　　　清凉益禅师法嗣

　　杭州永明寺道潜禅师

　　河中府武氏子。初谒法眼。眼问曰。子于参请外。看甚么经。师曰。华严经。眼曰。总别同异成坏六相。是何门摄属。师曰。文在十地品中。据理。则世出世间一切法。皆具六相也。眼曰。空还具六相也无。师懵然无对。眼曰。汝问我。我向汝道。师乃问。空还具六相也无。眼曰空。师于是开悟。踊跃礼谢。眼曰。子作么生会。师曰空。眼然之。异日因四众士女入院。眼问师曰。律中道。隔壁闻钗钏声。即名破戒。见睹金银合杂朱紫骈阗。是破戒。不是破戒。师曰。好个入路。眼曰。子向后有五百毳徒。为王侯所重在。师寻礼辞。驻锡于衢州古寺。阅大藏经。忠懿王。命入府。受菩萨戒。署慈化定慧禅师。建大伽蓝。号慧日永明。请居之。师欲请塔下罗汉铜像。过新寺供养。王曰。善矣。予昨夜梦十六尊者。乞随禅师入寺。何昭应之若是。仍于师号。加应真二字。师坐永明。常五百众　上堂。佛法显然。因甚么却不会。诸上座。欲会佛法。但问取张三李四。欲会世法。则参取古佛丛林。无事久立　僧问。如何是永明的的意。师曰。今日十五。明朝十六。曰览师的的意。师曰。何处览　问如何是永明家风。师曰。早被上座答了也　问三种病人如何接。师曰。汝是聋人。曰请师方便。师曰。是方便　问牛头未见四祖时。为甚么百鸟衔华。师曰。见东见西。曰见后为甚么不衔华。师曰。见南见北。曰昔日作么生。师曰。且会今日　问达磨西来传个甚么。师曰。传个册子。曰恁么则心外有法去也。师曰。心内无法　问如何是第二月。师曰。月　问如何是觌面事。师曰。背后是甚么　问文殊仗剑拟杀何人。师曰止止。曰如何是剑。师曰眼是　问诸余即不问。向上宗乘亦且置。请师不答。师曰。好个师僧子。曰恁么则礼拜去也。师曰。不要三拜。尽汝一生去　众参次。师指香炉曰。汝诸人还见么。若见。一时礼拜。各自归堂　问至道无言。借言显道。如何是显道之言。师曰。切忌拣择。曰如何是不拣择。师曰。元帅大王太保令公　问如何是慧日祥光。师曰。此去报慈不远。曰恁么则亲蒙照烛。师曰。且喜没交涉　师于宋太祖建隆辛酉九月十八日示寂。白光昼发。举众皆见。阇维舍利不可胜纪。有屠者。展襟就火聚。求获七颗。开宝庚午。韶请建塔天台。

　　杭州报恩慧明禅师

　　姓蒋氏。幼岁出家。三学精练。志探元旨。乃南游于闽越间。历诸禅会。莫契本心。后至临川。谒法眼。师资道合。寻回鄞水大梅山庵居。吴越部内。禅学者虽盛。而以玄沙正宗。置之阃外。师欲整而导之　新到参。师问。近离甚处。曰都城。师曰。上座离都城到此山。则都城少上座。此间剩上座。剩则心外有法。少则心法不周。说得道理即住。不会即去。僧无对　问如何是大梅主。师曰。阇黎今日离甚么处。僧无对　师寻迁天台山白沙卓庵。有朋彦者。博学强记。来访师。敌论宗乘。师曰。言多去道转远。今有事借问。祇如从上诸圣。及诸先德。还有不悟者也无。彦曰。若是诸圣先德。岂有不悟者哉。师曰。一人发真归源。十方虚空。悉皆消殒。今天台山嶷然。如何得消殒去。彦不知所措。自是他宗泛学来者。皆服膺矣　汉乾祐中。忠懿王。延入府中问法。命住资崇院。师盛谈玄沙。及地藏法眼宗旨臻极。王因命翠岩令参等诸禅匠。及城下名公。定其胜负。天龙长老问曰。一切诸佛。及诸佛法。皆从此经出。未审此经从何而出。师曰。道甚么。天龙拟进语。师曰过也。资严长老问。如何是现前三昧。师曰。还闻么。严曰。某甲不患聋。师曰。果然患聋。师复举雪峰塔铭。问诸老宿。夫从缘有者。始终而成坏。非从缘有者。历劫而长坚。坚之与坏即且置。雪峰即今在甚么处。(法眼别云。祇今是成是坏)宿无对。设有对者。亦不能当其征诘。时群彦弭伏。王大喜悦。署圆通普照禅师　上堂。诸人还委悉么。莫道语默动静无非佛事好。且莫错会　问如何是祖师西来意。师曰。汝还见香台么。曰某甲未会。乞师指示。师曰。香台也不识　问离却目前机。如何是西来意。师曰。汝何不问。曰恁么则委是去也。师曰。也是虚施　问如何是佛法大意。师曰。我见灯明佛。本光瑞如此　问如何是学人自己。师曰。特地伸问。是甚么意　问如何是西来意。师曰。十万八千真跋涉。直下西来不到东　问如何是第二月。师曰。捏目看花花数朵。见精明树几枝枝。

　　金陵报慈行言玄觉导师

　　泉州人也。上堂。凡行脚人。参善知识。到一丛林。放下瓶钵。可谓行菩萨道。能事毕矣。何用更来这里。举论真如涅槃。此是非时之说。然古人有言。譬如披沙识宝。沙砾若除。真金自现。便唤作常住世间。具足僧宝。亦如一味之雨。一般之地。生长万物。大小不同。甘辛有异。不可道地与雨。有大小之名也。所以道。方即现方。圆即现圆。何以故尔。法无偏正。随相应现。唤作对现色身。还见么。若不见。也莫闲坐地　僧问。如何是祖师西来意。师曰。此问不当　问坐却是非。如何合得本来人。师曰。汝作么生坐　师闻鸠子叫。问僧。甚么声。曰鸠子声。师曰。欲得不招无间业。莫谤如来正法轮　江南国主。建报慈院。命师大阐宗猷。海会二千余众。别署导师之号。上堂。此日英贤共会。海众同臻。谅惟佛法之趣。无不备矣。若是英鉴之者。不须待言也。然言之本无。何以默矣。是以森罗万象。诸佛洪源。显明则海印光澄。冥昧则情迷自惑。苟非通心上士。逸格高人。则何以于诸尘中。发扬妙极。卷舒物象。纵夺森罗。示生非生。应灭非灭。生灭洞已。乃曰真常。言假则影散千途。论真则一空绝迹。岂可以有无生灭。而计之者哉　问国王再请。特荐先朝。和尚今日如何举唱。师曰。汝不是问再唱人。曰恁么则天上人间。无过此也。师曰。没交涉　问远远投师。请垂一接。师曰。却依旧处去。

　　抚州崇寿院契稠禅师

　　泉州人。上堂。僧问。四众谛观第一义。如何是第一义。师曰。何劳更问。乃曰。大众欲知佛性义。当观时节因缘。作么生是时节因缘。上座如今便散去。且道。有也未。若无。因甚么便散去。若有。作么生是第一义。上座第一义现成。何劳更观。恁么显明。得佛性常照。一切法常住。若见有法常住。犹未是法之真源。作么生是法之真源。上座不见。古人道。一人发真归源。十方虚空。悉皆消殒。还有一法。为意解么。古人有如是大事因缘。依而行之即是。何劳长老多说。众中有未知者。便请相示。僧问。法眼之灯。亲然汝水。今日王侯请命。如何是法眼之灯。师曰。更请一问　问古人见不齐处。请师方便。师曰。古人见甚么处不齐　问如何是佛。师曰。如何是佛。曰如何领解。师曰。领解即不是　问的的西来意。师当第几人。师曰。年年八月半中秋　问如何是和尚为人一句。师曰。观音举。上蓝举。

　　金陵报恩院法安慧济禅师

　　太和人。初住曹山。上堂。知幻即离。不作方便。离幻即觉。亦无渐次。诸上座。且作么生会不作方便。又无渐次。古人意。在甚么处。若会得。诸佛常现前。若未会。莫向圆觉经里讨。夫佛法亘古亘今。未尝不现前。诸上座。一切时中。咸承此威光。须具大信根。荷担得起始得。不见佛赞猛利底人。堪为器用。亦不赏他向善。久修净业者。要似他广额凶屠。抛下操刀便证。直须恁么始得。所以长者道。如将梵位直授凡庸。僧问。大众既临于法会。请师不吝句中元。师曰。谩得大众么。曰恁么则全因此问也。师曰。不用得　问古人有言。一切法以不生为宗。如何是不生宗。师曰。好个问处　问佛法中请师方便。师曰。方便了也　问如何是古佛心。师曰。何待问　江南国主。请居报恩。署号摄众。上堂。谓众曰。此日奉命。令住持当院。为众演法。适来见维那白槌了。多少好。令教当观第一义。且作么生是第一义。若这里参得多少省要。如今别更说个甚么即得。然承恩旨。不可杜默去也。夫禅宗示要。法尔常规。圆明显露。亘古亘今。至于达磨西来。也祇与诸人证明。亦无法可得与人。祇道。直下是便教立地构取。古人虽则道立地构取。如今坐地。还构得也无。有疑请问。僧问。三德奥枢。从佛演一音元露。请师明。师曰。汝道有也未　问如何是报恩境。师曰。大家见汝问　开宝中。示灭于本院。

　　庐州长安院延规禅师

　　僧问。如何是庵中主。师曰。汝到诸方。但道从长安来。

　　南康军云居山清锡禅师

　　泉州人。僧问。如何是云居境。师曰。汝唤甚么作境。曰如何是境中人。师曰。适来向汝道甚么　后住泉州西明。有廖天使入院。见供养法眼真。乃问曰。真前是甚么果子。师曰。假果子。天使曰。既是假果子。为甚么将供养真。师曰。也祇要天使识假　问如何是佛。师曰。容颜甚奇妙。

　　常州正勤院希奉禅师

　　苏州谢氏子。上堂。古圣道。圆同太虚。无欠无余。又道。一一法一一宗。众多法一法宗。又道。起唯法起。灭唯法灭。又道。起时不言我起。灭时不言我灭。据此说话。屈滞久在丛林上座。若是初心兄弟。且须体究。人身难得。正法难闻。莫同等闲。施主衣食不易消遣。若不明道。个个尽须还他。上座要会道么。珍重　僧问。如何是祖师西来意。师曰。甚么处得这个消息　问如何是诸法空相。师曰。山河大地　问僧众云集。请师举唱宗乘。师曰。举来久矣　问佛法付嘱国王大臣。今日正勤将何付嘱。师曰。万岁万岁　问古人有言。山河大地。是汝真善知识。如何得山河大地。为善知识去。师曰。汝唤甚么作山河大地　问如何是合道之言。师汝问我答　问灵山会上。迦叶亲闻。未审今日谁人得闻。师曰。迦叶亲闻个甚么　问古佛道场。学人如何得到。师曰。汝今在甚么处　问如何是和尚圆通。师敲禅床三下　问如何是脱却根尘。师曰。莫妄想　问人王法王。是一是二。师曰。人王法王　问如何是诸法寂灭相。师曰。起唯法起。灭唯法灭　问如何是未曾生底法。师曰。汝争得知　问无著见文殊。为甚么不识。师曰。汝道文殊还识无著么　问得意谁家新曲妙。正勤一句请师宣。师曰。道甚么。曰岂无方便也。师曰。汝不会我语。

　　漳州罗汉智依宣法禅师

　　上堂。尽十方世界。无一微尘许法。与汝作见闻觉知。还信么。然虽如此。也须悟始得。莫将为等闲。不见道。单明自己。不悟目前。此人祇具一只眼。还会么。僧问。纤尘不立。为甚么好丑现前。师曰。分明记取。别处问人　问大众云集。谁是得者。师曰。还曾失么　问如何是佛。师曰。汝是行脚　问如何是宝寿家风。师曰。一任观看。曰恁么则大众有赖。师曰。汝作么生。曰终不敢谩大众。师曰。嫌少作么　问僧。受业在甚么处。曰在佛迹。师曰。佛在甚么处。曰甚么处不是。师举起拳曰。作么生。曰和尚收取。师曰。放阇黎七棒　问僧。今夏在甚么处。僧曰。在无言上座处。师曰。还曾问讯也否。僧曰。也曾问讯。师曰。无言作么生问得。僧曰。若得无言。甚么处不问得。师喝曰。恰似问你　师与彦端长老。吃饼餤。端曰。百种千般。其体不二。师曰。作么生是不二体。端拈起饼餤师曰。祇守百种千般。端曰。也是和尚见处。师曰。汝也是罗公咏梳头样　师将示灭。乃谓众曰。今晚四大不和畅。云腾鸟飞。风动尘起。浩浩地。还有人治得么。若治得。永劫不相识。若治不得。时时常见我。言讫。告寂。

　　金陵钟山章义院道钦禅师

　　太原人。初住庐山栖贤。上堂。道远乎哉。触事而真。圣远乎哉。体之则神。我寻常示汝。何不向衣钵下座地。直下参取。须要上来讨个甚么。既上来。我即事不获已。便举古德少许方便。抖擞些子龟毛兔角。解落向汝。诸上座。欲得省要。僧堂里。三门下。寮舍里。参取好。还有会处也未。若有会处。试说看。与上座证明　僧问。如何是栖贤境。师曰。栖贤有甚么境　问古人拈椎竖拂。还当宗乘中事也无。师曰。古人道了也　问学人乍入丛林。乞和尚指示。师曰。一手指天。一手指地　后江南国主。请居章义。上堂。总来这里。立作甚么。善知识如河沙数。常与汝为伴。行住坐卧。不相舍离。但长连床上稳坐地。十方善知识自来参。上座何不信取作得。如许多难易。他古圣嗟。见今时人不奈何。乃曰。伤夫人情之惑久矣。目对真而不觉。此乃嗟汝诸人看却不知。且道看却甚么不知。何不体祭古人方便。祇为信之不及。致得如此。诸上座。但于佛法中留心。无不得者。无事体道去。便下座　僧问。百年暗室。一灯能破时如何。师曰。莫谩语　问佛法还受变异也无。师曰。上座是僧　问大众云集。请师举扬宗旨。师曰。久矣　问如何是元旨。师曰。元有甚么旨。

　　金陵报恩匡逸禅师

　　明州人。江南国主。请居上院。署凝密禅师。上堂。顾视大众曰。依而行之。即无累矣。还信么。如太阳赫奕皎然地。更莫思量。思量不及。设尔思量得及。唤作分限智慧。不见先德云。人无心合道。道无心合人。人道既合。是名无事人。且自何而凡。自何而圣。于此若未会。可谓为迷情所覆。便去离不得。迷时即有窒碍。为对为待。种种不同。忽然惺去。亦无所得。譬如演若达多。认影迷头。岂不担头觅头。然正迷之时。头且不失。及乎悟去。亦不为得。何以故。人迷谓之失。人悟谓之得。得失在于人。何关于动静　僧问。诸佛说法。普润群机。和尚说法。甚么人得闻。师曰。祇有汝不闻　问如何是报恩一句。师曰。道不是得么　问十二时中。思量不到处。如何行履。师曰。汝如今在甚么处　问祖嗣西来如何举唱。师曰。不违所请　问如何是一句。师曰。我答争似汝举　问佛为一大事因缘出世。未审和尚出世如何。师曰恰好。曰恁么则大众有赖。师曰。莫错会。

　　金陵报慈文遂导师

　　杭州陆氏子。尝究首楞严。甄分真妄缘起。本末精博。于是节科注释。文句交络。厥功既就。谒于法眼。述己所业。深符经旨。眼曰。楞严岂不是有八还义。师曰是。曰明还甚么。师曰。明还日轮。曰日还甚么。师懵然无对。眼诫令焚其所注之文。师自此服膺请益。始忘知解。金陵国主。署雷音觉海大导师　上堂。天人群生类。皆承此恩力。威权三界。德被四方。共禀灵光。咸称妙义。十方诸佛常顶戴汝。谁敢是非。及乎向这里。唤作开方便门。对根设教。便有如此。如彼流出无穷。若能依而奉行。有何不可。所以清凉先师道。佛是无事人。且如今觅个无事人。也不可得　僧问。巅山岩崖。还有佛法也无。师曰。汝唤甚么。作巅山岩崖。曰如何是道。师曰。妄想颠倒　上堂。老僧平生。百无所解。日日一般。虽住此间。随缘任运。今日诸上座。与本无异。珍重。僧问。如何是无异底事。师曰。千差万别。僧再问。师曰。止止不须说。且会取千差万别　问如何是和尚家风。师曰。方丈板门扇　问如何是无相道场。师曰。四郎五郎庙　问如何是吹毛剑。师曰。簳面杖　问如何是正直一路。师曰。远远近近。曰便恁么去时如何。师曰。咄哉痴人。此是险路　问僧。从甚么处来。曰曹山来。师曰。几程到此。曰七程。师曰。行却许多山林溪涧。何者是汝自己。曰总是。师曰。众生颠倒。认物为己。曰如何是学人自己。师曰。总是　上堂。诸上座。各在此经冬过夏。还有人悟自己也无。山僧与汝证明。令汝真见。不被邪魔所惑。问如何是学人自己。师曰。好个师僧。眼目甚分明。

　　漳州罗汉院守仁禅师

　　泉州人。上堂。祇据如今。谁欠谁剩。然虽如此。犹是第二义门。上座若明达得去。也且是一是二。更须子细看　僧问。如何是祖师西来的的意。师曰。即今是甚么意　问如何是涅槃。师曰生死。曰如何是生死。师曰。适来道甚么。晚参。物物本来无处所。一轮明月印心池。便归方丈　次住报恩。上堂。报恩这里。不曾与人拣话。今日与诸上座。拣一两则话。还愿乐么。诸上座。鹤胫长。凫胫短。甘草甜。黄檗苦。恁么拣辨。还惬雅意么。诸上座。莫是血脉不通。泥水有隔么。且莫错会。珍重　僧问。如何是西来意。师曰。唤甚么作西来意。曰恁么则无西来也。师曰。由汝口头道　问如何是报恩家风。师曰。无汝着眼处　问学人未委禀承。请师方便。师曰。莫相孤负么。曰恁么则有师资之分也。师曰。丛林见多　问如何是佛法大意。师曰。向汝道甚么　问如何是无生之相。师曰。舍身受身。曰恁么则生死无过也。师曰。料汝恁么会　示众。人人皆备理。一一尽圆常。僧便问。如何是圆常之理。师曰。无事不参差。曰恁么则纵横法界也。师曰。巧道有何难　问如何是不到三寸。师曰。你问我答　问僧。甚么处来。曰福州来。师曰。䟦涉如许多山岭。阿那个是上座自己。曰某甲亲离福州。师曰。祇恁么。别更有商量。曰更作甚么商量。师曰。汝话堕也　问不昧缘尘。请师一接。师曰。唤甚么作缘尘。曰若不伸问。焉息疑情。师曰。若不是今日便作官方。

　　抚州黄山良匡禅师

　　吉州人。僧问。如何是黄山家风。师曰。筑着汝鼻孔　问如何是不迁义。师曰。春夏秋冬　问如何是一路涅槃门。师曰。汝问宗乘中一句。岂不是。曰恁么则不哆哆。师曰。莫哆哆好　问众星攒月时如何。师曰。唤甚么作月。曰莫祇这个便是也无。师曰。这个是甚么　问明镜当台。森罗为甚么不现。师曰。那里当台。曰争奈即今何。师曰。又道不现。

　　金陵报恩院玄则禅师

　　滑州卫南人。初问青峰。如何是学人自己。峰曰。丙丁童子来求火。后谒法眼。眼问。甚处来。师曰青峰。眼曰。青峰有何言句。师举前话。眼曰。上座作么生会。师曰。丙丁属火。而更求火。如将自己求自己。眼曰。与么会又争得。师曰。某甲祇与么。未审和尚如何。眼曰。你问我。我与你道。师问。如何是学人自己。眼曰。丙丁童子来求火。师于言下顿悟。开堂日。李王与法眼。俱在会。僧问。龙吟雾起。虎啸风生。学人知是出世边事。到此为甚么不会。师曰。会取好。僧举头看师。又看法眼。乃抽身入众。法眼与李王。当时失色。眼归方丈。令侍者唤问话僧至。眼曰。上座适来问底话。许你具眼。人天众前。何不礼拜盖覆却。乃摵一坐具。其僧三日后。吐光而终　僧问。了了见佛性。如何是佛性。师曰。不欲便道　问如何是金刚大士。师披胸曰。见也未　问如何是诸圣密密处。师曰。却须会取自己。曰如何是和尚密密处。师曰。待汝会始得　上堂。诸上座尽有常圆之月。各怀无价之珍。所以月在云中。虽明而不照。智隐惑内。虽真而不通。无事珍重　问如何是不动尊。师曰。飞飞飏飏　问如何是了然一句。师曰。对汝又何难。曰恁么道莫便是也无。师曰。不对又何难。曰深领和尚恁么道。师曰。汝道我道甚么　问亡僧迁化。向甚么处去也。师曰。待汝生即道。曰宾主历然。师曰。汝立地见亡僧　问如何是学人本来心。师曰。汝还曾道着也未。曰祗如道着。如何体会。师曰。待汝问始得　问教中道。树能生果。作玻璃色。未审此果何人得吃。师曰。树从何来。曰学人有分。师曰。去果八万四千　问如何是不迁义。师曰。江河竞注。日月旋流　问宗乘中元要处。请师一言。师曰。汝行脚来。多少时也。曰不曾逢伴侣。师曰。少瞌睡。

　　金陵净德院智筠达观禅师

　　河中府王氏子。初住栖贤。上堂。从上诸圣。方便门不少。大抵祇要诸仁者有个见处。然虽未见。且不参差一丝发许。诸仁者亦未尝违背一丝发许。何以故。烜赫地显露。如今便会取。更不费一毫气力。还省要么。设道毗卢有师。法身有主。斯乃抑扬。对机施说。诸仁者。作么生会对底道理。若也会。且莫嫌他佛语。莫重祖师。直下是自己眼明始得　僧问。如何是的的之言。师曰。道甚么　问纷然觅不得时如何。师曰。觅个甚么不得　问如何是祖师意。师曰。用祖师意作甚么　问今朝呈远瑞。正意为谁来。师曰。大众尽见。汝恁么问　江南国主。创净德院。延请居之。署达观禅师。上堂。夫欲慕道。也须上上根器始得。造次中下。不易承当。何以故。佛法非心意识境界。上座莫恁么[怡-台+(卄/(ㄇ@人)/戍)]猰地。他古人道。沙门眼。把定世界。函盖乾坤。绵绵不漏丝发。所以诸佛赞叹。赞叹不及。比喻比喻不及。道上座威光赫奕。亘古亘今。幸有如是家风。何不绍续取。为甚么自生卑劣。枉受辛勤。不能晓悟。祇为如此。所以诸佛出兴于世。祇为如此。所以诸佛唱入涅槃。祇为如此。所以祖师特地西来　问诸圣皆入不二法门。如何是不二法门。师曰。但恁么入。曰恁么则今古同然去也。师曰。汝道甚么处是同　问如何是佛法大意。师曰。恰问着。曰恁么则学人礼拜也。师曰。汝作么生会　问如何是佛。师曰。如何不是　师尝曰。吾不能投身岩谷灭迹市廛。而出入禁庭。以重烦世主。吾之过也。遂屡辞归故山。国主。锡以五峰栖玄兰若　宋太祖开宝己巳八月十七日告寂。寿六十四。腊四十四。

　　高丽国道峰山慧炬国师

　　始发机于法眼之室。本国主思慕。遣使来请。遂回故地。国主受心诀。礼待弥厚。一日请入王府。上堂。师指威凤楼。示众曰。威凤楼为诸上座举扬了也。还会么。傥若会。且作么生会。若道不会。威凤楼作么生不会。珍重。

　　杭州真身宝塔寺绍岩禅师

　　雍州刘氏子。吴越王。命师开法。署了空大智常照禅师。上堂。山僧素寡知见。本期闲放以了余年。岂谓今日大王勤重苦勉。山僧效诸方宿德。施张法筵。然大王致请。也祇图诸仁者明心。此外别无道理。诸仁者。还明心也未。莫不是语言谭笑时。凝然杜默时。参寻知识时。道伴商略时。观山玩水时。耳目绝对时。是汝心否。如上所解。尽为魔魅所摄。岂曰明心。更有一类人。离身中妄想外。别认遍十方世界。含日月包太虚。谓是本来真心。斯亦外道所计。非明心也。诸仁者要会么。心无是者。亦无不是者。汝拟执认。其可得乎。僧问。六合澄清时如何。师曰。大众谁信汝　师于宋太祖开宝辛未七月示疾。谓门弟子曰。诸行无常。即常住相。言讫。跏趺而逝。寿七十三。腊五十五。

　　台州般若寺敬遵通慧禅师

　　上堂。皎皎烜赫地。亘古亘今。也未曾有纤毫间断相。无时无节。长时拶定。上座无通气处。所以道。山河大地。是上座善知识。放光动地。触处露现。实无丝头许法可作隔碍。如今因甚么却不会。特地生疑去。无事不用久立　僧问。优昙花折人皆睹。般若家风赐一言。师曰。不因上座问。不曾举似人。曰恁么则般若雄峰。讵齐今古。师曰。也莫错会　问牛头未见四祖时。为甚么百鸟衔华。师曰。汝甚么处见。曰见后为甚么不衔华。师曰。且领话好　问灵山一会。迦叶亲闻。未审今日一会。何人得闻。师曰。试举迦叶闻底看。曰恁么则迦叶亲闻去也。师曰。乱道作么　师自述真赞曰。真兮寥廓。郢人图雘。岳耸云空。澄潭月跃。

　　庐山归宗䇿真法施禅师

　　曹州魏氏子。初名慧超。谒法眼。问曰。如何是佛。眼曰。汝是慧超。师从此悟入。住后上堂。诸上座。见闻觉知。祇可一度。祇如会了。是见闻觉知。不是见闻觉知。要会么。与诸上座。说破了也。待汝悟始得。久立珍重　僧问。如何是佛。师曰。我向汝道。即别有也　问如何是归宗境。师曰。是汝见甚么。曰如何是境中人。师曰。出去　问。国王请命。大启法筵。不落见闻。请师速道。师曰。闲言语。曰师意如何。师曰。又乱说　问承教有言。将此深心奉尘刹。是则名为报佛恩。尘刹即不问。如何是报佛恩。师曰。汝若是则报佛恩　问无情说法大地得闻。师子吼时如何。师曰。汝还闻么。曰恁么则同无情也。师曰。汝不妨会得好　问古人以不离见闻为宗。未审和尚以何为宗。师曰。此问甚好。曰犹是三缘四缘。师曰。莫乱道　师次住金陵奉先。复迁报恩。宋太宗太平兴国庚辰示寂。

　　洪州同安院绍显禅师

　　僧问。王恩降旨师亲受。熊耳家风乞一言。师曰。已道了也　问千里投师。请师一接。师曰。好入处　云盖山乞瓦造殿。有官人问。既是云盖。何用乞瓦。僧无对。师代曰。罕遇其人。

　　庐山栖贤慧圆禅师

　　上堂。出得僧堂门。见五老峰。一生参学事毕。何用更到这里来。虽然如此。也劳上座一转了也。珍重　僧问。不是风动。不是幡动。未审古人意旨如何。师曰。大众一时会取　上堂。有僧拟问。师乃指其僧曰。住住。其僧进步问。从上宗乘。请师举唱。师曰。前言不构。后语难追。曰未审今日事如何。师曰。不会人言语　问如何是佛法大意。师曰。好　问如何是栖贤境。师曰。入得三门便合知　问如何是祖师西来意。师曰。此土不欠少。

　　洪州观音院从显禅师

　　泉州人。上堂。众集。良久曰。文殊深赞维摩。未审维摩受赞也无。若受赞。何处有居士耶。若不受赞。文殊不可虚发言也。大众作么生会。若会。真个衲僧。僧问。维摩默然。文殊深赞。此意如何。师曰。汝问我答。曰忽遇恁么人出头来。又作么生。师曰。行到水穷处。坐看云起时。问如何是观音家风。师曰。眼前看取。曰忽遇作者来。作么生见待。师曰。贫家祇如此。未必便言归。问久负没弦琴。请师弹一曲。师曰。作么生听。其僧侧耳。师曰。赚杀人。乃曰。卢行者当时大庾岭头。谓明上座言。莫思善。莫思恶。还我明上座本来面目来。观音今日不恁么道。还我明上座。恁么道。是曹溪子孙也无。若是曹溪子孙。又争除却四字。若不是。又过在甚么处。试出来商量看。良久曰。此一众真行脚人也。便下座　宋太宗太平兴国癸未九月中。师谓檀那袁长史曰。老僧三两日间。归乡去。袁曰。和尚年尊。何更思乡。师曰。归乡图得好盐吃。袁不测其言。翌日师不疾坐亡。寿七十有八。袁建塔于西山。

　　洛京兴善栖伦禅师

　　僧问。如何是佛。师曰。向汝道甚么即得　问如何是西来意。师曰。适来犹记得。

　　洪州严阳新兴院齐禅师

　　僧问。如何得出三界去。师曰。汝还信么。曰信则深信。乞和尚慈悲。师曰。祇此信心。亘古亘今。快须究取。何必沉吟。要出三界。三界唯心　师因雪示众。诸上座。还见雪么。见即有眼。不见无眼。有眼即常。无眼即断。恁么会得。佛身充满　问学人辞去泐潭。乞和尚示个入路。师曰。好个入路。道心坚固。随众参请。随众作务。要去便去。要住便住。去之与住。更无他故。若到泐潭。不审马祖。

　　润州慈云匡达禅师

　　僧问。佛以一大事因缘故。出现于世。未审和尚出世如何。师曰恰好。曰作么生。师曰。不好。

　　苏州荐福院绍明禅师

　　州将钱仁。奉请住持。乃问。如何是和尚家风。师曰。一切处看取。

　　泽州古贤院谨禅师

　　侍立法眼次。眼问一僧曰。自离此间。甚么处去来。曰入岭来。眼曰不易。曰虚涉他如许多山水。眼曰。如许多山水也不恶。其僧无语。师于此有省　住后。僧问。如何是佛。师曰。筑着你鼻孔　问僧曰。唯一坚密身。一切尘中现。如何是坚密身。僧竖指。师曰。现则现。你作么生会。僧无语。

　　宣州兴福院可勋禅师

　　建州朱氏子。僧问。如何是兴福正主。师曰。阇黎不识。曰莫祇这便是么。师曰。纵未歇狂。头亦何失　问如何是道。师曰。勤而行之　问何云法空。师曰不空。有偈示众曰。秋江烟岛晴。鸥鹭行行立。不念观世音。争知普门入。

　　洪州上蓝院守讷禅师

　　上堂。尽令提纲。无人扫地。丛林兄弟。相共证明。晚进之流。有疑请问。僧问。愿开甘露门。当观第一义。不落有无中。请师垂指示。师曰。大众证明。曰恁么则莫相屈去也。师曰。闲言语　问如何是佛。师曰。更问阿谁。

　　抚州覆船和尚

　　僧问。如何是佛。师曰。不识　问如何是祖师西来意。师曰。莫谤祖师好。

　　杭州奉先寺法瑰法明普照禅师

　　僧问。释迦出世。天雨四华。地摇六动。未审今日有何祥瑞。师曰。大众尽见。曰法王法如是。师曰。人王见在　问法眼宝印。和尚亲传。今日一会。当付何人。师曰。谁人无分。曰恁么则雷音普震无边刹去也。师曰。也须善听。

　　庐山化城寺慧朗禅师

　　江南相国宋齐丘。请开堂。师升座曰。今日令公请山僧为众。莫非承佛付嘱。不忘佛恩。众中有问话者出来。为令公结缘。僧问。令公亲降。大众云臻。从上宗乘。请师举唱。师曰。莫是孤负令公么　问师常苦口。为甚么学人己事不明。师曰。阇黎甚么处不明。曰不明处请师决断。师曰。适来向汝道甚么。曰恁么则全因今日去也。师曰。退后礼三拜。

　　杭州慧日永明寺道鸿通辩禅师

　　上堂。僧问。远离天台境。来登慧日峰。久闻师子吼。今日请师通。师曰。闻么。曰恁么则昔日崇寿。今日永明也。师曰。幸自灵利。何须乱道。乃曰。大道廓然。古今常尔。真心周遍。如量之智皎然。万象森罗。咸真实相。该天括地。亘古亘今大众还会么。还辩白得么。僧问。国王嘉命。公贵临筵。未审今日当为何事。师曰验取。曰此意如何。师曰。甚么处去来。曰恁么则成造次也。师曰。休乱道。

　　高丽国灵鉴禅师

　　僧问。如何是清净伽蓝。师曰。牛栏马厩　问如何是佛。师曰。拽出癫汉着。

　　荆门上泉和尚

　　僧问。二龙争珠。谁是得者。师曰。我得　问远远投师。如何一接。师按杖视之。其僧礼拜。师便喝　问尺璧无瑕时如何。师曰。我不重。曰不重后如何。师曰。火里蝍蟟飞上天。

　　庐山大林寺僧遁禅师

　　初住圆通。有僧举。僧问玄沙。向上宗乘。此间如何言论。沙曰少人听。未审玄沙意旨如何。师曰。待汝移却石耳峰。我即向汝道(归宗柔别云。低声)。

　　池州仁王院缘胜禅师

　　僧问。农家击壤时如何。师曰。僧家自有本分事。曰不问僧家本分事。农家击壤时如何。师曰。话头何在。

　　五灯全书卷第十九
卍新纂续藏经第 81 册 No. 1571 五灯全书(卷1-33)


　　五灯全书卷第二十

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　法眼宗

　　南岳下十世

　　天台韶国师法嗣

　　杭州慧日永明延寿智觉禅师

　　余杭王氏子。总角之岁。归心佛乘。既冠。不茹荤。日唯一食。持法华经。七行俱下。才六旬。悉能诵之。感群羊跪听。年二十八。为华亭镇将。属翠岩参迁止龙册寺。大阐元化。时吴越文穆王。知师慕道。乃从其志。遂礼翠岩为师。执劳供众。都忘身宰。衣不缯纩。食无重味。野蔬布襦。以遣朝夕。寻往天台山天柱峰。九旬习定。有乌类斥鷃。巢于衣褶中。暨谒韶国师。一见而深器之。密授元旨。仍谓师曰。汝与元帅有缘。他日大兴佛事。初住雪窦。上堂。雪窦这里。迅瀑千寻。不停纤粟。奇岩万仞。无立足处。汝等诸人。向甚么处进步。僧问。雪窦一径。如何履践。师曰。步步寒华结。言言彻底冰　师有偈曰。孤猿叫落中岩月。野客吟残半夜灯。此境此时谁得意。白云深处坐禅僧　忠懿王。请开山灵隐新寺。明年迁永明道场。众盈二千。僧问。如何是永明妙旨。师曰。更添香着。曰谢师指示。师曰。且喜没交涉。僧礼拜。师曰。听取一偈。欲识永明旨。门前一湖水。日照光明生。风来波浪起　问学人久在永明。为甚么不会永明家风。师曰。不会处会取。曰不会处如何会。师曰。牛胎生象子。碧海起红尘　问成佛成祖。亦出不得。六道轮回。亦出不得。未审出甚么处不得。师曰。出汝问处不得　问教中道。一切诸佛。及诸佛法。皆从此经出。如何是此经。师曰。长时转不停。非义亦非声。曰如何受持。师曰。若欲受持者。应须着眼听　问如何是大圆镜。师曰。破砂盆　师居永明十五载。度弟子一千七百人。宋太祖开宝甲戌。入天台山。度戒约万余人。常与七众授菩萨戒。夜施鬼神食。朝放诸生类。不可称算。六时散华行道。余力念法华经。计万三千部。着宗镜录一百卷。诗偈赋咏。凡千万言。播于海外。高丽国王。览师言教。遣使赍书。叙弟子之礼。奉金线织成袈裟。紫水精珠。金澡罐等。彼国僧三十六人。皆承印记。前后归本国。各化一方。开宝乙亥十二月二十四日示疾。越二日。焚香告众。跏趺而寂。寿七十二。腊四十二。塔于大慈山。明万历庚戌。迁南屏山宗镜堂后。

　　苏州长寿院朋彦广法禅师

　　永嘉秦氏子。僧问。如何是元旨。师曰。四棱塌地　问如何是绝丝毫底法。师曰。山河大地。曰恁么则即相而无相也。师曰。也是狂言　问如何是径直之言。师曰。千迂万曲。曰恁么则无不总是也。师曰。是何言欤　问如何是道。师曰。䟦涉不易　宋太祖建隆辛酉。以住持付门人法齐。四月六日示灭。寿四十九。腊三十五。

　　温州大宁院可弘禅师

　　僧问。如何是正真一路。师曰。七颠八倒。曰恁么则法门无别去也。师曰。我知汝错会去　问皎皎地无一丝头时如何。师曰。话头已堕。曰乞师指示。师曰。适来亦不虚设　问向上宗乘。请师举扬。师曰。汝问太迟生。曰恁么则不仙陀去也。师曰。深知汝恁么去。

　　杭州五云山华严院志逢禅师

　　余杭人。生恶荤血。肤体香洁。幼岁出家于临安东山朗瞻院。依年受具。通贯三学。了达性相。尝梦升须弥山。睹三佛列坐。初释迦。次弥勒。皆礼其足。唯不识第三尊。但仰视而已。释尊谓之曰。此是补弥勒处。师子月佛。师方作礼。觉后因阅大藏经。乃符所梦。后晋天福中。游方。抵天台云居。参国师。宾主缘契。顿发玄秘。一日入普贤殿中宴坐。倏有一神人。跪膝于前。师问。汝其谁乎。曰护戒神也。师曰。吾患有宿愆未殄。汝知之乎。曰师有何罪。唯一小过耳。师曰。何也。曰凡折钵水亦施主物。师每倾弃。非所宜也。言讫而隐。师自此洗钵水尽饮之。积久因致脾疾。十载方愈。(凡折退饮食。及涕唾便利等。并宜鸣指。默念咒。发施心。而倾弃之)吴越国王。向师道风。召赐紫衣。署普觉禅师。命住临安功臣院　上堂。诸上座。舍一知识。参一知识。尽学善财南游之式样。且问上座。祇如善财礼辞文殊。拟登妙峰谒德云比丘。及到彼所。何以德云却于别峰相见。夫教意祖意。同一方便。终无别理。彼若明得。此亦昭然。诸上座。即今簇着老僧。是相见。是不相见。此处是妙峰。是别峰。脱或从此省去。可谓不孤负老僧。亦常见德云比丘。未尝刹那相舍离。还信得及么。僧问。丛林举唱。曲为今时。如何是功臣的的意。师曰。见么。曰恁么则大众咸欣也。师曰。将谓师子儿　问佛佛授手。祖祖传心。未审和尚传个甚么。师曰。汝承当得么。曰学人承当不得。还别有人承当得否。师曰。大众笑汝　问如何是如来藏。师曰。恰问着　问如何是诸佛机。师曰。道是得么　上堂。良久曰。大众看看。便下座　上堂。古德为法行脚。不惮勤劳。如雪峰。三到投子。九上洞山。盘桓往返。尚求个入路不得。看汝近世参学人。才跨门来。便要老僧接引指示说禅。且汝欲造元极之道。岂同等闲。而况此事亦有时节。躁求焉得。汝等要知悟时么。如今各且下去。堂中静坐。直待仰家峰点头。老僧即为汝说。时有僧出曰。仰家峰点头。也请师说。师曰。大众且道。此僧会老僧语。不会老僧语。僧礼拜。师曰。今日偶然失鉴　问无为无事人。为甚么却有金锁难。僧无对。师代曰。祇为无为无事　问教中道。文殊忽起佛见法见。被佛威神摄向二铁围山。意旨如何。师曰。甚么处是二铁围山。僧无语。师曰。还会么。如今若有人起佛法之见。吾与烹茶两瓯。且道。赏伊罚伊。同教意不同教意　宋太祖开宝辛未。大将凌超。于五云山创院。奉师为终老之所。师每携大扇乞钱。买肉饲虎。虎每迎之。载以还山。太宗雍熙乙酉示寂。塔于本院。寿七十七。腊五十八。塔曰宝峰常照。

　　杭州报恩法端慧月禅师

　　上堂。数夜与诸上座。东语西话。犹未尽其源。今日与诸上座。大开方便。一时说却。还愿乐也无。久立珍重　僧问。学人恁么上来。请师接。师曰不接。曰为甚么不接。师曰。为汝太灵利。

　　杭州报恩绍安通辩明达禅师

　　上堂。僧问。大众侧聆。请师不吝。师曰奇怪。曰恁么则今日得遇于师也。师曰。是何言欤。乃曰。一句归真。万劫不朽。今日为诸人举一句子。良久曰。分明记取。便下座　上堂。幸有楼台匝地。常提祖印。不妨诸上座参取。久立珍重　僧问。如何是和尚家风。师曰。一切处见成。曰恁么则亘古亘今也。师曰。莫闲言语。

　　福州广平院守威宗一禅师

　　本州人。参国师得旨。乃付衣法。时有僧问。大庾岭头提不起。如何今日付于师。师提起曰。有人敢道天台得么　上堂。达磨大师云。吾法三千年后不移丝发。山僧今日不移达磨丝发。先达之者。共相证明。若未达者。不移丝发。僧问。洪钟韵绝。大众临筵。祖意西来。请师提唱。师曰。洪钟韵绝。大众临筵　问。古人云。任汝千圣见。我有天真佛。如何是天真佛。师曰。千圣是　问如何是广平家风。师曰。谁不受用　上堂。不用开经作梵。不用展钞牒科。还有理论处也无。设有理论处。亦是方便之谈。宗乘事合作么生　问如何是西来意。师曰。未曾有人答得。曰请师方便。师曰。何不更问。

　　杭州报恩永安禅师

　　温州翁氏子。幼依本郡汇征出家。后唐天成中。随本师入国。忠懿王。命征为僧正。师尤不喜俗务。拟潜往闽川。投访禅会。属路岐艰阻。遂回天台山结茅。寻遇国师开示。顿悟本心。乃辞出山。征闻于王。王命住越州清泰。次召居上寺。署正觉空慧禅师　上堂。十方诸佛。一时云集。与诸上座证明。诸上座与佛一时证明。还信么。切忌卜度　僧问。四众云臻。如何举唱。师曰。若到诸方。切莫错举。曰非但学人。大众有赖。师曰。礼拜着　问五乘三藏。委者颇多。祖意西来乞师指示。师曰。五乘三藏。曰向上还有事也无。师曰。汝却灵利　问如何大作佛事。师曰。嫌甚么。曰恁么则亲承摩顶去也。师曰。何处见世尊　问如何是西来意。师曰。过这边立。僧才移步。师召曰。会么。曰不会。师曰。听取一偈。汝问西来意。且过这边立。昨夜三更时。雨打虚空湿。电影忽然明。不似岫蜒急　宋太祖开宝甲戌示疾。告众言别。时有僧问。昔日如来正法眼迦叶亲传未审和尚宗风。百年后如何体会。师曰。汝甚么处见迦叶来。曰恁么则信受奉行。不忘斯旨去向。师曰。佛法不是这个道理。言讫。跏趺而寂。阇维。舌根不坏。柔软如红莲华。藏于普贤道场。师以李长者华严释论。逐一合经。成一百二十卷。今尚流通。

　　广州光圣院师护禅师

　　闽人。自天台得法。化行岭表。国主刘氏。创大伽蓝。请师居焉署大义禅师僧问。昔日梵王请佛。今日国主临筵。祖意西来。如何举唱。师曰不要西来。山僧已举唱了也。曰岂无方便。师曰。适来岂不是方便　问学人乍入丛林。西来妙诀。乞师指示。师曰。汝未入丛林。我已示汝了也。曰如何领会。师曰。不要领会。

　　杭州奉先寺清昱禅师

　　永嘉人。忠懿王。召入问道。创奉先居之。署圆通妙觉禅师。僧问。如何是西来意。师曰。高声举似大众。宋开宝中。示灭本寺。

　　台州紫凝普闻寺智勤禅师

　　僧问。如何是空手把锄头。师曰。但恁么谛信。曰如何是步行骑水牛。师曰。汝自何来。有偈示众曰。今年五十五。脚未蹋寸土。山河是眼睛。大海是我肚。宋太宗太平兴国庚辰。有旨试僧经业。山门老宿。各写法名。唯师不娴书札。时通判李宪问。世尊还解书也无。师曰。天下人知。淳化初。不疾。命侍僧开浴。浴讫。垂诫徒众。安坐而逝。塔于本山。三年后。门人迁塔发龛。睹师容仪。俨若髭发仍长。遂迎入新塔。

　　温州雁荡山愿齐禅师

　　钱塘江氏子。上堂。僧问。夜月舒光。为甚么碧潭无影。师曰。作家弄影汉。其僧从东过西立。师曰。不唯弄影。兼乃怖头。

　　杭州普门寺希辩禅师

　　苏州人。忠懿王。命主越州清泰。署慧智。后迁上寺。上堂。山僧素乏知见。复寡闻持。顷虽侍立于国师。不蒙一句开示。以致今日。与诸仁者聚会。更无一法可相助发。何况能为诸仁者。区别缁素。商量古今。还怪得山僧么。若有怪者。且道。此人具眼不具眼。有宾主义。无宾主义。晚学初机。必须审细。僧问。如何是普门示现神通事。师曰。恁么则阇黎怪老僧去也。曰不怪时如何。师曰。汝且下堂里思惟去。宋太宗太平兴国己卯。吴越王入觐。师随宝塔至。见于滋福殿。赐紫衣。号慧明禅师。端拱中。乞还故里。诏从之。赐御制诗。忠懿王施金。于常熟本山院。创浮图七级。高二百尺。功既就。至道丁酉八月。示寂。寿七十七。夏六十三。塔于院之西北隅。

　　杭州光庆寺遇安禅师

　　钱塘沈氏子。上堂。僧问。无价宝珠。请师分付。师曰。善能吐露。曰恁么则人人具足去也。师曰。珠在甚么处。僧礼拜。师曰。也是虚言　问提纲举领。尽立主宾。如何是主。师曰。深委此问。曰如何是宾。师曰。适来向汝道甚么。曰宾主道合时如何。师曰。其令不行　问心月孤圆。光吞万象。如何是吞万象底光。师曰。大众总见。汝恁么问。曰光吞万象从师道。心月孤圆意若何。师曰。抖擞精神着。曰鹭倚雪巢犹可辩。光吞万象事难明。师曰。谨退　问青山绿水。处处分明。和尚家风。乞垂一句。师曰。尽被汝道了也。曰未必如斯。请师答话。师曰。不用闲言　一僧方礼拜。师曰。问答俱备。僧拟问。师乃叱之　上堂。欲识曹溪旨。云飞前面山。分明真实个。不用别追攀。僧问。古德有言。井底红尘生。山头波浪起。未审此意如何。师曰。若到诸方。但恁么问。曰和尚意旨如何。师曰。适来向汝道甚么。乃曰。古今相承皆云。尘生井底。浪起山头。结子空华。生儿石女。且作么生会。莫是和声送事。就物呈心。句里藏锋。声前全露么。莫是有名无体异唱元谭么。上座自会即得。古人意旨即不然。既恁么会不得。合作么生会。上座欲得会么。但看泥牛行处。阳𦦨翻波。木马嘶时。空华坠影。圣凡如此。道理分明。何须久立。珍重　师与希辩同入觐。见滋福殿。赐号明智。淳化初。还光庆。壬辰九月二十一日归寂。

　　台州般若寺友蟾禅师

　　钱塘人。初住云居普贤。忠懿王。署慈悟禅师。迁止上寺。众盈五百。僧问。鼓声才罢。大众云臻。向上宗乘。请师举唱。师曰。亏汝甚么。曰恁么则人人尽沾恩去也。师曰。莫乱道　宋太宗雍熙丙戌。以院事委隆一。于淳化初示灭。归葬本山。

　　婺州智者寺全肯禅师

　　初参国师。国师问。汝名甚么。师曰全肯。国师曰。肯个甚么。师于言下有省。乃礼拜。住后。僧问。有人不肯。还甘也无。师曰。若人问我。即向伊道。

　　福州玉泉义隆禅师

　　上堂。山河大地。尽在诸人眼睛里。因甚么说会与不会。时有僧问。山河大地眼睛里。师今欲更指归谁。师曰。祇为上座去处分明。曰若不上来伸此问。焉知方便不虚施。师曰。依俙似曲才堪听。又被风吹别调中。

　　杭州龙册寺晓荣禅师

　　温州邓氏子。僧问。祖祖相传。未审和尚传阿谁。师曰。汝还识得祖也未　僧慧文问。如何是真实沙门。师曰。汝是慧文　问如何是般若大神珠师曰。般若大神珠。分形万亿躯。尘尘彰妙体。刹刹尽毗卢　问如何是日用事。师曰。一念周沙界。日用万般通。湛然常寂灭。常展自家风　小参。僧问。向上事即不问。如何是妙善台中的的意。师曰。若到诸方。分明举似。曰恁么则云有出山势。水无投涧声。师乃叱之　宋太宗淳化庚寅八月二十九日。归寂于秀州灵光寺。寿七十二。腊五十六。

　　杭州功臣庆肃禅师

　　僧问。如何是功臣家风。师曰。明暗色空。曰恁么则诸法无生去也。师曰。汝唤甚么作诸法。僧礼拜。师曰。听取一偈。功臣家风。明暗色空。法法非异。心心自通。恁么会得。诸佛真宗。

　　越州称心敬琎禅师

　　僧问。结束囊装。请师分付。师曰。莫讳却。曰甚么处孤负和尚。师曰。却是汝孤负我。

　　福州严峰师术禅师

　　开堂。极乐和尚问曰。大众颙望。请震法雷。师曰。大众还会么。还辨得么。今日不异灵山。乃至诸佛国土。天上人间。总皆如是。亘古亘今。常无变异。作么生会无变异底道理。若会得。无边刹境。自他不隔于毫端。十世古今。始终不离于当念。僧问。灵山一会。迦叶亲闻。严峰一会。谁是闻者。师曰。问者不弱　问如何是文殊。师曰。来处甚分明。

　　潞府华严慧达禅师

　　僧问。如何是古佛心。师曰。山河大地　问如何是华严境。师曰。满目无形影。

　　越州清泰院道圆禅师

　　僧问。亡僧迁化。向甚么处去也。师曰。今日迁化。岭中上座　问如何是祖师西来意。师曰。不可向汝道。庭前柏树子。

　　杭州九曲观音院庆祥禅师

　　余杭人。辩才冠众。多闻强记。时天台门下。推为杰出。僧问。湛湛圆明。请师一决。师曰。十里平湖。一轮秋月　问险恶道中。以何为津梁。师曰。以此为津梁。曰如何是此。师曰。筑着汝鼻孔　问无根树子。向甚么处栽。师曰。汝甚处得来。

　　杭州六和塔开化寺行明传法禅师

　　本州于氏子。礼雪窦觉为师。及觉迁永明。遂入天台国师之室。蒙授记莂。复归永明。翊赞乃师。海众倾仰。忠懿王。建寺延请住持。聚徒说法　僧问。如何是开化门中。流出方便。师曰。日日潮音两度闻　问如何是无尽灯。师曰。谢阇黎照烛　宋太宗。赐紫赐号。至真宗咸平辛丑四月六日。示灭。

　　越州渔浦开善寺义圆禅师

　　僧问。一年去一年来。方便门中请师开。师曰。分明记取。曰恁么则昔时师子吼。今日象王回也。师曰。且喜没交涉。

　　温州瑞鹿寺上方遇安禅师

　　福州人。得法于天台。又常阅首楞严经。到知见立知即无明本。知见无见。斯即涅槃。师乃破句读曰。知见立。(句)知即无明本。(句)知见无。(句)见斯即涅槃。于此有省。有人语师曰。破句了也。师曰。此是我悟处。毕生不易。时谓之安楞严。宋太宗至道乙未春。将示寂。有嗣子蕴仁侍立。师乃说偈示之。不是岭头携得事。岂从鸡足付将来。自古圣贤皆若此。非吾今日为君裁。付嘱已。澡身易衣安坐。令舁棺至室。良久自入棺。经三日。门人启棺睹师。右胁吉祥而卧。四众哀恸。师乃再起。升堂说法。诃责垂诫。此度更启吾棺者。非吾之子。言讫。复入棺长往。

　　杭州龙华寺慧居禅师

　　闽人。自天台领旨。忠懿王。命住上寺。开堂示众。从上宗乘。到这里如何举唱。祇如释迦如来。说一代时教。如瓶注水。古德尚云。犹如梦事寱语一般。且道据甚么道理。便恁么道。还会么。大施门开。何曾壅塞。生凡育圣。不漏纤尘。言凡则全凡。举圣则全圣。凡圣不相待。个个独称尊。所以道。山河大地。长时说法。长时放光。地水火风。一一如是。时有僧出礼拜。师曰。好个问头。如法问着。僧拟进前。师曰。又没交涉也　问诸佛出世。放光动地。和尚出世。有何祥瑞。师曰。话头自破　上堂。龙华这里。也祇是拈柴择菜。上来下去。晨朝一粥。斋时一饭。睡后吃茶。但恁么参取。珍重　问学人未明自己。如何辨得浅深。师曰。识取自己眼。曰如何是自己眼。师曰。向汝道甚么。

　　婺州齐云山遇臻禅师

　　越州杨氏子。僧问。如何是无缝塔。师曰。五六尺。其僧礼拜。师曰。塔倒也　问圆明了知。为甚么不因心念。师曰。圆明了知。曰何异心念。师曰。汝唤甚么作心念。秋夕闲坐。有偈曰。秋庭肃肃风[颱-台+(癸-天+虫)][颱-台+(癸-天+虫)]。寒星列空蟾魄高。搘颐静坐神不劳。鸟窠无端吹布毛。至道中。卒于大善寺。

　　温州瑞鹿寺本先禅师

　　本州郑氏子。参天台。导以非风幡动。仁者心动之语。师即悟解。住后。示众曰。吾初学天台法门。语下便荐。然千日之内。四仪之中。似物碍膺。如仇同所。千日之后。一日之中。物不碍膺。仇不同所。当下安乐。顿觉前咎。乃述颂三首。一非风幡动仁者心动曰。非风幡动唯心动。自古相传直至今。今后水云人欲晓。祖师真是好知音。二见色便见心曰。若是见色便见心。人来问着方难答。更求道理说多般。孤负平生三事衲。三明自己曰。旷大劫来祇如是。如是同天亦同地。同地同天作么形。作么形分无不是。师自尔足不历城邑。手不度财货。不设卧具。不衣茧丝。日唯一食。终日宴坐。申旦诲诱。逾三十载。其志弥厉　上堂。你诸人。还见竹林兰若山水院舍人众么。若道见。则心外有法。若道不见。争奈竹林兰若山水院舍人众。现在摐然地何。还会么。若会。不妨灵利。无事莫立　上堂。大凡参学。未必学问话是参学。未必学拣话是参学。未必学代语是参学。未必学别语是参学。未必学捻破经论中奇特言语是参学。未必捻破祖师奇特言语是参学。若于如是等参学。任你七通八达。于佛法中。傥无见处。唤作干慧之徒。岂不闻古德道。聪明不敌生死。干慧岂免苦轮。诸人若也参学。应须真实参学始得。行时。行时参取。立时。立时参取。坐时。坐时参取。眠时。眠时参取。语时。语时参取。默时。默时参取。一切作务时。一切作务时参取。既向如是等时参。且道。参个甚人。参个甚么语。到这里。须自有个明白处始得。若不如是。唤作造次之流。则无究了之旨　上堂。幽林鸟叫。碧涧鱼跳。云片展张。瀑声呜咽。你等还知得如是多景象。示你等个入处么。若也知得。不妨参取好　上堂。天台教中。说文殊观音普贤三门。文殊门者。一切色。观音门者。一切声。普贤门者。不动步而到。我道文殊门者。不是一切色。观音门者。不是一切声。普贤门者。是个甚么。莫道别却天台教说话。无事且退　上堂。举僧问长沙。南泉迁化。向甚么处去。沙曰。东家作驴。西家作马。僧曰。学人不会。沙曰。要骑便骑。要下即下。师曰。若是求出三界修行底人。闻这个言语。不妨狐疑。不妨惊怛。南泉迁化。向甚处去。东家作驴。西家作马。或有会云。千变万化。不出真常。或有会云。须会异类中行。始会得这个言语。或有会云。东家是南泉。西家是南泉。或有会云。东家郎君子。西家郎君子。或有会云。东家是甚么。西家是甚么。或有会云。便作驴叫。又作马嘶。或有会云。唤甚么作东家驴。唤甚么作西家马。或有会云。既问迁化。答在问处。或有会云。作露柱处去也。或有会曰。东家作驴。西家作马。亏南泉甚处。如是诸家会也。总于佛法。有安乐处。南泉迁化。向甚处去。东家作驴。西家作马。学人不会。要骑便骑。要下即下。这个话不消得多道理而会。若见法界性去。也没多事。珍重　上堂。鉴中形影。唯凭鉴光显现。你等诸人。所作一切事。且道。唯凭个甚么显现。还知得么。若也知得。于参学中。千足万足。无事莫立　上堂。你等诸人。夜间眠熟。不知一切。既不知一切。且问你等。那时有本来性。无本来性。若道那时有本来性。又不知一切与死无异。若道那时无本来性。睡眠忽省。觉知如故。还会么。不知一切与死无异。睡眠忽省。觉知如故。如是等时。是个甚么。若也不会。各体究取。无事莫立　上堂。诸法所生。唯心所现。如是言语。好个入底门户。且问你等诸人。眼见一切色。耳闻一切声。鼻嗅一切香。舌了一切味。身触一切耎滑。意分别一切诸法。祇如眼耳鼻舌身意所对之物。为复唯是你等心。为复非是你等心。若道唯是你等心。何不与你等身。都作一块了休。为甚么所对之物。却在你等眼耳鼻舌身意外。你等。若道眼耳鼻舌身意所对之物。非是你等心。又争奈诸法所生唯心所现言语。留在世间何。人不举着。你等见这个说话。还会么。若也不会。大家用心商量。教会去。幸在其中。莫令厌学。无事且退　宋真宗大中祥符戊申二月。谓上足如昼曰。可造石龛。中秋望日。吾将顺化。昼禀命即成。及期远近士庶。奔趋瞻仰。是日参问如常。至午坐方丈。手结宝印。谓昼曰。古人云。骑虎头打虎尾。中央事作么生。昼曰。也祇是如昼。师曰。你问我。昼乃问。骑虎头打虎尾。中中事。和尚作么生。师曰。我也弄不出。言讫奄然。开一目微视而逝。寿六十七。腊四十二。所著有竹林集十卷。行世。

　　杭州兴教洪寿禅师

　　同国师普请次。闻堕薪有省。作偈曰。扑落非他物。纵横不是尘。山河及大地。全露法王身。

　　苏州承天永安道原禅师

　　僧问。如何是佛。师曰。咄这旃陀罗。曰学人初机。乞师方便。师曰。汝问甚么。曰问佛。师曰。咄这旃陀罗。

　　清凉钦禅师法嗣

　　洪州云居道齐禅师

　　本州金氏子。遍历禅会。学心未息。后于上蓝院。主经藏。法灯一日谓师曰。有人问我西来意。答他曰。不东不西。藏主作么生会。师对曰。不东不西。灯曰。与么会又争得。曰道齐祇恁么。未审和尚尊意如何。灯曰。他家自有儿孙在。师于是顿明厥旨。有颂曰。接物利生绝妙。外生终是不肖。他家自有儿孙。将来用得恰好　住后。僧问。如何是佛。师曰。汝是阿谁　问荆棘林中无出路。请师方便为余开。师曰。汝拟去甚么处。曰几不到此。师曰。闲言语　问不免轮回。不求解脱时如何。师曰。还曾问建山么。曰学人不会。乞师方便。师曰。放放三十棒　问如何是三宝。师曰。汝是甚么宝。曰不识。师曰。土木瓦砾　师着语要搜元拈古代别等。盛行丛林。宋太宗至道丁酉九月示疾。声钟集众。乃曰。老僧三处住持。三十余年。十方兄弟。相聚话道。主事头首。勤心赞助。老僧今日火风相逼。特与诸人相见。诸人还见么。今日若见。是末后方便。诸人向甚么处见。为向四大五阴处见。六入十二处见。这里若见。可谓云居山二十年间。后学有赖。吾去后。山门大众。分付契瑰。开堂住持。凡事勤而行之。各自努力。珍重。大众才散。师归西挟而逝。塔于本山。寿六十九。腊四十八。

　　灵隐耸禅师法嗣

　　杭州功臣院道慈禅师

　　僧问。师登宝座。大众咸臻。便请举扬宗教。师曰。大众证明。曰恁么则亘古亘今也。师曰。也须领话。

　　秀州罗汉院愿昭禅师

　　钱塘人。上堂。山河大地。是真善知识。时常说法。时时度人。不妨诸上座参取。僧问。罗汉家风。请师一句。师曰。喜禾合穗。上国传芳。曰此犹是喜禾家风。如何是罗汉家风。师曰。或到诸方。分明举似　后住杭州香严寺。僧问。不立纤尘。请师直道。师曰。众人笑汝。曰如何领会。师曰。还我话头来。

　　处州报恩院师智禅师

　　僧问。如何是和尚家风。师曰谁人不见　问如何是一相三昧。师曰。青黄赤白。曰一相何在。师曰。汝却灵利　问祖祖相传传祖印。师今法嗣嗣何人。师曰。灵鹫峰前。月轮皎皎。

　　衢州瀫宁可先禅师

　　僧问。如何是瀫宁家风。师曰。谢指示　问如何是西来意。师曰。怪老僧甚么处。曰学人不会。乞师方便。师曰。适来岂不是问西来意。

　　杭州光孝院道端禅师

　　僧问。如何是佛。师曰。高声问着。曰莫便是也无。师曰。没交涉。后住灵隐。示灭。

　　杭州西山保清院遇宁禅师

　　开堂升座。有二僧一时礼拜。师曰。二人俱错。僧拟进语。师便下座。

　　福宁州支提壅熙辩隆禅师

　　明州人。上堂。巍巍实相。逼塞虚空。金刚之体。无有破坏。大众还见不见。若言见也。且实相之体。本非青黄赤白长短方圆。亦非见闻觉知之法。且作么生。说个见底道理。若言不见。又道。巍巍实相。逼塞虚空。为甚么不见　僧问。如何是向上一路。师曰。脚下底。曰恁么则寻常履践。师曰。莫错认　问如何是坚密身。师曰。裸裸地。曰恁么则不密也。师曰。见个甚么。

　　杭州瑞龙院希圆禅师

　　僧问。如何是和尚家风。师曰。特谢阇黎借问。曰借问则不无家风作么生。师曰。瞌睡汉。

　　归宗柔禅师法嗣

　　南康军罗汉行林祖印禅师

　　僧问。天垂甘露。地涌七珍。是甚么人分上事。师曰。谢汝相报。曰恁么则佛子住此地。即是佛受用去也。师曰。更须子细　上堂。才坐忽有猫儿跳上身。师提起。示众曰。昔日南泉亲斩却。今朝耶舍示元徒。而今卖与诸禅客文契。分明要也无。良久。抛下猫儿。便下座。

　　明州天童新禅师

　　僧问。如何是密作用。师曰。何曾密。　问心径未通时如何。师曰。甚么物碍汝　问求之不得时如何。师曰。用求作么。曰如何即是。师曰。何曾失却　问如何是天童境。师曰。云无人种生何极。水有谁教去不回。

　　杭州功臣觉轲心印禅师

　　僧问。祖师不在东西山。未审。在甚么处。师曰。且讨　问如何是天真佛。师曰。争敢装点。

　　明州天童清简禅师

　　钱塘张氏子。师为事孤洁。时谓之简浙客。僧问。如何是祖师西来意。师曰。不欲向汝道。曰请和尚道。师曰。达磨不可再来也　师晚居雪窦而终。塔于寺之东隅。

　　百丈恒禅师法嗣

　　庐山栖贤澄湜禅师

　　建宁人。僧问。赵州石桥。度驴度马。三峡石桥。当度何人。师曰。虾蟆蚯蚓。曰恁么则物物尽沾恩。师曰。踏不着　问仙洞昨朝师罢唱。栖贤今日请师宣。师曰。来日又作么生。曰未审。如何领会。师曰。箭过新罗　问如何是佛。师曰。张三李四　问古人斩蛇意旨如何。师曰。犹未知痛痒　问此是选佛场。心空及第归。学人如何得及第归。师曰。不才谨退　晚参众集。师曰。早晨不与诸人相见。今晚不可无言。便下座　问毗目仙人。执善财手。见微尘诸佛。祇如未执手时。见个甚么。师曰。如今又见个甚么　上堂。良久曰。幸好一盘饭。不可糁椒姜。虽然如此试唼啖看。便下座　师性高简。律身精严。动不违法度。暮年三终藏经。以坐阅为未敬。则立诵行披之。黄龙南。初游方。从之屡年。故其平生所为。多取法焉。

　　苏州万寿德兴禅师

　　上堂。僧问。如何是佛。师曰。大众一时瞻仰。问如何是和尚为人一句。师曰。汝且自为。乃曰。问答俱备。其谁得意。若向他求。还成特地。老僧久处深山。比为藏拙。何期今日入到万寿门下。可谓藏之不得。既藏不得。分明露现。未审。诸人阿谁先见。如有见处。出来对众。吐露个消息。良久曰。久立珍重。

　　越州云门雍熙永禅师

　　僧问。师子未出窟时如何。师曰。且莫哮吼。曰出窟后如何。师曰。退后着　问如何是古佛径路。师曰。谁不履践　问如何是学人休心息意处。师曰。拗折拄杖得也未　问心王出敕时如何。师曰。更宣一遍看　问如何是决定义。师曰。不可执着　问如何是佛法大意。师曰。此意不小。

　　永明潜禅师法嗣

　　杭州千光王寺瑰省禅师

　　温州郑氏子。幼岁出家。精究律部。栖心于圆顿止观。后阅楞严。文理宏浚。未能洞晓。一夕就案假。寐梦中见日轮自空而降。开口吞之。自是发悟。差别义门。涣然无滞。后参永明。永明唯印前解。无别指喻。以忠懿王所遗衲衣。授之表信　住后。上堂。诸上座。佛法无别。昔之日月。今之日月。昔日风雨。今日风雨。昔日上座。今日上座。举亦了。说亦了。一切成现好。珍重　宋太祖开宝壬申七月。宝树浴池。忽现其前。师曰。凡所有相。皆是虚妄。越三日。示疾。集众言别。安坐而逝。阇维。收舍利建塔。寿六十七。

　　衢州镇境志澄禅师

　　僧问。如何是定乾坤底剑。师曰。不漏[糸*系]发。曰用者如何。师曰。不知　因普请次。僧问。锄头损伤虾蟆蚯蚓。还有罪也无。师曰。阿谁下手。曰恁么则无罪过。师曰。因果历然　后迁杭州西山宝云寺。上赐紫。署积善大师。

　　明州崇福院尘祥禅师

　　上堂。诸禅德。见性周遍。闻性亦然。洞彻十方。无内无外。所以古人道。随缘无作。动寂常真。如此施为。全真智用。僧问。如何是本来人。师曰。堂堂六尺甚分明。曰祇如本来人。还依如此相貌也无。师曰。汝唤甚么作本来人。曰乞师方便。师曰。教谁方便。

　　报恩明禅师法嗣

　　福州保明院道诚通法禅师

　　上堂。如为一人。众多亦然。珍重。僧问。圆音普震。三等齐闻。竺土仙心。请师密付。师良久。僧曰。恁么则意马已成于宝马。心牛顿作于白牛去也。师曰。七颠八倒。曰若然者几昭哂笑。师曰。礼拜了退　问如何是和尚西来意。师曰。我不曾到西天。曰如何是学人西来意。师曰。汝在东土多少时。

　　报慈言导师法嗣

　　南康军云居义能禅师

　　上堂。不用上来。堂中憍陈如上座。为诸上座。转第一义法轮。还得么。若信得及各自归堂参取。下座后。却问一僧。祇如山僧适来。教上座参取圣僧。圣僧还道个甚么。僧曰。特谢和尚再举　问如何是佛。师曰。即心是佛。曰学人不会。乞师方便。师曰。方便呼为佛。回光返照看。身心是何物。

　　崇寿稠禅师法嗣

　　泉州云台山令岑禅师

　　僧问。如何是云台境。师曰。前山后山。曰如何是境中人。师曰。瞌睡汉。

　　杭州资国圆进山主

　　僧问。丹霞烧木佛。意旨如何。师曰。招因带果　问庭前柏树子。意旨如何。师曰。碧眼胡僧笑点头　问古人道。东家作驴。西家作马。意旨如何。师曰。相识满天下。

　　报恩安禅师法嗣

　　庐山栖贤道坚禅师

　　有官人问。某甲收金陵布阵杀人无数。还有罪也无。师曰。老僧祇管看　问如何是祖师西来意。师曰。洋澜左蠡。无风浪起。

　　庐山归宗慧诚禅师

　　杨州崔氏子。开堂日。于法堂前。谓众曰。天人得道。以此为证。恁么便散去。已是周遮。其如未晓。即为重说。遂升座。僧问。知郡临筵。请师演法。师曰。我不及汝。问如何是佛。师曰。如何不是。问如何是祖师西来意。师曰。不知乃曰。问话且住。直饶问到穷劫。问也不着。答到穷劫。答也不及。何以故。祇为诸人各有本分事。圆满十方。亘古亘今。乃至诸佛也不敢错误。诸人便谓之顶族。祇是助发上座。所以道。十方法界诸有情。念念以证善逝果。彼既丈夫。我亦尔。何得自轻而退屈。诸上座。不要退屈。信取便休。祖师西来。祇道见性成佛。其余所说。不及此说。更有个奇特方便。举似诸人。良久曰。分明记取。若到诸方。不得错举。久立珍重　僧问。不通风处如何过得。师曰。汝从甚么处来　僧举南泉问邓隐。峰曰。铜瓶是境。瓶中有水。不得动着。境与老僧。将水来。峰便拈瓶泻水。未审。此意如何。师曰。邓隐峰甚奇怪。要且乱泻　师住持十四年。常五百众。宋真宗景德丁未三月十八。上堂辞众。安然而化。寿六十七。腊五十二。全身塔于本山。

　　长安规禅师法嗣

　　庐州长安院辩实禅师

　　僧问。如何是祖师西来意。师曰。少室灵峰住九霄。

　　潭州云盖用清禅师

　　河州赵氏子。僧问。有一人在万丈井底。如何出得。师曰。且喜得相见。曰恁么则穿云透月去也。师曰。三十三天事作么生。僧无对。师曰。谩语作么　问如何是云盖境。师曰。门外三泉井。曰如何是境中人。师曰。童行作子　示众。云盖锁口诀。拟议皆脑裂。拍手趁虚空。云露西山月。僧问。如何是锁口诀。师曰。遍天遍地。曰恁么则石人点头。露柱拍手去也。师曰。一瓶净水一炉香。曰此犹是井底虾蟆。师曰。劳烦大众　师常节饮食。随众二时。但展钵而已。或逾年月。亦不调练服饵。无妨作务。有请必开。即便饱食而亡拘执。宋太宗至道丙申四月二日示寂。建塔本山。

　　云居锡禅师法嗣

　　台州般若从进禅师

　　僧问。古涧寒泉时如何。师曰。切忌饮着。曰饮着又如何。师曰丧却汝性命。

　　越州清化志超禅师

　　僧问。如何是佛师。曰汝是甚么人。曰莫便是也无。师曰。是即没交涉。

　　南岳下十一世

　　长寿彦禅师法嗣

　　苏州长寿法齐禅师

　　婺州丁氏子。始讲明门因明二论。寻置游方。受心印于广法。节使钱仁。奉礼请继广法住持。开堂日。有百法座主问。令公请命。四众云臻。向上宗乘。请师举唱。师曰。百法明门论。曰毕竟作么生。师曰。一切法无我　问城东老母。与佛同生。为甚么却不见佛。师曰。不见即道。曰恁么则见去也。师曰。城东老母。与佛同生　宋真宗咸平庚子十二月十一日示灭。寿八十九。腊七十二。

　　云居齐禅师法嗣

　　南康云居契坏禅师

　　僧问。路逢死蛇莫打杀。无底篮子盛将归。未审。师还受也无。师曰。你甚么处得来。曰恁么则不虚施也。师曰。却且提取去　问如何是佛。师曰。赞叹不及。曰莫祇这个便是么。师曰。不令人赞叹。

　　杭州灵隐文胜慈济禅师

　　僧问。古鉴未磨时如何。师曰。古鉴。曰磨后如何。师曰。古鉴。曰未审。分不分。师曰。更照看　问如何是和尚家风。师曰。莫讶荒疏。曰忽遇客来作么生。师曰。吃茶去。

　　明州瑞岩义海禅师

　　霅川胡氏子。造云居法席。居问。甚么物恁么来。师于言下大悟。有颂呈曰。云居甚么物。问着头恍惚。直下便承当。犹是生埋没。出世住报本。僧问。如何是祖师西来意。师曰。若到诸方。但道报本不解答话　问如何是和尚家风。师曰。无忌讳。曰忽遇触忤。又且如何。师曰。不解作客劳烦主人　问释迦掩室于摩竭。净名杜口于毗耶。未审。如何示众。师曰。汝不欲我开谈。曰未晓师机。师曰。且退　问如何是无位真人。师曰。这里无安排你处。

　　明州广慧志全禅师

　　杭州卫氏子。上堂。僧问。如何是衲僧本分事。师曰。你莫钝置我。僧礼拜。师曰。却是大众钝置阇黎。便下座　问贼不打贫儿家时如何。师曰。说向人也不信。僧曰。恁么则礼拜而退。师曰。得个甚么。

　　明州大梅保福居煦禅师

　　僧问。古人面壁意旨如何。师曰。但恁么会。曰未审。如何领会。师曰。礼拜着。

　　处州南明惟宿禅师

　　僧问。法法不隐藏。古今常显露。如何是显露底法。师曰。见示大众。曰恁么则学人谨退也。师曰。知过必改　问如何是南明境。师曰。雾卷莲峰碧。岩开石镜明。

　　南康府庐山万杉广智禅师

　　上堂。僧问。如何是西来的的意。师曰。大众总闻。问如何是最初句。师曰。此问在后。问如何是文殊门。师曰。千圣皆从此入。曰入后如何。师曰。想你不识。僧礼拜。师曰灼然。乃曰。世尊良久。迦叶起来白椎。马祖才坐百尺。出来卷席。可谓摩竭陀令已行。不可更教山僧。重下注脚然虽久参高士。莫讶周遮后学。上座也须着些精彩。更若繁词。愈恐不及。珍重。

　　四明金鹅虚白禅师

　　僧问。如何是直截一路。师曰。鸟道羊肠。曰如何是一体。师曰。驴骡猪狗。曰恁么则四生六道去也。师曰。哑。

　　姑苏翠峰山洪禅师

　　僧问。如何是翠峰境。师曰。祇闻莺鸟语。不见报春来　问如何是祖师西来意。师曰。堪嗟立雪僧。

　　荆门军清溪清禅师

　　僧问。古路坦然。如何履践。曰你是行脚僧。

　　支提隆禅师法嗣

　　杭州灵隐玄本禅师

　　僧问。蚌含未剖时如何。师曰。光从何来　问临济入门便喝。德山入门便棒。此意如何。师曰。天晴不肯去。师见僧看经。乃问。看甚么经。僧无语。乃示颂曰。看经不识经。徒劳损眼睛。欲得不损眼。分明识取经。

　　罗汉林禅师法嗣

　　临江军慧力院绍珍禅师

　　僧问。金鸡未鸣时如何。师曰。是何时节。曰鸣后如何。师曰。却不知时　问师子未出窟时如何。师曰。在那里。曰出窟后如何。师曰。且走。

　　洪州大宁院庆𤧚禅师

　　僧问。道泰不传天子令。时人尽唱太平歌。未审。师今意旨如何。师曰。山僧罪过　问如何是佛。师曰。须弥山　上堂。生死涅槃。犹如昨梦。且道。三世诸佛。释迦老子。有甚么长处。虽然如是。莫错会好。拍手一下。便下座　问承古有言。东山西岭青。未审。意旨如何。师曰。东山西岭青。雨下却天晴。更问个中意。鹁鸠生鹞鹰。

　　扬州仪真长芦赞禅师

　　上堂。僧问。拈椎举拂即不问。如何是喝散白云的意气。师曰。且吃棒。曰争奈人天大众何。师曰。罪不重科　问如何是佛法大意。师曰。老僧奉圣旨开堂。曰恁么则天人群生类。皆承此恩力。师曰。知恩方解报恩。问一棒打破虚空时如何。师曰。太费力生。曰恁么则百杂碎。师曰。祇为终日区区。乃曰。起动大众。若于佛法中。也无可伸剖。诸人尽是久参。先德达佛知见。更教这里谭禅说道。实为举足动步。不离道场。乃至林间宴坐经行。无非佛事。良久曰。参。

　　福州支提昭爱禅师

　　僧问。如何是佛。师曰。牛儿不识虎　问如何是和尚家风。师曰。臂长衫袖短。曰忽遇客来如何。师曰。离中虚。坎中满。

　　福州灵峰道诚禅师

　　僧问。祖祖相传传祖印。师今得法嗣何人。师曰。那个恁么道。曰只如道吾有正法眼藏。付瞩迦叶。又作么生。师曰。不妨具眼。曰千圣不传方是的。一言合道未为真。师曰。早是不合也。

　　袁州仰山择和禅师

　　僧问。如何是祖师西来意。师曰。君子不废游　问如来藏中。以何为佛事。师曰。香风吹萎花。曰皆因今日也。师曰。更雨新好者　问如何是佛。师曰。真书梵字　示众。法本不生。今则无灭。无灭无生。眼中金屑。古佛家风。青天明月。

　　袁州崇胜道珍禅师

　　僧问。如何是佛师。曰更向什么处觅。曰莫只者便是么。师曰。没交涉。

　　成都绵州富乐智静禅师

　　僧问。如何是佛法大意。师曰。六耳不同谋。曰意旨如何。师曰。逢人但恁么举。

　　功臣轲禅师法嗣

　　苏州尧峰颢暹禅师

　　僧问。学人乍入丛林。乞师一接。师曰。去　问承教有言。是法平等。无有高下。如何是平等法。师曰。尧峰高。宝华低。曰恁么则却成高下去也。师曰。情知你恁么会　闻雷声示众。还闻雷声么。还知起处么。若知起处。便知身命落处。若也不知。所以古人道。不知天地者。刚道有乾坤。不如吃茶去。问如何是道。师曰。夕死可矣。问如何是金刚力士。师曰。这里用不着。问亡僧迁化。向甚么处去也。师曰。苍天苍天。乃曰。祇如末后僧。问亡僧迁化。向甚么处去也。山僧向他。道苍天苍天。且道。意落在甚么处。莫是悲伤迁逝。痛忆道人么。若乃恁么评论。实谓罔知去处。要知去处么。更不用久立。歇去　上堂。冬去春来。楼阁门开。若也入得。不用徘徊。诸上座。还向这里入得也未。若也入得。所以古人道。是处是弥勒无门无善财。若也入之未得。自是诸上座狂走。更不忉忉。久立珍重。

　　苏州吴江圣寿志升禅师

　　上堂。若论佛法。更有甚么事。所以道。古今山河。古今日月。古今人伦。古今城郭。唤作平等法门。绝前后际。诸人还信得及么。若信得及。依而行之。久立珍重。

　　杭州功臣开化守如禅师

　　上堂。召大众曰。还知道圣僧同。诸人到这里么。既劳尊降。焉敢稽留。久立珍重。

　　栖贤湜禅师法嗣

　　杭州南山兴教院惟一禅师

　　僧问。佛未出世时如何。师曰。白云数重。曰出世后如何。师曰。青山一朵　问如何是道。师曰。刺头入荒草。曰如何是道中人。师曰。干屎橛。曰大耳三藏。第三度为甚么不见国师。师曰。脚跟下看。曰如何得见。师曰。草鞋跟断。

　　安吉州西余体柔禅师

　　上堂。一人把火自烬其身。一人抱冰横尸于路。进前即触途成滞。退后即噎气填胸。直得上天无路。入地无门。如今已不奈何也。良久曰。待得雪消去。自然春到来。

　　真州定山惟素禅师

　　上堂。僧问。如何是不迁义。师曰。暑往寒来。曰恁么则迁去也。师曰。啼得血流无用处。问达磨心印师已晓。试举家风对众看。师曰。门前有个长松树。夜半子规来上啼。问知师洞达诸方旨。临机不答旧时禅。如何是新奇。师曰。若到诸方。不得错举。曰学人殷勤于座右。莫不祇此是新奇。师曰。折草量天。问如何是定山境。师曰。清风满院。曰忽遇客来。如何祇待。师曰。莫嫌冷淡。乃曰。若论家风与境。不易酬对。多见指定处所。教他不得自在。曾有僧问大随。如何是和尚家风。随曰。赤土画簸箕。又曰。肚上不贴榜。且问。诸人作么生会。更有夹山云门临济风穴。皆有此话。播于诸方。各各施设不同。又作么生会。法无毕辙。殊途同归。若要省力易会。但识取自家桑梓。便能绍得家业。随处解脱。应用现前。天地同根。万物一体。唤作衲僧眼睛。绵绵不漏丝发。苟或于此不明。徒自竛竮辛苦　僧问。如何是佛。师曰。含齿戴发。曰恁么则人人具足。师曰。远之又远　问牛头未见四祖时如何。师曰。成家立业。曰见后如何。师曰。立业成家　问如何是定山路。师曰。峭曰。履践者。如何师曰险　问无上法王。有大陀罗尼。名为圆觉。流出一切清净真如。菩提涅槃。未审。圆觉从甚么处流出。师曰。山僧顶戴有分。曰恁么则信受奉行。师曰。依俙似曲才堪听　问十二时中。如何得与道相应。师曰。皇天无亲。唯德是辅。曰恁么则不假修证也。师曰。三生六十劫。

　　衡州南岳福严省贤禅师

　　僧问。如何是福严境。师曰。画也画不及。曰如何是境中人。师曰。且仔细　问师唱谁家曲。宗风嗣阿谁。师曰。不因汝问。我也不说。曰恁么则宝觉分枝去也。师曰。莫乱道。

　　襄州仰山智齐禅师

　　初参栖贤。贤问。汝是甚处人。师曰。安州人。贤曰。汝为甚却不安。师曰。今日转见病源。贤曰。且莫强惺惺。师遂礼拜　有颂曰。有口不能言。无舌能解语。惺惺犹是梦何处有佛祖。

　　净土素禅师法嗣

　　杭州净土院惟正禅师

　　秀州华亭黄氏子。幼从钱塘资圣如隶业。且将较艺于有司。如使祷观音像。以求阴相。师谢曰。岂忍独私于己哉。郡人朱绍安。闻而嘉叹。欲启帑度之。师慨然曰。古之度人。以清机密旨。今反。是去古远矣。吾堕三宝数。当有其时。已而遇祥符覃恩。得谐素志。独拥毳袍。且弊同列慢之。师曰。佛乎。佛乎。仪相云乎哉。僧乎。僧乎。盛服云乎哉。厥后。有愿输奉岁时用度。俾继如之院务。亦复谢曰。闻拓钵乞食。未闻安坐以享。闻历谒诸祖。未闻废学自任。况我齿茂气完。正在筋力为礼。非从事屋庐之秋也。于是。提䇿东引。学三观于天台。复旋径山。咨单传之旨于老宿惟素。素董临安功臣山净土院。师辅相之。久而继席焉。然为人高简。律身精严。名卿巨公。多所推尊　叶内翰清臣牧金陵。迎师语道。一日叶曰。明日府有燕饮。师固奉律。能为我少留一日。款清话否。师诺之。翌日遣使邀师。留一偈而返。曰昨日曾将今日期。出门倚杖又思惟。为僧祇合居岩谷。国士筵中甚不宜。坐客皆仰其标致　师识虑洒然。不牵世累。雅爱跨黄犊。出入军。持巾钵悉挂角上。市人争观之。师自若也。杭守蒋侍郎。尝与师为方外友。每往谒。至郡庭下犊。谭笑终日而去。蒋有诗曰。禅客寻常入旧都。黄牛角上挂瓶盂。有时带雪穿云去。便好和云画作图。师尝作山中偈曰。桥上山万层。桥下水千里。唯有白鹭鸶。见我常来此。平生制作三十卷。号锦溪集。又工书笔法胜绝。秦少游珍藏之。冬不拥炉。以荻花作毬。纳足其中。客至共之。夏秋好玩月。盘膝大盆中浮池上。自旋其盆。吟笑达旦。率以为常。九峰韶。尝客于院。一夕将卧。师邀之曰。月色如此。劳生扰扰。对之者能几人。峰唯唯而已。久之。呼童子使熟炙。峰方饥。意作药石。顷乃橘皮汤一杯。峰匿笑曰。无乃太清乎　有问。师以禅师名。乃不谈禅何也。师曰。徒费言语吾懒。宁假曲折。但日夜烦万象。为敷演耳。言语有间。而此法无尽。所谓造物无尽藏也　宋仁宗皇祐己丑孟夏八日。语众曰。夫动以对静。未始有极。吾一动。历年六十有四。今静矣。然动静本何有哉。于是泊然而逝。

　　南岳下十二世

　　灵隐胜禅师法嗣

　　杭州灵隐延珊慧明禅师

　　僧问。如何是道。师曰。道远乎哉　问如何是正真一路。师曰。丝发不通。曰恁么则依而行之。师曰。莫乱走　上堂。与上座一线道。且作么生持论佛法。若也水泄不通。便教上座。无安身立命处。当此之时祖。佛出头来也。有二十棒分恁么道。山僧还有过也无。不见世尊生下。周行七步。目顾四方。一手指天。一手指地云。天上天下。唯吾独尊。云门云。我当初若见。一棒打杀。与狗子吃却。何以如此贵图天下太平。且道。云门恁么说话。有佛法道理也无。虽然如此。云门祇具一只眼。久立珍重。

　　常州荐福院归则禅师

　　僧问。如何是祖师西来意。师曰。耳畔打钟声。

　　杭州露隐蕴聪禅师

　　僧问。如何是和尚家风。师曰。索唤即有。曰未审。有个甚么。师曰。天台楖栗　问古路重修时如何。师曰。平高就低。

　　杭州古南清禅师

　　僧问。西祖传来。请师通信。师曰。汝道什么来。曰恁么则不通信去也。师曰。你不妨伶利。

　　江宁保宁宗禅师

　　僧问。如何是佛。师曰。更问什么。曰莫只者便是也无。师曰。且莫虚头。

　　绍兴石佛有邦禅师

　　僧问。祖祖相传传祖印。师今得法嗣何人。师曰。布发掩泥人尽委。曰恁么则灵隐一枝。南明独秀也。师曰。杓卜听虚声。

　　江宁清凉慈化内举禅师

　　僧问。一法本无。万法何有。未审。和尚说个甚么。师曰。汝记得甚分明。曰恁么则一切不存去也。师曰。也不信汝。

　　瑞岩海禅师法嗣

　　明州翠岩嗣元禅师

　　僧问。如何是祖师西来意。师曰。见钱买卖不曾赊。曰向上更有事也无。师曰。好不信人直。

　　四明大梅文慧禅师

　　僧问。祖祖相传传祖令。师今得法嗣何人。师曰。少人停当得。曰报本嫡了。师曰。适来向汝道什么　问如何是大梅境。师曰。看曰如何是境中人。师曰。吃茶去。

　　大梅煦禅师法嗣

　　金华智者寺嗣如禅师

　　僧问。如何是佛。师曰。量才补职。曰补后如何。师曰。天台杖子　问如何是真实之体。师曰。今日好寒天。曰意旨如何。师曰。千山万山雪。

　　漳江远禅师法嗣

　　苏州万寿法印守坚禅师

　　僧问。如何是道。师曰。谁不履践。曰如何是道中人。师曰。来千去万。

　　龙华乘禅师法嗣

　　温州灵岩宣密禅师

　　僧问。优昙花折人皆委。祖令亲行事若何。师曰。识法者惧。曰与么则施行有据去也。师曰。人小胆大。

　　南岳下十三世

　　智者如禅师法嗣

　　金华承天澄月禅师

　　僧问。如何是道。师曰。残阳恋幽草。问如何是佛法大意。师曰。今年柴米贵　临示寂。有偈曰。去也何之。住兮何所。去住何从。超然绝侣。临岐一句向谁举。银潢夜白孤蟾吐。言毕。趺坐而逝。

　　金华华藏虚外禅师

　　僧问。知师久蕴囊中宝。今日当筵欲借看。师曰。剔起眉毛。曰见后如何。师曰。多少分明。

　　金华净土可嵩禅师

　　有遗世偈曰。灵木无根。北斗有柄。大海波澜。是余寿命。八尺丈六。谁凡谁圣。若问去住。春行秋令。珍重诸贤。形端表正。

　　南岳下十四世

　　承天月禅师法嗣

　　金华承天仲颜禅师

　　僧问。梵王请佛。盖为群生。今日使君请和尚。当为何事。师曰。大众知恩有分。曰恁么则人天交接去也。师曰。阇黎不妨具眼。

　　五灯全书卷第二十
卍新纂续藏经第 81 册 No. 1571 五灯全书(卷1-33)


　　五灯全书卷第二十一

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　临济宗

　　南岳下四世

　　黄檗运禅师法嗣

　　镇州临济义玄禅师

　　曹州南华邢氏子。幼负出尘之志。及落发进具。便慕禅宗。初在黄檗会中。行业纯一。时睦州为第一座。乃问。上座在此多少时。师曰。三年州曰。曾参问否。师曰。不会参问。不知问个甚么。州曰。何不问堂头和尚。如何是佛法的的大意。师便去问。声未绝。檗便打。师下来。州曰。问话作么生。师曰。某甲问声未绝。和尚便打。某甲不会。州曰。但更去问。师又问。檗又打。如是三度问。三度被打。师白州曰。早承激劝问法。累蒙和尚赐棒。自恨障缘不领深旨。今且辞去。州曰。汝若去。须辞和尚了去。师礼拜退。州先到黄檗处曰。问话上座。虽是后生。却甚奇特。若来辞。方便接伊。已后为一株大树。覆荫天下人去在。师来日辞黄檗。檗曰。不须他去。祇往高安滩头。参大愚。必为汝说。师到大愚。愚曰。甚处来。师曰。黄檗来。愚曰。黄檗有何言句。师曰。某甲三度问佛法的的大意。三度被打。不知某甲有过无过。愚曰。黄檗与么。老婆心切。为汝得彻困。更来这里。问有过无过。师于言下大悟。乃曰。元来黄檗佛法无多子。愚搊住曰。这尿床鬼子。适来道有过无过。如今却道黄檗佛法无多子。你见个甚么道理。速道速道。师于大愚肋下筑三拳。愚拓开曰。汝师黄檗。非干我事。师辞大愚。却回黄檗。檗见便问。这汉来来去去。有甚了期。师曰。祇为老婆心切。便人事了。侍立。檗问。甚处去来。师曰。昨蒙和尚慈旨。令参大愚去来。檗曰。大愚有何言句。师举前话。檗曰。大愚老汉饶舌。待来痛与一顿。师曰。说甚待来。即今便打。随后便掌。檗曰。这风颠汉。来这里捋虎须。师便喝。檗唤侍者曰。引遮风颠汉参堂去(沩山举问仰山。临济当时得大愚力。得黄檗力仰曰。非但骑虎头。亦解把虎尾)　黄檗一日普请次。师随后行。檗回头。见师空手。乃问钁在何处。师曰。有一人将去了也。檗曰。近前来。共汝商量个事。师便近前。檗竖起钁曰。祗这个天下人。拈掇不起。师就手掣得竖起曰。为甚么。却在某甲手里。檗曰。今日自有人。普请便回(仰山侍沩山次。沩举此话未了。仰便问。钁在黄檗手里为甚么。却被临济夺却。沩曰。贼是小人。智过君子)　师普请锄地次。见黄檗来。拄钁而立。檗曰。这汉困那。师曰钁也未举。困个甚么。檗便打。师接住棒一送送倒。檗呼维那扶起我来。维那扶起曰。和尚争容得这风颠汉无礼。檗才起。便打维那。师钁地曰。诸方火葬。我这里活埋(沩山问仰山。黄檗打维那意作么生。仰曰。正贼走却。逻赃人吃棒)　师一日在僧堂里睡。檗入堂见。以拄杖打板头一下。师举首见是檗。却又睡。檗又打板头一下。却往上间。见首座坐禅。乃曰。下间后生却坐禅。汝在这里安想作么。座曰。这老汉作甚么。檗又打板头一下。便出去。(沩山举问仰山。祇如黄檗意作么生。仰曰。两彩一赛)　师栽松次。檗曰。深山里栽许多松作甚么。师曰。一与山门作境致。二与后人作标榜。道了。将钁头𡎺地三下。檗曰。虽然如是。子已吃吾三十棒了也。师又𡎺地三下。嘘一嘘。檗曰。吾宗到汝大兴于世(沩山举问仰山黄檗。当时祇嘱临济一人更有人在。仰曰。有祇是年代深远不欲举似和尚。沩曰。虽然如是。吾亦要知汝。但举看。仰曰。一人指南吴越令行。遇大风即止)　黄檗因入厨下。问饭头作甚么。头曰。拣众僧饭米。檗曰。一顿吃多少。头曰。二石五。檗曰。莫太多么。头曰。犹恐少在。檗便打。头举似师。师曰。我与汝勘这老汉。才到侍立。檗举前话。师曰。饭头不会。请和尚代一转语。檗曰。汝但举。师曰。莫太多么。檗曰。来日更吃一顿。师曰。说甚么来日。即今便吃。随后打一掌。檗曰。这风颠汉。又来这里捋虎须。师喝一喝便出(沩山举问仰山。此二尊宿意。作么生。仰山曰。和尚作么生。沩山曰。养子方知父慈。仰山曰。不然。沩山曰。子又作么生。仰山曰。大似勾贼破家)　师半夏上黄檗。见黄檗看经。师曰。我将谓是个人元来是揞黑豆老和尚。住数日乃辞。檗曰。汝破夏来。何不终夏去。师曰。某甲暂来。礼拜和尚。檗便打。趁令去。师行数里疑此事。却回终夏。后又辞檗。檗曰。甚处去。师曰。不是河南。便归河北。檗便打。师约住与一掌。檗大笑。乃唤侍者。将百丈先师禅板几案来。师曰。侍者将火来。檗曰。不然。子但将去。已后坐断天下人舌头去在　师到达磨塔头。塔主问。先礼佛。先礼祖。师曰。祖佛俱不礼。主曰。祖佛与长老。有甚冤家。师拂袖便出　师为黄檗。驰书至沩山。与仰山语次。仰曰。老兄向后北去。有个住处。师曰。岂有与么事。仰曰。但去已后。有一人佐辅汝。此人祇是有头无尾。有始无终。(悬记普化)　师后住镇州临济。学侣云集。一日谓普化克符二上座曰。我欲于此建立黄檗宗旨。汝且成褫我。二人珍重下去。三日后。普化却上来。问和尚三日前。说甚么。师便打。三日后。克符上来。问和尚前日打普化。作甚么。师亦打。至晚小参曰。有时夺人不夺境。有时夺境不夺人。有时人境两俱夺。有时人境俱不夺。克符问。如何是夺人不夺境。师曰。煦日发生铺地锦。婴儿垂发白如丝。曰如何是夺境不夺人。师曰。王令已行天下遍。将军塞外绝烟尘。曰如何是人境俱夺。师曰。并汾绝信。独处一方。曰如何是人境俱不夺。师曰。王登宝殿。野老讴歌　僧问。如何是真佛真法真道。乞师开示。师曰。佛者。心清净是。法者。心光明是道者。处处无碍净光是。三即一。皆是空名而无实有。如真正作道人。念念心不间断。自达磨大师从西土来。祇是觅个不受人惑底人。后遇二祖。一言便了。始知从前虚用工夫。山僧今日见处。与祖佛不别。若第一句。中。荐得堪与祖佛为师。若第二句中。荐得堪与人天为师。若第三句中。荐得自救不了。僧便问。如何是第一句。师曰。三要印开朱点窄。未容拟议主宾分。曰如何是第二句。师曰。妙解岂容无著问。沤和争负截流机。曰如何是第三句。师曰。但看栅头弄傀儡。抽牵全藉里头人。乃曰。大凡演唱宗乘。一句中须具三元门。一元门须具三要。有权有实。有照有用。汝等诸人。作么生会　师谓僧曰。有时一喝。如金刚王宝剑。有时一喝。如踞地师子。有时一喝。如探竿影草。有时一喝。不作一喝用。汝作么生会。僧拟议。师便喝　示众。参学之人。大须子细。如宾主相见。便有言论往来。或应物现形。或全体作用。或把机权喜怒。或现半身。或乘师子。或乘象王。如有真正学人。便喝。先拈出一个胶盆子。善知识不辩是境。便上他境上。作模作样。便被学人又喝。前人不肯放下。此是膏肓之病。不堪医治。唤作宾看主。或是善知识不拈出物。祇随学人问处即夺。学人被夺。抵死不肯放。此是主看宾。或有学人。应一个清净境。出善知识前。知识辩得是境。把得抛向坑里。学人言。大好善知识。知识即曰。咄哉。不识好恶。学人便礼拜。此唤作主看主。或有学人。披枷带锁。出善知识前。知识。更与安一重枷锁。学人欢喜。彼此不辩。唤作宾看宾。大德。山僧所举。皆是辩魔拣异。知其邪正　师问洛浦。从上来。一人行棒。一人行喝。阿那个亲。曰总不亲。师曰。亲处作么生。浦便喝。师便打　上堂。有一人。论劫在途中。不离家舍。有一人。离家舍不在途中。那个合受人天供养　师问院主。甚处去来。曰州中粜黄米来。师曰。粜得尽么。主曰。粜得尽。师以拄杖画一画曰。还粜得这个么。主便喝。师便打。典座至师举前话。座曰。院主不会和尚意。师曰。你又作么生。座礼拜。师亦打　上堂。一人在孤峰顶上。无出身路。一人在十字街头。亦无向背。且道。那个在前。那个在后。不作维摩诘。不作傅大士。珍重　有一老宿参。便问。礼拜即是。不礼拜即是。师便喝。宿便拜。师曰。好个草贼。宿曰。贼贼。便出去师曰。莫道无事好。时首座侍立。师曰。还有过也无。座曰。有师曰。宾家有过。主家有过。曰二俱有过。师曰。过在甚么处。座便出去。师曰。莫道无事好(南泉闻曰。官马相踏)　师到京行化。至一家门首曰。家常添钵。有婆曰。太无厌生。师曰。饭也未曾得。何言太无厌生。婆便闭却门　师升堂。有僧出。师便喝。僧亦喝。复礼拜。师便打　赵州。游方到院。在后架洗脚次。师便问如何是祖师西来意。州曰。恰遇山僧洗脚。师近前作听势。州曰。会即便会。啖啄作什么。师便归方丈。州曰。三十年行脚。今日错为人下注脚　问僧。甚处来。曰定州来。师拈棒。僧拟议。师便打。僧不肯。师曰。已后遇明眼人去在。僧后参三圣。才举前话。三圣便打。僧拟议。圣又打　师应机多用喝。会下参徒。亦学师喝。师曰。汝等总学我喝。我今问汝。有一人从东堂出。一人从西堂出。两人齐喝。一声这里。分得宾主么。汝且作么生分。若分不得。已后不得学老僧喝　示众。我有时先照后用。有时先用后照。有时照用同时。有时照用不同。时先照后用有人在。先用后照有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举已前。撩起便行。犹较些子　师到龙光。值上堂。师出问。不展锋铓。如何得胜。光据坐。师曰。大善知识。岂无方便。光瞪目曰。嗄。师以手指曰。这老汉。今日败缺也　次到三峰平处。平问。甚处来。师曰。黄檗来。平曰。黄檗有何言句。师曰。金牛昨夜遭涂炭。直至如今不见踪。平曰。金风吹玉管。那个是知音。师曰。直透万里关。不住青霄内。平曰。子这一问太高生。师曰。龙生金凤子。冲破碧琉璃。平曰。且坐吃茶。又问。近离甚处。师曰。龙光。平曰。龙光近日如何。师便出去　往凤林。路逢一婆子。婆问。甚处去。师曰。凤林去。婆曰。恰值凤林不在。师曰。甚处去。婆便行。师召婆。婆回首。师便行　到凤林曰。有事相借问得么。师曰。何得剜肉作疮。林曰。海月澄无影。游鱼独自迷。师曰。海月既无影。游鱼何得迷。林曰。观风知浪起。玩水野帆飘。师曰。孤蟾独耀江山静。长啸一声天地秋。林曰。任张三寸挥天地一句。临机试道看。师曰。路逢剑客须呈剑。不是诗人不献诗。林便休。师乃有颂曰。大道绝同。任向西东。石火莫及。电光罔通(沩山问仰山。石火莫及。电光罔通。从上诸圣。以何为人。仰曰。和尚意作么生。沩曰。但有言说。都无实义。仰曰。不然。沩曰。子又作么生。仰曰。官不容针私通车马)　麻谷问。十二面观音。那个是正面。师下禅床擒住曰。十二面观音甚处去也。速道速道。谷转身拟坐。师便打。谷接住棒相捉。归方丈　师问一尼。善来恶来。尼便喝。师拈棒曰。更道更道。尼又喝。师便打　师一日拈糊饼。示洛浦曰。万种千般。不离这个。其理不二。浦曰。如何是不二之理。师再拈起饼示之。浦曰。与么则万种千般也。师曰。屙屎见解。浦曰。罗公照镜　师见僧来。举起拂子。僧礼拜。师便打。又有僧来。师亦举拂子。僧不顾。师亦打。又有僧来参。师举拂子。僧曰。谢和尚指示。师亦打。(云门代曰。祇宜老汉。大觉曰。得即得。犹未见临济机在)　麻谷问。大悲千手眼。那个是正眼。师搊住曰。大悲千手眼。作么生是正眼。速道速道。谷拽师下禅床却坐。师问讯曰。不审。谷拟议。师便喝。拽谷下禅床却坐。谷便出　上堂。僧问如何是佛法大意。师竖起拂子。僧便喝。师便打。又僧问。如何是佛法大意。师亦竖拂子。僧便喝。师亦喝。僧拟议。师便打。乃曰。大众。夫为法者。不避丧身失命。我于黄檗先师处。三度问佛法的的大意。三度被打。如蒿枝拂相似。如今更思一顿。谁为下手。时有僧出曰。某甲下手。师度与拄杖。僧拟接。师便打　同普化。赴施主斋次。师问。毛吞巨海。芥纳须弥。为复是神通妙用。为复是法尔如然。化趯倒饭床。师曰。太粗生。曰这里是甚么所在。说粗说细。次日又同赴斋。师复问。今日供养。何似昨日。化又趯倒饭床师曰。得即得。太粗生。化喝曰。瞎汉。佛法说甚么粗细。师乃吐舌　师与王常侍。到僧堂。王问。这一堂。僧还看经么。师曰。不看经。曰还习禅么。师曰。不习禅。曰既不看经。又不习禅。毕竟作个甚么。师曰。总教伊成佛作祖去。曰金屑虽贵。落眼成翳。师曰。我将谓你是个俗汉　师上堂次。两堂首座相见。同时下喝。僧问。师还有宾主也无。师曰。宾主历然。师召众曰。要会临济宾主句。问取堂中二首座　师后居大名府兴化寺东堂。唐懿宗咸通八年丁亥四月十日。将示灭。说传法偈曰。沿流不止问如何。真照无边说似他。离相离名人不禀。吹毛用了急须磨。复谓众曰。吾灭后。不得灭却吾正法眼藏三圣出曰。争敢灭却和尚正法眼藏。师曰。已后有人问你。向他道甚么。圣便喝。师曰。谁知吾正法眼藏。向这瞎驴边灭却。言讫。端坐而逝塔全身于府西北隅。敕谥慧照禅师。塔曰澄灵。今皇朝世祖顺治间。有三十三世孙。断指超觉。兴复祖塔。走告江南北诸孙。共襄得成灵。岩弘储铭曰。更七百年还旧观。斯文不泯终古传。河流岳立同永绵。

　　南岳下五世

　　临济玄禅师法嗣

　　魏府兴化存奖禅师

　　姓孔。家本邹鲁阙里裔孙。祖父官于蓟门。入籍焉。师降世。不同凡伦。妙龄蓄志。启白父母。依止盘山甘泉院晓方剃落。精通教乘。飞声义林。未久。弃讲依临济祖为侍者。声吞诸方。洛浦来参。济问。甚处来。曰銮城来。济曰。有事相借问得么。曰新戒不会。济曰。打破大唐国。觅个不会的人也无。参堂去。师随后请问曰。适来新到。是成褫他。不成褫他。济曰。我谁管你成褫不成褫。师曰。和尚。祇解将死雀就地弹。不解将一转语盖覆却。济曰。你又作么生。师曰。请和尚作新到。济遂曰。新戒不会。师曰。却是老僧罪过。济曰。你语藏锋。师拟议。济便打。至晚。济又曰。我今日问新到。是将死雀就地弹。就窠子里打。及至你出得语。又喝。起了向青云里打。师曰。草贼大败。济便打。在三圣会里为首座。常曰。我向南方行脚。一遭拄杖头。不会拨着一个会佛法底人。三圣闻得问曰。你具个甚么眼。便恁么道。师便喝。圣曰。须是你始得。后大觉闻举遂曰。作么生得。风吹到大觉门里来。师后到大觉为院主。一日觉唤院主。我闻你道。向南方行脚。一遭拄杖头。不曾拨着一个会佛法底。你凭个甚么道理。与么道。师便喝。觉便打。师又喝。觉又打。师来日从法堂过。觉召院主。我直下疑你昨日这两喝。师又喝。觉又打。师再喝。觉又打。师曰。某甲于三圣师兄处。学得个宾主句。总被师兄折倒了也。愿与某甲个安乐法门。觉曰。这瞎汉。来这里纳败缺。脱下衲衣。痛打一顿。师于言下。荐得临济先师。于黄檗处。吃棒底道理。师后开堂日。拈香曰。此一炷香。本为三圣师兄。三圣与我太孤。本为大觉师兄。大觉于我太赊。不如供养临济先师　僧问。多子塔前共谈何事。师曰。一人传虚。万人传实　师有时唤僧。僧应诺。师曰。点即不到。又唤一僧。僧应诺。师曰。到即不点　问四方八面来时如何。师曰。打中间底。僧便礼拜。师曰。昨日赴个村斋。中途遇一阵卒风暴雨。却向古庙里。亸避得过。　问僧。甚处来。曰崔禅处来。师曰。将得崔禅喝来否。曰不将得来。师曰。恁么则不从崔禅处来。僧便喝。师便打　示众。我闻前廊下也喝。后架里也喝。诸子汝莫肓喝乱喝。直饶喝得兴化。向虚空里。却扑下来。一点气也无。待我苏息起来。向汝道。未在何故。我未曾向紫罗帐里撒真珠。与汝诸人去在。胡喝乱喝作么。　云居住三峰庵时。师问。权借一问。以为影草时如何。居无对。师曰。想和尚答这话不得。不如礼拜了退。二十年后。居曰。如今思量当时不消。道个何必。后有化主到师处。师问。和尚住三峰庵时。老僧问伊话。对不得。如今道得也未。主举前话。师曰。云居二十年。祇道得个何必。兴化即不然。争如道个不必　师谓克宾维那曰。汝不久。为唱导之师。宾曰。不入这保社。师曰。会了不入。不会了不入。曰总不与么。师便打。曰克宾维那。法战不胜。罚钱五贯。设饡饭一堂。次日。师自白椎曰。克宾维那。法战不胜。不得吃饭。即便出院　问国师唤侍者。意作么生。师曰。一盲引众盲　师见同参来。才上法堂。师便喝。僧亦喝。师又喝。僧亦喝。师近前拈棒。僧又喝。师曰。你看这瞎汉。犹作主在。僧拟议。师直打。下法堂。侍者请问。适来那僧。有甚触忤。和尚。师曰。他适来也有权。也有实。也有照。也有用。及乎我将手向伊面前横。两横到这里。却去不得似这般。瞎汉不打。更待何时。侍者礼拜　问宝剑知师藏已久。今日当场。略借看。师曰。不借。曰为甚么不借。师曰。不是张华眼。徒窥射斗光。曰用者如何。师曰。横身当宇宙。谁是出头人。僧便作引颈势。师曰。嗄。僧曰。喏便归众　唐庄宗。车驾幸河北。回至魏府。召师问曰。朕收中原。获得一宝。未曾有人酬价。师曰。请陛下宝看。帝以两手舒幞头脚。师曰。君王之宝。谁敢酬价。(玄觉征曰且道兴化肯。庄宗不肯。庄宗若肯。兴化眼在甚么处。若不肯。过在甚么处)帝大悦。署师号师不受。乃送马。乘骑马惊。师坠伤足(文苑英华中。收公乘亿所撰兴化塔碑。师化于唐僖宗文德元年七月十二日。文德戊申去后唐庄宗同光癸未。凡三十六年。则非庄宗明矣今考其时舒幞头脚者。盖晋王李克用。而误为其子庄宗存勖也。按僖宗广明元年庚子。黄巢入长安。帝走兴元。黄巢僭二年。壬寅李克用。将沙陀兵趣河中。三年癸卯五月。克用破黄巢。收复长安。诏以克用为河东节度使四年甲辰五月。黄巢趣汴州。克用追击大破之。秋七月时溥献黄巢首。八月进克用为陇西郡王。传灯所谓收大梁。得一颗无价宝珠者也。其称朕等语。因庄宗而讹也。碑中又言。大德奉先师之遗命。于龙纪元年八月二十二日。于本院焚我真身。用观法相即示寂。次年己酉。昭宗元年也。今据塔碑国史。核实存据)　师一日唤院主。与我做个木柺子。主做了将来。师接得。绕院行。问僧曰。汝等还识老僧么。曰争得不识和尚。师曰。𨁸脚法师。说得行不得。又至法堂。令维那声钟集众。师曰。还识老僧么。众无对。师掷下柺子。端然而逝。实唐僖宗文德元年戊申七月十二日也。寿五。十九。腊四十一。昭宗龙纪元年己酉八月二十二日茶毗。于香烬中。得舍利一千余粒。建塔于府南贵乡县薰风里。敕谥广济禅师。塔曰通寂。公乘亿志铭。

　　镇州宝寿沼禅师(第一世)

　　僧问。万境来侵时如何。师曰。莫管他。僧礼拜。师曰。不要动着。动着即打折汝腰　师在方丈坐。因僧问讯次。师曰。百千诸圣。尽不出此方丈内。曰祇如古人道。大千沙界海中沤。未审此方丈向甚么处着。师曰。千圣现在。曰阿谁证明。师便掷下拂子。僧从西过东立。师便打。僧曰。若不久参。焉知端的。师曰。三十年后。此话大行　赵州来。师在禅床。背面而坐。州展坐具礼拜。师起入方丈。州收坐具而出　师问僧。甚处来。曰西山来。师曰。见猕猴么曰见师曰。作甚么伎俩。曰见某甲一个伎俩。也作不得。师便打　胡钉铰参。师问。汝莫是胡钉铰么。曰不敢。师曰。还钉得虚空么。曰请和尚打破。师便打胡。曰和尚莫错打某甲。师曰。向后有多口。阿师与你点破在。胡后到赵州。举前话。州曰。汝因甚么被他打。胡曰。不知过在甚么处。州曰。祇这一缝尚不奈何。胡于此有省。赵州曰。且钉这一缝　问万里无云时如何。师曰。青天也须吃棒。曰未审。青天有甚么过。师便打　问如何是祖师西来意。师曰。面黑眼睛白　西院来参问踏倒化城来时如何。师曰。不斩死汉。院曰斩。师便打。院连道斩斩。师又随声打。师却回方丈曰。适来这僧。将赤肉。抵他干棒。有甚死急。

　　镇州三圣院慧然禅师

　　自临济记莂后。遍历丛林。至仰山。山问。汝名甚么。师曰。慧寂。山曰。慧寂是我名。师曰。我名慧然。山大笑而已　仰山。因有官人相访。山问。官居何位。曰推官。山竖起拂子曰。还推得这个么官人无对。山令众下语。皆不契。时师不安。在涅槃堂内将息。山令侍者。去请下语。师曰。但道和尚今日有事。山又令侍者问。未审。有甚么事。师曰。再犯不容　到香严。严问。甚处来。师曰。临济严曰。将得临济喝来么。师以坐具蓦口打　到德山。才展坐具。山曰。莫展炊巾。这里无残羹馊饭。师曰。纵有也无著处。山便打。师接住棒。推向禅床上。山大笑。师哭苍天。便下参堂。堂中首座。号踢天泰问。行脚高士。须得本道公验。作么生是本道公验。师曰。道甚么。座再问。师打一坐具曰。这漆桶。前后触忤多少贤良。座拟人事。师便过第二座人事　到道吾。吾预知。以绯抹额。持神杖于门下立。师曰。小心祇候。吾应喏。师参堂了。再上人事。吾具威仪。方丈内坐。师才近前。吾曰。有事相借问得么。师曰。也是适来野狐精。便出去　住后。上堂。我逢人即出。出则不为人。便下座。(兴化曰。我逢人则不出。出则便为人)　问如何是祖师西来意。师曰。臭肉来蝇　问僧。近离甚处。僧便喝。师亦喝。僧又喝。师又喝。僧曰。行棒即瞎。便喝。师拈棒。僧乃转身。作受棒势。师曰。下坡不走。快便难逢便棒。僧曰。这贼便出去。师遂抛下棒。次有僧问。适来争容得这僧。师曰。是伊见先师来。

　　魏府大觉和尚

　　参临济。济才见。竖起拂子。师展坐具。济掷下拂子。师收坐具。参堂去。时僧众曰。此僧莫是和尚亲故。不礼拜。又不吃棒。济闻说。令侍者唤适来新到上来。师随侍者。到方丈。济曰。大众道。汝来参长老。又不礼拜。又不吃棒。莫是长老亲故。师乃珍重。下去　师住后。僧问。如何是本来身。师曰。头枕衡山。脚踏北岳　问如何是佛法大意。师曰。良马不窥鞭。侧耳知人意　问如何是镇国宝。师曰。穿耳卖不售　问香草未生时如何。师曰。嗅着脑裂。曰生后如何。师曰。脑裂　问如何是祖师西来意。师曰。十字街头。望空启告　问如何是大觉。师曰。恶觉。曰乖极。师便打　问忽来忽去时如何。师曰。风吹柳絮毛毬走。曰不来不去时如何。师曰。华岳三峰头指天　问一饱忘百饥时如何。师曰纵遇临岐食。随分纳些些　临终时谓众曰。我有一只箭。要付与人。时有一僧出曰。请和尚箭。师曰。汝唤甚么作箭。僧喝。师打数下。便归方丈。却唤其僧入来。问曰。汝适来会么。曰不会。师又打数下。掷却拄杖曰。已后遇明眼人。分明举似。便乃告寂。

　　长沙灌溪志闲禅师

　　魏府馆陶史氏子。幼从柏岩。披剃受具。后见临济。济蓦胸搊住。师曰。领领济拓开曰。且放汝一顿。师离临济至末山(语见末山章)　住后。上堂曰。我在临济爷爷处。得半杓。末山娘娘处。得半杓。共成一杓。唤了直至。如今饱不饥　僧问。请师不借借。师曰。满口道不得。师又曰。大庾岭头佛不会。黄梅路上没众生　师会下一僧。去参石霜。霜问。甚处来。曰灌溪来。霜曰。我南山不如他北山。僧无对。僧回举似师。师曰。何不道。灌溪修涅槃堂了也　问久向灌溪到来。祇见沤麻池。师曰。汝祇见沤麻池。且不见灌溪。曰如何是灌溪。师曰。劈箭急(后人举似玄沙。沙曰。更学三十年未会禅)　问如何是古人骨。师曰。安置不得。曰为甚么安置不得。师曰。金乌那教下碧天　问金锁断后如何。师曰。正是法汝处　问如何是祖师西来意。师曰。钵里盛饭。鐼里盛羹。曰学人不会。师曰。饥则食。饱则休　上堂。十方无壁落。四畔亦无门。露裸裸。赤洒洒。无可把。便下座　问如何是一色。师曰。不随曰一色后如何。师曰。有阇黎承当分也无　问今日一会。祗敌何人。师曰。不为凡圣　问一句如何。师曰。不落千圣机　问如何是洞中水。师曰。不洗人　唐昭宗乾宁乙卯五月二十九日问侍者曰。坐死者谁。曰僧伽。师曰。立死者谁。曰僧会。师乃行七步。垂手而逝。

　　𣵠州纸衣克符禅师

　　初问临济四料简语。师于言下领旨。后有颂曰。夺人不夺境。缘自带誵讹。拟欲求玄旨。思量反责么。骊珠光灿烂。蟾桂影婆娑。觌面无差互。还应滞网罗。夺境不夺人。寻言何处真。问禅禅是妄。究理理非亲。日照寒光澹。山摇翠色新。直饶元会得。也是眼中尘。人境两俱夺。从来正令行。不论佛与祖。那说圣凡情。拟犯吹毛剑。还如值木盲。进前求妙会。特地斩精灵。人境俱不夺。思量意不偏。主宾言少异。问答理俱全。踏破澄潭月。穿开碧落天。不能明妙用。沦溺在无缘　僧问。如何是宾中宾。师曰。倚门傍户。犹如醉出言。吐气不惭惶。曰如何是宾中主。师曰。口念弥陀双拄杖。目瞽瞳人不出头。曰如何是主中宾。师曰。高提祖印。当机用利物。应知语带悲。曰如何是主中主。师曰。横按镆鎁全正令。太平寰宇斩痴顽。曰既是太平寰宇。为甚么却斩痴顽。师曰。不许夜行刚把火。直须当道与人看。

　　定州善崔禅师

　　州将王令。公于衙署张座。请师说法。师升座。拈拄杖曰。出来也打。不出来也打。僧出曰。崔禅聻。师掷下拄杖曰。久立令公。伏惟。珍重　僧问。如何是祖师西来意。师曰。定州瓷器似钟鸣。曰学人不会。意旨如何。师曰。口口分明没喎斜。

　　镇州万寿和尚

　　僧问。如何是迦叶上行衣。师曰。鹤飞千点雪。云锁万重山　问如何是丈六金身。师曰。袖头打领。腋下剜襟。曰学人不会。师曰。不会请人裁　师访宝寿。寿坐不起。师展坐具。寿下禅床。师却坐。寿骤入方丈。闭却门。知事见师坐不起曰。请和尚库下吃茶。师乃归院。翌日宝寿来。复谒。师踞禅床。寿展坐具。师亦下禅床。寿却坐。师归方丈闭却门寿入侍者寮。取灰围却方丈门便归去。师遂开门。见曰。我不恁么。他却恁么。

　　幽州谭空和尚

　　镇州牧有姑。为尼行脚。回欲开堂为人。牧令师勘过。师问曰。见说汝欲开堂为人。是否尼曰。是师曰。尼是五障之身。汝作么生为人。尼曰。龙女八岁。南方无垢世界。成等正觉。又作么生。师曰龙女有十八变。你试一变看。尼曰。设使变得也。祇是个野狐精。师便打。牧闻举乃曰。和尚棒折那　僧问。德山棒。临济喝。未审。那个最亲。师曰。已前在众里。老僧也曾商量来。僧便喝。师曰。却是汝会。僧曰。错师便打　上堂。众集。有僧出曰。拟问不问时如何。师曰。嗄。僧便喝。师曰。㘞僧又喝。师拈拄杖。僧曰。瞎师抛下拄杖曰今日失利。僧曰。草贼大败。便归众。师以手向空点一点曰。大众。还有人辩得么。若有辩得者。出来对众道看。师良久曰。顶门上眼也鉴不破。便下座　宝寿问除却中上二根人来时。师兄作么生。师曰。汝适来举旱错也。寿曰。师兄也不得无过。师曰。汝却与我作。师兄寿侧掌曰这老贼。

　　襄州历村和尚

　　僧问。如何是观其音声而得解脱。师将火箸敲柴曰。汝还闻么。曰闻。师曰。谁不解脱　师煎茶次。僧问。如何是祖师西来意。师举起茶匙。僧曰。莫祇这便当否。师掷向火中。

　　沧州米仓和尚

　　州牧请师与宝寿。入厅供养。令人传语。请二长老。谭论佛法。寿曰。请师兄答话。师便喝。寿曰。某甲话也未问。喝作么。师曰。犹嫌少在。寿却与一喝。

　　新罗国智异山和尚

　　一日示众曰。冬不寒腊后看。便下座。

　　常州善权山彻禅师

　　僧问。祖意教意。是同是别。师曰。冬寒夏热。曰此意如何。师曰。炎天宜散袒。冬后更深藏。

　　金沙和尚

　　僧问。如何是祖师西来意。师曰。听曰。恁么则大众侧聆。师曰。十万八千。

　　齐耸禅师

　　僧问。如何是佛。师曰。老僧并不知。曰和尚是大善知识。为甚么不知。师曰。老僧不曾接下机　问如何是道。师曰。往来无障碍。复曰。忽遇大海作么生过。僧拟议。师便打。

　　云山和尚

　　有僧从西京来。师问。还将得西京主人书来否。曰不敢妄通消息。师曰。作家师僧天然有在。曰残羹馊饭谁吃。师曰。独有阇黎不敢吃。其僧乃作吐势。师唤侍者曰。扶出这病僧着。僧便出去　师见僧来。便作起势。僧便出去。师曰。得恁么灵利。僧便喝曰。作这个眼目。承嗣临济。也太屈哉。师曰。且望阇黎善传。僧回首。师喝曰。作这个眼目。错判诸方名言。随后便打。

　　虎溪庵主

　　僧问。庵主在这里多少年也。师曰。祇见冬凋夏长。年代总不记得。曰大好不记得。师曰。汝道我在这里得多少年也。曰冬凋夏长聻。师曰。闹市里虎　僧到相看。师不顾。僧曰。知道庵主。有此机锋。师鸣指一下。僧曰。是何宗旨。师便打。僧曰。知道今日落人便宜。师曰。犹要棒吃在　有僧才入门。师便喝。僧默然。师便打。僧却喝。师曰。好个草贼　有僧到近前曰。不审。庵主。师曰。阿谁僧便喝。师曰。得恁么无宾主。曰犹要第二喝在。师便喝　有僧问。和尚何处人氏。师曰。陇西人。曰承闻陇西出鹦鹉。是否。师曰。是曰和尚莫不是否。师便作鹦鹉声。僧曰。好个鹦鹉。师便打。

　　覆盆庵主

　　问僧。甚处来。僧曰。覆盆山下来。师曰。还见庵主么。僧便喝。师便打。僧曰。作甚么。师靠棒。僧拟议。师又打　一日有僧从山下哭上。师闭却门。僧于门上画一圆相。门外立地。师从庵后出。却从山下哭上。僧喝曰。犹作这个去就在。师便换手捶胸曰。可惜先师一场埋没。僧曰。苦苦。师曰。庵主被谩。

　　桐峰庵主

　　僧问。和尚这里忽遇大虫作么生。师便作大虫吼。僧作怖势。师大笑。僧曰。这老贼。师曰。争奈老僧何　有僧到庵前便去。师召阇黎。僧回首。便喝。师良久。僧曰。死却这老汉。师便打。僧无语。师呵呵大笑　有僧入庵便把住师。师叫杀人杀人。僧拓开曰。叫唤作甚么。师曰。谁僧便喝。师便打。僧出外回首曰。且待且待。师大笑　有老人入山参。师曰。住在甚处。老人不语。师曰。善能对机。老人地上拈一枝草示师。师便喝。老人礼拜。师便归庵。老人曰。与么疑杀一切人在。

　　杉洋庵主

　　有僧到参。师问。阿谁曰杉洋庵主。师曰。是我。僧便喝。师作嘘声。僧曰。犹要棒吃在。师便打　僧问。庵主得甚么道理。便住此山。师曰。也欲通个来由又恐遭人点检。僧曰。又争免得。师便喝。僧曰。恰是师便打。僧大笑而出。师曰。今日大败。

　　定上座

　　初参临济。问如何是佛法大意。济下禅床擒住。师拟议。济与一掌。师伫思。傍僧曰。定上座何不礼拜。师方作礼。忽然大悟　后南游。路逢岩头雪峰钦山三人。岩头问。上座甚处来。师曰。临济来。岩曰。和尚万福。师曰。和尚已顺世也。岩曰。某甲三人。特去礼拜。薄福不遇。不知和尚在日有何言句。请上座举一两则。师遂举临济上堂曰。赤肉团上。有一无位真人。常在汝等诸人面门出入。未证据者看。看时有僧问。如何是无位真人。济下禅床。搊住曰。道道。僧拟议。济拓开曰。无位真人是甚么。干屎橛。岩头不觉吐舌。雪峰曰。临济大似白拈贼。钦山曰。何不道赤肉团上。非无位真人。师便擒住曰。无位真人。与非无位真人。相去多少。速道速道。钦山被擒。直得面黄面青语之不得。岩头雪峰曰。这新戒。不识好恶。触忤上座。且望慈悲。师曰。若不是这两个老。汉𡎺杀这尿床鬼子　师在镇府斋。回到桥上坐次。逢三座主。一人问。如何是禅河深处。须穷到底。师擒住拟抛向桥下。二座主。近前谏曰。莫怪触忤上座。且望慈悲。师曰。若不是这两个座主。直教他穷到底。

　　奯上座

　　离临济参德山。山才见。下禅床作抽坐具势。师曰。这个且置。或遇心境一如底人来。向伊道。个甚么免被诸方检责。山曰。犹较昔日三步在。别作个主人公来。师便喝。山默然。师曰。塞却这老汉咽喉也。拂袖便出(沩山闻举曰。奯上座虽得便宜。争奈掩耳偷铃)　到百丈。茶罢。丈曰。有事相借问得么。师曰。幸自非言何须瓯茶。丈曰。与么则许借问。丈曰。收得安南又忧塞北。师擘开胸曰。与么不与么。丈曰。要且难构。要且难构。师曰。知即得。知即得(仰山曰。若有人知得。此二人落处。不妨奇特。若辨不得。大似日中迷路)。

　　南岳下六世

　　兴化奖禅师法嗣

　　汝州南院慧颙禅师(亦曰宝应)

　　上堂。诸方只具啐啄同时眼。不具啐啄同时用。僧问。如何是啐啄同时用。师曰。作家不啐啄。啐啄同时失。僧曰。犹是学人问处。师曰。你问处作么生。僧曰。失师便打。其僧不肯。后到云门会里。举前因缘说不肯。其时有傍僧曰。当时南院棒折那。僧闻此语。言下大悟。方见南院答话处。僧却来汝州省觐。值南院已迁化。却上风穴礼拜。风穴认得便问。上座是当时问南院啐啄同时话者否。僧曰。是穴曰。会也未。僧曰。会也。穴曰当时作么生。僧曰。当时如在灯影里行相似。穴曰。你会也　问大用不逢人时如何。师曰。鸡鹅舞道。引入千峰　问十方通畅时如何。师曰。八极连门祸　问龙跃江河时如何。师曰。瞥嗔瞥喜　问倾湫倒岳时如何。师曰。老鸦无觜　问从上古人见不尽处。师还见也无。师曰。握发吐餐人不顾。满朝尽道好周公。僧向口上打。师曰。道者大煞瞎。曰有恁么瞎老汉恁么道。师便打　问从上诸圣。向什么处去也。师曰。不上天堂。即入地狱。曰和尚作么生。师曰。你还知宝应老落处也无。僧拟议师便打一拂曰。你还知吃拂子底么。僧曰。不会。师曰。正令却是你行。又打一拂子　问如何是第一句。师曰。你试道看。僧便喝。师拍手曰。大众好喝。僧又喝。师便打　问回旋空中时如何。师曰。四面连架打　问龙兽相交时如何。师曰。狗脊坡头　问丹霄独步时如何。师曰。日驰五百　问金榜题名。请师印可。师曰。日下拽脚　问大震虹霓。请师引验。师曰。日下三刻　问黄巢过后。何处迴避。师曰。六纛旗下　问忽遇捉着时如何。师曰。贼首头犯　问宝剑未出匣时如何。师曰泥干跌宕。曰出匣后如何。师曰。天魔唱快　问杨朱泣岐时如何。师曰。白狗临刑莫怨天　问人逢碧眼时如何。师曰。鬼争漆桶　问独步青霄时如何。师曰。四众围绕。曰四众围绕时如何。师曰。梵音绝处行　问寂寂无声时如何。师曰。打了拖声势　问凤栖不到处时如何。师曰。忽闻庭前老扑煞鸱枭　问如何是归宗理事绝。师曰。纳孺处错　问如何是日轮正当午。师曰。理事甚分明。便打　问如何是独步四山顶。师曰。深深海底行　问如何是自在如师子。师曰。金锤勒咽索。白棒拥将行　上堂。是你诸人。尽曾向诸方去来。不是不知不见。还知老僧这里有讳么。僧便问。请和尚讳。师曰。推算决疑　问如何是薝卜林。师曰。鬼厌箭　问如何是不动尊。师曰。邂逅到崖州　问拟蓦要津时如何。师曰。灰粪堆　问百了千当时如何。师曰。未是好手　问大义争权时如何支拟。师曰。光漆交社。曰将何奉献。师曰。切以生刍祭惟驴粪　问麟阁图形。请师怜念。师曰。缨拂面尘　问如何是解脱浆。师曰。苞茆渗血。簋物不多　问如何是金刚不坏身。师曰。老僧在你脚底。僧便喝。师曰。未在。僧又喝。师便打　问日出扶桑时如何。师曰。阎浮树下过　问凡圣同居时如何师曰。两个猫儿一个狞　问栴檀郁密时如何。师曰。独柳树下坐　问近不得时如何。师曰。冤家难解脱　问万仞龙门今朝透过时如何。师曰。全存霹雳声。曰恁么则全承布雨去也。师曰。泥人眼赤　问如何是道。师曰。鹰过长空无一物　问独游沧海时如何。师曰。雷震青空。畜生烧尾　问运足不知路时如何。师曰。鸟道盲人遇　上堂。诸方尽是把𧉮。头求歇。终不敢向第二头答宾家话。若是本色衲僧。便莫共语。作么生是本色衲僧。良久曰。有输有赢　有防御使问。长老还具见闻觉知也无。师与一踏。踏倒　问园头匏子开花也未。曰开花已久。师曰。还着子也无。曰昨日遭霜了也。师曰大众吃个什么。僧拟议。师便打　问风穴。南方一棒。作么商量。穴曰。作奇特商量。穴却问和尚。此间一棒作么商量。师拈拄杖曰。棒下无生忍。临机不让师　有时。见僧来参。便把住参头曰。是什么。僧无语。师曰。三十年弄马骑。今日被驴扑。又自曰。大众。莫道闲处语　问僧。近离甚处。曰襄州。师曰。什么物恁么来。曰和尚试道看。师曰。适来礼拜底。曰错。师曰。错个什么。曰。再犯不容。师曰。三十年弄马骑。今日被驴子扑。瞎汉参堂去。

　　守廓侍者

　　问德山曰。从上诸圣。向甚么处去。山曰。作么作么。师曰。来点飞龙马跛鳖出头来。山便休去。来日浴出。师过茶与山。山于背上。拊一下曰。昨日公案作么生。师曰。这老汉。今日方始瞥地。山又休去。师行脚到襄州华严和尚会下。一日严上堂曰。大众今日若是。临济德山高亭大愚。鸟窠船子儿孙不用。如何若何。便请单刀直入。华严与汝证据。师出礼拜。起便喝。严亦喝。师又喝。严亦喝。师礼拜起曰。大众。看这老汉一场败缺。又喝一喝。拍手归众。严下座。归方丈。时风穴作维那。上去问讯。严曰。维那。汝来也叵耐。守廓适来把老僧扭捏。一上待集众。打一顿趁出。穴曰。趁他迟了也。自是和尚言过。他是临济下儿孙。本分恁么。严方息怒。穴下来。举似师。师曰。你着甚来由劝这汉。我未问前。早要棒吃。得我话行。如今不打。搭却我这话也。穴曰。虽然如是。已遍天下也。

　　宝寿沼禅师法嗣

　　汝州西院思明禅师

　　僧问。如何是伽蓝。师曰。荆棘丛林。曰如何是伽蓝中人。师曰。獾儿貉子　问如何是不变易底物。师曰。打帛石　问如何是临济一喝。师曰。千钧之弩。不为鼷鼠而发机。曰和尚慈悲何在。师便打　从漪。到法席旬日。常自曰。莫道会佛法人。觅个举话底人也无。师闻而默之。漪异日上法堂次。师召从漪。漪举目。师曰。错漪进三两步。师又曰。错漪近前。师曰。适来两错。是上座错。是思明老汉错。曰是从漪错。师曰。错错。乃曰。上座且在这里过夏。共汝商量这两错。漪不肯。便去。后住相州天平山。每举前话曰。我行脚时。被恶风吹。到汝州。有西院长老。勘我连下两错。更留我过夏。待共我商量。我不道恁么时错。我发足向南方去时。早知错了也。(首山念曰。据天平作恁么解会。未梦见西院在何故话在)。

　　宝寿和尚(第二世)

　　在先宝寿。为供养主。寿问。父母未生前。还我本来面目来。师立至夜深。下话不契。翌日辞去。寿曰。汝何往。师曰。昨日蒙和尚设问。某甲不契。往南方参知识去。寿曰。南方禁夏不禁冬。我此间。禁冬不禁夏。汝且作街坊过夏。若是佛法阛阓之中。浩浩红尘。常说正法。师不敢违。一日街头见两人交争。挥一拳曰。你得恁么无面目。师当下大悟。走见宝寿。未及出语。寿便曰。汝会也不用说。师便礼拜。寿临迁化时。嘱三圣请师开堂　师开堂日。三圣推出一僧。师便打。圣曰。与么为人。非但瞎却这僧眼。瞎却镇州一城人眼去在(法眼曰。甚么处。是瞎却人眼处)师掷下拄杖。便归方丈　僧问。不占阃域。请师不谤。师曰。莫　问种种庄严殷勤奉献时如何。师曰。莫污我心田　师将顺寂谓门人曰。汝还知吾行履处否。曰知。和尚长坐不卧。师又召僧近前来。僧近前。师曰。去非吾眷属。言讫而化。

　　三圣然禅师法嗣

　　镇州大悲和尚

　　僧问。除上去下。请师别道。师曰。开口即错。曰真是学人师也。师曰。今日向弟子手里死　问如何是和尚密作用。师拈棒。僧转身受棒。师抛下棒曰。不打这死汉　问如何是谛实之言。师曰。舌拄上腭。曰为甚么如此。师便打　问如何是大悲境。师曰。千眼都来一只收。曰如何是境中人。师曰。手忙脚乱　问不着圣凡。请师答话。师曰。好僧拟议。师便喝。

　　淄州水陆和尚

　　僧问。如何是学人用心处。师曰。用心即错。曰不起一念时如何。师曰。没用处汉　问此事如何保任。师曰。切忌　问如何是最初一句。师便喝。僧礼拜。师以拂子点曰。且放过　问狭路相逢时如何。师便拦胸拓一拓。

　　魏府大觉和尚法嗣

　　庐州大觉和尚

　　僧问。牛头未见四祖时。为甚么鸟兽衔华。师曰。有恁么畜生无所知。曰见后为甚么不衔华。师曰。恁么畜生有所知。

　　庐州澄心院旻德禅师

　　在兴化。遇示众曰。若是作家战将。便请单刀直入。更莫如何若何。师出礼拜。起便喝。化亦喝。师又喝。化亦喝。师礼拜归众。化曰。适来若是别人。三十棒一棒也较不得。何故。为他旻德会一喝。不作一喝用　住后僧问。如何是澄心。师曰。我不作这活计。曰未审作么生。师便喝。僧曰。大好不作这活计。师便打　问如何是道。师曰。老僧久住澄心院。曰如何是道中人。师曰。破衲长披经岁年　问露地不通风时如何。师曰。漆　问既是澄心。为甚么出来入去。师曰。鼻孔上着灸。僧礼拜。师便打。

　　荆南府竹园山和尚

　　僧问。久向和尚会禅。是否。师曰。是。僧曰。苍天苍天。师近前以手掩僧口曰。低声低声。僧打一掌便拓开。师曰。山僧招得。僧拂袖出去。师笑曰。早知如是。悔不如是　问既是竹园。还生笋也无。师曰。千株万株。曰恁么则学人有分也。师曰。汝作么生。僧拟议。师便打。

　　宋州法华院和尚

　　僧问。如何是佛。师曰。独坐五峰前　问如何是初生月。师曰。不高不低。曰还许学人瞻敬也无。师曰。三日后看　问如何是法华家风。师曰。寒时寒杀。热时热杀。曰如何是寒时寒杀。师曰。三三两两抱头行。曰如何是热时热杀。师曰。东西南北见者嗤　问学人手持白刃。直进化门时如何。师曰。你试用看。僧便喝。师擒住。僧随手打一掌。师拓开曰。老僧今日失利。僧作舞而僧。师曰。贼首头犯。

　　灌溪闲禅师法嗣

　　池州鲁祖山教禅师

　　僧问。如何是祖师西来意。师曰。今日不答话。曰大好不答话。师便打　问如何是双林树。师曰。有相身中无相身。曰如何是有相身中无相身。师曰。金香炉下铁昆仑　问如何是孤峰独宿底人。师曰。半夜日头明。日午打三更　问如何是格外事。师曰。化道缘终后。虚空更那边　问进向无门时如何。师曰。太钝生。曰不是钝生。直下进向无门时如何。师曰。灵机未曾论边际。执法无门在暗中　问如何是学人着力处。师曰。春来草自青。月上已天明。曰如何是不着力处。师曰。崩山石头落。平川烧火行。

　　纸衣和尚法嗣

　　镇州谭空和尚

　　僧问。如何是佛。师曰。麻缠纸裹　问百了千当时如何。师和声便打　问格外之谭。请师举唱。师曰。隘路不通风。曰莫祇这便是也无。师乃嘘一嘘。

　　际上座

　　行脚到洛京南禅。时有朱行军设斋。入僧堂顾视曰。直下是遂行。香口不住道。至师面前。师便问。直下是个甚么。行军便喝。师曰。行军幸是会佛法底人。又恶发作甚么。行军曰。唤作恶发即不得。师便喝。行军曰。钩在不疑之地。师又喝。行军便休。斋退。令客司请适来下喝僧来。师至。便共行军言论。并不顾诸人。僧录曰。行军适来。争容得这僧无礼。行军曰。若是你诸人喝。下官有剑。僧录曰。某等固是不会。须是他晖长老始得。行军曰。若是南禅长老。也未梦见在　僧问。如何是佛法的的大意。师曰。龙腾沧海。鱼跃深潭。曰毕竟如何。师曰。夜闻祭鬼鼓。朝听上滩歌　问如何是上座家风。师曰。三脚虾蟆背大象。

　　五灯全书卷第二十一
卍新纂续藏经第 81 册 No. 1571 五灯全书(卷1-33)


　　五灯全书卷第二十二

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　临济宗

　　南岳下七世

　　南院颙禅师法嗣

　　汝州风穴延沼禅师

　　余杭刘氏子。幼不茹荤。习儒典。应道士。一举不遂。乃出家。依本州开元寺智恭披削。受具。习天台止观。年二十五。谒镜清。清问。近离甚处。师曰。自离东来。清曰。还过小江也无。师曰。大舸独飘空。小江无可济。清曰。镜水泰山。鸟飞不度。子莫道听途言。师曰。沧溟尚怯艨䑳势。列汉飞帆渡五湖。清竖拂子曰。争奈这个何。师曰。这个是甚么。清曰。果然不识。师曰。出没卷舒。与师同用。清曰。杓卜听虚声。熟睡饶讇语。师曰。泽广藏山。理能伏豹。清曰。舍罪放愆。速须出去。师曰。出去即失。便出到法堂。乃曰。夫行脚人。因缘未尽其善。不可便休去。却回曰。某甲适来。辄陈小騃。冒渎尊颜。伏蒙慈悲。未赐罪责。清曰。适来言从东来。岂不是翠岩来。师曰。雪窦亲栖宝盖东。清曰。不逐忘羊狂解息。却来这里念篇章。师曰。路逢剑客须呈剑。不是诗人莫献诗。清曰。诗速秘却。略借剑看。师曰。枭首甑人𢹂剑去。清曰。不独触风化。亦自显颟顸。师曰若不触风化。争知古佛心。清曰。如何是古佛心。师曰。再许允容。师今何有。清曰。东来衲子。菽麦不分。祇闻不已而已。何得抑己而已。师曰。巨浪涌千寻。澄波不离水。清曰。一句截流。万机寝削。师便礼拜。清曰。衲子俊哉　师到华严。严问。我有牧牛歌。辄请阇黎和。师曰。羯鼓掉鞭牛豹跳。远村梅树觜卢都　师参南院。入门不礼拜。院曰。入门须辩主。师曰。端的请师分。院于左膝拍一拍。师便喝。院于右膝拍一拈。师又喝。院曰。左边一拍且置。右边一拍作么生。师曰。瞎。院便拈棒。师曰。莫盲枷瞎棒。夺打和尚。莫言不道。院掷下棒曰。今日被黄面浙子钝置一场。师曰。和尚大似持钵不得。诈道不饥。院曰。阇黎曾到此间么。师曰。是何言欤。院曰。老僧好好相借问。师曰。也不得放过。便下参众了。却上礼谢。院曰。阇黎曾见甚么人来。师曰。在襄州华严。与廓侍者同夏。院曰。亲见作家来。院问。南方一棒。作么商量。师曰。作奇特商量。师却问。和尚此间一棒。作么商量。院拈拄杖曰。棒下无生忍。临机不见师。师于言下。大彻元旨。遂依止六年。后唐长兴二年。至汝州风穴寺。时寺已摧残。惟草屋数椽。师入驻锡。日乞村落。夜燃松脂。单丁者七年。檀信新之成丛林。伪晋天福二年。李使君。与阖城士庶。请开法　上堂。夫参学眼目。临机直须大用现前。勿自拘于小节。设使言前荐得。犹是滞壳迷封。纵然句下精通。未免触途狂见。应是从前依他作解。明珠两岐。与你一时扫却。直教个个如师子儿。吒呀地哮吼一声。壁立千仞。谁敢正眼睹着。觑着即瞎却渠眼。时有僧问。如何是正法眼。师曰。即便[翟*支]瞎。曰[翟*支]瞎后如何。师曰。捞天摸地　后因兵乱。李使君。留于衙内度夏。请上堂。祖师心印。状似铁牛之机。去即印住。住即印破。祇如不去不住。印即是。不印即是。还有人道得么。时有卢陂长老出问。学人有铁牛之机。请师不搭印。师曰。惯钓鲸鲵澄巨浸。却嗟蛙步𩥇泥沙。陂伫思。师喝曰。长老何不进语。陂拟议。师便打一拂子曰。还记得话头么。试举看。陂拟开口。师又打一拂子。牧主曰。信知佛法与王法一般。师曰。见甚么道理。牧主曰。当断不断。反招其乱。师便下座　汝州宋侯。舍宅为寺。复来郢州。请师归新寺住持。至周广顺辛亥。赐额广慧。师住二十二年。当余百众　僧问。如何是佛。师曰。如何不是佛。曰未晓元言。请师直指。师曰。家住海门洲。扶桑最先照　问朗月当空时如何。师曰。不从天上辊。任向地中埋　问古曲无音韵。如何和得齐。师曰。木鸡啼子夜。刍狗吠天明　上堂。举寒山诗曰。梵志死去来。魂识见阎老。读尽百王书。未免受棰栲。一称南无佛。皆以成佛道。僧问。如何是一称南无佛。师曰。灯连凤翅当堂照。月映娥眉𩔅面看　问如何是佛。师曰嘶风木马缘无绊。背角泥牛痛下鞭　问如何是广慧剑。师曰。不斩死汉　问古镜未磨时如何。师曰。天魔胆裂。曰磨后如何。师曰。轩辕无道　问矛盾本成双翳病。帝网明珠事若何。师曰。为山登九仞。捻土定千钧　问干木奉文侯。知心有几人。师曰。少年曾决龙蛇阵。老倒还听稚子歌　问如何是清凉山中主。师曰。一句不逞无著问。迄今犹作野盘僧　问如何是和尚家风。师曰。鹤有九皋难翥翼。马无千里谩追风　问未有之言。请师试道。师曰。入市能长啸。归家着短衣　问夏终今日师意如何。师曰。不怜鹅护雪。且喜蜡人冰　问归乡无路时如何。师曰。平窥红烂处。畅杀子平生　问满目荒郊翠瑞草。却滋荣时如何。师曰。新出红炉金弹子。簉破阇黎铁面皮　问如何是互换之机。师曰。和盲悖愬瞎　问真性不随缘。如何得证悟。师曰。猪肉案上滴乳香　问如何是清净法身。师曰。金沙滩头马郎妇　问一色难分。请师显示。师曰。满炉添炭犹嫌冷。路上行人祇守寒　问如何是学人立身处。师曰。井底泥牛吼。林间玉兔惊　问如何是道。师曰。五凤楼前。曰如何是道中人。师曰。问取皇城使　问不伤物义。请师便道。师曰。劈腹开心。犹未性燥　问未定浑浊。如何得照。师曰。下坡不走。快便难逢　问如何是衲僧行履处。师曰。头上吃棒。口里喃喃　问灵山话月。曹溪指月。去此二途。请师直指。师曰。无言不当哑。曰请师定当。师曰。先度汨罗江　问任性浮沉时如何。师曰。牵牛不入栏　问凝然便会时如何。师曰。截耳卧街　问狼烟永息时如何。师曰。两脚捎空　问祖令当行时如何。师曰。点　问不施寸刃。便登九五时如何。师曰。鞭尸屈项　上堂。举古云。我有一只箭。曾经久磨炼。射时遍十方。落处无人见。师曰。山僧即不然。我有一只箭。未尝经磨炼。射不遍十方。要且无人见。僧便问。如何是和尚箭。师作弯弓势。僧礼拜。师曰。拖出这死汉　问牛头未见四祖时如何。师曰。披席把碗。曰见后如何。师曰。披席把碗　问未达其源时如何。师曰。鹤冷移巢易。龙寒出洞难　问不露锋铓句。如何辩主宾。师曰。口衔羊角骠胶粘　问将身御险时如何。师曰。露布长书写罪原　问学人解问誵讹句。请师举起讶人机。师曰。心里分明眼睛黑　问生死到来时如何。师曰。青布裁衫招犬吠。曰如何得不吠去。师曰。自宜亸避寂无声　问如何是真道人。师曰。竹竿头上礼西方　问鱼隐深潭时如何。师曰。荡荡火烧　问如何是诸佛行履处。师曰。青松绿竹下　问如何是大善知识。师曰。杀人不眨眼。曰既是大善知识。为甚么杀人不眨眼。师曰。尘埃影里不拂袖。画戟门前磨寸金　问一即六。六即一。一六俱亡时如何。师曰。一箭落双雕。曰意旨如何。师曰。身亡迹谢　问摘叶寻枝即不问。直截根源事若何。师曰。赴供凌晨去。开塘带雨归　问正当恁么时如何。师曰。盲龟值木虽优稳。枯木生华物外春　问宝塔元无缝。金门即日开时如何。师曰。智积佐来空合掌。天王捧出不知音。曰如何是塔中人。师曰。萎花风扫去。香水雨飘来　问随缘不变者。忽遇知音时如何。师曰。披蓑侧立千峰外。引水浇蔬五老前　问刻舟求不得。常用事如何。师曰。大勋不立赏。柴扉草自深　问从上古人。印印相契。如何是相契底眼。师曰。轻嚣道者知机变。拈却招魂拭泪巾　问九夏赏劳。请师言荐。师曰。出袖拂开龙洞雨。泛杯波涌钵囊华　问最初自恣。合对何人。师曰。一把香刍拈未暇。六环金锡响遥空　问西祖传来。请师端的。师曰。一犬吠虚。千猱啀实　问王道与佛道。相去几何。师曰。刍狗吠时天地合。木鸡啼后祖灯辉　问祖师心印。请师拂拭。师曰。祖月凌空圆圣智。何山松桧不青青　上堂。若立一尘。家国兴盛。野老颦蹙。不立一尘。家国坦荡。野老安帖。于此明得。阇黎无分。全是老僧。于此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么。右边一拍曰。这里是。欲识老僧么。左边一拍曰。这里是。(五祖演曰。太平即不然。若立一尘。法堂前草深一丈。不立一尘。锦上添花。何也。不见道。九九八十一。穷汉受罪毕。才拟展脚眠。蚊虫獦蚤出)　问大众云集。请师说法。师曰。赤脚人趁兔。着靴人吃肉　问不曾博览空王教。略借玄机试道看。师曰。白玉无瑕。卞和刖足　问如何是无为之句。师曰宝烛常轩显。红光烁太虚　问如何是临机一句。师曰。因风吹火。用力不多　问素面相呈时如何。师曰。拈却盖面帛　问紫菊半开秋已老。月圆当户意如何。师曰。月生蓬岛人皆见。昨夜遭霜子不知　问如何是直截一路。师曰。直截是迂曲　问如何是师子吼。师曰。阿谁要汝野干鸣　问如何是谛实之言。师曰。口悬壁上　上堂。若是上上之流。各有证据。略赴个程限。中下之机。各须英俊。当处出生。随处灭尽。如爆龟纹。爆即成兆。不爆成钝。欲爆不爆。直下便捏　问心不能缘。口不能言时如何。师曰。逢人但恁么举　问龙透清潭时如何。师曰。印𩦲捺尾　问有无俱去处时如何。师曰。三月懒游花下路。一家愁闭雨中门　问语默涉离微如何通不犯。师曰。常忆江南三月里。鹧鸪啼处百花香　问百了千当时如何。师曰。不许夜行。投明须到　上堂。三千剑客。耻见庄周。赤眉横肩。得无讹谬。他时变豹。后五日看。珍重　问心印未明时如何。师曰。虽闻敌帅投归款。未见牵羊纳璧来　问如何是临济下事。师曰。桀犬吠尧　问如何是啮镞事。师曰。孟浪借辞论马角　上堂。大众集定。师曰。不是无言。各须英鉴。问大众云集。师意如何。师曰。景谢祁寒。骨肉疏冷　问不修禅定。为甚么成佛无疑。师曰。金鸡专报晓。漆桶夜生光　问一念万年时如何。师曰。佛石仙衣破　问。洪钟未击时如何。师曰。充塞大千无不韵。妙含幽致岂能分。曰击后如何。师曰。石壁山河无障碍。翳消开后好咨闻　问古今才分。请师密要。师曰。截却重舌　问如何是大人相。师曰。赫赤穷汉。曰未审将何受用。师曰。𢹂箩挈杖　问如是何宾中主。师曰。入市双瞳瞽。曰如何是主中宾。师曰。回銮两曜新。曰如何是宾中宾。师曰。攒眉坐白云。曰如何是主中主。师曰。磨砻三尺剑。待斩不平人　问如何是钁头边意。师曰。山前一片青　问如何是佛。师曰。杖林山下竹筋鞭。以宋太祖开宝癸酉八月旦日。登座说偈曰。道在乘时须济物。远方来慕自腾腾。他年有叟情相似。日日香烟夜夜灯。至十五日。跏趺而化。前一日。手书别檀越。阅世七十有八。坐五十有九夏。

　　颖桥铁胡安禅师

　　与钟司徒。向火次。钟忽问。三界焚烧时。如何出得。师以香匙拨开火。钟拟义。师曰。司徒司徒。钟忽有省。

　　西院明禅师法嗣

　　郢州兴阳归静禅师

　　初参西院。便问拟问不问时如何。院便打。师良久。院曰。若唤作棒。眉须堕落。师于言下大悟。住后。僧问。师唱谁家曲。宗风嗣阿谁。师曰。少室山前无异路。

　　南岳下八世

　　风穴沼禅师法嗣

　　襄城首山省念禅师

　　莱州狄氏子。受业于本郡南禅寺。才具尸罗。遍游丛席。常密诵法华经。众目为念法华也。晚于风穴会中充知客。一日侍立次。穴乃垂涕告之曰。不幸临济之道。至吾将坠于地矣。师曰。观此一众。岂无人耶。穴曰。聪明者多。见性者少。师曰。如某者如何。穴曰。吾虽望子之久。犹恐耽着此经。不能放下。师曰。此亦可事。愿闻其要。穴遂上堂。举世尊以青莲目顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。师乃拂袖下去。穴掷下拄杖。归方丈。侍者随后请益曰。念法华。因甚不祇对和尚。穴曰。念法华会也。次日。师与真园头。同上问讯次。穴问真曰。作么生是世尊不说说。真曰。鹁鸠树头鸣。穴曰。汝作许多痴福作么。何不体究言句。又问师曰。汝作么生。师曰。动容扬古路。不堕悄然机。穴谓真曰。汝何不看念法华下语。师受风穴印可之后。泯迹韬光。人莫知其所以。因白兆楚至汝州宣化。风穴令师往传语。才相见。提起坐具便问。展即是。不展即是。楚曰。自家看取。师便喝。楚曰。我曾亲近知识来。未尝辄敢恁么造次。师曰。草贼大败。楚曰。来日若见风穴。待一一举似。师曰。一任一任。不得忘却。师乃先回。举似风穴。穴曰。今日又被你收下一员草贼。师曰。好手不张名。楚次日才到相见。便举前话。穴曰。非但昨日。今日和赃捉败。师于是名振四方。学者望风而靡。开法首山。为第一世也。入院上堂。佛法付与国王大臣。有力檀越。令其佛法不断绝。灯灯相续。至于今日。大众且道。续个甚么。良久曰。须是迦叶师兄始得。时有僧问。灵山一会。何异今朝。师曰。堕坑落堑。曰为甚么如此。师曰。瞎　问师唱谁家曲。宗风嗣阿谁。师曰。少室岩前亲掌示。曰便请洪音和一声。师曰。如今也要大家知　问如何是截径一路。师曰。或在山间。或在树下　问如何是学人亲切处。师曰。五九尽日又逢春。曰毕竟事如何。师曰。冬到寒食一百五　问如何是和尚家风。师曰。一言截断千江口。万仞峰前始得元　问如何是首山境。师曰。一任众人看。曰如何是境中人。师曰。吃棒得也未。僧礼拜。师曰。吃棒且待别时　问如何是祖师西来意。师曰。风吹日炙　问从上诸圣。向甚么处行履。师曰。牵犁拽把　问古人拈槌竖拂。意旨如何。师曰。孤峰无宿客。曰未审意旨如何。师曰。不是守株人　问如何是菩提路。师曰。此去襄县五里。曰向上事如何。师曰。往来不易　问诸圣说不到处。请师举唱。师曰。万里神光都一照。谁人敢并日轮齐　问临济喝。德山棒。未审明甚么边事。师曰。汝试道看。僧便喝。师曰瞎。僧又喝。师曰。这瞎汉。乱喝作么。僧礼拜。师便打　问和尚是大善知识。为甚么却守山。师曰。不坐孤峰顶。常伴白云间　问四众围绕。师说何法。师曰。打草蛇惊。曰未审作么生下手。师曰。适来几合丧身失命　问二龙争珠。谁是得者。师曰。得者失。曰不得者又如何。师曰。珠在甚么处　问一切诸佛皆从此经出。如何是此经。师曰。低声低声。曰如何受持。师曰。切不得污染　问。世尊灭后。法付何人。师曰。好个问头。无人答得。曰如何是世尊不说说。师曰。任从沧海变。终不为君通。曰如何是迦叶不闻闻。师曰。聩人徒侧耳　问古人道。见色便见心。诸法无形。将何所见。师曰。一家有事百家忙。曰学人不会。乞师再指。师曰。三日后看取　问。菩萨未成佛时如何。师曰众生。曰成佛后如何。师曰。众生众生　问路逢达道人。不将语默对。未审将甚么对。师曰。瞥尔三千界。曰与么则目视不劳也。师曰。天恩未遇。后悔难追　上堂。第一句荐得。堪与祖佛为师。第二句荐得。堪与人天为师。第三句荐得。自救不了。时有僧问。如何是第一句。师曰。大用不扬眉。棒下须见血。曰慈悲何在。师曰。送出三门外。曰如何是第二句。师曰。不打恁么驴汉。曰将接何人。师曰。如斯争奈何。曰如何是第三句。师曰。解问无人答。曰即今祇对者是谁。师曰。莫使外人知。曰和尚是第几句荐得。师曰。月落三更穿市过。问维摩默然。文殊赞善。未审此意如何。师曰。当时听众。必不如是。曰既不如是。维摩默然。又且如何。师曰。知恩者少。负恩者多。乃曰。若论此事。实不挂一个元字脚。便下座　问如何是古佛心。师曰。镇州萝卜重三斤　问如何是玄中的。师曰。有言须道却。曰此意如何。师曰。无言鬼也瞋　问如何是衲僧眼。师曰。此问不当。曰当后如何。师曰。堪作甚么　问如何得离众缘去。师曰。千年一遇。曰不离时如何。师曰。立在众人前　问如何是大安乐底人。师曰。不见有一法。曰将何为人。师曰。谢阇黎领话　问如何是常在底人。师曰。乱走作么　问如何是首山。师曰。东山高。西山低。曰如何是山中人。师曰。恰遇棒不在　问如何是道。师曰。炉中有火无心拨。处处纵横任意游。曰如何是道中人。师曰。坐看烟霞秀。不与白云齐　问一毫未发时如何。师曰。路逢穿耳客。曰发后如何。师曰。不用更迟疑　问无弦一曲。请师音韵。师良久曰。还闻么。曰不闻。师曰。何不高声问着　问学人久处沉迷。请师一接。师曰。老僧无这闲工夫。曰和尚岂无方便。师曰。要行即行。要坐即坐　问如何是离凡圣底句。师曰。嵩山安和尚。曰莫便是和尚极则处否。师曰。南岳让禅师　问学人乍入丛林。乞师指示。师曰。阇黎到此多少时也。曰已经冬夏。师曰。莫错举似人　问有一人荡尽来时。师还接否。师曰。荡尽即置。那一人是谁。曰风高月冷。师曰。僧堂内几人坐卧。僧无对。师曰。赚杀老僧　问如何是梵音相。师曰。驴鸣狗吠。乃曰。要得亲切。第一莫将问来问。还会么。问在答处。答在问处。汝若将问来问。老僧在汝脚底。汝若拟议。即没交涉。时有僧出礼拜。师便打。僧便问。挂锡幽岩时如何。师曰错。僧曰错。师又打　问如何是佛。师曰。新妇骑驴阿家牵。曰未审此语甚么句中收。师曰。三元收不得。四句岂能该。曰此意如何。师曰。天长地久。日月齐明　问曹溪一句。天下人闻。未审和尚一句。甚么人得闻。师曰。不出三门外。曰为甚么不出三门外。师曰。举似天下人　问如何是和尚不欺人底眼。师曰。看看冬到来。曰究竟如何。师曰。即便春风至　问远闻和尚无丝可挂。及至到来。为甚么有山可守。师曰。道甚么。僧便喝。师亦喝。僧礼拜。师曰。放汝三十棒　次住广教。及宝应三处法席　宋太宗淳化壬辰十二月四日午时。上堂说偈曰。今年六十七。老病随缘且遣日。今年记却来年事。来年记着今朝日。至四年。月日无爽前记。上堂辞众。仍说偈曰。诸子漫波波。过却几恒河。观音指弥勒。文殊不奈何。良久曰。白银世界金色身。情与非情共一真。明暗尽时俱不照。日轮午后示全身。日午后泊然而逝。茶毗。收舍利建塔。

　　汝州广慧真禅师

　　尝在风穴作园头。穴问曰。会昌沙汰时。护法善禅向甚么处去。师曰。常在阛阓中。要且无人识。穴曰。汝彻也。师礼拜。出世开堂日。僧问。如何是广慧境。师曰。小寺前资庆后　问如何是和尚家风。师曰。锨爬钁子。

　　凤翔府长兴院满禅师

　　僧问。如何是古佛道场。师曰。行便踏着。曰踏着后如何。师曰。冰消瓦解。曰为甚如此。师曰。城内君子。郭外小儿　问大用现前时如何。师曰。闹市里辊。

　　潭州灵泉院和尚

　　僧问。如何是和尚活计。师曰。一物也无。曰未审日用何物。师便喝。僧礼拜。师便打　问先师道。金沙滩上马郎妇。意旨如何。师曰。上东门外人无数。曰便恁么会时如何。师曰。天津桥上往来多。

　　南岳下九世

　　首山念禅师法嗣

　　汾州太子院善昭禅师

　　太原俞氏子。剃发受具。杖䇿游方。所至少留。随机叩发。历参知识。七十一员。后到首山问。百丈卷席意旨如何。山曰。龙袖拂开全体现。曰。师意如何。山曰。象王行处绝狐纵。师于言下大悟。拜起而曰。万古碧潭空界月。再三捞捷始应知。有问者曰。见何道理。便尔自肯。师曰。正是我放身命处。后游衡湘。及襄沔间。每为郡守。以名刹力致。前后八请。坚卧不答。洎首山殁。西河道俗。遣僧契聪。迎请住持。师闭关高枕。聪排闼而入。让之曰。佛法大事。靖退小节。风穴惧应谶。忧宗旨坠灭。幸而有先师。先师已弃世。汝有力荷担如来大法者。今何时而欲安眠哉。师矍起。握聪手曰。非公不闻此语。趣办严吾行矣。既至。宴坐一榻。足不越阃者三十年　上堂。汾阳门下。有西河师子。当门踞坐。但有来者。即便咬杀。有何方便。入得汾阳门。见得汾阳人。若见汾阳人者。堪与祖佛为师。不见汾阳人。尽是立地死汉。如今还有人入得么。快须入取。免得孤负平生。不见龙门客。切忌遭点额。那个是龙门客。一齐点下。举起拄杖曰。速退速退。珍重　上堂。先圣道。一句语须具三元门。一元门须具三要。阿那个是三元三要底句。快会取好。各自思量。还得稳当也未。古德已前行脚。闻一个因缘。未明中间。直下饮食无味。睡卧不安。火急决择。莫将为小事。所以大觉老人。为一大事因缘。出现于世。想计他从上来行脚。不为游山玩水看州府奢华。片衣口食。皆为圣心未通。所以驱驰行脚。决择深奥。传唱敷扬。博问先知。亲近高德。盖为续佛心灯。绍隆祖代。兴崇圣种。接引后机。自利利他。不忘先迹。如今还有商量者么。有即出来。大家商量。僧问。如何是接初机底句。师曰。汝是行脚僧。曰如何是辩衲僧底句。师曰。西方日出卯。曰如何是正令行底句。师曰。千里持来呈旧面。曰如何是立乾坤底句。师曰。北俱卢洲长粳米。食者无贪亦无瞋。乃曰。将此四转语。验天下衲僧。才见你出来。验得了也。问如何是学人着力处。师曰。嘉州打大像。曰如何是学人转身处。师曰。陕府灌铁牛。曰如何是学人亲切处。师曰。西河弄师子。乃曰。若人会得此三句。已辩三元。更有三要语在。切须荐取。不是等闲。与大众颂出。三元三要事难分。得意忘言道易亲。一句明明该万象。重阳九日菊花新　师为并汾苦寒。乃罢夜参。有异比丘。振锡而至。谓师曰。会中有大士六人。奈何不说法。言讫而去。师密记以偈曰。胡僧金锡光。为法到汾阳。六人成大器。劝请为敷扬　上堂。凡一句语。须具三元门。每一元门。须具三要。有照有用。或先照后用。或先用后照。或照用同时。或照用不同时。先照后用。且要共你商量。先用后照。你也须是个人始得。照用同时。你作么生当抵。照用不同时。你又作么生凑泊　问如何是大道之源。师曰。掘地觅天。曰何得如此。师曰。不识幽元　问如何是宾中宾。师曰。合掌庵前问世尊。曰如何是宾中主。师曰。对面无俦侣。曰如何是主中宾。师曰。阵云横海上。拔剑搅龙门。曰如何是主中主。师曰。三头六臂擎天地。忿怒那吒扑帝钟　上堂。汾阳有三诀。衲僧难辩别。更拟问如何。拄杖蓦头楔。时有僧问。如何是三诀。师便打。僧礼拜。师曰。为汝一时颂出。第一诀。接引无时节。巧语不能诠。云绽青天月。第二诀。舒光辩贤哲。问答利生心。拔却眼中楔。第三诀。西国人能说。济水过新罗。北地用镔铁。复曰。还有人会么。会底出来。通个消息。要知远近。莫祇恁么记言记语。以当平生。有甚么利益。不用久立。珍重　问如何是祖师西来意。师曰。青绢扇子足风凉　问布鼓当轩挂。谁是知音者。师曰。停锄倾麦饭。卧草不抬头　问如何是道场。师曰。下脚不得　问如何是祖师西来意。师曰。彻骨彻髓。曰此意如何。师曰。遍天遍地　问真正修道人。不见世间过。未审不见个甚么过。师曰。雪埋夜月深三尺。陆地行舟万里程。曰和尚是何心行。师曰。却是你心行　问大悲千手眼。如何是正眼师曰。瞎。曰恁么则一条拄杖两人舁。师曰。三家村里唱巴歌。曰恁么则和尚同在里头。师曰。谢汝殷勤　问如何是和尚家风。师曰。三玄开正道。一句破邪宗。曰如何是和尚活计。师曰。寻常不掌握。供养五湖僧。曰未审吃个甚么。师曰。天酥陀饭非珍馔。一味良羹饱即休　问牛头未见四祖时如何。师曰。新神更着师婆赛。曰见后如何。师曰。古庙重遭措大题　上堂。夫说法者。须具十智同真。若不具十智同真。邪正不辩。缁素不分。不能与人天为眼目。决断是非。如鸟飞空而折翼。如箭射的而断弦。弦断故。射的不中。翼折故。空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同遍普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生是同生杀。甚么物同得失。阿那个同具足。是甚么同遍普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出来。未有参学眼在。切须辩取。要识是非。面目见在。不可久立。珍重　龙德府尹李侯。与师有旧。虚承天寺致之。使三反。不赴。使者受罚。复至曰。必欲得师俱往。不然有死而已。师笑曰。老病业已不出山。借往当先后之。何必俱耶。使曰。师诺则先后唯所择。师令馔设俶装。告众曰。老僧去也。谁人随得。一僧出曰。某甲随得。师曰。汝日行几里。曰五十里。师曰。汝随我不得。又一僧出曰。某甲日行七十里。师曰。汝亦随我不得。侍者出曰。某甲随得。但和尚到处即到。师曰。汝乃随得。复顾使者曰。吾先行矣。停箸而化。侍者即立化于侧。阇维。收舍利建塔。当宋真宗乾兴壬戌。寿七十八。腊五十六。

　　汝州叶县广教院归省禅师

　　冀州贾氏子。弱冠依易州保寿院出家。受具后游方。参首山。山一日举竹篦问曰。唤作竹篦即触。不唤作竹篦即背。唤作甚么。师掣得掷地上曰。是甚么。山曰瞎。师于言下。豁然顿悟。师上堂曰。闻钟声。即寻声而来。如无钟声。向甚处去即得。若是上来下去。是何面目。不来不去。又湿地上坐了。也作么生。是衲僧出气底鼻孔。道得底出来道看。直饶道得。也是勿交涉。若是道不得也。即堕坑落堑。便下座　问承古有言。良田取舍。舍即是。不舍即是。师曰。大洋海底钻龟卜。曰恁么即取舍俱忘也。师曰。遇明眼人举似　问如何是佛法大意。师曰。杏熟来年麦。曰不会。师曰。枣收当年禾。僧礼拜。师曰。彭祖寿年八百岁。莫忘却稀禾稹麦　问如何是衲僧活计。师曰。城东太山庙。曰意旨如何。师曰。判官手里笔　问如何是露地白牛。师曰。破盆子。曰未审其意。师曰。堪作甚么　问不落言诠。请师便道。师曰。西方极乐世界。曰恁么即满口道不得也。师曰。东土树子大　问如何是和尚受用处。师曰。长三尺　问如何是毗卢体。师曰。寒时寒煞。热时热煞。曰不会。师曰。冬天着火向。夏月取凉行　问学人心病。请师一服妙药。师曰。破皮厚三寸。曰是何意旨。师曰。杖头挑取　问如何是清净法身。师曰。厕坑头筹子　问如何是戒定慧。师曰。破家具　师一日升座。僧问。才上法堂来时如何。师拍禅床一下。僧曰。此意如何。师曰。无人过价。打与三百　问忽遇大阐提人来。还相为也无。师曰。法久成弊。曰慈悲何在。师曰。年老成魔　上堂。宗师血脉。或凡或圣。龙树马鸣。天堂地狱。镬汤炉炭。牛头狱卒。森罗万象。日月星辰。他方此士。有情无情。以手画一画曰。俱入此宗。此宗门中。亦能杀人。亦能活人。杀人须得杀人刀。活人须得活人句。作么生是杀人刀活人句。道得底出来。对众道看。若道不得。即孤负平生。珍重　问不在内。不在外。不在中间。未审在甚么处。师曰。南斗六。北斗七　问如何是毗卢师法身主。师曰。僧排夏腊。俗列耆年。曰向上更有事也无。师曰。万里崖州君自去。临行惆怅怨他谁　上堂。夫行脚禅流。直须着忖。参学须具参学眼。见地须得见地句。方有相亲分始得。不被诸境惑。亦不落于恶道。毕竟如何委悉。有时句到意不到。妄缘前尘。分别影事。有时意到句不到。如盲摸象。各说异端。有时意句俱到。打破虚空界。光明照十方。有时意句俱不到。无目之人纵横走。忽然不觉落深坑　问如何是古今无异路。师曰。俗人尽褁头。曰不会。师曰。阇黎无席帽　问己事未明。以何为验。师曰。闹市里打静槌。曰意旨如何。师曰。日午点金灯　问布鼓当轩击。谁是知音者。师曰。眼中有涩钉。曰未审此意。师曰。乔翁赛南神　僧请益柏树子话。师曰。我不辞与汝说。还信么。曰和尚重言。争敢不信。师曰。汝还闻檐头水滴声么。其僧豁然。不觉失声。曰㖿。师曰。你见个甚么道理。僧便以颂对曰。檐头水滴。分明历历。打破乾坤。当下心息。师乃忻然　问僧。日暮投林。朝离何处。曰新戒不曾学禅。师曰。生身入地狱。下去。后有僧。到智门宽处举前话。门曰。何不道锁匙在和尚手里　师因去将息。寮看病僧。僧问。和尚。四大本空。病从何来。师曰。从阇黎问处来。僧喘气又问曰。不问时如何。师曰。撒手卧长空。僧曰㖿。便脱去。

　　潭洲神鼎洪諲禅师

　　襄水扈氏子。自游方。寒暑一衲。尝与数耆宿。至襄沔间。一僧举论宗乘。颇敏捷。会野饭山店中供办。而僧论说不已。师曰。三界唯心。万法唯识。唯识唯心。眼声耳色。是甚么人语。僧曰。法眼语。师曰。其义如何。曰唯心故。根境不相到。唯识故。声色摐然。师曰。舌味是根境否。曰是。师以箸筴菜置口中。含胡而语曰。何谓相入耶。坐者骇然。僧不能答。师曰。途路之乐。终未到家。见解入微。不名见道。参须实参。悟须实悟。阎罗大王。不拍多语。僧拱而退。后返长沙。隐于衡岳三生藏。有湘阴豪贵。来游福严。即师之室。见其气貌闲静。一钵挂壁。余无长物。倾爱之。遂拜跪请曰。神鼎。乃我家植福之地。久乏宗匠。愿师俱往何如。师笑而诺之。即以己马负师至。十年始成丛席。一朽床。为说法座。其甘枯淡无比。又以德腊俱高。诸方尊之。如古赵州　僧问。诸法未闻时如何。师曰。风萧萧。雨飒飒。曰闻后如何。师曰。领话好　问鱼鼓未鸣时如何。师曰。看天看地。曰鸣后如何。师曰。捧钵上堂　问古寒涧泉时如何。师曰。不是衲僧行履处。曰如何是衲僧行履处。师曰。不见古涧寒泉　问两手献尊堂时如何。师曰。是甚么　问学人到宝山。空手回时如何。师曰。腊月三十日　问如何是和尚家风。师曰。饥不择食　问如何是和尚为人句。师曰。拈柴择菜。曰莫祇这便是也无。师曰。更须仔细　问拨尘见佛时如何。师曰。佛亦是尘　问如何是道人活计。师曰。山僧自小。不曾入学堂　官人指木鱼问。这个是甚么。师曰。惊回多少瞌睡人。官曰。洎不到此间。师曰。无心打无心　问如何是清净法身。师曰。灰头土面。曰。为甚么如此。师曰。争怪得山僧。曰未审法身向上还有事也无。师曰有。曰如何是向上事。师曰。毗卢顶上金冠子　问菩提本无树。何处得子来。师曰。唤作无得么　问持地菩萨修路等佛。和尚修桥等何人。师曰。近后　问和尚未见先德未如何。师曰。东行西行。曰见后如何。师曰。横担拄杖　上堂。举洞山曰。贪瞋痴太无知。赖我今朝识得伊。行便打。坐便槌。分付心王仔细推。无量劫来不解脱。问汝三人知不知。师曰。古人与么道。神鼎则不然。贪瞋痴实无知。十二时中任从伊。行即往。坐即随。分付心王拟何为。无量劫来元解脱。何须更问知不知。

　　襄州谷隐山蕴聪慈照禅师

　　广州张氏子。初参百丈恒。恒因结夏上堂。举中观论曰。正觉无名相。随缘即道场。师便出问。如何是正觉无名相。丈曰。汝还见露柱么。师曰。如何是随缘即道场。丈曰。今日结夏。次参首山。问学人亲到宝山。空手回时如何。山曰。家家门前火把子。师于言下大悟。呈偈曰。我今二十七。访道曾寻觅。今朝喜得逢。要且不相识。后参大阳玄。玄问。近离甚处。师曰襄州。阳曰。作么生是不隔底句。师曰。和尚住持不易。阳曰。且坐吃茶。师便下堂参众。侍者问。适来新到祇对住持不易。和尚为甚么教坐吃茶。阳曰。我献他新罗附子。他酬我舶上茴香。你去问他有语在。侍者请师吃茶。问适来祇对和尚。道住持不易。意旨如何。师曰。真鍮不博金　住后。僧问。如何是佛。师曰。邛州多出九节杖。曰谢师指示。师曰。且莫作答佛话会却　问来时无物。去时空。二路俱迷。如何得不迷去。师曰。秤头半斤。秤尾八两　问如何是古佛心。师曰。踏着秤锤硬似铁。曰意旨如何。师曰。明日向汝道　问青山绿水即不问。急切一句。作么生道。师曰。手过膝耳垂肩　问如何是道。师曰。车碾马踏。曰如何是道中人。师曰。横眼竖坐　问日往月来迁。不觉年衰老。还有不老者么。师曰有。曰如何是不老者。师曰。虬龙筋力高声叫。晚后精灵转更多　问如何是学人深深处。师曰。乌龟水底深藏六。曰未审其中事若何。师曰。路上行人莫与知　问古人索火。意旨如何。师曰。任他灭。曰灭后如何。师曰。初三十一　因作清凉河堰。僧问。忽遇洪水滔天。还堰得也无。师曰。上拄天下拄地。曰劫火洞然又作么生。师曰。横出竖没　问深山岩崖中。还有佛法也无。师曰有。曰如何是深山岩崖中佛法。师曰。奇怪石头形似虎。火烧松树势如龙　问古人道。见色便见心。露柱是色。那个是心。师曰。昼见簸箕星。曰意旨如何。师曰。柳营节级横阶上　问如何是道。师曰。善犬带牌。曰为甚如此。师曰。令人惧见　上堂。十五日已前诸佛生。十五日已后诸佛灭。十五日已前诸佛生。你不得离我这里。若离我这里。我有钩子钩你十五日已后诸佛灭。你不得住我这里。若住我这里。我有锥子锥你。且道。正当十五日。用钩即是。用锥即是。遂有偈曰。正当十五日。钩锥一时息。更拟问如何。回头日又出　问如何是无缝塔。师曰。直下看。曰如何是塔中人。师曰。退后退后　问承古有言。祇这如今谁动口。意旨如何。师曰。莫认驴鞍桥。作阿爷下颔　太保张茂崇问。摩腾入汉。已涉繁词。达磨单传。请师直指。师曰。冬不寒腊后看　问若能转物。即同如来。万象是物。如何转得。师曰。吃了饭无些子意智　问寸丝不挂法网无边。为甚么却有迷悟。师曰。两桶一担。问有情有用。无情无用。如何是无情应用。师曰。独扇门子尽夜开　上堂。春景温和。春雨普润。万物生芽。甚么处不沾恩。且道。承恩力一句。作么生道。良久曰。春雨一滴滑如油　问如何是学人自己法身。师曰。每日搬柴不易。曰此是大众底。如何是学人底。师曰。三生六十劫　问逐日开单展钵。以何报答施主之恩。师曰。被这一问和我愁杀。曰恁么则谢供养也。师曰。得甚么人气力。僧礼拜。师曰。明日更吃一顿　问古人急水滩头毛毬子。意旨如何。师曰。云开月朗　问急水滩头连底石。意旨如何。师曰。屋破见青天。曰如何委悉。师曰。通上彻下　问一处火发。任从你救。八方齐发时如何。师曰快。曰还求出也无。师曰。若求出即烧杀你。僧礼拜。师曰。直饶你不求出。也烧杀你　示众。第一句道得。石里迸出。第二句道得。挨拶将来。第三句道得。自救不了　上堂。五白猫儿爪距狞。养来堂上绝虫行。分明上树安身法。切忌遗言许外生。作么生是许外生底句。莫错举　僧入室问。正当与么时。还有师也无。师曰。灯明连夜照。甚处不分明。曰毕竟如何。师曰。来日是寒食。

　　汝州广慧院元琏禅师

　　泉州陈氏子。参首山。山问。近离甚处。师曰汉上。山竖起拳曰。汉上还有这个么。师曰。这个是甚么碗鸣声。山曰瞎。师曰。恰是。拍一拍便出。他日又问。学人亲到宝山。空手回时如何。山曰。家家门前火把子。师当下大悟曰。某甲不疑天下老和尚舌头也。山曰。汝会处作么生。与我说来看。师曰。祇是地上水碙砂也。山曰。汝会也。师便礼拜　住后。僧问。如何是祖师西来意。师曰。竹竿头上曜红旗　侍郎杨亿问。天上无弥勒。地下无弥勒。未审在甚么处。师曰。敲砖打瓦。曰风穴道。金沙滩头马郎妇。意旨如何。师曰。更道也不及　问如何是无位真人。师曰。上木下铁。曰恁么则罪归有处也。师曰。判官掷下笔。僧礼拜。师曰。拖出　问如何是佛。师曰。两个不是多　上堂。临济两堂首座相见。同时下喝。诸人且道还有宾主也无。若道有。祇是个瞎汉。若道无。亦是个瞎汉。不有不无。万里崖州。若向这里道得。也好与三十棒。若道不得。亦与三十棒。衲僧家到这里。作么生出得。山僧圈䙡去。良久曰。苦哉。虾蟆蚯蚓。𨁝跳上三十三天。撞着须弥顶百杂碎。拈拄杖曰。一队无孔铁锤。速退速退　许郎中式漕。西蜀经由谒师。适接见于佛前。许曰。先拜佛。先拜长老。师曰。虾蟆吞大虫。许曰。恁么则不拜去也。师曰。运使话堕。许曰。许长老具一只眼。师以衣袖便拂。许曰。今日看破。便礼拜　宋仁宗景祐丙子正月二十六日。示四圆相。自书虎狗鼠牛字于中。揭方丈门。遂至九月二十六日示寂。

　　并州天承院三交智嵩禅师

　　范阳人。参首山。问如何是佛法的的大意。山曰。楚王城畔。汝水东流。师于此有省。乃作三元偈曰。须用直须用。心意莫定动。三岁师子吼。十方没狐种。我有真如性。如同幕里隐。打破六门关。显出毗卢印。真骨金刚体可夸。六尘一拂永无遮。廓落世界空为体。体上无为真到家。山闻乃请吃茶。问这三颂是汝作耶。师曰是。山曰。或有人教汝现三十二相时如何。师曰。某甲不是野狐精。山曰。惜取眉毛。师曰。和尚落了多少。山以竹篦头上打曰。这汉向后乱作去在　住后。上堂。文殊仗剑。五台横行。唐明一路。把断妖讹。三世诸佛。未出教乘。网底游鱼。龙门难渡。垂钩四海。祇钓狞龙格外玄谈。为求知识。若也举扬宗旨。须弥直须粉碎。若也说佛说祖。海水便须枯竭。宝剑挥时。毫光万里。放汝一路通方说话。把断咽喉。诸人甚处出气。僧问。钝根乐小法。不自信作佛。作佛后如何。师曰。水里捉麒麟。曰与么则便登高座也。师曰。骑牛上三十三天　问古人拈槌竖拂。意旨如何。师曰。骑驴不着靴　问如何是夺人不夺境。师曰。家乡有路无人。到曰如何是夺境不夺人。师曰。暗传天子敕。陪行一百程。曰如何是人境两俱夺。师曰。无头虾蟆脚指天。曰如何是人境俱不夺。师曰。晋祠南畔长柳巷　问古人东山西岭青。意作么生。师曰。波斯鼻孔大。曰与么则西天迦叶。东土我师。师曰。金刚手板阔　问大悲千手眼。那个是正眼。师曰。开化石佛拍手笑。晋祠娘子解讴歌　问临济推倒黄檗。因甚维那吃棒。师曰。正狗不偷油。鸡衔灯盏走　问如何是截人之机。师曰。要用便用。曰请和尚用。师曰。拖出这死汉　郑工部问。百尺竿头独打毬。万丈悬崖丝系腰时如何。师曰。幽州着脚。广南厮扑。郑无语。师曰。勘破这汉。郑曰。二十年江南界里。这回却见禅师。师曰。瞎老婆吹火　问二边纯莫立。中道不须安。未审。意旨如何。师曰。广南出象牙。曰不会。请师直指。师曰。番国皮毬八百价　上堂。寒温冷暖。着衣吃饭。自不欠少。波波地。觅个甚么。祇是诸人不肯承当。如今还有承当底么。有则不得孤负山河大地。珍重　问祖师西来。三藏东去。当明何事。师曰。佛殿部署修。僧堂老僧盖。曰与么则全明今日事也。师曰。今日事作么生。僧便喝。师便打　问如何是学人用心处。师曰。光剃头净洗钵。曰如何是学人行履处。师曰。僧堂前。佛殿后　上堂。举法眼偈曰。见山不是山。见水何曾别。山河与大地。都是一轮月。大小法眼未出涅槃堂。三交即不然。山河与大地。锥刀各自用。久立珍重。

　　忻州铁佛院智嵩禅师

　　有同参到。师见便问。还记得相识么。参头拟议。第二僧。打参头一坐具曰。何不快祇对和尚。师曰。一箭两垛　师问僧甚处来。曰台山来。师曰。还见龙王么。曰和尚试道看。师曰。我若道即瓦解冰消。僧拟议。师曰。不信道　问亡僧迁化。向甚么处去也。师曰。丁坡不走。快便难逢。

　　汝州首山怀志禅师

　　僧问。如何是祖师西来意。师曰。三尺杖子破瓦盆　问如何是佛。师曰。桶底脱　问从上诸圣有何言句。师曰。如是我闻。曰不会。师曰。信受奉行。

　　池州仁王院处评禅师

　　问首山。如何是佛法大意。山便喝。师礼拜。山拈棒。师曰。老和尚没世界那。山抛下拄杖曰。明眼人难谩。师曰。草贼大败。

　　随州智门迥罕禅师

　　为北塔僧使。点茶次。师起揖曰。僧使近上坐。使曰。鹞子头上。争敢安巢。师曰。棒上不成龙。随后打一坐具。使茶罢。起曰。适来却成触忤和尚。师曰。江南杜禅客。觅甚么第二碗。

　　襄州鹿门慧照山主

　　杨亿侍郎问曰。入山不畏虎。当路却防人时如何。师曰。君子坦荡荡　僧问。如何是鹿门山。师曰。石头。大底大。小底小。曰如何是山中人。师曰。横眼竖卧。

　　丞相王随居士

　　谒首山。得言外之旨。自尔履践深明。大法临终书偈曰。画堂灯已灭。弹指向谁说。去住本寻常。春风扫残雪。

　　五灯全书卷第二十二
卍新纂续藏经第 81 册 No. 1571 五灯全书(卷1-33)


　　五灯全书卷第二十三

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　临济宗

　　南岳下十世

　　汾阳昭禅师法嗣

　　潭州石霜楚圆慈明禅师

　　全州李氏子。生宋太宗雍熙丁亥。少为书生。年二十二。依湘山隐静寺出家。其母有贤行。使之游方。师连眉秀目。颀然丰硕。然忽绳墨所至。为老宿所诃。以为少丛林。师崖柴而笑曰。龙象蹴踏。非驴所堪。常以竹杖。负骨董箱。游襄沔间。与守芝谷泉。结伴入洛。闻汾阳道望。遂往谒焉。阳顾而默器之。经二年。未许入室。每见必骂诟。或毁诋诸方。及有所训。皆流俗鄙事。一夕诉曰。自至法席已再夏。不蒙指示。但增世俗尘劳念。岁月飘忽。己事不明。失出家之利。语未卒。阳熟视骂曰。是恶知识。敢裨贩我。怒举杖逐之。师拟伸救。阳掩师口。师乃大悟。曰是知临济道出常情。服役七年。辞去。依唐明嵩。嵩尝谓师曰。杨大年内翰。知见高。入道稳实。子不可不见。师乃往见之。年问曰。对面不相识。千里却同风。师曰。近奉山门请。年曰。真个脱空。师曰。前月离唐明。年曰。适来悔相问。师曰。作家。年便喝。师曰。恰是。年复喝。师以手划一划。年吐舌曰。真是龙象。师曰。是何言欤。年唤客司点茶来。元来是屋里人。师曰。也不消得。茶罢。又问。如何是上座为人一句。师曰。切年曰。与么则长裙新妇拖泥走。师曰。谁得似内翰。年曰。作家作家。师曰。放你二十棒。年拊膝曰。这里是甚么所在。师拍掌曰。也不得放过。年大笑。又问。记得唐明当时悟底因缘么。师曰。唐明问首山。如何是佛法的的大意。山曰。楚王城畔。汝水东流。年曰。祇如此语。意旨如何。师曰。水上挂灯毬。年曰。与么则孤负古人去也。师曰。内翰疑则别参。年曰。三脚虾蟆跳上天。师曰。一任𨁝跳。年乃大笑。馆于斋中。日夕质疑。智证因闻前言。往行恨见之晚。朝中见驸马都尉李公遵勖曰。近得一道人。真西河师子。李曰。我以拘文。不能就谒奈何。年默然。归语师曰。李公。佛法中人。闻道风远至。有愿见之心。政以法不得。与侍从过从。师于是迟明谒李公。公阅谒。使童子问曰。道得。即与上座相见。师曰。今日特来相看。又令童子曰碑。文刊白字。当道种青松。师曰。不因今日节。余日定难逢。童又出曰。都尉言。与么则与上座相见去也。师曰。脚头脚底。公乃出。坐定。问曰。戒闻西河有金毛狮子。是否。师曰。甚么处得者消息。公便喝。师曰。野干鸣。公又喝。师曰。恰是。公大笑。师辞。公问。如何是上座临行一句。师曰。好将息。公曰。何异诸方。师曰。都尉又作么生。公曰。放上座二十棒。师曰。专为流通。公又喝。师曰。瞎公曰。好去。师应诺诺。自是往来杨李之门。以法为友。久之。辞还河东。年曰。有一语。寄与唐明得么。师曰。明月照见夜行人。年曰。却不相当。师曰。更深犹自可。午后更愁人。年曰。开宝寺前金刚近日因甚么汗出。师曰。知年曰。上座临行。岂无为人底句。师曰。重叠关山路。年曰。与么则随上座去也。师嘘一声。年曰。真师子儿。大师子吼。师曰。放去又收来。年曰。适来失脚踏倒。又得家童扶起。师曰。有甚么了期。年大笑。师还唐明。李公遣两僧讯师。师于书尾。画双足。写来僧名。以复之。公作偈曰。黑毫千里余。金椁示双趺。人天浑莫测。珍重赤须胡。师以母老南归。至瑞州。首众于洞山时。聪禅师居焉。先是。汾阳谓师曰。我遍参云门儿孙。特以未见聪为恨。故师依止三年。乃游仰山杨大年。以书抵宜春太守黄宗。且使请师出世说法。守以南源致师　住后。上堂。竖起拄杖曰。过去诸佛。现在诸佛。未来诸佛。西天二十八祖。唐土六祖。天下老和尚。总变成南源拄杖子去也。汝诸人。向什么处。安身立命。看看拄杖子。穿过你诸人髑髅去也。还有识痛痒者么。有即出来。对众𨁝跳看。若无。南源今日失利。喝一喝。卓拄杖。下座　上堂。一尘才举。大地全放。一毛头师子。百亿毛头。现百亿毛头师子。一毛头。现千头万头。但识取一头。乃竖起拄杖子曰。者个是南源拄杖子。那个是一头。喝一喝。卓拄杖。下座　问如何是佛。师曰。人老病生　问如何是接初机底句。师曰。一刀两段。曰如何是验衲僧底句。师曰。寒山拾得。曰如何是正令行底句。师曰。来千去万。曰如何是立乾坤句。师曰。天高海阔　问与师并坐时如何。师曰。线穿黄叶　上堂。天地与我同根。万法与我一体。乃竖起拄杖子曰。者个是南源拄杖子。那个是体。良久曰。渡河须用筏。到岸不须船。喝一喝。卓拄杖。下座　上堂。竖起拄杖曰。河沙诸佛。河沙国土。总被南源拄杖子一口吞却。其中众生。不觉不知。你衲僧。鼻孔在什么处。若知去处。横担拄杖。目视云霄。若也不知。长连床上。有粥有饭。喝一喝官人问。如何是南源境。师曰。凿池秋待月。种竹夏遮阳。曰如何是境中人。师曰。城中公子般般贵。林下道人事事贫　问久昧衣珠。请师指示。师曰。草贼大败。曰透走无路。师曰。脚踏不动　座主问。承教有言。因缘自然即不问。如何是因缘。师曰。记来多少时也。曰如何是自然。师曰。速退速退。妨他别人问　师住三年。弃去谒神鼎諲。諲首山高第。望尊一时。衲子非人类精奇。无敢登其门者。住山三十年。门弟子。气吞诸方。师发长不剪。弊衣楚音。通谒称法侄。一众大笑。諲遣童子问。长老谁之嗣。师仰视屋曰。亲见汾阳来。諲杖而出。顾见颀然。问曰。汾州有西河师子。是否。师指其后。绝叫曰。屋倒矣。童子返走。諲回顾相矍铄。师地坐脱只履。而视之。諲老忘所问。又失师所在。师徐起整衣。且行且语曰。见面不如闻名。遂去。諲遣人追之。不可。叹曰。汾州乃有此儿耶。师自是名重丛林。定林沙门本延。有道行。雅为士大夫所信敬。諲见延。称师知见可兴临济。会道吾虚席。延白郡。请以师主之。法令整肃亡躯。为法者集焉　上堂。佛以一音演说法。众生随类各得解。且道。昼行夜卧一句。作么生。道良。久以拄杖卓一下曰。德山证明　问𧴛豸当轩。学人拟议。如何得入。师曰。还觉头痛么　上堂。心随万境转。转处实能幽。随流认得性。无喜复无忧。拈起拄杖曰。者个是道吾拄杖子。那个是诸人心。河沙国土。河沙诸佛。西天二十八祖。唐土六祖。尽在道吾拄杖子上。转大法轮。诸人还见么。若见。朝游西天。暮归东土。若也不见。晨朝有粥。斋时有饭。卓拄杖一下　上堂。有物先天地。无形本寂寥。能为万象主。不逐四时凋。拈拄杖曰。者个是道吾拄杖。那个是万象主。良久曰。若见诸相非相。即见如来。喝一喝。卓拄杖。下座　上堂。有时先照后用。有时先用后照。有时照用同时。有时照用不同时。所以道。有明有暗。有起有倒。乃喝一喝曰。且道是照是用。缁素辨得么。试出来呈丑拙看。若无道。吾今日失利。喝一喝　上堂。僧出礼拜。起便喝。师曰。作么生。僧又喝。师曰。瞎僧礼拜。师曰。三十棒。且待别时来。与你吃　问古人面壁意旨如何。师曰。有年无德　师次住石霜。开堂日。僧问。维摩一默。未称师宗。棒喝齐施。中流罔措。今日一会。请师方便。师曰。石笋逢春长。霜花向日开。曰与么则阳鸟喃喃语。雨过百花新。师曰。不因渔父引。焉知水浅深。曰峻水随流急。云开照碧天。师曰。我行荒草里。你又入深村。僧应诺曰。官不容针。更借一问。师曰。放你三十棒　问古镜未磨时如何。师曰。新罗打鼓。曰磨后如何。师曰。西天作舞　上堂。青莲视瞬已多繁迦叶。微微笑自谩。少室坐羞痴截臂。黄梅呈解颂多般。入门棒喝重重错。向上宗乘肉自剜。公案现成谁懡㦬。鉴咦啐啄哂傍观。一宿觉来知是误。不言师范更无端。丈夫皆有冲天志。北斗南星背面看　示徒偈曰。黑黑黑。道道道。明明明。得得得　师室中插剑一口。以草鞋一对水一盆。置在剑边。每见入室。即曰。看看。有至剑边拟议者。师曰。险丧身失命了也。便喝出　师冬日榜僧堂。作此字。[(○*○*○)/＝]二二三几[(┐@三)*(田/?)][水-?+(曲-曰+口)]。其下注曰。若人识得。不离四威仪中。首座见曰。和尚今日放参。师闻而笑之　仁宗宝元戊寅。李都尉。遣使邀师曰。海内法友。唯师与杨大年耳。大年弃我而先。仆年来颠觉衰落。忍死以一见公。仍以书抵潭帅敦遣之。师恻然。与侍者舟而东下。舟中作偈曰。长江行不尽。帝里到何时。既得凉风便。休将橹棹施。至京师。与李公会。月余而李公果殁。临终画一圆相。又作偈献师。曰世界无依。山河匪碍。大海微尘。须弥纳芥。拈起幞头。解下腰带。若觅死生。问取皮袋。师曰。如何是本来佛性。公曰。今日热如昨日随声。便问。师临行一句作么生。师曰。本来无挂碍。随处任方圆。公曰。晚来困倦。更不答话。师曰。无佛处作佛。公于是泊然而逝。仁宗皇帝。尤留神空宗。闻李公之化。与师问答。加叹久之。师哭之恸。临圹而别。有旨赐官。舟南归。中途谓侍者曰。我忽得风痹疾。视之口吻已喎斜。侍者以足顿地曰。当奈何平生呵佛骂祖今乃尔。师曰。无忧为汝正之。以手整之如故。曰而今而后。不钝置汝。康定庚辰正月五日示寂。寿五十四。腊三十二。铭行实于兴化。塔全身于石霜(续通鉴则平河东。在太平兴国己卯。据佛运统纪。则师入灭。于康定庚辰。以寿数逆而推之。则雍熙丁亥师始生。僧宝传所载。恐失考证)。

　　滁州琅玡山慧觉广照禅师

　　西洛人。父为衡阳太守。因疾倾丧。师扶榇归洛。过澧阳药山。宛若夙居。缘此出家。游方参问。得法汾阳。应缘滁水。与雪窦明觉。同时唱道。四方皆谓二甘露门。逮今淮南遗化如在　上堂。有僧出打一圆相。师便打曰。道道。曰不道不道。师又打。僧曰。三世诸佛。不出于此。师又打。乃曰。大众。教中道。以手指比丘。犯波逸提。山僧今日入地狱。如箭射　上堂。彼我无差。色心不二。遂拈杖曰。你若唤作拄杖子。有眼如盲。若不唤作拄杖子。还同避溺而投火。你若脱体会去。但知唤作拄杖子。卓拄杖一下。便下座　上堂。拈起拄杖曰。山僧有时一棒诸佛降生。有时一棒转大法轮。有时一棒入般涅槃。你且道。诸佛降生。转大法轮。入般涅槃。相去多少。良久曰。莫谤如来正法轮。珍重　小参。僧问。放过一着。满目光生。把断要津。万木凋弊。学人上来。请师垂示。师曰。老僧退后。曰放过总由和尚去也。师曰。阇黎进前三步。曰不入虎口。争见虎牙师。曰十字路头。望空启告。问十年磨一剑。霜刃未曾试时如何。师曰。本分作家。僧便喝。师曰。老僧失利。曰恰是。师呵呵大笑。乃举先梁山。曰南来者。与三十棒。北来者。与三十棒。然虽如是不当宗乘。师曰。梁山好。一片真金。将作顽铁。卖却琅玡。即不然。南来者与三十棒。北来者与三十棒。从教天下衲僧贬驳。珍重　上堂。有句无句。如藤倚树。树倒藤枯。恰好吃棒。你且道。过在什么处。良久曰。不是僧繇手。徒说会丹青　上堂。举汾阳先师颂。曰三元三要事难分。得旨忘言。一喝曰。是第几元。良久曰。你也没量罪过。我也没量罪过。卓拄杖。下座　上堂。春风䬃䬃。古佛嘉猷。渌水潺潺。道人活计。若与么会。贬向崖州。本色衲僧。如何理论。良久曰。果闻猿叫断肠声。珍重　上堂。山僧常向诸人道。拟心即差。动念即错不拟不错。一任你诸人贬剥。你且道。贬剥什么处。良久曰。想君不是金牙作。争解弯弓射尉迟　上堂。拈起拄杖曰。先佛世尊道。观法性空。是无上智。山僧。唤者个作拄杖子。汝诸人。作么生观。有智不假年高。无智徒劳百岁。卓拄杖。下座　上堂。拈起拄杖曰。十方诸佛降生。也在拄杖头上转。汝诸人。作么生委悉。良久曰。不可待缘木求鱼。见危致命。卓拄杖。下座　上堂。拈起拄杖曰。盘山道。向上一路滑。南院道。壁立千仞险。临济道。石火电光钝。琅玡有定干底句。各各高着眼。高着眼。卓拄杖。下座　问承教有言。法不在内。不在外。不在中间。未审。在什么处。师曰。逢人莫错举曰。还许学人请益也无。师曰。啼得血流无用处。僧礼拜。师曰。犹较些子　问九夏赏劳。谁人得荐。师曰。周秦汉魏。曰与么则昨夜一声雁。西风万里秋。师曰静处萨婆诃　上堂。千说万说。不如一决。诸仁者。且道。决个什么。良久曰。点铁化为金玉易。劝人除却是非难　上堂。举永嘉和尚道。但得本莫愁末。如净琉璃含宝月。遂拈起拄杖曰。者个是拄杖子。阿那个是本。曰任是深山更深处。也应无计避王徭。珍重　上堂。尽大地是个糊饼。从他江南两浙。河北关西。咬者咬。嚼者嚼。蒙𥋾禅和。被山僧擗头打一棒。走入露柱里藏身。且道。露柱里。明得什么边事。若也不会。拄杖子。为汝念个揭谛真言。以拄杖卓一下　上堂。拈起拄杖。作靠山猛虎。放下拄杖。如入水蛟龙。靠山猛虎作么生商量。入水蛟龙如何话会。若也不知者。一窍拄杖子。笑汝去也。卓拄杖一下　上堂。若论此事。如洪钟待扣声应长空。如宝镜当轩影临万象。天不能盖。地不能载。贤愚共处其间。圣凡即之不得。山僧与么道。大有人笑去在。他也笑。我也笑。谁人知此窍。三十年更笑去在。珍重　上堂。击水鱼头痛。穿林宿鸟惊。黄昏不击鼓。日午打三更。诸禅德。既是日午。为甚却打三更。良久曰。昨见垂杨绿。今逢落叶黄　上堂。色即是空。非色灭空。我唤者个。作拄杖子。你等诸人。唤作什么。卓拄杖曰。欲知瀚海路。须是去来人。

　　瑞州大愚山守芝禅师

　　太原王氏子。上堂。僧问。如何是道。师曰。八斛四斗。曰如何是道中人。师曰。煮粥炸饭。问宝剑未出匣时如何。师曰。切忌道着。曰出匣后如何。师曰。天魔脑裂。乃曰。举一步。须弥岌峇。海水腾波。不举一步。放微尘国土。助一切诸佛。出兴于世。转大法轮。还信得么。若信得西。瞿耶尼吃饭去　上堂。樵妇担柴。医王辨价。药多病甚。便下座　上堂。槌钟击鼓。聚集诸上座。上来下去。子承父业。赚杀多少人　上堂。有句无句。如藤倚树。树倒藤枯。恰认得个倒根处　上堂。雾卷云收。江山迥秀。不伤物义。波斯去帽　上堂。粗言及细语。皆归第一义。诸上座。每日上来。老僧说梦。诳吓诸人。虽然如是。子承父业。赚杀多少人　上堂。十地惊心。二乘罔测。铜头铁额。击禅床下座　上堂。端然据坐。度脚卖靴。左视右顾。不准一钱。上堂。三世诸佛不知有。狸奴白牯却知有。乃拈起拂子曰。狸奴白牯。总在这里。放光动地。何谓如此两段不同　上堂。德山入门便棒。临济入门便喝。翠岩这里即不然。三门前好。与三十棒。何谓如此棒喝齐施。早已赊古今。皆赞绝周遮。二途不涉。凭何说南海。波斯献象牙。

　　潭州石霜法永禅师

　　久参汾阳。以未尽透膺不无碍。一夕与石霜圆。围炉次。圆以火箸敲炭曰。永首座永首座。师咄曰。野狐精。圆指师曰。讶郎当汉。又恁么去也。师乃豁然。住后。僧问。如何是佛。师曰。臂长衫袖短。问。如何是祖师西来意。师曰。布裤膝头穿。

　　舒州法华院全举禅师

　　到公安远处。安问。作么生是伽蓝。师曰。深山藏独虎。浅草露群蛇。曰作么生是伽蓝中人。师曰。青松盖不得。黄叶岂能遮。曰道甚么。师曰。少年玩尽天边月。潦倒扶桑没日头。曰一句两句。云开月露。作么生。师曰。照破佛祖　到大愚芝处。愚问。古人见桃花。意作么生。师曰。曲不藏直。曰那个且从这个作么生。师曰。大街拾得金。四邻争得知。曰上座还知么。师曰。路逢剑客须呈剑。不是诗人不献诗。曰。作家诗客。师曰。一条红线两人牵。曰玄沙道。谛当甚谛当敢。保老兄未彻在。又作么生。师曰。海枯终见底。人死不知心。曰却是。师曰。楼阁凌云势。峰峦叠翠层　到琅玡觉处。玡问。近离甚处。师曰。两浙。曰船来陆来。师曰。船来。曰船在甚处。师曰。步下。曰不涉程途一句。作么生道。师以坐具摵一摵曰。杜撰长老。如麻似粟。拂袖而出。玡问侍者。此是甚么人。者曰。举上座。玡曰。莫是举师叔么。先师教我寻觅伊。遂下旦过。问上座莫是举师叔么。莫怪适来相触忤。师便喝。复问。长老何时到汾阳。玡曰。某时到。师曰。我在浙江。早闻你名。元来见解祇如此。何得名播寰宇。玡遂作礼曰某甲罪过　上堂。菩提离言说。从来无得人。虽然如是。不免口过　上堂。心不是佛。智不是道。且道是什么。刻舟求剑。胶柱调弦　上堂。三乘十二分教。只是个药方。且道。治什么病。乃曰。父母缘生口　上堂。古人有一转不了底因缘。举示大众。分明记取　上堂。诸高德。丛林规矩。朝晚二时。上来相见。一回即不可。若约佛法事。尘劫来未曾昧。虽然如是。败种且不发芽　上堂。大众会么。师子一滴乳。能破八斛驴乳。记得。僧问。老宿如何是佛。对曰不封不树。大众会么。若不会。重下注脚去也。不封不树。以棘栾　上堂。举古人道一尘起大地收。师曰。一叶落天下秋　上堂。举南泉曰。道个如如早是变也。今时师僧。须向异类中行始得。且道。作么生是异类中行。师曰。石牛长卧三春雾。木马嘶时秋后泉　上堂。语渐也。返常合道。论顿也。不留朕迹。直饶论其顿。返其常。也是抑而为之　问宝剑未出匣时如何。师曰。住曰出匣后如何。师曰。点僧礼拜。师曰。三三　问如何是佛。师曰。波斯倚夜台　问古人道。承言者丧。滞句者迷。学人总不恁么时如何。师曰。点检舌头看。曰官不容针。私通车马。师曰。伶俐人难得　问明月海云遮不得。舒光直透水晶宫。时如何。师曰。打破了来相见　问佛身充满于法界。未审。向什么处行履。师曰。眉毛重多少。曰不离当处常湛然。师曰。滞壳迷封　问不落言诠。请师端的。师曰。铁门路险　问如何是佛。师曰。老僧当门无齿。曰为什么如此。师曰。只为老僧谤佛。

　　南岳芭蕉庵大道谷泉禅师

　　泉州人。受法汾阳。放荡湖湘。后省同参慈明。明问。白云横谷口。道人何处来。师左右顾视曰。夜来何处火。烧出古人坟。明曰。未在更道。师作虎声。明以坐具便摵。师接住。推明置禅床上。明却作虎声。师大笑曰。我见七十余员善知识。今日始遇作家　法昌遇来参。问庵主在么。师曰。谁曰行脚僧。师曰。作甚么。曰礼拜庵主。师曰。恰值庵主不在曰你聻。师曰。向道不在说甚么你我。拽棒趁出。遇次日再来。师又趁出。遇一日又来。问庵主在么。师曰。谁曰行脚僧。揭帘便入。师拦胸搊住曰。我这里狼虎纵横。尿床鬼子。三回两度来。讨甚么。曰人言。庵主亲见汾阳来。师解衣抖擞曰。你道我见汾阳。有多少奇特。曰如何是庵中主。师曰。入门须辨取。曰莫祇这便是么。师曰。赚却几多人。曰前言何在。师曰。听事不真。唤钟作瓮。曰万法泯时全体现。君臣合处正中邪去也。师曰。驴汉不会。便休乱统作么。曰未审。客来将何祇待。师曰。云门糊饼赵州茶。曰恁么则谢师供养去也。师叱曰。我这里火种也未有。早言谢供养　师因大雪作偈曰今朝甚好雪。纷纷如秋月。文殊不出头。普贤呈丑拙　慈明迁住福严。师又往省之。少留而还。作偈寄之曰。相别而今又半年。不知谁共对谈禅。一般秀色湘山里。汝自匡徒我自眠。明览笑而已　又尝作偈曰。我又谁管你天。谁管你地。着个破纸袄。一味工打睡。任地金乌东上。玉兔西坠。荣辱何预我。兴亡不相关。一条拄杖一葫芦。闲走南山与北山　宋仁宗嘉祐中。被妖言误。配郴州牢城。盛暑负土。经通衢弛担。说偈曰。今朝六月六。谷泉受罪足。不是上天堂。便是入地狱。言讫微笑。泊然如蝉蜕。阇维。舍利不可胜数。郴人塔之。至今祠焉。

　　蕲州黄梅龙华寺晓愚禅师

　　到五祖戒处。祖问。不落唇吻一句。作么生道。师曰。老老大大。话头也不照顾。祖便喝。师亦喝。祖拈棒。师拍手便出。祖召曰。阇黎且住话在。师将坐具。搭在肩上。更不回首　上堂。摩腾入汉。已涉繁词。达磨西来。不守己分。山僧今日与么道也。是为他闲事长无明。

　　安吉州天圣皓泰禅师

　　到琅玡。玡问。埋兵掉斗。未是作家。匹马单枪。便请相见。师指玡曰。将头不猛。带累三军。玡打师一坐具。师亦打玡一坐具。玡接住曰。适来一坐具。是山僧令行。上座一坐具。落在甚么处。师曰。伏惟尚飨。玡拓开曰。五更侵早起更有夜行。人。师曰。贼过后张弓。玡曰。且坐吃茶　住后。僧问。如何是佛。师曰。黑漆圣僧。曰如何是佛法大意。师曰。看墙似土色。

　　唐州龙潭智圆禅师

　　辞汾阳。阳曰。别无送路。与子一枝拄杖。一条手巾。师曰。手巾和尚受用。拄杖即不消得。阳曰。汝但将去。有用处在。师便收。阳曰。又道不用。师便喝。阳曰。已后不让临济。师曰。正令已行。阳来日送出三门。乃问。汝介山逢尉迟时如何。师曰。一刀两段。阳曰。彼现那叱。又作么生。师拽杖便行。阳喝曰。这回全体分付　住后。僧问。承教有言。是真精进。是名真法供养如来。如何是真法。师曰。夜聚晓散　问如何是龙潭剑。师曰。触不得。曰用者如何。师曰。白骨连山　问昔日穷经。今日参禅。此理如何。师曰。两彩一赛。曰作么生领会。师曰。去后不留踪　问如何是佛。师曰。火烧不燃　问古殿无佛时如何。师曰。三门前合掌。

　　舒州投子圆修禅师

　　僧问。达磨未来时如何。师曰。出口入耳。曰来后如何。师曰。叉手并足。

　　汾州太子院道一禅师

　　僧问。如何是佛。师曰。卖扇老婆手遮日　问红轮未出时如何。师曰。照烛分明。曰出后如何。师曰。捞天摸地　问如何是学人亲切处。师曰。慈母抱婴儿。曰如何是学人转身处。师曰。街头巷尾。曰如何是学人着力处。师曰。千斥担子两头摇　问古曲无音韵。如何和得齐。师曰。三九二十七。篱头吹觱栗。曰宫商角征非关妙。石人拊掌笑呵呵。师曰。同道方知。

　　叶县省禅师法嗣

　　舒州浮山法远圆鉴禅师

　　郑州王氏子。年十九。游并州。投三交嵩出家。为沙弥时。见僧入室。问赵州庭柏因缘。嵩诘其僧。师在傍有省。进具后。谒汾阳叶县。皆蒙印可。尝与达观颖薛大头七八辈。游蜀几遭横逆。师以智脱之。众以师晓吏事。故号远录公。开堂日。僧问。师唱谁家曲。宗风嗣阿谁。师曰。八十翁翁辊绣毬。曰恁么则一句迥然开祖胄。三元戈甲振丛林。师曰。李陵元是汉朝臣　问如何是佛。师曰。大者如兄。小者如弟　问如何是祖师西来意。师曰。平地起骨堆　问祖师门下。壁立千仞。正令当行。十方坐断。和尚将何表示。师曰。寒猫不捉鼠。曰莫便是为人处也无。师曰。波斯不系腰　问新岁已临。旧岁何往。师曰。目前无异怪。不用贴钟馗。曰毕竟如何。师曰。将谓目前无。僧以手画曰。争奈这个何。师便打　师与王质。待制论道。画一圆相曰。一不得匹马单枪。二不得衣锦还乡。鹊不得喜。鸦不得殃。速道速道。王罔措。师曰。勘破了也　上堂。更莫论古话。今祇据目前事。与你诸人。定夺区分。僧便问。如何是目前事。师曰。鼻孔。曰如何是向上事。师曰。眼睛　欧阳文忠公。闻师奇逸。造其室。未有以异之。与客棋。师坐其旁。文忠遽收局。请因棋说法。师即令挝鼓。升座曰。若论此事。如两家着棋相似。何谓也。敌手知音。当机不让。者是缀五饶三。又通一路始得。有一般底祇解。闭门作活。不会夺角冲关。硬节与虎口齐。彰局破后。徒劳绰斡。所以道。肥边易得。廋肚难求。思行则往往失粘。心粗而时时头撞。休夸国手谩说神仙。赢局轮筹。即不问。且道。黑白未分时。一着落在甚么处。良久曰。从来十九路。迷悟几多人。文忠嘉叹。从容谓同僚曰。修初疑禅。语为虚诞。今日见此老机缘。所得所造。非悟明于心地。安能有此妙旨哉　上堂。天得一以清。地得一以宁。君王得一以治。天下衲僧得一。祸患临身。击禅床。下座　上堂。诸佛出世。建立化门。不离三身。智眼亦如摩醯首罗三目。何故。一只。水泄不通。缁素难辩。一只。大地全开。十方通畅。一只。高低一顾。万类齐瞻。虽然若是。本分衲僧。陌路相逢。别具通天正眼始得。所以道。三世诸佛不知有。狸奴白牯却知有。且道。狸奴白牯知有。个甚么事。要会么。深秋帘幙千家雨。落日楼台一笛风　师暮年休于会圣岩。叙佛祖奥义。作九带曰。佛正法眼带。佛法藏带。理贯带。事贯带。理事纵横带。屈曲垂带。妙叶兼带。金针双锁带。平怀常实带。学者既已传诵。师曰。若据圆极法门。本具十数。今此九带。已为诸人说了。更有一带。还见得么。若也见得。亲切分明。却请出来对众说看。说得分明。许汝通前九带。圆明道眼。若见不亲切。说不相应。唯依吾语。而为已解。则名谤法。诸人到此如何。众无语。师叱之而去。

　　汝州宝应院法昭演教禅师

　　僧问。一言合道时如何。师曰。七颠八倒。曰学人礼拜。师曰。教休不肯休。直待雨淋头　问大通智胜佛。十劫坐道场。佛法不现前。不得成佛道。为甚么不得成佛道。师曰。赤脚骑铁驴。直至海南居　上堂。十二时中。许你一时绝学。即是学佛法不见。阿难多闻第一。却被迦叶摈出。不得结集。方知聪明博学。记持忆想。向外驰求。与灵觉心。转没交涉。五蕴壳中。透脱不过。顺情生喜。违情生怒。盖覆深厚。自缠自缚。无有解脱。流浪生死。六根为患。众苦所逼。无自由分。而被妄心于中主宰。大丈夫儿。早构取好。喝一喝曰。参　上堂。宝应门风险。入者丧全身。作么生是出身一句。若道不得。三十年后。

　　唐州大乘山慧果禅师

　　僧问。如何是从上来传底意。师曰。金盘拓出众人看　问拨尘见佛时如何。师曰拨尘即乖。见佛即错。曰总不如是时如何。师曰。错　问如何是道。师曰。宽处宽。窄处窄。曰如何是道中人。师曰。苦处苦。乐处乐。曰道与道中人。相去多少。师曰十万八千　问如何是祖师西来意。师曰。天晴日。出曰学人不会。师曰。雨下泥生。

　　禅鼎諲禅师法嗣

　　荆南府开圣宝情山主

　　僧问。如何是开圣境。师曰。三乌引路。曰如何是境中人。师曰。二虎巡山。

　　天台山妙智寺光云禅师

　　僧问。如何是祖师西来意。师曰。东篱黄菊。曰意旨如何。师曰。九日重阳。

　　谷隐聪禅师法嗣

　　润州金山昙颍达观禅师

　　杭州丘氏子。首谒大阳玄。问洞山特设偏正君臣。意明何事。阳曰。父母未生时事。师曰。如何体会。阳曰。夜半正明。天晓不露。师罔然。遂谒谷隐举前话。隐曰。大阳不道不是。祇是口门窄。满口说未尽。老僧即不然。师问。如何是父母未生时事。隐曰。粪墼子。师曰。如何是夜半正明天晓不露。隐曰。牡丹花下睡猫儿。师愈疑骇。一日普请。隐问。今日运薪耶。师曰。然隐曰。云门问僧。人般柴。柴般人。如何会。师无对。隐曰。此事。如人学书。点画可效者工。否者拙。盖未能忘法耳。当笔忘手。手忘心。乃可也。师于是默契。良久曰。如石头云。执事元是迷。契理亦非悟。隐曰。汝以为药语。为病语。师曰。是药语。隐呵曰。汝以病为药。又安可哉。师曰。事如函得盖。理如箭直锋。妙宁有加者。而犹以为病。实未喻旨。隐曰。妙至是。亦祇名理事。祖师意旨。智识所不能到。矧事理能尽乎。故世尊云。理障碍正见知。事障续诸生死。师恍如梦觉。曰如何受用。隐曰。语不离窠臼。安能出盖缠。师叹曰。才涉唇吻。便落意思。尽是死门。终非活路　住后。示众。才涉唇吻。便落意思。尽是死门。俱非活路。直饶透脱。犹在沉沦。莫教孤负平生。虚度此世。要得不孤负平生么。拈拄杖卓一下曰。须是莫被拄杖瞒始得。看看拄杖子。穿过你诸人髑髅。𨁝跳入你鼻孔里去也。又卓一下　僧问。经文最初两字。是甚么字。师曰。以字。曰有甚么交涉。师曰。八字。曰好赚人。师曰。谤此经故获罪如是　问一百二十斤铁枷。教阿谁担。师曰。老僧。曰自作自受。师曰。苦苦　问和尚还曾念佛也无。师曰。不曾念佛。曰为甚么不念佛。师曰。怕污人口　上堂。众集定。首座出礼拜。师曰。好好问着。座低头问话次。师曰。今日不答话。便归方丈　上堂。山僧门庭别已改诸方辙。为文殊㧞出眼里楔。教普贤休嚼口中铁。劝人放开髂蛇手。与汝斫却系驴橛。驻意拟思量。喝曰捏捏参　上堂。山僧平生。意好相扑。祇是无人搭对。今日且共首座搭对。卷起袈裟下座。索首座相扑。座才出。师曰。平地上吃交。便归方丈　上堂。三世诸佛是奴婢。一大藏教是涕唾。良久曰。且道三世诸佛。是谁奴婢。乃将拂子画一画曰。三世诸佛过这边。且道。一大藏教。是谁涕唾。师乃自唾一唾　上堂。称锤井底忽然浮。老鼠多年变作牛。慧空见了拍手笑。三脚猢狲差异猴　上堂。五千教典。诸佛常谈。八万尘劳。众生妙用。犹未是金刚眼睛在。如何是金刚眼睛。良久曰。瞎　上堂。大众集定。有僧才出礼拜。师曰。欲识佛性。义当观时节因缘。僧便问。如何是时节因缘。师便下座　问如何是向去底人。师曰。从归青嶂里。不出白云来。曰如何是却来底人。师曰。自从游紫陌。谁肯隐青山　问如何是夺人不夺境。师曰。家里已无回日信。路遥空有望乡碑。曰如何是夺境不夺人。师曰。沧海尽教枯到底。青山直得碾为尘。曰如何是人境两俱夺。师曰。天地尚空秦日月。山河不见汉君臣。曰如何是人境俱不夺。师曰。莺啭千林花满地。客游三月草侵天　问如何是和尚家风。师曰。伸手不见掌。曰忽遇仙陀客来。又作么生。师曰。对面千里　问师唱谁家曲。宗风嗣阿谁。师曰。临济。曰恁么则谷隐的子也。师曰。德山　问如何是长法身。师曰。拄杖六尺。曰如何是短法身。师曰。算子三寸。曰恁么则法身有二也。师曰。更有方圆在　上堂。诸方钩又曲。饵又香。奔凑犹如蜂。抱王因圣。这里钩又直。饵又无。犹如水底捺葫芦。举拄杖作钓鱼势曰。深水取鱼长信命。不曾将酒祭江神。掷拄杖。下座　宋仁宗嘉祐四年己亥除夕。遗书别扬州学士刁景纯。中夜候吏报扬州驰书。船将及岸。师欣然。遣挝鼓升堂。叙谢。劝修勿怠。下座。读刁书毕。跏趺而化。实庚子元日也。寿七十有二。腊五十有三。

　　苏州洞庭翠峰慧月禅师

　　僧问。一花开五叶。结果自然成时如何。师曰。脱却笼头。卸却角䭾。曰拶出虚空去。处处尽闻香。师曰。云愁闻鬼哭。雪压髑髅吟　问和尚未见谷隐时一句。作么生道。师曰。步步登山远。曰见后如何。师曰。区区信马啼。

　　明州仗锡山修己禅师

　　与浮山远游。尝卓庵庐山佛手岩。后至四明山心。独居十余载。虎豹为邻。尝曰。羊肠鸟道无人到。寂寞云中一个人。尔后道俗闻风而至。遂成禅林　僧问。如何是无缝塔。师曰。四棱着地。曰如何是塔中人。师曰。高枕无忧　问如何是祖师西来意。师曰。舶船过海。赤脚回乡。

　　唐州大乘山德遵禅师

　　问谷隐曰。古人索火意旨如何。曰任他灭。师曰。灭后如何。曰初三十一。师曰。恁么则好时节也。曰汝见甚么道理。师曰。今日一场困。隐便打。师乃有颂曰。索火之机实快哉。藏锋妙用少人猜。要会我师亲的旨。红炉火尽不添柴　僧问。世界圆融一句请师道。师曰。团团七尺余　问如何是祖师西来意。师曰。鼻大眼深。上堂。上来又不问。下去又不疑。不知是不是。是即也大奇。便下座。

　　荆南府竹园法显禅师

　　僧问。如何是佛。师曰。好手画不成　问如何是道。师曰。交横十字。曰如何是道中人。师曰。往往不相识。

　　彭州永福院延照禅师

　　僧问。如何是彭州境。师曰。人马合杂。僧以手作拽弓势。师拈棒。僧拟议。师便打。

　　安吉州景清院居素禅师

　　僧问。即此见闻非见闻。为甚么法身有三种病二种光。师曰。填凹就缺　问承和尚有言。寰中天子敕。塞外将军令。如何是塞外将军令。师曰。揭曰其中事如何。师曰。蹴曰莫便是和尚为人处也无。师弹指一下　问远远投师。乞师一接。师曰。新罗人打鼓。曰如何领会。师曰。舶主未曾逢　问如何是末上一句。师曰。金刚树下。曰如何是末后一句。师曰。拘尸城边。曰向上更有事也无。师曰。有曰如何是向上事。师曰。波旬拊掌呵呵笑。迦叶抬头不识人。

　　处州仁寿嗣珍禅师

　　僧问。知师已得禅中旨。当阳一句为谁宣。师曰。土鸡瓦犬。曰如何领会。师曰。门前不与山童扫。任意松钗满路岐　上堂。明明无悟。有法即迷。日上无云。丽天普照。眼中无翳。空本无花。无智人前。不得错举。参。

　　赵州云门显钦禅师

　　上堂良久曰。好个话头。若到诸方。不得错举。便下座。

　　果州永庆光普禅师

　　初问谷隐。古人道。来日大悲院里有斋。意旨如何。曰日出隈阳坐。天寒不举头。师入室次。隐曰。适来因缘。汝作么生会。师曰。会则途中受用。不会则世谛流布。曰未在更道。师拂袖便出　住后。僧问。如何是佛法大意。师曰。蜀地用镔铁。

　　驸马都尉李遵勖居士

　　谒谷隐。问出家事。隐以崔赵公问径山公案。答之。公于言下大悟。作偈曰。学道须是铁汉。着手心头便判。直趣无上菩提。一切是非莫管　公一日。与坚上座送别。公问。近离上党。得届中都。方接尘谈。遽回虎锡。指云屏之翠峤访雪岭之清流。未审。此处彼处。的的事作么生。坚曰。利剑拂开天地静。霜刀才举斗牛寒。公曰。恰直今日耳瞆。坚曰。一箭落双雕。公曰。上座为甚么着草鞋睡。坚以衣袖一拂。公低头曰。今日可谓降伏也。坚曰。普化出僧堂　公临终时。膈胃躁热。有尼道。坚谓曰众生见劫尽大火所烧时。都尉切宜照管主人公。公曰。大师与我煎一服药来。尼无语。公曰。这师姑。药也不会煎得。公与慈明。问答罢。泊然而终。语见慈明传中。

　　英公夏竦居士

　　字子乔。自契机于谷隐。日与老衲游。偶上蓝溥至。公问。百骸溃散时。那个是长老自家底。蓝曰。前月二十离蕲阳。公休去。蓝却问。百骸溃散时。那个是相公自家底。公便喝。蓝曰。喝则不无。毕竟那个是相公自家底。公对以偈曰。休认风前第一机。太虚何处着思惟。山僧若要通消息。万里无云月上时。蓝曰。也是弄精魂。

　　广慧琏禅师法嗣

　　东京华严道隆禅师

　　初参石门彻。问古者道。但得随处安闲。自然合他古辙。虽有此语。疑心未歇时如何。门曰。知有乃可随处安闲。如人在州县住。或闻或见。千奇百怪。他总将作寻常。不知有而安闲。如人在村落住。有少声色。则惊怪传说。师于言下有省。门尽授其洞上厥旨。后为广慧嗣。一日福严承问。禅师亲见石门。如何却嗣广慧。师曰。我见广慧。渠欲剃发。使我擎凳子来。且曰。道者。我有凳子诗听取。乃曰。放下便平稳。我时便肯伊。因叙在石门处所得。广慧曰。石门所示。如百味珍羞。祇是饱人不得。师至和初。游京客景德寺。日纵观都市。归常二鼓。一夕不得入。卧于门之下。仁宗皇帝。梦至寺门。见龙蟠地。惊觉。中夜遗中使视之。睹师热睡鼻鼾。撼之惊矍。问名归奏。帝闻名道隆。乃喜曰。吉征也。明日召至便殿。问宗旨。师奏对详允。帝大悦。后以偈句相酬唱。络绎于道。或入对。留宿禁中。礼遇特厚。赐号应制明悟禅师。皇祐间。诏大觉琏禅师。于化成殿演法。召师问话。机锋迅捷。帝大悦。侍卫皆山呼。师即奏疏。举琏自代。乞归庐山。帝览表不允。有旨。于曹门外。建精舍延师。赐号华严禅院。开堂。僧问。如何是道。师曰。高高低低。曰如何是道中人。师曰。脚瘦草鞋宽。师年八十余。示寂于盛暑。安坐七日。手足柔和。全身塔于寺之东。

　　临江军慧力慧南禅师

　　僧问。师唱谁家曲。宗风嗣阿谁。师曰。铁牛不吃阑边草。直上须弥顶上眠。曰恁么则昔日汝阳亲得旨。临江今日大敷扬。师曰。礼拜了退　问如何是佛。师曰。头大尾小。曰未晓元言。乞师再指。师曰。眉长三尺二。曰恁么则人人皆顶戴。见者尽攒眉。师长嘘一声。僧拍一拍。便礼拜。师曰。一任𨁝跳。

　　汝州广慧德宣禅师

　　僧问。祖祖相传传祖印。师今得法嗣何人。师曰。仲氏吹埙。伯氏吹篪。曰恁么则广慧的子。首山亲孙也。师曰。椽堆里坐地不打阇黎。

　　文公杨亿居士

　　字大年。幼举神婴。及壮负才名。而未知有佛。一日过同僚。见读金刚经。笑且罪之。彼读自若。公疑之曰。是岂出孔孟之右乎。何佞甚。因阅数叶懵然。始少敬信。后会翰林李公维。勉令参问。及由秘书监出守汝州。首谒广慧。慧接见。公便问。布鼓当轩击。谁是知音者。慧曰。来风深辩。公曰。恁么则禅客相逢。祇弹指也。慧曰。君子可入。公应诺诺。慧曰。草贼大败。夜语次。慧曰。秘监曾与甚人道话来。公曰。某曾问云岩谅监寺。两个大虫相咬时如何。谅曰。一合相。某曰。我祇管看。未审。恁么道还得么。慧曰。这里即不然。公曰。请和尚别一转语。慧以手作拽鼻势曰。这畜生。更𨁝跳在。公于言下。脱然无疑。有偈曰。八脚磨盘空里走。金毛狮子变作狗。拟欲将身北斗藏。应须合掌南辰后　复杼其师承密证。寄李翰林曰。病夫夙以顽憃。获受奖顾。预闻南宗之旨。久陪上国之游。动静咨询。周旋䇿发俾其刳心之有诣。墙面之无惭者诚出于席间床下矣。矧又故安公大师。每垂诱道。自双林灭影。只履西归。中心浩然。罔知所止。仍岁沉疴。神虑迷恍。殆及小间再辩方位。又得云门谅公大士见顾。蓬蒿谅之旨趣。正与安公同辙。并自庐山云居归宗而来。皆自法眼之流裔。去年假守兹郡。适会广慧禅伯。实承嗣南院念。念嗣风穴。穴嗣先南院。南院嗣兴化。兴化嗣临济。临济嗣黄檗。黄檗嗣百丈。丈嗣马祖。祖出让和尚。让即曹溪之长嫡也。斋中务简。退食之暇。或坐邀而至。或命驾从之。请扣无方。蒙滞顿释。半岁之后。旷然弗疑。如忘忽记。如睡忽觉。平昔碍膺之物。嚗然自落。积劫未明之事。廓尔现前。固亦决择之洞分。应接之无蹇矣。重念先德。率多参寻。如雪峰九上洞山。三到投子。遂嗣德山。临济得法于大愚。终承黄檗。云岩多蒙道吾训诱。乃为药山之子。丹霞亲承马祖印可。而终作石头之裔。在古多有于理无嫌。病夫今继绍之缘。实属于广慧。而提激之自良出于鳌峰也。欣幸欣幸　公问广慧曰。承和尚有言。一切罪业。皆因财宝所生。劝人疏于财利。况南阎浮提众生。以财为命。邦国以财聚人。教中有财法二施。何得劝人疏财乎。慧曰。幡竿尖上铁笼头。公曰。海坛马子似驴大。慧曰。楚鸡不是丹山凤。公曰。佛灭二千岁。比丘少惭愧。公置一百问。请广慧答。慧一一答回　公问李都尉曰。释迦六年苦行。成得甚么事。尉曰。担折知柴重　公因微恙。问环大师曰。某今日忽违和。大师慈悲如何医疗。环曰。丁香汤一碗。公便作吐势。环曰。恩爱成烦恼。环为煎药次。公叫曰。有贼。环下药于公前。叉手侧立。公瞠目视之曰。少丛林汉。环拂袖而出。又一日问曰。某四大将欲离散。大师如何相救。环乃槌胸三下。公曰。赖遇作家。环曰。几年学佛法。俗气犹未除。公曰。祸不单行。环作嘘嘘声。公书偈遗李都尉曰。沤生与沤灭。二法本来齐。欲识真归处。赵州东院西。尉见。遂曰。泰山庙里卖纸钱。尉至。公已逝矣。

　　五灯全书卷第二十三
卍新纂续藏经第 81 册 No. 1571 五灯全书(卷1-33)


　　五灯全书卷第二十四

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　临济宗

　　南岳下十一世

　　石霜圆禅师法嗣

　　洪州翠岩可真禅师

　　福州人。尝参慈明。因之金銮。同善侍者坐夏。善乃慈明高第。道吾真杨岐会。皆推伏之。师自负。亲见慈明。天下无可意者。善与语。知其未彻笑之。一日山行。举论锋发。善拈一片瓦砾。置磐石上曰。若向这里。下得一转语。许你亲见慈明。师左右视拟对之。善叱曰。伫思停机。情识未透。何曾梦见。师自愧悚。即还石霜。慈明见来。叱曰。本色行脚人。必知时节。有甚急事。夏未了早已至此。师泣曰。被善兄毒心。终碍塞人。故来见和尚。明遽问。如何是佛法大意。师曰。无云生岭上。有月落波心。明嗔目喝曰。头白齿豁。犹作这个见解。如何脱离生死。师悚然。求指示。明曰。汝问我。师理前语问之。明震声曰。无云生岭上。有月落波心。师于言下大悟。师爽气逸出。机辩迅捷。丛林惮之。出住翠岩　僧问。如何是佛。师曰。同坑无异土　问如何是祖师西来意。师曰。深耕浅种　问如何是学人转身处。师曰。一堵墙百堵调。曰如何是学人着力处。师曰。千日斫柴一日烧。曰如何是学人亲切处。师曰。浑家送上渡头船　问利人一句。请师垂示。师曰。三脚虾蟆飞上天。曰前村霜雪里。昨夜一枝开。师曰。饥逢王膳不能餐　问如何是道。师曰。出门便见。曰如何是道中人。师曰。担枷过状　上堂。先德道。此事如爆龟文。爆即成兆。不爆成钝。爆与不爆。直下便捏。上蓝即不然。无因无必虚空走马旱地行船。南山起云。北山下雨。遂拈拄杖曰。拄杖子。变作天大将军。巡历四天下。有守节不守节。有戒行不戒行。一时奏与天帝释。乃喝一喝曰。丈夫自有冲天志。莫向如来行处行。卓一下　上堂。举龙牙颂曰。学道如钻火。逢烟未可休。直待金星现。归家始到头。神鼎曰。学道如钻火。逢烟即便休。莫待金星现。烧脚又烧头。师曰。若论顿也。龙牙正在半途。若论渐也。神鼎犹少悟在。于此复且如何。诸仁者。今年多落叶。几处扫归家　上堂。临阵抗敌。不惧生死者。将军之勇也。入山不惧虎兕者。猎人之勇也。入水不惧蛟龙者。渔人之勇也。作么生是衲僧之勇。拈拄杖曰。这个是拄杖子。拈得把得动得。三千大千世界。一时摇动。若拈不得。把不得。动不得。文殊自文殊。解脱自解脱。参　上堂。举僧问巴陵。如何是道。陵曰。明眼人落井。又问宝应。如何是道。应曰。五凤楼前。又问首山。如何是道。山曰。脚下深三尺。此三转语。一句壁立千仞。一句陆地行船。一句宾主交参。诸人莫有拣得者么。出来道看。如无。且行罗汉慈。破结贼故。行菩萨慈。安众生故。行如来慈。得如相故　问如何是佛法大意。师曰。五通贤圣。曰学人不会。师曰。舌至梵天　师将入灭。示疾甚劳苦。席藁于地。转侧不少休。喆侍者垂泣曰。平生诃佛骂祖。今何为乃尔。师熟视。诃曰。汝亦作此见解耶。即起趺坐。呼侍者烧香。烟起遂示寂。

　　蒋山赞元觉海禅师

　　婺州义乌傅氏子。乃大士之裔也。夙修种智。随愿示生。父母感祥。闾里称异。三岁出家。七岁为僧。十五游方。远造石霜。升于丈室。慈明一见曰。好好着槽厂。师遂作驴鸣。明曰。真法器耳。俾为侍者。二十年中。运水搬柴。不惮寒暑。悉已躬亲求道。后出世苏台天峰龙华。白云府帅。请居志公道场。提纲宗要。机锋迅敏。解行相应。诸方推服。丞相王公安石。重师德望。特奏章服师号。公又坚辞。鼎席结庐定林山中。与师萧散林下清谈终日。赠师偈曰。不与物违真道广。每随缘起自禅深。舌根已净谁能坏。足迹如空我得寻　僧问。如何是和尚家风。师曰。东壁打西壁。曰客来如何祇待。师曰。山上樵。井中水　问如何是诸佛出身处。师曰。驴胎马腹　问鲁祖面壁意旨如何。师曰。住持事繁　问如何是大善知识。师曰。屠牛剥羊。曰为甚么如此。师曰。业在其中　上堂。这个若是。如虎戴角。这个若不是。唤作甚么。良久曰。喂驴喂马。珍重　宋哲宗元祐丙寅。师乃迁化。丞相王公。恸哭于塔。赞师真曰。贤哉人也。行厉而容寂。知言而能默。誉荣弗喜。辱毁弗戚。弗矜弗克。人自称德。有缁有白。来自南北。弗颜弗逆。弗抗弗抑。弗观汝华。唯食已实。孰其嗣之。我有遗则。

　　瑞州武泉山政禅师

　　僧问。如何是佛法大意。师曰。衣成人水成田　上堂。黄梅席上。海众千人。付法传衣。碓坊行者。是则红日西升。非则月轮东上。参。

　　南岳双峰寺省回禅师

　　上堂。南番人泛船。塞北人摇橹。波斯入大唐。须弥山作舞。是甚么说话　师于宋神宗元丰癸亥九月十七日。净发沐浴。辞众。偈曰。九十二光阴。分明对众说。远洞散寒云。幽牕度残月。言讫坐逝。茶毗。齿顶不坏。上有五色异光。

　　洪州大宁道宽禅师

　　僧问。饮光正见。为甚么见。拈花却微笑。师曰。忍俊不禁　问丹霞烧木佛。院主为甚么眉须堕落。师曰。贼不打贫儿家　问既是一真法界。为甚么却有千差万别。师曰。根深叶茂。僧打圆相曰。还出得这个也无。师曰。弄巧成拙　问如何是前三三后三三。师曰。数九不到九　问如何是佛法大意。师曰。点茶须是百沸汤。曰意旨如何。师曰。吃尽莫留滓　问如何是露地白牛。师以火箸插火炉中曰。会么。曰不会。师曰。头不欠尾不剩　师在同安日。有僧问。既是同安。为甚么却有病僧化去。师曰。布施不如还却债　上堂。少林妙诀。古佛家风。应用随机。卷舒自在。如拳作掌。开合有时。似水成沤。起灭无定。动静俱显。语默全彰。万用自然。不劳心力到这里。唤作顺水放船。且道。逆风举棹。谁是好手。良久曰。弄潮须是弄潮人。喝一喝　上堂。无念为宗。无住为本。真空为体。妙有为用。所以道。尽大地是真空。遍法界是妙有。且道。是甚么人用得。四时运用。日月长明。法本不迁。道无方所。随缘自在。逐物升沉。此土他方。入凡入圣。虽然如是。且道。入乡随俗。一句作么生道。良久曰。西天梵语。东土唐言。

　　潭州道吾悟真禅师

　　上堂。青山峭峻。白日如梭。龙门无客。闹市人多。诸人且道。即今下菜行头。有几人纳税百姓。时有僧出礼拜。师曰。北禅寺里。却有一个僧　问不落二三。请师速道。师曰。前三点后三点。僧便喝。师亦喝。僧礼拜。师曰。有恁么瞎汉　上堂。拗折秤衡。将什么定斤两。拈却钵盂匙箸。将什么吃粥饭。不如向三家村里。东卜西卜。忽然卜着。脱却鼻孔　上堂。直上直下如何指南。十字纵横作么生提纲。良久曰。风散乱云长空静。夜深明月照窗前　上堂。乃唤维那。令昨日四人新到人事。新到才出。师乃曰。虽是小过。令人大怒。新到才展坐具。师曰。当为空王如来作礼。便归方丈　上堂。拈拄杖卓一卓。喝一喝。乃曰。一喝一卓。眼生八角。鼻孔吒沙。眉毛卓朔。若也会得。西山月落。若也不会。胡饼䬪饦　问如何是第一句。师曰。直下冲云际。东山绝往来。曰如何是第二句。师曰。面前渠不见。背后称冤苦。曰如何是第三句。师曰。头上一堆尘。脚下三尺土　问如何是佛。师曰。洞庭无盖　问古人道。来时不将丝头来。去时不将丝头去。意旨如何。师曰。三生六十劫。未是长期　上堂。开心碗子盛将来。无缝合盘合取去。拟思量何劫悟。看取眉毛有几许去　上堂。夜来雷声震地。今朝细雨霏霏。干枯滋润。万物萌芽。且道。嘉州大象。髭须长得多少。还有道得者么。若也道得。陕府铁牛。是常不轻菩萨。若道不得。土宿拽脱你鼻孔　上堂。若据祖令到这里。总须茫然放。老僧一线且向眉睫里。东觑西觑　上堂。如天普盖。似地普擎。三世诸佛。总在你鼻孔里。三十年后。不得辜负老僧　上堂。锋刃上踣跳。微尘里走马。劳劳去复来。个是知音者　三人新到。出来人事。才出礼拜。师曰。不落平常卦筮。直述来情。僧曰。和尚休得也。师曰。此犹是落平常。僧曰。恰是。便归众。师曰。龙蛇易辨。衲子难瞒。

　　蒋山保心禅师

　　僧问。月未圆时如何。师曰。顺数将去。曰。圆后如何。师曰。倒数将来　问如何是吹毛剑。师曰。黑漆露柱　问声色两字。如何透得。师曰。一手吹。一手拍。

　　洪州百丈惟政禅师

　　上堂。岩头和尚。用三文钱。索得个妻。祇解捞鰕捷蚬要。且不解生男育女。直至如今。门风断绝。大众要识奯公妻么。百丈今日。不惜唇吻。与你诸人注破。蓬𩯭荆钗世所稀。布裙犹是嫁时衣　僧问。牛头未见四祖时。为甚么百鸟衔花献。师曰。有钱千里通。曰见后为甚么不衔花。师曰。无钱隔壁聋　问达磨未来时如何。师曰。六六三十六。曰来后如何。师曰。九九八十一　问如何是祖师西来意。师曰。木耳树头生　问一切法是佛法。意旨如何。师曰。一重山下一重人　问上行下敩。未是作家。背楚投吴。方为达士。岂不是和尚语。师曰。是曰父财子用也。师曰。汝试用看。僧拟议。师便打　上堂。天台普请。人人知有南岳游山。又作么生。会则灯笼笑你。不会有眼如盲。

　　明州香山蕴良禅师

　　僧问。如何是透法身句。师曰。刹竿头上舞三台。曰如何是接初机句。师曰。上大人。曰如何是末后句。师曰。双林树下　问如何是学人转身处。师曰。磨坊里　上堂。良久。呵呵大笑曰。笑个甚么。笑他鸿鹄冲天飞。乌龟水底逐鱼儿。三个老婆六只奶。金刚背上烂如泥。阿呵呵。知不知东村陈大耆。参。

　　苏州南峰惟广禅师

　　上堂。一问一答。如钟含响。似谷应声。盖为事不获已。且于建化门中。放一线道。若据衲僧门下。天地悬殊。且道。衲僧有甚么长处。良久曰。尽日觅不得。有时还自来。咄。

　　潭州大沩德干禅师

　　上堂。僧问。如何是祖师西来意。师曰。水从山上出。曰意旨如何。师曰。溪涧岂能留。乃曰。山花似锦文。殊撞着眼睛。幽鸟绵蛮。观音塞却耳际。诸仁者。更思量个甚么。昨夜三更睡不着。翻身捉得普贤。贬向无生国里。一觉直至天明。今朝又得与诸人相见说梦。噫是甚么说话。卓拄杖。下座。

　　全州灵山本言禅师

　　僧问。如何是佛。师曰。谁教汝恁么问。曰今日起动和尚也。师曰。谢访及。

　　安吉州广法院源禅师

　　僧问。如何是祖师西来意。师曰。砖头瓦片　问闹中取静时如何。师曰。冤不可结　问如何是正法眼。师曰。眉毛下。曰便与么会时如何。师曰。瞳儿笑点头　问如何是向上事。师曰。日月星辰。曰如何是向下事。师曰。地狱镬汤　问万里无云时如何。师曰。猢狲忍饿。曰乞师拯济。师曰。甚么火色　问古人拈槌举拂。意旨如何。师曰。白日无闲人。曰如何承当。师曰。如风过耳　问握剑当胸时如何。师曰。老鸦成队。曰正是和尚见处。师曰。蛇穿鼻孔。僧拂袖便出。师曰。大众相逢　问从上诸圣。向甚么处行履。师曰。十字街头。曰恁么则败缺也。师曰。知你不到这田地。曰到后如何。师曰。家常茶饭　问祖意教意。是同是别。师曰。干姜附子。曰与么则不同也。师曰。冰片雪团　上堂。春雨微微。檐头水滴。闻声不悟。归堂面壁　上堂。若论大道。直教杼山无开口处。你诸人。试开口看。僧便问。如何是大道。师曰。担不起。曰为甚么担不起。师曰。大道　上堂。若论此事。切莫道着道着即头角生。有僧问曰。头角生也。师曰。祸事。曰某甲罪过。师曰。龙头蛇尾。伏惟。珍重　师于宋宋宗元丰乙丑十月十二晚。忽书偈曰。雪鬓霜髭九九年。半肩毳衲尽诸缘。廓然笑指浮云散。玉兔流光照大千。掷笔而寂。

　　灵隐德章禅师

　　初住大相国寺。西经藏院。庆历戊子九月一日。仁宗皇帝诏师于延春阁下斋。宣普照问。如何是当机一句。师曰。一言迥出青霄外。万仞峰前险处行。曰作么生是险处行师便喝。曰皇帝面前。何得如此。师曰。也不得放过。明年又宣入内斋。复宣普照问。如何是夺人不夺境。师曰。雷惊细草萌芽发。高山进步莫迟迟曰如何是夺境不夺人。师曰。戴角披毛异。来往任纵横。曰如何是人境两俱夺。师曰。出门天外迥。流光影不真。曰如何是人境俱不夺。师曰。寒林无宿客。大海听龙吟。再宣入化成殿斋。宣守贤问。斋筵大启。如何报答圣君。师曰。空中求鸟迹。曰意旨如何。师曰。水内觅鱼踪。师进心珠歌曰。心如意。心如意。任运随缘不相离。但知莫向外边求。外边求终不是。枉用工夫隐真理。识心珠光耀日。秘藏深密无形质。拈来掌内众人惊。二乘精进争能测。碧眼胡须指山。临机妙用何曾失。寻常切忌与人看。大地山河动岌岌。师皇祐庚寅。乞归山林养老。御批杭州灵隐寺住持。赐号明觉。

　　荆州金銮善禅师

　　福州古田人。为慈明侍者。与翠岩真。坐夏金銮。真自负。亲慈明。天下无可意者。师与语。知其未彻。山行举论次。以应对稍涉拟议。被师直叱。真愧悚。即还石霜。师至大愚入室愚趯出只履示之。师退身而立。愚俯取履。师辄踏倒。愚起面壁。以手点津。连画其壁三。师瞠立其后。愚旋转以厦打。至法堂师曰。与么为人瞎却一城人眼在。初出世。继席金銮。后还闽自凤林。迁资福。不知所终。

　　琅玡觉禅师法嗣

　　苏州定慧院超信海印禅师

　　桂府人。僧问。如何是佛法的的大意。师曰。湘源斑竹杖。曰意旨如何。师曰。枝枝带泪痕　问如何是第一句。师曰。那吒忿怒。曰如何是第二句。师曰。衲僧罔措。曰如何是第三句。师曰。西天此土　上堂。泥蛇咬石鳖。露柱啾啾叫。须弥打一棒。阎老呵呵笑。参　上堂。若识般若。即被般若缚。若不识般若。亦被般若缚。识与不识。拈放一边。却问诸人。如何是般若体。参堂去　上堂。莺声阑。蝉声急。入水乌龟头不湿。鹭鸶飞入芦花丛。雪月交辉俱不及。吽。

　　洪州泐潭晓月禅师

　　本州章氏子。僧问。修多罗教。如标月指。未审。指个甚么。师曰。请高着眼。曰曙色未分人尽望。及乎天晓也寻常。师曰。年衰鬼弄人。

　　越州姜山方禅师

　　僧问。如何是不动尊。师曰。单着布衫穿市过。曰学人未晓。师曰。骑驴踏破洞庭波。曰透过三级浪。专听一声雷。师曰。伸手不见掌。曰还许学人进向也无。师曰。踏地告虚空。曰雷门之下。布鼓难鸣。师曰。八花毬子上。不用绣红旗。曰三十年后。此话大行。师便打　问莲花未出水时如何。师曰。穿针嫌眼小。曰出水后如何。师曰。尽日展愁眉　问如何是一尘入正受。师曰。蛇衔老鼠尾。曰如何是诸尘三昧起。师曰。鳖咬钓鱼竿。曰恁么则东西不辩。南北不分去也。师曰。堂前一碗夜明灯。帘外数茎青瘦竹　问诸佛未出世时如何。师曰。不识酒望子。曰出世后如何。师曰。钓鱼船上赠三椎　问如何是佛。师曰。留髭表丈夫　问奔流度刃。疾𦦨过风。未审。姜山门下。还许借借也无。师曰。天寒日短夜更长。曰锦帐绣鸳鸯。行人难得见。师曰。髑髅里面气冲天。僧召和尚。师曰。鸡头凤尾。曰诸方泥里洗。姜山画将来。师曰。姜山今日为客。且望阇黎善传。虽然如是。不得放过。便打　上堂。穿云不渡水。渡水不穿云。乾坤把定不把定。虚空放行不放行。横三竖四。乍离乍合。将长补短。即不问。汝诸人饭是米做一句。要且难道。良久曰。私事不得官酬　上堂。不是道得道不得。诸方尽把为奇特。寒山烧火满头灰。笑骂丰干这老贼。

　　福州白鹿山显端禅师

　　僧问。如何是道。师曰。九州百粤。曰如何是道中人。师曰。乘肥衣锦　问如何是大善知识。师曰。持刀按剑。曰为甚么如此。师曰。礼防君子　问如何是异类。师曰。鸦巢生凤　上堂。摩腾入汉。肉上剜疮。僧会来吴。眼中添屑。达磨九年面壁。鬼魅之由。二祖立雪求心。翻成不肖。汝等诸人。到这里如何吐露。若也道得。海上横行。若道不得。林间独卧。以拄杖击禅床一下　问如何是无相佛。师曰。滩头石师子。曰意旨如何。师曰。有心江上住。不怕浪淘沙　问凝然湛寂时如何。师曰。不是阇黎安身立命处。曰如何是学人安身立命处。师曰。云有出山势。水无投涧声　问如何是教意。师曰。楞伽会上。曰如何是祖意。师曰。熊耳山前。曰祖意教意。相去几何。师曰。寒松连翠竹。秋水对红莲。

　　滁州琅玡山智迁禅师

　　僧问。如何是琅玡境。师曰。松因有限萧疏老花为无情取次开。曰如何是境中人。师曰。发长僧貌丑　问如何是和尚为人句。师曰。眼前三尺雪。曰莫便是也无。师曰。脑后一枝花。

　　泉州凉峰洞渊禅师

　　僧问。如何是涅槃。师曰。刀斫斧劈。曰如何是解脱。师曰。衫长裤短　问诸圣不到处。师还知也无。师曰。老来无力下禅床　问离四句绝百非时如何。师曰。柴门草自深　问狗子还有佛性也无。师曰。松直棘曲　问如何是佛。师曰。金沙照影。曰如何是道。师曰。玉女抛梭。曰佛与道相去几何。师曰。龟毛长二丈。兔角长八尺。

　　真州真如院方禅师

　　参琅玡。唯看柏树子话。每入室陈其所见。不容措词。常被喝出。忽一日大悟。直入方丈曰。我会也。玡曰。汝作么生会。师曰。夜来床荐暖。一觉到天明。玡可之。

　　宣州兴教院坦禅师

　　永嘉牛氏子。业打银。因淬砺瓶器有省。即出家。参琅玡。机语顿契。后依天衣怀于兴教。擢为第一座。衣受他请。欲闻州乞师继之。时刁景纯学士。守宛陵。衣恐刁涉外议。乃于观音前。祝曰。若坦首座道眼明白。堪任住持。愿示梦于刁学士。刁夜梦牛在兴教法座上。衣凌晨辞州。刁举所梦。衣大笑。刁问其故。衣曰。坦首座姓牛。又属牛。刁就座出帖。请之。师受请升座。有雪窦化主省宗出问。诸佛未出世。人人鼻孔辽天。出世后。为甚么杳无消息。师曰。鸡足峰前风悄然。宗曰。未在更道。师曰。大雪满长安。宗曰。谁人知此意。令我忆南泉。拂袖归众。更不礼拜。师曰。新兴教今日失利。便归方丈。令人请宗至。师曰。适来错祇对一转语。人天众前。何不礼拜。盖覆却。宗曰。大丈夫。膝下有黄金。争肯礼拜无眼长老。师曰。我别有语在。宗乃理前语。至未在更道处。师曰。我有三十棒寄你。打雪窦。宗乃礼拜。

　　江州归宗可宣禅师

　　汉州人。壮为僧。即出峡依琅玡一语忽投。群疑顿息。玡可之。未几。令分座。郭功甫。过门问道。与厚。及师领归宗时。功甫任南昌尉。俄郡守恚师不为礼捃甚。遂作书。寄功甫曰。某世缘尚有六年。奈州主抑逼。当弃余喘。托生公家。愿无见阻。功甫阅书。惊喜且颔之。中夜。其妻梦间。见师入其寝。失声曰。此不是和尚来处。功甫撼而问之。妻详以告。呼灯取书示之。相笑不已。遂孕。及生乃名宣老。期年记问如昔。至三岁。白云端抵其家。始见之曰。吾侄来也。云曰。与和尚相别几年。宣倒指曰。四年矣(盖与相别一年方死)云曰。甚处相别。曰白莲庄上。云曰。以何为验。曰爹爹妈妈。明日请和尚斋。忽闻推车声。云问。门外是甚么声。宣以手作推车势。云曰。过后如何。曰平地两条沟。果六周无疾而逝。

　　秀州长水子璇讲师

　　郡之嘉兴人。自落发诵楞严不辍。从洪敏讲。至动静二相了然不生。有省。谓敏曰。敲空击木。尚落筌蹄。举目扬眉。已成拟议。去此二途。方契斯旨。敏拊而证之。然欲探禅源。罔知攸往。闻琅玡道重当世。即趋其席。值上堂次。出问。清净本然。云何忽生山河大地。玡凭陵答曰。清净本然。云何忽生山河大地。师领悟。礼谢曰。愿侍巾瓶。玡谓曰。汝宗不振久矣。宜厉志扶持。报佛恩德。勿以殊宗为介。也乃如教再拜以辞。后住长水。承禀日顾众曰。道非言象。得禅非拟议。知会意通。宗曾无别致。由是二宗仰之。尝疏楞严等经。盛行于世。

　　大愚芝禅师法嗣

　　南岳云峰文悦禅师

　　南昌徐氏子。七岁出家。十九游方。初造大愚。闻示众。曰大家相聚吃茎齑。若唤作一茎齑。入地狱如箭射。便下座。师大骇。夜造方丈。愚问。来何所求。师曰。求心法。愚曰。法轮未转。食轮先转。后生趁色力健。何不为众乞食。我忍饥不暇。何暇为汝说禅乎。师不敢违。未几。愚移翠岩。师纳疏罢。复过翠岩求指示。岩曰。佛法未到烂却。雪寒宜为众乞炭。师亦奉命。能事罢。复造方丈岩曰。堂司阙人。今以烦汝。师受之不乐。恨岩不去心。一日地坐后架。桶箍忽散。自架堕落。师忽然开悟。顿见岩用处。走搭伽黎。上寝堂。岩迎笑曰。维那且喜。大事了毕。师再拜。不及吐一辞而去。服勤八年。后出世翠岩。时首座领众出迎。问曰。德山宗乘即不问。如何是临济大用。师曰。你甚处去来。座拟议。师便掌。座拟对。师喝曰。领众归去。自是一众畏服　上堂。诸佛出世。平地陷人。祖师西来。承虚接响。一大藏教。诳呼闾阎。明眼衲僧。自救不了。诸人到者里。凭何话会。良久曰。为众竭力。祸出私门。击禅床下座　上堂。宝剑已失。虚舟徒刻。买帽相头。江南江北。击禅床下座　上堂。僧问。如何是道。师曰。路不拾遗。曰如何是道中人。师曰。草贼大败。僧礼拜。师嘘一声。乃曰。临济先锋。放过一着。德山后令。且在一边。独露无私一句。作么生道。良久曰。翠岩今日失利　上堂。髑髅常干世界。鼻孔摩触家风。蓦拈起拄杖曰玄沙老子。穿过了也。会么。复曰。无人过价。打与三百。击禅床下座　上堂。僧问。学人心眼未通。乞师方便。师曰。十字街头石幢子。僧无语。师曰。会么。曰不会。师曰。你岂不是洪州人。问达磨未来时如何。师曰。流沙浪阔。曰来后如何。师曰。熊耳山高。问如何是禅。师曰。军期急速。曰有什么交涉。师曰。日驰五百。乃曰。云从龙。风从虎。水流湿。火就燥。且道。衲僧就个什么。竖起拂子曰。总在这里。裂开也在我。捏聚也在我。良久。喝一喝曰。王令稍严　上堂。诸上座。还会么。冬至寒食一百五。家家冢上添新土。翻思拾得与寒山南北东西太莽卤。南泉不打盐官鼓　上堂。问教中有言。唯此一事实。余二即非真。如何是此一事。师曰。鼻孔大头向下。曰与么则晨朝有粥。斋时有饭也。师曰。惜取眉毛好。问如何是衲衣下事。师曰。皮里骨。问牛头未见四祖时如何。师曰。庵内人不知。庵外事见后如何。师曰。水流涧下任纵横。问丹霞烧木佛。意旨如何。师曰。横三竖四。曰院主为什么。眉须堕落。师曰。七通八达。乃曰。始从鹿野苑。终至跋提河。四十九年间。都来说一梦。你等诸人。还曾梦见么。所以道。眼若不睡。诸梦自除。且作么生是不睡底眼。还验得么。若也验得。尘沙诸佛。天下祖师。总向上座眼里百杂碎。若验不得。翠岩今日死中得活　上堂。门里出身易。身里出门难。冬行春令。即且置。不涉程途一句。作么生道。良久曰。浑家送上钓鱼船　上堂。叮咛损君德。无言最有功。任从沧海变。终不与君通。诸禅德。还会么。口是祸门　上堂。拈起拄杖曰。掌钵盂向香积世界。为什么出身无路。挑日月于拄杖头上。为什么有眼如盲。直得风行草偃。响顺声和。无纤芥可留。犹是交争底法。作么是不交争底法　上堂。僧问。不涉廉纤。请师速道。师曰。须弥山。僧拟议。师便打。问如何是第一要。师曰。蛇穿鼠穴。曰如何是第二要。师曰。猢狲上树。曰如何是第三要。师曰。村里草鞋。问如何是般若体。师曰。箭穿杨叶。曰如何是般若用。师曰。李广陷番。问如何是清净法身。师曰。紫枝荻树。曰向上更有事也无。师曰。有曰。如何是向上事。师曰。风吹日炙。乃顾视左右曰。放憨作什么。便下座　上堂。拂子吞却须弥山。寻常言论。德山卓牌闹市里。作么生商量。良久曰。官不容针。私通车马　上堂。举不顾即差误。拟思量何劫悟。乃竖起拂子曰。如今举了也。你作么生顾。良久曰。拟思量何劫悟　上堂。声色不到处。病在见闻。言诠不及处。过在唇吻。离却咽喉一句。作么生道。还有人道得么。若道得。坐却天下人舌头。若道不得。法轮门下。有粥有饭　上堂。便与么会也。是雪上加霜。更待鼓两片皮。白云千里万里　上堂。临济先锋放过一着。德山后令且在一边。独露无私一句。作么道。良久曰。堪嗟楚下钟离末　上堂。古人道。动容扬古路不堕悄然机。还会么。古人与么和底翻了也。有般汉闻之。如风过树。有什么救处　上堂。举兴化问克宾。维那汝不久为唱道之师。克宾曰。我不入这保社。化曰。你会了不入。不会了不入。克宾曰。我总不恁么。化便打。遂罚钱五贯。设饡饭出院。后来却法嗣兴化。师曰。还会么。路遥知马力。岁久见人心　上堂。古人道。言多去道转远。祇如未言。道在什么处。乃曰。欲得不招无间业。莫谤如来正法轮　上堂。声色不到处。病在见闻。言诠不及处。过在唇吻。离却咽喉唇吻一句。作么生道。还有人道得么。若也道得。坐却天下老师三世诸佛舌头。若道不得。但知随例餐锤子。也得三文买草鞋　宋仁宗嘉祐壬寅七月八日。升座辞众。说偈曰。住世六十六年。为僧五十九夏。禅流若问旨归。鼻孔大头向下。遂泊然而化。阇维。得五色舍利。塔于禹溪之北。

　　苏州瑞光月禅师

　　僧问。俱胝一指意旨如何。师曰。月落三更穿市过。

　　瑞州洞山子圆禅师

　　上堂。有僧出。抛下坐具。师曰。一钓便上。僧提起坐具。师曰。弄巧成拙。僧曰。自古无生死。须是遇知音。师曰。波斯入唐土。僧大笑归众。

　　石霜永禅师法嗣

　　南岳福严保宗禅师

　　上堂。世尊周行七步。举足全乖。目顾四方。触途成滞。金襕授去。殃及儿孙。玉偈传来。挂人唇吻。风幡悟性。未离色尘。钵水投针。全成管见。祖师九年面壁。不见纤毫。卢公六代传衣。图他小利。江西一喝。不解慎初。德峤全施。未知护末。南山鳖鼻。谩指踪由。北院枯松。徒彰风彩。云门顾鉴。落二落三。临济全提。错七错八。若说君臣五位。直如纸马过江。更推宾主交参。恰似泥人澡洗。独超象外。且非捉兔走鹰。混迹尘中。未是咬猪之狗。何异跳坑堕堑。却是避溺投罝。如斯之解。正在常途。出格道人。如何话会。岂不见陶潜俗子。尚自睹事见机。而今祖室子孙。不可皮下无血。喝一喝。

　　郢州大阳如汉禅师

　　僧问。如何是敲磕底句。师曰。槛外竹摇风。惊起幽人睡。曰观音门大启也。师曰。师子咬人。乃曰。闻声悟道。失却观音眼睛。见色明心。昧了文殊巴鼻。一出一入。半开半合。泥牛昨夜游沧海。直至如今不见回。咄。

　　浮山远禅师法嗣

　　东京净因院道臻净照禅师

　　福州古田戴氏子。十九为大僧。得旨浮山。后北谒净因。宋英宗赐衣号。神宗诏至庆寿宫说法。生平奉身至约。所居衲子。四十余辈。颓然不出户。三十年如一日。开堂日。僧问。师唱谁家曲。宗风嗣阿谁。师曰。有钱使钱。无钱使贫。曰恁么则月华𡣪子。临济儿孙。师曰。放你三十棒　问如何是佛。师曰。朝装香。暮换水。曰如何是观音妙智力。师曰。河南犬吠。河北驴鸣。上堂。拈拄杖曰。楖栗木杖子。善能谈佛祖。聋人既　闻。哑人亦解语。指白石为玉。点黄金为土。便恁么会去。他家未相许。不相许莫莽卤。南街打鼓北街舞　师于哲宗元祐癸酉八月十七日。语门人净圆曰。吾更三日行矣。及期浴毕更衣。说偈而化。寿八十。腊六十一。

　　庐州兴化仁岳禅师

　　南泉人。僧问。如何是佛法大意。师曰。临济问黄檗曰。学人不会。师曰。三回吃棒来　问如何是和尚家风。师曰。曲录禅床。曰客来如何祇待。师曰。拄杖子　问一大藏教。尽是名言。离此名言。如何指示。师曰。癞马揩枯柳。曰学人不会。师曰。骆驼好吃盐。曰毕竟如何。师曰。铁鞭指处马空嘶。

　　荆门军玉泉谓芳禅师

　　僧问。从上诸圣。以何法示人。师拈起拄杖曰。学人不会。师曰。两手分付。僧拟议。师便打。

　　宿州定林惠琛禅师

　　僧问。如何是道。师曰。祇在目前。曰。为甚么不见。师曰。瞎。

　　嘉典本觉若珠禅师

　　僧问。如何是道。师举起拳。僧曰。学人不会。师曰。拳头也不识　上堂。说佛说祖。埋没宗乘。举古谈今。淹留衲子。拨开上路。谁敢当头。齐立下风。不劳拈出。无星秤子。如何辩得斤两。若也辩得。须弥祇重半铢。若辩不得。拗折称衡。向日本国。与诸人相见。

　　东京华严普孜禅师

　　建州建阳谢氏子。举进士有声。触宿因出家受具。入浮山室。出住舒之甘露太平二刹。上堂。僧问。如何是宾中宾。师曰。客路如天远。曰如何是宾中主。师曰。侯门似海深。曰如何是主中主。师曰。寰中天子敕。曰如何是主中宾。师曰。塞外将军令。乃曰。宾中问主。互换机锋。主中问宾。同生同死。主中辩主。饮气吞声。宾中觅宾。白云万里。故句中于意。意在句中。于斯明得。一双孤雁。扑地高飞。于斯未明。一对鸳鸯。池边独立。知音禅客。相共证明。影响异流。切须仔细。良久曰。若是陶渊明。攒眉便归去　师后退净因。宋神宗元丰壬戌。居华严。乙丑四月十日。赴诏入禁中说法归。十四日。令鸣鼓升座。辞众而逝。

　　南康军清隐院惟湜禅师

　　僧问。如何是道。师曰。斜街曲巷。曰如何是道中人。师曰。百艺百穷。

　　潭州衡岳寺奉能禅师

　　上堂。宗风才举。万里云收。法令若行。千峰寒色。须弥顶上。白浪滔天。大海波中。红尘满地。应思。黄梅昔日。少室当年。不能退已让人。遂使舂糠答志。断臂酬心。何似衡岳这里。山畬粟米饭。一桶没盐羹。苦乐共住。随高就低。且不是南头买贵。北头卖贱。直教文殊稽首。迦叶攒眉。龙树马鸣。吞声饮气。目连鹙子。且不能为。为甚如此谛观法王法。法王法如是。

　　五灯全书卷第二十四
卍新纂续藏经第 81 册 No. 1571 五灯全书(卷1-33)


　　五灯全书卷第二十五

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　临济宗

　　　　　南岳下十一世

　　宝应昭禅师法嗣

　　滁州琅玡方锐禅师

　　上堂。造化无生物之心。而物物自成。雨露非润物之意。而灵苗自荣。所以药剂不食而病自损。良师不亲。而心自明。故知。妙慧灵光。不从缘得。到这里方许你进步。琅玡与你。别作个相见。还有么。若无。不可压良为贱。

　　郢州兴阳山希隐禅师

　　僧问。如何是悬崖撒手底句。师曰。明月照幽谷。曰如何是绝后再苏底句。师曰。白云生太虚。曰恁么则樵夫出林丘。处处歌春色。师曰。是人道得　上堂。了见不见。见了未了。路上行人。林间宿鸟。月里塔高十二层。天外星躔五百杪。要会么手执夜明符。几个知天晓。

　　石门进禅师法嗣

　　明州瑞岩智才禅师

　　僧问。如何是截断众流句。师曰。好。曰如何是随波逐浪句师曰。随曰如何是函盖乾坤句。师曰。合曰。三句蒙师指。如何辩古今。师曰。向后不得错举　上堂。天平等故常覆。地平等故常载。日月平等故。四时常明。涅槃平等故。圣凡不二。人心平等故。高低无诤。拈拄杖卓一下曰。诸禅者。这拄杖子。昼夜为诸人说平等法门。还闻么。若闻。去敢保诸人。行脚事毕。若言不闻。亦许诸人。顶门眼正。何故是法平等。无有高下。是名阿耨多罗三藐三菩提。良久。笑曰。向下文长。

　　金山颖禅师法嗣

　　润州普慈院崇珍禅师

　　僧问。如何是普慈境。师曰。出门便见鹤林山。曰如何是境中人。师曰。入门便见珍长老。

　　太平州瑞竹仲和禅师

　　僧问。得坐披衣人。尽委向上宗乘事若何。师曰。但知冰是水。曰更有事也无。师曰。休问水成冰。曰弄潮须是弄潮人。师曰。这僧从浙中来。

　　润州金山怀贤圆通禅师

　　永嘉何氏子。四岁出家。后参颖于因圣有得。开法太平隐静。次主金山。退隐金牛。起应庐山圆通明州雪窦。僧问。师扬宗旨。得法何人。师拈起拂子。僧曰。铁瓮城头。曾印证。碧溪崖畔祖灯辉。师拂一拂曰。听事不真。唤钟作瓮　师于宋神宗元丰壬戌。示灭金牛。塔全身于西陇。寿六十七。腊六十三。

　　越州石佛寺显忠祖印禅师

　　僧问。如何是不动尊。师曰。热鏊上猢狲。曰如何是千百亿化身。师曰。添香换水点灯扫地。曰如何是毗卢师法身主。师曰。系马柱。曰有甚么交涉。师曰。缚杀这汉　问会杀佛祖底。始是作家。如何是杀佛祖底剑。师曰。不斩死汉。曰如何是和尚剑。师曰。令不重行　问如何是相生。师曰。山河大地。曰如何是想生。师曰。兔子望月。曰如何是流注生。师曰。无间断。曰如何是色空。师曰。五彩屏风　上堂。咄咄咄。海底鱼龙尽枯竭。三脚虾蟆飞上天。脱壳乌龟火中活　上堂。点时不到。皂白未分。到时不点。和泥合水。露柱𨁝跳。入灯笼里。即且从他。汝眉毛因甚么却拖在脚跟下。直饶于此明得。也是猢狲戴席帽。于此未明。何异曲[(乏-之+虫)*善]穿靴。然虽如此。笑我者多。知我者少。

　　杭州净住院居说真净禅师

　　参金山。遂问。某甲。经论粗明。禅直不信。愿师决疑。山曰。既不信禅。岂可明经。禅是经纲。经是禅网。提纲正网。了禅见经。师曰。为某甲说禅看。山曰。向下文长。师曰。若恁么经与禅乃一体。山曰。佛及祖非二心。如手搦拳。如拳搦手。师因而有省。乃成偈曰。二十余年用意猜。几番曾把此心灰。而今潦倒逢知己。李白元来是秀才。

　　安吉州西余山拱辰禅师

　　上堂。灵云见华。眼中着翳。玄沙蹙指。体上遭迍不知。且恁么过时。自然身心安乐　上堂。理因事有。心逐境生。事境俱忘。千山万水。作么生得恰好去。良久曰。且莫剜肉成疮。师有祖源通要三十卷。行于世。

　　苏州昆山般若寺善端禅师

　　僧问。有生有灭。尽是常仪。无生无灭时如何。师曰。昆仑着靴空中立。曰莫便是为人处也无。师曰。石女簪花火里眠。曰大众证明。师曰。更看泥牛斗入海。

　　宁国广教文鉴继真禅师

　　上堂。夫欲为宗师。须了明暗句。半夜里眨眼。浑成空露布。多事释迦文。生时强四顾。点胸独称尊。又周行七。步明复阿谁知。暗使何人悟。自后百千年。屈指河沙数。一盲引众盲。盲盲相扶举。他日见阎老。努力空相觑。是时休叫道。镬汤无冷处。休空腹高心。但高盘转箸。寄语后世人。莫被徐六误。

　　节使李端愿居士

　　儿时在馆舍。常阅禅书。长虽婚宦。然笃志祖道。遂于后圃筑室类兰若。邀金山颖处之。朝夕咨参。至忘寝食。颖一日视公曰。非示现力。岂致尔哉。奈无个所入何。公问曰。天堂地狱。毕竟是有是无。请师明说。颖曰。诸佛向无中说有。眼见空花。太尉就有里寻无。手揸水月堪笑。眼前见牢狱不避。心外闻天堂欲生。殊不知忻怖在心。善恶成境。太尉但了自心。自然无惑。公曰。心如何了。颖曰。善恶都莫思量。公曰。不思量后。心归何所。颖曰。且请太尉归宅。公曰。祇如人死后。心归何所。颖曰。未知生。焉知死。公曰。生则某已知之。颖曰。生从何来。公罔措。颖起揕其胸曰。祇在这里。更拟思量。个甚么。公曰。会得也。颖曰。作么生会。公曰。祇知贪程不觉蹉路。颖拓开曰。百年一梦。今朝方醒。既而说偈曰。三十八岁。懵然无知。及其有知。何异无知。滔滔汴水。隐隐隋堤。师其归矣。箭浪东驰。

　　洞庭月禅师法嗣

　　苏州荐福亮禅师

　　僧问。不假言诠。请师示诲。师曰。大众总见汝恁么问。曰莫祇这便是也无。师曰。罕逢穿耳客。

　　仗锡已禅师法嗣

　　台州黄岩保轩禅师

　　僧问。不欲无言。略凭施设时如何。师曰。知而故犯。僧礼拜。师便打。

　　龙华岳禅师法嗣

　　安吉州西余师子净端禅师

　　本郡丘氏子。始见弄师子。发明心要。往见龙华蒙印可。遂旋里。合彩为师子皮。时被之。因号端师子。丞相章公。慕其道。躬请开法吴山。化风盛播。开堂日。僧官宣疏至。推倒回头。趯翻不托。七轴之莲经未诵。一声之渔父先闻。师止之遂登座。拈香祝圣罢。引声吟曰。本是潇湘一钓客。自西自东自南北。大众杂然称善。师顾笑曰。谛观法王法。法王法如是。便下座　上堂端禅老。端禅老。住持落魄无烦恼。朝参僧众数十人。夜观一轮明月皎。劝诸人勤学道。识取衣中无价宝。山光堂上雪初消。洗出峰峦尤更好　广教长老至。上堂。浮云散尽天凝碧。春色消融山更清。我爱禅翁淡如水。时来相伴度残龄　师到华亭祇园。众请上堂。本是霅川师子。却来云间哮吼。佛法无可商量。不如打个筋斗。遂打筋斗。下座　师抵鄣南。访上方超。有一尼来参。师曰。待来日五更三点入来。师侵早。红粉搽面而坐。尼入见惊。而遂悟。超有颂曰。堪笑吴山老秃奴。巧妆红粉接师姑。茫茫宇宙人无数。那个男儿是丈夫　师凡四住小刹。破落荒凉。人不堪其忧。而师独得其乐。始住长兴。时有号回头者。眩惑愚俗。施予山积。适遇师。师击其首。回头罔测。师顾谓曰。龙头蛇尾。回头无语。惭汗而奔　尝于品大尉座遇妖人。众咸以为神异。师一言折之。即知其妄。寻伏诛。众始服师高鉴远识。名公钜卿。乐与师游。师尝戏为偈颂。初若谐谑。详味之。极有深旨　圆照本应召。在京慧林寺。时师往谒。照迎见谓曰。非端师子耶。师作狮子势。照以俚语探之。师应声答以伽陀。照笑而肯之。丞相章公。时典机政。欲留住都城。师闻之。不告而返。晚号安闲和尚。自置二陶器曰。死则此埋之。素无病恼。宋徽宗崇宁癸未十二月五日。忽谓寺众曰。吾缘今日谢矣。索浴书偈辞众。歌渔父词数声。一笑而化。众以陶器瘗于归云庵下。世寿七十四。僧腊四十九。

　　南岳下十二世

　　翠岩真禅师法嗣

　　潭州大沩慕喆真如禅师

　　抚州临川闻氏子。僧问赵州庭柏。意旨如何。师曰。夜来风色紧。孤客已先寒。曰先师无此语。又作么生。师曰。行人始知苦。曰十载走红尘。今朝独露身。师曰。雪上加霜　问如何是城里佛。师曰。万人丛里不插标。曰如何是村里佛。师曰。泥猪疥狗。曰如何是山里佛。师曰。绝人往还。曰如何是教外别传底一句。师曰。翻译不出　问牛头未见四祖时如何。师曰。寒毛卓竖。曰见后如何。师曰。额头汗出　上堂。月生一。天地茫茫谁受屈。月生二。东西南北没巴鼻。月生三善。财特地向南参。所以道。放行也怛萨舒光。把住也泥沙匿曜。且道。放行是。把住是。良久曰。圆伊三点水。万物自尖新　上堂。古佛道。昔于沙罗奈。转四谛法轮。堕坑落堑。今复转最妙无上大法轮。土上加泥。如今还有不历阶梯。独超物外者么。良久曰。出头天外看。谁是个中人　上堂。阿剌剌是甚么。翻思当年破灶。堕杖子忽击着。方知孤负我。以拄杖击香台一下曰。堕堕　上堂。扪空追响。劳汝精神。梦觉觉非。复有何事。德山老人。在汝诸人眉毛眼睫上。诸人还觉磨。若也觉。去梦觉觉非。若也未觉。扪空追响。终无了期。直饶向这里倜傥分明。犹是梯山入贡。还有独超物外者么。良久曰。且莫诈明头　问大通智胜佛。十劫坐道场。为甚么不得成佛道。师曰。苦杀人　上堂。白云澹泞。水注沧溟。万法本闲。复有何事。所以道。也有权。也有实。也有照。也有用。诸人到这里。如何履践。良久曰。但有路可上。更高人也行　上堂。山僧本无积畜。且得粥足饭足。困来即便打眠。一任东卜西卜　上堂。古者道。一释迦二元和三佛陀。自余是甚么碗脱丘。慧光即不然。一释迦二元和三佛陀。总是碗脱丘。诸人还知慧光落处么。若也知去。许你具铁眼铜睛。若也不知。莫谓几惊风浪险。扁舟曾向五湖游　上堂。拈起拄杖曰。一尘才起。大地全收。卓一下曰。妙喜世界百杂碎。且道。不动如来。即今在甚么处。若人识得。可谓不动步而登妙觉。若也未识。向诸人眉毛眼睫里涅槃去也。又卓一下　上堂。不用思而知。不用虑而解。庐陵米价高。镇州萝卜大　上堂。拈起挂杖曰。智海拄杖。或作金刚王宝剑。或作踞地师子。或作探竿影草。或不作拄杖用。诸人还相委悉么。若也委悉去。如龙得水。似虎靠山。出没卷舒。纵横应用。如未相委。大似日中逃影　上堂。十方同聚会。个个学无为。此是选佛场。心空及第归。慧光门下。直拔超升。不历科目。诸人既到这里。风云布地。牙爪已成。但欠雷声烧尾。如今为你诸人。震忽雷去也。以拄杖击禅床。下座　师于宋哲宗绍圣乙亥十月八日。无疾说偈曰。昨夜三更。风雷忽作。云散长空。前溪月落。良久。别众趋寂。阇维。设利㪷许大如豆。目睛齿爪不坏。门弟子分塔于京潭。

　　南岳西林崇奥禅师

　　僧问。一问一答。宾主历然。不问不答。如何辩别。师曰。坐底坐。立底立。曰便恁么会时如何。师曰。舌拄上腭。僧礼拜。师曰。不得讳却。

　　蕲州石鼓洞珠禅师

　　上堂。问答转多。去道转远。何也道不属知。知是妄觉。道不属见。见是妄根。知见不明。触事峥嵘。联环不断。为生死根。若能掷向太虚之外。自然尘念顿忘。真心直露。如斯说话。俯为下根。道侣相逢。无可不可。坐则十方俱隐。行则六趣随缘。虽然。更须知有转身一路。始得众中莫有转身者么。出来山僧为你证据。若无。山僧今日失利。

　　蒋山元禅师法嗣

　　明州雪窦法雅禅师

　　僧问。学人不问西来意。乞师方便指迷情。师曰。霹雳过头犹瞌。睡曰谢师答话。师曰。再三启口问何人。曰争奈学人未礼拜何。师曰。休钝置。

　　邵州丞熙应悦禅师

　　抚之宜黄戴氏子。上堂。我宗无语句。徒劳寻露布。现成公案已多端。那堪更涉他门户。觌面当机直下提。何用波吒受辛苦。

　　衢州石门雅禅师

　　僧问。佛未出世时如何。师曰。东宫玉殿无遗影。曰出世后如何。师曰。毗蓝园畔雨天花。曰威音以前又作么生。师曰。且待别时　问如何是祖师西来意。师曰。熊耳塔开空寂寂。惟留只履冒轻埃　示众。茱萸鲜嫩菊花香。畅杀陶家沉醉郎。我辈泛觞虽绝分。东篱间玩正无妨。大众。闲玩即不无。且道。眼在什么处。知有的眉毛分。八字未谙者。红黄里乱走。阿呵呵。今日元来九月九。喝一喝。

　　广信龟峰瑞相子琼禅师

　　僧问。如何是博山境。师曰。涧流渌水。路出松门。曰如何是境中人。师曰。身横宇宙。眼盖乾坤。曰向上宗乘事若何。师曰。刹竿头指天。　问青春已过。夏景暄繁。时节因缘。请师为说。师曰。腊月二十五。未是拜年时。曰学人未晓。乞师再指。师曰。石人身上不生毛。

　　双峰回禅师法嗣

　　阆州光国文赞禅师

　　僧问。不二之法。请师速道。师曰。领。曰恁么则人人有分也。师曰。了曰。锦屏天下少。光国世间稀。师曰。退。

　　兖州金乡灵山彦文禅师

　　上堂。僧问。如何是祖师西来意。师曰。缺齿胡僧笑不言。曰学人不会。师曰。只履返西天。问如何是佛。师曰。问得最亲。乃曰。山何青。水何绿。风吹南岭云。露滴东篱菊。更添松竹岁寒心。尽是无弦琴上曲。碧眼胡僧拍不足。拍不足一二三四五六咦。拍一拍。下座。

　　定慧信禅师法嗣

　　苏州穹窿智圆禅师

　　上堂。福臻不说禅。无事日高眠。有问祖师意。连擉两三拳。大众。且道为甚么如此。不合恼乱山僧睡。

　　云峰悦禅师法嗣

　　桂州寿宁齐晓禅师

　　上堂。触目不会道。犹较些子。运足焉知路。错下名言。诸仁者。山僧今日将错就错。汝等诸人。见有眼。闻有耳。嗅有鼻。味有舌。因甚么却不会。良久曰。武帝求仙不得仙。王乔端坐却升。天咄　僧问。大众云臻。合谈何事。师曰。波斯入闹市。曰恁么则草偃风行去也。师曰。万里望乡关。

　　庐州澄慧咸诩禅师

　　僧问。德山入门便棒。临济入门便喝。去此二途。请师提掇。师曰。总不恁么。曰一言启口别是家门。师曰。赖遇拄杖不在手。乃曰。如来秘旨。岂涉辞锋。祖师心印。宁容穿凿。若也向上举扬。直得海水逆流。须弥倒卓。向下商确。何妨枯木生花。寒灰发𦦨。虽然。在衲僧门下。白云万里。且道。衲僧有甚么长处。良久曰。更有一般堪羡处。长连床上带刀眠。

　　净因臻禅师法嗣

　　福州长庆惠暹文慧禅师

　　僧问。离上生之宝刹。登延圣之道场。如何是不动尊。师曰。孤舟载明月。曰忽遇橹棹俱停。又作么生。师曰。渔人偏爱宿芦花　问长期进道。西天以蜡人为验。未审。此间以何为验。师曰。铁弹子。曰意旨如何。师曰。大底大。小底小。

　　福州栖胜继超禅师

　　上堂。拈拄杖良久曰。三世诸佛。尽在这里𨁝跳。大众还会么。过去诸佛说了。未来诸佛未说。现在诸佛今说。敢问诸人。作么生是说底事。卓一下曰。苏嚧苏嚧。

　　南阳香严慧照洞敷禅师

　　福州范氏子。气韵清敏。依东京景德明出家。遍参江淮丛席。末后见净因。一言顿契。如以学问该博。名动京师。被旨出住香严。十载返故里。住龟山寿山神光三刹　上堂。西干四七。道绝语言。东土二三。法无文字。惟传一印。直指人心。心了则天地全该。印定则丝毫不漏。尘尘绝待。法法融虚。方乃契圣根源。始曰入佛知见。如斯荐得。落二落三。本色衲僧。如何话会。还道得么。良久曰。个中消息若为传。凤阙龙楼峭倚天。要会觉城东际事。寥寥千古尚依然　上堂。僧问。远辞香严。近入龟山。如何是不动尊。师曰。千手大悲提不起。曰如何是动中尊。师曰。玉殿会游历。金门屡往还。问如何是龟山境。师曰。千峰来有路。八极净无尘。曰如何是境中人。师曰。有时开眼有时合。问如何是佛法的的大意。师曰。山寒骨露。水浅见沙。乃曰。窃经穷论。正如入海算沙。觅法觅心。大似扪空求响。释尊出世。为一大事因缘。诸佛传衣。亦乃广开方便发挥教外正法。指示涅槃妙心。作筏渡人。应病与药。其实说无所说。传无所传。纵饶一棒一条痕。一掴一手血。未免拖泥带水。岂能点瓦成金。大众。今日只如为国开堂。还有奇特事也无。良久曰。叠叠青山与流水。旧时颜色旧时声　示众。春无三日晴。风雨时时作。岩下见蟠桃。自开还自落。翻忆灵云得处真。迄今底事何萧索。非萧索。春山春水四寥廓。鹧鸪啼处百花香。好荐声前第一着。

　　兴化岳禅师法嗣

　　兴化绍清禅师

　　荐母上堂。祖师门下。佛法不存。善法堂前。仁义休说。然虽如是。事无一向。窃闻。哀哀父母。生我劬劳。欲报深恩。昊天罔极。发肤身体。弗敢毁伤。此鲁仲尼之孝也轮转三界中。恩爱不能舍。弃恩入无为。真实报恩者。故我大觉世尊。雪山苦行。摩竭成道。往忉利天。为母说法。此释迦之孝也。得大解脱。运大神通。手擎金锡。掌拓龙盂。诣地狱门。卓然寻省。见其慈母。悲泣无量。此目连之孝也。作么生是兴化之孝。良久曰。兴化今日。不上天堂。不入地狱。于善法堂中。灯王座上。为母说法。以报劬劳。且道。我母即今在甚么处。乃曰。我母生前足善缘。无劳问佛定生天。人间上寿古今少。九十春秋减一年。下座。敢烦大众烧一炷香。以助山僧报孝。既是山僧之母。为甚么却烦诸人烧香。不见道。东家人死。西家人助哀。以手捶胸曰。苍天苍天。

　　长沙智度山定林景芳禅师

　　僧问。七十二峰即不问。如何是法轮境。师曰。岣嵝峰尖神禹碑。曰还许学人识也无。师曰。石青字赤形模奇曰今日得遇去也。师曰。吏部当时尚莫窥。曰端的在甚么处。师曰。何得汝不狐疑。

　　开封襄城首山处圭禅师

　　僧问如何是首山境。师曰。白云片片时来往。汝水潺潺流向东。曰如何是境中人。师曰。寒山逢拾得。拍手笑呵呵。曰向上宗乘事若何。师曰。虚空藏鸟迹。风过树头鸣。曰莫便是为人处也无。师曰。曹溪水急。

　　玉泉芳禅师法嗣

　　临江军慧力善周禅师

　　上堂。辽天鹘万重云。祇一突是甚么。咄　师于宋哲宗元祐丙寅十二月望日。沐浴净发。说偈曰。山僧住端筠。未尝形言句。七十三年来。七十三年去。言毕而逝。五日后。须发再生。

　　福州圣泉绍灯禅师

　　本郡古田陈氏子。生时异香满室。紫帽覆首。七岁观诸经论。如宿习。十岁辞亲出家。礼潭州开福琎为师。得度受具。后造玉泉。泉一见。针芥相投。嗣还里。深自韬晦。郡守丁公。延住陀岭塔院。忽一日索浴更衣。鸣鼓升座众集。乃说偈曰。吾年五十三。去住本无贪。临行事若何。不用口喃喃。俨然示寂。瞑目两宵。偶闻钟声忽复醒。四大轻安。后身常出舍利。元丰中。本郡大旱。太守请令祈雨。次日甘泽大霈　迁住圣泉。上堂。僧问。如何是圣泉境。师曰。目前无异草。曰如何是境中人。师曰。往来无挂碍。曰人境已蒙师指示。向上宗乘事若何。师曰。驴事未去。马事到来。乃曰。般若门中。纵说百千妙义。不增一毫。直饶结舌亡唇。岂减少分。若论元中又元。终非妙门。鸟道鱼踪。早伤途辙去也。盖为出此入彼去者。不至其方来者不到其所。举一明三。莫穷幽趣。更不续𠒎截鹤。彝岳盈壑。霄壤相望。去道转远。正当与么时。衲僧门下。作么生商量。良久曰。昨夜三更月到窗。

　　韶州南华重辩禅师

　　上堂。僧问。祖意西来即不问。最初一句请师宣。师曰。龙衔黑宝离沧海。鹤侧霜翎下玉阶。曰一轮明月照。四海尽分明。师曰。夜半折开无缝塔。天明智积抱头回。乃曰。会么。五大未明。二仪无迹。威音王觑不见。大悲手摸无踪。是神通妙用。是法尔如然。于斯明得。便乃高步毗卢顶上。坐断报化佛头。于斯未明。祇知事逐眼前过。不觉老从头上来。

　　德安延福智兴禅师

　　西川人。造玉泉。发明心地。初住渐源。次迁黄梅龙华。晚住延福。师语不谭元。行不修洁。身不禀仪。众不喜见。逝后灵异不测。缁素追仰。塑像事之。尤能报应如响。

　　道吾真禅师法嗣

　　燕山等觉祖印智灯禅师

　　金华人。嗣道吾。始立之年。遂开法弘道。从者如云。说法三十载。晚退老燕山等觉。有语录二卷。邹正言。曾序之曰。顷余在中陶。尝与李涛师渊。论天下之名僧。师渊曰。吾所见。有祖印。真有道者也。望其容貌。如秋际木。听其解说。如夜半潮。云云语。惜灯录不载。仅存正言序数行。亦可想见其人耳。

　　菩提用禅师法嗣

　　杭州临安净土善思禅师

　　上堂。咄咄咄。临济德山尽该抹。棒头荐得不作家。喝下承当未奇绝。山僧宗旨不恁么。觌面相呈辨贤哲。声前一句早迟疑。语后持来欠时节。劝禅人休饶舌。神龙尚自不知源。岂说盲龟敌跛鳖。喝一喝。

　　天童遂禅师法嗣

　　福州大中立志禅师

　　上堂。僧问。远趋丈室。仰慕宗风。学人上来。请师一接。师曰。高挂钵囊。曰便是为人处也无。师曰。盲人摸象。曰莫压良为贱好。师曰。短贩樵人徒夸书剑。问马祖升堂。百丈卷席。未审意旨如何。师曰。官马相踏。曰学人今日小出大遇。师曰。拄杖未曾拈着。乃曰。虎啸乌山畔。众兽潜藏。云生螺渚间。群峰失色。大阿宝剑。耀日争辉。樵父搬柴。医王辨价。还有不顾宾主者么。出来道看。良久曰。水冻鱼难跃。天寒草发迟。以拄杖打香台一下　上堂。法不见法。法不行法。法不知法。大众。这个是香炉子。如何是不见不行不知的法。百亿恒沙世界诸佛。尽在香炉上。放光动地。说法度人。诸人还见么。直饶见得。也涉踟蹰。喝一喝　师于宋哲宗绍圣甲戌三月十一日集众。沐浴净发。说偈曰。麒麟掣断黄金锁。玉兔冲开白玉关。好是无云中夜后。一轮明月照钟山。偈毕。趺坐而逝。茶毗获舍利。塔于本山。

　　福州乾元了觉圆禅师

　　上堂。直饶阿那律天眼。未解谛观。便是千手大悲。焉能提掇。众中莫有不甘者么。出来掀倒禅床。喝散大众。然虽如是。未是作家。且于第二门中。与衲僧出气。僧问。少林九年垂一语。直至如今赚师举。欲得不赚。请师别道。师曰唵。曰摩哒哩伽摩达哩智。又作么生。师曰。放你三十棒。问未离兜率降王宫。未审是什么人。师曰。牛头出。马头回。曰未审是法身报身。师曰。牵犁拽杷。乃曰。还相委悉么。山僧今日指鹿为马。唱九作十。瞒诸人去也。摩竭正令。水泄不通。少室真规。风吹不入。圣凡情尽。体露真常。迥绝见知。辉腾今古。良由情存圣量。堕在见知。所以听不出声。见不超色。若能回光返照。有何佛道可成。有何众生可度。向火𦦨里藏身。东涌西没南涌北没。于微尘上走马。坐大道场。虽然。切忌认驴鞍桥。作阿爷下领。

　　衡州南岳万寿应城禅师

　　初参天童。童问。上人何来。师曰毗陵。童曰。我闻毗陵出好草虫扇子。带得来否。师作一圆相曰。大善知识。要者个作么。童曰。祇这个此间亦要得。师于言下大悟。后住应天万寿　示众。山花狼籍孤负空生。山草离披。拈提室利。惊得岳神稽首。土地和南。陕府铁牛无放处。嘉州石像露全身。如斯说话。错会者多。敢问诸人。不涉春秋一句。作么生道。良久曰。不得春风花不开。花开又被风吹落。喝一喝。

　　玉泉本禅师法嗣

　　荆州护国齐月禅师

　　上堂。僧问。壁立千仞。水泄不通。还许学人请益也无。师曰。汝问什么。曰向上事。师曰。维那不在。曰莫怪触忤和尚。师曰。正令已行。乃曰。穷外无方。究内非里。应用万般。无可比拟。分明向汝诸人道。佛性精魂总不是。

　　福严宗禅师法嗣

　　衡州花药宗胜义然禅师

　　僧问。临济血脉。请师直道。师曰。虚空里扬眉。默地里点头。曰莫只者便是么。师曰。是即是。作么生会。僧却点首。师曰。者贼好吃棒。曰贼贼。便归众。师曰。三十棒。一棒也较不得　示众。心心心。青山绿水高且深。若人识得无他旨。相对事法总平沉。是你诸人总识得。为什么七十二峰。俨然依旧。试说看。

　　衡州南岳承天智昱禅师

　　僧问。如何是佛。师曰。发长僧貌丑。曰意旨如何。师曰。脑门后合掌　问如何是祖师西来意。师曰。石廪峰高。曰意旨如何。师曰。游人罕到　问如何是和尚家风。师曰。纸帐绳床。曰客来如何祇待。师曰。山中石耳　宋神宗元丰乙丑四月。沐浴净发。趺坐而逝。茶毗。齿舌眼睛不坏。

　　太子广禅师法嗣

　　太原龙门山胜善清照禅师

　　僧问。变凡作圣即不问。点铁成金事若何。师曰。直下无私处。触目尽光辉。曰恁么则清光生掌上。喜气发眉间也。师曰。既能知自理。何用苦忉忉　问天高地厚。万物皆从。未审和尚从与不从。师曰。春来花烂熳。曰金鸡回碧落。玉兔上长空。师曰。同道方知。曰学人今日承恩。师曰。且莫错认。

　　南岳下十三世

　　大沩喆禅师法嗣

　　东凉智海普融道平禅师

　　上堂。山僧不会佛法。为人总没来由。或时半开半合。或时全放全收。还如万人丛里冷地掉个石头。忽然打着一个。方知触处周流　上堂。赵州有四门。门门通大道。玉泉有四路。路路透长安。门门通大道。毕竟谁亲到。路路透长安。分明进步看。拍膝一下曰。岁晚未归客。西风门外寒　上堂。举盘山示众曰。似地擎山。不知山之孤峻。如石含玉。不知玉之无瑕。古人恁么说话。大似抱赃叫屈。智海门下。人人慷慨。生擒虎兕。活捉狞龙。眼里着得须弥山。耳里着得大海水。遂拈拄杖曰。不是向人夸伎俩。丈夫标致合如斯。卓拄杖。下座。

　　洪州泐潭景祥禅师

　　建昌南城傅氏子。僧问。如何是祖师西来意。师曰。十个指头八个了　问我手何似佛手。师曰。金鍮难辩。曰我脚何似驴脚。师曰。黄龙路险。曰人人有个生缘。如何是和尚生缘。师曰。把定要津。不通凡圣　中秋上堂。灵山话。曹溪指。放过初生斫额底。未问龙眠老古锥。昨夜三更转向西。正当恁么时。有人问。如何是月。向明暗未分处。道得一句。便与古人。共出一只手。如或未然。宝峰不免依模画样。应个时节。乃打一圆相曰。清光万古复千古。岂止人间一夜看　问僧。达磨西归。手携只履。当时何不两只都将去。曰此土也要留个消息。师曰。一只脚在西天。一只脚在东土。着甚来由。僧无语　问僧。唯一坚密身。一切尘中现。如何是尘中现底身。僧指香炉曰。这个是香炉。师曰。带累三世诸佛。生陷地狱。僧罔措。师便打　师不安次。有僧问。和尚近日尊候如何。师曰。土地前烧二陌纸着　师常叉手夜坐。如对大宾。初坐手与趺缀。至五鼓必齐膺。因号祥叉手。

　　和州光孝慧兰禅师

　　不知何许人。自号碧落道人。尝以触衣书七佛名。丛林称为兰布裈。有拟草庵歌。具载普灯。建炎末。金人犯淮。执师见营长。长曰。闻我名否。师曰。我所闻者。唯大宋天子之名。长恚。令左右以锤击之。锤至辄断坏。长惊异。延麾下敬事之。经旬。师索薪自焚。无敢供者。亲拾薪成龛。怡然端坐。烟焰一起。流光四腾。众跪伏。灼肤者多。火绝。得五色舍利。并其骨而北归。所执僧尼。悉得自便。和人至今咏之。

　　潭州东明智海仁仙禅师

　　吉安泰和万氏子。幼事静工。无适俗韵。出家为金公弟子。受具游方。依东林玉涧最久。晚抵仰山。陆沉众中。佛印独异之。师方锐志于学书翰墨。印呵曰。子本学道。为了生死。反从事语言笔墨。于道何益。师于是弃去。依大沩者十年。真如门墙壁立。师独受印可。及真如赴诏住上都相国。师乃首众。衡阳花药。分座说法。开法城东之东明。俄迁湘西岳麓。无何。麓厄于火。道俗惊嗟。师缚屋而居十年间。成梵释龙天宫矣。开堂日　僧问。世尊出世。梵王前引。帝释后随。和尚出世。有何祥瑞。师曰。任是百千诸佛。一时赶向水牯栏里。曰有何祥瑞。师曰。山僧不曾眼花　问进前三步时如何。师曰。撞头磕额。曰退后三步时如何。师曰。堕坑落堑。曰不进不退时如何。师曰。立地死汉　师于宋徽宗宣和己亥七月九日。以平生道具付侍者。使集众估唱。黎明漱盥罢。坐丈室叙出世本末。嘱以行道。说偈为别。有善暹。请少留。师约退右胁而逝。寿六十二。腊四十二。塔于西崦舜塘之阴。

　　泗州普照晓钦明悟禅师

　　僧问。师唱谁家曲。宗风嗣阿谁。师曰。东边更近东。曰沩山的子。智海亲孙也。师曰。却笑傍人把钓竿　上堂。引手撮空。展转莫及。翻身掷影。徒自劳形。当面拈来。却成蹉过。毕竟如何。拍禅床曰。洎合错商量。

　　庐山东林自遵正觉禅师

　　上堂。十五日已前。放过一着。十五日已后。未可商量。正当十五日。试道一句看。良久曰。山色翠秾春雨歇。柏庭香拥木兰开。

　　潭州福严真禅师

　　上堂。福严山上云。舒卷任朝昏。忽尔平地。客来难讨门。

　　潭州东明迁禅师

　　久侍真如。晚居沩山。真如庵忠道者。高其风每叩之。一日阅首楞严次。忠问。如我按指。海印发光。佛意如何。师曰。释迦老子。好与二十棒。曰为甚么如此。师曰。用按指作么。曰汝暂举心。尘劳先起。又作么生。师曰。亦是海印发光。

　　雪窦雅禅师法嗣

　　衢州光孝普印慈觉禅师

　　泉州许氏子。室中尝问僧。父母未生已前。在甚么处行履。僧拟对。即打出。或曰。达磨在你脚下。僧拟看。亦打出。或曰道道。僧拟开口。复打出。

　　庆善震禅师法嗣

　　杭州庆善院普能禅师

　　上堂。事不获已。与诸人葛藤。一切众生。祇为心尘未脱。情量不除。见色闻声。随波逐浪。流转三界。汩没四生。致使正见不明。触途成滞。若也是非齐泯。善恶都忘。坐断报化佛头。截却圣凡途路。到者里。方有少许相应。直饶如是。衲僧分上。未为奇特。何故如此。才有是非。纷然失心　上堂。拈拄杖曰。未入山僧手中。万法宛然。既入山僧手中。复有何事。良久曰。有意气时添意气。不风流处也风流。卓拄杖一下。

　　净土思禅师法嗣

　　杭州灵凤山万寿法诠禅师

　　僧问。如何是佛。师曰。抱桩打拍浮。曰如何是法。师曰。黄泥弹子。曰如何是僧。师曰。剃除须发。曰三宝外。还别有为人处也无。师举起一指。僧曰不会。师曰。指在唯观月。风来不动幡　上堂。德山棒。临济喝。尽是无风波匝匝。灯笼𨁝跳过青天。露柱魂惊头脑裂。虽然如是。大似食盐加得渴。喝一喝。

　　杭州庆善守隆禅师

　　开堂日。僧问。知师久蕴囊中宝。今日当筵略借看。师曰。多少分明。曰师子吼时全露现。文殊仗剑又如何。师曰。惊杀老僧　问千佛出世。各有奇祥。和尚今日以何为验。师曰。木人把板云中拍。曰意旨如何。师曰。石女拈笙水底吹　上堂。花簇簇。锦簇簇。盐酱年来事事足。留得南泉打破锅。分付沙弥煮晨粥。晨粥一任诸人吃。洗钵盂一句。作么生会。良久曰。多少人疑着。

　　护国月禅师法嗣

　　江陵府护国慧本禅师

　　僧问。有物先天地。无形本寂寥。未审。是甚么物。师曰。一铤墨。曰恁么则耀古照今去也。师曰。作么生是耀古照今底。僧便喝。师便打　上堂。好个时节。谁肯承当。苟或无人。不如惜取。良久曰。弹雀夜明珠。

　　南岳下十四世

　　智海平禅师法嗣

　　东京净因蹒庵继成禅师

　　袁之宜春刘氏子。上堂。拈拄杖曰。清净本然。云何忽生山河大地。看看。富楼那。穿过释迦老子鼻孔。释迦老子。钻破虚空肚皮。且道。山河大地。在甚么处。掷下拄杖。召大众曰。虚空翻筋斗。向新罗国里去也。是你诸人。切忌认叶止啼。刻舟寻剑　上堂。茫茫尽是觅佛汉。举世难寻闲道人。棒喝交驰成药忌。了亡药忌未天真　上堂。昆仑奴。着铁裤。打一棒。行一步。争似火中钓鳖。日里藏冰。阴影门翻魍魉。虚空缚杀麻绳　上堂。狭路相逢且莫疑。电光石光已迟迟。若教直下三心彻。祇在如今一饷时。到这里。直使问来答去。火迸星飞。互换主宾。照用得失。波翻岳立。玉转珠回。衲僧面前。了无交涉。岂不见。拈花鹫岭。独许饮光。问疾毗耶。谁当金粟。那知微笑已成途辙。纵使默然。未免风波。要须格外相逢始解。就中颖契还会么。一曲寥寥动今古。洛阳三十六峰西　上堂。举不顾即差互。拟思量何劫悟。大众。枯桑知天风。是顾不顾。海水知天寒。是思不思。且唤甚么。作悟底道理。兔角杖头挑法界。龟毛拂子舞三台　上堂。鼻里音声耳里香。眼中咸淡舌元黄。意能觉触身分别。冰室如春九夏凉。如斯见得。方知男子身中入定时。女子身中从定出。葵花观日转。犀纹玩月生。香枫化老人。螟𧖜成蜾[虫*(嬴-口+(罩-卓))]。若也不知。苦哉佛陀耶。许你具只眼　上堂。一念心清净。佛居魔王殿。一念恶心生。魔王居佛殿。天衣怀曰。但恁么信去。唤作脚踏实地而行。终无别法。亦无别道理。老僧恁么举了。祇恐你诸人。见兔放鹰。刻舟求剑。何故。功德天黑暗女。有智主人。二俱不受　上堂。举汾阳拈拄杖示众曰。三世诸佛在这里。为汝诸人无孔窍。遂走向山僧拄杖里去。强生节目。师曰。汾阳与么示徒。大似担雪填井。傍若无人。山僧今日为汝诸人出气。拈起拄杖曰。三世诸佛。不敢强生节目。却从山僧拄杖里走出。向诸人道。我不敢轻于汝等。汝等皆当作佛。说是语已翻筋斗。向拘夕罗城里去也。掷下拄杖曰。若到诸方。分明举似　师同圆悟法真慈受。并十大法师禅讲千僧。赴太尉陈良弼府中斋。时徽宗皇帝。私幸观之。太师鲁国公。亦与焉。有善华严者。称贤首宗之义虎。对众问诸禅曰。吾佛设教。自小乘至于圆顿。扫除空有。独证真常。然后万德庄严。方名为佛。常闻禅宗一喝。能转凡成圣。则与诸经论。似相违背。今一喝若能入吾宗五教。是为正说。若不能入。是为邪说。诸禅视师。师曰。如法师所问。不足三大禅师之酬。净因小长老。可以使法师无惑也。师召善。善应诺。师曰。法师所谓愚法小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不有而有。不空而空义也。如我一喝。非唯能入五教。至于工巧技艺诸子百家。悉皆能入。师震声喝一喝。问善曰。闻么。曰闻。师曰。汝既闻此一喝。是有。能入小乘教。须臾又问善曰。闻么。曰不闻。师曰。汝既不闻适来一喝。是无。能入始教。遂顾善曰。我初一喝。汝既道有。喝久声销。汝复道无。道无则元初实有。道有则而今实无。不有不无。能入终教。我有一喝之时。有非是有。因无故有。无一喝之时。无非是无。因有故无。即有即无。能入顿教。须知。我此一喝。不作一喝用。有无不及。情解俱忘。道有之时。纤尘不立。道无之时。横遍虚空。即此一喝。入百千万亿喝。百千万亿喝。入此一喝。是故能入圆教。善乃起再拜。师复谓曰。非唯一喝为然。乃至一语一默。一动一静。从古至今。十方虚空。万象森罗。六趣四生。三世诸佛。一切圣贤。八万四千法门。百千三昧。无量妙善。契理契机。与天地万物一体。谓之法身。三界唯心。万法唯识。四时八节。阴阳一致。谓之法性。是故华严经云。法性遍在一切处。有相无相。一声一色。全在一尘。中含四义。事理无边。周遍无余。参而不杂。混而不一。于此一喝中。皆悉具足。犹是建化门庭。随机方便。谓之小歇场。未至宝所。殊不知。我祖师门下。以心传心。以法印法。不立文字。见性成佛。有千圣不传底向上一路在。善又问曰。如何是向上一路。师曰。汝且向下会取。善曰。如何是宝所。师曰。非汝境界。善曰。望禅师慈悲。师曰。任从沧海变。终不为君通。善胶口而退。闻者。靡不叹仰。皇帝顾谓近臣曰。禅宗元妙深极如此。净因才辩。亦罕有也。近臣奏曰。此宗师之绪余也。

　　南岳法轮彦孜禅师

　　处之龙泉陈氏子。上堂。若是谛当汉。通身无隔碍。举措绝毫厘。把手出红尘。拨开向上窍。当头劄定。不犯锋棱。转握将来。应用恰好。丝毫不漏。函盖相应。任是诸佛诸祖觑着。寒毛卓竖。会么。吃茶去　僧问。如何是不涉烟波底句。师曰。皎皎寒松月。飘飘谷口风。曰万差俱扫荡。一句截流机。师曰点。僧曰到。师曰。借人面具舞三台　问如何是佛。师曰。白额大虫。曰祇如洞山道麻三斤。又作么生。师曰。毒蛇钻露柱。曰学人不晓。师曰。踏着始惊人。

　　衡州开福崇哲禅师

　　邵州刘氏子。上堂。妙体堂堂触处彰。快须回首便承当。今朝对众全分付。莫道侬家有覆藏。掷拂子。召侍者曰。因甚打下老僧拂子。问一水吞空远。三峰峭壁危。掜台重拂拭。共喜主人归。未审到家如何施设。师曰。空手捻双拳。曰意旨如何。师曰。突出难辩　上堂。山僧有三印。更无增减剩。觌面便相呈。能转凡成圣。诸人还知么。若也未知。不免重重注破。一印印空。日月星辰列下风。一印印泥。头头物物显真机。一印印水。捩转鱼龙头作尾。三印分明体一同。看来非赤又非红。互换高低如不荐。青山依旧白云中。

　　泐潭祥禅师法嗣

　　台州鸿福德升禅师

　　衡阳人。上堂。诸人恁么上来。堕在见闻觉知。恁么下去。落在动静施为。若也不去不来。正是鬼窟活计。如何道得出身底句。若也道得。则分付拄杖子。若道不得。依而行之。卓拄杖。下座。

　　建宁府万寿慧素禅师

　　上堂。僧问。劫火洞然。大千俱坏。未审这个还坏也无。大随曰坏。修山主曰不坏。未审孰是孰非。师曰。一坏一不坏。笑杀观自在。师子蓦咬人。狂狗尽逐块复曰会么。曰不会。师曰。漆桶不快。便下座　一日有僧来作礼。师问。甚处来。曰和尚合知某来处。师曰。湖南担屎汉。江西刈禾客。曰和尚真人天眼目。某在大沩充园头。东林作藏主。师打三棒喝出　师。于宋高宗绍兴癸酉六月朔。沐浴趺坐。书偈曰。昨夜风雷忽尔。露柱生出两指。天明笑倒灯笼。拄杖依前扶起。拂子𨁝跳过流沙。夺转胡僧一只履。于是俨然而逝。

　　明州香山道渊禅师

　　本郡人。上堂。酒市鱼行。头头宝所。鸦鸣鹊噪。一一妙音。卓拄杖曰。且道。这个是何佛事。狼籍不少　上堂。香山有个话头。弥满四大神洲。若以佛法批判。还如认马作牛。诸人既不作佛法批判。毕竟是甚么道理。击拂曰。无鑐锁子。不厌动摇。半夜枕头。要须摸着。

　　建宁府开善木庵道琼首座

　　信之上饶人。丛林以耆德尊之。泐潭亦谓其饱参。分座日。尝举只履西归语。谓众曰。坐脱立亡倒化即不无。要且未有逝而复出遗履者。为复后代儿孙不及祖师。为复祖师剩有这一着子。乃大笑曰。老野狐　绍兴庚申冬。信守以超化。革律为禅。迎为第一祖。师语专使曰。吾初无意人间。欲为山于正。为宗派耳。然恐多不能往受请。已取所藏。泐潭绘像。与木庵二字。仍书偈。嘱清泉亨老。寄得法弟子慧山曰。口觜不中祥老子。爱向丛林鼓是非。分付雪峰山首座。为吾痛骂莫饶伊。顾专使曰。为我传语侍郎。行计迫甚。不及修答。声绝而化。

　　南昌宝峰景淳知藏

　　梅州人。于化度寺得度。往依泐潭。入室次。潭问。陕府铁牛重多少。师叉手近前曰。且道重多少潭曰。尾在黄河北。头枕黄河南。善财无鼻孔。依旧向南参。师拟议潭便打。忽顿彻。巾侍有年。竟隐居林壑。尝作山居诗曰。怕寒懒剃髼松发。爱暖频添榾柮柴。破衲伽黎撩乱搭。详能劳力强安排。潭见论之曰。此诗不减灌溪。恐世以伎取子。而道不信于人也。晚居潭州岳麓。偶一失跌。平生所学俱忘。而法道亦不甚振。悠悠以终老。卒中潭言。

　　信州怀玉用宣首座

　　四明彭氏子。幼为僧。径趋丛席。侍泐潭于黄檗。一日自临川持钵归。值潭晚参。有曰。一叶飘空便见秋。法身须透闹啾啾。师闻领旨。潭为证据。后依大慧。慧亦谓其类己。以是名卿钜公。列刹迎礼不就。尝有颂大愚答佛话曰。锯解秤锤出老杜。诗红稻啄□□□□□□□□□□□。

　　光孝印禅师法嗣

　　明州芦山无相法真禅师

　　江南李主之裔。上堂。欲明向上事。须具顶门眼。若具顶门眼。始契出家心。既契出家心。常具顶门眼。要会顶门眼么。四京人着衣吃饭。两浙人饱暖自如。通玄峰顶香风清。花发蟠桃三四株。

　　南岳下十五世

　　净因成禅师法嗣

　　台州瑞岩如胜佛灯禅师

　　上堂。人人领略释迦。个个平欺达磨。及乎问着宗纲。束手尽曰放过。放过即不无。祇如女子出定。赵州洗钵盂。又作么生话会。鹤有九皋难翥翼。马无千里谩追风。

　　庐州无为军冶父实际道川禅师

　　昆山狄氏子。初为县之弓级。闻东斋谦首座为道俗演法。往从之。习坐不倦。一日因不职遭笞。忽于杖下大悟。遂辞职依谦。谦为改名道川。且曰。汝旧呼狄三。今名道川。川即三耳。汝能竖起脊梁。了办个事。其道如川之增。若放倒。则依旧狄三也。师铭于心。建炎初。圆顶游方。至天封蹒庵。与语锋投。庵称善。归憩东斋。道俗愈敬。有以金刚般若经请问者。师为颂之。今盛行于世。隆兴改元。殿撰郑公乔年。漕淮西。适冶父虚席。迎开法　上堂。群阴剥尽一阳生。草木园林尽发萌。唯有衲僧无底钵。依前盛饭又盛羹　上堂。举雪峰一日登座。拈拄杖。东觑曰。东边底。又西觑曰。西边底。诸人还知么。掷下拄杖曰。向这里会取。师曰。东边觑了复西观。拄杖重重话岁寒。带雨一枝花落尽。不烦公子倚阑干。

　　五灯全书卷第二十五
卍新纂续藏经第 81 册 No. 1571 五灯全书(卷1-33)


　　五灯全书卷第二十六

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　曹洞宗

　　青原下四世

　　云岩晟禅师法嗣

　　瑞州洞山良价悟本禅师

　　会稽俞氏子。幼岁从师。念般若心经。至无眼耳鼻舌身意处。忽以手扪面。问师曰。某甲有眼耳鼻舌等。何故经言无。其师骇然异之。曰。吾非汝师。即指往礼默禅师披剃。年二十一。诣嵩山具戒。游方。首谒南泉。值马祖讳辰修斋。泉问众曰。来日设马祖斋。未审马祖还来否。众皆无对。师出对曰。待有伴即来。泉曰。此子虽后生。甚堪雕琢。师曰。和尚莫压良为贱　次参沩山。问曰。顷闻南阳忠国师有无情说法话。某甲未究其微。沩曰。阇黎莫记得么。师曰记得。沩曰。汝试举一遍看。师遂举。僧问如何是古佛心。国师曰。墙壁瓦砾是。僧曰。墙壁瓦砾。岂不是无情。国师曰是。僧曰。还解说法否。国师曰。常说炽然。说无间歇。僧曰。某甲为甚么不闻。国师曰。汝自不闻。不可妨他闻者也。僧曰。未审甚么人得闻。国师曰。诸圣得闻。僧曰。和尚还闻否。国师曰。我不闻。僧曰。和尚既不闻。争知无情解说法。国师曰。赖我不闻。我若闻。即齐于诸圣。汝即不闻我说法也。僧曰。恁么则众生无分去也。国师曰。我为众生说。不为诸圣说。僧曰。众生闻后如何。国师曰。即非众生。僧曰。无情说法。据何典教。国师曰。灼然言不该典。非君子之所谈。汝岂不见。华严经云。刹说。众生说。三世一切说。师举了。沩曰。我这里亦有。祇是罕遇其人。师曰。某甲未明。乞师指示。沩竖起拂子曰。会么。师曰不会。请和尚说。沩曰。父母所生口。终不为子说。师曰。还有与师同时慕道者否。沩曰。此去澧陵攸县。石室相连。有云岩道人。若能拨草瞻风。必为子之所重。师曰。未审此人如何。沩曰。他曾问老僧。学人欲奉师去时如何。老僧对他道。直须绝渗漏始得。他道。还得不违师旨也无。老僧道。第一不得道老僧在这里。师遂辞沩山。径造云岩。举前因缘了。便问。无情说法。甚么人得闻。岩曰。无情得闻。师曰。和尚闻否。岩曰。我若闻。汝即不闻吾说法也。师曰。某甲为甚么不闻。岩竖起拂子曰。还闻么。师曰不问。岩曰。我说法。汝尚不闻。岂况无情说法乎。师曰。无情说法。该何典教。岩曰。岂不见。弥陀经云。水鸟树林悉皆念佛念法。师于此有省。乃述偈曰。也大奇。也大奇。无情说法不思议。若将耳听终难会。眼处闻时方得知。师问云岩。某甲有余习未尽。岩曰。汝曾作甚么来。师曰。圣谛亦不为。岩曰。还欢喜也未。师曰。欢喜则不无。如粪扫堆头拾得一颗明珠　师辞云岩。岩曰。甚么处去。师曰。虽离和尚。未卜所止。岩曰。莫湖南去。师曰无。岩曰。莫归乡去。师曰无。岩曰。早晚却回。师曰。待和尚有住处即来。岩曰。自此一别。难得相见。师曰。难得不相见。临行又问曰。百年后。忽有人问。还邈得师真否。如何祇对。岩良久曰。祇这是。师沉吟。岩曰。价阇黎。承当个事。大须审细。师犹涉疑。后因过水睹影。大悟前旨。有偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如　因供养云岩真次。僧问。先师道祇这是。莫便是否。师曰是。曰意旨如何。师曰。当时几错会先师意。曰未审先师还知有也无。师曰。若不知有。争解恁么道。若知有。争肯恁么道(长庆曰。既知有。为甚么恁么道。又曰。养子方知父慈)　师在泐潭。见初首座。有语曰。也大奇也大奇。佛界道界不思议。师遂问曰。佛界道界即不问。祇如说佛界道界底。是甚么人。初良久无对。师曰。何不速道。初曰。争即不得。师曰。道也未曾道。说甚么争即不得。初无对。师曰。佛之与道。俱是名言。何不引教。初曰。教道甚么。师曰。得意忘言。初曰。犹将教意向心头作病在。师曰。说佛界道界底病大小。初又无对。次日忽迁化。时称师。为问杀首座　师自唐宣宗大中末。于新丰山。接诱学徒。厥后盛化豫章高安。之洞山。权开五位。善接三根。大阐一音。广弘万品。横抽宝剑。剪诸见之稠林。妙叶弘通。截万端之穿凿。又得曹山深明的旨。妙唱嘉猷。道合君臣。偏正回互。由是洞上元风。播于天下。故诸方宗匠。咸共推尊之。曰曹洞宗　师曰云岩讳日营斋。僧问。和尚于云岩处。得何指示。师曰。虽在彼中。不蒙指示。曰既不蒙指示。又用设斋作甚么。师曰。争敢违背他。曰和尚初见南泉。为甚么。却与云岩设斋。师曰。我不重先师道德佛法。祇重他不为我说破。曰和尚为先师设斋。还肯先师也无。师曰。半肯半不肯。曰为甚么不全肯。师曰。若全肯。即孤负先师　问欲见和尚本来师。如何得见。师曰。年牙相似。即无阻矣。僧拟进语。师曰。不蹑前踪。别请一问。僧无对　(云居代曰。恁么则不见和尚本来师也。僧问长庆。如何是年牙相似者。庆云。古人恁么道。阇黎又向这里。觅个甚么)　问寒暑到来。如何迴避。师曰。何不向无寒暑处去。曰如何是无寒暑处。师曰。寒时寒杀阇黎。热时热杀阇黎　上堂。还有不报四恩三有者么。众无对。又曰。若不体此意。何超始终之患。直须心心不触物。步步无处所。常无间断。始得相应。直须努力。莫闲过日　问僧。甚处来。曰游山来。师曰。还到顶么。曰到。师曰。顶上有人么。曰无人。师曰。恁么则不到顶也。曰若不到顶。争知无人。师曰。何不且住。曰某甲不辞住。西天有人不肯。师曰。我从来疑着这汉　师与泰首座。冬节吃果子次。乃问。有一物。上拄天。下拄地。黑似漆。常在动用中。动用中收不得。且道。过在甚么处。泰曰。过在动用中。(同安显别曰。不知)师唤侍者。掇退果桌　问雪峰。从甚处来。曰天台来。师曰。见智者否。曰义存吃铁棒有分　问如何是西来意。师曰。大似骇鸡犀　问蛇吞虾蟆。救则是。不救则是。师曰。救则双目不睹。不救则形影不彰　有僧不安。要见师。师遂往。僧曰。和尚何不救取人家男女。师曰。你是甚么人家男女。曰某甲是大阐提人家男女。师良久。僧曰。四山相逼时如何。师曰。老僧日前。也向人家屋檐下过来。曰回互不回互。师曰。不回互。曰教某甲向甚处去。师曰。粟畬里去。僧嘘一声曰。珍重。便坐脱。师以拄杖敲头三下曰。汝祇解与么去。不解与么来　因夜参不点灯。有僧出问话。退后。师令侍者点灯。乃召适来问话僧出来。其僧近前。师曰。将取三两粉来。与这个上座。其僧拂袖而退。自此省发。遂罄舍衣资设斋。得三年后辞师。师曰善为。时雪峰侍立。问曰。祇如这僧辞去。几时却来。师曰。他祇知一去。不解再来。其僧归堂。就衣钵下坐化。峰上报师。师曰。虽然如此。犹较老僧三生在　问僧。甚处来。曰三祖塔头来。师曰。既从祖师处来。又要见老僧作甚么。曰祖师即别。学人与和尚不别。师曰。老僧欲见阇黎本来师。还得否。曰亦须待和尚自出头来始得。师曰。老僧适来。暂时不在　官人问。有人修行否。师曰。待公作男子即修行　僧问。相逢不拈出。举意便知有时如何。师乃合掌顶戴　问僧。作甚么来。曰孝顺和尚来。师曰。世间甚么物最孝顺。僧无对　上堂。有一人。在千人万人中。不背一人。不向一人。你道此人具何面目。云居出曰。某甲参堂去　师有时曰。体得佛向上事。方有些子语话分。僧问。如何是语话。师曰。语话时阇黎不闻。曰和尚还闻否。师曰。不语话时即闻　问如何是正问正答。师曰。不从口里道。曰若有人问。师还答否。师曰。也未曾问　问如何是从门入者非宝。师曰。便好休　问和尚出世几人肯。师曰。并无一人肯。曰为甚么并无一人肯。师曰。为他个个气宇如王　师问讲维摩经。僧曰。不可以智知。不可以识识。唤作甚么语。曰赞法身语。师曰。唤作法身。早是赞也　问时时勤拂拭。为甚么不得他衣钵。未审甚么人合得。师曰。不入门者。曰祇如不入门者。还得也无。师曰。虽然如此。不得不与他却。又曰。直道本来无一物。犹未合得他衣钵。汝道。甚么人合得。这里合下得一转语。且道。下得甚么语。时有一僧。下九十六转语。并不契。末后一转。始惬师意。师曰。阇黎何不早恁么道。别有一僧密听。祇不闻末后一转。遂请益其僧。僧不肯说。如是三年相从。终不为举。一日因疾。其僧曰。某三年请举前话。不蒙慈悲。善取不得。恶取去。遂持刀白曰。若不为某举。即杀上座去也。其僧悚然曰。阇黎且待。我为你举。乃曰。直饶将来。亦无处着。其僧礼谢　有庵主不安。凡见僧便曰。相救相救。多下语不契。师乃去访之。主亦曰相救。师曰。甚么相救。主曰。莫是药山之孙。云岩嫡子么。师曰不敢。主合掌曰。大家相送。便迁化　僧问。亡僧迁化。向甚么处去。师曰。火后一茎茆　问师寻常教学人行鸟道。未审如何是鸟道。师曰。不逢一人。曰如何行。师曰。直须足下无私去。曰祇如行鸟道。莫便是本来面目否。师曰。阇黎因甚颠倒。曰甚么处是学人颠倒。师曰。若不颠倒。因甚么却认奴作郎。曰如何是本来面目。师曰。不行鸟道。师谓众曰。知有佛向上人。方有语话分。僧问。如何是佛向上人。师曰。非佛(保福别曰。佛非。法眼别曰。方便呼为佛)　师与密师伯过水。乃问。过水事作么生。伯曰。不湿脚。师曰。老老大大。作这个语话。伯曰。你又作么生。师曰。脚不湿　问僧。甚处去来。曰制鞋来。师曰。自解依他。曰依他。师曰。他还指教汝也无。曰允即不违　僧问茱萸。如何是沙门行。萸曰。行则不无。有觉即乖。别有僧举似师。师曰。他何不道。未审是甚么行。僧遂进此语。萸曰。佛行佛行。僧回举似师。师曰。幽州犹似可。最苦是新罗(东禅齐拈曰。此语还有疑讹也无。若有。且道甚么处不得。若无。他又道最苦是新罗。还点检得出么。他道行则不无。有觉即乖。却令再问。是甚么行。又道佛行那僧是会了问。不会了问。请断看)　僧却问。如何是沙门行。师曰。头长三尺。颈长二寸。师令侍者。持此语问三圣然和尚。圣于侍者手上。掐一掐。侍者回举似师。师肯之。

　　师见幽上座来。遽起向禅床后立。幽曰。和尚为甚么迴避学人。师曰。将谓阇黎不见老僧　问如何是玄中又玄。师曰。如死人舌　师洗钵次。见两鸟争虾蟆。有僧便问。这个因甚么到恁么地。师曰。祇为阇黎　问如何是毗卢师法身主。师曰。禾茎粟𠏉　问三身之中。阿那身不堕众数。师曰。吾常于此切(僧问曹山。先师道。吾常于此切。意作么生。山曰。要头便斫去。又问雪峰。峰以拄杖劈口打曰。我亦曾到洞山来)　会下有老宿。去云岩回。师问。汝去云岩作甚么。宿曰不会。师代曰。堆堆地　师行脚时。会一官人曰。三祖信心铭。弟子拟注。师曰。才有是非。纷然失心。作么生注　师看稻次。见朗上座牵牛。师曰。这个牛须好看。恐伤人苗稼。朗曰。若见好牛。应不伤人苗稼　问如何是青山白云父。师曰。不森森者是。曰如何是白云青山儿。师曰。不辩东西者是。曰如何是白云终日倚。师曰。去离不得。曰如何是青山总不知。师曰。不顾视者是　问清河彼岸。是甚么草。师曰。是不萌之草　师作五位正偏颂曰。正中偏。三更初夜月明前。莫怪相逢不相识。隐隐犹怀旧日嫌。偏中正。失晓老婆逢古镜。分明觌面别无真。休更迷头犹认影。正中来。无中有路隔尘埃。但能不触当今讳。也胜前朝断舌才。兼中至。两刃交锋不须避。好手犹如火里莲。宛然自有冲天志。兼中到。不落有无谁敢和。人人尽欲出常流。折合还归炭里坐　上堂。向时作么生。奉时作么生。功时作么生。共功时作么生。功功时作么生。僧问。如何是向。师曰。吃饭时作么生。曰如何是奉。师曰。背时作么生。曰如何是功。师曰。放下钁头时作么生。曰如何是共功。师曰。不得色。曰如何是功功。师曰。不共。乃示颂曰。圣主由来法帝尧。御人以礼曲龙腰。有时闹市头边过。到处文明贺圣朝。净洗浓妆为阿谁。子规声里劝人归。百花落尽啼无尽。更向乱峰深处啼。枯木花开劫外春。倒骑玉象趁麒麟。而今高隐千峰外。月皎风清好日辰。众生诸佛不相侵。山自高兮水自深。万别千差明底事。鹧鸪啼处百花新。头角才生已不堪。拟心求佛好羞惭。迢迢空劫无人识。肯向南询五十三　师因曹山辞。遂嘱曰。吾在云岩先师处。亲印宝镜三昧事穷的要。今付于汝。词曰。如是之法。佛祖密付。汝今得之。宜善保护。银碗盛雪。明月藏鹭。类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用㧞诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。叠而为三。变尽成五。如荎草味。如金刚杵。正中妙挟。敲唱双举。通宗通涂。挟带挟路。错然则吉。不可犯忤。天真而妙。不属迷悟。因缘时节。寂然昭著。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辄。请观前古。佛道垂成。十劫观树。如虎之缺。如马之馵。以有下劣。宝几珍御。以有惊异。狸奴白牯。羿以巧力。射中百步。箭锋相直。巧力何预。木人方歌。石女起舞。非情识到。宁容思虑。臣奉于君。子顺于父。不顺非孝。不奉非辅。潜行密用。如愚若鲁。但能相续。名主中主　师又曰。末法时代。人多干慧。若要辩验真伪。有三种渗漏。一曰见渗漏。机不离位。堕在毒海。二曰情渗漏。滞在向背。见处偏枯。三曰语渗漏。究妙失宗。机昧终始。浊智流转。于此三种。子宜知之　纲要偈三首。一敲唱俱行偈曰。金针双锁备。叶路隐全该。宝印当风妙。重重锦缝开。二金锁元路偈曰。交互明中暗。功齐转觉难。力穷忘进退。金锁网鞔鞔。三不堕凡圣偈曰。事理俱不涉。回照绝幽微。背风无巧拙。电火烁难追　上堂。道无心合人。人无心合道。欲识个中意。一老一不老(后僧问曹山。如何是一老。山曰。不扶持。曰如何是一不老。山曰枯木。僧又举似逍遥忠。忠曰。三从六义)　问僧。世间何物最苦。曰地狱最苦。师曰。不然。在此衣线下。不明大事。是名最苦　师与密师伯行次。指路傍院曰。里面有人。说心说性。伯曰是谁。师曰。被师伯一问。直得去死十分。伯曰。说心说性底谁。师曰。死中得活　问僧。名甚么。曰某甲。师曰。阿那个是阇黎主人公。曰见祇对次。师曰。苦哉苦哉。今时人例皆如此。祇认得驴前马后底。将为自己。佛法平沈此之是也。宾中主尚未分。如何辩得主中主。僧便问。如何是主中主。师曰。阇黎自道取。曰某甲道得。即是宾中主。(云居代曰。某甲道得。不是宾中主)如何是主中主。师曰。恁么道即易。相续也大难。遂示颂曰。嗟见今时学道流。千千万万认门头。恰似入京朝圣主。祇到潼关便即休　师不安。令沙弥传语云居。乃嘱曰。他或问和尚安乐否。但道。云岩路相次绝也。汝下此语须远立。恐他打汝。沙弥领旨去传语。声未绝。早被云居打一棒。沙弥无语(同安显代曰。恁么则云岩一枝不坠也。云居锡曰。上座且道。云岩路绝不绝。崇寿稠曰。古人打此一棒。意作么生)　师将圆寂。谓众曰。吾有间名在世。谁人为吾除得。众皆无对。时沙弥出曰。请和尚法号。师曰。吾闲名已谢。(石霜曰。无人得他肯。云居曰。若有间名。非吾先师。曹山曰。从古至今。无人辩得。疏山曰。龙有出水之机。无人辩得)　问。和尚违和。还有不病者也无。师曰有。曰不病者。还看和尚否。师曰。老僧看他有分。曰未审和尚如何看他。师曰。老僧看时。不见有病。师乃问僧。离此壳漏子。向甚么处与吾相见。僧无对。师示颂曰。学者恒沙无一悟。过在寻他舌头路。欲得忘形泯踪迹。努力殷勤空里步。乃命剃发。澡身披衣。声钟辞众。俨然坐化。时大众号恸。移晷不止。师忽开目。谓众曰。出家人心不附物。是真修行。劳生惜死。哀悲何益。复令三事办愚痴斋。众犹慕恋不已。延七日食具方备。师亦随众斋毕。乃曰。僧家无事。大率临行之际。勿须喧动。遂归丈室。端坐长往。当唐懿宗咸通己丑三月八日。寿六十三。腊四十二。谥悟本禅师。塔曰慧觉。

　　青原下五世

　　洞山价禅师法嗣

　　抚州曹山元证本寂禅师

　　泉州莆田黄氏子。少业儒。年十九。往福州灵石出家。二十五登戒。寻谒洞山。山问。阇黎名甚么。师曰本寂。山曰。那个聻。师曰。不名本寂。山深器之。自此入室。盘桓数载。乃辞去。山遂密授洞山宗旨。复问曰。子向甚么处去。师曰。不变异处去。山曰。不变异处。岂有去耶。师曰。去亦不变异。遂往曹溪。礼祖塔。回吉水。众向师名。乃请开法宜黄荷玉山。师志慕六祖。遂改名曹山。由是法席大兴。学者云萃。洞山之宗。至师为盛　师因僧问五位君臣旨诀。师曰。正位即空界。本来无物。偏位即色界。有万象形。正中偏者。背理就事。偏中正者。舍事入理。兼带者。冥应众缘。不堕诸有。非染非净。非正非偏。故曰虚元大道。无著真宗。从上先德。推此一位最妙最元。当详审辩明。君为正位。臣为偏位。臣向君。是偏中正。君视臣。是正中偏。君臣道合。是兼带语。僧问。如何是君。师曰。妙德尊寰宇。高明朗太虚。曰如何是臣。师曰。灵机弘圣道。真智利群生。曰如何是臣向君。师曰。不堕诸异趣。凝情望圣容。曰如何是君视臣。师曰。妙容虽不动。光烛本无偏。曰如何是君臣道合。师曰。混然无内外。和融上下平。师又曰。以君臣偏正言者。不欲犯中故。臣称君不敢斥言。是也。此吾法宗要。乃作偈曰。学者先须识自宗。莫将真际杂顽空。妙用体尽知伤触。力在逢缘不借中。出语直教烧不着。潜行须与古人同。无身有事超岐路。无事无身落始终　复作五相。[○@(?/─)]偈曰。白衣须拜相。此事不为奇。积代簪缨者。休言落魄时。[○@(─/?)]偈曰。子时当正位。明正在君臣。未离兜率界。乌鸡雪上行。[○@●]偈曰。𦦨里寒冰结。杨花九月飞。泥牛吼水面。木马逐风嘶。○偈曰。王宫初降日。玉兔不能离。未得无功旨。人天何太迟。●偈曰。浑然藏理事。朕兆卒难明。威音王未晓。弥勒岂惺惺　稠布衲问。披毛带角。是甚么堕。师曰。是类堕。曰不断声色。是甚么堕。师曰。是随堕。曰不受食。是甚么堕。师曰。是尊贵堕。乃曰。食者即是本分事。知有不取。故曰尊贵堕。若执初心。知有自己及圣位。故曰类堕。若初心知有己事回光之时。摈却色声香味触法。得宁谧。即成功勋。后却不执六尘等事。随分而昧。任之则碍。所以外道六师。是汝之师。被师所堕。汝亦随堕。乃可取食。食者即是正命食也。亦是就六根门头。见闻觉知。祇是不被他染污。将为堕。且不是同。向前均他本分事尚不取。岂况其余事耶。师凡言堕。谓混不得类不齐。凡言初心者。所谓悟了同未悟耳　师作四禁偈曰。莫行心处路。不挂本来衣。何须正恁么。切忌未生时　僧问。学人通身是病。请师医。师曰不医。曰为甚么不医。师曰。教汝求生不得。求死不得　问。沙门岂不是具大慈悲底人。师曰是。曰忽遇六贼来时如何。师曰。亦须具大慈悲。曰如何具大慈悲。师曰。一剑挥尽。曰尽后如何。师曰。始得和同　问五位对宾时如何。师曰。汝即今问那个位。曰某甲从偏位中来。请师向正位中接。师曰不接。曰为甚么不接。师曰。恐落偏位中去。师却问僧。祇如不接。是对宾。是不对宾。曰早是对宾了也。师曰。如是如是　问万法从何而生。师曰。从颠倒生。曰不颠倒时。万法何在。师曰在。曰在甚么处。师曰。颠倒作么　问不萌之草。为甚么能藏香象。师曰。阇黎幸是作家。又问。曹山作么　问三界扰扰。六趣昏昏。如何辨色。师曰。不辨色。曰为甚么不辨色。师曰。若辨色即昏也　师闻钟声。乃曰。阿㖿阿㖿。僧问。和尚作甚么。师曰。打着我心。僧无对　问维那。甚处来。曰牵醋槽去来。师曰。或到险处。又作么生牵。那无对　问金峰志曰。作甚么来。曰盖屋来。师曰。了也未。曰这边则了。师曰。那边事作么生。曰候下工日白和尚。师曰。如是如是　师一日入僧堂向火。有僧曰。今日好寒。师曰。须知有不寒者。曰谁是不寒者。师筴火示之。僧曰。莫道无人好。师抛下火。僧曰。某甲到这里却不会。师曰。日照寒潭明更明　问不与万法为侣者。是甚么人。师曰。汝道。洪州城里。如许多人。甚么处去　问眉与目还相识也无。师曰。不相识。曰为甚么不相识。师曰。为同在一处。曰恁么则不分去也。师曰。眉且不是目。曰如何是目。师曰。端的去。曰如何是眉。师曰。曹山却疑。曰和尚为甚么却疑。师曰。若不疑。即端的去也　问如何是无刃剑。师曰。非淬炼所成。曰用者如何。师曰。逢者皆丧。曰不逢者如何。师曰。亦须头落。曰逢者皆丧则固是。不逢者为甚么头落。师曰。不见道能尽一切。曰尽后如何。师曰。方知有此剑　问于相何真。师曰。即相即真。曰当何显示。师竖起拂子　问幻本何真。师曰。幻本元真。(法眼别曰。幻本不真)曰当幻何显。师曰。即幻即显。(法眼别曰。幻即无当)曰恁么则始终不离于幻也。师曰。觅幻相不可得　问即心即佛即不问。如何是非心非佛。师曰。兔角不用无。牛角不用有　问如何是常在底人。师曰。恰遇曹山暂出。曰如何是常不在底人。师曰。难得　问清税孤贫。乞师赈济。师召税阇黎。税应诺。师曰。清原白家酒。三盏吃了。犹道未沾唇(玄觉曰。甚么处是与他酒吃)　问拟岂不是类。师曰。直是不拟亦是类。曰如何是异。师曰。莫不识痛痒好　镜清问。清虚之理。毕竟无身时如何。师曰。理即如此。事作么生。曰。如理如事。师曰。谩曹山一人即得。争奈诸圣眼何。曰若无诸圣眼。争鉴得个不恁么。师曰。官不容针。私通车马　云门问。不改易底人来。师还接否。师曰。曹山无恁么闲工夫　问人人尽有弟子在尘中。师还有否。师曰。过手来。其僧过手。师点曰。一二三四五六足　问鲁祖面壁。用表何事。师以手掩耳　问承古有言。未有一人倒地。不因地而起。如何是倒。师曰。肯即是。曰如何是起。师曰起也　问子归就父。为甚么父全不顾。师曰。理合如是。曰父子之恩何在。师曰。始成父子之恩。曰如何是父子之恩。师曰。刀斧斫不开　问灵衣不挂时如何。师曰。曹山孝满。曰孝满后如何。师曰。曹山好颠酒　问教中道。大海不宿死尸。如何是大海。师曰。包含万有者。曰既是包含万有。为甚么不宿死尸。师曰。绝气息者不着。曰既是包含万有。为甚么绝气息者不着。师曰。万有非其功。绝气息者有其德。曰向上还有事也无。师曰。道有道无即得。争奈龙王按剑何　问具何知解善能问难。师曰。不呈句。曰问难个甚么。师曰。刀斧斫不入。曰恁么问难。还有不肯者么。师曰有。曰是谁。师曰曹山　问世间甚么物最贵师曰。死猫儿头最贵。曰为甚么死猫儿头最贵。师曰。无人着价　问无言如何显。师曰。莫向这里显。曰甚么处显。师曰。昨夜床头。失却三文钱　问日未出时如何。师曰。曹山也曾恁么来。曰出后如何。师曰。犹较曹山半月程　问僧。作甚么。曰扫地。师曰。佛前扫。佛后扫。曰前后一时扫。师曰。与曹山过靸鞋来　僧问。抱璞投师。请师雕琢。师曰。不雕琢。曰为甚么不雕琢。师曰。须知曹山好手　问如何是曹山眷属。师曰。白发连头戴。顶上一枝花　问古德道。尽大地唯有此人。未审是甚么人。师曰。不可有第二月也。曰如何是第二月。师曰。也要老兄定当。曰作么生是第一月。师曰险　师问德上座。菩萨在定。闻香象渡河。出甚么经。曰出涅槃经。师曰。定前闻。定后闻。曰和尚流也。师曰。道也太煞道。祇道得一半。曰和尚如何。师曰。滩下接取　问学人十二时中。如何保任。师曰。如经蛊毒之乡。水也不得沾着一滴　问如何是法身主。师曰。谓秦无人。曰这个莫便是否。师曰斩　问亲何道伴即得常闻于未闻。师曰。同共一被盖。曰此犹是和尚得闻。如何是常闻于未闻。师曰。不同于木石。曰何者在先。何者在后。师曰。不见道。常闻于未闻　问一牛饮水。五马不嘶时如何。师曰。曹山解忌口　问常在生死海中沉没者。是甚么人。师曰。第二月。曰还求出也无。师曰。也求出。祇是无路。曰未审甚么人接得伊。师曰。担铁枷者　问雪覆千山。为甚么孤峰不白。师曰。须知有异中异。曰如何是异中异。师曰。不堕诸山色　纸衣道者来参。师问。莫是纸衣道者否。者曰不敢。师曰。如何是纸衣下事。者曰。一裘才挂体。万法悉皆如。师曰。如何是纸衣下用。者近前应诺。便立脱。师曰汝祇解恁么去。何不解恁么来。者忽开眼问曰。一灵真性。不假胞胎时如何。师曰。未是妙。者曰。如何是妙。师曰。不借借。者珍重便化。师示颂曰。觉性圆明无相身。莫将知见妄疏觉。念异便于玄体昧。心差不与道为邻。情分万法沈前境。识鉴多端丧本真。如是句中全晓会。了然无事昔时人　问强上座曰。佛真法身。犹若虚空。应物现形。如水中月。作么生说个应底道理。曰如驴觑井。师曰。道则太煞道。祇道得八成。曰和尚又如何。师曰。如井觑驴　僧举。药山问僧年多少。曰七十二。山曰是七十二那。曰是。山便打。此意如何。师曰。前箭犹似可。后箭射人深。曰如何免得此棒。师曰。王敕既行。诸候避道　问如何是佛法大意。师曰。填沟塞壑　云门问。如何是沙门行。师曰。吃常住苗稼者是。曰便恁么去时如何。师曰。你还畜得么。曰畜得。师曰。你作么生畜。曰着衣吃饭。有甚么难。师曰。何不道披毛戴角。门便礼拜　陆亘大夫问南泉。姓甚么。泉曰姓王。曰王还有眷属也无。泉曰。四臣不昧。曰王居何位。泉曰。王殿苔生。后僧举问师。玉殿苔生意旨如何。师曰。不居正位。曰八方来朝时如何。师曰。他不受礼。曰何用来朝。师曰。违则斩。曰违是臣分上。未审君意如何。师曰。枢密不得旨。曰恁么则燮理之功。全归臣相也。师曰。你还知君意么。曰外方不敢论量。师曰。如是如是　问才有是非。纷然失心时如何。师曰斩　僧问香严。如何是道。严曰。枯木里龙吟。曰如何是道中人。严曰。髑髅里眼睛。僧不领。乃问石霜。如何是枯木里龙吟。霜曰。犹带喜在。曰如何是髑髅里眼睛。霜曰。犹带识在。又不领。乃问师。如何是枯木里龙吟。师曰。血脉不断。曰如何是髑髅里眼睛。师曰。干不尽。曰未审还有得闻者么。师曰。尽大地未有一人不闻。曰未审枯木里龙吟。是何章句。师曰。不知是何章句。闻者皆丧。遂示偈曰。枯木龙吟真见道。髑髅无识眼初明。喜识尽时消息尽。当人那辨浊中清　问朗月当空时如何。师曰。犹是阶下汉。曰请师接上阶。师曰。月落后来相见　师寻常应机。曾无轨辙。于唐昭宗天复辛酉夏夜。问知事曰。今日是几何日月。曰六月十五。师曰。曹山平生行脚到处。祇管九十日为一夏。明日辰时行脚去。及时焚香。宴坐而化。阅世六十二。腊三十七。葬全身于山之西阿。谥元证禅师。塔曰福圆。

　　南康云居道膺禅师

　　幽州玉田王氏子。童丱出家于范阳延寿寺。二十五成大僧。其师令习声闻篇聚。非其好。弃之游方。至翠微问道。会有僧自豫章来。盛称洞山法席。师遂造焉。山问。甚处来。师曰。翠微来。山曰。翠微有何言句示徒。师曰。翠微供养罗汉。某甲问。供养罗汉。罗汉还来否。微曰。你每日噇个甚么。山曰。实有此语否。师曰有。山曰。不虚参见作家来。山问。汝名甚么。师曰道膺。山曰。向上更道。师曰。向上即不名道膺。山曰。与老僧祗对道吾底语一般　师问。如何是祖师意。山曰。阇黎他后有把茅盖头。忽有人问。如何祗对。师曰。道膺罪过　山谓师曰。吾闻思大和尚生喂国作王。是否。师曰。若是思大。佛亦不作。山然之　山问师。甚处去来。师曰。蹋山来。山曰。那个山堪住。师曰。那个山不堪住。山曰。恁么则国内总被阇黎占却。师曰不然。山曰。恁么则子得个入路。师曰无路。山曰。若无路。争得与老僧相见。师曰。若有路。即与和尚隔山(山。或作生)去也。山乃曰。此子已后千人万人把不住去在　师随洞山渡水次。山问。水深多少。师曰不湿。山曰粗人。师曰。请师道。山曰不干　师举南泉问僧。讲甚么经。曰弥勒下生经。泉曰。弥勒几时下生。曰见在天宫。当来下生。泉曰。天上无弥勒。地下无弥勒。师问洞山。天上无弥勒。地下无弥勒。未审谁与安名。山被问。直得禅床震动。乃曰。膺阇黎。吾在云岩。曾问老人。直得火炉震动。今日被子一问。直得通身汗流　师后结庵于三峰。经旬不赴堂。山问。子近日何不赴斋。师曰。每日自有天神送食。山曰。我将谓汝是个人。犹作这个见解在。汝晚间来。师晚至。山召膺庵主。师应诺。山曰。不思善不思恶。是甚么。师回庵。寂然宴坐。天神自此竟寻不见。如是三日乃绝　山问师。作甚么。师曰合酱。山曰。用多少盐。师曰旋入。山曰。作何滋味。师曰得　山问。大阐提人。作五逆罪。孝养何在。师曰。始成孝养。自尔洞山许为室中领袖。初止三峰。其化未广。后开法云居。四众臻萃。上堂。举先师道。地狱未是苦。向此衣线下不明大事。却是最苦。师曰。汝等既在这个行流。十分去九。不较多也。更着些子精彩便是。上座不屈平生行脚。不孤负丛林。古人道。欲得保任此事。须向高高山顶立。深深海底行。方有些子气息。汝若大事未办。且须履践玄途　上堂。得者不轻微。明者不贱用。识者不咨嗟。解者无厌恶。从天降下则贫穷。从地涌出则富贵。门里出身易。身里出门难。动则埋身千丈。不动则当处生苗。一言迥脱独㧞当时。言语不要多。多则无用处。僧问。如何是从天降下则贫穷。师曰。不贵得。曰如何是从地涌出则富贵。师曰。无中忽有　刘禹端公问。雨从何来。师曰。从端公问处来。公叹喜赞叹。师却问公。问从何来。公无语(有老宿代曰。适来道甚么。归宗柔别曰。谢和尚再三)　问如何是沙门所重。师曰。心识不到处　问佛与祖还有阶级否。师曰。俱在阶级　问如何是西来意。师曰。古路不逢人　问如何是一法。师曰。如何是万法。曰未审如何领会。师曰。一法是你本心。万法是你本性。且道。心与性是一是二。僧礼拜。师示颂曰。一法诸法宗。万法一法通。唯心与唯性。不说异兼同　问如何是口诀。师曰。近前来。僧近前。师掷拂子曰。会么。曰不会。师曰。趁雀儿也不会　问有人衣锦绣入来。见和尚后。为甚寸丝不挂。师曰。直得琉璃殿上行。扑倒也须粉碎　问。马祖出八十四人善知识。未审和尚出多少人。师展手示之　问如何是向上人行履处。师曰。天下太平　问游子归家时如何。师曰。且喜归来。曰将何奉献。师曰。朝打三千。暮打八百　问如何是诸佛师。师喝曰。这田库儿。僧礼拜。师曰。你作么生会。僧喝曰。这老和尚。师曰。元来不会。僧作舞出去。师曰。㳂台盘乞儿　师曾令侍者。送裤与一住庵道者。道者曰。自有娘生裤。竟不受。师再令侍者问。娘未生时。着个甚么。道者无语。后迁化有舍利。持似于师。师曰。直饶得八斛四斗。不如当时下得一转语好　师在洞山作务。误刬杀蚯蚓。山曰。这个聻。师曰。他不死。山曰。二祖往邺都。又作么生。师不对。后有僧问。和尚在洞山。刬杀蚯蚓因缘。和尚岂不是无语。师曰。当时有语。祇是无人证明　问山河大地从何而有。师曰。从忘想有。曰与某甲想出一铤金得么。师便休去。僧不肯　师问雪峰。门外雪消也未。曰一片也无。消个甚么。师曰消也　问一时包裹时如何。师曰。施风千匝　上堂。如人将三贯钱。买个猎狗。祇解寻得有踪迹底。忽遇羚羊挂角。莫道踪迹。气息也无。僧问。羚羊挂角时如何。师曰。六六三十六。曰挂角后如何。师曰。六六三十六。僧礼拜。师曰会么。曰不会。师曰。不见道无踪迹。其僧举似赵州。州曰。云居师兄犹在。僧便问。羚羊挂角时如何。州曰。九九八十一。曰挂角后如何。州曰。九九八十一。曰得恁么难会。州曰。有甚么难会。曰请和尚指示。州曰。新罗新罗。又问长庆。羚羊挂角时如何。庆曰。草里汉。曰挂后如何。庆曰。乱叫唤。曰毕竟如何。庆曰。驴事未去。马事到来　问学人拟欲归乡时如何。师曰。祇这是新罗僧　问佛陀波利见文殊。为甚却回去。师曰。祇为不将来。所以却回去　问如何是佛。师曰。赞叹不及。曰莫祇这便是否。师曰。不劳赞叹　问教中道。是人先世罪业。应堕恶道。以今世人轻贱故。此意如何。师曰。动则应堕恶道。静则为人轻贱(崇寿稠别曰。心外有法。应堕恶道。守住自己。为人轻贱)　问香积饭。甚么人得吃。师曰。须知得吃底人。入口也须抉出　有僧。在房内念经。师隔窗问。阇黎念者。是甚么经。僧曰。维摩经。师曰。不问维摩经。念者是甚么经。其僧从此得入　上堂。孤迥迥。峭巍巍。僧出问曰。某甲不会。师曰。面前案山子也不会　新罗僧问。是甚么得恁么难道。师曰。有甚么难道。曰便请和尚道。师曰。新罗新罗　问明眼人。为甚么黑如漆。师曰。何怪　荆南节度使成汭。入山设供。问曰。世尊有密语。迦叶不覆藏。如何是世尊密语。师召尚书。书应诺。师曰会么。书曰不会。师曰。汝若不会。世尊有密语。汝若会。迦叶不覆藏　问才生为甚么不知有。师曰。不同生。曰未生时如何。师曰。不曾灭。曰未生时。在甚么处。师曰。有处不收。曰甚么人不受灭。师曰是灭不得者　上堂。僧家发言吐气。须有来由。莫将等闲。这里是甚么所在。争受容易。凡问个事。也须识些子好恶。若不识尊卑良贱。不知触犯。信口乱道。也无利益。傍家行脚。到处觅相似语。所以寻常向兄弟道。莫怪不相似。恐同学太多去。第一莫将来。将来不相似。言语也须看前头。八十老人入场屋。不是小儿嬉。不是因循事。一言参差。即千里万里。难为取摄。盖为学处不着力。敲骨打髓。须有来由言语。如钳如夹。如钩如锁。须教相续不断始得。头头上具。物物上明。岂不是得妙底事一种学。大须子细研穷。直须谛当的的无差。到这里有甚么䠄跣处。有甚么拟议处。向去底人。常须惨悚戢翼始得。若是知有底人。自解护惜。终不取次。十度发言。九度休去。为甚么如此。恐怕无利益。体得底人。心如腊月扇子。直得口边醭出。不是强为。任运如此。欲得恁么事。须是恁么人。既是恁么人。不愁恁么事。恁么事即难得　上堂。汝等诸人。直饶学得佛边事。早是错用心。不见古人讲得天花落石点头。亦不干自己事。自余是甚么闲。拟将有限身心。向无限中用。如将方木逗圆孔。多少誵讹。若无恁么事。饶你攒花簇锦。亦无用处。未离情识在。一切事须向这里及尽。若有一毫去不尽。即被尘累。岂况更多。差之毫𨤲。过犯山岳。不见古人道。学处不玄。尽是流俗。闺阁中物舍不得。俱为渗漏。直须向这里及取及去及来。并尽一切事。始得无过。如人头头上了。物物上通。祇唤作了事人。终不唤作尊贵。将知尊贵一路自别。不见道。从门入者非宝。棒上不成龙。知么　师住持三十年。道遍天下。众至千五百人。为南昌钟王尊之。愿为世世师。唐昭宗天复辛酉秋。示微疾。十二月二十八日。为大众开最后方便。叙出世始末之意。众皆怆然。越明年。正月三日。问侍者曰。今日是几。曰初三。师曰。三十年后。但道祇这是。乃告寂。敕谥弘觉禅师。塔曰圆寂。

　　五灯全书卷第二十六
卍新纂续藏经第 81 册 No. 1571 五灯全书(卷1-33)


　　五灯全书卷第二十七

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　曹洞宗

　　　　　青原下五世

　　　　　　洞山价禅师法嗣

　　抚州疏山匡仁禅师

　　吉州新淦人。投本州元证出家。一日告其师。往东都听习。未经岁月。忽曰。寻行数墨。语不如默。舍己求人。假不如真。遂造洞山。值山早参。出问。未有之言。请师示诲。山曰。不诺无人肯。师曰。还可功也无。山曰。你即今还功得么。师曰。功不得。即无讳处　山他日上堂曰。欲知此事。直须如枯木生花。方与他合。师问。一切处不乖时如何。山曰。阇黎。此是功勋边事。幸有无功之功。子何不问。师曰。无功之功。岂不是那边人。山曰。大有人。笑子恁么问。师曰。恁么则迢然去也。山曰。迢然。非迢然。非不迢然。师曰。如何是迢然。山曰。唤作那边人即不得。师曰。如何是非迢然。山曰。无辨处　山问师。空劫无人家。是甚么人住处。师曰不识。山曰。人还有意旨也无。师曰。和尚何不问他。山曰。现问次。师曰。是何意旨。山不对　洎洞山顺世。弟子礼终。乃到潭州大沩。值沩示众曰。行脚高士。直须向声色里睡眠。声色里坐卧始得。师出问。如何是不落声色句。沩竖起拂子。师曰。此是落声色句。沩放下拂子。归方丈。师不契。便辞香严。严曰。何不且住。师曰。某甲与和尚无缘。严曰。有何因缘试举看。师遂举前话。严曰。某甲有个语。师曰。道甚么。严曰。言发非声。色前不物。师曰。元来此中有人。遂嘱香严曰。向后有住处。某甲却来相见。乃去。沩问严曰。问声色话底矮阇黎在么。严曰。已去也。沩曰。曾举向子么。严曰。某甲亦曾对他来。沩曰。试举看。严举前语。沩曰。他道甚么。严曰。深肯某甲。沩失笑曰。我将谓这矮子有长处。元来祇在这里。此子向去。若有个住处。近山无柴烧。近水无水吃　师闻福州大沩安和尚示众曰。有句无句。如藤倚树。师特入岭到彼。值沩泥壁。便问。承闻和尚道。有句无句。如藤倚树。是否。沩曰是。师曰。忽遇树倒藤枯。句归何处。沩放下泥盘。呵呵大笑。归方丈。师曰。某甲三千里卖却布单。特为此事而来。和尚何得相弄。沩唤侍者。取二百钱与这上座去。遂嘱曰。向后有独眼龙。为子点破在。沩山次日上堂。师出问。法身之理。理绝元微。不夺是非之境。犹是法身边事。如何是法身向上事。沩举起拂子。师曰。此犹是法身边事。沩曰。如何是法身向上事。师夺拂子。摺折掷向地上。便归众。沩曰。龙蛇易辨。衲子难瞒。后闻婺州明招谦和尚出世。径往礼拜。招问。甚处来。师曰。闽中来。招曰。曾到大沩否。师曰到。招曰。有何言句。师举前话。招曰。沩山可谓头正尾正。祇是不遇知音。师亦不省。复问。忽遇树倒藤枯。句归何处。招曰。却使沩山笑转新。师于言下大悟。乃曰。沩山元来笑里有刀。遥望礼拜悔过　招一日问。虎生七子。那个无尾巴。师曰。第七个无尾巴　香严出世。师不爽前约。遂往访之。严上堂。僧问。不求诸圣。不事己灵时如何。严曰。万机休罢。千圣不𢹂。师在众。作呕声曰。是何言欤。严闻。便下座曰。适对此僧语。必有不是。致招师叔如是。未审过在甚么处。师曰。万机休罢。犹有物在。千圣不𢹂。亦从人得。如何无过。严曰。却请师叔道。师曰。若教某甲道。须还师资礼始得。严乃礼拜蹑前问。师曰。何不道肯诺不得全。严曰。肯又肯个甚么。诺又诺于阿谁。师曰。肯即肯他千圣。诺即诺于己灵。严曰。师叔恁么道。向去倒屙三十年在　师到夹山。山上堂。师问。承师有言。目前无法。意在目前。如何是非目前法。山曰。夜月流辉。澄潭无影。师作掀禅床势。山曰。阇黎作么生。师曰。目前无法。了不可得。山曰。大众看取这一员战将　师参岩头。头见来。乃低头佯睡。师近前而立。头不顾。师拍禅床一下。头回首曰。作甚么。师曰。和尚且瞌睡。拂袖便行。头呵呵大笑曰。三十年弄马骑。今日被驴扑　回谒石霜。(机语。具石霜章)遂归故里。出主蓝田。信士张霸迁问。和尚有何言句。师示偈曰。吾有一宝琴。寄之在旷野。不是不解弹。未遇知音者　后迁疏山。上堂。病僧咸通年前。会得法身边事。咸通年后。会得法身向上事。云门出问。如何是法身边事。师曰枯桩。曰如何是法身向上事。师曰。非枯桩。曰还许某甲说道理也无。师曰许。曰枯桩岂不是明法身边事。师曰。是曰。非枯桩。岂不是明法身向上事。师曰是。曰祇如法身。还该一切也无。师曰。法身周遍。岂得不该。门指净瓶曰。祇如净瓶。还该法身么。师曰。阇黎莫向净瓶边觅。门便礼拜　师问镜清。肯诺不得全。子作么生会。清曰。全归肯诺。师曰。不得全。又作么生。清曰。个中无肯路。师曰。始惬病僧意　问僧。甚处来。曰雪峰来。师曰。我已前到时。事事不足。如今足也未。曰如今足也。师曰。粥足饭足。僧无对(云门代曰。粥饭足足)　有僧。为师造寿塔毕白师。师曰。将多少钱与匠人。曰一切在和尚。师曰。为将三钱与匠人。为将两钱与匠人。为将一钱与匠人。若道得。与吾亲造塔来。僧无语。后僧举似大岭庵闲。闲曰。还有人道得么。僧曰。未有人道得。闲曰。汝归与疏山道。若将三钱与匠人。和尚此生决定不得塔。若将两钱与匠人。和尚与匠人。共出一只手。若将一钱与匠人。累他匠人。眉须堕落。僧回如教而说。师具威仪。望大岭作礼。叹曰。将谓无人。大岭有古佛。放光射到此。问虽然如是。也是腊月莲花。大岭后闻此语曰。我恁么道。早是龟毛长三尺　问如何是诸佛师。师曰。何不问疏山老汉。僧无对　师常握木蛇。有僧问。手中是甚么。师提起曰。曹家女。问如何是和尚家风。师曰。尺五头巾。曰如何是尺五头巾。师曰。圆中取不得　因鼓山举威音王佛师。师乃问。作么生是威音王佛师。山曰。莫无惭愧好。师曰。阇黎恁么道即得。若约病僧即不然。山曰。作么生是威音王佛师。师曰。不坐无贵位　问灵机未运时如何。师曰。夜半放白牛　问如何是一句。师曰不道。曰为甚么不道。师曰。少时辈　问久负不逢时如何。师曰。饶你雄信解拈枪。比逐秦王较百步。曰正当恁么时如何。师曰。将军不上便桥。金牙徒劳拈筈　问如何是直指。师曰。珠中有水君不信。拟向天边问太阳　冬至上堂。僧问。如何是冬来意。师曰。京师出大黄　问和尚百年后。向甚么处去。师曰。背抵芒丛。四脚指天　师临迁化有偈。示众曰。我路碧空外。白云无处闲。世有无根树。黄叶风送还。偈终而逝。塔于本山。

　　青林师虔禅师

　　初参洞山。山问。近离甚处。师曰武陵。曰武陵法道。何似此间。师曰。胡地冬抽笋。山曰。别甑炊香饭。供养此人。师拂袖便出。山曰。此子向后走杀天下人在　师在洞山栽松次。有刘翁者求偈。师作偈曰。长长三尺余。郁郁覆青草。不知何代人。得见此松老。刘得偈。呈洞山。山谓曰。此是第三代洞山主人　师辞洞山。山曰。子向甚么处去。师曰。金轮不隐的。遍界绝红尘。山曰。善自保任。师珍重而出。洞山门送。谓师曰。恁么去一句。作么生道。师曰。步步踏红尘。通身无影像。山良久。师曰。老和尚。何不速道。山曰。子得恁么性急。师曰。某甲罪过。便礼辞　师至山南府青锉山。住庵经十年。忽记洞山遗言。乃曰。当利群蒙。岂拘小节耶。遂往随州。众请住青林。后迁洞山。凡有新到。先令般柴三转。然后参堂。有一僧不肯。问师曰。三转内即不问。三转外如何。师曰。铁轮天子寰中旨。僧无对。师便打趁出　问昔年病苦。又中毒药。请师医。师曰。金錍拨破脑。顶上灌醍醐。曰恁么则谢师医。师便打　上堂。祖师门下。鸟道元微。功穷皆转。不究难明。汝等诸人。直须离心意识参。出凡圣路学。方可保任。若不如是。非吾子息　问久负不逢时如何。师曰。古皇尺一寸　问请师答话。师曰。修罗掌于日月　上堂。祖师宗旨。今日施行。法令已彰。复有何事。僧问。正法眼藏。祖祖相传。未审和尚传付何人。师曰。灵苗生有地。大悟不存师　问如何是道。师曰。回头寻远涧。曰如何是道中人。师曰。拥雪首扬眉　问千差路别。如何顿晓。师曰。足下背骊珠。空怨长天月　问学人径往时如何。师曰。死蛇当大路。劝子莫当头。曰当头者如何。师曰。丧子命根。曰不当头者如何。师曰。亦无迴避处。曰正当恁么时如何。师曰。失却也。曰向甚么处去。师曰。草深无觅处。曰和尚也须堤防始得。师拊掌曰。一等是个毒气。

　　高安白水本仁禅师

　　因设先洞山忌斋。僧问。供养先师。先师还来也无。师曰。更下一分供养着　上堂。老僧寻常不欲向声前色后。鼓弄人家男女。何故。且声不是声。色不是色。僧问。如何是声不是声。师曰。唤作色得么。曰如何是色不是色。师曰。唤作声得么。僧作礼。师曰。且道。为汝说答汝话。若向这里会得。有个入处　上堂。眼里着沙不得。耳里着水不得。僧问。如何是眼里着沙不得。师曰。应真无比。曰如何是耳里着水不得。师曰。白净无垢　问文殊与普贤。万法悉同源。文殊普贤即不问。如何是同源底法。师曰。却问取文殊普贤。曰如何是文殊普贤。师曰。一钓便上　师因镜清参曰。时寒道者。清曰。不敢。师曰。还有卧单也无。曰设有。亦无展底工夫。师曰。直饶道者滴水冰生。亦不干他事。曰滴水冰生。事不相涉。师曰。是曰。此人意作么生。师曰。此人不落意。曰不落意此人聻。师曰。高山顶上。无可与道者啖啄　长生然问。如何是西来意。师曰。还见庭前杉樧树否。曰恁么则和尚今日。因学人致得是非。师曰。多口座主。然去后师方知是雪峰禅客。乃曰。盗法之人。终不成器(然住后。众缘不备。果符记因僧问。从上宗乘。如何举唱。然曰。不可为阇黎一人。荒却长生山也。玄沙闻曰。然师兄。佛法即大行。受记之缘亦就)　问如何是不迁义。师曰。落花随流水。明月上孤岑　师将顺世。焚香白众曰。香烟绝处。是吾涅槃时也。言讫。跏趺而坐。息随烟灭。

　　洛京白马遁儒禅师

　　僧问。如何是衲僧本分事。师曰。十道不通风。哑子传来信。曰传甚么信。师乃合掌顶戴　问如何是密室中人。师曰。才生不可得。不贵未生时。曰是个甚么不贵未生时。师曰。是汝阿爷　问三千里外向白马。及乎到来。为甚么不见。师曰。是汝不见。不干老僧事。曰请和尚指示。师曰。指即没交涉。　问如何是学人本分事。师曰。昨夜三更月正午　问如何是法身向上事。师曰。井底虾蟆吞却月(僧问黄龙如何是井底虾蟆吞却月。龙曰。不奈何。曰恁么则吞却去也。龙曰一任吞曰。吞后如何。龙曰。好虾蟆)　问如何是学人急切处。师曰。俊鸟犹嫌钝。瞥然早已迟　问如何是西来意。师曰。点额猢狲探月波。

　　潭州龙牙山居遁证空禅师

　　建昌南城郭氏子。十四出家于吉州满田。秉具嵩岳。首参翠微。乃问。学人自到和尚法席。一个余月。不蒙一法示诲。意在于何。微曰。嫌甚么。师又问洞山。山曰。争怪得老僧(法眼别曰祖师来也。云居齐曰。此三人尊宿。还有亲疏也无。若有那个亲。若无亲疏。眼在甚么处)　师问翠微。如何是祖师意。微曰。与我将禅板来。师遂过禅板。微接得。便打。师曰。打即任打。要且无祖师意。又问临济。如何是祖师意。济曰。与我将蒲团来。师乃过蒲团。济接得。便打。师曰。打即任打。要且无祖师意。后有僧问。和尚行脚时。问二尊宿祖师意。未审二尊宿明也未。师曰。明即明也。要且无祖师意(东禅齐曰。众中道。佛法即有。祗是佛祖师意。若恁么会。有何交涉。别作么生。会无祖师意底道理)　师复举德山头落底语。因自省过。遂止于洞山随众参请。一日问。如何是祖师西来意。山曰。待洞水逆流。即向汝道。师始悟厥旨。服勤八稔。湖南马氏。请住龙牙　上堂。夫参元人。须透过祖佛始得。新丰和尚道。祖佛言教。似生冤家。始有参学。分若透不得。即被祖佛谩去。僧问。祖佛还有谩人之心也无。师曰汝道。江湖还有碍人之心也无。乃曰。江湖虽无碍人之心。为时人过不得。江湖成碍人去。不得道江湖不碍人。祖佛虽无谩人之心。为时人透不得。祖佛成谩人去。不得道祖佛不谩人。若透得祖佛过。此人过却祖佛。若也如是始体得佛祖意。方与向上人同。如未透得。但学佛学祖。则万劫无有出期。僧曰。如何得不被祖佛谩去。师曰。道者直须自悟去始得　问十二时中。如何着力。师曰。如无手人欲行拳始得　问终日区区。如何顿息。师曰。如孝子丧却父母始得　(东禅齐曰。众中道。如丧父母。向有间暇。恁么会。还息得人疑情么。除此外。且作么生会龙牙意)　示众。问如何是道。师曰。无异人心是。乃曰。若人体得道无异人心。始是道人。若是言说则没交涉。道者汝知行底道人否。十二时中。除却着衣吃饭。无丝发异于人心。无诳人心。此个始是道人。若道我得我会。则没交涉。大不容易　问如何是祖师西来意。师曰。待石乌龟解语。即向汝道。曰石乌龟语也。师曰。向汝道甚么　问古人得个甚么便休去。师曰。如贼入空室　问无边身菩萨。为甚么不见如来项相。师曰。汝道如来还有顶相么　问大庾岭头提不起时如何。师曰。六祖为甚么将得去　问二鼠侵藤时如何。师曰。须有隐身处始得。曰如何是隐身处。师曰。还见侬家么　问维摩掌擎世界。未审。维摩向甚么处立。师曰。道者汝道维摩掌擎世界　问知有底人。为甚么却有生死。师曰。恰似道者未悟时　问如何是西来意。师曰。此一问最苦　问祖意教意。是同是别。师曰。祖师在后来　问如何是无事沙门。师曰。若是沙门。不得无事。曰为甚么不得无事。师曰。觅一个也难得　问蟾蜍无反照之功。玉兔无伴月之意时如何。师曰。尧舜之君。犹有化在　问如何得此身安去。师曰。不被别身谩始得(法眼别曰。谁恼乱汝)　报慈屿赞师真曰。日出连山。月圆当户。不是无身。不欲全露。师一日在帐中坐。僧问。不是无身。不欲全露。请师全露。师拨开帐子曰。还见么。曰不见。师曰。不将眼来。(报慈屿闻曰。龙牙祇道得一半。法眼别曰。饱丛林)师于后唐庄宗同光癸未九月十三夜。有大星陨于方丈前。诘旦端坐而逝。寿八十九。腊七十五。

　　京兆华严寺休静禅师

　　在洛浦典维那时。一日白槌普请曰。上间般柴。下间锄地。第一座问。圣僧作甚么。师曰。当堂不正坐。不赴两头机　师参洞山。问学人无个理路。未免情识运为。山曰。汝还见有理路也无。师曰。见无理路。山曰。甚处得情识来。师曰。学人实问。山曰。恁么则直须向万里无寸草处去。师曰。万里无寸草处。还许某甲去也无。山曰。直须恁么去　师般柴次。洞山把住曰。狭路相逢时如何。师曰。反侧反侧。山曰。汝记吾言。向南住有一千人。向北住止三百而已。初住福州东山之华严。众满一千。未几。属后唐庄宗。征入辇下。大阐玄风。其徒果止三百　庄宗问。祖意教意。是同是别。师曰。探尽龙宫藏。众义不能诠　问。大悟底人。为甚么却迷。师曰。破镜不重照。落花难上枝　问大军设天王斋求胜。贼军亦设天王斋求胜。未审天王赴阿谁愿。师曰。天垂雨露。不拣荣枯　庄宗。请入内斋。见大师大德总转经。唯师与徒众。默坐。帝问。师为甚么不看经。师曰。道泰不传天子令。时清休唱太平歌。帝曰。师一人即得。徒众为甚么也不看经。师曰。师子窟中无异兽。象王行处绝狐踪。帝曰。大师大德。为甚么总看经。师曰。水母元无眼。求食须赖鰕。帝曰。既是后生。为甚么却称长老。师曰。三岁国家龙凤子。百年殿下老朝臣　师后游河朔。于平阳示灭。茶毗获舍利。建四浮图。一晋州。一房州。一终南山逍遥园。一华严寺。敕谥宝智禅师。无为之塔。

　　瑞州九峰普满禅师

　　僧问。如何是不迁义。师曰。东生明月。西落金乌。曰非师不。委师。曰理当则行。僧礼拜。师便打。僧曰。仁义道中。礼拜何咎。师曰。来处不明。须行严令　问眼不到色尘时如何。师指香台曰。面前是甚么。曰请师子细。师曰。不妨遭人检点　问人人尽道请益。未审师还拯济也无。师曰。汝道巨岳还乏寸土么。曰四海参寻。当为何事。师曰。演若迷头心自狂。曰还有不狂者也无。师曰。有曰。如何是不狂者。师曰。突晓途中眼不开　问僧。近离甚处。曰闽中。师曰。远涉不易。曰不难。动步便到。师曰。有不动步者么。曰有。师曰。争得到此间。僧无对。师以拄杖趁下　问对镜心不动时如何。师曰。汝无大人力。曰如何是大人力。师曰。对镜心不动。曰适来为甚么道无大人力。师曰。在舍祇言为客易。临川方觉取鱼难　问如何是道。师曰。见通车马。曰如何是道中人。师便打。僧作礼。师便喝　问十二时中。如何合道。师曰。与心合道。曰毕竟如何。师曰。土上加泥。犹自可离波求水。实堪悲。　问如何是不坏身。师曰。正是曰学。人不会。请师直指。师曰。适来曲多少　问古人道。真因妄立。从妄显真。是否。师曰。是曰。如何是真。师曰。不杂食。曰如何是妄。师曰。起倒攀缘。曰去此二途。如何合得圆常。师曰。不敬功德天。谁嫌黑暗女　问九峰一路。今古咸知。向上宗乘。请师提唱。师竖起拂子。僧曰。大众侧聆。愿垂方便。师曰。清波不睹鱼龙现迅浪风。高下底钩。曰若不久参。那知今日。师曰。人生无定止。像没镜中圆　问如何是祖师西来意。师曰。更问阿谁。曰恁么则学人全体是也。师曰。须弥顶上戴须弥。

　　益州北院通禅师

　　初参夹山。问曰。目前无法。意在目前。不是目前法。非耳目之所到。岂不是和尚语。山曰。是。师乃掀倒禅床。义手而立。山起来打一拄杖。师便下去　次参洞山。山上堂曰。坐断主人公。不落第二见。师出众曰。须知有一人不合伴。山曰。犹是第二见。师便掀倒禅床。山曰。上座作么生。师曰。待某甲舌头烂。即向和尚道　后辞洞山。拟入岭。山曰。善为飞猿岭峻好看。师良久。山召通阇黎。师应诺。山曰。何不入岭去。师因有省。更不入岭　住后。上堂。诸上座。有甚么事出来论量取。若上上根机。不假如斯。若是中下之流。直须刬削门头户底教。索索地莫教入泥水。第一速须省事。直须无心去学得。千般万般。祇成知解。与衲僧门下。有甚么交。涉僧。问直须无心学时如何。师曰。不管系　问如何是佛。师曰。峭壁本无苔。洒墨图斑驳　问二龙争珠。谁是得者。师曰。得者失。曰不得者如何。师曰。还我珠来。问如何是清净法身。师曰。无点污　问转不得时如何。师曰。功不到　问如何是大富贵底人。师曰。如轮王宝藏。曰如何是赤穷底人。师曰。如酒店腰带　问水洒不着时如何。师曰。干剥剥地　问一槌便成时如何。师曰。不是偶然　问如何是祖师西来意。师曰。壁上画枯松。游蜂竞采蕊。示灭。后敕谥证真禅师。

　　洞山道全禅师

　　问先洞山。如何是出离之要。山曰。阇黎。足下烟生。师当下契悟。更不他游。云居进语曰。终不敢孤负和尚足下烟生。山曰。步步元者。即是功到。暨洞山圆寂。众请踵迹住持　僧问。佛入王宫。岂不是大圣再来。师曰。护明不下生。曰争奈六年苦行何。师曰。幻人呈幻事。曰非幻者如何。师曰。王宫觅不得　问清净行者。不入涅槃。破戒比丘。不入地狱时如何。师曰。度尽无遗影。还他越涅槃　问极目千里。是甚么风范。师曰。是阇黎风范。曰未审和尚风范如何。师曰。不布婆娑眼。

　　京兆蚬子和尚

　　不知何许人。事迹颇异。居无定所。自印心于洞山。混俗闽川。不畜道具。不循律仪。冬夏唯披一衲。逐日沿江岸。采掇鰕蚬。以充其腹。暮即宿东山白马庙纸钱中。居民目为蚬子和尚　华严静闻之。欲决真假。先潜入纸钱中。深夜师归。严把住曰。如何是祖师西来意。师遽答曰。神前酒台盘。严放手曰。不虚与我同根生　严后赴庄宗诏。入长安。师亦先至。每日歌唱自拍。或乃佯狂。泥雪去来。俱无踪迹。厥后不知所终。

　　台州幽栖道幽禅师

　　镜清问。如何是少父。师曰。无标的曰。无标的。以为少父耶。师曰。有甚么过。曰祇如少父作么生。师曰。道者是甚么心行　问如何是佛。师曰。汝不信是众生。曰学人大信。师曰。若作胜解。即受群邪　问如何是道。师曰。但有路可上。更高人也行曰如何是道中人。师曰。解驱云里信　师一日斋时入堂白槌曰。白大众。众举头。师曰。且吃饭　师将示灭。僧问。和尚百年后。向甚么处去。师曰。迢然迢然。言讫坐亡。

　　越州乾峰和尚

　　上堂。法身有三种病。二种光。须是一一透得。始解归家稳坐。须知更有向上一窍在。云门出问。庵内人。为甚么不知庵外事。师呵呵大笑。门曰。犹是学人疑处。师曰。子是甚么心行。门曰。也要和尚相委。师曰。直须与么始解稳坐。门应喏喏　上堂。举一不得。举二放过。一着落在第二。云门出众曰。昨日有人从天台来。却往径山去。师曰。典座来日不得普请。便下座　问僧。甚处来。曰天台。师曰。见说石桥作两段。是否。曰和尚甚处得这消息来。师曰。将谓华顶峰前客。元是平田庄里人　问如何得出三界去。师曰。唤院主来。趁出这僧着　师问众僧。轮回六趣。具甚么眼。众无对　问如何是超佛越祖之谈。师曰。老僧问聻。曰和尚问则且置。师曰。老僧问。尚不奈何说甚么超佛越祖之谈　问十方薄伽梵。一路涅槃门。未审。路头在甚么处。师以拄杖画曰。在这里(僧后请益云门。门拈起扇子曰。扇子𨁝跳。上三十三天。筑着帝释鼻孔。东海鲤鱼。打一棒雨似盆倾会么)。

　　吉州禾山和尚

　　僧问。学人欲伸一问。师还答否。师曰。禾山答汝了也　问如何是西来意。师曰。禾山大顶　问如何是和尚家风。师曰。满目青山起白云。曰或遇客来如何祇待。师曰。满盘无味醍醐果　问无言童子居何国土。师曰。当轩木马嘶风切。

　　明州天童咸启禅师

　　问伏龙。甚处来。曰伏龙来。师曰。还伏得龙么。曰不曾伏这畜生。师曰。且坐吃茶　简大德问。学人卓卓上来。请师的的。师曰。我这里一屙便了。有甚么卓卓的的。曰和尚恁么答话。更买草鞋行脚好。师曰。近前来。简近前。师曰。祇如老僧恁么答。过在甚么处。简无对。师便打　问如何是本来无物。师曰。石润元含玉。矿异自生金　问如何是真常流注。师曰。涓滴无移。

　　潭州宝盖山和尚

　　僧问。一间无漏舍。合是何人居。师曰。无名不挂体。曰还有位也无。师曰。不处　问如何是宝盖。师曰。不从人天得。曰如何是宝盖中人。师曰。不与时人知。曰佛来时如何。师曰。觅他路不得　问世界坏时。此物何处去。师曰。千圣寻不得。曰时人如何归向。师曰。直须似他去。曰还有的当也无。师曰。不立标则　问不居正位底人。如何行履。师曰。红焰丛中骏马嘶。

　　澧州钦山文邃禅师

　　福州人。少依杭州大慈中。受业时岩。头雪峰在众睹师吐论知是法器。相率游方。二大士。各承德山印记。师虽屡激扬。而终然凝滞。一日问德山曰。天王也恁么道。龙潭也恁么道。未审和尚作么生道。山曰。汝试举天王龙潭道底看。师拟进语。山便打。师被打。归延寿堂曰。是则是打我太煞。岩头曰汝恁么道。他后不得道见德山来　后于洞山。言下发解。乃为之嗣。年二十七。止于钦山。大众前尝举参洞山时语。山问。甚么处来。师曰。大慈来。曰还见大慈么师曰。见曰。色前见。色后见。师曰。非色前后见。洞山默置。师乃曰。此吾离师太早。不尽师意　僧问。如何是祖师西来意。师曰。梁公曲尺。志公剪刀　问一切诸佛。及诸佛法。皆从此经出。如何是此经。师曰。常转。曰未审经中说甚么。师曰。有疑请问　问如何是和尚家风。师曰。锦绣银香囊。风吹满路香。岩头闻。令僧去曰。传语十八子。好好事潘郎　有僧写师真呈。师曰。还似我也无。僧无对。师自代曰。众僧看取　德山侍者来参。才礼拜。师把住曰。还甘钦山与么也无。者曰。某甲。却悔久住德山。今日无言可对。师乃放手曰。一任祇对。者拨开胸曰。且听某通气一上。师曰。德山门下。即得这里一点用不着。者曰。久闻钦山不通人情。师曰。累他德山眼目。参堂去　师与岩头雪峰坐次。洞山行茶来。师乃闭眼。洞曰。甚么处去来。曰入定来。洞曰。定本无门。从何而入　师入浴院。见僧踏水轮。僧乃问讯。师曰。幸自辘辘地转。何须恁么。曰不恁么又争得。师曰。若不恁么。钦山眼堪作甚么。曰作么生是师眼。师以手作拨眉势。曰和尚又何得恁么。师曰。是我恁么。你便不恁么。僧无对。师曰。索战无功。一场气闷。良久乃问曰。会么。曰不会。师曰。钦山为汝担取一半　师与岩头雪峰过江西。到一茶店。吃茶次。师曰。不会转身通气者。不得茶吃。头曰。若恁么我定不得茶吃。峰曰。某甲亦然。师曰。这两个老汉。话头也不识。头曰。甚处去也。师曰。布袋。里老鸦。虽活如死。头退后曰。看看。师曰。奯公且置。存公作么生。峰以手画一圆相。师曰。不得不问。头呵呵曰。太远生。师曰。有口不得茶吃者多　巨良禅客参。礼拜了。便问。一镞破三关时如何。师曰。放出关中主看。良曰。恁么则知过必改。师曰。更待何时。良曰。好只箭放不着所在。便出去。师曰。且来阇黎。良回首。师下禅床。擒住曰。一镞破三关。即且置。试为钦山发箭看。良拟议师。打七棒曰。且听个乱统汉。疑三十年。有僧举似同安察。安曰良公虽解发箭要。且未中的。僧便问。未审如何得中的去。安曰。关中主是甚么人。僧回举似师。师曰。良公若解恁么。也免得钦山口。然虽如此。同安不是好心。亦须看过始得　僧参。师竖起拳曰。开即成掌。五指参差。如今为拳。必无高下。汝道。钦山还通商量也无。僧近前。却竖起拳。师曰。你恁么。祇是个无开合汉。曰未审和尚如何接人。师曰。我若接人。共汝一般去也。曰特来参师也。须吐露个消息。师曰。汝若特来。我须吐露。曰便请。师便打。僧无语。师曰。守株待兔。枉用心神　上堂。横按拄杖。顾视大众曰。有么有么。如无钦山唱菩萨蛮去也。啰啰哩哩。便下座　师与道士论义士。立义曰。粗言及细语。皆归第一义。师曰。道士是佛家奴。士曰。太粗生。师曰。第一义何在。士无语。

　　瑞州九峰通玄禅师

　　郢州程氏子。初参德山。后于洞山。言下有省。住后。僧问。自心他心。得相见否。师曰。自己尚不见。他人何可观　问罪福之性。如何了达。得无同异。师曰。絺绤不御寒　问僧。近自何来。曰闽岭。师曰。远涉不易。曰不难。动步便到。师曰。有不动步者么。曰有。师曰。争得到此间。僧无对。师便打。师于唐昭宗乾宁丙辰二月十七日。晨兴诫门人曰。无虚度光阴。无虚消信施。既已出家。唯道是履。名大丈夫。于是寂然在定。至三月二十日乃化。寿六十有三。坐四十有二夏。

　　青原下六世

　　曹山寂禅师法嗣

　　瑞州洞山道延禅师

　　因曹山垂语曰。有一人向万丈崖头。腾身直下。此是甚么人。众无对。师出曰。不存。山曰。不存个甚么。师曰。始得扑不碎。山深肯之　后有僧问。请和尚密付真心。师曰。欺这里无人作么。

　　抚州金峰从志玄明禅师

　　僧问。如何是金峰正主。师曰。此去镇县不遥。阇黎莫造次。曰何不道取。师曰。口如磉盘　问千峰万峰。那个是金峰。师乃斫额　问千山无云万里绝霞时如何。师曰。飞猿岭。那边何不吐却　问如何是西来意。师曰。壁边有鼠耳　问如何是和尚家风。师曰。金峰门前。无五里牌　新到参。师曰。不用通时暄第一句道将来。曰孟春犹寒。伏惟和尚。师曰。犹有这个在。曰不可要人点检去也。师曰。谁。僧指自身。师曰。不妨遭人点检　拈起枕子示僧曰。一切人唤作枕子。金峰道不是。僧曰。未审和尚唤作甚么。师拈起枕子。僧曰。恁么则依而行之。师曰。你唤作甚么。僧曰。枕子师曰。落在金峰窠里　僧扫地次。师问。作甚么。僧竖超苕帚。师曰。犹有这个在。曰和尚适来。见个甚么。师竖起拄杖　僧参。才入方丈。师便打。僧曰。是是。师又打。僧曰。不是不是。师作礼拜势。僧作拓势。师曰。老僧眼暗。阇黎耳聋。曰将饭喂鱼。还须克己。师曰。施食得长寿报。曰和尚年多少。师曰。不落数量。曰长寿者谁。师曰。金峰曰。果然眼昏。师曰。是是　问僧。甚处来。僧近前良久。师曰。阇黎参见甚么人。曰参甚么碗。师曰。金峰有过。曰是是。师良久　师问僧。甚处来。曰东国来。师曰。作么生过得金峰关。曰公验分明。师曰。试呈似金峰看。僧展两手。师曰。金峰关。从来无人过得。曰和尚还过得么。师曰。波斯吃胡椒　问僧。姓甚么。曰姓何师。曰至今。不脱。俗曰因师致得。师曰。若恁么过在金峰。曰不敢。师曰。灼然金峰有过　僧问讯次。师把住曰。辄不得向人道。我有一则因缘。举似你。僧作听势。师与一掌。僧曰。为甚么打某甲。师曰。我要这话行　看经次。骈道者来。师擎起经。作揽衣势。以目视之。骈提起坐具。以目视师。师曰。一切人道你会禅。骈曰。和尚作么生。师笑曰。草贼大败　问是身无知。如土木瓦石。此意如何。师下禅床。扭僧耳朵。僧负痛作声。师曰。今日始捉着个无知汉。僧作礼。出去。师召阇黎。僧回首。师曰。若到堂中。不可举着。曰何故。师曰。大有人。笑金峰老婆心　上堂。老僧二十年前。有老婆心。二十年后。无老婆心。僧问。如何是二十年前有老婆心。师曰。问凡答凡。问圣答圣。曰。如何是二十年后无老婆心。师曰。问凡不答凡。问圣不答圣　师见僧来。乃举手曰。此是大人分上事。你试通个消息看。曰某甲不欲瞒和尚。师曰。知孝养人。也还稀有。曰莫是大人分上事么。师曰。老僧瞒阇黎。曰到这里不易辨白。师曰。灼然灼然。僧礼拜。师曰。发足何处。曰祇这里。师曰。不唯自瞒。兼瞒老僧　上堂。我若举来。又恐遭人唇吻。不举又遭人笑怪。于其中间。如何即是。有僧才出。师便归方丈。至晚。别僧请益曰。和尚今日。为甚不答这僧话。师曰。大似失钱遭罪　问僧。你还知金峰一句子么。曰知来久矣。师曰作么生。僧便喝。师良久。僧曰。金峰一句。今日粉碎。师曰。老僧。大曾问人。唯有阇黎门风峭峻。曰不可。须要人点检。师曰。真鍮不博金　问如何是非言之言。师曰。不加文彩　问四海晏清时如何。师曰。犹是阶下汉　上堂。事存函盖。合理应箭锋拄。还有人道得么。如有人道得。金峰分半院。与他住。时。有僧出作礼。师曰。相见易得好。共住难为人。便下座　僧辞。师问。何处去。曰不敢妄通消息。师曰。若到诸方。切忌道着金峰为人处。曰已领尊旨。师曰。忽有人问。你作么生。僧提起袈裟角。师曰。捷弱于阇黎　后住金陵报国院示灭。敕谥广圆禅师。塔曰归寂。

　　襄州鹿门山处真禅师

　　僧问。如何是和尚家风。师曰。有盐无醋。曰忽遇客来如何祇待。师曰。柴门草户。谢子远来　问如何是道人。师曰。口似鼻孔　问祖祖相传。传甚么物。师曰。金襕袈裟　问如何是函中般若。师曰。佛殿挟头六百卷　问和尚百年后。向甚么处去。师曰。山下李家使牛去。曰还许学人相随也无。师曰。汝若相随。莫同头角。曰诺。师曰。合到甚么处。曰佛眼辨不得。师曰。若不放过。亦是茫茫　问如何是鹿门高峻处。师曰。汝还曾上主山也无　问如何是禅。师曰。鸾凤入鸡笼。曰如何是道。师曰。藕丝牵大象。　问劫火洞然。大千俱坏。未审此个还坏也无。师曰。临崖看浒眼。特地一场愁　问如何是和尚转身处。师曰。昨夜三更。失却枕子　问一句下豁然时如何。师曰。汝是谁家子　上堂。一片凝然光灿烂。拟意追寻卒难见。瞥然撞着豁人情。大事分明总成办。实快活无系绊。万两黄金终不换。任他千圣出头来。总是向渠影中现。

　　抚州曹山慧霞了悟禅师

　　僧问。佛未出世时如何。师曰。曹山不如。曰出世后如何。师曰。不如曹山　问四山相逼时如何。师曰。曹山在里许。曰还求出也无。师曰。在里许即求出　僧侍立。师曰。道者可煞热。曰是。师曰。祇如热向甚处迴避。曰向镬汤炉炭里迴避。师曰。祇如镬汤炉炭。又作么生迴避。曰众苦不能到。

　　华州草庵法义禅师

　　僧问。如何是祖师西来意。师曰烂炒浮沤饱满吃　问拟心即差。如何进道。师曰。有人常拟为甚么不差。曰此犹是和尚分上事。师曰。红焰莲花朵朵开　问如何是和尚得力处。师曰。如盲似聋。曰不会。师曰。恰与老僧同参。

　　抚州曹山光慧玄悟禅师

　　上堂。良久曰。雪峰和尚。为人如金翅鸟。入海取龙相似。僧出问。未审和尚此间如何。师曰。甚处去来　问如何是西来的的意。师曰。不礼拜。更待何时　问如何是密传底心。师良久。僧曰。恁么则徒劳侧耳也。师唤侍者。来烧香着　问古人云。如红炉上一点雪。意旨如何。师曰。惜取眉毛好　问如何指示。即得不昧去。师曰。不可雪上更加霜。曰。恁么则全因和尚去也。师曰。因个甚么　问如何是妙明真性。师曰。款款莫磕损　上堂。良久。僧出曰。为众竭力。祸出私门。未审放过不放过。师默然　问古人道。生也不道。死也不道。意旨如何。师良久。僧礼拜。师曰。会么。曰不会。师曰。也是厨寒甑足尘　上堂。举拄杖曰。从上皆留此一路。方便接人。有僧出曰。和尚又是从头起也。师曰。谢相委悉　问机关不转。请师商量。师曰。哑得我口么　问路逢猛虎时如何。师曰。放憨作么。

　　抚州曹山羌慧智炬禅师

　　初问先曹山曰。古人提持那边人。学人如何体悉。山曰。退步就已。万不失一。师于言下。顿忘玄解。乃辞去遍参　至三祖。因看经次僧问。禅僧心不挂元字脚。何得多学。师曰。文字性异。法法体空。迷则句句疮疣。悟则文文般若。苟无取舍。何害圆伊　后离三祖。到瑞州。众请住龙泉。僧问。如何是文殊。师曰。不可有第二月也。曰即今事如何。师曰。正是第二月　问如何是如来语。师曰。猛风可绳缚　问如何履践。即得不昧宗风。师曰。须知龙泉好手。曰请和尚好手。师曰。却忆钟子期　问古人道。若记一句论劫。作野狐精。未审古人意旨如何。师曰。龙泉僧堂未曾锁。曰和尚如何。师曰。风吹耳朵　问如何是一句。师曰。无闻　问如何是声前一句。师曰。恰似不道　问如何是和尚为人一句。师曰。汝是九色鹿　问抱璞投师时如何。师曰。不是自家珍。曰如何是自家珍。师曰。不啄不成器。

　　衡州育王山弘通禅师

　　僧问。混沌未分时如何。师曰。混沌。曰分后如何。师曰。混沌　上堂。释迦如来四十九年。说不到底句。今夜山僧不避羞耻。与诸尊者共谭。良久曰。莫道错珍重　问学人有病请师医。师曰。将病来与汝医。曰便。请师。曰还老僧药价钱来　问曹源一路即不问。衡阳江畔事如何。师曰。红炉焰上无根草。碧潭深处不逢鱼　问心法双亡时如何。师曰。三脚虾蟆背大象　问如何是西来意。师曰。老僧毛竖　问如何是佛法大意。师曰。直待文殊过。即向你道。曰文殊过也。请和尚道。师便打　问如何是和尚家风。师曰。浑身不直五文钱。曰太贫寒生。师曰。古代如是。曰如何施设。师曰。随家丰俭　问如何是急切处。师曰。针眼里打筋斗　问如何是本来身。师曰。回光影里见方亲。

　　衡州华光范禅师

　　僧问。如何是无缝塔。师指僧堂曰。此间僧堂无门户　问僧。曾到紫陵么。曰曾到。师曰。曾到鹿门么。曰曾到。师曰。嗣紫陵即是。嗣鹿门即是。曰即今嗣和尚得么。师曰。人情不打即不可。便打　问。非隐显处是和尚。那个是某甲。师曰。尽乾坤无一不是。曰此犹是和尚。那个是某甲。师曰。木人石女笑分明。

　　处州广利容禅师

　　初住贞溪。僧参。师举拂子曰。贞溪老僧。还具眼么。曰某甲不敢见和尚过。师曰。老僧死。在阇黎手里也　问如何是和尚家风。师曰。谢阇黎道破　问西院拍手笑呵呵。意作么生。师曰。卷上帘子着　问自己不明。如何明得。师曰。不明。曰为甚么不明。师曰。不见道自己事　问鲁祖面壁。意作么生。师良久曰。还会么。曰不会。师曰。鲁祖面壁　因郡守受代归。师出送接话次。守问。和尚远出山门。将甚么物来。师曰。无尽之宝呈献。守无对。后有人进语曰。便请。师曰。太守尊严　上堂。问千途路绝。思语不通时如何。师曰。犹是阶下汉。曰如何是阶上汉。师曰。龙楼不举手。乃曰。作么生是尊贵底人。试道看。莫祇向长连床上。座地见他人不肯。忽被明眼人拶着。便向铁围山里藏身。若到广利门下。须道得第一句。即开一线道。与兄弟商量。时有僧出礼拜。师曰。将谓是异国舶主。元来是此土商人。

　　泉州庐山小溪院行传禅师

　　青原周氏子。僧问。久向庐山石门为甚么入不得。师曰。钝汉。僧曰。忽遇猛利者。还许也无。师曰。吃茶去。

　　益州布水岩和尚

　　僧问。如何是西来意。师曰。一回思着一伤心　问宝剑未磨时如何。师曰。用不得。曰磨后如何。师曰。触不得。

　　蜀川西禅和尚

　　僧问。佛是摩耶降生。未审。和尚是谁家子。师曰。水上卓红旗　问三十六路。阿那　路最妙。师曰。不出第一手。曰忽遇出时如何。师曰。脊着地也不难。

　　韶州华严和尚

　　僧问。既是华严。还将得华来么。师曰。孤峰顶上千枝秀。一句当机对圣明　僧录问。法身无相不可言。宣皇帝诏。师将何接引。师曰。金钟迥出云中响。万里归朝贺圣君　问如何是佛法大意。师曰。惊天动地。曰还当也无。师曰。灵机永布千家月。祇这如今万世传。

　　五灯全书卷第二十七
卍新纂续藏经第 81 册 No. 1571 五灯全书(卷1-33)


　　五灯全书卷第二十八

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　曹宗洞

　　　　　青原下六世

　　云居膺禅师法嗣

　　洪州凤栖山同安丕禅师

　　僧问。如何是无缝塔。师曰。吽吽。曰如何是塔中人。师曰。今日大有人。从建昌来　问一见便休去时如何。师曰。是也。更来这里作么　问如何是点额鱼。师曰。不透波澜。曰惭耻时如何。师曰。终不仰面。曰恁么则不变其身也。师曰。是也青云事作么生　问如何是和尚家风。师曰。金鸡抱子归霄汉。玉兔怀胎入紫微。曰忽遇客来。将何祇待。师曰。金果朝来猿摘去。玉花晚后凤衔归　问无情还解说法也无。师曰。玉犬夜行。不知天晓　问路逢达道人。不将语默对。未审。将甚么对。师曰。要踢要拳　问。才有言诠尽落今时。不落言诠请师直说。师曰。木人解语非千古。石女抛梭岂乱丝　问依经解义。三世佛冤。离经一字。即同魔说。此理如何。师曰。孤峰迥秀。不挂烟萝。片月行空。白云自在　新到参。师问。甚处来。曰湖南。师曰。还知同安这里。风云体道。花槛璇玑么。曰知师曰。非公境界。僧便喝。师曰。短贩樵人。徒夸书剑。僧拟进语。师曰。剑甲未施。贼身已露　问佛未出世时如何。师曰。藕丝系大象。曰出世后如何。师曰。铁锁锁石牛　问玉印开时。何人受信。师曰。不是恁么人。曰亲宫事如何。师曰。道甚么　问如何是毗卢师。师曰。阇黎在甚么处出家　问如何是触目菩提。师曰。面前佛殿　问片玉无瑕。请师不触。师曰。落汝后　问玉印开时。何人受信。师曰。不是小小　问迷头认影如何止。师曰。告阿谁。曰如何即是。师曰。从人觅。即转远也。曰不从人觅时如何。师曰。头在甚么处　问如何是同安一只箭。师曰。脑后看。曰脑后事如何。师曰。过也　问亡僧衣众人唱。祖师衣甚么人唱。师曰。打　问将来不相似。不将来时如何。师曰。甚么处着　问未有这个时。作么生行履。师曰。寻常又作么生。曰恁么则不改旧时人也。师曰。作何行履　问如何是异类中人。师曰。露地藏白牛。壶中明日月　师看经次。见僧来参。遂以衣袖盖却头。僧近前。作吊慰势。师放下衣袖。提起经曰。会么。僧却以衣袖盖头。师曰。苍天苍天。

　　庐山归宗寺怀恽禅师

　　僧问。无佛无众生时如何。师曰。甚么人如此　问水清鱼现时如何。师曰。把一个来。僧无对(同安代云。动即失)　问如何是五老峰。师曰。突兀地　问截水停轮时如何。师曰。磨不转。曰如何是磨不转。师曰。不停轮　问如何是尘中弟子。师曰。灰头土面(同安代云。不拂拭)　问如何是世尊不说说。师曰。正恁么。曰如何是迦叶不闻闻。师曰。不附物　问不佛不众生时如何。师曰。是甚么人如此　问学人不到处请师说。师曰。汝不到甚么处来。

　　池州嵇山章禅师

　　在投子作柴头。投子同吃茶次。谓师曰。森罗万象。总在里许。师泼却茶曰。森罗万象。在甚么处。子曰。可惜一碗茶。师后谒雪峰。峰问。莫是章柴头么。师乃作轮椎势。峰肯之。

　　南康军云居怀岳禅师

　　僧问。如何是一丸疗万病底药。师曰。汝患甚么　问如何是本来瑞草。师曰。好手拈不出。曰如何是无根树。师曰。处处着不得。

　　杭州佛日本空禅师

　　初游天台山。尝曰。如有人夺得我机者。即吾师矣。寻谒云居作礼。问曰。二龙争珠。谁是得者。居曰。卸却业身来。与子相见。师曰。业身已卸。居曰。珠在甚么处。师无对。(同安代云。回头即没交涉)遂投诚入室。时始年十三。后四年。参夹山。才入门见维那。那曰。此间不着后生。师曰。某甲不求挂搭。暂来礼谒和尚。维那白夹山。山许相见。师未升阶。山便问。甚处来。师曰。云居来。曰即今在甚么处。师曰。在夹山顶𩕳上。山曰。老僧行年在坎。五鬼临身。师拟上阶。山曰。三道宝阶。从何而上。师曰。三道宝阶。曲为今时。向上一路。请师直指。山便揖。师乃上阶礼拜。山问。阇黎与甚么人同行。师曰。木上座。山曰。何不来相看老僧。师曰。和尚看他有分。山曰。在甚处。师曰。在堂中。山便同师下到堂中。师遂取拄杖。掷在山面前。山曰。莫从天台得否。师曰。非五岳之所生。山曰。莫从须弥得否。师曰。月宫亦不逢。山曰。恁么则从人得也。师曰。自己尚是冤家。从人得堪作甚么。山曰。冷灰里有一粒豆爆。乃唤维那明窗下安排着。师曰。未审明窗还解语也无。山曰。待明窗解语。即向汝道　夹山来日上堂。问昨日新到。在甚么处。师出应诺。山曰。子未到云居已前。在甚么处。师曰。天台国清。山曰。吾闻天台有潺潺之瀑。渌渌之波。谢子远来。此意如何。师曰。久居岩谷。不挂松萝。山曰。此犹是春意。秋意作么生。师良久。山曰。看君祇是撑船汉。终归不是弄潮人　来日普请。维那令师送茶。师曰。某甲为佛法来。不为送茶来。那曰。奉和尚处分。师曰。和尚尊命即得。乃将茶去作务处。摇茶瓯作声。山回顾。师曰。酽茶三五碗。意在钁头边。山曰。瓶有倾茶势。篮中几个瓯。师曰。瓶有倾茶势。篮中无一瓯。便行茶。时众皆举目。师曰。大众鹤望。请师一言。山曰。路逢死蛇莫打杀。无底篮子盛将归。师曰。手执夜明符。几个知天晓。山曰。大众有人也。归去来。归去来。遂住。普请归院。众皆仰叹。师终于佛日。卵塔存焉。

　　苏州永光院真禅师

　　上堂。言锋若差。乡关万里。直须悬崖撒手。自肯承当。绝后再苏。欺君不得非常之旨。人焉廋哉　问道无横径。立者皆危。如何得不被横径所侵去。师以杖拄僧口。僧曰。此犹是横径。师曰。合取口　问如何是常在底人。师曰。来往不易　问如何是祖师西来意。师曰。铁山夜锁千家月。金乌常照不当门。

　　庐山归宗澹权禅师

　　僧问。金鸡未鸣时如何。师曰。失却威音王。曰鸣后如何。师曰。三界平沉　问尽身供养时如何。师曰。将甚么来。曰所有不惜。师曰。供养甚么人。僧无语　问学人为佛法来。如何是佛法。师曰。正空闲。曰便请商量。师曰。周匝有余　问大众云集。合谭何事。师曰。三三两两　问路逢达道人。不将语默对。未审将甚么对。师曰。争能肯得人。僧良久。师曰。会么。曰不会。师曰长安路上厕坑子　问如何是佛法大意。师曰。三枷五棒　问通彻底人。如何语道。师曰。汝祇今作么生。曰任性随流。师曰。不随流争得息。

　　蕲州广济禅师

　　僧问。疋马单枪时如何。师曰。头落也　问如何是方外之谭。师曰。汝道甚么　问如何是广济水。师曰。饮者绝饥渴。曰恁么则学人不虚到也。师曰。情知你受人安排　问远远来投。乞师指示。师曰。有口祗解吃饭　问温伯雪与仲尼相见时如何。师曰。此间无恁么人　问不识不见。请师道出。师曰不昧。曰不昧时作么生。师曰。汝唤作甚么　问如何是奇特事。师曰。焰里牡丹花　问如何是无心道人。师曰。丹霞放火烧。

　　潭州水西南台和尚

　　僧问。如何是此间一滴水。师曰。入口即抉出　问如何是西来意。师曰。靴头线绽　问。祖祖相传。未审传个甚么。师曰。不因阇黎问。老僧亦不知。

　　歙州朱溪谦禅师

　　韶国师到参次。闻犬咬灵鼠声。国师便问。是甚么声。师曰。犬咬灵鼠声。国师曰。既是灵鼠。为甚么却被犬咬。师曰。咬杀也。国师曰。好个犬。师便打。国师曰。莫打某甲话在。师休去　因造佛殿毕。一僧同看。师曰。此殿着得甚么佛。曰着即不无。有人不肯。师曰。我不问那个人。曰恁么则某甲亦未曾祇对和尚。

　　扬州丰化和尚

　　僧问。上无片瓦。下无卓锥时如何。师曰。莫飘露么　问不具得失时如何。师曰。道甚么。

　　南康军云居道简禅师

　　范阳人。久入先云居之室。密受真印。而分掌寺务。典司樵㸑。以腊高。堂中为第一座。属先云居将顺寂。主事请问。谁堪继嗣居曰。堂中简。主事虽承言。而意不在师。谓令拣择可当说法者。佥曰。第二座可然。且备礼先请第一座。若谦让。即坚请第二座师既密承授记略不辞免。即自持道具入方丈。摄众演法。主事等不惬素志罔循规式。师察其情。乃潜弃去。其夜安乐树神号泣诘旦。主事大众。奔至麦庄悔过。哀请归院。众闻空中连声唱曰。和尚来也。一众钦服　僧问。如何是和尚家风。师曰。随处得自在　问维摩岂不是金粟如来。师曰是。曰为甚么却在释迦会下听法。师曰。他不担人我　问横身盖覆时如何。师曰。还盖覆得么　问蛇子为甚么吞却蛇师。师曰。在里不伤　问诸圣道不得处。和尚还道得么。师曰。汝道。甚么处诸圣道不得　问路逢猛虎时如何。师曰。千人万人不逢。为甚么阇黎偏逢　问孤峰独宿时如何。师曰。闲却七间僧堂不宿。阿谁教汝孤峰独宿　师寿八十余。后无疾而寂。庐州帅张崇。建塔于本山。至今存焉。

　　洪州大善慧海禅师

　　僧问。不坐青山顶时如何。师曰。且道是甚么人　问如何是解作客底人。师曰。不占上　问灵泉忽逢时如何。师曰。从甚么处来　问如何道即不违于师。师曰。莫惜口。曰道后如何。师曰。道甚么　问如何道得相亲去。师曰快道。曰恁么则不道也。师曰。用口作甚么　问如何是西来意。师曰。三界平沉。

　　鼎州德山和尚

　　僧问。路逢达道人。不将语默对。未审将甚么对。师曰。祇恁么。僧良久。师曰。汝更问。僧再问。师乃喝出。

　　南岳南台和尚

　　僧问。直上融峰时如何。师曰见么。

　　南康军云居昌禅师

　　僧问。相逢不相识时如何。师曰。既相逢。为甚么不相识　问红炉猛焰时如何。师曰。里头是甚么　问不受商量时如何。师曰。来作甚么。曰来亦不商量。师曰。空来何益　问方丈前容身时如何。师曰。汝身大小。

　　晋州大梵和尚

　　僧问。如何是学人顾望处。师曰。井底架高楼。曰恁么则超然去也。师曰。何不摆手。

　　新罗国云住和尚

　　僧问。诸佛道不得。甚么人道得。师曰。老僧道得。曰诸佛道不得。和尚作么生道。师曰。诸佛是我弟子。曰请和尚道。师曰。不是对君王。好与二十棒　问达磨未来时如何。师曰。夜半石牛吼。曰来后如何。师曰。特地使人愁　问既是普眼。为甚不见普贤。师曰。祇为贪程太速。

　　阾珏和尚

　　僧问。学人不负师机。还免披毛带角也无。师曰。阇黎何得对面不相识。曰恁么则吞尽百川水。方明一点心。师曰。虽脱毛衣。犹披鳞甲。曰好来和尚具大慈悲。师曰。尽力道。也出老僧格不得。

　　疏山仁禅师法嗣

　　随州护国院守澄净果禅师

　　上堂。诸方老宿。尽在曲录木床上为人。及有人问着祖师西来意。未曾有一人当头道着。时有僧问。请和尚当头道。师曰。河北驴鸣。河南犬吠　问如何是佛。师咄曰。这驴汉　问尽大地。是一只眼底人来时如何。师曰。阶下汉　问诸佛不到处。是甚么人行履。师曰。聃耳鬅头。曰何人通得彼中信。师曰。驴面兽腮　问随缘认得时如何。师曰。错　问如何是西来意。师曰。一人传虚。万人传实　问不落干将手。如何是太阿。师曰。七星光彩耀。六国罢烟尘　问鹤立枯松时如何。师曰。地下底一场懡㦬　问会昌沙汰时。护法善神。向甚么处去。师曰。三门前两个　问滴水滴冻时如何。师曰。日出后一场懡㦬。

　　洛京灵泉归仁禅师

　　初问疏山。枯木生花。始与他合。是这边句。是那边句。山曰。亦是这边句。师曰。如何是那边句。山曰。石牛吐出三春雾。灵雀不栖无影林。住后。僧问。如何是灵泉家风。师曰。十日作活九日病。曰此病如何。师曰。迴避不得。曰还疗得也无。师曰。耆婆稽首。医王皱眉　问祖意教意。是同是别。师曰。牛马同群放。曰还分不分。师曰。夜半昆仑穿市过。午后乌鸡带雪飞　问急切相投时如何。师曰。见佛似冤家　问如何是灵泉竹。师曰。不从栽种得。曰还变动也无。师曰。三冬瑞雪应难改。九夏凝霜色转鲜　问如何是灵泉心印。师曰。不传不受。曰或遇交代时如何。师曰。淮南船子看洛阳　问如何是祖师西来意。师曰。仰面独扬眉。回头自拍手　问如何是和尚家风。师曰。骑牛戴席帽。过水着靴衫　问如何是无问而自说。师曰。死人口里活人舌。曰未审是何人领会。师曰。无角水牯牛　问如何是灵泉活计。师曰。东壁打倒西壁。曰凭个甚么过朝夕。师曰。折腰铛子无烟火。曰二时将何奉献。师曰。野老共炊无米饭。溪边大会不来人　问如何是灵泉境。师曰。枯桩花烂熳。曰如何是境中人。师曰。子规啼断后。花落布阶前　问如何是沙门行。师曰。恰似个屠儿。曰如何行履。师曰。破斋犯戒。曰究竟作么生。师曰。因不收。果不入　士问。俗人还许会佛法否。师曰。那个台无月。谁家树不春。

　　瑞州五峰遇禅师

　　僧问。佛未出世时如何。师曰。一堆泥土　问如何是不拨不触底人。师曰。闭目藏三寸。翻眉盖眼睛。

　　抚州疏山证禅师

　　初参先疏山。得旨后历诸方。谒投子。子问。近离甚处。曰延平。子曰。还将得剑来么。曰将得来。子曰。呈似老僧看。师乃指面前地。子便休。至晚。问侍者。新到在么。者曰。当时去也。子曰。三十年弄马骑。今日被驴扑　住后。僧问如何是就事学。师曰。着衣吃饭。曰如何是就理学。师曰。骑牛去秽。曰如何是向上事。师曰。溥际不收　问如何是声色混融句。师曰。不辨消不及。曰如何是声色外别行底句。师曰。难逢不可得　问亲切处。乞一言。师以拄杖敲之。僧曰。为甚么不道。师曰。得恁么不识好恶。

　　洪州百丈明照安禅师

　　新罗人。僧问。一藏圆光。如何是体。师曰。劳汝远来。曰莫便是一藏圆光么。师曰。更吃一碗茶　问如何是和尚家风。师曰。手巾寸半布　问万法归一。一归何处。师曰。未有一个人不问　问如何是极则处。师曰。空王殿里登九五。野老门前不立人　问随缘认得时如何。师曰。未认得时作么生　问如何是毗卢师。师曰。人天收不得。曰如何是一代时教。师曰。义例分明。

　　瑞州黄檗山慧禅师

　　洛阳人。少出家。业经论。因增受菩萨戒。而叹曰。大士摄律仪。与吾本受声闻戒。俱止持作犯也。然于篇聚增减。支本通别。制意且殊。既微细难防。复于摄善中。未尝行于少分。况饶益有情乎。且世间泡幻身命。何可留恋哉。由是置讲课。欲以身捐于水中。饲鳞甲之类。念已将行。偶二禅者。接之款话。说南方颇多知识。何滞于一隅。师从此回志参寻。属关津严紧。乃谓守吏曰。吾非玩山水。誓求祖道。他日必不忘恩也。吏者察其志。遂不苛留。且谓之曰。师既为法忘身。回时愿无吝所闻。师欣谢。直造疏山。时仁坐法堂受参。师先顾视大众。然后致问曰。刹那便去时如何。山曰。逼塞虚空。汝作么生去。师曰。逼塞虚空。不如不去。山便休。师下堂。参第一座。座曰。适来祇对甚奇特。师曰。此乃率尔。敢望慈悲开示愚昧。座曰。一刹那间。还有拟议否。师于言下顿省。礼谢。住后。僧问黄檗一路荒来久。今日当阳事若何。师曰。虚空不假金锤炼。日月何曾待照人。师示灭塔于本山。肉身至今如生。

　　延州伏龙山奉璘禅师

　　僧问。如何是和尚家风。师曰。横身卧海。日里挑灯　问如何是伏龙境。师曰。山峻水流急。三冬发异华　问和尚还爱财色也无。师曰爱。曰既是善知识。为甚么却爱财色。师曰。知恩者少　师问火头。培火了也未。曰低声。师曰。甚么处得这消息来。曰不假多言。师曰。省钱易饱。吃了还饥　问如何是和尚家风。师曰。长齑冷饭。曰太寂寞生。师曰。僧家合如是。

　　安州大安山省禅师

　　僧问。失路迷人。请师直指。师曰。三门前去　问举步临危。请师指月。师曰。不指月。曰为甚么不指月。师曰。临坑不推人　问离四句。绝百非。请和尚道。师曰。我王库内。无如是刀　问重重关锁。信息不通时如何。师曰。争得到这里。曰到后如何。师曰。彼中事作么生　问如何是真中真。师曰。十字路头泥佛子　问无为无事人。犹是金锁难。金锁牵不住。是甚么人。师曰。向阇黎道即得。不可荒却大安山去也。

　　洪州百丈超禅师

　　海东人。僧问。祖意教意。是同是别。师曰。金鸡玉兔。听绕须弥　问日落西山去。林中事若何。师曰。洞深云出晚。涧曲水流迟　问某甲今日辞去。或有人问和尚说甚么法。向他道甚么。师曰。但道。大雄山顶上。虎生师子儿。

　　洪州天王院和尚

　　僧问。国内按剑者是谁。师曰。天王　问百骸俱溃散。一物镇长灵时如何。师曰。不堕无坏烂　问如何是佛。师曰。错　问如何是无相道场。师曰。门外列金刚。

　　常州正勤院蕴禅师

　　魏府韩氏子。幼而出家。老有童颜。僧问。师唱谁家曲。宗风事若何。师曰。迥出箫韶外。六律岂能过。曰不过底事作么生。师曰。声前拍不散。句后觅无踪　问如何是正勤一路。师曰。泥深三尺。曰如何到得。师曰。阇黎从甚么处来　问如何是禅。师曰。石上莲花火里泉。曰如何是道。师曰。楞伽峰顶一茎草。曰禅道相去几何。师曰。泥人落水木人捞　后晋天福中顺寂。葬于院侧。经二稔。门人发塔睹。全身俨然。发爪俱长。乃阇维。收舍利真骨。重建塔焉。

　　襄州洞山瑞禅师

　　僧问。道有又无时如何。师曰。龙头蛇尾。腰间一剑。问如何是无生曲。师曰。未问已前。

　　京兆府三相和尚

　　僧问。如何是无缝塔。师曰。觅缝不得。曰如何是塔中人。师曰。对面不相见。问如何是西来意。师曰。雪覆孤峰白。残照露瑕痕。

　　青林虔禅师法嗣

　　襄州万铜山广德义禅师

　　僧问。如何是和尚家风。师曰。山前人不住。山后人更忙　问如何是透法身句。师曰。无力登山水。茅户绝知音　问如何是佛法大意。师曰。始嗟黄叶落。又见柳条青　问尽大地是个死尸。向甚么处葬。师曰。北邙山下。千丘万丘　师不安。僧问。和尚患个甚么。师曰。无思不坠的。曰恁么则已知和尚病源也。师曰。你道老僧患甚么。曰和尚忌口好。师便打　问如何是佛。师曰。画戟门开见坠仙。僧后问悟空。画戟门开见坠仙。意旨如何。空曰。直饶亲见释迦来。智者咸言不是佛。

　　襄州石门献蕴禅师

　　京兆人。初问青林。如何用心。得齐于诸圣。林仰面良久曰。会么。师曰不会。林曰。去无子用心处。师礼拜。乃契悟。更不他游。遂作园头。一日归侍立次。林曰。子今日作甚么来。师曰。种菜来。林曰。遍界是佛身。子向甚么处种。师曰。金锄不动土。灵苗在处生。林欣然。来日入园。唤蕴阇黎。师应诺。林曰。剩栽无影树。留与后人看。师曰。若是无影树。岂受栽耶。林曰。不受栽且止。你曾见他枝叶么。师曰。不曾见。林曰。既不曾见。争知不受栽。师曰。祇为不曾见。所以不受栽。林曰。如是如是。林将顺寂。召师。师应诺。林曰。日转西山后。不须取次安。师曰。雪满金檀树。灵枝万古春。林曰。或有人问你金针线囊事。子道甚么。师曰。若是毛羽相似者。某甲终不敢造次　初住南岳兰若。未几迁夹山。道由潭州。时楚王马氏。出城延接。便问如何是祖师西来大道。师曰。好大哥。御驾六龙千古秀。玉街排仗出金门。王大喜。延入天册府。供养数日。方至夹山　开堂。僧问。今日一会。何异灵山。师曰。天垂宝盖重重异。地涌金莲叶叶新。曰未审将何法示人。师曰。无弦琴韵流沙界。清音普应大千机　问师唱谁家曲。宗风嗣阿谁。师曰。一曲宫商才品弄。辨宝还他碧眼胡。曰恁么则清流分洞下。满月照青林去也。师曰。多子塔前分的意。至今异世度洪音　问如何是夹山正主。师曰。好手须知栾布作。韩光虚妄立功勋　问如何是西来意。师曰。玉玺不离天子手。金箱岂许外人知　问不落机关。请师便道。师曰。湛月迅机无可比。君今曾问几人来。曰即今问和尚。师曰。好大哥。云绽不须藏九尾。恕君残寿速归丘　师因乱离夹山。至襄州创石门寺。再振元风。上堂。琉璃殿上光辉。而日日无私。七宝山中晃耀。而头头有据。泥牛运步。木马嘶声。野老讴歌。樵人舞袖。太阳路上。古曲元音。林下相逢。更有何事　僧问。月生云际时如何。师曰。三个孩儿抱华鼓。好大哥。莫来拦我毬门路　问如何是和尚家风。师曰。常骑骏马骤高楼。铁鞭指尽征人路　问如何是石门境。师曰。遍界黄金无异色。往来游子罢追寻。曰如何是境中人。师曰。无相不居凡圣位。经行鸟道没踪由　问猛虎当轩时如何。师曰。性命不存。曰恁么则遭他毒手。师曰。一任咬嚼　问如何是净土中人。师曰。披毛游火聚。戴角混尘泥　问道界无穷际通身绝点痕时如何。师曰。渺渺白云漫雪岳。转身玄路莫迟迟。曰未审转身路在甚么处。师曰。石人举手分明记。万年枯骨笑时看　问如如不动时如何。师曰。有甚么了日。曰如何即是。师曰。石户非关锁　般若寺遭焚。有人问曰。既是般若。为甚么被火烧。师曰。万里一条铁。师应机多曰好。时称大哥和尚。

　　韶州龙光諲禅师

　　僧问。人王与法王相见时如何。师曰。越国君王曾按剑。龙光一句不曾亏　上堂。良久曰。不烦珍重。便下座。问拨尘见佛时如何师拊掌顾视　问如何是龙光一句。师曰。不空罥索。曰学人不会。师曰唵　问如何是极则为人处。师曰。殷勤嘱付后来人　问宾头卢一身。为甚么赴四天下供。师曰。千江同一月。万户尽逢春。遂有偈曰。龙光山顶宝月轮。照耀乾坤烁暗云。尊者不移元一质。千家影现万家春。

　　郢州芭蕉和尚

　　僧问。十二时中如何用心。师曰。拢总一木盆　问如何是道。师曰。或横三。或竖五。曰如何是道中人。师曰。罢举云中信。半夜太阳辉。

　　定州石藏慧炬禅师

　　僧问。如何是西来意。师曰。树带沧浪色。山横一抹青　问如何是伽蓝。师曰。祇这是。曰如何是伽蓝中人。师曰。作么作么。曰忽遇客来。将何祇待。师曰。吃茶去。

　　白水仁禅师法嗣

　　京兆府重云智晖禅师

　　咸宁高氏子。总角时。好游佛宇。誓志出家。父母不能止。礼圭峰温剃度。后谒白水。独领微言。潜通秘键。寻回洛。卜于中滩。创温室院。常施水给药为事。有比丘患白癞。众恶之。唯师与之摩洗如常。俄有神光异香。既而讶之。遂失所在。遗疮痂。馨香酷烈。遂聚而塑观音像。以藏之。师后忽欲归终南圭峰旧居。一日闲步岩岫间。如常寝处。倏睹摩衲数珠铜瓶㯶笠。触之即坏。谓侍者曰。此吾前身道具耳。就兹建寺。以酬宿因。当剃草间。有祥云蔽日。屯于峰顶。久而不散。因目为重云山。猛兽皆自引去。及塞龙潭。以通径。龙亦他徙。后唐明宗。赐额曰长兴。学侣臻萃　僧问。如何是归根得旨。师曰。早是忘却。不忆尘生。曰如何是随照失宗。师曰。家遭劫贼。曰不忆尘生。如何是进身一路。师曰。足下已生草。前程万丈坑　问要路坦然。如何践履。师曰。我若指汝。则东西南北去也　问如何是重云秤。师曰。任将天下勘　问如何是截铁之言。师曰。宁死不犯　问如何是迦叶亲闻底事。师曰。重云记不得　问如何是重云境。师曰。四时花蔟蔟。三冬异草青　师阐法四十余年。节度使王彦超。微时常从师游。欲为沙门。师熟视曰。汝世缘深。当为我家垣墙。王公。后果镇永兴。申弟子礼。师将顺世。先与王公言别。嘱护法门。王公泣曰。师忍弃弟子乎。师笑曰。借千年亦一别耳。及归书偈。示众曰。我有一间舍。父母为修盖。住来八十年。近来觉损坏。早拟移别处。事涉有憎爱。待他摧毁时。彼此无妨碍。乃跏趺而逝。当后周世宗显德丙辰七月廿四日也。寿八十四。腊六十四。塔于本山。

　　杭州瑞龙院幼璋禅师

　　唐相国夏侯孜之犹子也。大中初。伯父司空。出镇广陵。师方七岁。游慧照寺。闻诵法华。志求出家。伯父初不允。因师绝饮食。不得已而许之。礼慧远为师。后游诸禅会。薯山白水。咸受心诀。咸通壬辰。至江陵。腾腾和尚嘱之曰。汝往天台。寻静而栖。遇安即止。已而又值憨憨和尚。抚而记曰。汝却后四十年。有巾子山下菩萨。王于江南。当此时。吾道昌矣。寻抵天台山。于静安乡。创福唐院。乃契腾腾之言。又住隐龙院。中和甲辰。浙东饥疫。师于温台明三郡。收瘗遗骸。时谓悲增大士。雪峰尝往见之。遗棕榈拂子而去。天祐丙寅。钱尚父。遣使童建。赍衣服香药。入山致请。至府庭。署志德大师。馆于功臣堂。日亲问法。师请每年于天台山。建金光明道场。诸郡黑白大会。逾月而散。(光明大会。始于师也)将辞归山。王加恋慕。于府城建瑞龙院。(文穆王。改为宝山院)延请开法。时禅门兴盛斯。则憨憨悬记应矣　上堂。老僧顷年。游历江外岭南荆湖。但有知识丛林。无不参问来。盖为今日与诸人聚会。各要知个去处。然诸方终无异说。祇教当人歇却狂心。休从他觅。但随方任真。亦无真可任。随时受用。亦无时可用。设垂慈苦口。且不可呼昼作夜。更饶善巧。终不能指东为西。脱或能尔。自是神通作怪。非干我事。若是学语之流。不自省己知非。直欲向空里采花。波中取月。还着得心力么。汝今各且退思。忽然肯去。始知瑞龙老汉。事不获已。迂回太甚。还肯么。时有僧问。如何是瑞龙境。师曰。道汝不见得么。曰如何是境中人。师曰。后生可畏　问廓然无云。如何是中秋月。师曰。最好是无云。曰恁么则一轮高挂。万国同观去也。师曰。捏目之子难与言　后唐明宗天成丁亥四月。乞塔基于尚父。父命陆仁璋。于西关选胜地。建塔创院。改天台隐龙为隐迹。塔毕。师入府庭。辞尚父。嘱以护法。克期顺寂。尚父悲悼。遣僧正集在城宿德。迎引入塔。寿八十有七。腊七十。

　　白马儒禅师法嗣

　　兴元府青剉山如观禅师

　　僧问。如何是和尚家风。师曰。无底篮子拾生菜　问如何是青剉境。师曰。三冬华木秀。九夏雪霜飞。

　　龙牙遁禅师法嗣

　　潭州报慈藏屿匡化禅师

　　僧问。心眼相见时如何。师曰。向汝道甚么　问如何是实见处。师曰。丝毫不隔。曰恁么则见也。师曰。南泉甚好去处　问如何是西来意。师曰。昨夜三更送过江　问临机便用时如何。师曰。海东有果树头心　问如何是真如佛性。师曰。阿谁无　问如何是向上一路。师曰。郴连道永　问和尚年多少。师曰。秋来黄叶落。春到便开花　问僧。甚处来。曰卧龙来。师曰。在彼多少时。曰经冬过夏。师曰。龙门无宿客。为甚么在彼许多时。曰师子窟中无异兽。师曰。汝试作师子吼看。曰某甲若作师子吼。即无和尚。师曰。念汝新到。放汝三十棒　问如何是湖南境。师曰。艛船战棹。曰还许学人游玩也无。师曰。一任阇黎打僜　问和尚百年后。有人问。如何祇对。师曰。分明记取　问情生智隔。想变体殊。祇如情未生时如何。师曰隔。曰情未生时。隔个甚么。师曰。这个梢郎子。未遇人在　问如何是龙牙山。师曰。益阳那边。曰如何即是。师曰不拟。曰如何是不拟去。师曰。恁么则不是　问古人面壁意旨如何。师良久。却召僧。僧应诺。师曰。你去别时来　上堂。一句遍大地。一句才问便道。一句问亦不道。僧问。如何是遍大地句。师曰。无空阙。曰如何是才问便道句。师曰。低声低声。曰如何是问亦不道句。师曰。便合知时。

　　襄州含珠山审哲禅师

　　僧问。如何是和尚深深处。师曰。寸钉才入木。九牛拽不出　问如何是正法眼。师曰。门前神树子　问如何是佛法大意。师曰。贫儿抱子渡。恩爱竞随流　问僧。有亦不是。无亦不是。不有不无亦不是。汝本来名个甚么。曰学人已具名了。师曰。具名即不无。毕竟名个甚么。曰祇这莫便是否。师曰。且喜没交涉。曰如何即是。师曰。亲切处更请一问。曰学人道不得。请和尚道。师曰。别日来。与汝道。曰即今为甚么不道。师曰。觅个领话人不可得　问僧。张王李赵。不是汝本来姓。汝本来姓个甚么。曰与和尚同姓。师曰。同姓即且从。汝本来姓个甚么。曰待汉水逆流。却向和尚道。师曰。即今为甚么不道。曰汉水逆流也未。师休去　问随缘认得时如何。师曰。是甚么　问如何是无位真人。师曰。别安排又争得。曰不安排时如何。师曰。无位真人　问如何是真经。师曰。阿弥陀。

　　西川存禅师

　　僧问。学人解问誵讹句。请师举起讶人机。师曰。巢父不牵牛。许由不洗耳　问具足底人来。师还接否。师便打。

　　华严静禅师法嗣

　　凤翔府紫陵匡一定觉禅师

　　初到蟠龙。见僧问。碧潭清似镜。蟠龙何处安。龙曰。沈沙不见底。浮浪足巑岏。师不肯。龙请师道。师曰。金龙迥透青霄外。潭中岂滞玉轮机。龙肯之　住后。僧问。未作人身已前。作甚么来。师曰。石牛步步火中行。返顾休衔日中草　问智识路绝。思议并忘时如何。师曰。停囚长智。养病丧躯。

　　九峰满禅师法嗣

　　洪州同安院威禅师

　　僧问。牛头未见四祖时如何。师曰。路边神树子。见者尽擎拳。曰见后如何。师曰。室内无灵床。浑家不着孝　问祖意教意。是同是别。师曰。玉兔不曾知晓意。金乌争肯夜头明　问如何是同安一曲。师曰。灵琴不别人间韵。知音岂度百牙门。曰未审何人和得。师曰。木马嘶时从彼听。石人拊掌阿谁闻。曰或遇知音时如何。师曰。知音不度耳。达者岂同闻　师一日游山。大众随后。师曰。阶前翠竹。砌下黄花。古人道真如般若。同安即不然。有僧曰。古人也好和尚。师曰。不贪香饵味。可谓碧潭龙。曰诸方眼目不怪渊明。师曰。阇黎。闭目中秋坐。却笑月无光。曰阶前翠竹。砌下黄花。又作么生。师曰。安南未伏。塞北那降。僧礼拜。师曰。名称普闻　师问僧。寅晡饮啄。无处藏身。你道有此道理么。曰和尚作么生。师打一拂子。僧曰。扑手征人。徒夸好手。师曰。握鞭侧帽。岂是阇黎。曰今古之道。何处藏身。师曰。阇黎作么生。僧珍重便出。师曰。未在。

　　北院通禅师法嗣

　　京兆府香城和尚

　　初参北院。问曰。一似两个时如何。院曰。一个赚汝。师乃有省　僧问。三光景色谢。照烛事如何。师曰。朝邑峰前卓五彩。曰不涉文彩事作么生。师曰。如今特地过江来　问向上一路。请师举唱。师曰。钓丝钩不出　问牛头还得四祖意否。师曰。沙书下点落千字。曰下点后如何。师曰。别将一撮表人天。曰恁么则人人有也。师曰。汝又作么生　问囊无系蚁之丝。厨绝聚蝇之糁时如何。师曰。日舍不求思从妄得。

　　青原下七世

　　洞山延禅师法嗣

　　瑞州上蓝院庆禅师

　　初游方。问雪峰。如何是雪峰的的意。峰以杖子敲师头。师应诺。峰大笑。师后承洞山印解。开法上蓝　僧问。如何是上蓝无刃剑。师曰无。曰为甚么无。师曰。阇黎诸方自有。

　　洪州同安慧敏禅师

　　初参洞山。问诸圣以何为命。山曰。以不间断。师曰。还有向上事也无。山曰有。师曰。如何是向上事。山曰。不从间断。师于言下有省　住后。僧问。请师一句。师曰。好记取。

　　金峰志禅师法嗣

　　庐山天池智隆禅师

　　在金峰。普请般柴次。峰问。般柴人过水否。师曰。有一人不过水。曰不过水还般柴否。师曰。虽不般柴。也不得动着他。

　　鹿门真禅师法嗣

　　襄州谷隐智静悟空禅师

　　僧问。如何是和尚转身处。师曰。卧单子下　问如何是道。师曰。凤林关。曰学人不会。师曰。直至荆南　问如何是指归之路。师曰。莫用伊。曰还使学人到也无。师曰。甚么处着得汝　问灵山一会。何异今时。师曰。不异如今。曰不异底事作么生。师曰。如来密旨。迦叶不闻　问古涧寒泉。甚么人得饮。师曰。绝饥渴者。曰绝饥渴者。如何得饮。师曰。东畎东流。西畎西流。

　　益州崇真禅师

　　僧问。如何是禅。师曰。澄潭钓玉兔。曰如何是道。师曰。拍手笑清风　问如何是大人相。师曰。泥捏三官土地堂。

　　襄州鹿门志行谭禅师

　　僧问。如何是实际理地。师曰。南赡部洲。北郁单越。曰恁么则事同一家也。师曰。隔须弥在　问远远投师。请师一接。师曰。从甚么处来。曰江北来。师曰。南堂里安下　问如何是清净法身。师曰。戊亥年生。

　　庐山佛手岩行因禅师

　　雁门人。首谒鹿门。师资契会。寻抵庐山之北。有岩如五指。下有石窟。可三丈余。师宴处其中。因号佛手岩和尚。江南李主。三召不起。坚请就栖贤开堂。不逾月。潜归岩室　僧问。如何是对现色身。师竖一指　后示微疾。谓侍僧曰。日午吾去矣。及期僧报日午也。师下床行数步。屹然立化。李主。备香薪茶毗。塔于岩之阴。寿七十余。

　　曹山霞禅师法嗣

　　嘉州东汀和尚

　　僧问。如何是向去底人。师曰。石女纺麻缕。曰如何是却来底人。师曰。扇车关棙断　问遍界是佛身。教某甲甚么处立。师曰。孤峰顶上木人叫。红焰辉中石马嘶。

　　草庵义禅师法嗣

　　泉州龟洋慧忠禅师

　　本州陈氏子。谒草庵。庵问。何方来。师曰。六眸峰。庵曰。还见六眸否。师曰。患非重瞳。庵然之。师寻回故山。属唐武宗废教。例民其衣。暨宣宗中兴。师曰。古人有言。上升道士不受箓。成佛沙弥不具戒。祇为白衣。过中不食。不宇而禅。迹不出山者三十年。述三偈以自见曰。雪后始知松柏操。云收方见济河分。不因世王教还俗。那辨鸡群与鹤群。多年尘事谩腾腾。虽着方袍未是僧。今日修行依善慧。满头留发候然灯。形仪虽变道常存。混俗心源亦不昏。试读善财巡礼偈。当时岂例作沙门　谓门弟子曰。众生不能解脱者情累尔。悟道易。明道难。僧问。如何得明道去。师曰。但脱情见。其道自明矣。夫明之为言。信也。如禁蛇人。信其咒力药力。以蛇绾弄揣怀袖中无难。未知咒药等力者。怖骇弃去。但谛见自心。情见便破。今千疑万虑。不得用者。未见自心者也。忽索香焚罢。安然而化。全身葬于无了禅师塔之东。后数年。塔忽坼裂。连阶丈余。主僧将发视之。是夜宴寂中。见无了曰。不必更发也。今为沈陈二真身。无了。姓沈。见马祖。

　　同安丕禅师法嗣

　　洪州同安志禅师

　　先同安将示寂。上堂曰。多子塔前宗子秀。五老峰前事若何。如是三举。未有对者。末后师出曰。夜明帘外排班立。万里歌谣道太平。丕曰。须是这驴汉始得　住后。僧问。二机不到处。如何举唱。师曰。遍处不逢。玄中不失　问凡有言句。尽落今时。学人上来。请师直指。师曰。目前不现。句后不迷。曰向上事如何。师曰。迥然不换。标的即乖。

　　袁州仰山和尚

　　僧问。如何是仰山境。师曰。白雪峰下猿啼早。碧嶂岩前虎起迟。僧曰。如何是境中人。师曰。寒来火畔坐。热向涧边行。

　　归宗恽禅师法嗣

　　庐山归宗弘章禅师

　　僧问。学人有疑时如何。师曰。疑来多少时也　问小船渡大海时如何。师曰。较些子。曰如何得渡。师曰。不过来　问枯木生华时如何。师曰。把一朵来　问混然觅不得时如何。师曰。是甚么。

　　嵇山章禅师法嗣

　　随州双泉山道虔禅师

　　僧问。洪钟未击时如何。师曰。绝音响。曰击后如何。师曰。绝音响　问如何是在道底人。师曰。无异念　问如何是希有底事。师曰。白莲华向半天开。

　　云居岳禅师法嗣

　　扬州丰化院令崇禅师

　　舒州人也。僧问。如何是敌国一着棋。师曰。下将来　问一棒打破虚空时如何。师曰。把将一片来看。

　　澧州药山忠彦禅师

　　僧问。教中道。诸佛放光明。助发实相义。光明即不问。如何是实相义。师曰会么。曰莫便是否。师曰。是甚么　问师唱谁家曲。宗风嗣阿谁。师曰。云岭龙昌月。神风洞上泉。

　　梓州龙泉和尚

　　僧问。如何是祖师西来意。师曰。不在阇黎分上　问学人欲跳万丈洪崖时如何。师曰。扑杀。

　　护国澄禅师法嗣

　　随州护国知远演化禅师

　　僧问。举子入门时如何。师曰。情体物事作么生　问乾坤休驻意。宇宙不留心时如何。师曰。总是战争收拾得。却因歌舞破除休。

　　随州智门寺守钦圆照禅师

　　僧问。两境相照。为甚么中间无像。师曰。自己亦须隐。曰镜破台亡时如何。师竖起拳　问如何是和尚家风。师曰。额上不贴榜　问如何是祖师西来意。师曰。把火烧天徒自疲。

　　安州大安山崇教能禅师

　　僧问。师唱谁家曲。宗风嗣阿谁。师曰。打动南山鼓。唱起北山歌　问如何是三冬境。师曰。千山添翠色。万树锁银华。

　　颖州荐福院思禅师

　　僧问。古殿无佛时如何。师曰。梵音何来。曰不假修证。如何得成。师曰。修证即不成。

　　随州护国志朗圆明禅师

　　僧问。如何是万法之源。师曰。空中收不得。护国岂能该。

　　潭州延寿禅师

　　僧问。师唱谁家曲。宗风嗣阿谁。师曰。炀帝以汴水为荣。老僧以书湖作伴。

　　五灯全书卷第二十八
卍新纂续藏经第 81 册 No. 1571 五灯全书(卷1-33)


　　五灯全书卷第二十九

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　曹洞宗

　　　　　青原下七世

　　灵泉仁禅师法嗣

　　郢州大阳慧坚禅师

　　初在灵泉。入室次。泉问。甚么处来。师曰。僧堂里来。泉曰。为甚么不筑着露柱。师于言下有省　住后。僧问。如何是元旨。师曰。壁上挂钱财。　问如何是法王剑。师曰。脑后看　问如何是无相道场。师曰。佛殿里悬幡　问不借时机用。如何话祖宗。师曰。老鼠咬腰带　僧请益法身。师示偈曰。扶桑出日头。黄河辊底流。六六三十六。陕府灌铁牛。

　　五峰遇禅师法嗣

　　瑞州五峰绍禅师

　　僧问。如何是第一义。师拍禅床曰。若不是仙陀。千里万里　问如何是祖师西来意。师曰。迢迢十万余。

　　广德义禅师法嗣

　　襄州广德延禅师

　　谒先广德作礼。问曰。如何是和尚密密处。义曰。隐身不必须岩谷。阛阓堆堆睹者稀。师曰。恁么则酌水献华去也。义曰。忽然云雾霭。阇黎作么生。师曰。采汲不虚施。义忻然曰。大众。看取第二代住持　住后。僧问。如何是佛。师曰。披蓑倒骑牛。草深不露角　问如何是祖师西来意。师曰。鱼跃无源水。鹦啼枯木花　问如何是常在底人。师曰。腊月死蛇当大路。触着伤人不奈何　问如何是学人相契处。师曰。方木逗圆孔　问如何是大寂灭海。师曰。闹市走马。不触一人。曰如何是大通智胜佛。师曰。孤轮罢照妙峰顶。汝报巴猿莫断肠　问如何是作无间业底人。师曰。猛火然铛惯煮佛　师因事示偈曰。才到洪山便跺根。四方八面不言论。他家自有眼云志。芦管横吹宇宙喧　问如何是古佛心。师曰。多年历日虽无用。犯着应须总灭门。曰或遇新历日。又作么生。师曰。运动修营无滞碍。何劳入市问孙膑　问时人有病医王医。医王有病甚人医。师展手曰。与我诊候看。曰不会。师曰。须弥徒作药。四海谩为汤　问向上一路千圣不传。和尚还传也无。师曰。铁丸蓦口塞。难得解吞人　问如何是佛法大意。师曰。雪寒向火。日暖隈阳　问如何是不落阶级底人。师曰。胎中童子眉如雪　问如何是不睡底眼。师曰。昨夜三更壁不开　问谛信底人。信个甚么。师曰。莫道冰无火。斯须红焰生　问如何是密室。师曰。茅茨当大道。历劫没人敲　问如何是异日已前人。师曰。万年枯木鸟衔来　问悬崖峭峻。还具得失也无。师曰。忻逢良便好与一推　问牛头未见四祖时如何。师曰。鲊瓮乍开蝇𠯗𠯗。曰见后如何。师曰。底穿荡尽冷湫湫。

　　襄州广德周禅师

　　僧问。鱼向深潭难避网龙居浅水却难寻时如何。师曰。遍体昆仑黑。通身一点霜　问贫子归家时如何。师曰。入门不见面。处处故园春　问命尽禄绝时如何。师曰死。曰此人落归何道。师曰。薰薰弥宇宙。烂坏莫能拈　问闻话不觉时如何。师曰。遍界没聋人。谁是知音者。曰如何是知音者。师曰。断弦续不得。历劫响泠泠　问教中道。阿逸多不断烦恼。不修禅定。佛记此人成佛无疑。此理如何。师曰。盐又尽。炭又无。曰盐尽炭无时如何。师曰。愁人莫向愁人说。说向愁人愁杀人　问如何得念念相应去。师曰。惊水鱼龙散。曰念念相应后如何。师曰。海北天南各自行。不劳鱼雁通消息。

　　石门蕴禅师法嗣

　　襄州石门慧彻禅师

　　僧问。从上诸圣。向甚么处去也。师曰。露柱挂灯笼　问如何是和尚家风。师曰。解接无根树。能挑海底灯　问如何是祖师西来意。师曰。少林澄九鼎。浪动百花新　问如何是佛法大意。师曰。三门外松树子。见生见长　问三身中。那身是正。师曰。报化路头横鸟道。石人眼里不栽花　问云光作牛。意旨如何。师曰。陋巷不骑金色马。回途却着破襕衫　问年穷岁尽时如何。师曰。东村王老夜烧钱　问一毫未发时如何。师曰。后羿不调弓。箭透三江口　问如何是佛。师曰。樵子度荒郊。骑牛草不露。曰如何是骑牛草不露。师曰。遮掩不得　问如何是灵利底物。师曰。古墓毒蛇头戴角。又有如前问。师曰。维摩不离方丈室。文殊未到却先知。复有如前问。师曰。垢腻汗衫皂角洗　因令初领众来参。师问。万仞峰头石牛吼。穿云渡水意如何。初无对。师曰。山僧住持事大。参堂去。师后令僧下语。或曰。久向和尚。或曰访道寻师明的旨。觉了根源显异机。师曰。当时初上座。若下得这语。不将他作参学人　上堂。一切众生。本源佛性。譬如朗月当空。祇为浮云翳障。不得显现。为明为照。为道为路。为舟为楫。为依为止。一切众生本源佛性。亦复如是。时汾阳昭在众。出问。朗月海云遮不得。舒光直透水晶宫时如何。师曰。石壁山河非障碍。阎浮界外任升腾。昭曰。恁么则千圣共传无底钵。时人皆唱太平歌。师曰。太平曲子如何唱。昭曰。不堕五音。非关六律。师曰。道有人和得么。昭曰。请和尚不吝慈悲。师曰。仁者善自保任。

　　含珠哲禅师法嗣

　　洋州龙穴山和尚

　　僧问。如何是西来意。师曰。骑虎唱巴歌　问既是善知识。为甚么却与土地烧钱。师曰。彼上人者。难为酬对。

　　唐州大乘山和尚

　　僧问。枯树逢春时如何。师曰。世间希有　问如何是四方八面事。师曰。升子里𨁝跳。斗子内转身。

　　襄州延庆院归晓慧广禅师

　　僧问。言语道断时如何。师曰。两重公案。曰如何领会。师曰。分明举似　问如何是凤山境。师曰。好生看取。曰如何是境中人。师曰。识么。

　　襄州含珠山真禅师

　　僧问。师唱谁家曲。宗风嗣阿谁。师曰。含珠密意。同道者知。曰恁么则不假羽翼。便登霄汉去也。师曰。钝　问古镜未磨时如何。师曰。昧不得。曰磨后如何。师曰。黑如漆。

　　紫陵一禅师法嗣

　　并州广福道隐禅师

　　僧问。如何是指南一路。师曰。妙引灵机事。澄波显异轮　问三家同到请。未审赴谁家。师曰。月印千江水。门门尽有僧。

　　凤翔紫陵微禅师

　　初到夹山。山问。近离甚处。师曰。向北。山曰。是何宗徒。师曰。昔日老胡师子吼。顶门一裂至如今　住后。僧问。如何是紫陵境。师曰。寂照灯光夜已深。曰如何是境中人。师曰。猿啼虎啸　问宝剑未出匣时如何。师曰。磐陀石上栽松柏　问如何是大猛烈底人。师曰。石牛步步火中行。返顾休衔日中草。曰如何是五逆底人。师曰。放火夜烧无相宅。天明戴帽入长安。曰如何是孝顺底人。师曰。步步手提无米饭。敛手堂前不举头　问如何是祖师西来意。师曰。红炉焰上碧波流。

　　兴元府大浪和尚

　　僧问。既是喝河神。为甚么被水推却。师曰。随流始得妙。住岸却成迷。

　　洪州东禅和尚

　　僧问。如何是密室。师曰。江求深七尺。曰如何是密室中人。师曰。此去江南三十步　问如何是新吴剑。师作㧞剑势。

　　同安威禅师法嗣

　　陈州石镜和尚

　　僧问。石镜未磨。还鉴照否。师曰。前生是因。今生是果。

　　青原下八世

　　谷隐静禅师法嗣

　　襄州谷隐知俨宗教禅师

　　登州人。僧问。师唱谁家曲。宗风嗣阿谁。师曰。白云南。伞盖北　问如何是迦叶亲闻底事。师曰。速须吐却　问如何是诸佛照不着处。师曰。问这山鬼窟作么。曰照着后如何。师曰。咄精怪　问千山万水如何登涉。师曰。举步便千里万里。曰不举步时如何。师曰。亦千里万里。

　　襄州普宁院法显禅师

　　僧问。曩劫共住。为甚么不识亲疏。师曰谁。曰更待某甲道。师曰。将谓不领话　问千山万水如何登陟。师曰。青霄无间路。到者不迷机。

　　同安志禅师法嗣

　　鼎州梁山缘观禅师

　　僧问。如何是和尚家风。师曰。益阳水急鱼行涩。白鹿松高鸟泊难　问家贼难防时如何。师曰。识得不为冤。曰识得后如何。师曰。贬向无生国里。曰莫是他安身立命处也无。师曰。死水不藏龙。曰如何是活水龙。师曰。兴波不作浪。曰忽然倾湫倒岳时如何。师下座把住曰。莫教湿却老僧袈裟角　问师唱谁家曲。宗风嗣阿谁。师曰。龙生龙子。凤生凤儿　问如何是从上传来底事。师曰。渡水西僧无膝裤。背驼梵夹不持经　问如何是正法眼。师曰。南华里。曰为甚在南华里。师曰。为汝问正法眼　问如何是学人自己。师曰。寰中天子。塞外将军。曰便恁么去时如何。师曰。朗月悬空。室中暗坐　问如何是衲衣下事。师曰。密　师与瑞长老坐次。僧问。二尊不并化。为甚两人居方丈。师曰。一亦非　有偈曰。梁山一曲歌。挌外人难和。十载访知音。未尝逢一个　问亡僧迁化。向甚么处去。师曰。亡僧几时迁化。曰争奈相送何。师曰。红炉焰上绦丝缕。叆叇云中不点头　上堂。垂钩四海。祇钩狞龙。挌外玄机。为寻知己　上堂。垂丝千尺。意在深潭。一句横空。白云自异。孤舟独棹。不犯清波。海上横行。罕逢明鉴　问如何是衲衣下事。师曰。众圣莫显　师临寂。示偈曰。红焰藏吾身。何须塔用新。有人相肯重。灰里邈全真。

　　归宗章禅师法嗣

　　东京普净院常觉禅师

　　陈留李氏子。幼业儒。无干禄意。志乐山水。初访归宗。闻法省悟。遂求出家。未几。归宗将顺寂。召师。抚之曰。汝于法有缘。他后济众人。莫测其量也。仍以披剃事。嘱诸门人。师至后梁乾化壬申落发。明年。纳戒于东林寺甘露坛。寻游五台山。还都。于丽景门外。独居二载间。有北邻信士张生者。请师供养。张素探元理。因叩师垂诲。师乃随宜开诱。张生于言下悟入。设榻留宿。至深夜。与妻窃窥之。见师体遍一榻。头足俱出。及令婢仆视之。即如常。倍加钦慕。曰弟子夫妇垂老。今愿割宅之前堂。以裨丈室。师欣然受之。至后唐天成戊子。遂成大院。赐额曰普净。师以时机浅昧。难任极旨。苟启之非器。令彼招谤讟之咎。我宁不务开法。每月三八施浴。僧道万计　师尝谓诸徒曰。但得慧门无壅。则福何滞哉　一日给事中陶谷。入院致礼而问。经云。离一切相。则名诸佛。今目前诸相纷然。如何离得。师曰。给事见个甚么。陶欣然仰重。自是王公大人。屡荐章服师号。皆却而不受　宋太祖开宝辛未十二月二日示疾。十一日告众。嘱付讫。右胁而化。寿七十六。腊五十六。

　　护国远禅师法嗣

　　怀安军云顶德敷禅师

　　初参护国。问曰。直截根源佛所印。摘叶导枝我不能时如何。国曰。罢攀云树三秋果。休弄碧潭孤月轮。师乃顿释所疑　成都帅。请就衙升座。有乐营将。出礼拜。起回顾下马台曰。一口吸尽西江水即不问。请师吞却阶前下马台。师展两手唱曰。细抹将来。营将猛省。

　　大阳坚禅师法嗣

　　襄州石门聪禅师

　　僧问。大阳迁化。向甚么处去。师曰。骑牛不戴帽。正坐不偏行。

　　潭州北禅契念禅师

　　僧问。如何是大道之源。师曰。众流混不得。曰独脱事如何。师曰。穿云透石　问如何是不坠古今句。师曰。十五十六。日月相逐。

　　石门彻禅师法嗣

　　襄州石门绍远禅师

　　初在石门作田头。门问。如何是田头水牯牛。师曰。角转轰天地。朝阳处处春。他日门又问。水牯牛安乐否。师曰。水草不曾亏。曰田中事作么生。师曰。深耕浅种。曰如法着。师曰。某甲不曾取次　住后。僧问。师唱谁家曲。宗风嗣阿谁。师曰。十方无异路。揭觉凤林前　问先师已归雁塔去。当阳一句请师宣。师曰。修罗掌内擎日月。夜义足下蹋泥龙　问金龙不吐凡间雾。请师举唱凤凰机。师曰。白眉不展手。长安路坦平　问如何是西来意。师曰。布袋盛乌龟　问如何是石门境。师曰。孤峰对凤岭。曰如何是境中人。师曰。岩中残雪。处处分辉　问如何是和尚密作用。师曰。滴沥非旨趣。千山不露身　问四方八面来时如何。师曰。赤脚波斯鼻嗅天　问亡僧迁化。向甚么处去。师曰。灰飞烟灭。白骨连天　师与病僧灸次。僧问。正当与么时如何。师曰。通元一脉。大似流星　问如何是古佛心。师曰。白牛露地卧青溪　问生死之河。如何过得。师曰。风吹荷叶浮萍草　问如何是教外别传一句。师曰。羊头车子入长安　问生死浪前如何话道。师曰。手袋横身绝青啄。清溪常卧太阳春　问如何是道。师曰。山深水冷。曰如何是道中人。师曰。金槌击金鼓　问天阴日不出。光辉何处去。师曰。铁蛇横大路。通身黑似烟　问如何是宗乘中一句。师曰。石火夜烧山。大地齐合掌　问如何是祖师西来意。师曰。石牛拦古路。木马骤高楼。

　　潭州北禅怀感禅师

　　僧问。如何是诸圣为人底句。师曰。红轮当万户。光烛本无心　问师唱谁家曲。师曰。石户不留心。洞元通妙的　问如何是佛。师曰。尺短寸长。

　　鄂州灵竹守珍禅师

　　僧问。如何是西来意。师曰。锡带连天雪。瓶添大地泉　问。迷悟不入诸境时如何。师曰。境从何来。曰恁么则无诸境去也。师曰。龙头蛇尾汉。

　　舒州四面山津禅师

　　僧问。如何是佛。师曰。王字不着点。曰学人不会。师曰。点　问如何是祖师西来意。师曰。山寒水冷　师有拄杖颂曰。四面一条杖。当机验龙象。头角稍低昂。电光临背上。

　　嘉州承天义勤禅师

　　僧问。如何是承天境。师曰。两江夹却青盲汉。一带山藏赤脚蛮　问如何是谛实之言。师曰。措大巾子黑。

　　凤翔府青峰义诚禅师

　　僧问。三际不生。是何人境界。师曰。白云连雪岳。明月混鱼钩。曰未审向上更有事也无。师曰有。曰如何是向上事。师曰。灵光烁破琉璃色。大地明来绝点痕　问如何是青峰家风。师曰。向火吃甜瓜。

　　襄州广德山智端禅师

　　僧问。牛头未见四祖时如何。师曰。着衣吃饭。曰见后如何。师曰。着衣吃饭　问如何是广德山。师曰。当阳花易发。背阴雪难消。曰如何是山中人。师曰。朝霞不出门。暮霞行千里。

　　襄阳石门筠首座

　　太原人。自至石门。逾三十年。丛林慕之。有僧请吃茶次。问如何是首座为人一着子。师曰。适来犹记得。曰即今又如何。师曰。好生点茶来　一日荷锄入园。僧问。三身中。那一身去作务。师拄锄而立。僧曰。莫便当也无。师携锄便行。

　　青原下九世

　　谷隐俨禅师法嗣

　　襄州谷隐契崇禅师

　　僧问。如何是祖师西来意。师曰。北人皮裘南人着。曰学人不会。此理如何。师曰。聋人侧耳哑人歌。

　　梁山观禅师法嗣

　　郢州大阳山警玄禅师

　　江夏张氏子。依智通出家。十九为大僧。听圆觉了义。讲席无能及者。遂游方。初到梁山。问如何是无相道场。山指观音曰。这个是吴处士画。师拟进语。山急索曰。这个是有相底。那个是无相底。师遂有省。便礼拜。山曰。何不道取一句。师曰。道即不辞。恐上纸笔。山笑曰。此语上碑去在。师献偈曰。我昔初机学道迷。万水千山觅见知。明今辨古终难会。直说无心转更疑。蒙师点出秦时镜。照见父母未生时。如今觉了何所得。夜放乌鸡带雪飞。山谓。洞上之宗可倚。一时声价籍籍。山殁辞塔。谒大阳坚。坚让席使主之　僧问。如何是大阳境。师曰。羸鹤老猿啼谷韵。瘦松寒竹锁青烟。曰如何是境中人。师曰。作么作么。曰如何是和尚家风。师曰。满瓶倾不出。大地没机人　上堂。嵯峨万仞。鸟道难通。剑刃轻冰。谁当履践。宗乘妙句。语路难陈。不二法门。净名杜口。所以达磨西来。九年面壁。始遇知音。大阳今日。也大无端。珍重　问如何是透法身句。师曰。大洋海底红尘起。须弥顶上水横流　师问僧。甚处来。曰洪山。师曰。先师在么。曰在。师曰。在即不无。请渠出来。我要相见。僧曰聻。师曰。这个犹是侍者。僧无对。师曰。吃茶去　上堂。诸禅德。须明平常无生句。妙玄无私句。体明无尽句。第一句通一路。第二句无宾主。第三句兼带去。一句道得。师子颦呻。二句道得。师子返掷。三句道得。师子踞地。纵也周遍十方。擒也一时坐断。正当恁么时。作么生通得个消息。若不通得个消息。来朝更献楚王看。问如何是平常无生句。师曰。白云覆青山。青山顶不露。曰如何是妙元无私句。师曰。宝殿无人不侍立。不种梧桐免凤来。曰如何是体明无尽句。师曰。手指空时天地转。回途石马出纱笼。曰如何是师子颦呻。师曰。终无回顾意。争肯落平常。曰如何是师子返掷。师曰。周旋往返全归父。繁兴大用体无亏。曰如何是师子踞地。师曰。迥绝去来机。古今无变异　问如何是大达底人。师曰。虚空类不得。曰如何是清净法身。师曰。白牛吐雪彩。黑马上乌鸡　上堂。撒手那边千圣外。祖堂少室长根芽。鹭倚雪巢犹自可。更看白马入芦花　上堂。夜半乌鸡抱鹄卵。天明起来生老鹳。鹤毛鹰觜鹭鸶身。却共乌鸦为侣伴。高入烟霄。低飞柳岸。向晚归来子细看。依俙恰似云中雁　师尝释曹山三种堕曰。此三语须明得转位始得。一作水牯牛是类堕。师曰。是沙门转身语。是异类中事。若不晓此意。即有所滞。直是要伊一念无私。即有出身之路。二不受食是尊贵堕。师曰。须知那边了却来。这边行履。若不虚此位。即坐在尊贵。三不断声色是随堕。师曰。以不明声色故。随处堕。须向声色里。有出身之路。作么生是声色外一句。乃曰。声不自声。色不自色。故云。不断指掌。当指何掌也　五位颂曰。正中偏。一轮皎洁正当天。宛转虚元事不彰。明暗祇在影中圆。偏中正。休观朗月秦时镜。隐隐犹如日下灯。明暗混融谁辨影。正中来。脉路元元绝迂𢌞。静照无私随处现。如行鸟道入廛开。兼中至。法法无依即智智。横身物外两不伤。妙用元元善周备。兼中到。叶路当风无中道。莫守寒岩异草青。坐却白云宗不妙　师神观奇伟。有威重。从儿稚中。日祇一食。自以先德付授之重。足不越限。胁不至席。年八十。叹无可以继者。遂作偈。并皮履布直裰。寄浮山远。使代为求法器。偈曰。杨广山头草。凭君待价焞。异苗翻茂处。深密固灵根。偈尾曰。得法者潜众十年。方可阐扬。远拜而受之。遂赞师像曰。黑狗烂银蹄。白象昆仑骑。于斯二无碍。木马火中嘶　师于宋仁宗天圣丁卯七月十九。升座辞众。又以偈寄侍郎王睹。其略曰。吾年八十五。修因至于北。问我归何处。顶相终难睹。停笔而化。寿八十五。腊六十六。塔本山。

　　鼎州梁山岩禅师

　　僧问。如何是祖师西来意。师曰。新罗附子。蜀地当归。

　　澧州药山利昱禅师

　　上堂。山河大地。日月星辰。与诸上座同生。三世诸佛。与诸上座同参。三藏圣教。与诸上座同时。还信得及么。若也信得及。陕府铁牛。吞却干呻。虽然如是。被法身碍却。转身不得。须知有出身之路。作么生是诸上座出身之路。道道。良久曰。若道不得。永沉苦海。珍重　僧问。挌外之谈。乞师垂示。师曰。要道也不难。曰恁么则万仞碧潭。许垂一线也。师曰。大众笑你。

　　鼎州罗纹得珍山主

　　僧问。亲切处。乞师指示。师曰。老僧元是广南人。

　　石门远禅师法嗣

　　潭州道吾契诠禅师

　　僧问。师唱谁家曲。宗风嗣阿谁。师曰。凤岭无私曲。如今天下传。曰如何是道吾境。师曰。溪花含玉露。庭果落金台。曰如何是境中人。师曰。拥炉被古衲。曝日枕山根　问牛头未见四祖时如何。师曰。玉上青绳。曰见后如何。师曰。红炉焰里冰。

　　怀安军云预山鉴禅师

　　僧问。雪点红炉。请师验的。师曰。玉婆煮䭔。曰争奈即今何。师曰。犹嫌少在。

　　邓州广济方禅师

　　僧问。如何是佛。师曰。骑牛趁春草。背却少年爷　问宝剑未磨时如何。师曰。乌龟㗖黑豆。曰磨后如何。师曰。庭拄挂灯笼。曰如何是修行。师曰。庭柱伤寒。

　　果州青居浩升禅师

　　僧问。师唱谁家曲。宗风嗣阿谁。师曰。金鸡啼石户。得意逐波清。曰未审是谁之子。师曰。谢汝就门骂詈。

　　北禅感禅师法嗣

　　濠州南禅聪禅师

　　僧问。如何是西来意。师曰。冬月深林雨。三春平地风　问如何是大道根源。师曰。云兴当午夜。石虎叫连霄。

　　青原下十世

　　太阳玄禅师法嗣

　　郢州兴阳清剖禅师

　　在太阳作园头。种瓜次。阳问。甜瓜何时得熟。师曰。即今熟烂了也。曰拣甜底摘来。师曰。与甚么人吃。曰不入园者。师曰。未审不入园者。还吃也无。曰汝还识伊么。师曰。虽然不识。不得不与。阳笑而去　住后上堂。西来大道。理绝百非。句里投机。全乖妙旨。不已而已。有屈祖宗。岂况忉忉有何所益。虽然如是。事无一向。且于唱教门中。通一线道。大家商量　僧问。娑竭出海乾坤震。觌面相呈事若何。师曰。金翅鸟王当宇宙。个中谁是出头人。曰忽遇出头时。又作么生。师曰。似鹘提鸠。君不信。髑髅前验始知真。曰恁么则叉手当胸。退身三步也。师曰。须弥坐下乌龟子。莫待重遭点额回　问从上诸圣。向甚么处去。师曰。月照千江静。孤灯海底明　郑金部问。和尚甚么时开堂。师曰。不历僧祇数。日月未生前　师卧疾次。大阳问。是身如泡幻。泡幻中成办。若无个泡幻。大事无由办。若要大事办。识取个泡幻。作么生。师曰。犹是这边事。阳曰。那边事作么生。师曰。匝地红轮秀。海底不栽花。阳笑曰。乃尔惺惺耶。师喝曰。将谓我忘却。竟尔趋寂。

　　南岳福严审承禅师

　　侍立太阳次。阳曰。有一人遍身红烂。卧在荆棘林中。周匝火围。若亲近得此人。大敞廛开。若亲近不得。时中以何为据。师曰。六根不具。七识不全。阳曰。你教伊出来。我要见伊。师曰。适来别无左右祇对和尚。阳曰。官不容针。师便礼拜(师。后至华严隆处。举前话。隆曰。冷如毛粟。细如冰雪)　李相公特上山。问如何是祖师西来意。师指庭前柏树。公如是三问。师如是三答。公欣然。乃有颂曰。出没云闲满太虚。元来真相一尘无。重重请问西来意。唯指庭前柏一株。

　　惠州罗浮山显如禅师

　　初到太阳。阳问。汝是甚处人。师曰益州。阳曰。此去几里。师曰。五千里。阳曰。你与么来。还会踏着么。师曰。不曾踏着。阳曰。汝解腾空那。师曰。不解腾空。阳曰。争得到这里。师曰。步步不迷方。通身无辨处。阳曰。汝得超方三昧耶。师曰。圣心不可得。三昧岂彰名。阳曰。如是如是。汝应信此。即本体全彰。理事不二。善自护持　住后。僧问。如何是罗浮境。师曰。突兀侵天际。巍峨镇海涯。曰如何是境中人。师曰。顶上白云散。足下黑烟生。

　　襄州白马归喜禅师

　　初问太阳。学人蒙昧。乞指个入路。阳良久。乃召师。师应诺。阳曰。与你个入路。师于言下有省。住后。僧问。如何是佛法大意。师曰。善犬带牌　问如龟藏六时如何。师曰。布袋里弓箭　问不着佛求。不着法求。当于何求。师曰。村人跪拜石师子。曰意旨如何。师曰。社树下设斋　上堂。急走即蹉过。慢行趁不上。没量大衲僧。无计奈何。有多口饶舌底出来。僧问。一句即不问。如何是半句。师曰。投身掷下。曰这个是一句也。师曰。半句也摸不着　问如何是阒寂之门。师曰。莫闹莫闹。

　　郢州大阳慧禅师

　　僧问。汉君七十二阵。大霸寰中。和尚临筵。不施寸刃。承谁恩力。师曰。杲日当轩际。森罗一样观。曰恁么则金乌凝秀色。玉兔瑞云深。师曰。滴沥无私旨。通方一念元　问如何是和尚家风。师曰。粗布直裰重重补。日用锄头旋旋揩。曰向上客来。如何祇待。师曰。要用便用　问如何是西来意。师曰。日出东方。月落西户。复示颂曰朝朝日出东方。夜夜月落西户。如今大宋官家。尽是金枝玉树。

　　越州云门山灵运宝印禅师

　　上堂。夜来云雨散长空。月在森罗万象中。万象灵光无内外。当明一句若为通。不见僧问大哥和尚。月生云际时如何。大哥曰。三个孩儿抱花鼓。莫来拦我毬门路。月生云际。是明甚么边事。三个孩儿抱花鼓。拟思即隔。莫来拦我毬门路。须有出身处始得。若无出身处。也似黑牛卧死水。出身一句。作么生道。不劳久立。

　　怀安军云顶海鹏禅师

　　僧问。如何是大疑底人。师曰。毕钵岩中。面面相觑。曰如何是不疑底人。师曰。如是我闻。须弥粉碎　问祖意教意。是同是别。师曰。达磨逢梁武。摩腾遇汉明。

　　复州乾明机聪禅师

　　僧问。如何是佛法大意。师曰。此问不虚　问如何是东禅境。师曰。定水不曾离旧岸。红尘争敢入波来。

　　舒州投子义青禅师

　　青社李氏子。七龄颖异。往妙相寺出家。试经得度。习百法论。未几。叹曰。三祇涂远。自困何益。乃入洛听华严。义若贯珠。尝读诸林菩萨偈。至即心自性。猛省曰。法离文字。宁可讲乎。即弃。游宗席。时圆鉴居会圣岩。一夕梦畜青色鹰。为吉征。届旦师来。鉴礼延之。令看外道问佛不问有言不问无言因缘。经三载。一日问曰。汝记得话头么。试举看。师拟对。鉴掩其口。师了然开悟。遂礼拜。鉴曰。汝妙悟玄机耶。师曰。设有也须吐却。时资侍者。在旁曰。青华严。今日如病得汗。师回顾曰。合取拘口。若更忉忉。我即便呕。自此复经三年。鉴时出洞下宗旨示之。悉皆妙契。付以大阳顶相皮履直裰。嘱曰。吾代太阳付汝。续其宗风。无久滞此。善宜护持。遂书偈送曰。须弥立太虚。日月辅而转。群峰渐倚他。白云方改变。少林风起丛。曹溪洞帘卷。金凤宿龙巢。宸苔岂车碾。令依圆通秀。师至彼无所参问。唯嗜睡而已。执事白秀曰。堂中有僧日睡。当行规法。秀曰是谁。曰青上座。秀曰。未可。待与按过。秀即曳杖入堂。见师正睡。乃击床呵曰。我这里无闲饭与上座吃了打眠。师曰。和尚教某何为。秀曰。何不参禅去。师曰。美食不中饱人吃。秀曰。争奈大有人不肯上座。师曰。待肯堪作甚么。秀曰。上座曾见甚么人来。师曰浮山。秀曰。怪得恁么顽赖。遂握手相笑。归方丈。由是道声籍甚。初住白云。次迁投子　上堂。召大众曰。若论此事。如鸾凤冲霄。不留其迹。羚羊挂角。那觅乎踪。金龙不守于寒潭。玉兔岂栖于蟾影。其或主宾若立。须威音世外摇头。问答言陈。仍元路旁提为唱。若能如是。犹在半途。更若凝眸。不劳相见　上堂。宗乘若举。凡圣绝踪。楼阁门开。别户相见。设使卷帘悟去。岂免旁观。春遇桃花。重增眼病。所以古人道。向上一路。千圣不传。诸仁者。既是不传。为甚铁牛走过新罗国里。遂喝曰。达者须知暗里惊。僧问。师唱谁家曲。宗风嗣阿谁。师曰。威音前一箭。射透两重山。曰如何是相传底事。师曰。全因淮地月。得照郢阳春。曰恁么则入水见长人也。师曰。祇知荆玉异。那辨楚王心。僧礼拜。师以拂子击之。复曰。更有问话者么。如无。彼此着便。问和尚适来。拈香祝延圣寿。且道。当今年多少。师曰。月笼丹桂远。星拱北辰高。曰南山直耸齐天寿。东海洪波比福源。师曰。双凤朝金阙。青松古韵高。曰圣寿已蒙师指示。治化乾坤事若何。师曰。不如缄口退。却是报皇恩　上堂。默沉阴界。语落深坑。拟着则天地悬殊。弃之则千生万劫。洪波浩渺。白浪滔天。镇海明珠。在谁收掌。良久。卓拄杖曰。百杂碎　上堂。孤村陋店。莫挂瓶盂。祖佛玄关。横身直过。早是苏秦触塞。求路难回。项主临江。何逃困命。诸禅德。到这里。进则落于天魔。退则沈于鬼趣。不进不退。正在死水中诸仁者。作么生得平稳去。良久曰。任从三尺雪。难压寸灵松　师作五位颂。并序。夫长天一色。星月何分。大地无偏。枯荣自异。是以法无异法。何迷悟而可及。心不自心。假言象而提唱。其言也。偏圆正到。兼带叶通。其法也。不落是非。岂关万象。幽旨既融于水月。宗源派混于金河。不坠虚凝。回途复妙。颂曰。正中偏。星河横转月明前。彩气夜交天未晓。隐里俱彰暗里圆。偏中正。夜半天明羞自影。朦朦雾色辨何分。混然不落秦时镜。正中来。火里金鸡坐凤台。元路倚空通脉上。披云鸟道出尘埃。兼中至。雪仞笼身不迴避。天然猛将两不伤。暗里全施善周备。兼中到。解走之人不触道。一般拈掇与君殊。不落是非方始妙。师于宋神宗元丰癸亥四月末。示微疾。以书辞郡官檀越。五月四日。升座别众罢。示偈曰。两处住持。无可助道。珍重。诸人不须寻讨。投笔奄息。阇维。获设利五色同灵骨。塔于寺北三峰庵之后。

　　梁山岩禅师法嗣

　　鼎州梁山善冀禅师

　　僧问。拨尘见佛时如何。师曰。莫眼华　问和尚几时成佛。师曰。且莫压良为贱。曰为甚么不肯承当。师曰。好事不如无　师颂鲁祖面壁曰鲁祖三昧最省力。才见僧来便面壁。若是知心达道人。不在扬眉便相悉。

　　道吾诠禅师法嗣

　　相州天平山契愚禅师

　　僧问。师唱谁家曲。宗风嗣阿谁。师曰。杖鼓两头打　问如何是祖师西来意。师曰。镇州萝卜石含茶　士问。法无动动时如何。师曰。你从潞府来。士曰。一步也不曾蓦。师曰。因甚得到这里。士曰。和尚睡语作么。师曰。放汝二十棒　官人问。无邻可隔。为甚么不相见。师曰。怨阿谁　师廊下行次。见僧。以拄杖示之。僧便近前接。师便打。

　　青原下十一世

　　投子青禅师法嗣

　　东京天宁芙蓉道楷禅师

　　沂州崔氏子。自幼学辟谷。隐伊阳山。后游京师。籍名术台寺。试法华得度。谒投子于海会。乃问。佛祖言句。如家常茶饭。离此之外。别有为人处也无。子曰。汝道寰中天子敕。还假尧舜禹汤也无。师欲进语。子以拂子𢷾师口曰。汝发意来。早有三十棒也。师即开悟。再拜便行。子曰。且来阇黎。师不顾。子曰。汝到不疑之地耶。师即以手掩耳　后作典座。子曰。厨务勾当不易。师曰不敢。子曰。煮粥耶。蒸饭耶。师曰。人工淘米着火。行者煮粥蒸饭。子曰。汝作甚么。师曰。和尚慈悲。放他闲去　一日侍投子。游菜园。子度拄杖与师。师接得便随行。子曰。理合恁么。师曰。与和尚提鞋挈杖。也不为分外。子曰。有同行在。师曰。那一人不受教。子休去。至晚问师。早来说话未尽。师曰。请和尚举。子曰卯生日。戌生月。师即点灯来。子曰。汝上来下去。总不徒然。师曰。在和尚左右。理合如此。子曰。奴儿婢子。谁家屋里无。师曰。和尚年尊。阙他不可。子曰。得恁么殷勤。师曰。报恩有分　住后。僧问。无腔曲子。不堕五音。韵出青霄。请师吹唱。师曰。木鸡啼夜半。铁凤叫天明。曰恁么则一句曲含千古韵。满堂云水尽知音。师曰。无舌童儿能继和。曰作家宗师。人天眼目。师曰。禁取两片皮　问夜半正明。天晓不露。如何是不露底事。师曰。满船空载月。渔父宿芦花　问如何是曹洞家风。师曰。绳床风雨烂。方丈草来侵　问如何是直截根源。师曰。足下已生草。举步落危坡　上堂。昼入祇陀之苑。皓月当天。夜登灵鹫之山。太阳溢目。乌鸦似雪。孤雁成群。铁狗吠而凌霄。泥牛斗而入海。正当恁么时。十方共聚。彼我何分。古佛场中。祖师门下。大家出一只手。接待往来知识。诸仁者。且道。成得个甚么事。良久曰。剩栽无影树。留与后人看　上堂。才升此座。已涉尘劳。更乃凝眸。自彰瑕玷。别传一句。勾贼破家。不失本宗。狐狸恋窟。所以真如凡圣。皆是梦言。佛及众生。并为增语。到这里回光返照。撒手承当。未免寒蝉抱枯木。泣尽不回头　上堂。唤作一句。已是埋没宗风。曲为今时。通途消耗。所以借功明位。用在体处。借位明功。体在用处。若也体用双明。如门扇两开。不得向两扇上着意。不见新丰老子道。峰峦秀异。鹤不停机。灵木迢然。凤无依倚。直得功成不处。电火难追。拟议之问。长途万里　上堂。腊月三十日已前即不问。腊月三十日事作么生。诸仁者。到这里。佛也为你不得。法也为你不得。祖师也为你不得。天下老和尚。也为你不得。山僧也为你不得。阎罗老子。也为你不得。直须尽却今时去。若也尽却今时。佛也不奈他何。法也不奈他何。祖师也不奈他何。天下老和尚。也不奈他何。山僧也不奈他何。阎罗老子。也不奈他何。诸人且道。如何是尽却今时底道理。还会么。明年更有新条在。恼乱春风卒未休　问如何是道。师曰。无角泥牛奔夜栏　上堂。钟鼓喧喧报未闻。一声惊起梦中人。圆常静应无余事。谁道观音别有门。良久曰。还会么。休问补陀岩上客。莺声啼断海山云　上堂。拈拄杖曰。这里荐得。尽是诸佛建立事边。直饶东涌西没。卷舒自在。也未梦见七佛已前消息。须知有一人不从人得。不受教诏。不落阶级。若识。此人一生参学事毕。蓦召大众曰。更若凝眸。不劳相见　上堂。良久曰。青山常运步。石女夜生儿。便下座　上堂。假言唱道。落在今时。设使无舌人解语。无脚人能行。要且未能与那一人相应。还会么。龙吟徒侧耳。虎啸谩沉吟　问如何是兼带之语。师曰。妙用全施该世界。木人闲步火中来。曰如何是和尚家风。师曰。众人皆见。曰未审见个甚么。师曰。东壁打西壁　宋徽宗大观初。开封尹李孝寿。奏师道行卓冠丛林。宜有褒显。即赐紫方袍。号定照禅师。内臣持敕命至。师谢恩竟。乃陈己志。出家时。尝有重誓。不为利名。专诚学道。用资九族。苟渝愿心。当弃身命。父母以此听许。今若不守本志。窃冒宠光。则佛法亲盟背矣。于是修表具辞。复降旨京尹。坚俾受之。师确守不回。以拒命坐罪。奉旨下棘寺。与从轻寺。吏闻。有司议徒淄州。有司知师忠诚。欲宽之。乃问曰。长老枯悴。有疾乎。师曰无疾。曰何有灸瘢耶。师曰。昔者疾。今日愈。吏令思之。师曰。已悉厚意。但妄非所安。乃恬然就刑而行。从之者如归市。及抵淄川僦居。学者愈亲。明年冬。敕令自便。庵于芙蓉湖心。道俗川凑　示众。夫出家者。为厌尘劳。求脱生死。休心息念。断绝攀缘。故名出家。岂可以等闲利养。埋没平生。直须两顿撒开。中间放下。遇声遇色。如石上栽花。见利见名。似眼中着屑。况从无始以来。不是不曾经历。又不是不知次第。不过翻头作尾。止于如此。何须苦苦贪恋。如今不歇。更待何时。所以先圣教人。祇要尽却今时。能尽今时。更有何事。若得心中无事。佛祖犹是冤家。一切世事。自然冷淡。方始那边相应。你不见隐山至死。不肯见人。赵州至死。不肯告人。匾担拾橡栗为食。大梅以荷叶为衣。纸衣道者祇披纸。玄泰上座祇着布。石霜置枯木堂。与人坐卧。祇要死了你心。投子使人办米。同煮共䬸。要得省取你事。且从上诸圣。有如此榜样。若无长处。如何甘得。诸仁者。若也于斯体究。的不亏人。若也不肯承当。向后深恐费力。山僧行业无取。忝主山门。岂可坐费常住。顿忘先圣付嘱。今者辄敩古人为住持体例。与诸人议定。更不下山。不赴斋。不发化主。唯将本院庄课一岁所得。均作三百六十分。日取一分用之。更不随人添减。可以备饭则作饭。作饭不足则作粥。作粥不足则作米汤。新到相见。茶汤而已。更不煎点。唯置一茶堂。自去取用。务要省缘专一办道。又况活计具足。风景不疏。华解笑。鸟解啼。木马长鸣。石牛善走。天外之青山寡色。耳畔之鸣泉无声。岭上猿啼。露湿中宵之月。林间鹤唳。风回清晓之松。春风起时。枯木龙吟。秋叶凋而寒林华散。玉阶铺苔藓之纹。人面带烟霞之色。音尘寂尔。消息宛然。一味萧条。无可趣向。山僧今日向诸人面前说家门。已是不着便。岂可更去升堂入室。拈槌竖拂。东喝西棒。张眉努目。如痫病发相似。不唯屈沈上座。况亦辜负先圣。你不见。达磨西来。少室山下。面壁九年。二祖至于立雪断臂。可谓受尽艰辛。然而达磨不曾措了一词。二祖不曾问着一句。还唤达磨。作不为人得么。二祖做不求师得么。山僧每至说着古圣做处。便觉无地容身。惭愧后人软弱。又况百味珍羞。递相供养道。我四事具足。方可发心。祇恐做手脚不迭。便是隔生隔世去也。时光似箭。深为可惜。虽然如是。更在他人从长相度。山僧也强教你不得。诸仁者。还见古人偈么。山田脱粟饭。野菜淡黄齑。吃则从君吃。不吃任东西。伏维同道。各自努力。珍重　政和丁酉。徽宗赐额。曰华严禅寺。次年重和戊戌五月十四日。索笔书偈。付侍僧曰。吾年七十六。世缘今已足。生不爱天堂。死不怕地狱。撒手横身三界外。腾腾任运何拘束。移时乃逝。

　　随州大洪山报恩禅师

　　卫之黎阳刘氏子。世皆硕儒。师未冠。举方略。擢上第。后厌尘境。请于朝。乞谢簪绂为僧。上从其请。遂游心祖道。至投子。未久即悟心要。子曰。汝再来人也。宜自护持。辞谒诸名宿。皆蒙印可。丞相韩公缜。请开法于西京少林。未几。大洪革律为禅。诏师居之　上堂。五五二十五。案山雷。主山雨。明眼衲僧。莫教错举　僧问。九鼎澄波即不问。为祥为瑞事如何。师曰。古今不坠。曰这个且拈放一边。向上还有事也无。师曰。太无厌生。曰作家宗师。师曰。也不消得　上堂。如斯话会谁是知音。直饶向一句下。千眼顿开。端的有几个是。迷逢达磨。诸人要识达磨祖师么。乃举手作捏势曰。达磨鼻孔。在少林手里。若放开去也。从教此土西天说黄道黑。若不放过。不消一捏。有人要与祖师作主。便请出来。与少林相见。还有么。良久曰。果然　上堂。拈起拄杖曰。昔日德山临济。信手拈来。便能坐断十方。壁立千仞。直得冰河焰起。枯木花芳。诸人若也善能横檐竖夯。遍问诸方。苟或不终。少林倒行此令去也。击禅床一下　问一箭一群即不问。一箭一个事如何。师曰中也。曰还端的也无。师曰。同声相应。同气相求。曰恁么则石巩犹在。师曰。非但一个两个。曰好事不如无。师曰。穿却了也　问三元三要即不问。五位君臣事若何。师曰。非公境界。曰恁么则石人拊掌。木女呵呵。师曰。杓卜听虚声。熟睡饶谵语。曰若不上来伸此问。焉能得见少林机。师曰。放过即不可。随后便打　上堂。横按拄杖曰。便与么休去。已落二三。更若忉忉。终成异见。既到这里又不可弓折箭尽去也。且衲僧家。远则能照。近则能明。乃拈起拄杖曰。穿却德山鼻孔。换却临济眼睛。掀翻大海。拨转虚空。且道。三千里外。谁是知音。于斯明得。大似杲日照天。苟或未明。不免云腾致雨。卓一下　问祖师西来。九年面壁。最后一句。请师举唱。师曰。而黑眼睛白　师尝设百问。以问学者。其略曰。假使百千劫。所作业不忘。为甚么一称南无佛。罪灭河沙劫。又作此○相曰。森罗万象。总在其中。具眼禅人。试请甄别　上堂。拈拄杖曰。看看。大地雪漫漫。春来特地寒。灵峰与少室。料掉不相干。休论佛意祖意。谩谓言端语端。铁牛放去无踪迹。明月芦花君自看。卓拄杖下座　师素与无尽居士张公商英。友善。无尽尝以书。问三教大要曰。清凉疏第三卷。西域邪见。不出四见。此方儒道。亦不出此四见。如庄老计。自然为因。能生万物。即是邪因。易曰。太极生两仪。太极为因。亦是邪因。若谓一阴一阳之谓道。能生万物。亦是邪因。若计一为虚无。则是无因。今疑。老子自然。与西天外道自然不同。何以言之。老子曰。常无欲以观其妙。常有欲以观其徼。无欲则常有。徼则已入其道矣。谓之邪因。岂有说乎。易曰。一阴一阳之谓道。阴阳不测之谓神。神也者。妙万物而为言。寂然不动。感而遂通天下之故。今乃破阴阳变易之道为邪因。拨去不测之神。岂有说乎。望纸后批示。以断疑网故也。师答曰。西域外道宗多途。要其会归。不出有无四见而已。谓有见。无见。亦有亦无见。非有非无见也。盖不即一心为道。则道非我有。故名外道。不即诸法是心。则法随见异。故名邪见。如谓之有。有则有无。如谓之无。无则无有。有无则有见竞生。无有则无见斯起。若亦有亦无见。非有非无见。亦犹是也。夫不能离诸见。则无以明自心。无以明自心。则不能知正道矣。故经云。言词所说法。小智妄分别。不能了自心。云何知正道。又曰。有见即为垢。此则未为见。远离于诸见。如是乃见佛。以此论之。邪正异途。正由见悟殊致故也。故清凉以庄老计。道法自然。能生万物。易谓太极生两仪。一阴一阳之谓道。以自然太极为因。一阴一阳为道。能生万物。则是邪因。计一为虚无。则是无因。尝试论之。夫三界唯心。万缘一致。心生故法生。心灭故法灭。推而广之。弥纶万有而非有。统而会之。究竟寂灭而非无。非无亦非非无。非有亦非非有。四执既亡。百非斯遣。则自然因缘。皆为戏论。虚无真实。俱是假名矣。至若谓太极阴阳。能生万物。常无常有。斯为众妙之门。阴阳不测。是谓无方之神。虽圣人设教示悟多方。然既异一心。宁非四见。何以明之。盖虚无为道。道则是无。若自然。若太极。若一阴一阳为道。道则是有。常无常有。则是亦无亦有。阴阳不测。则是非有非无。先儒或谓妙万物谓之神。则非物物。物则亦是无。故西天诸大论师。皆以心外有法为外道。万法唯心为正宗。盖以心为宗。则诸见自亡。言虽或异。未足以为异也。心外有法。则诸见竞生。言虽或同。未足以为同也。虽然。儒道圣人。固非不知之。乃存而不论耳。良以未即明指一心为万法之宗。虽或言之。犹不论也。如西天外道。皆大权菩萨示化之所施为。横生诸见。曲尽异端。以明佛法是为正道。此其所以为圣人之道。顺逆皆宗。非思议之所能知矣。故古人有言。缘昔真宗未至。孔子且以系心。今知理有所归。不应犹执权教。然知权之为权。未必知权也。知权之为实。斯知权矣。是亦周孔老庄。设教立言之本意。一大事因缘之所成始所成终也。然则三教一心。同途异辙。究竟道宗。本无言说。非维摩大士。孰能知此意也。

　　沂州洞山云禅师

　　上堂。秋风卷地。夜雨翻空。可中别有清凉。个里更无热恼。是谁活计。到者方知。才落见闻。即居途路。且道。到家后如何。任运独行无伴侣。不居正位不居偏。

　　长安福应文禅师

　　上堂。明明百草头。明明祖师意。直下便承当。错认弓为矢。惺惺底筑着磕着。懵懂底和泥合水。龟毛拂逼塞虚空。兔角杖撑天拄地。日射珊瑚林。知心能几几。击禅床下座。

　　滁州龙蟠圣寿昙广禅师

　　僧问。师唱谁家曲。宗风嗣阿谁。师曰。杨广山头云霭霭。月华庵畔柏青青。曰恁么则投子嫡嗣。大阳亲孙也。师曰。未跨铁牛。棒如雨点。曰今日已知端的。师曰。一任敲砖打瓦。

　　五灯全书卷第二十九
卍新纂续藏经第 81 册 No. 1571 五灯全书(卷1-33)


　　五灯全书卷第三十

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　曹洞宗

　　青原下十二世

　　芙蓉楷禅师法嗣

　　邓州丹霞子淳禅师

　　剑州贾氏子。弱冠为僧。彻证于芙蓉之室。上堂。乾坤之内。宇宙之间。中有一宝。秘在形山。肇法师恁么道。祇解指踪话迹。且不能拈示于人。丹霞今日擘开宇宙。打破形山。为诸人拈出。具眼者辨取。以拄杖卓一下曰。还见么。鹭鹚立雪非同色。明月芦花不似他　上堂。举德山示众曰。我宗无语句。实无一法与人。德山恁么说话。可谓是祇知入草求人。不觉通身泥水。子细观来。祇具一只眼。若是丹霞。则不然。我宗有语句。金刀剪不开。深深元妙旨。玉女夜怀胎　上堂。亭亭日午犹亏半。寂寂三更尚未圆。六户不曾知暖意。往来常在月明前　上堂。宝月流辉。澄潭布影。水无蘸月之意。月无分照之心。水月两忘。方可称断。所以道。升天底事。直须飏却。十成底事。直须去却。掷地金声。不须回顾。若能如是。始解向异类中行。诸人到这里。还相委悉么。良久曰。常行不举人间步。披毛戴角混尘泥　僧问。牛头未见四祖时如何。师曰。金菊乍开蜂竞采。曰见后如何。师曰。苗枯华谢了无依。宋徽宗宣和己亥春示寂。塔全身于洪山之南。

　　东京净因枯木法成禅师

　　嘉兴崇德人。上堂。灯笼忽尔笑咍咍。如何露柱亦怀胎。天明生得白头女。至今游荡不归来。这冤家好归来。黄花与翠竹。蚤晚为谁栽　上堂。知有佛祖向上事。方有说话分。诸禅德。且道。那个是佛祖向上事。有个人家儿子。六根不具。七识不全。是大阐提。无佛种性。逢佛杀佛。逢祖杀祖。天堂收不得。地狱摄无门。大众还识此人么。良久曰。对面不仙陀。睡多饶寐语　上堂。归元性无二。方便有多门。但了归元性。何愁方便门。诸人要会归元性么。露柱将来作木杓。旁人不肯任从伊。要会方便门么。木杓将来作露柱。撑天拄地也相宜。且道。不落方便门一句。作么生道。三十年后。莫教错举。

　　洪州宝峰阐提惟照禅师

　　简州李氏子。幼超迈而恶俗。一日授书。至性相近也习相远也。遽曰。凡圣本一体。以习故差别。我知之矣。即趋成都。师鹿苑清泰。年十九。剃染登具。泰令听起信于大慈。师辄归卧。泰诘之。师曰。既称正信大乘。岂言说所能了。乃虚心游方。谒芙蓉于大洪。尝夜坐阁道。适风雪震薄。闻警盗者传呼过之。随有所得。辞去。大观中芙蓉婴难。师自三吴。欲趋沂水。仆夫述道。师举杖击之。忽大悟。叹曰。是地非鳌山也耶。比至沂。芙蓉望而喜曰。绍隆吾宗。必子数辈矣。因留躬耕湖上累年。智证成就。出领招提。迁甘露三祖。宣和壬寅。诏补圆通。弃去。复居泐潭　上堂。古佛道。我初成正觉。亲见大地众生。悉皆成正觉。后来又道。深固幽远。无人能到。㘞。没见识汉。好龙头蛇尾。便下座　上堂。过去诸佛已入涅槃了也。汝等诸人。不应追念。未来诸佛。未出于世。汝等诸人。不要妄想。正当今日。你是何人。参　上堂。伯夷隘。柳下惠不恭。君子不由也。二边不立。中道不安时作么生。拈拄杖曰。鸳鸯绣出从君看。不把金针度与人　上堂。太阳门下。妙唱弥高。明月堂前。知音盖寡。不免舟横江渚。棹举清波。唱庆尧年。和清平乐。如斯告报。普请承当。拟议之间。白云万里　上堂。本自不生。今亦无灭。是死不得底样子。当处出生。随处灭尽。是活生受底规模。大丈夫汉。直须处生死流。卧荆棘林。俯仰屈伸。随机施设。能如是也。无量方便。庄严三昧。大解脱门。荡然顿开。其或未然。无量烦恼。一切尘劳。岳立面前。塞却古路　上堂。古人道。堕肢体。黜聪明。离形去智。同于大道。正当恁么时。且道。是甚么人。删诗书。定礼乐。还委悉么。礼云礼云。玉帛云乎哉。乐云乐云。钟鼓云乎哉　问承师有言。云黯黯处。独秀峰挺出。月朦朦里。泐潭水光生。岂不是宝峰境。师曰。若是宝峰境。凭君子细看。曰如何是境中人。师曰。看取令行时。曰祇如承言须会宗。勿自立规矩。如何是和尚宗。师曰。须知云外千峰上。别有灵松带露寒　雪下。僧问。祖师西来即不问。时节因缘事若何。师曰。一片两片三四片。落在眼中犹不荐　宋高宗建炎戊申正月七日示寂。阇维。得舍利如珠琲。舌齿不坏。塔于寺之西峰。

　　襄州石门元易禅师

　　潼川税氏子。上堂。十方同聚会。个个学无为。此是选佛场。心空及第归。大众。祇如闻见觉知。未尝有间。作么生说个心空底道理。莫是见而不见。闻而不闻。为之心空耶。错。莫是忘机息虑。万法俱捐。销能所以入玄宗。泯性相而归法界。为之心空耶。错。恁么也不得。不恁么也不得。恁么不恁么总不得。未审毕竟作么生。还会么。良久曰。若实无为无不为。天堂地狱长相随。三尺杖子搅黄河。八臂那吒冷眼窥。无限鱼龙尽奔走。捉得循河三脚龟。脱取壳铁锥锥。吉凶之兆便分辉。借问东村白头老。吉凶未兆若何为。休休休。古往今来春夏秋。白日腾腾随分过。更嫌何处不风流。咄　上堂。皓月当空。澄潭无影。紫微转处夕阳辉。彩凤归时天欲晓。碧霄云外。石笋横空。绿水波中。泥牛驾浪。怀胎玉兔。晓过西岑。抱子金鸡。夜栖东岭。于斯明得。始知夜明帘外。别是家风。空王殿中。圣凡绝迹。且道。作么生是夜明帘外事。还委悉么。正值秋风来入户。一声砧杵落谁家　僧问。古镜未磨时如何。师曰。精灵皱眉。曰磨后如何。师曰。波斯弹指。曰为甚么如此。师曰。好事不出门　宋高宗绍兴丁丑七月二十五日坐寂。火后收舍利。塔于学射山。

　　东京净因自觉禅师

　　青州王氏子幼以儒业。见知于司马温公。然事高尚。而无意功名。一旦落发。从芙蓉游。履践精密。契悟超绝。出世住大乘。崇德间。诏居净因　上堂。祖师西来。特唱此事。自是诸人不肯委悉。向外驰求。投赤水以寻珠。诣荆山而觅玉。殊不知。从门入者。不是家珍。认影迷头。岂非大错。直得宗门提唱。体寂无依。念异不生。古今无间。森罗万象。触目家风。鸟道辽空。不妨举步。金鸡报晓。丹凤翱翔。玉树花开。枯枝结子。祇有太阳门下。日日三秋。明月堂前。时时九夏。要会么。无影树垂寒涧月。海潮东注斗移西。

　　西京天宁禧誧禅师

　　蔡州宋氏子。初住韶山。次迁天宁丹霞。上堂。韶山近日没巴鼻。眼里闻声鼻尝味。有时一觉到天明。不在床上不落地。大众且道。在甚么处。诸人于斯下得一转语。非唯救得韶山。亦乃不孤行脚。其或未然。三级浪高鱼化龙。痴人犹戽夜塘水　问如何是君。师曰。宇宙无双日。乾坤祇一人。曰如何是臣。师曰。德分明主化。道契物情机。曰如何是臣向君。师曰。赤心归舜日。尽节报尧天。曰如何是君视臣。师曰。元眸凝不瞬。妙体鉴旁来。曰如何是君臣道合。师曰。帐符尊贱隔。潜信往来通　宋徽宗政和乙未九月四日。忽召主事。令以楮囊分而为四。众僧童行常住津迷各一。既而复曰。丹霞有个公案。从来推倒扶起。今朝普示诸人。且道。是个甚底。顾视左右曰。会么。曰不会。师曰。伟哉大丈夫。不会末后句。遂就寝右胁而化。

　　长安崇宁大用齐琏禅师

　　潼川中江牟氏子。十三落发。逾岁游成都。依讲席。顷叹曰。弃家为大事。兹纸上语尔。画日月。岂有光明耶。弃之访断臂道者。复谒五祖演。真如喆。百丈肃。晦堂心。有自太阳来者。举芙蓉示众语。遂往从之。一日闻板声大悟。后命分座说法。蓉谓人曰。琏首座。牛行虎视。异日弘吾道决矣。后居崇宁　上堂。清虚之理。佛祖同归。毕竟无身。圣凡一体。理则如是。满目森罗事作么生。纤尘绝际。渠侬有眼。岂在旁窥。官不容针。私通车马。若到恁么田地。始可随机受用。信手拈来。妙应无方。当风元路。直得金针锦缝。线脚不彰。玉殿宝阶。珠帘未卷。正当此时。且道。是甚么人境界。古渡秋风寒飒飒。芦花红蓼满江湾　师俄示疾。语主事僧。为我置一篮舆。吾将有所适。迟明起趺坐。书偈。泊然而寂。当宋高宗绍兴乙丑十一月四日也。后六日火浴。得舍利百余粒。皆具五色。寿七十三。腊六十。

　　潼川府梅山己禅师

　　僧问。如何是法身边事。师曰。枯木糁花不犯春。曰如何是法身向上事。师曰。石女不妆眉。

　　福州普贤善秀禅师

　　僧问。如何是正中偏。师曰。龙吟初夜后。虎啸五更前。曰如何是偏中正。师曰。轻烟笼皓月。薄雾锁寒岩。曰如何是正中来。师曰。松瘁何曾老。花开满未萌。曰如何是兼中至。师曰。猿啼音莫辨。鹤唳响难明。曰如何是兼中到。师曰。拨开云外路。脱去月明前。

　　襄州鹿门法灯禅师

　　成都刘氏子。依大慈宝范为僧。俾听华严。得其要。弃谒芙蓉楷。楷问。如何是空劫已前自己。师于言下。心迹泯然。从容进曰。灵然一句超群象。迥出三乘不假修。楷抚而印之。开法鹿门　僧问。虚元不犯。宝鉴光寒时如何。师曰。掘地深埋　问如何是逍遥物外底人。师曰。遍身红烂。不可扶持　大观初。楷谪淄州。师随之。道俗高其义。太守举太平兴国院以居之。楷还止太湖。师犹从之。楷令其还。七年解院。名闻天子。诏住鹿门政和寺。会改为观。师以庐山东林寺言。寺得以全。既至汉上。郡将。讽诸山办金帛。诣京师作千道斋。师笑曰。童牙事佛。有死无二。苟非风狂失心。辄以十方信物。干媚道士耶。郡将。愧其言而止。天下诸山。闻而壮之　靖康年。金人复入寇。师谢遣学徒。杜门而已。或曰。朝廷军旅。何预林下人。师熟视曰。河润九里。渐洳者三百步。木仆千仞。蹂践者一寸草。岂有中原失守。而吾辈独得宁逸耶。中夜安坐。诫弟子。皆宗门大事。泊然而逝。寿五十三。腊三十。塔全身于山口别墅慧定塔之东。

　　建昌军资圣南禅师

　　圣节上堂。顾视左右曰。诸人还知么。夜明帘外之主。万化不渝。琉璃殿上之尊。四臣不昧。端拱而治。不令而行。寿逾百亿须弥。化洽大千沙界。且道。正恁么时。如何行履。野老不知黄屋贵。六街慵听静鞭声。

　　瑞州洞山微禅师

　　上堂。日暖风和柳眼青。冰消鱼跃浪花生。当锋妙得空王印。半夜昆仑戴雪行。僧问。如何是默默相应底事。师曰。哑子吃苦瓜。

　　太傅高世则居士

　　字仲贻。号无功。初参芙蓉楷。求指心要。楷令去其所重。扣己而参。一日忽造微密。呈偈曰。悬崖撒手任纵横。大地虚空自坦平。照壑辉岩不借月。庵前别有一帘明。

　　大洪恩禅师法嗣

　　随州大洪守遂禅师

　　遂宁章氏子。二十七得度。遂南游。参玉泉勤。次参大洪。才展具。忽一小虫飞堕于地。引手拂之。豁然大悟。后继席。宋重和戊戌。徽宗赐号净严。俄迁水南。建炎丁未。退止德安𡾇山。绍兴乙卯。还大洪　上堂。召众曰。一拳拳倒黄鹤楼。一踏踏翻鹦鹉洲。惯向高楼骤玉马。曾于急水打金毬。然虽恁么。争奈有五色丝绦系手脚。三鑐金锁锁咽喉。直饶锤碎金锁。割断丝绦。须知更有一重碍汝在。且道。如何是那一重。还会么。善吉维摩谈不到。目莲鹙子看如盲　上堂。举李刺史问药山何姓。山曰正是时。李罔测。乃问院主。某甲适来问长老何姓。答道正是时。的当是姓甚么。主曰祇是姓韩。山闻曰。若六月对他。便道姓热也。又岩头问讲僧。见说大德会教。是否。曰不敢。岩头举拳曰。是甚么教。曰是权教。头曰苦哉。我若展脚问你。不可道是脚教也。师曰。奇怪二老宿。有杀人刀。有活人剑。一转语似石上栽花。一转语似空中挂剑。当时若无后语。达磨一宗。扫土而尽。诸人要见二老宿么。宁可截舌。不犯国讳　师于绍兴丁卯三月。示疾而化。塔于本山。

　　青原下十三世

　　丹霞淳禅师法嗣

　　真州长芦真歇清了禅师

　　左绵雍氏子。襁褓入寺见佛。喜动眉睫。咸异之。年十八。试法华得度。往成都大慈。习经论。领大意。出蜀至沔汉。扣丹霞淳之室。淳问。如何是空劫已前自己。师拟对。淳曰。你闹在。且去。一日登钵盂峰。豁然契悟。径归侍立。淳掌曰。将谓你知有。师欣然拜之。翌日淳上堂曰。日照孤峰翠。月临溪水寒。祖师元妙诀。莫向寸心安。便下座。师直前曰。今日升座。更瞒某不得也。淳曰。你试举我今日升座看。师良久。淳曰。将谓你瞥地。师便出。后游五台。之京师。浮汴。直抵长芦。谒祖照。一语契投。命为侍者。逾年分座。未几。照称疾退闲。命师继席。学者如归。宋高宗建炎末。游四明。主补陀。台之天封。闽之雪峰。诏住育王。徙温州龙翔。杭之径山。慈宁皇太后。命开山皋亭崇先　上堂。我于先师一掌下。伎俩俱尽。觅个开口处不可得。如今还有恁么快活不彻底汉么。若无。衔铁负鞍。各自着便　上堂。久默斯要。不务速说。释迦老子。待要款曲卖弄。争奈未出母胎。已被人觑破。且道。觑破个甚么。瞒雪峰不得　上堂。上孤峰顶。过独木桥。蓦直恁么行。犹是时人脚高脚低处。若见得彻。不出户身遍十方。未入门常在屋里。其或未然。趁凉般取一转柴　上堂。道得第一句。不被拄杖子瞒。识得拄杖子。犹是途路中事。作么生是到地头一句　上堂。处处觅不得。祇有一处不觅自得。且道。是那一处。良久曰。贼身已露　上堂。口边白醭去。始得入门。通身红烂去。方知有门里事。更须知有不出门底。乃曰。唤甚么作门　僧问。三世诸佛。向火焰里。转大法轮。还端的也无。师大笑曰。我却疑着。曰和尚为甚么却疑着。师曰。野花香满路。幽鸟不知春　问不落风彩。还许转身也无。师曰。石人行处不同功。曰向上事作么生。师曰。妙在一沤前。岂容千圣眼。僧礼拜。师曰。祇恐不恁么　师一日入厨。看煮面次。忽桶底脱。众皆失声曰。可惜许。师曰。桶底脱自合欢喜。因甚么却烦恼。僧曰。和尚即得。师曰。灼然可惜许一桶摇　问僧。你死后。烧作灰撒却了。向甚么处去。僧便喝。师曰。好一喝。祇是不得翻款。僧又喝。师曰。公案未圆。更喝始得。僧无语。师打曰。这死汉　上堂。苔封古径。不堕虚凝。雾锁寒林。肯彰风要。钩针稳密。孰云渔父栖巢。祇么承当。自是平常快活。还有具透关眼底么。良久曰。直饶闻早便归去。争似从来不出门　上堂。乍雨乍晴。乍寒乍热。山僧底个山僧自知。诸人底个诸人自说。且道。雪峰口除吃饭外。要作甚么　问僧。琉璃殿上玉女撺梭。明甚么边事。曰回互不当机。师曰。还有断续也无。曰古今不曾间。师曰。正当不曾间时如何。僧珍重便出　上堂。撼拄杖曰。看看。三千大千世界。一时摇动。云门大师即得。雪峰则不然。卓拄杖曰。三千大千世界。向甚么处去。还会么。不得重梅雨。秧苗争见青　上堂。幻化空身即法身。遂作舞曰。见么见么。恁么见得。过桥村酒美。又作舞曰。见么见么。恁么不见隔岸野花香　上堂。还有不被元妙污染底么。良久曰。这一点倾四海水。已是洗脚不下　问如何是空劫已前自己。师曰。白马入芦花　上堂。穷微丧本。体妙失宗。一句截流。渊元及尽。是以金针密处。不露光铓。玉线通时。潜舒异彩。虽然如是。犹是交互双明。且道。巧拙不到。作么生相委。良久曰。云萝秀处青阴合。岩树高低翠锁深　上堂。转功就位。是向去底人。玉韫荆山。贵转位就功。是却来底人。红炉片雪春。功位俱转。通身不滞。撒手无依。石女夜登机。密室无人扫。正恁么时。绝气息一句。作么生相委。良久曰。归根风堕叶。照尽月潭空　师于绍兴辛未十月朔旦。慈宁太后。遣中使候问。从容而别。须臾呼首座曰。吾行矣。跏趺而逝。塔于崇先华桐岛。谥悟空禅师。寿六十三。腊四十五。塔曰静照。

　　明州天童宏智正觉禅师

　　隰州李氏子。母梦五台一僧。解环与环其右臂。乃孕。遂斋戒。及生。右臂特起若环状。七岁。日诵数千言。祖寂父宗道。久参佛陀逊。尝指师谓其父曰。此子。道韵胜甚。非尘埃中人。苟出家必为法器。十一得度于净明本宗。十四具戒。十八游方。诀其祖曰。若不发明大事。誓不归矣。及至汝州香山。成枯木一见深所器重。一日闻僧诵莲经。至父母所生眼悉见三千界。瞥然有省。即诣丈室陈所悟。山指台上香合曰。里面是甚么物。师曰。是甚么心行。山曰。汝悟处又作么生。师以手画一圆相呈之。复抛向后。山曰。弄泥团汉。有甚么限。师曰错。山曰。别见人始得。师应喏喏。即造丹霞。霞问。如何是空劫已前自己。师曰。井底虾蟆吞却月。三更不借夜明帘。霞曰。未在更道。师拟议。霞打一拂子曰。又道不借。师言下释然。遂作礼。霞曰。何不道取一句。师曰。某甲今日失钱遭罪。霞曰。未暇打得你。且去。霞领大洪。师掌笺记。后命首众。宋徽宗宣和壬寅。过圆通时。真歇初住长芦。遣僧邀至。众出迎。见其衣舄穿弊且歇之。真歇俾侍者。易以新履。师却曰。吾为鞋来耶。众闻心服。恳求说法。居第一座。甲辰出住泗州普照。次补太平圆通能仁。及长芦天童。所至屋庐湫隘。师皆创辟一新。衲子争集　上堂。举参同契曰。回互不回互。僧问云门。如何是回互。门指板头曰。不可唤作板头。僧曰如何是不回互。门曰者个是板头。师曰。石头舌头无骨。云门眼里有箸。千古之下。声光赫奕。如今要把手共行。直须恁么。始解不恁么。然后没交涉。还相委悉么。少年曾决龙蛇阵。潦倒还听稚子歌　上堂。举僧问曹山。子归就父。为什么父全不顾。山曰。理合如斯。僧曰。父子之恩何在。山曰。始成父子之恩。僧曰。如何是父子之恩。山曰。刀斧斫不开。师曰。翡翠帘垂。丝纶未降。紫罗帐合。视听难通。犯动毫头。月升夜户。密移一步。鹤出银笼。还知么。脱身一色无遗影。不坐同风落大功　上堂。举僧问赵州。学人乍入丛林。乞师指示。州曰。吃粥了也未。僧曰。吃粥了。州曰。洗钵去。师曰。粥罢令教洗钵盂。豁然心地自相符。而今参饱丛林客。且道其间有悟无　上堂。举仰山梦往弥勒内院。居第二座。有一尊者白椎曰。今日当第二座说法。仰乃起白椎曰。摩诃衍法。离四句绝百非。谛听谛听。次日举似沩山。沩曰。子已登圣位。师曰。玉女依稀夜动机。锦丝历历吐梭脐。水天湛碧全功堕。雪月寒清一色迷。诸禅德。全功负堕。一色犹迷。作么生体悉得相应去。权挂垢衣云是佛。却披珍御覆名谁　上堂。举乾峰示众曰。举一不得举二。放过一着。落在第二。云门出众曰。昨日有人从天台来。却往径山去。峰曰。来日不得普请。师曰。坐断十方。千差路绝。放开一线。万派朝宗。二尊宿开拓家风。方见衲僧去就。还端的么。太平天子寰中旨。汗血将军塞外心　上堂。一点环中照极微。智无功处却存知。缘思净尽无余事。半夜星河斗柄垂　僧问。如何是正中偏。师曰。云散长空后。虚堂夜月明。曰如何是偏中正。师曰。白发老婆羞看镜。曰如何是正中来。师曰。霜眉雪鬓火中出。堂堂终不落今时。曰如何是兼中至。师曰。大用现前。不存轨则。曰如何是兼中到。师曰。夜明帘外排班早。空王殿上绝知音　问如何是君。师曰。日月光天德。山河壮帝居。曰如何是臣。师曰。腰悬三尺剑。䇿佐一人安。曰如何是臣向君。师曰。葵藿有时终向日。江河无水不朝东。曰如何是君视臣。师曰。凤辇离天阙。殷勤访子陵。曰如何是君臣道合。师曰。万民歌圣德。千载印凌烟　师住持以来。受无贪而施无厌。岁艰食。竭己有。及赡众之余。赖全活者数万。日常过午不食。高宗绍兴丁丑九月。谒郡僚及檀度次。谒越帅赵公令詪。与之言别。十月七日还山。翌日辰巳间。沐浴更衣。端坐告众。顾侍僧索笔作书。遗育王杲。请主后事。仍书偈曰。梦幻空花。六十七年。白鸟烟没。秋水连天。掷笔而逝。龛留七日。颜貌如生。奉全躯塔于东谷。谥宏智。塔名妙光。寿六十七。腊五十三。

　　随州大洪慧照庆预禅师

　　郢州胡氏子。上堂。进一步。践他国王水草。退一步。踏他祖父田园。不进不退。正在死水中。还有出身之路也无。萧骚晚籁松钗短。游漾春风柳线长　上堂。举船子嘱夹山曰。直须藏身处无踪迹。无踪迹处莫藏身。吾在药山三十年。祇明此事。今时人。为甚么却造次。丹山无彩凤。宝殿不留冠。有时憨有时痴。非我途中争得知　后徙水南兴国。随守。以道行闻。高宗赐号慧照。绍兴中。退隐雪峰。临寂书偈曰。末后一句最难明。转步回头千万程。除却我家亲嫡子。更谁敢向里头行。掷笔含笑而化。

　　处州治平湡禅师

　　上堂优游实际妙明家。转步移身指落霞。无限白云犹不见。夜乘明月出芦花。

　　净因成禅师法嗣

　　台州天封子归禅师

　　上堂。卓拄杖一下。召大众曰。八万四千法门。八字打开了也。见得么。金凤夜栖无影树。峰峦才露海云遮。

　　太平州吉祥法宣禅师

　　僧问。如何是祖师西来意。师曰。久旱无甘雨。田中稻穗枯。曰意旨如何。师曰。今年米价贵。容易莫嫌粗。

　　台州护国守昌禅师

　　上堂。拈拄杖卓曰。三十六旬之开始。七十二候之起元。万邦迎和气之时。东帝布生成之令。直得天垂瑞彩。地拥贞祥。微微细雨洗寒空。淡淡春光笼野色。可谓应时纳祐。庆无不宜。尽大地人皆添一岁。敢问诸人。且道。那一人年多少。良久曰。千岁老儿颜似玉。万年童子髻如丝。

　　邓州丹霞普月禅师

　　上堂。威音已前。谁当辨的。然灯已后。熟是知音。直饶那畔承当。未免打作两橛。纵向这边行履。也应未得十全。良由杜口毗耶。已是天机漏泄。任使掩室摩竭。终须缝罅离披。休云体露真常。直是纯清绝点。说甚皮肤脱落。自然独运孤明。虽然似此新鲜。未称衲僧意气。直得五眼齐开。三光洞启。从此竿头丝线。自然不犯波澜。须明转位回机。方解入廛垂手。所以道。任使板齿生毛。莫教眼睛顾着。认着则空花缭乱。言之则语路参差。既然如是。敢问诸人。不犯锋𨦵一句。作么生道。良久曰。半夜乌龟眼豁开。万象晓来都一色。

　　东京妙慧尼慧光净智禅师

　　上堂。举赵州勘婆话。乃曰。赵州舌头连天。老婆眉光覆地。分明勘破归来。无限平人瞌睡。

　　宝峰照禅师法嗣

　　江州圆通青谷真际德止禅师

　　金紫徐闳中之季子也。世居历阳。师双瞳绀碧。神光射人。十岁未知书。多喜睡。其父目为懵然子。暨成童。强记过人。学文有奇语。弱冠。梦异僧授四句偈。已而有以南安岩主像遗之者。即傍所载聪明偈。自是持念不忘。后五年。随金紫将漕西洛。一夕忽大悟。连作数偈。一曰。不因言句不因人。不因物色不因声。夜半吹灯方就枕。忽然这里已天明。每啸歌自若。众莫测之。乃力求出家。父弗许。欲以官授之。师曰。某方将脱世网。不着三界。岂复刺头于利名中耶。请移授从兄珏。遂祝发受具。未数载。名振京师。宣和二年春。徽宗皇帝。赐号真际。俾居圆通　上堂。山僧二十年前。两目皆盲。了无所睹。唯是闻人说道。青天之上。有大日轮。照三千大千世界。无有不遍之处。筹䇿万端。终不能见。二十年后。眼光渐开。又值天色连阴。浓云乱涌。四方观察。上下推穷。见云行时。便于行处作计较。见云住时。便于住处。立个窠臼。正如是间。忽遇着个多知汉问道。莫是要见日轮么。何不向高山顶上去。山僧却征他道。那里是高山顶上。他道。红尘不到处是。诸仁者。好个端的消息。还会么。长连床上佛陀耶　上堂。昨夜黄面瞿昙。将三千大千世界来。一口吞尽。如人饮汤水。踪迹不留。应时消散。当尔时。诸大菩萨声闻罗汉。及与一切生众。尽皆不觉不知。唯有文殊普贤。瞥然觑见。虽然得见。渺渺茫茫。恰似向大洋海里。头出头没。诸人且道。是甚么消息。若也检点得破。许他顶门上。具一只眼　示寂。阇维烟气所及。悉成设利。塔于司空山。分窆叠石原。

　　台州真如道会禅师

　　上堂。空劫中事。自肯承当。日用全彰。有何渗漏。正好归家稳坐。任他雪覆青山。不留元字。挂怀谁覆波翻水面。且道。正不立元。偏不附物一句。如何举似。机丝不挂梭头事。文彩纵横意自殊。

　　兴国军智通大死翁景深禅师

　　台州王氏子。自幼不群。年十八。依广度芝披剃。始谒净慈象。一日闻象曰。思而知。虑而解。皆鬼家活计。兴不自遏。遂往宝峰。求入室。峰曰。直须断起灭念。向空劫已前。扫除玄路。不涉正偏。尽却今时。全身放下。放尽还放。方有自由分。师闻顿领厥旨。峰击鼓告众曰。深得阐提大死之道。后学宜依之。因号大死翁。建炎改元。开法智通　上堂。来不入门。去不出户。来去无痕。如何提唱。直得古路苔封。𦏪羊绝迹。苍梧月锁。丹凤不栖。所以道。藏身处没踪迹。没踪迹处莫藏身。若能如是。去住无依。了无向背。还委悉么。而今分散如云鹤。你我相忘触处元。僧问。如何是正中偏。师曰。黑面老婆㧞白练。曰如何是偏中正。师曰。白头翁子着皂衫。曰如何是正中来。师曰。屎里翻筋斗。曰如何是兼中至。师曰。雪刃笼身不自伤。曰如何是兼中到。师曰。昆仑夜里行。曰向上还有事也无。师曰。捉得乌龟唤作鳖。曰乞师再垂方便。师曰。入山逢虎卧。出谷鬼来牵。曰何得干戈相待。师曰。三两线一斤麻。宋高宗绍兴初。归住宝藏岩。以事民其服。壬申二月示微恙。乃曰。世缘尽矣。三月十三。为众小参。仍说偈曰。不用剃头。何须澡浴。一堆红焰。千足万足。虽然如是。且道。向上还有事也无。遂敛目而逝。

　　衡州华药智朋禅师

　　四明黄氏子。依宝峰有年。无省。因为众持钵。峰自题其像曰。雨洗淡红桃萼嫩。风摇浅碧柳丝轻。白云影里怪石露。绿水光中古木清。噫你是何人至焦山。枯木成见之叹曰。今日方知。此老亲见先师来。师遂请益其赞。成曰。岂不见法眼拈夹山境话曰。我二十年祇作境会。师即契悟。(萝湖野箓曰。成指以。问师曰。汝会么。师曰不会。成曰。汝记得法灯拟寒山否师遂诵。至谁人知此意令我忆南泉。于忆字处。成遽以手掩师口曰。住住。师豁然有省)乃曰。元来恁么地。成曰。汝作么生会。师曰。春生夏长。秋收冬藏。成曰。直须保任。师应喏。绍兴初。出住华药婺之天宁。后迁清凉　上堂。海风吹梦。岭猿啼月。敢问诸人。是何时节。恁么会得。无影树下任遨游。其或未然。三条椽下。直须打彻　后退居明之瑞岩。建康。再以清凉挽之。明守亦勉其行。师不从。作偈送使者曰。相烦专使入烟霞。灰冷无汤不点茶。寄语甬东贤太守。难教枯木再生花。未几而终。

　　石门易禅师法嗣

　　吉安青原齐禅师

　　福州陈氏子。二十八辞父兄。从云盖智出家。执事首座。座一日秉拂罢。师问曰。某闻首座所说。莫晓其义。伏望慈悲指示。座谆谆诱之。使究无著说这个法。逾两日有省。以偈呈曰。说法无如这个亲。十方刹海一微尘。若能于此明真理。大地何曾见一人。座骇然。因语智得度。遍扣诸方。后至石门。深蒙器可　出住青原。仅一纪。示寂日。说偈遗众曰。昨夜三更过急滩。滩头云雾黑漫漫。一条拄杖为知己。击碎千关与万关。

　　越州天衣法聪禅师

　　上堂。幽室寒灯不假挑。虚空明月彻云霄。要知日用常无间。烈焰光中发异苗。因装普贤大士。开光明次。师登梯秉笔。顾大众曰。道得即为下笔。众无对。师召侍者。与老僧牢扶梯子。遂点之。

　　遂宁府香山尼佛通禅师

　　因诵莲经有省。往见石门。乃曰。成都吃不得也。遂宁吃不得也。门拈拄杖打出。师忽悟曰。荣者自荣。谢者自谢。秋露春风。好不着便。门拂袖归方丈。师亦不顾而出。由此道俗景从。得法者众。

　　净因觉禅师法嗣

　　东京华严真懿慧兰禅师

　　上堂。达磨大师。九年面壁。未开口已前。不妨令人疑着。却被禅光座主一觑。脚手忙乱。便道。吾本来兹土。传法救迷情。一华开五叶。结果自然成。当时若有个汉。脑后具照破古今底眼目。手中有截断虚空底钳锤。才见恁么道。便与蓦胸搊住问。他道一华五叶。且拈放一边。作么生是你传底法。待伊开口。便与掀倒禅床。直饶达磨全机。也倒退三千里。免见千古之下负累儿孙。华严今日岂可徒然。非唯重整颓纲。且要为诸人雪屈。遂拈拄杖横按。召大众曰。达磨大师向甚处去也。掷拄杖下座　上堂。拈拄杖曰。灵山会上。唤作拈花。少室峰前。名为得髓。从上古德。祇可傍观。末代宗师。尽皆拱手。华严今日不可逐浪随波。拟向万仞峰前。点出普天春色。会么。髑髅无喜识。枯木有龙吟。

　　天宁誧禅师法嗣

　　西京熊耳慈禅师

　　上堂。般若无知。应缘而照。山僧今日撒屎撒尿。这边放那边屙。东山西岭笑呵呵。幸然一片清凉地。刚被熊峰染污他。染污他莫啾唧。泥牛木马尽呵叱。过犯弥天且莫论。再得清明又何日。还会么。来年更有新条在。恼乱春风卒未休。

　　大洪遂禅师法嗣

　　随州大洪庆显禅师

　　蜀广安杨氏子。诵宝公十二歌。有省。寻参佛性宏智。皆有启发。西京帅。列师道行于朝。旨令继席开法大洪。赐号觉照慧空佛智明悟大师。僧问。须菩提岩中宴坐。帝释雨华。和尚新据洪峰。有何祥瑞。师曰。铁牛耕破扶桑国。迸出金乌照海门。曰未审是何宗旨。师曰。熨斗煎茶铫不同。

　　大同智禅师法嗣

　　越州天章枢禅师

　　上堂。召大众曰。春将至岁已暮。思量古往今来。祇是个般调度。凝眸昔日家风。下足旧时岐路。劝君休莫莽卤。眨上眉毛须荐取。东村王老笑呵呵。此道今人弃如土。

　　青原下十四世

　　长芦了禅师法嗣

　　明州天童宗珏禅师

　　僧问。如何是道。师曰。十字街头休斫额　上堂。劫前运步。世外横身。妙契不可以意到。真证不可以言传。直得虚静敛氛。白云向寒岩而断。灵光破暗。明月随夜船而来。正恁么时。作么生履践。偏正不曾离本位。纵横那涉语因缘。

　　真州长芦妙觉慧悟禅师

　　上堂。尽大地是个解脱门。把手拽不肯入。雪蜂老汉抑逼人作么。既到这里。为甚么鼻孔在别人手里。良久曰。贪观天上月。失却手中桡　僧问。雁过长空。影沈寒水。雁无遗踪之意。水无沈影之心。还端的也无。师曰。芦花两岸雪。江水一天秋。曰便恁么去时如何。师曰。雁过长空聻。僧拟议。师曰。灵利衲子。

　　福州龟山义初禅师

　　上堂。久默斯要。不务速说。释迦老子。寐语作么。我今为汝保任斯事。终不虚也。大似压良为贱。既不恁么。毕竟如何。白云笼岳顶。翠色转崔嵬。

　　建康保宁兴誉禅师

　　上堂。步入道场。影涵宗鉴。粲粲星罗霁夜。英英花吐春时。木人密运化机。丝毫不爽。石女全捉空印。文彩未彰。且道。不一不异。无去无来。合作么生体悉。的的纵横皆妙用。阿侬元不异中来。

　　真州北山法通禅师

　　上堂。吞尽三世底。为甚么开口不得。照破四天下底。为甚么开眼不得。作么生得十成通畅去。金针双锁备。叶露隐全该　僧问。断言语绝思惟处。乞师指示。师曰。滴水不入石。

　　杭州皋亭崇先竹筒德朋禅师

　　盐官顾氏子。为邑名僧守璋弟子。绍兴戊辰。参真歇于径山。夜歇山下。真歇梦双月入寺。诘朝师至。歇异之。参究凡四载。一日闻通水笕节声。豁然大悟。歇可之。因号竹筒。及歇被旨住崇先。师随行。歇化。师奉旨继其席。当绍兴癸酉。两诏入慈宁殿说法。以璋年老。谢事归省。越二年。复奉旨再住崇先。孝宗乾道丁亥。无疾而逝。

　　天童觉禅师法嗣

　　明州雪窦闻庵嗣宗禅师

　　徽州陈氏子。幼业经。圆具。依妙湛慧。诘问次。释然契悟。慧颔之。后谒宏智。蒙印可。其道愈尊。出住普照善权翠岩雪窦　上堂。人人有个鼻孔。唯有善权无鼻孔。为甚么无。二十年前。破人掣洛了也。人人有两个眼睛。唯有善权无眼睛。为甚么无。被人木槵子换了也。人人有个髑髅。唯有善权无髑髅。为甚么无。借人作屎杓了也。遂召大众曰。鼻孔又无。眼睛又无。髑髅又无。诸人还识善权么。若也不识。是诸人埋没善权。其或未然。更听一颂。涧底泥牛金贴面。山头石女着真红。系驴橛上生芝草。不是云霭香炉峰　上堂。翠岩不是不说。祇为无个时节。今朝快便难逢。一句为君剖决。露柱本是木头。秤锤祇是生铁。诸人若到诸方。莫道山僧饶舌　僧问。莲花未出水时如何。师曰。没却你鼻孔。曰出水后如何。师曰。穿着你眼睛。曰如何是正法眼。师曰乌豆　问如何是君。师曰。磨砻三尺剑。待斩不平人。曰如何是臣。师曰。白云间不彻。流水太忙生。曰如何是君臣道合。师曰。云行雨施。月皎星辉　问如何是正中偏。师曰。菱花未照前。曰如何是偏中正。师曰。团圞无少剩。曰如何是正中来。师曰。遍界绝尘埃。曰如何是兼中至。师曰。啮镞功前戏。曰如何是兼中到。师曰。十道不通耗　问如何是转功就位。师曰。撒手无依全体现。扁舟渔父宿芦花。曰如何是转位就功。师曰。半夜岭头风月静。一声高树老猿啼。曰如何是功位齐彰。师曰。出门不踏来时路。满目飞尘绝点埃。曰如何是功位俱隐。师曰。泥牛饮尽澄潭月。石马加鞭不转头师终于本山。塔全身寺之西南隅。

　　常州善权法智禅师

　　陕府柏氏子。壮于西京圣果寺祝发。习华严。弃谒南阳谨。次参大洪智。逾十年无所证。后于宏智言下豁然。出居善权。次迁金粟　上堂。明月高悬未照前。雪眉人倚玉栏干。夜深雨过风雷息。客散云楼酒碗干　上堂。三界无法。何处求心。惊蛇入草。飞鸟出林。雨过山堂秋夜静。市声终不到孤岑。

　　杭州净慈自得慧晖禅师

　　会稽张氏子。幼依澄照道凝。染削进具。甫二十。扣真歇于长芦。微有所证。旋里谒宏智。智举当明中有暗。不以暗相遇。当暗中有明。不以明相睹问之。语不契。初夜坐起。往圣僧前烧香。而宏智适至。师见之。顿明前话。次日入室。智举堪嗟去日颜如玉。却叹回时鬓似霜诘之。师曰。其入离其出微。自尔问答无滞。智许为室中真子。宋高宗绍兴丁巳。开法补陀。徙万寿。及吉祥雪窦。孝宗淳熙丙申。敕补净慈　上堂。朔风凛凛扫寒林。叶落归根露赤心。万派朝宗船到岸。六窗虚映芥投针。本成现莫他寻。性地闲闲耀古今。户外冻消春色动。四山浑作木龙吟　上堂。释迦老子。穷理尽性。金口敷宣一代时教。珠回玉转。被人唤作拭不净故纸。达磨祖师。以一乘法。直指单传。面壁九年。不立文字。被人唤作壁观婆罗门。且道。作么生行履。免被傍人指注去。衲帔蒙头万事休。此时山僧都不会　上堂。巢知风穴知雨。甜者甜兮苦者苦。不须计较作思量。五五从来二十五。万般施设到平常。此是丛林饱参句。诸人还委悉么。野老不知尧舜力。冬冬打鼓祭江神　上堂。谷之神。枢之要。里许旁参。回途得妙。云虽动而常闲。月虽晦而弥照。宾主交参。正偏兼到。十洲春尽花凋残。珊瑚树林日杲杲　僧问。如何是正中偏。师曰。昨夜三更星满天。曰如何是偏中正。师曰。白云笼岳顶。终不露崔嵬。曰如何是正中来。师曰。莫谓鲲鲸无羽翼。今日亲从鸟道来。曰如何是兼中至。师曰。应无迹。用无痕。曰如何是兼中到。师曰。石人衫子破。大地没人缝　上堂。皮肤脱落绝方隅。明了身心一物无。妙入道寰深静处。玉人端驭白牛车。妙明田地。达者还稀。识情不到。唯证方知。白云儿灵灵自照。青山父卓卓常存。机分顶后光。智契劫前眼。所以道。新丰路兮峻仍皾。新丰洞兮湛然沃。登者登兮不动摇。游者游兮莫忽速。亭堂虽有到人稀。林泉不长寻常木。诸禅德。向上一着。尊贵难明。琉璃殿上不称尊。翡翠帘前还合伴。正与么时。针线贯通。真宗不坠。合作么生施设。满头白发离岩谷。半夜穿云入市廛　上堂。举傅大士法身颂曰。空手把锄头。步行骑水牛。人从桥上过。桥流水不流。云门大师道。诸人东来西来。南来北来。各各骑一头水牯牛来。然虽如是。千头万头。祇要识取这一头。师曰。云门寻常干爆爆地。锥劄不入。到这里。也解拖泥带水。诸人。祇今要见这一头么。天色稍寒。各自归堂　上堂。举风幡话。师曰。风幡动处。着得个眼。却是上座。风幡动处。失却个眼。即是风幡。其或未然。不是风幡不是心。衲僧徒自强锥针。岩房雨过昏烟静。卧听凉风生竹林　庚子秋。退归雪窦。癸卯仲冬二十九日中夜。沐浴而逝。窆全身于明觉塔右。

　　明州瑞岩石窗法恭禅师

　　郡之奉化林氏子。于栖真剃染受具。后往延庆听讲。一夕诵法华。至父母所生眼悉见三千界。时闻风刺棕榈叶声。忽然有省。弃依天童。始明大旨。凡当世弘法者。悉往咨决。出住能仁光孝瑞岩　上堂。春风杨柳眉。春禽弄百舌。一片祖师心。两处俱漏泄。不动步还家。习漏顿消灭。暗投玉线芒。晓贯金针穴。深固实幽远。无人孰辨别。惭愧可怜生。头头皆合辙。不念阿弥陀。南无干屎橛。无智痴人前。第一不得说　上堂。见得彻用时亲。相逢尽是个中人。望空雨宝休夸富。无地容锥未是贫。踏着秤锤硬似铁。八两元来是半斤　上堂。举世尊生下指天指地公案。颂曰。五天一只蓬蒿箭。搅动支那百万兵。不得云门行正令。几乎错认定盘星　宋孝宗淳熙辛丑八月。示微疾。以书招自得来。相见如平时。付以后事。迟明升座。说偈而逝。寿八十。腊五十九。

　　襄州石门清凉法真禅师

　　剑门人。上堂。柳色含烟。春光迥秀。一峰孤峻。万卉争芳。白云淡泞已无心。满目青山元不动。渔翁垂钓。一溪寒雪未曾消。野渡无人。万古碧潭清似镜。宾中有主。拄杖横挑日月轮。主中有宾。踏破草鞋赤脚走。直得宾主互显。杀活自由。理事浑融。正偏不滞。入荒田不拣。信手拈来草。且道。如何委悉。尘中虽有隐身术。争似全身入帝乡。

　　明州光孝了堂思彻禅师

　　上堂。羊头车子推明月。没底船儿载晓风。一句顿超情量外。道无南北与西东。所以劫前消息。非口耳之所传。格外真规。岂思量之能解。须知佛佛祖祖。了无一法为人。子子孙孙。直下全身荷负。既已万机寝削。自然一糁不留。湛湛之波。碧水冷涵于秋色。灵灵之照。霁天净洗于冰轮。宛转旁参。叶通兼带。梦手推开玉户。翻身拨动机轮。正令才行。又见一阳萠动。化工密运。俄惊三世变迁。虽则默尔无言。争奈炽然常说。无迁无变。今朝拈置一边。有故有新。且道。如何话会。诸人还委悉么。群阴消剥尽。来日是书云。

　　随州大洪法为禅师

　　天台鲍氏子。上堂。法身无相。不可以音声求。妙道亡言。岂可以文字会。纵使超佛越祖。犹落阶梯。直饶说妙谈元。终挂唇齿。须是功勋不犯。形迹不留。枯木寒岩。更无津润。幻人木马。情识皆空。方能垂手入廛。转身异类。不见道。无漏国中留不住。却来烟坞卧寒沙。

　　真州长芦道琳禅师

　　上堂。拈拄杖曰。其宗也。离心意识。其旨也。超去来今。离心意识。故品万类。不见差殊。超去来今。故尽十方。更无渗漏。当头不犯。彻底无依。悟向朕兆未生已前。用在功勋不犯之处。平常活计。不用踌躇。拟议之间。即没交涉。

　　大洪预禅师法嗣

　　临江军慧力悟禅师

　　上堂。一切声是佛声。檐前雨滴响冷冷。一切色是佛色。觌面相呈讳不得。便恁么若为明。碧天云外月华清。

　　福州雪峰慧深首座

　　示众。未得入头应切切。入头已得须教彻。虽然得入本无无。莫守无无无间歇。大洪闻之乃曰。深兄说禅若此。惜福缘不胜耳。一日普说罢。挥偈辞众。以笔一拍而化。

　　天封归禅师法嗣

　　江州东林通理禅师

　　上堂。峰头驾铁船。三更日轮杲。心间不自明。落叶知谁扫。等闲摘个郑州梨。放手元是青州枣。

　　天衣聪禅师法嗣

　　苏州慧日法安禅师

　　本郡人。僧问。如何是和尚为人一句。师曰。狗走抖擞口。曰意旨如何。师曰。猴愁搂摗头。

　　温州护国钦禅师

　　上堂。有句无句。明来暗去。活捉生擒。捷书露布。如藤倚树。物以类聚。海外人参。蜀中绵附。树倒藤枯。切忌名模。句归何处。苏嚧苏嚧。呵呵大笑。破镜不照。大地茫茫。一任𨁝跳。

　　无为军吉祥元实禅师

　　高邮人。自到天衣。蚤夜精勤。胁不至席。一日偶失笑喧众。衣摈之。中夜宿田里。睹星月粲然。有省。晓归趋方丈。衣见乃问。洞山五位君臣。如何话会。师曰。我这里一位也无。衣令参堂。谓侍僧曰。这汉却有个见处。奈不识宗旨何。入室次。衣预令行者五人。分序而立。师至。俱召实上座。师于是密契奥旨。述偈曰。一位才彰五位分。君臣叶处紫云屯。夜明帘卷无私照。金殿重重显至尊。衣称善。后住吉祥。

　　舒州投子道宣禅师

　　久侍天衣。无所契。衣叱之。师忘寝食者月余。一夕闻巡更铃声。忽猛省曰。住住。一声直透青霄路。寒潭月皎有谁知。泥牛触折珊瑚树。衣闻命职藏司。住后。凡有所问。以拂子作摇铃势。

　　青原下十五世

　　天童珏禅师法嗣

　　明州雪窦智鉴禅师

　　滁州吴氏子。儿时母与洗手疡。因曰。是甚么。对曰。我手似佛手。长失恃怙。依真歇于长芦。大休首众。即器之。后遁象山。百怪不能惑。深夜开悟。求证于延寿然曰。日来肚大。无物可餐。庵小无床可卧。若能与食展庵则住。否则去。然曰。这汉。从甚处见神见鬼。来者里纳败。师便喝。于是反覆征诘。不能屈。然乃曰。鉴公彻人也。复走见大休于岳林。机辨逸出。休曰。今后佛祖不奈尔何矣。因令为众行丐。师荷二囊。随得即受。备历艰勤。翠山宗白头谓师曰。为众竭力。得无劳耶。师曰。须知有不劳者。曰尊贵位中收不得时如何。师曰。触处相逢不相识。曰者犹是途中宾主。如何是主中主。师曰。丙丁吹灭火。宗以手掩师口。师拂袖而退。宗迁雪窦。挽师偕行。时法堂新饬。命师普说。宗窃听之。叹曰。吾生有耳。未尝闻也。出世继其席　上堂。世尊有密语。迦叶不覆藏。一夜落花雨。满城流水香　宋光宗绍熙辛亥。谢事退居雪窦之东庵。明年七月。示恙。诫众曰。吾行矣。送终须务简约。勿素服哀恸。言讫而逝。寿八十有八。腊五十三。塔全身于本山之左。

　　雪窦宗禅师法嗣

　　泰州广福微庵道勤禅师

　　本郡俞氏子。上堂。举僧问同安。如何是和尚家风。同安曰。金鸡抱子归霄汉。玉兔怀胎入紫微。曰忽遇客来。将何祇待。同安曰。金果早朝猿摘去。玉华晚后凤衔来。师曰。广福即不然。有问。如何是和尚家风。祇向他道。翠竹丛边歇[款-士+止]乃。碧岩深处卧烟萝。忽遇客来。将何祇待。没底篮儿盛皓月。无心盆子贮清风。

　　善权智禅师法嗣

　　越州超化藻禅师

　　开炉上堂。雪满寒窗。烧尽丹霞木佛。冰交野渡。冻杀陕府铁牛。直得寒灰发𦦨。片雪不留。任运纵横。现成受用。诸禅德要会么。衲帔蒙头坐。冷暖了无知。

　　净慈晖禅师法嗣

　　常州华藏寺明极慧祚禅师

　　颂洞山吃果子话曰。洞山果子谁无分。掇退台盘妙转机。今夜为君轻点破。牡丹花下睡猫儿。

　　青原下十六世

　　雪窦鉴禅师法嗣

　　明州天童长翁如净禅师

　　久依雪窦足庵会下。庵令看柏树子话。有省。颂曰。西来祖意庭前柏。鼻孔寥寥对眼睛。落地枯枝才𨁝跳。松萝亮鬲笑掀腾。庵颔之。后出世列主名刹。居杭之净慈。未几奉敕黄。复迁明州天童寺　上堂。外不放入。内不放出。痛下一槌。万事了毕。且道。如何太白峰前令斩新。内外纪纲俱委悉　结夏上堂。结却衲僧布袋头。天童拈来作气毬。脚尖趯出佛无数。付与丛林作马牛　谢监收上堂。金刚王宝剑在匣。有望风不犯之威。天童喝下飞出。变作无孔铁槌。辊入荒田乱草。任教日炙风吹。因甚如此。拈匙把箸知多少。不是知音不易知　谢造桥上堂。去那边去。来者里来。中间绝壑断崖。且道。如何相接。以拂子作弯桥势曰。看。依稀金磴阔。仿佛彩红弯。人从桥上过。又作么生。松萝景里开天巧。汗墨光中入画看　上堂。眼见黄叶落。耳闻孤雁鸣。且道。是甚么物。得与么灵。咦。溪上秋光分外清　浙翁遗书至。上堂。八月十八钱塘潮。浙翁声价泼天高。尽教四海弄潮手。彻底穷渊辊一遭。重拣择不辞劳。要透龙门继凤毛。忽然收卷还源去。万古曹溪风怒号　上堂。陆修静陶渊明。文殊普贤。打圆相曰。咦。一款具呈。且道。凭谁批判。若是孔夫子。吾无隐乎尔　开炉上堂。召众打圆相曰。个是天童火炉。近前则烧杀。退后则冻杀。忽有个汉出来道。合作么生。㘞。火炉动也　上堂。举世尊道。一人发真归源。十方虚空。悉皆消殒。师拈曰。既是世尊所说。未免尽作奇特商量。天童即不然。一人发真归源。乞儿打破饭碗　上堂。举五祖演和尚道。有一人向虚空里。写得祖师西来意五个字。老僧大展坐具拜他。师拈曰。当时天童若有。祇对他道。款出囚口。今则莫有同款者么。既无。依稀斜去雁。惊破海天秋　上堂。霜风号肃杀。霜叶堕萧骚。举拂子曰。看。唯有玲珑崔嵬望转高。所谓天童滞货。今朝短贩一遭。莫有酬价底么。下座巡堂　师凡六坐道场。未云禀授。众有请。师曰。我待涅槃堂里拈出。果临终时。拈香曰。如净行脚。四十余年。首到乳峰。失脚堕于陷阱。此香今不免钝置我雪窦足庵大和尚。并书辞世偈曰。六十六年。罪犯弥天。打个𨁝跳。活陷黄泉。咦。从来生死不相干。竟而趋寂。塔全身于本山。

　　华藏祚禅师法嗣

　　东谷光禅师

　　上堂。藏身处没踪迹。无影树头灵鸟宅。没踪迹处莫藏身。不萌枝上春花圻。有来由谁辨的。天晓西风拂拂吹。松钗一径争抛掷。

　　青原下十七世

　　天童净禅师法嗣

　　襄州鹿门觉禅师

　　参长翁。值翁上堂。一个乌梅似本形。蜘蛛结网打蜻蜓。蜻蜒落了两片翼。堪笑乌梅咬铁钉。师不觉失笑曰。早知灯是火。饭熟几多时。后承印记。出住鹿门　示众。尽大地。是学人一卷经。尽乾坤。是学人一只眼。以者个眼。读如是经。千万亿劫。常无间断　师作五位颂曰。正中偏。月黑云笼午夜天。佛祖无踪凡圣尽。个中谁辨往来源。偏中正。金井玉盘秋水冷。海天红日已生东。余辉不照毗卢顶。正中来。戴角披毛知几回。应物转身全得妙。云收终不露崔嵬。兼中至。觌面谁能容拟议。手提妙印不当风。大用繁兴岂凝滞。兼中到。无舌童儿方会道。拨尘何处得逢源。撒手回途还复妙。

　　雪庵从瑾禅师

　　僧请益倩女离魂话。师示以颂曰。南枝向暖北枝寒。何事春风有两般。凭仗高楼莫吹笛。大家留取倚䦨看。

　　五灯全书卷第三十
卍新纂续藏经第 81 册 No. 1571 五灯全书(卷1-33)


　　五灯全书卷第三十一

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　云门宗

　　南岳下六世

　　雪峰存禅师法嗣

　　韶州云门山光奉院文偃禅师

　　嘉兴张氏子。幼依空王澄律师出家。敏质生知。慧辩天纵。及长落发。禀具于毗陵坛。侍澄数年。探穷律部。以己事未明。往参睦州。州才见来。便闭却门。师乃扣门。州曰谁。师曰某甲。州曰。作甚么。师曰。己事未明。乞师指示。州开门一见。便闭却。师如是连三日扣门。至第三日。州开门。师乃拶入。州便擒住曰。道道。师拟议。州便推出曰。秦时𨍏轹钻。遂掩门。损师一足。师从此悟入。州指见雪峰。师到雪峰庄。见一僧乃问。上座今日上山去那。僧曰是。师曰。寄一则因缘。问堂头和尚。祇是不得道是别人语。僧曰得。师曰。上座到山中。见和尚上堂。众才集便出。握腕立地曰。这老汉顶上铁枷何不脱却。其僧一依师教。雪峰见这僧与么道。便下座。拦胸把住曰。速道速道。僧无对。峰拓开曰。不是汝语。僧曰。是某甲语。峰曰。侍者将绳棒来。僧曰。不是某语。是庄上一浙中上座。教某甲来道。峰曰。大众去庄上。迎取五百人善知识来。师次日上雪峰。峰才见便曰。因甚么得到与么地。师乃低头。从兹契合。温研积稔。密以宗印授焉。师出岭。遍谒诸方。核穷殊轨。锋辩险绝。世所盛闻。后抵灵树。冥符知圣接首座之说。初知圣住灵树。二十年不请首座。常曰。我首座生也。我首座牧牛也。我首座行脚也。一日令击钟。三门外接首座。众出迓。师果至。直请入首座寮解包　后广主。命师出世灵树。开堂日。主亲临曰。弟子请益。师曰。目前无异路。(法眼别曰。不可无益于人)上堂。良久曰。祇这个带累杀人。便下座　上堂。道即道了也。时有僧出礼拜。欲伸问次。师拈拄杖便打曰。识什么好恶。这一般打野榸汉。总似这个僧。争消得施主信施。恶业众生。总在这里。觅什么干屎橛咬。以拄杖一时趁下　问牛头未见四祖时如何。师曰。家家观世音。曰见后如何。师曰。火里蝍蟟吞大虫　问如何是禅。师曰。拈却一字得么　问扶桑柯畔。日轮未出时如何。师曰知　问背楚投吴时如何。师曰。面南看北斗　问如何是本源。师曰。受什么人供养　问如何是直截一路。师曰。主山后。曰谢师指示。师曰。合取皮袋　问曹溪的旨。请师垂示。师曰。三十年后　问密室玄官时如何。师曰倒。曰宫中事作么生。师曰重　问万机吐不出时如何。师曰大众不匿。曰犹是学人疑处在。师曰。语覆前机去　问要急相应。唯言不二时如何。师曰。对众举。大众可不知。曰如何承当。师曰驴年　问一生积恶者不知善。一生积善者不知恶。此意如何。师曰烛　问远远投师。师意如何。师曰。七九六十三。曰学人近离衡州。师喝曰。是你草鞋跟断。曰珍重。师喝曰。静处萨婆诃　问如何是学人自己。师曰。一佛一菩萨　上堂。汝等诸人。皆是河南海北来。各各尽有生缘所在。还自知得么。试出来举看。老汉与汝证明。有么有么。汝若不知。老汉瞒汝去也。汝欲得识么。生缘若在向北。北有赵州和尚五台文殊。总在这里。生缘若在向南。南有灵峰卧龙西院鼓山。总在这里。汝欲得识么。向这里识取。若不见。莫掠虚。见么见么。若不见。且看老汉骑佛殿出去也。珍重　问六国未宁时如何。师曰。云擎雨色　问上无攀仰。下无己躬时如何。师曰。藏身一句。作么生道。僧便礼拜。师曰。放过一着。置将一问来。僧无语。师曰。这死虾蟆　问如何是色即是空。师曰。拄杖敲汝鼻孔　问如何是和尚非时为人一句。师曰。早朝牵犁。晚间拽杷　问三乘五性即不问。如何是衲僧门下事。师曰。日势稍晚。速礼三拜　问久值为什么不识。师曰测　问如何是心。师曰心。曰不会。师曰不会。曰究竟如何。师咄曰。静处东行西行　问三界唯心。万法唯识时如何。师曰。舌根里藏身。曰藏身后如何。师曰。苏噜苏噜　问如何是途中受用。师曰。七九六十三。曰如何是世谛流布。师曰。江西湖南。新罗渤海　问密室不通风时如何。师曰。响露鸣风。曰如何是密室中人。师曰。再陈难辨　问直与么来时如何。师曰。照从何立。曰不去不来时如何。师曰。前语道什么　问进向无门时如何。师曰。三千八百　上堂。放你横说竖说。从朝至暮。无人塞你口。不放你说。又作么生　上堂。大众集。良久。蓦拈拄杖曰。看看。北郁单越人。见汝般柴不易。在中庭里相扑供养你。更为你念般若经云。一切智智清净。无二无二分。无别无断故。僧便问。如何是一切智智清净。师曰。西天斩头截臂。这里自领出去　问挂锡幽岩时如何。师曰。在什么处　问如何是深中浅。师曰。山河大地。曰如何是浅中深。师曰。大地山河。曰如何是深。师曰。朝到西天。暮归唐土　问迦叶入定时如何。师曰。匿得么。曰还见十方不。师曰好手透不出　问真如湛寂。妙绝无门时如何。师曰。自机回照。曰祇这里如何。师曰莫错　问千般方便。诱引归源。未审源中事如何。师曰。有问有答。速道将来。僧应诺。师曰。迢遥也　问如何是云剑门。师曰揭。曰用者如何。师曰。苏噜苏噜　问如何是祖师西来意。师曰。没即道。曰不会。师曰。壮一问　问能诠表里时如何。师曰。风不入。曰表里事如何。师曰错　问万机俱罢时如何。师曰。冢上生芝草　问观身无己。观外亦然时如何。师曰。热发作么。曰与么则冰消瓦解去也。师便打　问龙门有意。进水无能时如何。师曰。来机即易。再举还难曰。正与么时如何。师曰快　上堂。天亲菩萨。无端变作一条楖𣗖柱杖。乃划地一下曰。尘沙诸佛。尽在这里。说葛藤去。便下座　上堂。我共汝。平展遇人识人。与么老婆说话。尚自不会。每日饱饭吃子。上来下去。觅什么碗。这野狐队。仗向这里作什么。以拄杖一时趁下　问初秋夏末。前程忽有人问。如何祇对。师曰。大众退后。曰过在什么处。师曰。还我九十日饭钱来　问学人近到法席。未审家风事如何。师曰。不历一问。作么生道　问十方国土中。唯有一乖法。如何是一乘法。师曰。何不别问。曰谢师指示。师便喝　问承古有言。一尘遍含一切尘。如何是一尘。师曰。犵獠舌头。更将一问来　问学人不问。师还答也无。师曰。将汝口挂壁上不得　问一切寻常时如何。师曰。虽然屎臭气熏我。我且问你。昼行三千。夜行八百。你钵盂里。什么处着。僧无对。师曰。脱空妄语汉　问如何是教眼。师曰。速礼三拜　问承古有言。牛头横说竖说。不知有向上关棙子。如何是向上关棙子。师曰。东山西岭青　问如何是露地白牛。师曰。归依佛。归依法。归依僧。曰白牛何在。师乃咄之　问树凋叶落时如何。师曰。体露金风　问如何是布袋里真珠。师曰。说得么　问如何是祖宗的子。师曰。言中有响　上堂。夫学般若菩萨。须识得众生病。即识得学般若菩萨病。还有人拣得么。出来对众拣看。众无语。乃曰。若拣不得。莫妨我东行西行　上堂。我今日共汝说葛藤。屎灰尿火。泥猪疥狗。不识好恶。屎坑里作活计。所以道。尽乾坤大地。三乘十二分教。三世诸佛。天下老师言教。一时向汝眼睫上。会取去。饶汝便向这里。一时明得。亦是不着便汉。无端跳入屎坑。可中于我衲僧门下。过打脚折。时有三僧。出一时礼拜。师曰。一状领过　问如何得速超三界去。师曰。如何得速超三界去。曰是。师曰。是即休　问终日忙忙时如何。师曰。觌机无响路。曰作么生。师曰。说不得　问一摆净尽时如何。师曰。争奈老僧何。曰此是和尚分上。师曰。这掠虚汉　问如何是道。师曰。透出一字。曰透出后如何。师曰。千里同风　问古人道。知有极则事。如何是极则事。师曰。争奈在老僧手里何。曰某甲问极则事。师便棒曰。吽吽　上堂。正当拨破。便道请益。这般底。到处但知乱统。近前来。我问你。寻常在长连床上。商量向上向下。超佛越祖。你道。水牯牛。还有超佛越祖的道理么。僧曰。适来已有人问了也。师曰。这个是长连床上学得底。不要有便言有。无便言无。僧曰。若有更披毛戴角作么。师曰。将知你祇是学语之流。又曰。来来。我更问你。诸人。横担拄杖道。我参禅学道。免觅个超佛越祖底道理。我且问你。十二时中。行住坐卧。屙屎送尿。至于茅坑里虫子。市肆卖买羊肉案头。还有超佛越祖底道理么。道得底出来。若无。莫妨我东行西行。便下座　师见僧入来。便曰。瓦解冰消。僧曰。学人有什么过。师曰。七棒对十三　问如何是西来意。师曰。长连床上。有粥有饭　问承古有言。道无横径。立者皆危。如何是道。师曰。普请看　问如何是三乘教外一句。师曰。阇黎一问。老僧𨁝跳三千里。曰谢师指示。师曰。住住。你道。老僧话作么生。僧无对。师曰。三十年后来。与汝三十棒　问大众云集。合谈何事。师曰。𧬵汝屋里老爷　问曹溪一句。阖国知闻。未审云门一句。什么人得闻。师曰。阇黎不闻。曰学人亲近得不。师曰。仔细踟蹰看　上堂。如来明星现时成道。有僧问。如何是明星现时成道。师曰。近前来。近前来。僧近前。师以拄杖打趁　上堂。有僧出礼拜曰。请师答话师。召大众。大众举头。师便下座　上堂。良久。有僧出礼拜。师曰。太迟生。僧应诺。师曰。这漆桶　上堂。有解问话者。置将一问来。僧出礼拜曰。请师鉴。师曰。抛钩钓鲲鲸。钓得个虾蟆。曰和尚莫错。师曰。朝走三千。暮走八百。作么生。僧无语。师便打　上堂。僧问。如何是本源。师拈起拄杖曰。若是提起。即向上去也。僧又问。如何是本源。师曰。南赡部洲。北郁单越。问普贤为什么骑象。文殊为什么骑师子。师曰。我也无象。也无师子。且骑佛殿。出三门去也。问如何是教意。师曰。山河大地。又曰。正好辨犹是曲说教意。若约提纲即未在。问一切智通无障碍时如何。师曰。扫地泼水。相公来问。随流认得性时如何。师曰。东堂月朗西堂闇。问如何是三乘教外别传底事。师曰。你若不问。我即不答。你若问。我即朝到西天。暮归唐土。僧曰。乞师指示。师曰。一不成。二不是。问如何是祖师西来意。师曰。青天白日寱语作么。问如何是佛法大意。师曰。日里麒麟看北斗。问学人到这里。为什么道不得。师曰。野狐窟里坐。问不落古人。是何曲调。师拽拄杖。便下座　问如何是佛法大意。师曰。面南看北斗　问古人斩蛇意旨如何。师便打　问。如何是和尚家风。师曰。阇黎受戒太早　问。如何是宾中主。师曰。骑一问。曰如何是主中主。师曰。叉手着。曰宾主相去多少。师曰。如眼如目。曰合谈何事。师曰。三九二十七　问自到和尚法席不会。乞师指示。师曰。截却你头得么　问乞师指示。令学人顿息昏迷。师曰。襄州米作么价　问二尊相见时如何。师曰。不是偶然　上堂。天帝释与释迦老子。在中庭里相争。佛法甚闹。便下座　问如何是曹溪的的意。师曰。老僧爱瞋不爱喜。曰为什么如此。师曰。路逢剑客须呈剑。不是诗人不献诗　问二尊相见。共谈何事。师曰。不决即道　问人天交接。其意如何。师曰。对众呈机　上堂。和尚子。且须明取衲僧鼻孔。且作么生是衲僧鼻孔。乃曰。摩诃般若波罗蜜。今日大普请。便下座　问如何是西来意。师曰。山河大地。曰向上更有事也无。师曰有。曰如何是向上事。师曰。释迦老子在西天。文殊菩萨居东土　问父母俱丧时如何。师曰。俱丧且置。那个是你父母。曰苦痛深。师曰。灼然灼然　问如何是大施主。师曰。对机不辨　问彻底冥蒙底人来。师如何拯济。师曰。两重公案。一状领过　问说教当为何人。师曰。近前来。高声问。僧近前问。师便打　问和尚年多少。师曰。七九六十八。曰为什么七九六十八。师曰。我为你减却五年　上堂。和尚子。直饶你道有什么事。犹是头上安头。雪上加霜。棺木里眨眼。灸瘢上更着艾爝。这个是一场狼籍不少也。你合作么生。各自觅个托生处好。莫空游州猎县。祇欲捏搦闲言语。待老和尚口动。便问禅问道。向上向下。如何若何。大卷抄将去。𡎺向皮袋里卜度。到处火炉边。三个五个。聚头举口。喃喃地便道。这个是公才语。这个是就处打出语。这个是事上道底语。这个是体语体。汝屋里老爷老娘。噇却饭了。祇管说梦。便道我会佛法了也。将知与么行脚。驴年得休歇么。更有一般底。才闻说个休歇处。便向阴界里。闭目合眼。老鼠孔里作活计。黑山下坐鬼趣里体当。便道我得个入路也。还梦见么。这般底打杀万个。有什么罪过。唤作打底。不遇作家。至竟祇是个掠虚汉。你若实有个见处。拈将来。共汝商量莫空过。不识好恶。謥謥詷詷地。聚头说葛藤。莫教老僧见捉来。勘不相当槌折腰。莫言不道。汝皮下还有血么。到处自欲受屈作么。这尽是野狐群队。总在这里作么。以拄杖一时趁下　问十方薄伽梵。一路涅槃门。如何是一路涅槃门。师曰。我道不得。曰和尚为什么道不得。师曰。是你举话即得　问如何是说法。师曰。大众久立。速礼三拜。曰如何是随意说。师曰。晨时有粥。斋时有饭。曰如何是随宜说。师曰。三德六味。施佛及僧。曰如何是方便说。师曰。是汝鼻孔重三斤半。曰如何是大悲说。师曰。归依佛法僧　问生死根源即不问。如何是目前三昧。师曰。犵獠舌头三千里。曰今日得遇和尚也。师曰。放你三十棒　问乞师指示。师曰。上大人丘乙己。曰学人不会。师曰。化三千七十士　问不离三德六味。还有佛法也无。师曰。祇怕你不问。曰请师道。师曰。三德六味。施佛及僧　上堂。眼睫横亘十方。眉毛上透乾坤。下透黄泉。须弥山塞却汝咽喉。还有会处么。若会得。拽取占波国。共新罗国斗额　上堂。江西即说君臣父子。湖南即说他不与么我此间。即不如此。良久曰。汝还见壁么　上堂。去去递相钝置。有什么了时。却问众曰。我与么道。还有过么　问如何是祖师西来意。师曰。一不得问。曰诺。师咄曰。话也不领　问今日供养罗汉。罗汉还来也无。师曰。汝若不问。我即不道。曰请师道。师曰。三门头合掌。佛殿里装香　问如何是衲僧本分事。师曰。南有雪峰。北有赵州。曰请和尚不繁辞。师曰。不得失却问头。曰诺。师便打　问承古有言。会即事同一家。不会即离牙擘齿。如何得事同一家。师曰。乱走作么　上堂。从上来且是个什么事。如今抑不得已。且向汝诸人道。尽大地有什么物。与汝为对为缘。若有针锋。与汝为隔为碍。与我拈将来。唤什么作佛作祖。唤什么作山河大地日月星辰。将什么为四大五蕴。我与么道。唤作三家村里老婆说话。忽然遇着本色行脚汉。闻与么道。把脚拽向阶下。有什么罪过。虽然如此。据个什么道理。便与么。莫趁口快向这里乱道。须是个汉始得。忽然被老汉脚跟下寻着。勿去处。打脚折。有什么罪过。既与么。如今还有问宗乘中话么。待老汉答一转了。东行西行。有僧拟问次。师以拄杖劈口打。便下座　问师子颦呻时如何。师曰。颦呻且置。试哮吼看。僧应诺。师曰。这个是老鼠啼　上堂。我有一句语。不敢望你会。还有人举得么。良久曰。将谓胡须。亦更有赤须胡。便下座　上堂。不得已且作死马医。向汝道。是个什么是东是西。是南是北。是有是无。是见是闻。是向上是向下。是与么是不与么。这个唤作三家村里老婆说话。是你有几个。到此境界相当。即相当不相当。静处萨婆诃。便下座　上堂。诸方老和尚道。须知有声色外一段事。似这个语话。诳𧬵人家男女。三间法堂里。独自妄想。未曾梦见我本师宗旨在。作么生消得他信施。腊月三十日。个个须偿他始得。任汝𨁝跳去。是你诸人。各自努力。珍重　问目前无一法。还免得生死不。师曰。你驴年未免得在　问如何是道。师曰去。曰学人不会。乞师道。师曰。阇黎公验分明。何在重判　问维摩一默。还同说也无。师曰。痛领一问。曰与么则同说也。师曰。适来道什么　问如何是清净法身。师曰。花药栏。曰便与么会时如何。师曰。金毛师子　上堂。因闻钟鸣乃曰。世界与么广阔。为什么钟声披七条　上堂。不可雪上加霜去也。珍重。便下座　上堂。诸方老秃奴。曲木禅床上坐地。求名求利。问佛答佛。问祖答祖。屙屎送尿也。三家村里老婆传口令相似。识个什么好恶。总似这般底。水也难消　上堂。人人自有光明在。看时不见暗昏昏。便下座　师入京。在受春殿。圣上问。如何是禅。师曰。皇帝有敕。臣僧对　师在文德殿赴斋。有鞠常侍问。灵树果子熟也未。师曰。什么年中得信道生　上堂。你诸人。无端走来这里觅什么。老僧祇解吃饭屙屎。别解作什么。你诸方行脚。参禅问道。我且问你。诸方参得底事作么生。试举看。又曰。中间𧬵汝屋里老爷得么。向老汉𦜇臀后。觅得些子㖒唾。嚼将为自己。便道我解禅解道。饶你念得一大藏教。拟作么生去。古人事不得已。见你乱走。向汝道。菩提涅槃是埋没你。是钉橛系却你。又见你不会。向汝道。非菩提涅槃。知是般事。早是不着便也。又更觅他注解这般底。从上来总似这般。何处到今日。我向前行脚时。有一般人。与我注解。他是不恶心。被我一日觑见。是一场笑具。是我三五年不死。这般底一斧打折脚。如今诸方。大有出世纽捏。你何不去彼中。在这里觅什么干屎橛。师便下地。以拄杖一时打趁。下去　问如何万法一决。师曰。莫教失却问　问死中得活时如何。师曰。朝行三千。夜行八百　问大众云集。合谈何事。师曰。今日放下。令行去也。僧礼拜。师便打　问如何是学人自己。师曰。怕我不知　问如何是透法身句。师曰。海晏河清　道士问。视听无声无形。老君说了也。云门一句。请师指示。师曰。迢然西天路。士无语。师拟下座。士曰。再请师举扬宗旨。师曰。道得底出来。众无对。师曰。与么则辜负请主去也。便下座　上堂。大众集定。师乃拈起拄杖曰。不得已。且向这里会取。看看。三门在露柱上。便下座　示众。任你横说竖说。未是宗门苗裔。若据宗门苗裔。是甚热碗鸣。三乘十二分教说梦。达磨西来说梦。若有老宿开堂。为人说法。将利刀杀却百千万个。有什么过。又曰。将谓合有与么说话底道理　示众。拈槌竖拂。弹指扬眉。一问一答。并不当向上宗乘。僧便问。如何是向上宗乘。师曰。地下阎浮。大家总道得。祇如闹市里坐朝时。猪肉案头。茅坑里虫子。还有超佛越祖之谈么。僧曰。有底不肯。师曰。有底不肯。不可商量时便有。不商量时便无也。若约那个语话。体上会事。直言未到。见解偏枯　示众。我寻常道。一切声是佛声。一切色是佛色。尽大地是法身。枉作个佛法中见。如今见拄杖。但唤作拄杖。见屋但唤作屋　示众。作而无作。用而无用。乃拈起拄杖曰。不是用而无用。唤什么作拄杖　示众。举丹霞曰。百骸俱溃散。一物镇长灵。师曰。拄杖不可不灵也。唤什么作百骸。甚处得来　示众。举一切贤圣。皆以无为法。而有差别。师曰。拄杖不是无为法。一切不是无为法　示众。举志公云。鸡鸣丑。一颗圆光明已久。师曰。脑后即不问。你三千里外。道将一句来　示众。举睦州唤僧。赵州吃茶入水之义。雪峰辊毬。归宗拽石。经头[米-木+八]字。国师水碗。罗汉书字。诸佛出身处。东山水上行。总是向上时节　示众。直得触目无滞。达得名身句身一切法空。山河大地是名。名亦不可得。唤作三昧性海俱备。犹是无风匝匝之波。直得忘知于觉。觉即佛性矣。唤作无事人。更须知有向上一窍在　示众。一切处无不是说法。打钟打鼓时。不可不是。若与么。一切处亦不是有。一切处亦不是无　示众。不可说时即有。不说时便无也。若约提唱即未在。为人门中即得　示众。举生死涅槃。合成一块。乃拈起扇子曰。是什么。不是合成一块得。与么不灵利。直饶与么也。是鬼窟里作活计　示众。举僧问南泉。牛头未见四祖时。为什么百鸟衔花献。泉曰步步蹋佛阶梯。僧曰见后为什么不衔花献。泉曰直饶不来。犹较王老师一线道。师曰。南泉祇解步步登高。不解从空放下。僧曰。如何是步步登高。师曰。香积世界。僧曰。如何是从空放下。师曰。填沟塞壑　示众。若问佛法两字。东西南北。七纵八横。朝到西天。暮归唐土。虽然如此。向后不得错举　示众。举祖师偈曰。心随万境转。转处实能幽。僧问。如何是转处实能幽。师曰。犵獠舌头。老僧倒走三千里。曰如何是随流认得性。师曰。馒头䭔子。摩诃般若波罗蜜　示众。举玄沙与韦监军茶话次。军曰。占波国人语话稍难辨。何况五天梵语。还有人辨得么。玄沙提起托子曰。识得这个即辨得。师曰。玄沙何用繁辞。又曰。适来道什么。又曰。有什么难辨　示众。举古人曰。以空名召空色。师曰。拄杖不是空　示众。举南泉曰。自小养一头水牯牛。拟向溪东放。不免食他国王水草。拟向溪西放。不免食他国王水草。不如随处纳些些。他总不见。师曰。南泉水牯牛。随处纳些些。你道。在牛内纳。牛外纳。直饶你向这里。说得纳处分明。我更问你。索牛在(长庆曰。你道。□人前头为人。后头为人)　示众。举王大王向雪峰道。拟盖一所佛殿去如何。峰曰。大王何不盖取一所空王殿。大王曰。请师样子。峰展两手。师曰。一举四十九　示众。举报慈赞龙牙偈曰。日出连山。月圆当户。不是无身。不欲全露。有僧问。请师全露。龙牙拨开帐子曰。还见么。僧曰不见。牙曰。将眼来。后报慈闻举曰。龙牙祇道得一半。师令僧举。我与你道。其僧便举。师曰。我不妨与你道　示众。诸方尽向绳墨里脱出。我者里即不然。僧问。未审和尚如何。师曰。草鞋三十文买。举揽真成立。色相宛然。一切法不迁。僧便问。作么生是不迁。师曰。还见灯笼么。僧曰见。师曰。静处萨婆诃　师唱道灵树云门。凡三十载。机缘语句。备载广录。以后汉隐帝乾祐己酉四月十日顺寂。塔全身于方丈。后十八载。宋太祖乾德丙寅。示梦阮绍庄曰。与吾寄语秀华宫使特进李托。奏请开塔。遂致奉敕迎请内庭供养。逾月方还。因改寺为大觉。谥大慈云匡真弘明禅师。

　　南岳下七世

　　云门偃禅师法嗣

　　韶州白云子祥实性禅师

　　初住慈光院。广主召入府说法。时有僧问。觉华才绽。正遇明时。不昧宗风。乞师方便。师曰。我王有令　问祖意教意是同是别。师曰不别。曰恁么则同也。师曰。不妨领话　问诸佛出世。普遍大千。白云一会如何举扬。师曰。赚却几人来。曰恁么则四众何依。师曰。没交涉　问即心即佛。示诲之辞。不涉前言。如何指教。师曰。东西且置。南北作么生　问如何是和尚家风。师曰。石桥那畔有。这边无。会么。曰不会。师曰。且作丁公吟　问衣到六祖。为甚么不传。师曰。海晏河清　问从上宗乘如何举扬。师曰。今日未吃茶　上堂。诸人会么。但向街头市尾。屠儿魁刽。地狱镬汤处会取。若恁么会得。堪与人天为师。若向衲僧门下。天地悬殊。更有一般底。祇向长连床上作好人去。汝道。此两般人。那个有长处。无事珍重　问僧。甚么处来。曰云门来。师曰。里许有多少水牛。曰一个两个。师曰。好水牛　问僧。不坏假名。而谈实相。作么生。僧指椅子曰。这个是椅子。师以手拨椅曰。与我将鞋袋来。僧无对。师曰。这虚头汉(云门闻乃曰。须是我祥兄始得)　师将示灭。白众曰。某甲虽提祖印。未尽其中事。诸仁者。且道。其中事作么生。莫是无边中间内外是否。若如是会。即大地如铺沙。良久曰。去此即他方相见。言讫而寂。

　　鼎州德山缘密圆明禅师

　　上堂。僧堂前事时人知有。佛殿后事作么生　上堂。我有三句语。示汝诸人。一句函盖乾坤。一句截断众流。一句随波逐浪。作么生辩。若辩得出。有参学分。若辩不出。长安路上辊辊地　僧问。如何是透法身句。师曰。三尺杖子搅黄河　问百花未发时如何。师曰。黄河浑底流。曰发后如何。师曰。幡竿头指天　问不犯辞锋时如何。师曰。天台南岳。曰便恁么去时如何。师曰。江西湖南　问佛未出世时如何。师曰。河里尽是木头船。曰出世后如何。师曰。这头蹋着那头掀　上堂。与么来者。现成公案。不与么来者。垛生招箭。总不与么来者。徐六担板。迅速锋铓。犹是钝汉。万里无云。青天犹在　上堂。但参活句。莫参死句。活句下荐得永劫无滞。一尘一佛国。一叶一释迦。是死句。扬眉瞬目。举指竖拂。是死句。山河大地。更无誵讹。是死句。时有僧问。如何是活句。师自。波斯仰面看。曰恁么则不谬去也。师便打　上堂。举临济示众曰。恁么来者。恰似失却。不恁么来者。无绳自缚。十二时中。莫乱斟酌。会与不会。都卢是错。分明与么道。一任天下人贬剥。师曰。古镜阔一丈。屋梁长三尺。是汝钵盂鐼子阔多少　上堂。俱胝和尚。凡有扣问。祇竖一指。寒则普天寒。热则普天热　问己事未明。如何辩得。师曰。须弥山顶上。曰便恁么去时如何。师曰。脚下水浅深　问达磨未来时如何。师曰。千年松倒挂。曰来后如何。师曰。金刚努起拳　问师未出世时如何。师曰。佛殿正南开。曰出世后如何。师曰。白云山上起。曰出与未出。还分不分。师曰。静处萨婆诃　问如何是和尚家风。师曰。南山起云。北山下雨　问如何是应用之机。师喝。僧曰。祇这个。为复别有。师便打　问大用现前。不存轨则时如何。师曰。黑地打破瓮。僧退步。师便打　问佛未出世时如何。师曰。猢狲系露柱。曰出世后如何。师曰。猢狲入布袋　问文殊与维摩。对谈何事。师曰。并汝三人。无绳自缚　问如何是佛。师曰。满目荒榛。曰学人不会。师曰。劳而无功　问尽大地致一问不得时如何。师曰。话堕也。曰大众总见。师便打　问无踪无迹。是甚么人行履。师曰。偷牛贼　问羚羊未挂角时如何。师曰。猎屎狗。曰挂后如何。师曰。猎屎狗　问牛头未见四祖时如何。师曰。秋来黄叶落。曰见后如何。师曰。春来草自青。

　　岳州巴陵新开院颢鉴禅师

　　初到云门。门曰。雪峰和尚道。开却门。达磨来也。我问。你作么生。师曰。筑着和尚鼻孔。门曰。地神恶发。把须弥山一掴。𨁝跳上梵天。拶破帝释鼻孔。你为甚么向日本国里藏身。师曰。和尚莫瞒人好。门曰。筑着老僧鼻孔。又作么生。师无语。门曰。将知你祇是学语之流　师住后。更不作法嗣书。祇将三转语上云门。僧问。如何是道。师曰。明眼人落井。问如何是吹毛剑。师曰。珊瑚枝枝撑着月。问如何是提婆宗。师曰。银碗里盛雪。门曰。他后老僧忌日。祇消举此三转语。足以报恩。自后忌辰。果如所嘱　僧问。祖意教意。是同是别。师曰。鸡寒上树。鸭寒下水　问三乘十二分教即不疑。如何是宗门中事。师曰。不是衲僧分上事。曰如何是衲僧分上事。师曰。贪观白浪。失却手挠　问僧。游山来。为佛法来。曰清平世界。说甚么佛法。师曰。好个无事禅客。曰蚤是多事了也。师曰。上座去年在此过夏了。曰不曾。师曰。与么则先来不相识。下去　师将拂子遗僧。僧曰。本来清净。用拂子作甚么。师曰。既知清净。切勿忘却(梁山观别曰。也须拂却)。

　　随州双泉山师宽明教禅师

　　上堂。举拂子曰。这个接中下之人。时有僧问。上上人来时如何。师曰。打鼓为三军　问向上宗乘。如何举唱。师曰不敢。曰恁么则含生有望。师曰。脚下水深浅　问凡有言句。尽落有无。不落有无时如何。师曰。东弗于逮。曰这个犹落有无。师曰。支过雪山西　僧问洞山初和尚。如何是佛。山曰麻三斤。师闻之乃曰。向南有竹。向北有木　问不可以智知。不可以识识时如何。师曰。不入这个野狐群队　问如何是定。师曰。鰕跳不出斗。曰如何出得去。师曰。南山起云。北山下雨　问北斗里藏身。意旨如何。师曰。鸡寒上树。鸭寒下水　问竖起杖子。意旨如何。师曰。一叶落知天下秋　师游山回。首座同众出接。座曰。和尚游山𡾟险不易。师提起拄杖曰。全得这个力。座乃夺却。师放身便倒。大众皆进前扶起。师拈拄杖。一时趁散。回顾侍者曰。向道全得这个力　师一日访白兆。兆曰。老僧有个木鱼颂。师曰。请举看。兆曰。伏惟烂木一橛。佛与众生不别。若以杖子击着。直得圣凡路绝。师曰。此颂。有成褫。无成褫。兆曰。无承褫。师曰。佛与众生不别。聻。侍僧救曰。有成褫。师曰。直得圣凡路绝。聻。当时一众失色　问新年头还有佛法也无。师曰无。曰日日是好日。年年是好年。为甚却无。师曰。张公吃酒李公醉。僧曰。老老大大。龙头蛇尾。师曰。明教今日失利。

　　益州青城香林院澄远禅师

　　汉州绵竹上官氏子。在众日。普请锄草次。有一僧曰。看俗家失火。师曰。那里火。曰不见那。师曰。不见。曰这瞎汉。是时一众皆言。远上座败阙。后明教宽闻举。叹曰。须是我远兄始得　住后。僧问。美味醍醐。为甚么变成毒药。师曰。导江纸贵　问见色便见心时如何。师曰。适来甚么处去来。曰心境俱忘时如何。师曰。开眼坐睡　问北斗里藏身。意旨如何。师曰。月似弯弓。少雨多风　问如何是诸佛心。师曰。清则始终清。曰如何领会。师曰。莫受人谩好　问如何是祖师西来意。师曰。踏步者谁　问如何是和尚妙药。师曰。不离众味。曰吃者如何。师曰。唼啖看　问如何是室内一碗灯。师曰。三人证龟成鳖　问如何是衲衣下事。师曰。腊月火烧山　问大众云集。请师施设。师曰。三不待两　问如何是学人时中事。师曰恰恰　问如何是元。师曰。今日来。明日去。曰如何是元中元。师曰。长连床上　问如何是香林一脉泉。师曰。念无间断。曰饮者如何。师曰。随方斗秤　问如何是衲僧正眼。师曰。不分别。曰照用事如何。师曰。行路人失脚　问万机俱泯迹。方识本来人时如何。师曰。清机自显。曰恁么则不别也。师曰。方见本来人　问鱼游陆地时如何。师曰。发言必有后救。曰却下碧潭时如何。师曰。头重尾轻　问但有言句尽是宾。如何是主。师曰。长安城里。曰如何领会。师曰。千家万户　问如何是西来的的意。师曰。坐久成劳。曰便回转时如何。师曰。堕落深坑　问如何是无缝塔师曰。合掌当胸。曰如何是塔中人。师曰露也　问教法未来时如何。师曰。阎罗天子。曰来后如何。师曰。大宋国里　问一子出家。九族解脱。目连为甚么母入地狱。师曰确　问如何是平常心。师曰。早朝不审。晚后珍重　上堂。是汝诸人。尽是担钵囊。向外行脚。还识得性也未。若识得。试出来道看。若识不得。祇是被人熟谩将去。且问汝诸人。是汝参学日久。用心扫地煎茶。游山玩水。汝且钉钉。唤甚么作自性。诸人且道。始终不变不异。无高无下。无好无丑。不生不灭。究竟归于何处。诸人还知得下落所在也未。若于这里知得所在。是诸佛解脱法门。悟道见性。始终不凝不虑。一任横行。一切人。不奈汝何。出言吐气。实有来处。如人买田。须是收得元本契书。若不得他元本契书。终是不稳。遮莫经宫判状。亦是不得。其奈不收得元本契书。终是被人夺却。汝等诸人。参禅学道。亦复如是。还有人收得元本契书么。试拈出看。汝且唤甚么作元本契书。诸人试道看。若是灵利底。才闻与么说着。便知去处。若不知去处。向外边学得千般巧妙。记持解会。口似倾河。终不究竟。与汝自己。天地差殊。且去衣钵下。体当寻觅看。若有个见处。上来这里道看。老僧与汝证明。若觅不得。且依行队去　将示寂。辞知府宋公珰曰。老僧行脚去。通判曰。这僧风狂。八十岁行脚去那里。宋曰。大善知识。去住自由。师谓众曰。老僧四十年。方打成一片。言讫而逝。塔于本山。

　　襄州洞山守初宗慧禅师

　　凤翔良原傅氏子。儿时。闻钟梵声辄不食。危坐终日。年十六。跪求母吕氏出家。吕许之。依渭州崆峒志谂剃发。诣泾州舍利律师净圆受具。始游律讲。旋弃去。首参云门。门问。近离甚处。师曰查渡。门曰。夏在甚处。师曰。湖南报慈。曰几时离彼。师曰。八月二十五。门曰。放汝三顿棒。师至明日。却上问讯。昨日蒙和尚放三顿棒。不知过在甚么处。门曰。饭袋子。江西湖南。便恁么去。师于言下大悟。遂曰。他后向无人烟处。不蓄一粒米。不种一茎菜。接待十方往来。尽与伊抽钉㧞楔。拈却炙脂帽子。脱却鹘臭布衫。教伊洒洒地。作个无事衲僧。岂不快哉。门曰。你身如椰子大。开得如许大口。师便礼拜　住后上堂。楚山北面。汉水南江。击法鼓而会禅徒。举宗风而明祖道。若以扬眉瞬目。竖拳竖指。謦欬咳嗽。是厨中拭钵帛。道什么。会也无。也是衲僧破草鞋。者瞎汉。者漆桶。是个弄精魂鬼。总与么总不与么。是东司头厕筹子。以此称提从上来事。尽是邪魔所作谤大乘。与你天地悬殊。且道。衲僧据什么道理。出来对众道看。折脚铛子。各出一只手。贵得宗乘不断。亦表丛林有人。有么。若无。洞山不惜眉毛。打葛藤去也。葛藤之事。只在目前。万象森罗。乾坤大地。百千诸佛。日月星辰。地狱三途。起心动念。每日经历。皆是诸德自己。何不向这里体当寻觅看。蓦然觑得。倜傥分明。不虚行脚。也自得个安乐田地。洞山此语。且作死马医。若据明眼衲僧。将草鞋蓦口𡎺。还怪得他也无。怪即不怪。你道凭个什么。捉得将来。脚跟下推寻。毫末参差。捶折你脚。莫粗心好。便下座　问列祖升堂。人天坚请。不昧宗乘。乞师指示。师曰。头鬅鬠。耳卓朔。曰一句流通。人天耸耳。师曰。墨黪襕衫日里晒。曰师唱谁家曲。宗风嗣阿谁。师曰。重言不当吃　问赤水求珠。犹是人间之宝。和云唱出。犹非格外之谈。未审今日将何示人。师曰。夜闻祭鬼鼓。朝听上滩歌　问言超象表青霄外。出语幽玄事若何。师曰。岸上行人声有韵。船中渔父和不齐。曰幽玄事若何。师曰。钩长线短　问从上来事。未有人当头道得。请师当头道。师曰。八十翁翁不拄杖　问闻师引出潭中意。直透青霄事若何。师曰。甲己之年丙作首。曰今日事若何。师曰。大好雪晴　问如何是佛。师曰。麻三斤　问海竭人亡时如何。师曰。大难得。曰便与么去时如何。师曰。云在青天水在瓶　问道本无言。如何理论。师曰。十里鼓　问如何是古佛心。师曰。巢知风。穴知雨　问牛头未见四祖时如何。师曰。楖𣗖木拄杖。曰见后如何。师曰。窦八布衫　问佛法两字即不问。如何是从上来事。师曰。眼里瞳人吹木笛　问百尺竿头须进步。如何是进底步。师曰。炎里放木鹅　问如何是诸佛出身处。师曰。寒山不语拾得笑　问才生便死时如何。师曰。钟馗解舞十八拍　问如何是正法眼。师曰。纸捻无油　问智不落千差。请即通不犯。师曰。蒸饼揾饧　问心未生时。法在什么处。师曰。池中荷叶动。决定有鱼行　问不当之言。请师不发。师曰。水流雾下。曰诚如是言。师曰。人无远虑。必有近忧。曰与么则因地而倒。因地而起。师曰。不当之言不发　问佛及涅槃。并为增语。理既如此。事又作么生。师曰。释迦老子诚实之言　问如何是禅不禅。师曰。猢狲摘仙果。问诸上善人。皆说不二法门。维摩默然。意旨如何。师曰。无目不画眉　问如何是学人入理之门。师曰。阳乌啼时西岭上　问如何是学人本源。师曰。山高云峻　问心非意想。道绝功勋。如何是心。师曰。燕子不入楚。曰如何是道。师曰。还我话头来　问幻与非幻。未是学人极则处。如何是入理之谈。师曰。八十翁翁牙不动　问见境不动时如何。师曰。眉长三尺二。曰如何是见境不动底事。师曰。鼻孔占却三亩地　上堂。法鼓才动。大地全收。诸德在鼓声里来往。还知也无。对众道看。若道不得。被洞山热瞒　上堂。即心即佛。破执二疑。非心非佛。止宿草庵。且居门外。向上一路。千圣不传。葛藤言语。作么生是衲僧分上事。良久曰。拈得出来。也是破草鞋　问天堂地狱。是什么人居止。师曰。洞山　问如何是法身。师曰。穿靴水上行。曰莫便是否。师曰。水上乌龟头赫赤　问作止任灭。犹是禅那之病。如何免得。师曰。梵僧不袒肩　问未问未答。如何商量。师曰。持钵不得。扑破钵盂　问金乌出海耀天地。与此光阴事若何。师曰。昆仑渡海夸珍宝。波斯门下骋须多　上堂。无边刹境。自他不隔于毫端。洞山鱼鼓声动。延庆白马鹫岭谷隐师僧。尽队队入僧堂里吃饭。诸德识得几个。对众道看。若向这里道得。即有可良善不无行脚。若道不得。阎老征你草鞋钱有日在　问超佛越祖人难得。请师一句显根源。师曰。裁衫错却领　问古寺清幽。如何辩主。师曰责。曰有何方便。得睹慈悲。师曰。焚香胡跪　问不断佛种。请师一言。师曰。犯着太白星　问遍地黄金便与么用时如何。师曰。满天列宿。白日下雨　上堂。诸德提将钵囊拄杖。千乡万里行脚。盖为生死不明。要得达法悟道。到处岂无亲觐尊宿善知识。若为你解粘去缚。道眼分明。甄别是非。堪为师匠。即便拗折拄杖。高挂钵囊。取个彻头。莫愁不成办。或若开口动舌。说向上向下。这边那边。玄会妙会。道出道入。君臣父子。明体明用。尽是谤般若。埋没宗风。不识好恶尿床鬼子。带累后人。无有了日。拽下绳床落。脊棒趁出三门。再教行脚。与伊为增上缘。也与示门出得气。更向其中。叉手并脚。唱诺。撮他野狐涎唾。自肯自重云。得和尚为我拣为我说。得个安乐处。还睡觉也未。还洒洒也未。唤作病不遇良医。误服他毒药。认得个驴鞍桥。唤作阿爷下颔。与你本分事。有什么交涉。将知你一生行脚。只是踏破草鞋。始终成得个不唧𠺕汉。下去　问克己求真。是修行人之大错。能辩邪正。犹乖道体。未审如何修证。师曰。六只骰子一时赤　问不在内。不在外。不在中间。未审在什么处。师曰。偏衫不盖体　问如何是学人自己。师曰。亲人不着便问。万缘俱罢。六户齐宁时如何。师曰。天晴不肯去。曰便与么去时如何。师曰。须待雨淋头　问尽大地人来。如何指示。师曰。舌头拄上腭　问请师出榍。师曰。七颠八倒　问心境未明时如何。师曰。吐舌至顶相　问大藏教是一场是非。学人亲切请师道。师曰。有手不弹指　问天皇打典座意如何。师曰。吃酒不谢座　问如何是学人究竟事。师曰说。曰未审说个什么。师曰。泥里撼桩　问如何趣向。即得至理无差。师曰。垂钩水上。曰与么则谬向途中枉施功。师曰。自知较一半　问但得本莫愁末。如何是学人本。师曰。草鞋无底　问如何是尘劫不昧底事。师曰。脱衣不渡水　问添一减一。理归何所。师曰。三年一闰　问真修道人。不见世间过。未审世间有什么过。师曰。两非着绯。一人着皂　问烟云不到处唤作什么。师曰。烧钱不及时。曰与么则划地作佛像去也。师曰。自屎不觉臭　问三身中。阿那身说法。师曰。亲言出亲口　问如何是说底口。师曰。还我话头来　问如何是拨尘见佛底句。师曰。楚山头上播红旗　问心不是佛。智不是道。还有过也无。师曰。知他大小　问生死根源。请师指个入路。师曰。头破额裂。曰学人不会。乞师指示。师曰。天上天下　问承古有言。天得一以清。地得一以宁。君王得一以治天下。衲僧得一时如何。师曰。五九四十五。太阳来入户　问佛法禅道。是同是别。师曰。梳头不洗面　问明月当空。如何鉴照。师曰。量之不足　问诸方尽在绳墨里。未审和尚此间如何。师曰。篙箭射须弥　问扶篱摸壁。时人尽知。诸佛正法眼。请师直指。师曰。梦里打三更　问十二时中。行住坐卧。自省觉时如何。师曰。看人吃饭。曰争奈树影不斜何。师曰。亲言出亲口　问一法若有。毗卢堕在凡夫。万法若无。普贤失其境界。未审如何即是。师曰。眼里瞳人筑气毬　问森罗及万象。皆从一法所印。如何是一法。师曰。要你眼作什么。曰还许学人受用也无。师曰。可惜许　问金鍮现前。请师辩。师曰。两脚虾蟆吞却月　问的言无证时如何。师曰。牙疼灸左耳。曰甘苦常言。师曰。听事不真。唤钟作瓮　问如何是不历巨海获骊珠底人。师曰。四手八臂　问久昧衣珠。请师指示。师曰。磁石不摄针　问弯弯似月。廓落三星。西土即无。此间事如何。师曰。东南西北　问十二时中。如何得与道相应去。师曰。拈东摸西　问从上宗乘。请师垂示。师曰。老鸦线断　问一念未生。为什么不见自己。师曰。划地成牢　问尽未来际。遍法界中。尽此一句时如何。师曰。有钱千里通。无钱隔壁聋　上堂。还丹一颗。点铁成金。至理一言。转凡成圣。世间法亦复如是。洞山且问诸德。作么生是转凡成圣底道理。试对众道看。虽然不出头。肚里道了也。作么生是转凡成圣底道理。且道。转个什么。莫瞌睡作么生。莫是一喝一棒么。如此见解。是街头巷尾。打铁磬轮。木槵数珠。念喝啰怛那行者辈见解。在你衲僧家。合作么生。须是具眼方能辩邪正。莫只与么过。诸德。时不待人。切须努力。睡一觉起来。看取是什么道理。久立珍重　问不与万法为侣底人。还有向上事也无。师曰。道士头戴冠　问如何是佛。师曰。灼然谛当　问如何是三宝。师曰。商量不下　问如何是清净法身。师曰。酱瓮里蛆儿　问一箭便中时如何。师曰过。曰过在什么处。师曰着　宋太宗太平兴国辛巳。赐徽号紫伽黎。特旌异之。住山四十年。道遍天下。淳化庚寅七月。无疾跏趺而化。阅世八十有一。坐夏六十有五。塔于本山之左陇。

　　洪州泐潭道谦禅师

　　僧问。如何是泐潭家风。师曰。阇黎到来几日也　问但有纤毫即是尘。不有时作么生。师以手掩两目　问当阳举唱。谁是闻者。师曰。老僧不患耳聋　问悟本无门。如何得入。师曰。阿谁教汝恁么问。

　　金陵奉先深禅师

　　江南国主请开堂。才升座。维那白槌曰。法筵龙象众。当观第一义。师便曰。果然不识钝置杀人。时有僧出问。如何是第一义。师曰。赖遇适来道了也。曰如何领会。师曰。速礼三拜。复曰。大众且道。钝置落在阿谁分上　师同清凉明。在众时。闻僧问法眼。如何是色。眼竖起拂子。或曰鸡冠花。或曰贴肉汗衫。三人特往请益。问曰。承闻和尚有三种色语。是否。眼曰是。师曰。鹞子过新罗。便归众。时李王在座下不肯。乃白法眼曰。寡人来日致茶筵。请二人重新问话。明日茶罢。备彩一箱剑一口。谓二师曰。上座若问话得是。奉赏杂彩一箱。若问不是。祇赐一剑。法眼升座。师复出问。今日奉敕问话。师还许也无。眼曰许。师曰。鹞子过新罗。捧彩便行。大众一时散去。时法灯作维那。乃鸣钟集众。僧堂前勘师。众集。灯问。承闻二上座久在云门。有甚奇特因缘。举一两则来。商量看。师曰。古人道。白鹭下田千点雪。黄莺上树一枝花。维那作么生商量。灯拟议。师打一座具。便归众　师同清凉明。到淮河。见人牵网。有鱼从网透出。师曰。明兄俊哉。一似个衲僧相似。明曰。虽然如此。争如当初不撞入网罗好。师曰。明兄。你欠悟在。明至中夜方省。

　　随州双泉郁禅师

　　僧问。如何是第一句。师曰。回头终不顾。曰如何是第二句。师曰。未语先分付。曰如何是第三句。师曰。连根犹带苦　上堂。初祖不虚传。二祖不虚受。彼彼大丈夫。因甚么到恁么地。便下座　后住舒州海会。僧问。如何是舒州境。师曰。浣水逆流山露骨。曰如何是境中人。师曰。地有毒蛇沙有虱。

　　韶州披云智寂禅师

　　僧问。如何是披云境。师曰。白日没闲人　问如何是不迁义。师曰。山高不碍白云飞　问以字不成。八字不是。未审是甚么字。师曰。听老僧一偈。以字不是八不成。森罗万象此中明。直饶巧说千般妙。不是讴阿不是经　问如何是色空。师曰。拾取落花生旧枝　问如何是一尘。师曰。满目是青山　问如何是毗卢藏中有大经卷。师曰。拈不得。曰为甚拈不得。师曰。特地却成愁。

　　韶州舜峰义韶禅师

　　僧问。正法无言时如何。师曰言。曰学人不会。乞师端的。师曰。两重公案。曰岂无方便。师曰。无礼难容　问祖意教意。是同是别。师曰。日出东方月落西　僧正到方丈曰。方丈得恁么黑。师曰。老鼠窟。正曰。放猫儿入好。师曰。试放看。正无对。师拊掌笑　师与老宿渡江次。师取钱与渡子。宿曰。囊中若有青铜片。师揖曰。长老莫笑。

　　南岳般若寺启柔禅师

　　僧问。西天以蜡人为验。此土如何。师曰。新罗人草鞋　问如何是千圣同归底道理。师曰。未达苦空境。无人不叹嗟　上堂。众闻板声集。师因示偈曰。妙哉三下板。知识尽来参。既善分时节。吾今不再三。便下座。

　　潞府妙胜臻禅师

　　僧问。金粟如来。为甚么却降释迦会里。师曰。香山南。雪山北。曰南赡部洲事又作么生。师曰。黄河水急浪花粗　问如何是向上一路。师曰。一条济水贯新罗。

　　清凉智明禅师

　　江南主请上堂。僧问。凡有言句。尽落方便。不落方便。请师速道。师曰。国主在此。不敢无礼。

　　潭州南台道遵法云禅师

　　上堂。从上宗乘。合作么生提纲。合作么生言论。佛法两字当得么。真如解脱当得么。虽然如是。细不通风。大通车马。若约理化门中。一言才起。震动乾坤。山河大地。海晏河清。三世诸佛。说法现前。于此明得。古佛殿前同登彼岸。无事珍重　问如何是祖师西来意。师曰。下坡不走　问牛头未见四祖时如何。师曰。着衣吃饭。曰见后如何。师曰。钵盂挂壁上　问如何是真如舍一切。师曰分明。曰为甚么有利钝。师曰。四天打鼓。楼上击钟　问如何是南台境。师曰。金刚手指天　问如何是色空。师曰。道士着真红　问十二时中。时时不离时如何。师曰。谛。

　　五灯全书卷第三十一
卍新纂续藏经第 81 册 No. 1571 五灯全书(卷1-33)


　　五灯全书卷第三十二

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　云门宗

　　　　　南岳下七世

　　　　　　云门偃禅师法嗣

　　韶州双峰竟钦禅师

　　益州人。开堂日。云门躬临证明。僧问。如何是佛法大意。师曰。日出方知天下朗。无油那点佛前灯　问如何是双峰境。师曰。夜听水流庵后竹。昼看云起面前山　问如何是和尚为人一句。师曰。因风吹火　上堂。进一步则迷理。退一步则失事。饶你一向兀然去。又同无情。僧问。如何得不同无情去。师曰。动转施为。曰如何得不迷理失事去。师曰。进一步。退一步。僧作礼。师曰。向来有人恁么会。老僧不肯伊。曰请师直指。师便打出　问如何是正法眼。师曰。山河大地　问如何是法王剑。师曰。铅刀徒逞不若龙泉。曰用者如何。师曰。藏锋犹不许。露刃更何堪　问宾头卢应供。四天下还得遍也无。师曰。如月入水　问如何是用而不杂。师曰。明月堂前垂玉露。水晶殿里璨真珠　有行者问。某甲遇贼来时。若杀即违佛教。不杀又违王敕。未审师意如何。师曰。官不容针。私通车马　广主刘氏。尝亲问法要。锡慧真广悟号。宋太宗太平兴国丁丑三月。告门人曰。吾不久去世。汝可就山顶预修坟塔。五月十三日告工毕。师曰。后日子时行矣。及期。会云门爽温门舜峰等七人夜话。侍者报三更也。师索香焚之。合掌而逝。阅世六十有八。夏四十八。

　　韶州资福诠禅师

　　僧问。不问宗乘。请师心印。师曰。不答这话。曰为甚么不答。师曰。不副前言　问觌面难逢处。如何顾鉴咦。乞师垂半偈。免使后人疑。师曰。锋前一句超调御。拟问如何历劫违。曰恁么则东山西岭。时人知有。未审资福庭前。谁家风月。师曰。且领前话。

　　广州黄云元禅师

　　初开堂日。以手拊绳床曰。诸人还识广大须弥之座也无。若不识。老僧升座去也。师便坐。僧问。如何是大汉国境。师曰。歌谣满路。乃曰。古人道。触目未曾无。临机何不道。山僧即不然。触目未曾无。临机道甚么。珍重。

　　广州龙境伦禅师

　　开堂升座。提起拂子曰。还会么。若会。头上更增头。若不会。断头取活　僧问。如何是龙境家风。师曰。豺狼虎豹　问如何是佛。师曰。勤耕田。曰学人不会。师曰。早收禾　问僧。甚么处来。曰黄云来。师曰。作么生是黄云郎当媚痴扶跶为人一句。僧无对　示众曰。作么生是长连床上取性一句。道将来。

　　韶州云门山爽禅师

　　上堂。僧问。如何是佛。师曰。圣躬万岁　问如何是透法身句。师曰。银香台上生萝卜。

　　韶州白云闻禅师

　　上堂良久。僧出问。白云一路。全因今日。师曰。不是不是。曰和尚又如何。师曰。白云一路草深一丈。便下座　问拟伸一问。师还答否。师曰。皂荚树头悬。风吹曲不成　问受施主供养。将何报答。师曰。作牛作马。

　　韶州净法禅想章禅师

　　广主问。如何是禅。师乃良久。主罔测。因署其号　僧问。日月重明时如何。师曰。日月虽明。不鉴覆盆之下　问既是金山。为甚么凿石。师曰。金山凿石　问如何是道。师曰。迢迢十万余。

　　韶州温门山满禅师

　　僧问。如何是佛。师曰。胸题卍字。曰如何是祖师。曰不游西去　有人指壁上画问。既是千尺松。为甚么却在屋下。师曰。芥子纳须弥作么生　问隔墙见角。便知是牛时如何。师便打　问如何是和尚家风。师曰。汝曾读书么　问太子初生。为甚么不识父母。师曰。迥然尊贵。

　　英州大容諲禅师

　　僧问。如何是大容水。师曰。还我一滴来　问当来弥勒下生时如何。师曰。慈氏宫中三春草　问如何是真空。师曰。拈却拒阳着。曰如何是妙用。师乃握拳。僧曰。真空妙用。相去几何。师以手拨之　问长蛇偃月即不问。匹马单枪时如何。师曰。麻江桥下会么。曰不会。师曰。圣寿寺前　问既是大容。为甚么趁出僧。师曰。大海不容尘。小溪多搕𢶍　问如何是古佛一路。师指地。曰不问这个。师曰。去　师与一老宿。相期他往。偶因事不去。宿曰。佛无二言。师曰。法无一向。

　　广州罗山崇禅师

　　僧问。如何是大汉国境。师曰。玉狗吠时天未晓。金鸡啼处五更初　问丹霞访居士。女子不携篮时如何。师曰。也要到这里一转　问如何是罗山境。师曰。布水千寻。

　　韶州云门常宝禅师

　　上堂。至道无难。唯嫌拣择。还有拣择者么。时有僧问。十方国土中。唯有一乘法。如何是一乘法。师曰。日月分明。曰学人不会。师曰。清风满路。

　　郢州林溪竟脱禅师

　　僧问。如何是法身。师曰。四海五湖宾。曰如何是透法身句。师曰。明眼人笑汝　问如何是本来人。师曰。风吹满面尘　问牛头未见四祖时如何。师曰。富贵多宾客。曰见后如何。师曰。贫穷绝往还　问如何是佛。师曰。十字路头。曰如何是法。师曰。三家村里。曰佛之与法。是一是二。师曰。露柱渡三江。犹怀感恨长　问如何是无缝塔。师曰。复州城。曰如是塔中人。师曰。龙兴寺。

　　韶州广悟禅师

　　僧问。如何是和尚为人一句。师曰。因风吹火。

　　广州华严慧禅师

　　僧问。承古有言。妄心无处即菩提。正当妄时。还有菩提也无。师曰。来音已照。曰不会。师曰。妄心无处即菩提。

　　韶州长乐山政禅师

　　僧问。祖师心印。何人提掇。师曰。石人妙手在。曰学人还有分也无。师曰。木人整不齐。

　　英州观音和尚

　　因穿井次。僧问。井深多少。师曰。没汝鼻孔　问牛头未见四祖时如何。师曰。英州观音。曰见后如何。师曰。英州观音　问如何是观音妙智力。师曰。风射破牕鸣。

　　韶州林泉和尚

　　僧问。如何是林泉主。师曰。岩下白石。曰如何是林泉家风。师曰。迎宾待客　问如何是道。师曰迢迢。曰便恁么领会时如何。师曰。久久忘缘者。宁怀去住情。

　　韶州云门煦禅师

　　僧问。如何是祖师西来意。师曰。即今是甚么意。僧曰恰是。师便喝。

　　瑞州黄檗法济禅师

　　僧问。如何是和尚家风。师曰。与天下人作榜样　问如何是佛。师曰。眉粗眼大　上堂。良久曰。若识得黄檗帐子。平生行脚事毕。珍重。

　　唐州康国耀禅师

　　僧问。文殊与维摩。对谈何事。师曰。汝向髑髅后会始得。曰古人道。髑髅里荐取。又如何。师曰。汝还荐得么。曰恁么则远人得遇于师去也。师曰。莫谩语。

　　潭州谷山丰禅师

　　僧问。师唱谁家曲。宗风嗣阿谁。师曰。雪岭梅花绽。云洞老僧惊　上堂。骏马机前异。游人肘后悬。既参云外客。试为老僧看。时有僧才出。师便打曰。何不早出头来。便下座。

　　颖州罗汉匡果禅师

　　僧问。如何是吹毛剑。师曰。了　问和尚百年后。忽有人问。向甚么处去。如何酬对。师曰。久后遇作家。分明举似。曰。谁是知音者。师曰。知音者。即不恁么问　问凿壁偷光时如何。师曰错。曰争奈苦志专心。师曰错错。

　　鼎州沧溪璘禅师

　　僧问。是法住法位。世间相常住。云门和尚向甚么处去也。师曰见么。曰错。师曰错错　问如何是西来意。师曰不错　师因事示颂曰。天地之前径。时人莫强移。个中生解会。眉上更安眉。

　　瑞州洞山清禀禅师

　　泉州李氏子。参云门。门问。今日离甚处。曰慧林。门举拄杖曰。慧林大师恁么去。汝见么。曰深领此问。门顾左右微笑而已。师自此入室印悟。金陵国主。请居光睦。未几。命入澄心堂。集诸方语要。经十稔。迎住洞山。开堂日。维那白槌曰。法筵龙象众。当观第一义。师曰。好个消息。祇恐错会。时有僧问。云门一曲师亲唱。今日新丰事若何。师曰。也要道却。

　　蕲州北禅悟通寂禅师

　　上堂。拈拄杖曰。过去未来现在三世诸佛。微尘菩萨。一时在拄杖头上。转大法轮。尽向诸人鼻孔里过。还见么。若见。与我拈将来。若不见。大似立地死汉。良久曰。风恬浪静。不如归堂　问僧。甚处来。曰黄州。师曰。夏在甚处。曰资福。师曰。福将何资。曰两重公案。师曰。争奈在北禅手里。曰在手里即收取。师便打。僧不甘。师随后趁出　问如何是佛。师曰。对面千里。

　　庐州南天王永平禅师

　　僧问。如何是西来意。师曰。不撒沙　问如何是南天王境。师曰。一任观看。曰如何是境中人。师曰。且领前话　问久战沙场。为甚么功名不就。师曰。祇为眠霜卧雪深。曰恁么则罢息干戈。束手归朝去也。师曰。指挥使未到你在。

　　湖南永安朗禅师

　　僧问。如何是洞阳家风。师曰。入门便见。曰如何是入门便见。师曰。客是主人相师　问如何是至极之谈。师曰。爱别离苦。

　　湖南湘潭明照禅师

　　僧问。如何是湘潭境。师曰。山连大岳。水接潇湘。曰。如何是境中人。师曰。便合知时　问如何是佛法大意。师曰。百惑谩劳神。

　　西川青城大面山乘禅师

　　僧问。如何是相轮峰。师曰。直耸烟岚际。曰向上事如何。师曰。入地三尺五　问如何是佛法大意。师曰。兴义门前冬冬鼓。曰学人不会。师曰。朝打三千。暮打八百。

　　兴元府普通封禅师

　　僧问。今日一会。何似灵山。师曰。震动乾坤　问如何是普通境。师曰。庭前有竹三冬秀。户内无灯午夜明。

　　韶州灯峰净源真禅师

　　上堂。古人道。山河大地普真如。大众若得真如。即隐却山河大地。若不得。即违古人至言。众中道得者。出来道看。若道不得。不如各自归堂。珍重　僧问。达磨未来时如何。师曰。三家村里两两三三。曰来后如何。师曰。千斜不如一直　问诸法寂灭相即不问。如何是世间相。师曰。真不掩伪　问如何是和尚为人一句。师曰。不着力。

　　韶州大梵圆禅师

　　因见圣僧。乃问僧。此个圣僧年多少。僧曰。恰共和尚同年。师喝曰。这竭斗不易道得。

　　澧州药山圆光禅师

　　僧问。药峤灯联。师当第几。师曰。相逢尽道休官去。林下何曾见一人　问水陆不涉者。师还接否。师曰。苏噜苏噜　师问新到。南来北来。曰北来。师曰。不落言诠。速道速道。曰某甲是福建道人。善会乡谈。师曰。参众去。僧曰灼然。师曰。更𨁝跳。便打　问如何是祖师西来意。师曰。道甚么。

　　信州鹅湖云震禅师

　　僧问。如何是佛。师曰。阇黎不是　问僧。近离甚处。曰两浙。师曰。还将得吹毛剑来否僧展两手。师曰。将谓是个澜柯仙。元来却是樗蒲汉　问如何是鹅湖家风。师曰。客是主人相。师曰。恁么则谢师周旋去也。师曰。难下陈蕃之榻。

　　庐山开先清耀禅师

　　僧问。如何是灯灯不绝。师曰。青杨翻递植。曰学人不会。师曰。无根树下唱虚名　问披云一句师亲唱。长庆今朝事若何。师曰。家家观世音　问如何是披云境。师曰。一瓶渌水安牕下。便当生涯度几秋。曰如何是长庆境。师曰。堂里老僧头雪白。曰二境同归。应当别理。师曰。在处得人疑　问古涧寒泉。谁人能到。师曰干。曰恁么则到也。师曰。深多少。

　　襄州奉国清海禅师

　　僧问。青青翠竹。尽是真如。如何是真如。师曰。点铁成金客。闻名不见形。曰恁么则礼谢去也。师曰。昔时妄想。至今犹存　问承古有云。见月休观指。归家罢问程。如何是家。师曰。试举话头看。问放过即东道西说。不放过怎生道。师曰。二年同一春。

　　韶州慈光禅师

　　僧问。即心即佛。诱诲之言。不涉前踪。如何指教。师曰。东西且置。南北事作么生。曰恁么则学人罔测去也。师曰。龙头蛇尾。

　　韶州双峰慧真禅师

　　僧问。如何是和尚非时为人一句。师曰。吃棒得也未。僧礼拜。师便打。

　　潭州保安师密禅师

　　僧问。辊芥投针时如何。师曰。落在甚么处　问不犯词锋时如何。师曰。天台南岳。曰便恁么去时如何。师曰。江西湖南。

　　韶州云门法球禅师

　　僧问。如何是西来大道。师曰。当时妄想。至今不绝　问如何是云门剑。师曰。长空不匣锋铓色。曰用者又如何。师曰。四海唯清日月明　问如何是道。师曰。头上脚下。曰如何是道中人。师曰。一任东西　问如何是随色摩尼珠。师曰。色即不无。作么生是珠。曰学人不会。特伸请益。师曰。云有出山势。水无投涧声　问牛头未见四祖时如何。师曰。香风吹萎花。曰见后如何。师曰。更雨新好者。

　　韶州佛陀山远禅师

　　僧问。如何是佛。师曰。铜头铁额。曰意旨如何。师曰。簸土飏尘。

　　连州慈云山深禅师

　　僧问。宝镜当轩时如何。师曰。天地皆失色　问如何是教外别传一句。师曰。扣牙恐惊齿。

　　庐山化城鉴禅师

　　僧问。如何是和尚正法眼。师曰。新罗人迷路　上堂。十方薄伽梵。一路涅槃门。诸禅德。且作么生是涅槃门。莫是山僧这里。聚会少时。便为涅槃门么。莫错会好。诸禅德。总不恁么会。莫别有商量底么。山僧这里早是事不获已。向诸人恁么道。已是相钝置了也。更拟踏步向前。有何所益。诸禅德。但自无事。自然安乐。任运天真。随缘自在。莫用巡他门户求觅解会。记忆在心。被他系缚。不得自在。便被生死之所拘。何时得出头。可惜。光阴倏忽。便是来生。速须努力。时有僧问。生死到来。如何免得。师曰。柴鸣竹爆惊人耳。曰学人不会。请师直指。师曰。家犬声狞夜不休　问如何是菩提路。师曰。月照旧房深　问如何是和尚家风。师曰。不欲说似人。曰为甚么却如此。师曰。家丑不外扬　问如何是和尚寻常为人底句。师曰。量才补职。曰恁么则学人无分也。师曰。心不负人　问佛法毕竟成得甚么边事。师曰。好个问头。无人答得。曰和尚岂无方便。师曰。云有出山势。水无投涧声　问如何是向上关棙子。师曰。拔剑搅龙门。

　　南康庐山护国禅师

　　上堂。有解问话者么。出来对众问看。时有僧出礼拜。师曰。来朝更献楚王看。便归方丈　上堂。实际理地。不受一尘。佛事门中。不舍一法。又曰。一法若有。毗卢堕在凡夫。万法若无。普贤失其境界。诸上座。作么生理论。朝夕恁么上来。向诸上座。说个甚么即得。若说三乘十二分教。自有座主律师。若说世谛因缘。又非僧家之所议。若论佛法。从上祖宗多少佛法可与评量。总不如是。须知各各当人分上事。作么生是诸上座分上事。知有底对众吐露个消息。以表平生行脚。参善知识。具烁迦罗目。不被人谩。岂不快哉。还有么。良久曰。若无人出头。买卖不当价。徒劳更商量。珍重　僧问。佛未出世时如何。师曰。云遮海门树。曰出世后如何。师曰。擘破铁围山。

　　庐州天王徽禅师

　　上堂。僧问。如何是一大藏教。师曰。高座不曾登。曰登后如何。师乃曰。三段不同。今当第一。向下文长。付在来日。东家篱。西家壁。自己分上又作么生。僧无对。师便打　问如何是从天降下。师曰。风雨顺时。曰如何是从地涌出。师曰。稻麻竹苇。

　　庐州庆云真和尚

　　僧问。三乘十二分教即不问。如何是直截根源。师曰。十进九退。曰如何即是。师曰。何日得休时　问一言道断时如何。师曰。未是极则处。曰如何是极则处。师曰。冬后一阳生　问诸法实相义。和尚如何说。师曰。口挂东壁下　问佛令祖令今已委。向上机锋事若何。师曰令。曰学人不晓。如何指示。师曰收。

　　岳州永福院朗禅师

　　问僧。汝是甚处人。曰荆南人。师曰。还过公安渡也无。曰过公安渡。师曰。汝何不判公验。曰和尚何得特地。师曰。争奈岳阳关头何。僧无语。师便打。

　　郢州芭蕉山弘义禅师

　　僧问。如何是最初一句。师曰。举起分明。曰如何受持。师曰。苏噜悉哩　问学人非时上来。乞师一接。师曰。汝是甚处人。曰河北人。师曰。不易过黄河。

　　郢州赵横山和尚

　　僧问。十二时中。如何用心。师曰。长连床上。吃粥吃饭　问如何是诸佛师。师曰。平地看高。

　　信州西禅钦禅师

　　僧问。如何是函盖乾坤句。师曰。天上有星皆拱北。曰如何是截断众流句。师曰。大地坦然平。曰如何是随波逐浪句。师曰。春生夏长　问古殿重兴时如何。师曰。一回春到一回新。

　　庐州南天王海禅师

　　僧问。如何是一体真如。师曰。五郎手里铁弹子　问十度发言九度休时如何。师曰。口边生荆棘。曰如何免得此过。师曰。半路好抽身。

　　桂州觉华普照禅师

　　僧问。大千世界为甚么转身不得。师曰。谁碍阇黎。曰争奈转不得。师曰。无用处　问声色二字如何透得。师曰。虚空无变易。日月自纷拏　问如何是真如涅槃。师曰。秋风声飒飒。涧水响潺潺　上堂。总似今日老胡有望。然灯佛不如阇黎。总似今日老胡绝望。阇黎不如然灯佛。于此明得。大地微尘诸佛。西天二十八祖。唐土六祖。天下老宿。一时拈来。山僧拄杖头上。转妙法轮。于此明不得。百千诸佛。穿你鼻孔。西天二十八祖。透过你髑髅。还知么。若不知。山僧与你指出。良久曰。山河大地。有甚么过。久立珍重。

　　益州铁幢觉禅师

　　僧问。十二时中。如何履践。师曰。光剃头。净洗钵　问如何是道。师曰踏着。曰如何是道中人。师曰。退后三步　问诸佛出世。当为何事。师曰。截耳卧街。

　　新州延长山和尚(后住龙景山。真身现在)

　　僧问。如何是和尚家风。师曰。丑拙不可当。曰客来如何祇待。师曰。瓦碗竹箸　问从上古圣。向甚么处去。师曰。不在山间。即居树下。曰未审成得个甚么。师曰。汝还知落处么。僧无语。师便打。

　　眉州福化充禅师

　　僧问。如何是大人相。师曰。山僧这里不曾容易对阇黎。曰如何得相承去。师曰。白云虽有影。绿竹且无阴　问天皇也恁么道。龙潭也恁么道。未审和尚作么生道。师曰。汝试道看。曰比来请益。岂无方便。师曰。将谓是海东舶主。元来是北地游人　问如何是佛法大意。师曰。十字路头华表柱。曰学人不会。乞师再指。师曰。君自行东我向西。

　　眉州黄龙赞禅师

　　僧问。如何是和尚关棙子。师曰。少人踏得着。曰忽踏得着时如何。师曰。汝试进前看。僧便喝。师便打　问僧近离甚处。曰香林。师曰。在彼多少时。曰六年。师曰。世尊在雪山六年。证无上菩提。汝在香林六年。成得个甚么。僧无语。师曰。移厨吃饭汉。

　　衡州大圣院守贤禅师

　　僧问。如何是古佛道场。师曰。五通庙里没香炉　问如何是佛法大意。师曰。南斗七。北斗八。

　　舒州天柱山和尚

　　上堂。莫有作家战将么。试出来与山僧相见。时有僧出礼拜。师曰。山僧打退鼓。曰和尚是甚么心行。师曰。败将不战　问北斗藏身意旨如何。师曰。阇黎岂不是荆南人。曰是。师曰。祇见波澜起。不测洞庭深。

　　韶州云门山朗上座

　　自幼肄业讲肆。闻僧问云门。如何是透法身句。门曰。北斗里藏身。师罔测微旨。遂造云门。门才见。便把住曰。道道。师拟议。门拓开。乃示颂曰。云门耸峻白云低。水急游鱼不敢栖。入户已知来见解。何劳再举轹中泥。师因斯大悟。即便礼拜。自此依云门为上座　僧问。如何是解脱。师曰。穿靴水上行　问如何是透脱一路。师曰。南赡部洲。北郁单越。曰学人不会。意旨如何。师曰。朝游罗浮。暮归檀特。

　　郢州纂子山庵主

　　僧问。如何是透法身句。师曰。朝看东南。暮看西北。

　　广州地藏院慧慈明识禅师

　　僧问。既是地藏院。为甚塑炽盛光佛。师曰。过在甚么处　问如何是地藏境。师曰。无人得敢游。

　　庐州东天王广慈禅师

　　僧问。如何是天王境。师曰。明远台。曰如何是境中人。师曰。包希仁。

　　南岳下八世

　　白云祥禅师法嗣

　　韶州大历和尚

　　初参白云。云举拳曰。我近来不恁么也。师领旨礼拜。自此入室。住后。僧问。如何是西来意。师曰。破草鞋　问如何是无为。师乃摆手　问施主供养。将何报答。师以手捻髭曰。有髭即捻。曰无髭又如何。师曰。非公境界。

　　连州宝华和尚

　　上堂。看天看地。新罗国里。和南不审。日销万两黄金。虽然如此。犹是少分　上堂。尽十方世界。是个木罗汉。幡竿头上。道将一句来　上堂。天上龙飞凤走。山间虎啸猿啼。拈向鼻孔。道将一句来　问僧。甚么来。曰大容来。师曰。大容近日作么生。曰近来合得一瓮酱。师唤沙弥。将一碗水来。与这僧照影　因有僧问大容曰。天赐六铢披挂后。将何报答我皇恩。容曰。来披三事衲。归挂六铢衣。师闻之乃曰。这老冻齈。作恁么语话。容闻。令人传语曰。何似奴缘不断。师曰。此为抛砖。祇图引玉　师见一僧从法堂阶下过。师乃敲绳床。僧曰。若是这个。不请拈出。师喜下地诘之。僧无语。师便打　师有时戴冠子。谓众曰。若道是俗。且身披袈裟。若道是僧。又头戴冠子。众无对。

　　韶州月华山月禅师

　　初谒白云。云问。业个甚么。曰念孔雀经。云曰。好个人家男女。随鸟雀后走。师闻语惊异。遂依附久之。乃契旨。寻住月华。僧问。如何是月华家风。师曰。若问家风。即答家风。曰学人问家风。师曰。金铜罗汉　上堂。举一句语。遍大千界。还有人会得这个时节么。试出来道看。要知亲切。良久曰。不出头是好手。久立珍重　问如何是祖师西来意。师曰。梁王不识。曰意旨如何。师曰。只履西归　师入京上堂。有一官人。出礼拜起低头。良久。师曰。掣电之机。徒劳伫思　有一老宿。上法堂。东西顾视曰。好个法堂。要且无主。师闻乃召曰。且坐吃茶。宿问曰。元中最的。犹是龟毛兔角。不向二谛中修。如何密用。师曰测。宿曰。恁么则拗折拄杖。割断草鞋去也。师曰。细而详之。

　　南雄州地藏和尚

　　上堂。僧问。今日供养地藏。地藏还来否。师曰。打开佛殿门。装香换水　师与大容。在白云开火路。容曰。三道宝阶。何似个火路。师曰。甚么处不是。

　　英州乐净含匡禅师

　　上堂。良久曰。摩竭提国。亲行此令。去却担簦。截流相见　僧问。如何是西来意。师曰。侧耳无功　问如何是乐净家风。师曰。天地养人　问如何是乐净境。师曰。有工贪种竹。无暇不杖松。曰忽遇客来。将何供养。师曰。满园秋果熟。要者近前尝　问龙门有意。透者如何。师曰。滩下接取。曰学人不会。师曰。唤行头来　问但得本莫愁末。如何是本。师曰。不要问人。曰如何是末。师乃竖指　问如何是乐净境。师曰。满月团圆菩萨面。庭前㯶树夜叉头　僧辞。师问。甚处去。曰大容去。师曰。大容若问乐净有何言教。汝作么生祇对。僧无语。师代曰。但道乐净近日不肯大容　因普请打篱次。僧问。古人种种开方便门。和尚为甚么却拦截。师曰。牢下撅着。

　　韶州后白云和尚

　　僧问。古琴绝韵。请师弹。师曰。伯牙虽妙手。时人听者希。曰恁么则再遇子期也。师曰。笑发惊弦断。宁知调不同　问昔日灵山一会。梵王为主。未审白云甚么人为主。师曰。有常侍在。曰恁么则法雨霶𩃱。群生有赖。师曰。汝莫这里卖栀子。

　　韶州白云福禅师

　　僧问。如何是佛法的的之意。师曰直。曰学人不会。师曰。崖州路上问知音。

　　德山密禅师法嗣

　　鼎州文殊应真禅师

　　上堂。直钩钓狞龙。曲钩钓虾蟆蚯蚓还有龙么。良久曰。劳而无功　僧问。宝剑未出匣时如何。师曰。在甚么处。曰出匣后如何。师曰。臂长衫袖短　问古人拊掌意旨如何。师曰。家无小使。不成君子。

　　南岳南台勤禅师

　　僧问。如何是祖师西来意。师曰。一寸龟毛重七斤。

　　鼎州德山绍晏禅师

　　僧问。如何是祖师西来意。师曰。桃源水绕白云亭　上堂。一尘才起。大地全收。一毛头上。师子全身且道。一尘才起。大地全收。须弥山重多少。一毛头上。师子全身。大海水有几滴。有人道得。与汝拄杖子。天下横行。若道不得。须弥山盖却汝头。大海水溺却汝身。

　　潭州鹿苑文袭禅师

　　僧问。远远投师。请师一接。师曰。五门巷里无消息。僧良久。师曰会么。曰不会。师曰。长乐坡头信不通。

　　澧州药山可琼禅师

　　上堂。僧出曰。请师答话。师曰好。曰还当得也无。师曰更问　问巨岳不曾乏寸土。师今苦口为何人。师曰。延寿也要道过。曰不伸此问。焉辩我师。师便喝。僧礼拜。师便打。

　　巴陵乾明院普禅师

　　僧问。万行齐修。古人不许。不落功勋。还许也无。师曰一。曰学人未晓。乞师再指。师曰。三十年后。

　　兴元府中梁山崇禅师

　　僧问。垂丝千尺。意在深潭时如何。师曰。红鳞掌上跃。

　　鄂州黄龙志愿禅师

　　僧问。迦叶上行衣。何人合得披。师曰。一片烧痕地。春入又逢青。

　　益州东禅秀禅师

　　僧问。既是善神。为甚么却被雷打。师曰。世乱奴欺主。年衰鬼弄人　问如何是一代时教。师曰。多年故纸。

　　鼎州普安道禅师

　　三句颂。函盖乾坤曰。乾坤并万象。地狱及天堂。物物皆真见。头头用不伤。截断众流曰。堆山积岳来。一一尽尘埃。更拟论玄妙。冰消瓦解摧。随波逐浪曰。辩口利舌问。高低总不亏。还汝应病药。诊候在临时。三句外曰。当人如举唱。三句岂能该。有问如何事。南岳与天台　抬荐商量曰。相见不扬眉。君东我亦西。红霞穿碧落。白日绕须弥。

　　巴陵鉴禅师法嗣

　　南昌泐潭灵澄禅师

　　以脱洒不羁人。故目为散圣。因智门宽问曰。甚处来。师曰。水清月现。门曰。好好借问。师曰。褊衫不染皂。门曰。吃茶去　师尝有颂曰。因僧问我西来意。我话居山七八年。草履祇栽三个耳。麻衣曾补两番肩。东庵每见西庵雪。下涧长流上涧泉。半夜白云消散后。一轮明月到床前。

　　襄州兴化院兴顺禅师

　　僧问。如何是和尚深深处。师曰。举即易。答即难。曰为甚么如此。师曰。过去　问如何是百千妙门同归方寸。师曰。水底看夜市　问如何是向上事。师曰。楚山头指天。

　　双泉宽禅师法嗣

　　蕲州五祖师戒禅师

　　僧问。如何是佛。师曰。鼻孔长三尺。曰学人不会。师曰。真不掩伪。曲不藏直　问如何是道。师曰点。曰点后如何。师曰。荆三汴四　问宝剑未出匣时如何。师曰看。曰出匣后如何。师曰收　问如何是随色摩尼珠。师曰随。曰随后如何。师曰。一个婆婆两个瘿　问得船便渡时如何。师曰。棹在谁人手。僧拟议。师曰。云有出山势。水无投涧声　上堂。佛病祖病。一时与诸禅德。拈向三门外。诸禅德。还拈得山僧病也无。若拈得山僧病。不妨见得佛病祖病。珍重　问如何是祖师西来意。师曰。担不起。曰为甚么担不起。师曰。祖师西来意　问牛头未见四祖时如何。师曰。高问低对。曰见后如何。师曰。风萧萧。雨飒飒　上堂。僧问。名喧宇宙知师久。雪岭家风略借看。师曰。未在更道。僧展两手。师便打。僧礼拜。师竖起拄杖曰。大众会么。言不再举。令不重行。便下座　问僧。近离甚处。曰东京。师曰。还见天子也无。曰常年一度出金明池。师曰。有礼可恕。无礼难容。出去　智门问曰。暑往寒来即不问。林下相逢事若何。师曰。五凤楼前听玉漏。门曰。争奈主山高案山低。师曰。须弥顶上击金钟　上方岳。少与雪窦显。结伴游淮山。闻师住五祖。喜勘验。显未欲前。岳乃先往。径造丈室。师曰。上人名甚么。对曰齐岳。师曰。何似泰山。岳无语。师即打赶。翌日复谒。师曰。汝作甚么。岳回首。作圆相呈之。师曰。趁炉灶热。更搭一个。岳拟议。师拽杖赶出门。数日后。岳再诣。乃提起坐具曰。展则大千沙界。不展则毫发不存。为复展即是。不展即是。师遽下绳床把住曰。既是熟人。何须如此。岳又无语。师又打出　师暮年至大愚。倚杖谈笑而化。

　　江陵府福昌院重善禅师

　　僧问。如何是正法眼。师曰。夜观乾象。曰学人不会。师曰。日里看山　问如何是佛法的的大意。师曰。东方甲乙木。曰恁么则粉骨碎身也。师曰。易开终始口。难保岁寒心　问浩浩尘中。如何辩主。师曰。长安天子。塞外将军。曰恁么则权握在手。师曰。不斩无罪人　问如何是不迁底法。师曰。死人不坐禅。曰学人不会。师曰。那伽常在定　问离却咽㗋唇吻。请师速道。师曰。福昌口门窄。曰和尚为甚么口门窄。师曰。还我话来　问如何是离筌蹄底句。师曰。头大帽子小。曰意旨如何。师曰。侧脚反穿靴　问金乌东涌。玉兔西沉时如何。师曰。措大不骑驴。曰恁么则谢师指南。师曰。更须子细　问牛头未见四祖时如何。师曰。槵子数珠。曰见后如何。师曰。铁磬行者　问未施武艺。便入战场时如何。师曰。老僧打退鼓。曰恁么则展阵开旗去也。师曰。伏惟尚飨　上堂。尽乾坤大地微尘诸佛。总在福昌这里。拈拄杖画一画曰。说佛说法。诸禅德。若也会得。出来与汝证据。若也不会。花须连夜发。莫待晓风吹。便下座。

　　蕲州四祖志諲禅师

　　僧问。如何是透法身句。师曰。多年松树老𥻘皴　问叶落归根时如何。师曰。一岁一枯荣。

　　襄州兴化奉能禅师

　　僧问。如何是佛。师曰。发长僧貌丑。

　　唐州天睦山慧满禅师

　　僧问。如何是佛。师曰。多年桃核。曰意旨如何。师曰。打破里头人　问如何是祖师西来意。师曰。三年逢一闰。曰合谈何事。师曰。九日是重阳。

　　鄂州建福智同禅师

　　僧问。如何是透法身句。师曰。鹦鹉慕西秦。僧礼拜。师曰。听取一颂。云门透法身。法身何许人。雁回沙塞北。鹦鹉慕西秦。

　　襄州延庆宗本禅师

　　僧问。鱼未跳龙门时如何。师曰。摆手入长安。曰跳过后如何。师曰。长安虽乐。

　　鼎州大龙山炳贤禅师

　　僧问。昔日先师语。如何透法身。师曰。万仞峰前句。不与白云齐　问如何是动乾坤句。师曰。透出龙宫翻大海。掌开日月倒须弥　问如何是出家人。师曰深。曰如何是出家法。师曰苦。

　　自岩上座

　　僧问。如何是无缝塔。师曰。砖瓦泥土。曰如何是塔中人。师曰。含齿戴发　问如何是大人相。师曰。不曾作模样。曰如何是老人相。师曰。无力把拄杖　问洞山麻三斤。意旨如何。师曰。八十婆婆不梳妆。

　　香林远禅师法嗣

　　随州智门光祚禅师

　　上堂。德山入门便棒。临济入门便喝。你且道。山僧者里用个什么。还有人委悉么。不如归堂向火。珍重　上堂。三两日来好春雨。可谓霶𩃰。凡夫人见水是水。天人见水是琉璃。鱼龙见水是窟宅。饿鬼见水是火。你衲僧家。唤作什么。你若唤作水。又同凡夫见。若唤作琉璃。又同天人见。若唤作窟宅。又同鱼龙见。若唤作火。又同饿鬼见。是你寻常还作么生。所以道。若是得底人。道火不烧口。道水不溺身。你每日吃饭。还少得一粒么。又古人云。终日着衣吃饭。未曾咬着一粒米。未曾挂着一缕线。虽然如此。又须实到者里始得。若未到者田地。且莫掠虚　问诸法寂灭相。不可以言宣时如何。师曰。好个问头。曰漝么则匝地普天。师曰。更是一堆　问如何是无缝塔。师曰。四楞着地。曰如何是塔中人。师曰。鼻孔三斤称不起　问威音王以前。是什么人先悟。师曰。何不问露柱。曰便漝么会时如何。师曰。二头三手　问威音一响。妙色已彰时如何。师曰。两重公案　问既是普眼。为什么不见普贤。师曰。弄巧成拙　师学人有龟毛拂子。将奉师时如何。师曰。老僧有兔角拄杖与阇黎。曰与么则进贡得赏也。师曰。三十年后。此话大行　上堂。诸上座。且得秋凉。正好进道决择。还有疑情。出来对众。大家共你商量。理长则就。所以赵州八十。尚自行脚。祇是要饱丛林。又且不担板。若有作者。但请对众施呈。忽有骑墙察辨。呈中藏锋。忽棒忽喝。或施圆相。忽象王回施。忽师子返踯。忽作大师子吼。忽拗折拄杖。忽掀倒禅床。但请施设。还有么。众无对。又曰。若是宗门中儿孙。须瞻祖师机。方可是祖师苗裔。不可吃却祖师饭。着却祖师衣。趁謴过日。便道我是行脚僧。者个祇唤作名字比丘。徒消信施。阎罗王久后征你草鞋钱有日在。莫道我得便宜。忽然一日眼光落地。入地狱如箭射。又图个什么。各自着便宜。又不是憨汉也。久立　上堂。若欲多求。恐妨于道。祇如诸上座。还得道业成办也未。若也未办。千般巧说。不益其心。万种思量。是何道理。所以古人道。你若无心我也休。晴干不肯去。须待雨淋头　问如何是般若体。师曰。蚌含明月。曰。如何是般若用。师曰。兔子怀胎　问三春已去。九夏又临。学人未明。乞师直指。师曰。打你头破作七分。曰也知师为迷徒切。争奈学人未晓何。师曰。非日月咎　问未有世界时。还有佛法也无。师曰。少一时不生。剩一时不死　问。拈槌竖拂。扬眉瞬目。即不问。向上一路。请师举唱。师曰。你为什么担枷过状。曰与么则谢师方便。师曰。罪不重科　问。师唱谁家曲。宗风嗣阿谁。师曰。重叠关山路。曰今日一会又奚为。师曰。对牛弹琴　问真源无朕兆。如何语祖宗。师曰。句里明人。曰漝么则南山起云北。山下雨。师曰。杨花得暖风　问如何是透法身句。师曰。猢狲系露柱　上堂。千人排门。不如一人拔关。僧便问。如何是千人排门。师曰。守株待兔。曰如何是一人拔关。师曰。你不是者手脚　问如何是禅。师曰。最苦是黄连。曰如何是道。师曰。甜底是甘草　上堂。鼓声才罢。罕遇作家。僧出礼拜。师曰打鼓为三军。曰长蛇偃月休施展。匹马单枪谩立功。师曰。冰消瓦解。曰诺。师曰。苏噜苏噜　问空王殿中。以何为侍者。师曰。楼至佛　上堂。南泉道。自小养一头水牯牛。拟向溪东放。不免食他国王水草。拟向溪西放。不免食他国王水草。不如随处纳些些。他总不见。所以云门大师道。平地上死人无数。过得荆棘林是好手。只饶你截断凡圣。及尽有无。也祇是老鼠入饭瓮。未知有向上一窍在。便有僧问。如何是向上一窍。师便打曰。我早是将一块屎蓦口抹了。你更来咬我手作么。僧拟议。师便趁　上堂。神方秘术。子父不传。山僧有个药方。黑豆好合酱。便下座　问如何是清净法身。师曰。满眼是埃尘　问如何是色空。师曰。薤园里卖葱　问应化非真佛。亦非说法者。未审是什么人说。师曰。露柱口唇缺　问如何是无底钵盂。师曰。挂向壁上。曰未审将何斋粥。师曰。瓦碗竹箸　问如何是佛。师曰。抱赃叫屈　问如何是祖师西来意。师曰。山云野雉　问如何是然灯前。师曰。空劫无闲人。曰如何是正然灯。师曰。火星入牛斗。曰如何是然灯后。师曰。衲僧天下走　问古镜未磨时如何。师曰。也祇是个铜片。曰磨后如何。师曰。且收取　问学人有一问。未审。师还答也无。师曰。南地鹄。北地狐。曰意旨如何。师曰。三月里看　问善财入楼阁。是何时节。师曰。末后殷勤。曰毕竟如何折倒。师曰。不如退后三步。曰恁么则古人不先。今人不后。师曰。秦王击缶　问终日切切。祇为庭前残雪。如何得雪消去。师曰。相次春来。曰恁么则红轮起处底穿荡尽。师曰。雪上更加霜　问闭门造车时如何。师曰。还得成就也未。曰出门合辙时如何。师曰。鲁般门下　问承教有言。一人发真归源。十方虚空悉皆销殒。既是虚空。云何销殒。师曰。归源者合知。曰恁么则一沤生处众波同。师曰。细看前话。

　　灌州罗汉和尚

　　僧问。如何是佛。师曰。牛头阿旁。曰如何是法。师曰。剑树刀山　问如何是佛法大意。师曰。井中红焰。日里浮沤。曰如何领会。师曰。遥指扶桑日那边　问如何是本来心。师曰。蹉过了也。

　　灌州青城香林信禅师

　　僧问。觌面相呈时如何。师曰。筑着鼻孔。

　　洞山初禅师法嗣

　　潭州福严良雅禅师

　　居洞山第一座。山小参次。僧出问。如何是佛。山答曰。麻三斤。参罢。山至寮谓师曰。我今日答这僧话。得么。师曰。恰值某净发。山曰。你元来作这去就。拂袖便出。师曰。这老汉。将谓我明他这话头不得。因作偈呈曰。五彩画牛头。黄金为点额。春晴二月初。农人皆取则。寒食贺新正。铁钱三五百。山见深肯之　住福严日。僧问。如何是和尚家风。师曰。入门便见。

　　荆南府开福德贤禅师

　　僧问。去离不得时如何。师曰。子承父业　　问如何是衲僧活计。师曰。耳里种田上堂。不用思而知。不用虑而解。知解俱泯。合谈何事。良久曰。一叶落天下秋　问承和尚有言。隔江招手。意旨如何。师曰。被里张帆。曰恁么则南山起云。北山下雨去也。师曰。踏不着。

　　潭州报慈嵩禅师

　　僧问。北斗藏身。意旨如何。师曰。百岁老人入漆瓮。

　　岳州乾明睦禅师

　　问洞山。停机罢赏时如何。山曰。水底弄傀儡。师曰。谁是看玩家。山曰。停机罢赏者。师曰。恁么则知音不和也。山曰。知音底事作么生。师曰。大尽三十日。山曰。未在更道。师曰。某甲合吃和尚手中痛棒。山休去　问昔日灵山记。今朝嗣阿谁。师曰。楚山突兀。汉水东流。曰恁么则洞山的嗣也。师曰。听事不真。唤钟作瓮。

　　邓州广济院同禅师

　　僧问。万缘息尽时如何。师曰。三脚虾蟆飞上天　问如何是透法身句。师曰。华岳三峰小。曰此意如何。师曰。青河辊底流。

　　韶州东平山洪教禅师

　　僧问。如何是向上关。师竖起拂子。曰学人未晓。乞师再指。师曰。非公境界。曰和尚岂无方便。师曰。再犯不容。

　　泐潭谦禅师法嗣

　　䖍州了山宗盛禅师

　　上堂。钟声清鼓声响。早晚相闻休妄想。荐得徒劳别问津。莫道山僧无伎俩。咄。

　　奉先深禅师法嗣

　　天台莲华峰祥庵主

　　僧问。如何是雪岭泥牛吼。师曰听。曰如何是云门木马嘶。师曰响　示寂日。拈拄杖示众曰。古人到这里。为甚么不肯住。众无对。师乃曰。为他途路不得力。复曰。毕竟如何。以杖横肩曰。楖栗横担不顾人。直入千峰万峰去。言毕而逝。

　　江州崇圣御禅师

　　僧问。如何是学人受用三昧。师曰。横担拄杖。曰意旨如何。师曰。步步踏实。

　　双泉郁禅师法嗣

　　鼎州德山慧远禅师

　　开堂示众。无量法门。悉已具足。然虽如是。且须委悉始得。其余方便。昔时圣人互出。乃曰。传灯尔后。贤者差肩。故云继祖是以。心心相传。法法相印。且作么生传。作么生印。举起拂子曰。此乃人天同证。若如是也递相证明。其或未晓之徒。请垂下问。僧问。如何是祖师西来意。师曰。铁门路险　解夏上堂。僧问。九旬禁足今已满。自恣之仪事若何。师曰。猢狲趁蛱蝶。九步作一歇。曰意旨如何。师示颂曰。两个童儿舁木鼓。左边打了右边舞。刹那变现百千般。分明示君君记取　问亡僧迁化。向甚么处去。师曰。乌龟钻破壁　上堂。枕石漱流。任运天真。不见古者道。拨霞扫雪和云母。掘石移松得茯苓。当恁么时。复何言哉。诸禅德。要会么。听取一颂。雪霁长空。迥野飞鸿。段云片片。向西向东。

　　襄州含珠山彬禅师

　　僧问。如何是正法眼。师曰。瞎　问如何是和尚关棙子。师竖起拂子。僧便喝。师便打。　问如何是三乘教。师曰。上大人。曰意旨如何。师曰。化三千。

　　披云寂禅师法嗣

　　庐山开先照禅师

　　僧问。向上宗乘。乞师垂示。师曰。白云断处见明月。曰犹是学人疑处。师曰。黄叶落时闻捣衣　问如何是和尚家风。师曰。一条寒涧木。得力胜儿孙。曰用者如何。师曰。百杂碎　上堂。丛林规矩。古佛家风。一参一请。一粥一饭。且道。明得个甚么。祇如诸人心心不停。念念不住。若能不停处停。念处无念。自合无生之理。与么说话。笑破他人口。

　　金陵天宝和尚

　　僧问。白云抱幽石时如何。师曰。非公境界　问如何是和尚家风。师曰。列半作三。曰学人未晓。师曰。鼻孔针筒。

　　舜峰韶禅师法嗣

　　磁州桃园山曦朗禅师

　　僧问。如何是祖师西来意。师曰。西来若有意。斩下老僧头。曰为甚却如此。师曰。不见道为法丧躯。

　　安州法云智善禅师

　　僧问。如何是古佛道场。师曰。山青水绿。

　　般若柔禅师法嗣

　　蓝田县真禅师

　　僧问。如何是大定门。师曰。拈柴择菜　上堂。成山假就于始篑。修途托至于初步。上座适来。从地炉边来。还与初步同别。若言同。即不会不迁。若言别。亦不会不迁。上座作么生会。还会么。这里不是那里。那里不是这里。且道。是一处两处。是迁不迁。是来去不是来去。若于此显明得。便乃古今一如。初终自尔。念念无常。心心永灭。所以道。观方知彼去。去者不至方。上座适来恁么来。却请恁么去。参。

　　妙胜臻禅师法嗣

　　西川雪峰钦山主

　　上堂。昨日一今日二。不用思量。快须瞥地。蹉过平生。没巴鼻。咄。

　　清凉明禅师法嗣

　　吉州西峰云豁禅师

　　郡之曾氏子。早扣诸方。晚见清凉问。佛未出世时如何。凉曰。云遮海门树。曰出世后如何。凉曰。擘破铁围山。师于言下大悟。凉印可之　归住宝龙。云侣骈集。宋真宗遣使召至。访问宗要。留上苑。经时冥坐不食。上嘉异。赐号圆净。辞归。珍锡甚隆。皆不受。以诗宠其行。改宝号曰祥符。旌师之居也　尝有问易中要旨者。师曰。夫神生于无形。而成于有形。从有以至于无。然后能合乎妙圆正觉之道。故自四十九衍。以至于万有一千五百二十。以穷天下之理。以尽天下之性。不异吾圣人之教也　示寂日。为众曰。天不高地不厚。自是时人觑不透。但看腊月二十五。依旧面南看北斗。瞑然而逝。茶毗获设利。建塔。

　　五灯全书卷第三十二
卍新纂续藏经第 81 册 No. 1571 五灯全书(卷1-33)


　　五灯全书卷第三十三

　　京都圣感禅寺住持(臣)僧　(超永)　编辑

　　京都古华严寺住持(臣)僧　(超揆)　较阅　进呈

　　　　云门宗

　　南岳下九世

　　文殊真禅师法嗣

　　瑞州洞山晓聪禅师

　　韶州杜氏子。游方时。在云居作灯头。见僧说泗州大圣。近在扬州出现。有说。问曰。既是泗州大圣。为甚么却向扬州出现。师曰。君子爱财。取之以道。后僧举似莲华峰祥庵主。主大惊曰。云门儿孙犹在。中夜望云居拜之　住后。上堂。僧问。达磨未传心地印。释迦未解髻中珠。此时若问西来意。还有西来意也无。师曰。六月雨淋淋。宽其万姓心。曰恁么则云散家家月。春来处处花。师曰。脚跟下到金刚水际是多少。僧无语。师乃曰。祖师西来。特唱此事。自是上座不荐。所以从门入者。不是家珍。认影迷头。岂非大错。既是祖师西来特唱此事。又何必更对众忉忉珍重　问无根树子。向甚么处栽。师曰。千年常住一朝僧　问如何是离声色句。师曰。南赡部洲。北郁单越。曰恁么则学人知恩不昧也。师曰。四大海深多少　问如何是佛。师曰。理长即就　上堂教山僧道甚么即得。古即是今。今即是古。所以楞严经道。松直棘曲。鹄白乌玄。还知得么。虽然如是。未必是松一向直。棘一向曲。鹄便白。乌便玄。洞山道。这里也有曲底松。也有直底棘。也有玄底鹄。也有白底乌。久立　上堂。僧问。学人进又不得。退又不得时如何。师曰。抱首哭苍天。僧无语。师曰。汝还知钵盂鐼子落处么。汝若知得落处。也从汝问。三十年后。蓦然问着也不定　上堂。举寒山曰。并底生红尘。高峰起白浪。石女生石儿。龟毛寸寸长。若要学菩提。但看此模样。良久曰。还知落处也无。若也不知落处。看看菩提。入僧堂里去也。久立　上堂。春寒凝冱。夜来好雪。还见么。大地雪漫漫。春风依旧寒。说禅说道易。成佛成祖难。珍重　上堂。晨鸡报晓灵。粥后便天明。灯笼犹瞌睡。露柱却惺惺。复曰。惺惺直言惺惺。历历直言历历。明朝后日。莫认奴作郎。珍重　因事示众。天晴盖却屋。乘干刈却禾。早输王税了。鼓腹唱巴歌　问德山入门便棒。犹是起模画样。临济入门便喝。未免捏目生花。离此二途。未审。洞山如何为人。师曰。天晴久无雨。近日有云腾。曰他日若有人问洞山宗旨教。学人如何举似。师曰。园蔬枯槁甚。担水泼菠棱　师于宋仁宗天圣庚午六月八日示疾。持不食七日。上堂辞众。述法身偈曰。参禅学道莫茫茫。问透法身北斗藏。余今老倒尪羸甚。见人无力得商量。唯有钁头知我意。栽松时复上金刚。言讫而寂。又七日阇维。得五色舍利。塔于金刚岭。

　　南台勤禅师法嗣

　　汝州高阳法广禅师

　　僧问。如何是大悲千手眼。师曰。堕坑落堑。

　　潭州石霜节诚禅师

　　僧问。古者道。卷帘当白昼。移榻对青山。如何是卷帘当白昼。师曰。过净瓶来。曰如何是移榻对青山。师曰。却安旧处着　上堂。心外无法。法外无心。随缘荡荡。更莫沉吟。你等诸人。才上阶道。便好回去。更要待第二杓恶水泼。作甚么。

　　德山晏禅师法嗣

　　鼎州德山志先禅师

　　僧问。见色便见心时如何。师曰。角弓弯似月。宝剑利如霜。曰如何领会。师曰。金甲似鱼鳞。朱旗如火𦦨　问远远投师。乞师一接。师曰不接。曰恁么则虚伸一问。师曰。少逢穿耳客。多遇刻舟人　问大通智胜佛十劫坐道场。为甚么。不得成佛道。师曰。贪观天上月。失却掌中珠　问军期急速时如何。师曰。十字街头满面尘。曰为甚么如此。师曰。知而故犯　问如何是无为之谈。师曰。石羊石虎喃喃语。曰是何言教。师曰。长行书不尽。短偈绝人闻　问如何是一称南无佛。师曰。皆以成佛道。

　　黑水璟禅师法嗣

　　峨嵋黑水义钦禅师

　　上堂。僧出礼拜。师曰。大地百杂碎。便下座。

　　五祖戒禅师法嗣

　　洪州泐潭怀澄禅师

　　僧问。见者是色。闻者是声。离此二途。请师别道。师曰。古寺新牌额　问不与万法为侣者。是甚么人。师曰。观世音菩萨　师一日见僧披衲。师曰。得恁么好针线。曰祇要牢固。师曰。打草惊蛇作甚么。曰客来须看。师曰。祇有这个更别有。曰云生岭上。师曰。未在更道。曰水滴岩间　问如何是佛法大意。师曰。文殊自文殊。解脱自解脱。

　　瑞州洞山自宝禅师

　　庐州合肥吴氏子。生有奇相。弱龄出家普宁。尝在五祖主寺事。一日方丈。要生姜制药。必以钱回乃与。戒心重之。后依聪公于洞山。会聪没。遗言令师继席焉。上堂。总恁么风恬浪静。那里得来。忽遇洪波浩渺。白浪滔天。当恁么时。觅个水手也难得。众中莫有把柂者么。众无对。师曰。赚杀一船人　僧问。如何是佛。师曰。腰长脚短　移迁归宗。一日扶杖出门。见县尉喝道来。师避道左。尉马跪不行。师曰。者畜生却识人。尉知作礼于师。马乃行。

　　复州北塔思广禅师

　　僧问。如何是衲僧变通之事。师曰。东涌西没。曰变通后如何。师曰。地肥茄子嫩　问如何是和尚家风。师曰。左手书右字。曰学人不会。师曰。欧头柳脚。

　　蕲州四祖端禅师

　　法身颂曰。灯心刺着石人脚。火急去请周医博。路逢庞公相借问。六月日头干晒却。

　　潭州云盖志颙禅师

　　僧问。如何是祖师西来意。师曰。古寺碑难读。曰意旨如何。师曰。读者尽攒眉　问如何是云盖境。师曰。山角金屏掩。松萝玉帐垂。曰如何是境中人。师曰。紫袍公子少。雪顶老僧多　上堂。师顾大众。喝一喝曰。诸禅德莫是宾主历然么。莫是先照后用么。莫是照用同时么。若恁么会。临济宗风。平沉苦海。既不恁么会。且作么生会。良久。喝一喝。复拍禅床一下　上堂。昨日三今日四。把断要津。放开捏聚。无限禅徒。特罔措。喝一喝。

　　舒州海会通禅师

　　僧问。如何是佛法大意。师曰。柿桶盖㯶笠。曰学人不晓。师曰。行时头顶戴。坐则挂高壁。

　　瑞州洞山妙圆禅师

　　僧问。如何是佛。师曰。头脑相似。

　　蕲州义台子祥禅师

　　僧问。如何是义台境。师曰。路不拾遗。曰如何是境中人。师曰。桀犬吠尧。

　　明州天童怀清禅师

　　僧问。如何是祖师西来意。师曰。眼里不着沙。曰如何领会。师曰。耳里不着水。曰恁么则礼拜也。师曰。东家点灯。西家暗坐。

　　越州宝严叔芝禅师

　　僧问。如何是佛。师曰。土身木骨。曰。意旨如何。师曰。五彩金装。曰恁么则顶礼去也。师曰。天台楖栗。

　　蕲州五祖山秀禅师

　　僧问。无法可说。是名说法。既是无法可说。又将何说。师曰。霜寒地冻。曰空生不解岩中坐。惹得天花动地来师。曰日。出冰消僧。拟议师曰。何不进语。僧又无语。师曰。车不横推。理无曲断。

　　襄州白马辩禅师

　　僧门。如何是佛。师曰。水来河涨。曰如何是法。师曰。风来树动。

　　随州水南智昱禅师

　　上堂。欲识解脱道。鸡鸣天已晓。赵州庭前柏。打落青州枣。咄。

　　福昌善禅师法嗣

　　安吉州上方齐岳禅师

　　僧问。如何是菩提。师曰。砖头瓦子。曰意旨如何。师曰。苦　上堂。旋收黄叶烧青烟。竹榻和衣半夜眠。粥后放参三下堂。孰能更话祖师禅。便下座。

　　明州育王常坦禅师

　　僧问。如何是有中有。师曰。金河峰上。曰如何是无中无。师曰。般若堂前　上堂。千花竞发。百鸟啼春。是向上句。诸佛出世。知识兴慈。是向下句。作么生是不涉二途句。若识得。顶门上出气。若识不得。土牛耕石田。击禅床。下座。

　　润州金山瑞新禅师

　　僧问。吾有大患。为吾有身。父母未生。未审。此身在甚么处。师曰。旷大劫来无处所。若论生灭尽成非。曰恁么则周遍十方。心不在一切处。师曰。泥里撼桩　上堂。世间所贵者。和氏之璧。隋侯之珠。金山唤作驴屎马粪。出世间所贵者。真如解脱。菩提涅槃。金山唤作𡱰沸碗鸣。且道。恁么说话。落在甚么处。故不是取舍心。重信邪倒见。诸人要知么。猛虎不顾几上肉。洪炉岂铸囊中锥。

　　乾明信禅师法嗣

　　澧州药山彝肃禅师

　　僧问。佛未出世时如何。师曰。大树大皮裹。曰出世后如何。师曰。小树小皮缠　问如何是不动尊。师曰。四王抬不起。

　　智门祚禅师法嗣

　　明州雪窦重显禅师

　　遂宁李氏子。依普安铣出家。受具之后。横经讲席。究理穷元。诘问锋驰。机辩无敌。咸知法器。佥指南游。首造智门。即伸问曰。不起一念。云何有过。门召师近前。师才近前。门以拂子蓦口打。师拟开口。门又打。师豁然开悟。出住翠峰。后迁雪窦　开堂日。于法座前。顾视大众曰。若论本分。相见不必高升法座。遂以手画一昼曰。诸人随山僧手看。无量诸佛国土。一时现前。各各子细观瞻。其或涯际未知。不免拖泥带水。便升座。上首白椎罢。有僧方出。师约住曰。如来正法眼藏。委在今日。放行则瓦砾生光。把住则真金失色。权柄在手。杀活临时。其有作者。共相证据。僧出问。远离翠峰祖席。已临雪窦道场。未审是一是二。师曰。马无千里谩追风。曰恁么则云散家家月。师曰。龙头蛇尾汉。问德山临济。棒喝已彰。和尚如何为人。师曰。放过一着。僧拟议。师便喝曰。未审祇恁么别有在。师曰。射虎不真。徒劳没羽。问吹大法螺。击大法鼓。朝宰临筵。如何即是。师曰。清风来未休。曰恁么则得遇于师也。师曰。一言已出。驷马难追。僧礼拜。师曰。放过一着。乃普观大众曰。人天普集。合发明个甚么事。焉可互分宾主。驰骋问答。便当宗乘去。广大门风。威德自在。辉腾今古。把定乾坤。千圣祇言自知五乘莫能建立。所以声前悟旨。犹迷顾鉴之端。言下知宗。尚昧识情之表。诸人要知真实相为么。但以上无攀仰。下绝已躬。自然常光现前。个个壁立千仞。还辩明得也无。未辩辩取。未明明取。既辩明得。能截生死流。同据佛祖位。妙圆超悟。正在此时。堪报不报之恩。以助无为之化　问如何是佛法大意。师曰。祥云五色。曰学人不会。师曰。头上漫漫　问达磨未来时如何。师曰。猿啼古木。曰来后如何。师曰。鹤唳青霄。曰即今事作么生。师曰。一不成。二不是　问和尚未见智门时如何。师曰。尔鼻孔。在我手里。曰见后如何。师曰。穿过髑髅　有僧出礼拜。起曰。请师答话。师便棒。僧曰。岂无方便。师曰。罪不重科。复有一僧。出礼拜。起曰。请师答话。师曰。两重公案。曰请师不答话。师亦棒　问古人道。北斗里藏身。意旨如何。师曰。千闻不如一见。曰此话大行。师曰。老鼠衔铁　问古人道。皎皎地绝一丝头。祇如山河大地。又且如何。师曰。面赤不如语直。曰学人未晓。师曰。遍问诸方　问如何是学人自己。师曰。乘槎斫额。曰莫祇这便是。师曰。浪死虚生　问如何是缘生义。师曰。金刚铸铁券。曰学人不会。师曰。闹市里牌。曰恁么则行到水穷处。坐看云起时。师曰。列下　问四十九年。说不尽底。请师说。师曰。争之不足。曰谢师答话。师曰。铁棒自看　问如何是把定乾坤眼。师曰。拈却鼻孔。曰学人不会。师曰。一喜一悲。僧拟议。师曰。苦　问如何是脱珍御。服着弊垢衣。师曰。垂手不垂手。曰乞师方便。师曰。左眼挑筋。右眼抉肉　问龙门争进举。那个是登科。师曰。重遭点额。曰学人不会。师曰。退水藏鳞　问寂寂忘言。谁是得者。师曰。衔帽穿云去。曰如何领会。师曰。披蓑带雨归。曰三十年后。此话大行。师曰。一场酸涩　问坐断毗卢底人。师还接否。师曰。殷勤送别潇湘岸。曰恁么则学人罪过也。师曰。天宽地窄太愁人。僧礼拜。师曰。苦屈之词。不妨难吐　问生死到来。如何迴避。师曰。定花板上。曰莫便是他安身立命处也无。师曰。符到奉行　上堂。僧问。如何是吹毛剑。师曰。苦曰还许学人用也无。师嘘一嘘。乃曰。大众前共相酬唱。也须是个汉始得。若也未有奔流度刃底眼。不劳拈出。所以道。如大火聚。近着即燎却面门。亦如按太阿宝剑。冲前即丧身失命。复曰。大阿横按祖堂。寒千里应须息万端。莫待冷光轻闪烁。良久曰。看看。便下座　上堂。僧问。如何是维摩一默。师曰。寒山访拾得。曰恁么则入不二之门。师嘘一嘘。乃曰。维摩大士去。何从千古令。人望莫穷。不二法门休。更问。夜来明月上孤峰　上堂。春山叠乱青。春水漾虚碧。寥寥天地间。独立望何极。便下座。却顾谓侍者曰。适来有人看方丈么。者曰。有师曰。作贼人心虚　上堂。十方无壁落。四面亦无门。古人向甚么处见客。若道得接手句。许你天上天下　上堂。田地稳密底。佛祖不敢近。为甚么抬脚不起。神通游戏底。鬼神不能测。为甚么下脚不得。直饶十字纵横。朝打三千。暮打八百　上堂。大众这一片田地。分付来多时也。尔诸人。四至界畔。犹未识在。若要中心树子。我也不惜。问如何是诸佛本源。师曰。千峰寒色。曰未委向上更有也无。师曰。雨滴岩花　上堂。僧问。雪覆芦花时如何。师曰。点曰。恁么则为祥为瑞去也。师曰。两重公案。乃曰。雪覆芦花欲暮天。谢家人不在渔船。白牛放却无寻处。空把山童赠铁鞭　师一日游山。四顾周览。谓侍者曰。何日复来于此。侍者哀乞遗偈。师曰。平生唯患语之多矣。翌日出杖屦衣盂。散及徒众。乃曰。七月七日。复相见耳。至期盥沐。摄衣北首而逝。当宋仁宗皇祐壬辰六月十日也。七月七日。塔全身于寺之西坞。赐明觉大师。寿七十三。坐五十夏。

　　襄州延庆山子荣禅师

　　僧问。如何是随色摩尼珠。师曰。三个童儿弄花毬。曰恁么则终朝尽日也。师曰。头自齿落　上堂。僧问。灵光隐隐。月照寒聪。善法堂前。请师举唱。师曰。听曰。此犹是这边事。那边事作么生。师曰。脚下毛生　问如何是佛。师曰。横身彰十号。入椁示双趺。曰将何供养。师曰。合掌当胸　问如何是祖师西来意。师曰。穿耳胡僧不着鞋。

　　洪州百丈智映宝月禅师

　　僧问。师唱谁家曲。宗风嗣阿谁。师曰。窣堵那吒掌上擎曰。恁么则北塔的子。韶石儿孙也。师曰。斫额望新罗。

　　韶州南华宝缘慈济禅师

　　僧问。如何是祖师西来意。师曰。青山绿水。曰未来时。还有意也无。师曰。高者高。低者低。

　　黄州护国院寿禅师

　　僧问。如何是一路涅槃门。师曰。寒松青有千年色。一径风飘四季香　问如何是灵山一会。师曰。如来才一顾。迦叶便低眉。

　　瑞州九峰勤禅师

　　僧问。方便门中。请师垂示。师曰。佛不夺众生愿。曰恁么则谢师方便。师曰。却须吃棒　上堂。口罗舌沸。千唤万唤。露柱因甚么不回顾。良久曰。美食不中饱人吃。便下座。

　　潭州云盖继鹏禅师

　　初谒双泉雅。雅令充侍者。示以芭蕉拄杖话。经久无省发。一日雅向火次。师侍立。雅忽问。拄杖子话试举来。与子商量。师拟举。雅拈火箸便𢷾。师豁然大悟　住后僧问。如何是佛法大意。师曰。舌头无骨　问如何是祖师西来意。师曰。汤瓶火里煨　问佛未出世时如何。师曰。天曰出世后如何。师曰。地　上堂。高不在绝顶。富不在福严。乐不在天堂。苦不在地狱。良久曰。相识满天下。知心能几人。

　　鄂州黄龙海禅师

　　僧问。如何是黄龙家风。师曰。看曰忽遇客来。如何祇待。师以拄杖点之　问如何是最初一句。师曰。掘地讨天。

　　鼎州彰法澄泗禅师

　　僧问。如何是佛法大意。师曰。多少人摸索不着。曰忽然摸着。又作么生。师曰。堪作甚么。

　　泉州云台因禅师

　　僧问。如何是和尚家风。师曰。嗔拳不打笑面。曰如何施设。师曰。天台则有。南岳则无　问如何是佛。师曰。月不破五。曰意旨如何。师曰。初三十一　问如何是佛法大意。师曰。今日好晒麦。曰意旨如何。师曰。问取磨头　上堂。菩萨子。不在内。不在外。不在中间。且道。落在甚么处。良久曰。南赡部洲。北郁单越。

　　福严雅禅师法嗣

　　潭州北禅智贤禅师

　　僧问。如何是佛。师曰。匙挑不上。曰如何是道。师曰。险路架桥　岁夜小参。年穷岁尽。无可与诸人分岁。老僧烹一头露地白牛。炊黍米饭。煮野菜。羹烧榾柮火。大家吃了。唱村田乐。何故免见。倚他门户傍他墙。刚被时人唤作郎。便下座。归方丈。至夜深。维那入方丈问讯曰。县里有公人到勾和尚。师曰。作甚么。那曰。道和尚宰牛。不纳皮角。师遂捋下头帽。掷在地上。那便拾去。师跳下禅床。拦胸擒住。叫曰。贼贼。那将帽子覆师顶曰。天寒。且还和尚。师呵呵大笑。那便出去。时法昌为侍者。师顾昌曰。这公案作么生。昌曰。潭州纸贵。一状领过　上堂。良久曰。冤苦冤苦作什么。百丈不在。老僧今日困。便下座　上堂。良久。呵呵大笑曰。怎怪得老僧。便下座。

　　南岳衡岳寺振禅师

　　示众。阿呵呵。瘦松寒竹锁清波。有时独坐磐陀上。无人共唱太平歌。朝看白云生洞口。暮观明月照娑婆。有人问我居山事。三尺杖子搅黄河。

　　开福贤禅师法嗣

　　日芳上座

　　僧问。如何是函盖乾坤句。师竖起拄杖。曰如何是截断众流句。师横按住杖。曰如何是随波逐浪句。师掷下拄杖。曰三句外。请师道。师便起去　师赞开福真曰。清仪瘦兮。可瞻可仰。仰之非亲。妙笔图兮。可拟可像。像之非真。非亲非真。秋月盈轮。有言无味兮的中的。既往如在兮觅。焉觅当机隐显兮。丝发誵讹。金乌卓午兮。迅风霹雳。

　　报慈嵩禅师法嗣

　　郢州兴阳山逊禅师

　　僧问。如何是佛。师曰。发白面皱。曰。如何是法。师曰。暑往寒来　问如何是三界外事师曰。洛阳千里余。不得时旧书。

　　德山远禅师法嗣

　　庐山开先善暹禅师

　　临江军人。操行清苦。遍游师席。以明悟为志。参德山。见山上堂。顾视大众曰。师子颦呻。象王回顾。师忽有省。入室陈所解。山曰。子作么生会。师回顾曰。后园驴吃草。山然之。后至雪窦。窦与语喜其超迈。目曰。海上横行暹道者。遂命分座。四方英衲敬畏之。他日。窦举师出世金鹅。师闻。潜书二偈千壁而去。曰不是无心继祖灯。道惭未厕岭南能。三更月下离岩窦。眷眷无言恋碧层。二十余年四海间。寻师择友未尝闲。今朝得到无心地。却被无心趁出山。晚年。众请滋甚。遂开法开先。以慰道俗之望　开堂日。上首白椎罢。师曰。千圣出来也。祇是稽首赞叹。诸代祖师。提挈不起。是故始从迦叶。迄至山僧。二千余年。月烛慧灯。星排道树。人天普照。凡圣齐荣。且道承甚么人恩力。老胡也祇道明星出现时。我与大地有情同时成道。如是则彼既丈夫。我亦尔。孰为不可。良由诸人不肯承当。自生退屈。所以便推。排一人半个。先达出来。递相开发。也祇是与诸人。作个证明。今日人天会上。莫有久游。赤水夙在荆山。怀袖有珍。顶门有眼。到处践踏觉场底衲僧么。却请为新出世。长老作个证明。还有么。时有僧出。师曰。象驾峥嵘谩进途。谁信螳螂能拒辙　问一棒一喝。犹是葛藤。瞬目扬眉。拖泥带水。如何是直截根源。师曰。速曰。恁么则祖师正宗。和尚把定。师曰。野渡无人舟自横　问如何是露地白牛。师曰。瞎　问妙峰顶上即不问。半山相见事如何。师曰。把手过江来。曰高步出长安。师曰。脚下一句。作么生道。僧便喝。师曰。山腰里走　问一雨所润。为甚么万木不同。师曰。羊羹虽美。众口难调　问年穷岁尽时如何。师曰。依旧孟春犹寒　问更深夜静时如何。师曰。老鼠入灯笼　问瞥瞋瞥喜时如何。师曰。适来菩萨面。如今夜义头　上堂。一若是二即非。东西南北人不知。休话指天并指地。青山白云徒尔为。以拄杖击香台。下座　问雨雪连天。为甚么孤峰露顶。师曰。有甚遮掩处　上堂。僧问。如何是祖师西来意。师曰。洛阳城古。曰学人不会。师曰。少室山高。僧礼拜。师乃曰。佛种从缘起。遂举拄杖曰。拄杖子是缘。且作么生说个起底道理。良久曰。金屑虽贵。落眼成翳。卓拄杖。下座。

　　吉州禾山楚材禅智禅师

　　临江军人。僧问。佛令祖令。诸方并行。未审和尚如何。师曰。山僧退后。曰恁么则诸方不别也。师曰。伏惟。伏惟　问如何是离凡圣底句。师曰。山河安掌上。曰恁么则迥超今古外。师曰。展缩在当人　问一毫未发时如何。师曰。海晏河清。曰发后如何。师曰。遍界无知己　问如何是和尚说法底口。师曰。放一线道　问抱璞投师。请师雕琢。师曰不雕琢。曰为甚么不雕琢。师曰。弄巧翻成拙。

　　秀州资圣院盛勤禅师

　　僧问。如何是正法眼。师曰。山青水绿　问四威仪中。如何履践。师曰。鹭鸶立雪。曰恁么则闻钟持钵。日上栏干。师曰。鱼跃千江水。龙腾万里云。曰毕竟如何。师曰。山中逢猛虎。天下见文星　上堂。多生觉悟非千衲。一点分明不在灯。拈拄杖曰拄杖头上祖师。灯笼脚下弥勒。须弥山腰鼓细。即不问你。作么生是分明一点。你若道得。无边刹境总在你眉毛上。你若道不得。作么生过得罗刹桥。良久曰。水流千派月。山锁一溪云。卓拄杖。下座。

　　潭州鹿苑圭禅师

　　桂州人。僧问。如何是道。师曰。吴头楚尾。曰如何是道中人。师曰。骑马踏镫。不如步行　上堂。凡有因缘。须晓其宗。若晓其宗。无是无不是。用则波腾海沸。全真体以运行。体则镜净水沉。举随缘而会寂。且道。兜率天宫。几人行几人坐。若向这里辩得缁素。许你诸人东西南北。如云似鹤。于此不明。踏破草鞋。未有了日在。参。

　　西峰豁禅师法嗣

　　汀州南安岩自严禅师

　　泉州同安郑氏子。年十一。依卧像寺契缘出家。十七受具游方。至庐陵。谒西峰豁。依止五年。密契心印。辞去。抵武平南黄石岩。岩多蛇虎。师住。而蛇虎皆便令。四远闻之。咸敬事之。后师以邻僧亡。遵教茶毗。未闻官迕吏。遂白衣。适游南康盘古山。乐而栖息。三年竟成丛林。初西竺波利尊者曰。后当有白衣菩萨。来兴此山。至是符应。有沙弥。无多闻性。而事师谨愿。师怜之。作偈使诵。久当聪明。偈曰。大智发于心。于心何处寻。成就一切义。无古亦无今。于是。世间文字语言。诵无所遗。示人多以偈。每书赠以之中四字于其后。莫有识其旨者。师驱妖杜怪。灵应颇多。具如本传。宋太宗淳化辛卯正月初六日。集众曰。吾此日生。今正是时。遂右胁而化。寿八十二。腊六十五。谥曰定光圆应禅师。

　　南岳下十世上

　　洞山聪禅师法嗣

　　南康军云居晓舞禅师

　　瑞州人。少年粗猛。忽悟浮幻。投师出家。乃修细行。参洞山。一日如武昌行乞。首谒刘公。公高行。为时所敬。意所与夺。莫不从之。师时年少不知其饱参。颇易之。公曰。老汉有一问。若相契即开疏。如不契即请还山。遂问。古镜未磨时如何。师曰。黑似漆。公曰。磨后如何。师曰。照天照地。公长揖曰。且请上人还山。拂袖入宅。师懡㦬即还洞山。山问其故。师具言其事。山曰。你问我。我与你道。师理前问。山曰。此去汉阳不远。师进后语。山曰。黄鹤楼前鹦鹉洲。师于言下大悟。机锋不可触　住后。僧问。承师有言。不谈元不谈妙。去此二途。如何指示。师曰。虾蟆赶鹞子。曰全因此问也。师曰。老鼠弄猢狲　上堂。唯一坚密身。一切尘中现。虾蟆蚯蚓。各有窟穴。乌鹊鸠鸽。亦有窠巢。正当与么时。为甚么人说法。良久曰。方以类聚。物以群分　上堂。三峡道无别。朝朝祇么说。僧繇会写真。镇府出镔铁　上堂。不长不短。不小不大。此个道理。是谁境界。咄　上堂。闻说佛法两字。早是污我耳目。诸人未跨云居门。脚跟下好与三十棒。虽然如是。也是为众竭力　上堂。举夹山道。闹市门头。识取天子。百草头上。荐取老僧。云居即不然。妇摇机轧轧。儿弄口㗻㗻　上堂。诸方有弄蛇头。拨虎尾跳大海。剑刃里藏身。云居这里。寒天热水洗脚。夜间脱袜打睡。早朝旋打行缠。风吹篱倒。唤人夫劈篾缚起　翠岩真。常骂师说无事禅。石霜永。令人传语曰。舜在洞山。悟古镜因缘岂是说无事禅者。汝骂他自失一只眼。师闻之。乃作颂曰。云居不会禅。洗脚上床眠。冬瓜直儱侗。瓠子曲弯弯。

　　潭州大沩怀宥禅师

　　僧问。人将语试。金将火试。未审衲僧将甚么试。师曰。拄杖子。曰毕竟如何。师曰。退后着。僧应诺。师便打曰。教休不肯休。直待雨淋头。

　　杭州佛日契嵩禅师

　　藤州镡津李氏子。七岁出家。十三得度十九游方。遍参知识。得法于洞山。师夜则顶戴观音像。而诵其号。必满十万乃寝。以为常。自是世间经书章句。不学而能。作原教论十余万言。明儒释之道一贯。以抗宗韩排佛之说。读之者畏服。后居永安兰若。着禅门定祖图。传法正宗记。辅教编。上进宋仁宗。皇帝览之加叹。付传法院。编次入藏。下诏褒宠。赐号明教。宰相韩琦。大参欧阳修。皆延见而尊礼之。洎东还。神宗熙宁辛亥六月四日。晨兴写偈曰。后夜月初明。吾今喜独行。不学大梅老。贪随鼯鼠声。至中夜而化。阇维。不坏者五。曰顶。曰耳。曰舌。曰童真。曰数珠。其顶骨出舍利。红白晶洁。道俗合诸不坏。葬于故居永安之左。后住净慈北涧居简。尝着五种不坏赞。师有文集二十卷。目曰镡津。盛行于世。寿六十有六腊五十有三。

　　洪州太守许式

　　参洞山。得正法眼。一日与泐潭澄上蓝溥坐次。潭问。闻郎中道。夜坐连云石。春栽带雨松。当时答洞山甚么话。公曰。今日放衙早。潭曰。闻答泗州大圣在扬州出现底。是否。公曰。别点茶来。潭曰。名不虚传。公曰。和尚早晚回山。潭曰。今日被上蓝觑破。蓝便喝。潭曰。须是你始得。公曰。不奈船何。打破戽斗　公入上蓝僧堂。问首座年多少。曰六十八。公曰。僧腊多少。曰四十七夏。公曰。圣僧得几夏。曰与虚空齐受戒。公拍板头曰。下官吃饭。不似首座吃盐多。

　　泐潭澄禅师法嗣

　　明州育王山怀琏大觉禅师

　　漳州龙溪陈氏子。诞生之夕。梦僧伽降室。因字泗州。既有异兆。佥知祥应。龆龀出家。丱角圆顶。笃志道学。寝食无废。一日洗面。泼水于地。微有省发。即慕参寻。远造泐潭法席。投机印可。师事之十余年。去游庐山。掌记于圆通讷所。宋皇祐中。仁庙有诏。住净因禅院。召对化成殿。问佛法大意。奏对称旨。赐号大觉禅师。后遣中使问曰。才去竖拂人立难当。师即以颂回进曰。有节非千竹。三星偃月宫。一人居日下。弗与众人同。帝览大悦。又诏入对便殿。赐罗扇一把。题元寂颂于其上。与师问答诗颂。书以赐之。凡十有七篇。至和中乞归老山中。乃进颂曰。六载皇都唱祖机。两曾金殿奉天威。青山隐去欣何得。满箧唯将御颂归。帝和颂不允。仍宣谕曰。山即如如。体也将安归乎。再住京国。且兴佛法。师再进颂谢曰。中使宣传出禁围。再令臣住此禅扉。青山未许藏千拙。白发将何补万几。霄露恩辉方湛湛。林泉情味苦依依。尧仁况是如天阔。应任孤云自在飞。既而遣使。赐龙脑钵。师谢恩罢。捧钵曰。吾法以坏色衣。以瓦铁食。此钵非法。遂焚之。中使回奏。上加叹不已。治平中。上疏丐归。仍进颂曰。千簇云山万壑流。闲身归老此峰头。余生愿祝无疆寿。一炷清香满石楼。英庙依所乞。赐手诏曰。大觉禅师怀琏。受先帝圣眷。累锡宸章。屡贡诚恳。乞归林下。今从所请。俾遂闲心。凡经过小可庵院。任性住持。或十方禅林。不得抑逼坚请。师既渡江。少留金山西湖。四明郡守。以育王虚席迎致。九峰韶公。作疏劝请。四明之人。相与出力建大阁。藏所赐诗颂。榜之曰。宸奎翰林。苏公轼。知杭时。以书问师曰。承要作宸奎阁碑。谨已撰成。衰朽废学。不知堪上石否。见参寥说禅。师出京日。英庙赐手诏。其略云。任性住持者。不知果有否。如有。切请录示全文。欲添入此一节。师终藏而不出。逮委顺后。获于箧笥　开堂日。僧问。诸佛出世。利济群生。猊座师登。将何拯济。师曰。山高水阔。曰华发无根树。鱼跳万仞峰。师曰。新罗国里。曰慈舟不棹清波上。剑峡徒劳放木鹅。师曰。脱却衣裳卧荆棘。曰人将语试。师曰。惯得其便。僧拊掌。师曰。更𨁝跳。问圣君御颂亲颁赐。和尚将何报此恩。师曰。两手拓地。曰恁么则一人有庆。兆民赖之。师曰。半寻拄杖搅黄河。问橹棹不停时如何。师曰。清波箭急。曰恁么则移舟谙水势。举棹别波澜。师曰。济水过新罗。曰古佛位中留不住。夜来依旧宿芦花。师曰。儿童不识十字街。问坐断毗卢顶。不禀释迦文。犹未是学人行业。如何是学人行业。师曰。斫额望明月。僧以手便拂。师曰。作甚么。僧茫然。师曰。赚却一船人。乃曰。若论佛法两字。是加增之辞。廉纤之说。诸人向这里承当得。尽是二头三首。譬如金屑虽贵。眼里着不得。若是本分衲僧。才闻举着。一摆摆断。不受纤尘。独脱自在。最为亲的。然后便能在天。同天在人同人。在僧同僧。在俗同俗。在凡同凡。在圣同圣。一切处出没自在。并拘检他不得。名邈他不得。何也。为渠能建立一切法故。一切法要且不是渠。渠既无背面。第一不用妄与安排。但知十二时中。平常饮啄。快乐无忧。祗此相期更无别事。所以古人云。放旷长如痴兀人。他家自有通人爱　上堂。文殊宝剑。得者为尊。乃拈拄杖曰。净因今日恁么直得千圣路绝。虽然如是。犹是矛盾相攻。不犯锋铓。如何运用。良久曰。野蒿自发空临水。江燕初归不见人　上堂。太阳东升。烁破大千之暗。诸人若向明中立。犹是影响相驰。若向暗中立。也是藏头露影汉。到这里作么生吐露。良久曰。逢人祇可三分语。未可全抛一片心　上堂。世法里面。迷却多少人。佛法里面。醉却多少人。祇如不迷不醉。是甚么人分上事　上堂。言锋才击。义海交深。若用径截一路。各请归堂　上堂。应物现形。如水中月。遂拈起拄杖曰。这个不是物。即今现形也。且道。月在甚么处。良久曰。长空有路还须透。潭底无踪不用寻。击香台。下座　上堂。白日东上。白日西落。急如投壶闪。寥廓神龙。一举透无边纤鳞。犹向泥中跃灵。𦦨中休凑洎。三岁孩童髽四角。参　上堂良久。举起拳头曰。握拳则五岳倒卓。展手则五指参差。有时把定佛祖关。有时拓开千圣宅。今日这里相呈。且道。作何使用。拍禅床曰。向下文长。付在来日。师年八十二。无疾而化。

　　临安府灵隐云知慈觉禅师

　　僧问。一佛出世。各坐一华。和尚出世。有何祥瑞。师曰。白云横谷口。曰光前绝后去也。师曰。错曰大众证明。学人礼谢。师曰。点　问如何是道。师曰。甚么道。曰大道。师曰。欲行千里。一步为初。曰如何是道中人。师曰。西天驻泊此地都监。僧礼拜。师曰。吽吽　上堂。日月云霞为天标。山川草木为地标。招贤纳士为德标。闲居趣妙为道标。拈拄杖曰。且道这个是甚么标。会么拈起则有文有彩。放下则粝粝磕。磕直得不拈不放。又作么生。良久曰。扶过断桥水。伴归无月村。卓一下。下座　上堂。秋风起庭梧坠。衲子纷纷看祥瑞。张三李四卖嚣虚。拾得寒山争贱贵。觌面相逢。更无难易。四衢道中。棚栏瓦市。逼塞虚空。普天匝地。任是临济赤肉团上。雪峰南山鳖鼻。玄沙见虎。俱胝举指。一时拈来。当面布施。更若拟议。千山万水。复曰。过。

　　婺州承天惟简禅师

　　僧问。佛与众生。是一是二。师曰。花开满树红。花落万枝空。曰毕竟是一是二。师曰。唯余一朵在。明日恐随风　问如何是吹毛剑。师曰。星多不当月。曰用者如何。师曰。落曰落后如何。师曰。观世音菩萨　问如何是和尚家风。师曰。理长即就曰。如何领会。师曰。绘雉不成鸡　问开口即失。闭口即丧。未审。如何说。师曰。舌头无骨。僧曰。不会。师曰。对牛弹琴　上堂。夫遮那之境界。众妙之元门。知识说之而莫穷。善财酌之而不竭。文殊体之而寂寂。普贤证之以重重。若也随其法性。如云收碧汉本无一物。若也随其智用。如花开春谷。应用无边。虽说遍恒沙。乃同遵一道。且问。诸人作么生是一道。良久曰。白云断处见明月。黄叶落时闻捣衣。参　上堂。莫离盖缠。莫求佛祖。去此二途。以何依怙。江淹梦笔。天龙见虎。古老相传。月不跨五　上堂。一刀两段。埋没宗风。师子翻身。拖泥带水。直饶坐断十方。不通凡圣。脚跟下好与三十　上堂。拈一放一。妙用纵横。去解除元。收凡破圣。若望本分草料。大似磨砖作镜。衲僧家合作磨生。良久曰。寔。

　　明州九峰鉴韶禅师

　　僧问。承闻。和尚是泐潭嫡子。是否。师曰。是曰。还记得当时得力句否。师曰。记得曰。请举看。师曰。左手握拳。右手把笔　上堂。山僧说禅。如蚝蜢吐油。捏着便出。若不捏着。一点也无。何故。祇为不曾看读古今因缘。及预先排叠胜妙见知等候。升堂。便磨唇捋嘴。将粥饭气。熏炙诸人。凡有一问一答。盖不得已。岂独山僧。看他大通智胜如来。默坐十劫无开口处。后因诸天梵天。及十六王子。再三劝请。方始说之。却不是秘惜。祇为不敢埋没诸人。山僧既不埋没诸人。不得道山僧曾升座。参。

　　婺州西塔显殊禅师

　　上堂。黄梅席上。数如麻。句里呈机事可嗟。直是本来无一物。青天白日被云遮。参。

　　天台崇善寺用良禅师

　　僧问。三门与自己。是同是别。师曰。八两移来作半斤。曰恁么则秋水泛渔舟去也。师曰。东家点灯。西家为甚么却觅油。曰山高月上迟。师曰。道甚么。曰莫瞌睡。师曰。入水见长人。

　　临江军慧力有文禅师

　　上堂。建山寂寞。坐倚城郭。无味之谈。七零八落。以拄杖敲香台。下座。

　　福州雪峰象敦禅师

　　僧问。如何是佛。师曰。把火照鱼行。曰如何是法。师曰。唐人译不出。曰佛法已蒙师指示未。审毕竟事如何。师曰。腊月三十日。

　　南康军云居守亿禅师

　　上堂。马祖才升堂。雄峰便卷席春风一阵来。满地花狼籍。便下座。

　　瑞州洞山永孚禅师

　　上堂。棒头挑日月。木马夜嘶鸣。拈拄杖曰。云门大师来也。卓一下曰。炊沙作饭。看井作裤参。

　　令滔首座

　　久参泐潭。潭因问。祖师西来。单传心印。直指人心。见性成佛。子作么生会。师曰。某甲不会。潭曰。子未出家时。作个甚么。师曰。牧牛潭曰。作么生牧。师曰。早朝骑出去。晚后复骑归。潭曰。子大好不会。师于言下大悟。遂成颂曰。放却牛绳便出家。剃除𩯭发着袈裟。有人问我西来意。拄杖横挑啰哩啰。

　　洞山宝禅师法嗣

　　瑞州洞山清辩禅师

　　僧问。百丈得大机。黄檗得大用。未审和尚得个甚么。师便喝。僧亦喝。师便打僧曰。争奈大众眼。何便归众。师嘘两嘘。

　　韶州月华山海琳禅师

　　本州曲江都渚邓氏子。少业儒。已而学佛。以诗自雄。徐知非。参自宝于洞山。山器之。遂嘱以大任。南还。结庵旧山之白莲。四众奔赴者。所得良深。晚退居西堂。诏择名德。居宝林。坚辞之。乃即庵自甓寿藏曰。吾归骨于此矣。地为月华山。招提朗弘法处也。师至大兴。人咸以为朗后身云。

　　北塔广禅师法嗣

　　荆门军玉泉承皓禅师

　　眉州丹棱王氏子。依大力院出家。登具后游方。参北塔。发明心要。得大自在三昧。制犊鼻裈。书历代祖师名字。乃曰。唯有文殊普贤较些子。且书于带上。故丛林目为皓布裈。宋神宗元丰间。首众于襄阳谷隐。有乡僧亦效之。师见而诟曰。汝具何道理。敢以为戏事耶。呕血无及耳。寻于鹿门。如所言而逝。张无尽。奉使京西。南路就谒之。致开法于郢州大阳。时谷隐主者。私为之喜。师受清升座曰。某在谷隐十年。不曾饮谷隐一滴水。嚼谷隐一粒米。汝若不会来。大阳为汝说破。携拄杖下座。傲然而去。寻迁玉泉　示众。一夜雨霶烹。打倒蒲萄棚。知事头首行者。人力拄底拄。撑底撑。撑撑拄拄到天明。依旧可怜生　自赞粥稀后。坐床窄先卧。耳聩爱高声。眼昏宜字大　冬至示众。晷运推移。布裈赫赤。莫怪不洗。无来换替　僧入室次。狗子在室中。师叱一声。狗便出去。师曰。狗却会。你却不会　师示寂。门人围绕。师笑曰。吾年八十一。老死舁尸出。儿郎齐着力。一年三百六十日。言毕而逝。

　　四祖瑞禅师法嗣

　　福州广明常委禅师

　　僧问。知师久蕴囊中宝。今日当场略借看。师曰看。曰恁么则谢师指示。师曰。等闲垂一钓。容易上钩来。

　　云盖颙禅师法嗣

　　南康军云居文庆海印禅师

　　僧问。如何是函盖乾坤句。师曰合。曰如何是随波逐浪句。师曰阔。曰如何是截断众流句。师曰窄　上堂。道本无为。法非延促。一念万年。千古在目。月白风恬。山青水绿。法法现前。头头具足。祖意教意。非直非曲。要识庐陵米价。会取山前麦熟。以拂子击禅床。下座。

　　上方岳禅师法嗣

　　越州东山国庆顺宗禅师

　　上堂。心生则种种法生。心灭则种种法灭。拈起拄杖曰。此个是法。那个是灭底心。若人道得。许你顶门上具眼。其或未然。云暗不知天早晚。雪深难辩路高低。参。

　　金山新禅师法嗣

　　安吉州天圣守道禅师

　　上堂。日月绕须弥。人间分昼夜。南阎浮提人。祇被明暗色空留碍。且道。不落明暗一句。作么生道。良久曰。柳色黄金嫩。梨花白雪香。参　上堂。不从一地至一地。寂灭性中宁有位。释迦稽首问然灯。仁者何名为受记。便下座。

　　五灯全书卷第三十三
