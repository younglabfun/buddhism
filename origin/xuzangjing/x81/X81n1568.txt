卍新纂续藏经第 81 册 No. 1568 五灯严统(卷10-25)


　　No. 1568

　　五灯严统卷第十

　　法眼宗

　　南岳下八世

　　罗汉琛禅师法嗣

　　金陵清凉院文益禅师

　　余杭鲁氏子。七岁依新定智通院全伟禅师落发。弱龄禀具於越州开元寺。属律匠希觉师。盛化于明州鄮山育王寺。师往预听习。究其微旨。复傍探儒典。游文雅之场。觉师目为我门之游夏也。师以玄机一发。杂务俱捐。振锡南迈。抵福州参长庆。不大发明。后同绍修法进三人。欲出岭。过地藏院。阻雪少憩。附炉次。藏问。此行何之。师曰。行脚去。藏曰。作么生是行脚事。师曰。不知。藏曰。不知最亲切。又同三人举肇论。至天地与我同根处。藏曰。山河大地。与上座自己。是同是别。师曰别。藏竖起两指。师曰。同。藏又竖起两指。便起去。雪霁辞去。藏门送之问曰。上座寻常说三界唯心。万法唯识。乃指庭下片石曰。且道。此石在心内。在心外。师曰。在心内。藏曰。行脚人着甚么来由。安片石在心头。师窘无以对。即放包依席下求决择。近一月余日。呈见解说道理。藏语之曰。佛法不恁么。师曰。某甲词穷理绝也。藏曰。若论佛法。一切见成。师于言下大悟。因议留止。进师等以江表丛林欲期历览。命师同往。至临川。州牧请住崇寿院。开堂日。中坐茶筵未起时。僧正白师曰。四众已围绕和尚法座了也。师曰。众人却参真善知识。少顷升座。僧问。大众云集。请师举唱。师曰。大众久立。乃曰。众人既尽在此。山僧不可无言。与大众举一古人方便。珍重。便下座。子方上座自长庆来。师举长庆偈。问曰。作么生是万象之中独露身。子方举拂子。师曰。恁么会又争得。曰和尚尊意如何。师曰。唤甚么作万象。曰古人不拨万象。师曰。万象之中独露身。说甚么拨不拨。子方豁然悟解。述偈投诚。自是诸方会下有存知解者。翕然而至。始则行行如也。师微以激发。皆渐而服膺。海参之众。常不减千计。上堂。大众立久。乃谓之曰。祇恁么便散去。还有佛法道理也无。试说看。若无。又来这里作么。若有。大市里人丛处亦有。何须到这里。诸人各曾看还源观。百门义海。华严论。涅槃经。诸多策子。阿那个教中有这个时节。若有。试举看。莫是恁么经里。有恁么语。是此时节么。有甚么交涉。所以道。微言滞于心首。尝为缘虑之场。实际居于目前。翻为名相之境。又作么生得翻去。若也翻去。又作么生得正去。还会么。莫祇恁么念策子。有甚么用处。僧问。如何披露。即得与道相应。师曰。汝几时披露。即与道不相应。问六处不知音时如何。师曰。汝家眷属一群子。师又曰。作么生会。莫道恁么来问。便是不得。汝道。六处不知音。眼处不知音。耳处不知音。若也根本是有。争解无得。古人道。离声色着声色。离名字著名字。所以无想天修得。经八万大劫。一朝退堕。诸事俨然。盖为不知根本。真实次地修行。三生六十劫。四生一百劫。如是直到三祇果满。他古人犹道。不如一念缘起无生。超彼三乘权学等见。又道。弹指圆成八万门。刹那灭却三祇劫。也须体究。若如此用多少气力。僧问。指即不问。如何是月。师曰。阿那个是汝不问底指。又僧问。月即不问。如何是指。师曰月。曰学人问指。和尚为甚么对月。师曰。为汝问指。江南国主。重师之道。迎住报恩禅院。署净慧禅师。僧问。洪钟才击。大众云臻。请师如是。师曰。大众会何似汝会。问如何是古佛家风。师曰。甚么处看不足。问十二时中如何行履。即得与道相应。师曰。取舍之心成巧伪。问古人传衣。当记何人。师曰。汝甚么处见古人传衣。问十方贤圣皆入此宗。如何是此宗。师曰。十方贤圣皆入。问如何是佛向上人。师曰。方便呼为佛。问如何是学人一卷经。师曰。题目甚分明。问声色两字甚么人透得。师却谓众曰。诸上座且道。这个僧还透得也未。若会此僧问处。透声色也不难。问求佛知见。何路最径。师曰。无过此。问瑞草不凋时如何。师曰谩语。问大众云集。请师顿决疑网。师曰。寮舍内商量。茶堂内商量。问云开见日时如何。师曰。谩语真个。问如何是沙门所重处。师曰。若有纤毫所重。即不名沙门。问千百亿化身。于中如何是清净法身。师曰。总是。问簇簇上来。师意如何。师曰。是眼不是眼。问全身是义。请师一决。师曰。汝义自破。问如何是古佛心。师曰。流出慈悲喜舍。问百年暗室。一灯能破。如何是一灯。师曰。论甚么百年。问如何是正真之道。师曰。一愿也教汝行。二愿也教汝行。问如何是一真之地。师曰。地则无一真。曰如何卓立。师曰。转无交涉。问如何是古佛。师曰。即今也无嫌疑。问十二时中如何行履。师曰。步步蹋着。问古镜未开。如何显照。师曰。何必再三。问如何是诸佛玄旨。师曰。是汝也有。问承教有言。从无住本。立一切法。如何是无住本。师曰。形兴未质。名起未名。问亡僧衣。众人唱。祖师衣。甚么人唱。师曰。汝唱得亡僧甚么衣。问荡子还乡时如何。师曰。将甚么奉献。曰无有一物。师曰。日给作么生。师后住清凉。上堂曰。出家人。但随时及节便得。寒即寒。热即热。欲知佛性义。当观时节因缘。古今方便不少。不见石头和尚因看肇论云。会万物为己者。其唯圣人乎。他家便道。圣人无己。靡所不己。有一片言语。唤作参同契。末上云。竺土大仙心。无过此语也。中间也祇随时说话。上座今欲会万物为自己去。盖为大地无一法可见。他又嘱云。光阴莫虚度。适来向上座道但随时及节便得。若也移时失候。即是虚度光阴。于非色中作色解。上座。于非色中作色解。即是移时失候。且道色作非色解。还当不当。上座。若恁么会。便是没交涉。正是痴狂两头走。有甚么用处。上座。但守分随时过好。珍重。僧问。如何是清凉家风。师曰。汝到别处。但道到清凉来。问如何得诸法无当去。师曰。甚么法当着上座。曰争奈日夕何。师曰。闲言语。问。观身如幻化。观内亦复然时如何。师曰。还得恁么也无。问要急相应。唯言不二。如何是不二之言。师曰。更添些子得么。问如何是法身。师曰。这个是应身。问如何是第一义。师曰。我向你道。是第二义。师问修山主。毫牦有差。天地悬隔。兄作么生会。修曰。毫牦有差。天地悬隔。师曰。恁么会又争得。修曰。和尚如何。师曰。毫牦有差。天地悬隔。修便礼拜。(东禅齐云。山主恁么祇对。为甚么不肯。及乎再请益。法眼亦祇恁么道。便得去。且道。疑讹在甚么处。若看得透道。上座有来由)师与悟空禅师向火。拈起香匙问曰。不得唤作香匙。兄唤作甚么。空曰。香匙。师不肯。空后二十余日方明此语。僧参次。师指帘。时有二僧同去卷。师曰。一得一失。(东禅齐云。上座作么生会。有云。为伊不明旨。便去卷帘。亦有道。指者即会。不指而去者即失。恁么会还可不可。既不许恁么会。且问上座。阿那个得。阿那个失)云门问僧。甚处来。曰江西来。门曰。江西一队老宿。寱语住也未。僧无对。后僧问师。不知云门意作么生。师曰。大小云门被这僧勘破。问僧。甚处来。曰道场来。师曰。明合暗合。僧无语。师令僧取土添莲盆。僧取土到。师曰。桥东取。桥西取。曰桥东取。师曰。是真实。是虚妄。问僧。甚处来。曰报恩来。师曰。众僧还安否。曰安。师曰。吃茶去。问僧。甚处来。曰泗州礼拜大圣来。师曰。今年大圣出塔否。曰出。师却问傍僧曰。汝道。伊到泗州不到。师问宝资长老。古人道。山河无隔碍。光明处处透。且作么生是处处透底光明。资曰。东畔打罗声。(归宗柔别云。和尚拟隔碍)师指竹问僧。还见么。曰见。师曰。竹来眼里。眼到竹边。曰总不恁么。(法灯别云。当时但擘眼向师。归宗柔别云。和尚祇是不信某甲)有俗士献画障子。师看了问曰。汝是手巧心巧。曰心巧。师曰。那个是汝心。士无对。(归宗柔代云。某甲今日却成容易)僧问。如何是第二月。师曰。森罗万象。曰如何是第一月。师曰。万象森罗。上堂。尽十方世界。皎皎地无一丝头。若有一丝头。即是一丝头。(法灯云。若有一丝头。不是一丝头)师指凳子曰。识得凳子。周匝有余。(云门云。识得凳子天地悬殊)僧问。如何是尘劫来事。师曰。尽在于今。师因患脚。僧问讯次。师曰。非人来时不能动。及至人来动不得。且道佛法中下得甚么语。曰和尚且喜得较。师不肯。自别云。和尚今日似减。因开井。被沙塞却泉眼。师曰。泉眼不通。被沙碍。道眼不通被甚么碍。僧无对。师代曰。被眼碍。师见僧搬土次。乃以一块土。放僧担上曰。吾助汝。僧曰。谢和尚慈悲。师不肯。一僧别云。和尚是甚么心行。师便休去。师谓小儿子曰。因子识得你爷。你爷名甚么。儿无对。(法灯代云。但将衣袖掩面)师却问僧。若是孝顺之子。合下得一转语。且道。合下得甚么语。僧无对。师代曰。他是孝顺之子。师问讲百法论僧曰。百法是体用双陈。明门是能所兼举。座主是能。法座是所。作么生说兼举。(有老宿代云。某甲唤作个法座。归宗柔云。不劳和尚如此)师一日与李王论道罢。同观牡丹花。王命作偈。师即赋曰。拥毳对芳丛。由来趣不同。发从今日白。花是去年红。艳冶随朝露。馨香逐晚风。何须待零落。然后始知空。王顿悟其意。师颂三界唯心曰。三界唯心。万法唯识。唯识唯心。眼声耳色。色不到耳。声何触眼。眼色耳声。万法成办。万法匪缘。岂观如幻。山河大地。谁坚谁变。颂华严六相义曰。华严六相义。同中还有异。异若异于同。全非诸佛意。诸佛意总别。何曾有同异。男子身中入定时。女子身中不留意。不留意。绝名字。万象明明无理事。师缘被于金陵。三坐大道场。朝夕演旨。时诸方丛林咸遵风化。异域有慕其法者。涉远而至。玄沙正宗中兴于江表。师调机顺物。斥滞磨昏。凡举诸方三昧。或入室呈解。或叩激请益。皆应病与药。随根悟入者。不可胜纪。周显德五年。戊午七月十七日示疾。国主亲加礼问。闰月五日剃发澡身。告众讫跏趺而逝。颜貌如生。寿七十有四。腊五十四。城下诸寺院具威仪迎引。公卿李建勋以下。素服奉全身于江宁县丹阳起塔。谥大法眼禅师。塔曰无相。后李主创报慈院。命师门人玄觉言导师开法。再谥师大智藏大导师。

　　南岳下九世

　　清凉益禅师法嗣

　　天台山德韶国师

　　处州龙泉陈氏子也。母叶氏。梦白光触体。因而有娠。及诞尤多奇异。年十五。有梵僧勉令出家。十七。依本州龙归寺受业。十八。纳戒于信州开元寺。后唐同光中。游方。首诣投子。见同禅师。次谒龙牙。乃问。雄雄之尊。为甚么近之不得。牙曰。如火与火。师曰。忽遇水来又作么生。牙曰。去汝不会我语。师又问。天不盖。地不载。此理如何。牙曰。道者合如是。师经十七次问。牙祇如此答。师竟不谕旨。再请垂诲。牙曰。道者汝已后自会去。师后于通玄峰澡浴次。忽省前话。遂具威仪。焚香遥望龙牙礼拜曰。当时若向我说。今日决定骂也。又问疏山。百匝千重是何人境界。山曰。左搓芒绳缚鬼子。师曰。不落古今请师说。曰不说。师曰。为甚么不说。曰个中不辩有无。师曰。师今善说。山骇之。如是历参五十四员善知识。皆法缘未契。最后至临川谒法眼。眼一见深器之。师以遍涉丛林。亦倦于参问。但随众而已。一日法眼上堂。僧问。如何是曹源一滴水。眼曰。是曹源一滴水。僧惘然而退。师于坐侧豁然开悟。平生凝滞涣若冰释。遂以所悟闻于法眼。眼曰。汝向后当为国王所师。致祖道光大。吾不如也。自是诸方异唱古今玄键。与之决择。不留微迹。寻回本道。游天台山。睹智者顗禅师遗踪。有若旧居。师复与智者同姓。时谓之后身也。初止白沙时。忠懿王为王子时。刺台州。向师之名。延请问道。师谓曰。他日为霸主无忘佛恩。汉乾祐元年戊申。王嗣国位。遣使迎之。伸弟子之礼。有传天台智者教羲寂者。(即螺溪也)屡言于师曰。智者之教。年祀浸远。虑多散落。今新罗国其本甚备。自非和尚慈力。其孰能致之乎。师于是闻于王。王遣使及赍师之书。往彼国缮写。备足而回。迄今盛行于世矣。住后上堂。古圣方便。犹如河沙。祖师道。非风幡动。仁者心动。斯乃无上心印法门。我辈是祖师门下客。合作么生会祖师意。莫道风幡不动。汝心妄动。莫道不拨风幡。就风幡通取。莫道风幡动处。是甚么。有云。附物明心。不须认物。有云。色即是空。有云。非风幡动。应须妙会。如是解会。与祖师意旨有何交涉。既不许如是会。诸上座便合知悉。若于这里彻底悟去。何法门而不明。百千诸佛方便一时洞了。更有甚么疑情。所以古人道。一了千明。一迷万惑。上座。岂是今日会得一则。明日又不会也。莫是有一分向上事难会。有一分下劣凡夫不会。如此见解。设经尘劫。祇自劳神乏思。无有是处。僧问。诸法寂灭相。不可以言宣。和尚如何为人。师曰。汝到诸方更问一遍。曰恁么则绝于言句去也。师曰。梦里惺惺。问橹棹俱停。如何得到彼岸。师曰。庆汝平生。问如何是三种病人。师曰。恰问着。问如何是古佛心。师曰。此问不弱。问如何是六相。师曰。即汝是。问如何是方便。师曰。此问甚当。问亡僧迁化。向甚么处去也。师曰。终不向汝道。曰为甚么。不向某甲道。师曰。恐汝不会。问一华开五叶。结果自然成。如何是一华开五叶。师曰。日出月明。曰如何是结果自然成。师曰。天地皎然。问如何是无忧佛。师曰。愁杀人。问一切山河大地从何而起。师曰。此问从何而来。问如何是数起底心。师曰。争讳得。问如何是沙门眼。师曰。黑如漆。问绝消息时如何。师曰。谢指示。问如何是转物即同如来。师曰。汝唤甚么作物。曰恁么则同如来也。师曰。莫作野干鸣。问那吒太子。析肉还母。析骨还父。然后于莲华上。为父母说法。未审如何是太子身。师曰。大家见上座。问曰。恁么则大千同一真性也。师曰。依俙似曲才堪听。又被风吹别调中。问六根俱泯。为甚么理事不明。师曰。何处不明。曰恁么则理事俱如也。师曰。前言何在。上堂。大凡言句。应须绝渗漏始得。时有僧问。如何是绝渗漏底句。师曰。汝口似鼻孔。问如何是不证一法。师曰。待言语在。曰如何是证诸法。师曰。醉作么。乃曰。祇如山僧恁么对他。诸上座。作么生体会。莫是真实相为么。莫是正恁么时。无一法可证么。莫是识伊来处么。莫是全体显露么。莫错会好。如此见解。唤作依草附木。与佛法天地悬隔。假饶答话拣辨如悬河。祇成得个颠倒知见。若祇贵答话拣辨。有甚么难。但恐无益于人。翻成赚误。如上座从前所学。拣辨。问答。记持。说道理极多。为甚么疑心不息。闻古圣方便特地不会。祇为多虚少实。上座不如从脚跟下。一时觑破看。是甚么道理。有多少法门。与上座作疑求解。始知从前所学底事。祇是生死根源。阴界里活计。所以古人道。见闻不脱。如水里月。无事珍重。师有偈曰。通玄峰顶。不是人间。心外无法。满目青山。法眼闻云。即此一偈可起吾宗。师后于般若寺开堂。说法十二会。上堂。毛吞巨海。海性无亏。纤芥投锋。锋利无动。见与不见。会与不会。唯我知焉。乃有颂曰。暂下高峰已显扬。般若圆通遍十方。人天浩浩无差别。法界纵横处处彰。珍重。上堂。僧问。承古有言。若人见般若。即被般若缚。若人不见般若。亦被般若缚。既见般若。为甚么却被缚。师曰。你道。般若见甚么。曰不见般若。为甚么亦被缚。师曰。你道。般若甚么处不见。乃曰。若见般若。不名般若。不见般若。亦不名般若。且作么生说见不见。所以古人道。若欠一法。不成法身。若剩一法。不成法身。若有一法。不成法身。若无一法。不成法身。此是般若之真宗也。僧问。乍离凝峰丈室。来坐般若道场。今日家风。请师一句。师曰。亏汝甚么处。曰恁么则。雷音震动乾坤界。人人无不尽沾恩。师曰。幸然未会。且莫探头。僧礼拜。师曰。探头即不中。诸上座相共证明。令法久住。国土安宁。珍重。上堂。僧问。承教有言。归源性无二。方便有多门。如何是归源性。师曰。你问我答。曰如何是方便门。师曰。你答我问。曰如何趣向。师曰。颠倒作么。问一身即无量身。无量身即一身。如何是无量身。师曰一身。曰恁么则昔日灵山。今日亲睹。师曰。理当即行。乃曰。三世诸佛一时证明上座。上座且作么生会。若会时不迁。无丝毫可得移易。何以故。为过去未来见在三际是上座。上座且作三际。泽霖大海。滴滴皆满。一尘空性。法界全收。珍重。上堂。僧问。四众云集。人天恭敬。目睹尊颜。愿宣般若。师曰。分明记取。曰师宣妙法。国王万岁。人民安乐。师曰。谁向你道。曰法尔如然。师曰。你却灵利。问三世诸佛不知有。狸奴白牯却知有。既是三世诸佛。为甚么却不知有。师曰。却是你知有。曰狸奴白牯。为甚么却知有。师曰。你甚么处见三世诸佛。问承教有言。眼不见色尘。意不知诸法。如何是眼不见色尘。师曰。却是耳见。曰如何是意不知诸法。师曰。眼知。曰恁么则见闻路绝。声色喧然。师曰。谁向汝道。乃曰。夫一切问答。如针锋相投。无纤毫参差。事无不通。理无不备。良由一切言语。一切三昧。横竖深浅。隐显去来。是诸佛实相门。祇据如今一时验取。珍重。上堂。古者道。如何是禅。三界绵绵。如何是道。十方浩浩。因甚么道三界绵绵。何处是十方浩浩底道理。要会么。塞却眼。塞却耳。塞却舌身意。无空阙处。无转动处。上座作么生会。横亦不得。竖亦不得。纵亦不得。夺亦不得。无用心处。亦无施设处。若如是会得。始会法门绝拣择。一切言语绝渗漏。曾有僧问。作么生是绝渗漏底语。向他道。口似鼻孔甚好。上座如此会。自然不通风去。如识得尽十方世界。是金刚眼睛。无事珍重。上堂。僧问。天下太平。大王长寿。如何是王。师曰。日哓月明。曰如何领会。师曰。谁是学人。乃曰。天下太平。大王长寿。国土丰乐。无诸患难。此是佛语。古不易。今不迁。一言可以定古定今。会取好。诸上座。又僧问。承古有言。有物先天地。无形本寂寥。如何是有物先天地。师曰。非同非合。曰如何是无形本寂寥。师曰。谁问先天地。曰恁么则。境静林间独自游去也。师曰。乱道作么。乃曰。佛法不是这个道理。要会么。言发非声。色前不物。始会天下太平大王长寿。久立珍重。上堂。佛法现成。一切具足。岂不见道。圆同太虚。无欠无余。若如是也。且谁欠谁剩。谁是谁非。谁是会者。谁是不会者。所以道。东去亦是上座。西去亦是上座。南去亦是上座。北去亦是上座。因甚么得成东西南北。若会得。自然见闻觉知路绝。一切诸法现前。何故如此。为法身无相。触目皆形。般若无知。对缘而照。一时彻底会取好。诸上座。出家儿合作么生。此是本有之理。未为分外。识心达本源。故名为沙门。若识心皎皎地。实无丝毫障碍上座。久立珍重。上堂。僧问。欲入无为海。先乘般若船。如何是般若船。师曰。常无所住。曰如何是无为海。师曰。且会般若船。问古德道。登天不借梯。遍地无行路。如何是登天不借梯。师曰。不遗丝发地。曰如何是遍地无行路。师曰。适来向你道甚么。乃曰。百千三昧门。百千神通门。百千妙用门。尽不出得般若海中。何以故。为于无住本建立诸法。所以道。生灭去来。邪正动静。千变万化。是诸佛大定门。无过于此。诸上座。大家究取。增于佛法寿命。珍重。上堂。僧问。世尊以正法眼付嘱摩诃迦叶。祇如迦叶在毕钵罗窟。未审。付嘱何人。师曰。教我向谁说。曰恁么则灵山付嘱不异今日。师曰。你甚么处见灵山。问法眼宝印。和尚亲传。未审今日当付何人。师曰。冬冬鼓。一头打。两头鸣。曰恁么则千圣同俦。古今不异。师曰。禅河浪静。寻水迷源。僧清遇问。帝王请命。师赴王恩。般若会中请师举唱。师曰。分明记取。曰恁么则云台宝网同演妙音。师曰。清遇何在。曰法王法如是。师曰。阿谁证明。乃曰。灵山付嘱分明。诸上座一时验取。若验得。更无别理。祇是如今。譬如太虚。日明云暗。山河大地。一切有为世界。悉皆明现。乃至无为亦复如是。世尊付嘱迄至于今。并无丝毫差别。更付阿谁。所以祖师道。心自本来心。本心非有法。有法有本心。非心非本法。此是灵山付嘱榜样。诸上座。彻底会取好。莫虚度时光。国王恩难报。诸佛恩难报。父母师长恩难报。十方施主恩难报。况建置如是次第。佛法兴隆。若非国王恩力。焉得如此。若要报恩。应须明彻道眼。入般若性海始得。久立珍重。上堂。僧问。古德道。人空法亦空。二相本来同。师曰。山河大地。曰学人不会。乞师方便。师曰。甚么处不是方便。问名假法假。人空法空。向去诸缘。请师直指。师曰。谢此一问。曰不睹王居壮。焉知天子尊。师曰。贪观天上月。失却手中桡。问教中道。心清净故。法界清净。如何是清净心。师曰。迦陵频伽共命之鸟。曰与法界是一是二。师曰。你自问别人。乃曰。大道廓然。讵齐今古。无名无相。是法是修。良由法界无边。心亦无际。无事不彰。无言不显。如是会得。唤作般若。现前理同真际。一切山河大地。森罗万象。墙壁瓦砾。并无丝毫。可得亏阙。无事久立珍重。上堂。僧问。承师有言。九天擎玉印。七佛兆前心。如何是印。师曰。不露文。曰如何是心。师曰。你名安嗣。乃曰。法界性海。如函如盖。如钩如锁。如金与金。位位皆齐。无纤毫参差。不相混滥。非一非异。非同非别。若归实地去。法法皆到底。不是上来问个如何若何便是。不问时便非。在长连床上坐时是有。不坐时是无。祇如诸方老宿言教在世。如恒河沙。如来一大藏经。卷卷皆说佛理。句句尽言佛心。因甚么得不会去。若一向织络言教意识解会。饶上座经尘沙劫亦不能得彻。此唤作颠倒知见。识心活计。并无得力处。此盖为根脚下不明。若究尽诸佛法源。河沙大藏一时现前。不欠丝毫。不剩丝毫。诸佛时常出世。时常说法。度人未曾间歇。乃至猿啼鸟叫。草木丛林。常助上座发机。未有一时不为上座。有如是奇特处。可惜许。诸上座大家究取。令法久住世间。增益人天寿命。国王安乐无事。珍重。上堂。举古者道。吾有一言。天上人间。若人不会。绿水青山。且作么生是一言底道理。古人语须是晓达始得。若是将言而名于言。未有个会处。良由究尽诸法根蒂。始会一言。不是一言半句思量解会。唤作一言。若会言语道断心行处灭。始到古人境界。亦不是。闭目藏睛。暗中无所见。唤作言语道断。且莫赚会。佛法不是这个道理。要会么。假饶经尘沙劫说。亦未曾有半句到。诸上座。经尘沙劫不说。亦未曾欠少半句。应须彻底会去始得。若如是斟酌名言。空劳心力。并无用处。与诸上座共相证明。后学初心。速须究取。久立珍重。上堂。僧问。髑髅常干世界。鼻孔摩触家风。如何是髑髅常干世界。师曰。更待答话在。曰如何是鼻孔摩触家风。师曰。时复举一遍。问一人执炬。自烬其身。一人抱冰。横尸于路。此二人阿谁辨道。师曰。不遗者。曰不会。乞师指示。师曰。你名敬新。曰未审还有人证明也无。师曰有。曰甚么人证明。师曰。敬新。问牛头未见四祖时如何。师曰。异境灵踪睹者皆羡。曰见后如何。师曰。适来向你道甚么。问古者道。敲打虚空鸣觳觳。石人木人齐应诺。六月降雪落纷纷。此是如来大圆觉。如何是敲打虚空底。师曰。昆仑奴着铁裤。打一棒行一步。曰恁么则石人木人齐应诺也。师曰。你还闻么。乃曰。诸佛法门。时常如是。譬如大海。千波万浪。未尝暂住。未尝暂有。未尝暂无。浩浩地光明自在。宗三世于毛端。圆古今于一念。应须彻底明达始得。不是问一则语。记一转话。巧作道理。风云水月。四六入对。便当佛法莫自赚。诸上座。究竟无益。若彻底会去。实无可隐藏。无刹不彰。无尘不现。直下凡夫。位齐诸佛。不用纤毫气力。一时会取好。无事珍重。师因兴教明和尚问曰。饮光持释迦丈六之衣。在鸡足山。候弥勒下生。将丈六之衣。披在千尺之身。应量恰好。祇如释迦身长丈六。弥勒身长千尺。为复是身解短邪。衣解长邪。师曰。汝却会。明拂袖便出去。师曰。小儿子。山僧若答汝不是。当有因果。汝若不是。吾当见之。明归七日吐血。浮光和尚劝曰。汝速去忏悔。明乃至师方丈。悲泣曰。愿和尚慈悲。许某忏悔。师曰。如人倒地。因地而起。不曾教汝起倒。明又曰。若许忏悔。某当终身给侍。师为出语曰。佛佛道齐。宛尔高低。释迦弥勒。如印印泥。开宝四年辛未。华顶西峰忽摧。声震一山。师曰。吾非久矣。明年六月。大星殒于峰顶。林木变白。师乃示疾于莲华峰。参问如常。二十八日集众言别。跏趺而逝。

　　金陵清凉泰钦法灯禅师

　　魏府人也。生而知道。辩才无碍。入法眼之室。海众归之。佥曰敏匠。初住洪州双林院。开堂日。指法座曰。此山先代尊宿曾说法来。此座高广。不才何升。古昔有言。作礼须弥灯王如来。乃可得坐。且道须弥灯王如来。今在何处。大众要见么。一时礼拜。便升座良久曰。大众祇如此也。还有会处么。僧问。如何是双林境。师曰。画也画不成。曰如何是境中人。师曰。且去。境也未识。且讨人。又僧问。一佛出世。震动乾坤。和尚出世。震动何方。师曰。甚么处见震动。曰争奈即今何。师曰。今日有甚么事。有僧出礼拜。师曰。道者前时谢汝请。我将甚么与汝好。僧拟问次。师曰。将谓相悉。却成不委。问如何是西来密密意。师曰苦。问一佛出世。普润群生。和尚出世。当为何人。师曰。不徒然。曰恁么则大众有赖也。师曰何必。乃曰。且住得也。久立尊官。及诸大众。今日相请勤重。此个殊功。比喻何及。所以道。未了之人听一言。祇这如今谁动口。便下座。立倚拄杖而告众曰。还会么。天龙寂听而雨华。莫作须菩提帧子画将去。且恁么信受奉行。问新到。近离甚处。僧曰庐山。师拈起香合曰。庐山还有这个也无。僧无对。师自代云。寻香来礼拜和尚。问百骸俱溃散。一物镇长灵。未审百骸一物相去多少。师曰。百骸一物。一物百骸。次住上蓝护国院。僧问。十方俱击鼓。十处一时闻。如何是闻。师曰。汝从那方来。问善行菩萨道。不染诸法相。如何是菩萨道。师曰。诸法相。曰如何得不染去。师曰。染着甚么处。问不久开选场。还许学人选也无。师曰。汝是点额人。又曰。汝是甚么科目。问如何是演大法义。师曰。我演何似汝演。次住金陵龙光院。上堂。维那白椎云。法筵龙象众。当观第一义。师曰。维那早是第二义。长老即今是第几义。乃举衣袖曰。会么。大众此是手舞足蹈。莫道五百生前。曾为乐主来。或有疑情。请垂见示。时有僧问。如何是诸佛正宗。师曰。汝是甚么宗。曰如何。师曰。如何即不会。问上蓝一曲师亲唱。今日龙光事若何。师曰。汝甚么时到上蓝来。曰谛当事如何。师曰。不谛当即别处觅。问如何是佛法大意。师曰。且问小意却来与汝大意。师后住清凉大道场。上堂。僧出礼拜次。师曰。这僧最先出。为大众答国主深恩。僧便问。国主请命。祖席重开。学人上来。请师直指心源。师曰。上来却下去。问法眼一灯。分照天下。和尚一灯。分照何人。师曰。法眼甚么处分照来。师乃曰。某甲本欲居山藏拙养病过时。奈缘先师有未了底公案。出来与他了却。时有僧问。如何是先师未了底公案。师便打曰。祖祢不了。殃及儿孙。曰过在甚么处。师曰。过在我。殃及你。江南国主为郑王时。受心法于法眼之室。暨法眼入灭。复尝问师曰。先师有甚么不了底公案。师曰。见分㭊。次异日又问曰。承闻长老于先师有异闻底事。师作起身势。国主曰。且坐。师谓众曰。先师法席五百众。今祇有十数人。在诸方为导首。你道莫有错指人路底么。若错指教他。入水入火。落坑落堑。然古人又道。我若向刀山。刀山自摧折。我若向镬汤。镬汤自消灭。且作么生商量言语即熟。及问着便生疏去。何也。祇为隔阔多时。上座但会。我甚么处去不得。有去不得者。为眼等诸根。色等诸法。诸法且置。上座开眼见甚么。所以道。不见一法即如来。方得名为观自在。珍重。师开宝七年六月示疾。告众曰。老僧卧疾。强牵拖与汝相见。如今随处道场。宛然化城。且道。作么生是化城。不见古导师云。宝所非遥。须且前进。及至城所又道。我所化作。今汝诸人。试说个道理看。是如来禅。祖师禅。还定得么。汝等虽是晚生。须知侥忝我国主。凡所胜地建一道场。所须不阙。祇要汝开口。如今不知。阿那个是汝口。争答效他四恩三有。欲得会么。但识口必无咎。纵有咎因汝有。我今火风相逼。去住是常道。老僧住持。将逾一纪。每承国主助发。至于檀越。十方道侣。主事小师。皆赤心为我。默而难言。或披麻带布。此即顺俗。我道违真。且道顺好违好。然但顺我道。即无颠倒。我之遗骸。必于南山大智藏和尚左右乞一坟冢。升沉皎然不沦化也。努力珍重。二十四日安坐而终。

　　杭州灵隐清耸禅师

　　福州人也。初参法眼。眼指雨谓师曰。滴滴落在上座眼里。师初不喻旨。后因阅华严感悟。承眼印可。回止明州四明山卓庵。节度使钱亿执事师之礼。忠懿王命于临安两处开法。后居灵隐上寺。署了悟禅师。上堂。曰十方诸佛。常在汝前。还见么若言见。将心见。将眼见。所以道。一切法不生。一切法不灭。若能如是解。诸佛常现前。又曰。见色便见心。且唤甚么作心。山河大地。万象森罗。青黄赤白。男女等相。是心。不是心。若是心。为甚么却成物象去。若不是心。又道见色便见心。还会么。祇为迷此而成颠倒。种种不同。于无同异中。强生同异。且如今直下承当。顿豁本心。皎然无一物可作见闻。若离心别求解脱者。古人唤作迷波讨源。卒难晓悟。僧问。根尘俱泯。为甚么事理不明。师曰。事理且从。唤甚么作俱泯底根尘。问如何是观音第一义。师曰错。问无明实性即佛性。如何是佛性。师曰。唤甚么作无明。问如何是和尚家风。师曰。亘古亘今。问不问不答时如何。师曰。寐语作么。问牛头未见四祖时如何。师曰。青山绿水。曰见后如何。师曰。绿水青山。师问僧。汝会佛法么。曰不会。师曰。汝端的不会。曰是。师曰。且去。待别时来。其僧珍重。师曰。不是这个道理。问如何是摩诃般若。师曰。雪落茫茫。僧无语。师曰会么。曰不会。师示偈曰。摩诃般若非取非舍。若人不会。风寒雪下。

　　庐山归宗义柔禅师

　　开堂升座。维那白槌曰。法筵龙象众。当观第一义。师曰。若是第一义。且作么生观。恁么道。落在甚么处。为复是观。为复不许人观。先德上座共相证明。后学初心。莫唤作返问语。倒靠语。有疑请问。僧问。诸佛出世。说法度人。感天动地。和尚出世。有何祥瑞。师曰。人天大众前寐语作么。问优昙华折人皆睹。达本无心事若何。师曰谩语。曰恁么则南能别有深深旨。不是心心人不知。师曰。事须饱丛林。问昔日金峰。今日归宗。未审是一是二。师曰。谢汝证明。问法眼一箭。直射归宗。归宗一箭。当射何人。师曰。莫谤我法眼。问此日知军亲证法。师于何处答深恩。师曰。教我道甚么即得。乃曰。一问一答。也无了期。佛法也不是恁么道理。大众。此日之事。故非本心实谓。祇个住山宁有意。向来成佛亦无心。盖缘是知军请命。寺众诚心。既到这里。且说个甚么即得。还相悉么。若信不及。古人便道。相逢欲相唤。脉脉不能语。作么生会。若会。堪报不报之恩。足助无为之化。若也不会。莫道长老开堂。祇举古人语。此之盛事。天高海深。况喻不及。更不敢赞祝皇风。回向清列。何以故。古人道。吾祷久矣。岂况当今圣明者哉。珍重。僧问。如何是空王庙。师曰。莫少神。曰如何是庙中人。师曰。适来不谩道。问灵龟未兆时如何。师曰。是吉是凶。问未达其源。乞师方便。师曰。达也。曰达后如何。师曰。终不恁么问。问僧。看甚么经。曰宝积经。师曰。既是沙门。为甚么看宝积经。僧无语。师代云。古今用无极。

　　洪州百丈道恒禅师

　　参法眼。因请益。外道问佛。不问有言。不问无言。叙语未终。眼曰。住住。汝拟向世尊良久处会那。师从此悟入。住后上堂。乘此宝乘。直至道场。每日劳诸上座访及。无可祇延。时寒不用久立。却请回车。珍重。僧问。如何是学人行脚事。师曰。拗折拄杖得也未。问古人有言。释迦与我同参。未审参见何人。师曰。唯有同参方知。曰未审此人如何亲近。师曰。恁么则你不解参也。问如何是祖师西来意。师曰。往往问不着。问还乡曲子作么生唱。师曰。设使唱落汝后。问如何是百丈境。师曰。何似云居。问如何是百丈为人一句。师曰。若到诸方总须问过。乃曰。实是无事。诸人各各是佛。更有何疑得到这里。古人道。十方同聚会。个个学无为。此是选佛场。心空及第归。且作么生是心空。不是那里闭目冷坐是心空。此正是意识想解。上座要会心空么。但且识心便见心空。所以道。过去已过去。未来更莫算。兀然无事坐。何曾有人唤。设有人唤。上座应他好。不应他好。若应他。阿谁唤上座。若不应他。又不患聋也。三世体空。且不是木头也。所以古人道。心空得见法王。还见法王么。也祇是老病僧。又莫道渠自伐好。珍重。问如何是佛。师曰。汝有多少事不问。僧举。人问玄沙。三乘十二分教即不问。如何是祖师西来意。沙曰。三乘十二分教不要。某甲不会。请师为说。师曰。汝实不会。曰实不会。师示偈曰。不要三乘要祖宗。三乘不要与君同。君今欲会通宗旨。后夜猿啼在乱峰。上堂。诸上座适来从僧堂里出来。脚未跨门限便回去。已是重说偈言了也。更来这里不可重重下切脚也。古人云。参他不如自参。所以道。森罗万象。是善财之宗师。业惑尘劳。乃普贤之境界。若恁么参得。与善财同参。若不肯与么参。却归堂向火。参取胜热婆罗门。珍重。上堂。众才集。便曰。吃茶去。或时众集。便曰珍重。或时众集。便曰歇。后有颂曰。百丈有三诀。吃茶。珍重。歇。直下便承当。敢保君未彻。师终于本山。

　　杭州永明寺道潜禅师

　　河中府武氏子。初谒法眼。眼问曰。子于参请外看甚么经。师曰。华严经。眼曰。总别同异成坏六相。是何门摄属。师曰。文在十地品中。据理则世出世间。一切法皆具六相也。眼曰。空还具六相也无。师懵然无对。眼曰。汝问我。我向汝道。师乃问。空还具六相也无。眼曰空。师于是开悟。踊跃礼谢。眼曰。子作么生会。师曰。空。眼然之。异日因四众士女入院。眼问师曰。律中道。隔壁闻钗钏声。即名破戒。见睹金银合杂。朱紫骈阗。是破戒。不是破戒。师曰。好个入路。眼曰。子向后有五百毳徒。为王侯所重在。师寻礼辞。驻锡于衢州古寺。阅大藏经。忠懿王命入府。受菩萨戒。署慈化定慧禅师。建大伽蓝。号慧日永明。请居之。师欲请塔下罗汉铜像过新寺供养。王曰。善矣。予昨夜梦。十六尊者乞随禅师入寺。何昭应之若是。仍于师号加应真二字。师坐永明常五百众。上堂。佛法显然。因甚么却不会。诸上座欲会佛法。但问取张三李四。欲会世法则。参取古佛。丛林无事。久立。僧问。如何是永明的的意。师曰。今日十五。明朝十六。曰览师的的意。师曰。何处览。问如何是永明家风。师曰。早被上座答了也。问三种病人如何接。师曰。汝是聋人。曰请师方便。师曰。是方便。问牛头未见四祖时。为甚么百鸟衔华。师曰。见东见西。曰见后为甚么不衔华。师曰。见南见北。曰昔日作么生。师曰。且会今日。问达磨西来。传个甚么。师曰。传个𠕋子。曰恁么则心外有法去也。师曰。心内无法。问如何是第二月。师曰月。问如何是觌面事。师曰。背后是甚么。问文殊仗剑拟杀何人。师曰。止止。曰如何是剑。师曰。眼是。问诸余即不问。向上宗乘亦且置。请师不答。师曰。好个师僧子。曰恁么则礼拜去也。师曰。不要三拜。尽汝一生去。众参次。师指香炉曰。汝诸人还见么。若见一时礼拜。各自归堂。僧问。至道无言。借言显道。如何是显道之言。师曰。切忌拣择。曰如何是不拣择。师曰。元帅。大王。太保。令公。问如何是慧日祥光。师曰。此去报慈不远。曰恁么则亲蒙照烛。师曰。且喜没交涉。

　　杭州报恩慧明禅师

　　姓蒋氏。幼岁出家。三学精练。志探玄旨。乃南游于闽越间。历诸禅会。莫契本心。后至临川谒法眼。师资道合。寻回鄞水大梅山庵居。吴越部内。禅学者虽盛。而以玄沙正宗置之阃外。师欲整而导之。一日有新到参。师问。近离甚处。曰都城。师曰。上座离都城到此山。则都城少上座。此间剩上座。剩则心外有法。少则心法不周。说得道理即住。不会即去。僧无对。僧问。如何是大梅主。师曰。阇黎今日离甚么处。僧无对。师寻迁天台山白沙卓庵。有朋彦上座。博学强记。来访师敌论宗乘。师曰。言多去道转远。今有事借问。祇如从上诸圣。及诸先德。还有不悟者也无。彦曰。若是诸圣先德。岂有不悟者哉。师曰。一人发真归源。十方虚空悉皆消殒。今天台山嶷然。如何得消殒去。彦不知所措。自是他宗泛学来者皆服膺矣。汉乾祐中。忠懿王延入府中问法。命住资崇院。师盛谈玄沙及地藏法眼宗旨臻极。王因命翠岩令参等诸禅匠。及城下名公。定其胜负。天龙禅师问曰。一切诸佛。及诸佛法。皆从此经出。未审此经从何而出。师曰。道甚么。天龙拟进语。师曰。过也。资严长老问。如何是现前三昧。师曰。还闻么。严曰。某甲不患聋。师曰。果然患聋。师复举雪峰塔铭。问诸老宿。夫从缘有者。始终而成坏。非从缘有者。历劫而长坚。坚之与坏。即且置。雪峰即今在甚么处。(法眼别云。祇今是成是坏)宿无对。设有对者。亦不能当。其征诘时群彦弭伏。王大喜悦。署圆通普照禅师。上堂。诸人还委悉么。莫道语默动静。无非佛事好。且莫错会。僧问。如何是祖师西来意。师曰。汝还见香台么。曰某甲未会。乞师指示。师曰。香台也不识。问离却目前机。如何是西来意。师曰。汝何不问。曰恁么则委是去也。师曰。也是虚施。问如何是佛法大意。师曰。我见灯明佛。本光瑞如此。问如何是学人自己。师曰。特地伸问是甚么意。问如何是西来意。师曰。十万八千真䟦涉。直下西来不到东。问如何是第二月。师曰。捏目看花花数朵。见精明树几枝枝。

　　金陵报慈行言玄觉导师

　　泉州人也。上堂。凡行脚人。参善知识。到一丛林。放下瓶钵。可谓行菩萨道能事毕矣。何用更来这里。举论真如涅槃。此是非时之说。然古人有言。譬如披沙识宝。沙砾若除。真金自现。便唤作常住世间具足僧宝。亦如一味之雨。一般之地。生长万物。大小不同。甘辛有异。不可道地与雨有大小之名也。所以道。方即现方。圆即现圆。何以故尔。法无偏正。随相应现。唤作对现色身。还见么。若不见。也莫闲坐地。僧问。如何是祖师西来意。师曰。此问不当。问坐却是非。如何合得本来人。师曰。汝作么生坐。师闻鸠子叫问僧。甚么声。曰鸠子声。师曰。欲得不招无间业。莫谤如来正法轮。江南国主。建报慈院。命师大阐宗猷。海会三千余众。别署导师之号。上堂。此日英贤共会。海众同臻。谅惟佛法之趣。无不备矣。若是英鉴之者。不须待言也。然言之本无。何以默矣。是以。森罗万象。诸佛洪源。显明则海印光澄。冥昧则情迷自惑。苟非通心上士。逸格高人。则何以于诸尘中。发扬妙极。卷舒物象。纵夺森罗。示生非生。应灭非灭。生灭洞已。乃曰真常。言假则影散千途。论真则一空绝迹。岂可以有无生灭而计之者哉。僧问。国王再请。特荐先朝。和尚今日如何举唱。师曰。汝不是问再唱人。曰恁么则天上人间无过此也。师曰。没交涉。问远远投师。请垂一接。师曰。却依旧处去。

　　抚州崇寿院契稠禅师

　　泉州人也。上堂。僧问。四众谛观第一义。如何是第一义。师曰。何劳更问。乃曰。大众。欲知佛性义。当观时节因缘。作么生是时节因缘。上座如今便散去。且道有也未。若无。因甚么便散去。若有。作么生是第一义。上座。第一义现成。何劳更观。恁么显明得。佛性常照。一切法常住。若见有法常住。犹未是法之真源。作么生是法之真源。上座。不见古人道。一人发真归源。十方虚空悉皆消殒。还有一法为意解么。古人有如是大事因缘。依而行之即是。何劳长老多说。众中有未知者。便请相示。僧问。法眼之灯亲然汝水。今日王侯请命。如何是法眼之灯。师曰。更请一问。问古人见不齐处。请师方便。师曰。古人见甚么处不齐。问如何是佛。师曰。如何是佛。曰如何领解。师曰。领解即不是。问的的西来意。师当第几人。师曰。年年八月半中秋。问如何是和尚为人一句。师曰。观音举。上蓝举。

　　金陵报恩院法安慧济禅师

　　太和人也。初住曹山。上堂。知幻即离。不作方便。离幻即觉。亦无渐次。诸上座。且作么生会。不作方便。又无渐次。古人意在甚么处。若会得。诸佛常现前。若未会。莫向圆觉经里讨。夫佛法。亘古亘今。未尝不现前。诸上座。一切时中。咸承此威光。须具大信根。荷担得起始得。不见佛赞猛利底人。堪为器用。亦不赏他向善。久修净业者。要似他广额凶屠。抛下操刀。便证阿罗汉果。直须恁么始得。所以长者道。如将梵位直授凡庸。僧问。大众既临于法会。请师不吝句中玄。师曰。谩得大众么。曰恁么则全因此问也。师曰。不用得。问古人有言。一切法以不生为宗。如何是不生宗。师曰。好个问处。问佛法中。请师方便。师曰。方便了也。问如何是古佛心。师曰。何待问。江南国主请居报恩。署号摄众。上堂。谓众曰。此日奉命令住持当院。为众演法。适来见维那白槌了。多少好。令教当观第一义。且作么生是第一义。若这里参得。多少省要。如今别更说个甚么即得。然承恩旨。不可杜默去也。夫禅宗示要。法尔常规。圆明显露。亘古亘今。至于达磨西来。也祇与诸人证明。亦无法可得与人。祇道直下是。便教立地构取。古人虽则道立地构取。如今坐地还构得也无。有疑请问。僧问。三德奥枢从佛演。一音玄路请师明。师曰。汝道有也未。问如何是报恩境。师曰。大家见汝问。开宝中示灭于本院。

　　庐州长安院延规禅师

　　僧问。如何是庵中主。师曰。汝到诸方但道。从长安来。

　　南康军云居山清锡禅师

　　泉州人也。僧问。如何是云居境。师曰。汝唤甚么作境。曰如何是境中人。师曰。适来向汝道甚么。后住泉州西明院。有廖天使。入院见供养法眼和尚真。乃问曰。真前是甚么果子。师曰。假果子。天使曰。既是假果子。为甚么将供养真。师曰。也祇要天使识假。僧问。如何是佛。师曰。容颜甚奇妙。

　　常州正勤院希奉禅师

　　苏州谢氏子。上堂。古圣道。圆同太虚。无欠无余。又道。一一法一一宗。众多法一法宗。又道。起唯法起。灭唯法灭。又道。起时不言我起。灭时不言我灭。据此说话。屈滞久在丛林上座。若是初心兄弟。且须体道。人身难得。正法难闻。莫同等闲。施主衣食不易消遣。若不明道。个个尽须还他。上座。要会道么。珍重。僧问。如何是祖师西来意。师曰。甚么处得这个消息。问如何是诸法空相。师曰。山河大地。问僧众云集。请师举唱宗乘。师曰。举来久矣。问佛法付嘱国王大臣。今日正勤将何付嘱。师曰。万岁万岁。问古人有言。山河大地。是汝真善知识。如何得山河大地为善知识去。师曰。汝唤甚么作山河大地。问如何是合道之言。师曰。汝问我答。问灵山会上迦叶亲闻。未审。今日谁人得闻。师曰。迦叶亲闻个甚么。问古佛道场。学人如何得到。师曰。汝今在甚么处。问如何是和尚圆通。师敲禅床三下。问如何是脱却根尘。师曰。莫妄想。问人王法王。是一是二。师曰。人王法王。问如何是诸法寂灭相。师曰。起唯法起。灭唯法灭。问如何是未曾生底法。师曰。汝争得知。问无著见文殊。为甚么不识。师曰。汝道文殊还识无著么。问得意谁家新曲妙。正勤一句请师宣。师曰。道甚么。曰岂无方便也。师曰。汝不会我语。

　　漳州罗汉智依宣法禅师

　　上堂。尽十方世界。无一微尘许法。与汝作见闻觉知。还信么。然虽如此。也须悟始得。莫将为等闲。不见道。单明自己。不悟目前。此人祇具一只眼。还会么。僧问。纤尘不立。为甚么好丑现前。师曰。分明记取。别处问人。问大众云集。谁是得者。师曰。还曾失么。问如何是佛。师曰。汝是行脚僧。问如何是宝寿家风。师曰。一任观看。曰恁么则大众有赖。师曰。汝作么生。曰终不敢谩大众。师曰。嫌少作么。问僧。受业在甚么处。曰在佛迹。师曰。佛在甚么处。曰甚么处不是。师举起拳曰。作么生。曰和尚收取。师曰。放阇黎七棒。问僧。今夏在甚么处。僧曰。在无言上座处。师曰。还曾问讯他否。僧曰。也曾问讯。师曰。无言作么生问得。僧曰。若得无言。甚么处不问得。师喝曰。恰似问老兄。师与彦端长老吃饼餤。端曰。百种千般其体不二。师曰。作么生是不二体。端拈起饼餤。师曰。祇守百种千般。端曰。也是和尚见处。师曰。汝也是罗公咏梳头样。师将示灭。乃谓众曰。今晚四大不和畅。云腾鸟飞。风动尘起。浩浩地还有人治得么。若治得。永劫不相识。若治不得。时时常见我。言讫告寂。

　　金陵钟山章义院道钦禅师

　　太原人也。初住庐山栖贤。上堂。道远乎哉。触事而真。圣远乎哉。体之则神。我寻常示汝。何不向衣钵下坐地。直下参取。须要上来讨个甚么。既上来。我即事不获已。便举古德少许方便。抖擞些子龟毛兔角解落。向汝诸上座欲得省要。僧堂里。三门下。寮舍里。参取好。还有会处也未。若有会处试说看。与上座证明。僧问。如何是栖贤境。师曰栖贤有甚么境。问古人拈椎竖拂。还当宗乘中事也无。师曰。古人道了也。问学人乍入丛林。乞和尚指示。师曰。一手指天。一手指地。后江南国主。请居章义道场。上堂。总来这里立作甚么。善知识如河沙数。常与汝为伴。行住坐外不相舍离。但长连床上稳坐地。十方善知识自来参。上座何不信取。作得如许多难易他古圣。嗟见今时人不奈何。乃曰。伤夫人情之惑久矣。目对真而不觉。此乃嗟。汝诸人看却不知。且道看却甚么不知。何不体察古人方便。祇为信之不及。致得如此。诸上座。但于佛法中留心。无不得者。无事体道去。便下座。僧问。百年暗室。一灯能破时如何。师曰。莫谩语。问佛法还受变异也无。师曰。上座是。僧问。大众云集。请师举扬宗旨。师曰。久矣。问如何是玄旨。师曰。玄有甚么旨。

　　金陵报恩匡逸禅师

　　明州人也。江南国主。请居上院。署凝密禅师。上堂。顾视大众曰。依而行之即无累矣。还信么。如太阳赫弈皎然地。更莫思量。思量不及。设尔思量得及。唤作分限智慧。不见先德云。人无心合道。道无心合人。人道既合。是名无事人。且自何而凡。自何而圣。于此若未会。可谓为迷情所覆。便去离不得。迷时即有窒碍。为对为待。种种不同。忽然惺去。亦无所得。譬如演若达多认影迷头。岂不担头觅头。然正迷之时。头且不失。及乎悟去。亦不为得。何以故。人迷谓之失。人悟谓之得。得失在于人。何关于动静。僧问。诸佛说法。普润群机。和尚说法。甚么人得闻。师曰。祇有汝不闻。问如何是报恩一句。师曰。道不是得么。问十二时中思量不到处。如何行履。师曰。汝如今在甚么处。问祖嗣西来。如何举唱。师曰。不违所请。问如何是一句。师曰。我答争似汝举。问佛为一大事因缘出世。未审和尚出世如何。师曰。恰好。曰恁么则大众有赖。师曰。莫错会。

　　金陵报慈文遂导师

　　杭州陆氏子。尝究首楞严。甄会真妄缘起。本末精博。于是节科注。释文句交络。厥功既就。谒于法眼述己所业。深符经旨。眼曰。楞严岂不是有八还义。师曰。是。曰明还甚么。师曰。明还日轮。曰日还甚么。师懵然无对。眼诫令焚其所注之文。师自此服膺。请益始忘知解。金陵国主。署雷音觉海大导师。上堂。天人群生类。皆承此恩力。威权三界。德被四方。共禀灵光。咸称妙义。十方诸佛常顶门。汝谁敢是非及乎。向这里唤作开方便门。对根设教。便有如此如彼。流出无穷。若能依而奉行。有何不可。所以清凉先师道。佛是无事人。且如今觅个无事人。也不可得。僧问。巅山岩崖。还有佛法也无。师曰。汝唤甚么作巅山岩崖。问如何是道。师曰。妄想颠倒。乃曰。老僧平生百无所解。日日一般。虽住此间。随缘任运。今日诸上座与本无异。珍重。僧问。如何是无异底事。师曰。千差万别。僧再问。师曰。止止不须说。且会取千差万别。问如何是和尚家风。师曰。方丈板门扇。问如何是无相道场。师曰。四郎五郎庙。问如何是吹毛剑。师曰。簳面杖。问如何是正直一路。师曰。远远近近。曰便恁么去时如何。师曰。咄哉痴人。此是险路。问僧。从甚么处来。曰曹山来。师曰。几程到此曰七程。师曰。行却许多山林溪涧。何者是汝自己。曰总是。师曰众生颠倒认物为己。曰如何是学人自己。师曰。总是。乃曰。诸上座各在此经冬过夏。还有人悟自己也无。山僧与汝证明。令汝真见不被邪魔所惑。问如何是学人自己。师曰。好个师僧。眼目甚分明。

　　漳州罗汉院守仁禅师

　　泉州人也。上堂。祇据如今。谁欠谁剩。然虽如此。犹是第二义门。上座。若明达得去。也且是一是二。更须子细看。僧问。如何是祖师西来的的意。师曰。即今是甚么意。问如何是涅槃。师曰。生死。曰如何是生死。师曰。适来道甚么。僧众晚参。师曰。物物本来无处所。一轮明月印心池。便归方丈。次住报恩。上堂。报恩这里不曾与人拣话。今日与诸上座拣一两则话。还愿乐么。诸上座。鹤胫长。𠒎胫短。甘草甜。黄檗苦。恁么拣辨。还惬雅意么。诸上座。莫是血脉不通。泥水有隔么。且莫错会。珍重。僧问。如何是西来意。师曰。唤甚么作西来意。曰恁么则无西来也。师曰。由汝口头道。问如何是报恩家风。师曰。无汝着眼处。问。学人未委禀承。请师方便。师曰。莫相孤负么。曰恁么则有师资之分也。师曰。丛林见多。问如何是佛法大意。师曰。向汝道甚么。问如何是无生之相。师曰。舍身受身。曰恁么则生死无过也。师曰。料汝恁么会。又曰。人人皆备理。一一尽圆常。僧便问。如何是圆常之理。师曰。无事不参差。曰恁么则踪横法界也。师曰。巧道有何难。问如何是不到三寸。师曰。你问我答。问僧。甚么处来。曰福州来。师曰。䟦涉如许多山岭。阿那个是上座自己。曰某甲亲离福州。师曰。祇恁么。别更有商量。曰更作甚么商量。师曰。汝话堕也。问不昧缘尘。请师一接。师曰。唤甚么作缘尘。曰若不伸问。焉息疑情。师曰。若不是今日。便作官方。

　　抚州黄山良匡禅师

　　吉州人也。僧问。如何是黄山家风。师曰。筑着汝鼻孔。问如何是不迁义。师曰。春夏秋冬。问如何是一路涅槃门。师曰。汝问宗乘中一句岂不是。曰恁么则不哆哆。师曰。莫哆哆好。问众星攒月时如何。师曰。唤甚么作月。曰莫祇这个便是也无。师曰。这个是甚么。问明镜当台。森罗为甚么不现。师曰。那里当台。曰争奈即今何。师曰。又道不现。

　　金陵报恩院玄则禅师

　　滑州卫南人也。初问青峰。如何是学人自己。峰曰。丙丁童子来求火。后谒法眼。眼问。甚处来。师曰。青峰。眼曰。青峰有何言句。师举前话。眼曰。上座作么生会。师曰。丙丁属火。而更求火。如将自己求自己。眼曰。与么会。又争得。师曰。某甲祇与么。未审和尚如何。眼曰。你问我。我与你道。师问。如何是学人自己。眼曰。丙丁童子来求火。师于言下顿悟。开堂日。李王与法眼俱在会。僧问。龙吟雾起。虎啸风生。学人知是出世边事。到此为甚么不会。师曰。会取好。僧举头看师。又看法眼。乃抽身入众。法眼与李王当时失色。眼归方丈。令侍者唤问话僧至。眼曰。上座适来问底话。许你具眼。人天众前。何不礼拜盖覆却。眼摵一坐具。其僧三日后吐光而终。僧问。了了见佛性。如何是佛性。师曰。不欲便道。问如何是金刚大士。师曰。见也未。问如何是诸圣密密处。师曰。却须会取自己。曰如何是和尚密密处。师曰。待汝会始得。上堂。诸上座。尽有常圆之月。各怀无价之珍。所以月在云中。虽明而不照。智隐惑内。虽真而不通。无事久立。问如何是不动尊。师曰。飞飞飏飏。问如何是了然一句。师曰。对汝又何难。曰恁么道。莫便是也无。师曰。不对又何难。曰深领和尚恁么道。师曰。汝道。我道甚么。问亡僧迁化向甚么处去也。师曰。待汝生即道。曰宾主历然。师曰。汝立地见亡僧。问如何是学人本来心。师曰。汝还曾道着也未。曰祇如道着如何体会。师曰。待汝问始得。问教中道。树能生果。作玻璃色。未审此果何人得吃。师曰。树从何来。曰学人有分。师曰。去果八万四千。问如何是不迁义。师曰。江河竞注。日月旋流。问宗乘中玄要处。请师一言。师曰。汝行脚来多少时也。曰不曾逢伴侣。师曰。少瞌睡。

　　金陵净德院智筠达观禅师

　　河中府王氏子。初住栖贤。上堂。从上诸圣。方便门不少。大抵祇要诸仁者有个见处。然虽未见。且不参差一丝发许。诸仁者。亦未尝违背一丝发许。何以故。炟赫地显露。如今便会取。更不费一毫气力。还省要么。设道毗卢有师。法身有主。斯乃抑扬对机施说。诸仁者作么生会对底道理。若也会。且莫嫌他佛语。莫重祖师。直下是自己眼明始得。僧问。如何是的的之言。师曰。道甚么。问纷然觅不得时如何。师曰。觅个甚么不得。问如何是祖师意。师曰。用祖师意作甚么。问今朝呈远瑞。正意为谁来。师曰。大众尽见汝恁么问。江南国主创净德院。延请居之。署达观禅师。上堂。夫欲慕道。也须上上根器始得。造次中下不易承当。何以故。佛法非心意识境界。上座莫恁么懱猰地。他古人道。沙门眼。把定世界。函盖乾坤。绵绵不漏丝发。所以诸佛赞叹。赞叹不及。比喻。比喻不及。道上座威光赫奕。亘古亘今。幸有如是家风。何不绍续取。为甚么自生卑劣。枉受辛勤。不能晓悟。祇为如此。所以诸佛出兴于世。祇为如此。所以诸佛唱入涅槃。祇为如此。所以祖师特地西来。僧问。诸圣皆入不二法门。如何是不二法门。师曰。但恁么入。曰恁么则今古同然去也。师曰。汝道甚么处是同。问如何是佛法大意。师曰。恰问着。曰恁么则学人礼拜也。师曰。汝作么生会。问如何是佛。师曰。如何不是。乃曰。吾不能投身岩谷。灭迹市廛。而出入禁庭。以重烦世主。吾之过也。遂屡辞归故山。国主锡以五峰栖玄兰若。

　　高丽国道峰山慧炬国师

　　始发机于法眼之室。本国主思慕。遣使来请。遂回故地。国主受心诀。礼待弥厚。一日请入王府。上堂。师指威凤楼示众曰。威凤楼为诸上座举扬了也。还会么。傥若会。且作么生会。若道不会。威凤楼作么生不会。珍重。

　　杭州真身宝塔寺绍岩禅师

　　雍州刘氏子。吴越王命师开法。署了空大智常照禅师。上堂。山僧素寡知见。本期闲放。念经待死。岂谓。今日大王勤重。苦勉山僧。效诸方宿德。施张法筵。然大王致请。也祇图诸仁者明心。此外别无道理。诸仁者。还明心也未。莫不是语言谭笑时。凝然杜默时。参寻知识时。道伴商略时。观山玩水时。耳目绝对时。是汝心否。如上所解。尽为魔魅所摄。岂曰明心。更有一类人。离身中妄想外。别认遍十方世界。含日月。包太虚。谓是本来真心。斯亦外道所计。非明心也。诸仁者要会么。心无是者。亦无不是者。汝拟执认其可得乎。僧问。六合澄清时如何。师曰。大众谁信汝。师开宝四年七月示疾。谓门弟子曰。诸行无常。即常住相。言讫跏趺而逝。

　　台州般若寺敬遵通慧禅师

　　上堂。皎皎炟赫地。亘古亘今也。未曾有纤毫间断相。无时无节。长时拶定。上座无通气处。所以道。山河大地。是上座善知识。放光动地。触处露现。实无丝头许法可作隔碍。如今因甚么却不会。特地生疑去。无事不用久立。僧问。优昙花折人皆睹。般若家风赐一言。师曰。不因上座问。不曾举似人。曰恁么则般若雄峰讵齐今古。师曰。也莫错会。问牛头未见四祖时。为甚么百鸟衔华。师曰。汝甚么处见。曰见后为甚么不衔华。师曰。且领话好。问灵山一会。迦叶亲闻。未审今日一会。何人得闻。师曰。试举迦叶闻底看。曰恁么则迦叶亲闻去也。师曰。乱道作么。师自述真赞曰。真兮寥廓。郢人图雘。岳耸云空。澄潭月跃。

　　庐山归宗䇿真法施禅师

　　曹州魏氏子也。初名慧超。谒法眼问曰。慧超咨和尚。如何是佛。眼曰。汝是慧超。师从此悟入。住后上堂。诸上座。见闻觉知。祇可一度。祇如会了。是见闻觉知。不是见闻觉知。要会么。与诸上座说破了也。待汝悟始得。久立珍重。僧问。如何是佛。师曰。我向汝道。即别有也。问如何是归宗境。师曰。是汝见甚么。曰如何是境中人。师曰。出去。问国王请命。大启法筵。不落见闻。请师速道。师曰。闲言语。曰师意如何。师曰。又乱说。问承教有言。将此深心奉尘刹。是则名为报佛恩。尘刹即不问。如何是报佛恩。师曰。汝若是则报佛恩。问无情说法。大地得闻。师子吼时如何。师曰。汝还闻么。曰恁么则同无情也。师曰。汝不妨会得好。问古人以不离见闻为宗。未审和尚以何为宗。师曰。此问甚好。曰犹是三缘四缘。师曰。莫乱道。

　　洪州同安院绍显禅师

　　僧问。王恩降旨师亲受。熊耳家风乞一言。师曰。已道了也。问千里投师。请师一接。师曰。好入处。云盖山乞瓦造殿。有官人问。既是云盖。何用乞瓦。僧无对。师代曰。罕遇其人。

　　庐山栖贤慧圆禅师

　　上堂。出得僧堂门。见五老峰。一生参学事毕。何用更到这里来。虽然如此。也劳上座一转了也。珍重。僧问。不是风动。不是幡动。未审古人意旨如何。师曰。大众一时会取。上堂。有僧拟问。师乃指其僧曰。住住。其僧进步问。从上宗乘请师举唱。师曰。前言不构。后语难追。曰未审今日事如何。师曰。不会人言语。问如何是佛法大意。师曰好。问如何是栖贤境。师曰。入得三门便合知。问如何是祖师西来意。师曰。此土不欠少。

　　洪州观音院从显禅师

　　泉州人也。上堂。众集。良久曰。文殊深赞居士。未审居士受赞也无。若受赞。何处有居士邪。若不受赞。文殊不可虚发言也。大众作么生会。若会。真个衲僧。僧问。居士默然。文殊深赞。此意如何。师曰。汝问我答。曰忽遇恁么人出头来。又作么生。师曰。行到水穷处。坐看云起时。问如何是观音家风。师曰。眼前看取。曰忽遇作者来。作么生见待。师曰。贫家祇如此。未必便言归。问久负没弦琴。请师弹一曲。师曰。作么生听。其僧侧耳。师曰。赚杀人。乃曰。卢行者当时大庾岭头谓明上座言。莫思善莫思恶。还我明上座本来面目来。观音今日不恁么道。还我明上座来。恁么道。是曹溪子孙也无。若是曹溪子孙。又争除却四字。若不是。又过在甚么处。试出来商量看。良久曰。此一众。真行脚人也。便下座。太平兴国八年九月中。师谓檀那袁长史曰。老僧三两日间归乡去。袁曰。和尚年尊。何更思乡。师曰。归乡图得好盐吃。袁不测其言。翌日师不疾坐亡。袁建塔于西山。

　　洛京兴善栖伦禅师

　　僧问。如何是佛。师曰。向汝道甚么即得。问如何是西来意。师曰。适来犹记得。

　　洪州严阳新兴院齐禅师

　　僧问。如何得出三界去。师曰。汝还信么。曰信则深信。乞和尚慈悲。师曰。祇此信心。亘古亘今。快须究取。何必沉吟。要出三界。三界唯心。师因雪谓众曰。诸上座。还见雪么。见即有眼。不见无眼。有眼即常。无眼即断。恁么会得。佛身充满。问学人辞去泐潭。乞和尚示个入路。师曰。好个入路。道心坚固。随众参请。随众作务。要去便去。要住便住。去之与住。更无他故。若到泐潭。不审马祖。

　　润州慈云匡达禅师

　　僧问。佛以一大事因缘故。出现于世。未审和尚出世如何。师曰。恰好。曰作么生。师曰。不好。

　　苏州荐福院绍明禅师

　　州将钱仁奉请住持。乃问。如何是和尚家风。师曰。一切处看取。

　　泽州古贤院谨禅师

　　侍立法眼次。眼问一僧曰。自离此间。甚么处去来。曰入岭来。眼曰不易。曰虚涉他如许多山水。眼曰。如许多山水也不恶。其僧无语。师于此有省。住后僧问。如何是佛。师曰。筑着你鼻孔。问僧曰。唯一坚密身。一切尘中现。如何是坚密身。僧竖指。师曰。现则现。你作么生会。僧无语。

　　宣州兴福院可勋禅师

　　建州朱氏子。僧问。如何是兴福正主。师曰。阇黎不识。曰莫祇这便是么。师曰。纵未歇狂。头亦何失。问如何是道。师曰。勤而行之。问何云法空。师曰。不空。有偈示众曰。秋江烟岛晴。鸥鹭行行立。不念观世音。争知普门入。

　　洪州上蓝院守讷禅师

　　上堂。尽令提纲。无人扫地。丛林兄弟。相共证明。晚进之流。有疑请问。僧问。愿开甘露门。当观第一义。不落有无中。请师垂指示。师曰。大众证明。曰恁么则莫相屈去也。师曰。闲言语。问如何是佛。师曰。更问阿谁。

　　抚州覆船和尚

　　僧问。如何是佛。师曰。不识。问如何是祖师西来意。师曰。莫谤祖师好。

　　杭州奉先寺法瑰法明普照禅师

　　僧问。释迦出世。天雨四华。地摇六动。未审今日有何祥瑞。师曰。大众尽见。曰法王法如是。师曰。人王见在。问法眼宝印和尚亲传。今日一会当付何人。师曰。谁人无分。曰恁么则雷音普震无边刹去也。师曰。也须善听。

　　庐山化城寺慧朗禅师

　　江南相国宋齐丘请开堂。师升座曰。今日令公请山僧为众。莫非承佛付嘱不忘佛恩。众中有问话者。出来为令公结缘。僧问。令公亲降。大众云臻。从上宗乘。请师举唱。师曰。莫是孤负令公么。问师常苦口。为甚么学人己事不明。师曰。阇黎甚么处不明。曰不明处请师决断。师曰。适来向汝道甚么。曰恁么则全因今日去也。师曰。退后礼三拜。

　　杭州慧日永明寺道鸿通辩禅师

　　僧问。远离天台境。来登慧日峰久闻师子吼。今日请师通。师曰闻么。曰恁么则昔日崇寿。今日永明也。师曰。幸自灵利。何须乱道。乃曰。大道廓然。古今常尔。真心周遍。如量之智皎然万象森罗。咸真实相。该天括地。亘古亘今。大众还会么。还辩白得么。僧问。国王嘉命。公贵临筵。未审今日当为何事。师曰。验取。曰此意如何。师曰。甚么处去来。曰恁么则成造次也。师曰。休乱道。

　　高丽国灵鉴禅师

　　僧问。如何是清净伽蓝。师曰。牛栏是。问如何是佛。师曰。拽出癫汉着。

　　荆门上泉和尚

　　僧问。二龙争珠。谁是得者。师曰我得。问远远投师。如何一接。师按杖视之。其僧礼拜。师便喝。问尺璧无瑕时如何。师曰。我不重。曰不重后如何。师曰。火里蝍蟟飞上天。

　　庐山大林寺僧遁禅师

　　初住圆通。有僧举。僧问玄沙。向上宗乘。此间如何言论。沙曰。少人听。未审玄沙意旨如何。师曰。待汝移却石耳峰。我即向汝道。(归宗柔别云。且低声)。

　　池州仁王院缘胜禅师

　　僧问。农家击壤时如何。师曰。僧家自有本分事。曰不问僧家本分事。农家击壤时如何。师曰。话头何在。

　　南岳下十世

　　天台韶国师法嗣

　　杭州慧日永明延寿智觉禅师

　　余杭王氏子。总角之岁。归心佛乘。既冠不茹荤。日唯一食。持法华经。七行俱下。才六旬悉能诵之。感群羊跪听。年二十八。为华亭镇将。属翠岩参禅师迁止龙册寺大阐玄化。时吴越文穆王。知师慕道。乃从其志。遂礼翠岩为师。执劳供众。都忘身宰。衣不缯纩。食无重味。野蔬布襦。以遣朝夕。寻往天台山天柱峰。九旬习定。有乌类斤鷃。巢于衣褶中。暨谒韶国师。一见而深器之。密授玄旨。仍谓师曰。汝与元师有缘。他日大兴佛事。初住雪窦。上堂。雪窦这里。迅瀑千寻。不停纤粟。奇岩万仞。无立足处。汝等诸人。向甚么处进步。僧问。雪窦一径如何履践。师曰。步步寒华结。言言彻底冰。师有偈曰。孤猿叫落中岩月。野客吟残半夜灯。此境此时谁得意。白云深处坐禅僧。忠懿王请开山灵隐新寺。明年迁永明大道场。众盈二千。僧问。如何是永明妙旨。师曰。更添香着。曰谢师指示。师曰。且喜没交涉。僧礼拜。师曰。听取一偈。欲识永明旨。门前一湖水。日照光明生。风来波浪起。问学人久在永明。为甚么不会永明家风。师曰。不会处会取。曰不会处如何会。师曰。牛胎生象子。碧海起红尘。问成佛成祖亦出不得。六道轮回亦出不得。未审出甚么处不得。师曰。出汝问处不得。问教中道。一切诸佛。及诸佛法。皆从此经出。如何是此经。师曰。长时转不停。非义亦非声。曰如何受持。师曰。若欲受持者。应须着眼听。问如何是大圆镜。师曰。破砂盆。师居永明十五载。度弟子一千七百人。开宝七年入天台山度戒。约万余人。常与七众。授菩萨戒。夜施鬼神食。朝放诸生类。不可称算。六时散华行道。余力念法华经。计万三千部。着宗镜录一百卷。诗偈赋咏凡千万言。播于海外。高丽国王览师言教。遣使赍书。叙弟子之礼。奉金线织成袈裟。紫水精珠。金澡罐等。彼国僧三十六人皆承印记。前后归本国。各化一方。开宝八年十二月示疾。越二日焚香告众。跏趺而寂。塔于大慈山。

　　苏州长寿院朋彦广法禅师

　　永嘉秦氏子。僧问。如何是玄旨。师曰。四棱塌地。问如何是绝丝毫底法。师曰。山河大地。曰恁么则即相而无相也。师曰。也是狂言。问。如何是径直之言。师曰。千迂万曲。曰恁么则无不总是也。师曰。是何言欤。问如何是道。师曰。䟦涉不易。

　　温州大宁院可弘禅师

　　僧问。如何是正真一路。师曰。七颠八倒。曰恁么则法门无别去也。师曰。我知汝错会去。问皎皎地无一丝头时如何。师曰。话头已堕。曰乞师指示。师曰。适来亦不虚设。问向上宗乘请师举扬。师曰。汝问太迟生。曰恁么则不仙陀去也。师曰。深知汝恁么去。

　　杭州五云山华严院志逢禅师

　　余杭人也。生恶荤血。肤体香洁。幼岁出家。于临安东山朗瞻院依年受具。通贯三学。了达性相。尝梦升须弥山。睹三佛列坐。初释迦。次弥勒。皆礼其足。唯不识第三尊。但仰视而已。释尊谓之曰。此是补弥勒处。师子月佛。师方作礼。觉后因阅大藏经。乃笠所梦。天福中。游方抵天台云居参国师。宾主缘契。顿发玄秘。一日入普贤殿中宴坐。倏有一神人。跪膝于前。师问。汝其谁乎。曰护戒神也。师曰。吾患有宿愆未殄。汝知之乎。曰师有何罪。唯一小过耳。师曰。何也。曰凡折钵水。亦施主物。师每倾弃。非所宜也。言讫而隐。师自此洗钵水尽饮之。积久因致脾疾。十载方愈。(凡折退饮食及涕唾便利等。并宜鸣指默念咒。发施心而倾弃之)吴越国王。向师道风。召赐紫衣。署普觉禅师。命住临安功臣院。上堂。诸上座。舍一知识。参一知识。尽学善财南游之式样。且问上座。祇如善财礼辞文殊。拟登妙峰谒德云比丘。及到彼所。何以德云却于别峰相见。夫教意祖意。同一方便。终无别理。彼若明得。此亦昭然。诸上座。即今簇着老僧。是相见。是不相见。此处是妙峰。是别峰。脱或从此省去。可谓不孤负老僧。亦常见德云比丘。未尝刹那相舍离。还信得及么。僧问。丛林举唱曲为今时。如何是功臣的的意。师曰。见么。曰恁么则大众咸欣也。师曰。将谓师子儿。问佛佛授手。祖祖传心。未审和尚传个甚么。师曰。汝承当得么。曰学人承当不得。还别有人承当得否。师曰。大众笑汝。问如何是如来藏。师曰。恰问着。问如何是诸佛机。师曰。道是得么。上堂。良久曰。大众看看。便下座。上堂。古德为法行脚不惮勤劳。如雪峰。三到投子。九上洞山。盘桓往返。尚求个入路不得。看汝近世参学人。才跨门来。便要老僧接引指示说禅。且汝欲造玄极之道。岂同等闲。而况此事亦有时节。躁求焉得。汝等要知悟时么。如今各且下去。堂中静坐。直待仰家峰点头。老僧即为汝说。时有僧出曰。仰家峰点头也。请师说。师曰。大众且道。此僧会老僧语。不会老僧语。僧礼拜。师曰。今日偶然失鉴有人。问僧。无为无事人。为甚么。却有金锁难。僧无对。师代云。祇为无为无事。僧问。教中道。文殊忽起佛见法见。被佛威神摄向二铁围山。意旨如何。师曰。甚么处是二铁围山。僧无语。师曰。还会么。如今若有人。起佛法之见。吾与烹茶两瓯。且道。赏伊罚伊。同教意。不同教意。开宝四年。大将凌超于五云山创院。奉师为终老之所。师每𢹂大扇乞钱。买肉饲虎。虎每迎之。载以还山。雍熙二年示寂。塔于本院。

　　杭州报恩法端慧月禅师

　　上堂。数夜与诸上座东语西话。犹未尽其源。今日与诸上座。大开方便。一时说却。还愿乐也无。久立珍重。僧问。学人恁么上来。请师接。师曰。不接。曰为甚么不接。师曰。为汝太灵利。

　　杭州报恩绍安通辩明达禅师

　　上堂。僧问。大众侧聆。请师不吝。师曰。奇怪。曰恁么则今日得遇于师也。师曰。是何言欤。乃曰。一句染神。万劫不朽。今日为诸人举一句子。良久曰。分明记取。便下座。上堂。幸有楼台匝地常提祖印。不妨诸上座参取。久立珍重。僧问。如何是和尚家风。师曰。一切处见成。曰恁么则亘古亘今也。师曰。莫闲言语。

　　福州广平院守威宗一禅师

　　本州人也。参天台国师得旨。乃付衣法。时有僧问。大庾岭头提不起。如何今日付于师。师提起曰。有人敢道天台得么。上堂。达磨大师云。吾法三千年后不移丝发。山僧今日不移达磨丝发。先达之者。共相证明。若未达者。不移丝发。僧问。洪钟韵绝。大众临筵。祖意西来。请师提唱。师曰。洪钟韵绝。大众临筵。问古人云。任汝千圣见。我有天真佛。如何是天真佛。师曰。千圣是弟。问如何是广平家风。师曰。谁不受用。上堂。不用开经作梵。不用展钞牒科。还有理论处也无。设有理论处。亦是方便之谈。宗乘事。合作么生。问如何是西来意。师曰。未曾有人答得。曰请师方便。师曰。何不更问。

　　杭州报恩永安禅师

　　温州翁氏子。幼依本郡汇征大师出家。后唐天成中。随本师入国。忠懿王命征为僧正。师尤不喜俗务。拟潜往闽川投访禅。会属路岐艰阻。遂回天台山结茅。寻遇韶国师开示。顿悟本心。乃辞出山。征闻于王。王命住越州清泰。次召居上寺。署正觉空慧禅师。上堂。十方诸佛一时云集。与诸上座证明。诸上座与佛一时证明。还信么。切忌卜度。僧问。四众云臻。如何举唱。师曰。若到诸方。切莫错举。曰非但学人。大众有赖。师曰。礼拜着。问五乘三藏。委者颇多。祖意西来。乞师指示。师曰。五乘三藏。曰向上还有事也无。师曰。汝却灵利。问如何大作佛事。师曰。嫌甚么。曰恁么则亲承摩顶去也。师曰。何处见世尊。问如何是西来意。师曰。过这边立。僧才移步。师召曰会么。曰不会。师曰。听取一偈。汝问西来意。且过这边立。昨夜三更时。雨打虚空湿。电影忽然明。不似蚰蜒急。开宝七年。示疾。告众言别。时有僧问。昔日如来正法眼。迦叶亲传。未审和尚玄风。百年后如何体会。师曰。汝甚么处见迦叶来。曰恁么则信受奉行。不忘斯旨去向。师曰。佛法不是这个道理。言讫跏趺而寂。阇维舌根不坏。柔软如红莲华。藏于普贤道场。

　　广州光圣院师护禅师

　　闽人也。自天台得法。化行岭表。国主刘氏。创大伽蓝。请师居焉。署大义禅师。僧问。昔日梵王请佛。今日国主临筵。祖意西来。如何举唱。师曰。不要西来。山僧已举唱了也。曰岂无方便。师曰。适来岂不是方便。问学人乍入丛林。西来妙诀。乞师指示。师曰。汝未入丛林。我已示汝了也。曰如何领会。师曰。不要领会。

　　杭州奉先寺清昱禅师

　　永嘉人也。忠懿王召入问道。创奉先居之。署圆通妙觉禅师。僧问。如何是西来意。师曰。高声举似大众。

　　台州紫凝普闻寺智勤禅师

　　僧问。如何是空手把锄头。师曰。但恁么谛信。曰如何是步行骑水牛。师曰。汝自何来。有偈示众曰。今年五十五。脚未蹋寸土。山河是眼睛。大海是我肚。太平兴国四年。有旨试僧经业。山门老宿各写法名。唯师不闲书札。时通判李宪问。世尊还解书也无。师曰。天下人知。淳化初不疾。命侍僧开浴。浴讫垂诫徒众。安坐而逝。塔于本山。三年后门人迁塔发龛。睹师容仪俨若。髭发仍长。遂迎入新塔。

　　温州雁荡山愿齐禅师

　　钱塘江氏子。上堂。僧问。夜月舒光。为甚么碧潭无影。师曰。有家弄影汉。其僧从东过西立。师曰。不唯弄影。兼乃怖头。

　　杭州普门寺希辩禅师

　　苏州人也。忠懿王命主越州清泰。署慧智。后迁上寺。上堂。山僧素乏知见。复寡闻持。顷虽侍立于国师。不蒙一句开示。以致今日与诸仁者聚会。更无一法可相助发。何况能为诸仁者。区别缁素。商量古今。还怪得山僧么。若有怪者。且道此人具眼。不具眼。有宾主义。无宾主义。晚学初机。必须审细。僧问。如何是普门示现神通事。师曰。恁么则阇黎怪老僧去也。曰不怪时如何。师曰。汝且下堂里思惟去。太平兴国三年。吴越王入觐。师随宝塔至。见于滋福殿。赐紫衣。号慧明禅师。端拱中。乞还故里。诏从之。赐御制诗。忠懿王施金于常熟本山院。创砖浮图。七级。高二百尺。功既就。至道三年八月。示寂。塔于院之西北隅。

　　杭州光庆寺遇安禅师

　　钱塘沈氏子。上堂。僧问。无价宝珠。请师分付。师曰。善能吐露。曰恁么则人人具足去也。师曰。珠在甚么处。僧礼拜。师曰。也是虚言。问提纲举领。尽立主宾。如何是主。师曰。深委此问。曰如何是宾。师曰。适来向汝道甚么。曰宾主道合时如何。师曰。其令不行。问心月孤圆。光吞万象。如何是吞万象底光。师曰。大众总见汝恁么问。曰光吞万象。从师道。心月孤圆意若何。师曰。抖擞精神着。曰鹭倚雪巢犹可辩。光吞万象事难明。师曰谨退。问青山绿水。处处分明。和尚家风。乞垂一句。师曰。尽被汝道了也。曰未必如斯。请师答话。师曰。不用闲言。又一僧方礼拜。师曰。问答俱备。僧拟问。师乃叱之。上堂。欲识曹溪旨。云飞前面山。分明真实个。不用别追攀。僧问。古德有言。井底红尘生。山头波浪起。未审此意如何。师曰。若到诸方。但恁么问。曰和尚意旨如何。师曰。适来向汝道甚么。乃曰。古今相承。皆云尘生井底。浪起山头。结子空华。生儿石女。且作么生会。莫是和声送事。就物呈心。句里藏锋。声前全露么。莫是有名无体。异唱玄谭么。上座自会即得。古人意旨即不然。既恁么会不得。合作么生会。上座欲得会么。但看。泥牛行处。阳焰翻波。木马嘶时。空华坠影。圣凡如此。道理分明。何须久立珍重。

　　台州般若寺友蟾禅师

　　钱塘人也。初住云居普贤。忠懿王署慈悟禅师。迁止上寺。众盈五百。僧问。鼓声才罢。大众云臻。向上宗乘。请师举唱。师曰。亏汝甚么。曰恁么则人人尽沾恩去也。师曰。莫乱道。

　　婺州智者寺全肯禅师

　　初参国师。国师问。汝名甚么。师曰。全肯。国师曰。肯个甚么。师于言下有省。乃礼拜。住后僧问。有人不肯。还甘也无。师曰。若人问我。即向伊道。

　　福州玉泉义隆禅师

　　上堂。山河大地。尽在诸人眼睛里。因甚么说会与不会。时有僧问。山河大地眼睛里。师今欲更指归谁。师曰。祇为上座去处分明。曰若不上来伸此问。焉知方便不虚施。师曰。依俙似曲才堪听。又被风吹别调中。

　　杭州龙册寺晓荣禅师

　　温州邓氏子。僧问。祖祖相传。未审和尚传阿谁。师曰。汝还识得祖也未。僧慧文问。如何是真实沙门。师曰。汝是慧文。问如何是般若大神珠。师曰。般若大神珠。分形万亿躯。尘尘彰妙体。刹刹尽毗卢。问如何是日用事。师曰。一念周沙界。日用万般通。湛然常寂灭。常展自家风。小参次。僧问。向上事即不问。如何是妙善台中的的意。师曰。若到诸方分明举似。曰恁么则云有出山势。水无投涧声。师乃叱之。

　　杭州功臣庆萧禅师

　　僧问。如何是功臣家风。师曰。明暗色空。曰恁么则诸法无生去也。师曰。汝唤甚么作诸法。僧礼拜。师曰。听取一偈。功臣家风。明暗色空。法法非异。心心自通。恁么会得。诸佛真宗。

　　越州称心敬琎禅师

　　僧问。结束囊装。请师分付。师曰。莫讳却。曰甚么处孤负和尚。师曰。却是汝孤负我。

　　福州严峰师术禅师

　　开堂升座。极乐和尚问曰。大众颙望。请震法雷。师曰。大众还会么。还辨得么。今日不异灵山。乃至诸佛国土。天上人间。总皆如是。亘古亘今。当无变异。作么生会无变异底道理。若会得。所以道。无边刹境。自他不隔于毫端。十世古今。始终不离于当念。僧问。灵山一会。迦叶亲闻。严峰一会。谁是闻者。师曰。问者不弱。问如何是文殊。师曰。来处甚分明。

　　潞府华严慧达禅师

　　僧问。如何是古佛心。师曰。山河大地。问如何是华严境。师曰。满目无形影。

　　越州清泰院道圆禅师

　　僧问。亡僧迁化向甚么处去也。师曰。今日迁化。岭中上座问。如何是祖师西来意。师曰。不可向汝道庭前柏树子。

　　杭州九曲观音院庆祥禅师

　　余杭人也。辩才冠众。多闻强记。时天台门下推为杰出。僧问。湛湛圆明。请师一决。师曰。十里平湖。一轮秋月。问险恶道中。以何为津梁。师曰。以此为津梁。曰如何是此。师曰。筑着汝鼻孔。问无根树子。向甚么处栽。师曰。汝甚处得来。

　　杭州开化寺行明传法禅师

　　本州于氏子。礼雪窦智觉禅师为师。及智觉迁永明。遂入天台国师之室。蒙授记莂。复归永明。翊赞乃师。海众倾仰。忠懿王建六和寺。(本朝赐开化额)延请住持。聚徒说法。僧问。如何是开化门中流出方便。师曰。日日潮音两度闻。问如何是无尽灯。师曰。谢阇黎照烛。

　　越州渔浦开善寺义圆禅师

　　僧问。一年去。一年来。方便门中请师开。师曰。分明记取。曰恁么则昔时师子吼。今日象王回也。师曰。且喜没交涉。

　　温州瑞鹿寺上方遇安禅师

　　福州人也。得法于天台。又常阅首楞严经。到知见立知。即无明本。知见无见。斯即涅槃。师乃破句读曰。知见立　知即无明本　知见无　见斯即涅槃。于此有省。有人语师曰。破句了也。师曰。此是我悟处。毕生不易。时谓之安楞严。至道元年。春将示寂。有嗣子蕴仁侍立。师乃说偈示之。不是岭头𢹂得事。岂从鸡足付将来。自古圣贤皆若此。非吾今日为君裁。付嘱已。澡身易衣安坐。令舁棺至室。良久自入棺。经三日门人启棺。睹师右胁吉祥而卧。四众哀恸。师乃再起升堂说法。诃责垂诫。此度更启吾棺者。非吾之子。言讫复入棺长往。

　　杭州龙华寺慧居禅师

　　闽人也。自天台领旨。忠懿王命住上寺。开堂示众曰。从上宗乘。到这里如何举唱祇如释迦如来说一代时教。如瓶注水。古德尚云。犹如梦事寱语一般。且道据甚么道理。便恁么道。还会么。大施门开。何曾壅塞。生凡育圣。不漏纤尘。言凡则全凡。举圣则全圣。凡圣不相待。个个独称尊。所以道。山河大地。长时说法。长时放光。地水火风。一一如是。时有僧出礼拜。师曰。好个问头如法问着。僧拟进前。师曰。又没交涉也。问诸佛出世。放光动地。和尚出世。有何祥瑞。师曰。话头自破。上堂。龙华这里。也祇是拈柴择菜。上来下去。晨朝一粥。斋时一饭。睡后吃茶。但恁么参取。珍重。问学人未明自己。如何辨得浅深。师曰。识取自己眼。曰如何是自己眼。师曰。向汝道甚么。

　　婺州齐云山遇臻禅师

　　越州杨氏子。僧问。如何是无缝塔。师曰。五六尺。其僧礼拜。师曰。塔倒也。问圆明了知。为甚么不因心念。师曰。圆明了知。曰何异心念。师曰。汝唤甚么作心念。秋夕闲坐偶成颂曰。秋庭肃肃风[颱-台+(癸-天+虫)][颱-台+(癸-天+虫)]。寒星列空蟾魄高。搘颐静坐神不劳。鸟窠无端吹布毛。

　　温州瑞鹿寺本先禅师

　　本州郑氏子。参天台国师。导以非风幡动仁者心动之语。师即悟解。尔后示徒曰。吾初学天台法门。语下便荐然。千日之内四仪之中。似物碍膺。如仇同所。千日之后。一日之中。物不碍膺。仇不同所。当下安乐。顿觉前咎。乃述颂三首。一非风幡动。仁者心动。曰非风幡动唯心动。自古相传直至今。今后水云人欲晓。祖师真是好知音。二见色便见心。曰若是见色便见心。人来问着方难答。更求道理说多般。孤负平生三事衲。三明自己。曰旷大劫来祇如是。如是同天亦同地。同地同天作么形。作么形兮无不是。师自尔。足不历城邑。手不度财货。不设卧具。不衣茧丝。日唯一食。终日宴坐。申旦诲诱。逾三十载其志弥厉。上堂。你诸人。还见竹林兰若山水院舍人众么。若道见则心外有法。若道不见。争奈竹林。兰若。山水。院舍。人众。现在枞然地。还会恁么告示么。若会不妨灵利。无事莫立。上堂。大凡参学。未必学问话是参学。未必学拣话。是参学。未必学代语。是参学。未必学别语是参学。未必学捻破经论中奇特言语是参学。未必捻破祖师奇特言语是参学。若于如是等参学。任你七通八达。于佛法中傥无见处。唤作干慧之徒。岂不闻。古德道。聪明不敌生死。干慧岂免苦轮。诸人若也参学。应须真实参学始得。行时。行时参取。立时。立时参取。坐时。坐时参取。眠时眠时参取。语时。语时参取。默时。默时参取。一切作务时。一切作务时参取。既向如是等时参。且道参个甚人。参个甚么语。到这里。须自有个明白处始得。若不如是。唤作造次之流。则无究了之旨。上堂。幽林鸟叫。碧涧鱼跳。云片展张。瀑声呜咽。你等还知得如是多景象。示你等个入处么。若也知得。不妨参取好。上堂。天台教中说。文殊观音普贤三门。文殊门者。一切色。观音门者。一切声。普贤门者。不动步而到。我道文殊门者。不是一切色。观音门者。不是一切声。普贤门者。是个甚么。莫道别却天台教说话。无事且退。上堂。举僧问长沙。南泉迁化向甚么处去。沙曰。东家作驴。西家作马。僧曰。学人不会。沙曰。要骑便骑。要下即下。师曰。若是求出三界修行底人。闻这个言语。不妨狐疑。不妨惊怛。南泉迁化向甚处去。东家作驴。西家作马。或有会云。千变万化不出真常。或有会云。须会异类中行。始会得这个言语。或有会云。东家是南泉。西家是南泉。或有会云。东家郎君子。西家郎君子。或有会云。东家是甚么。西家是甚么。或有会云。便作驴叫。又作马嘶。或有会云。唤甚么作东家驴。唤甚么作西家马。或有会云。既问迁化。答在问处。或有会云。作露柱处去也。或有会云。东家作驴。西家作马。亏南泉甚处如是。诸家会也。总于佛法有安乐处。南泉迁化向甚处去。东家作驴。西家作马。学人不会。要骑便骑。要下即下。这个话不消得多道理而会。若见法界性去。也没多事。珍重。上堂。鉴中形影。唯凭鉴光显。现你等诸人所作一切事。且道。唯凭个甚么显现。还知得么。若也知得。于参学中千足万足。无事莫立。上堂。你等诸人。夜间眠熟不知一切。既不知一切。且问你等那时有本来性。无本来性。若道那时有本来性。又不知一切。与死无异。若道那时无本来性。睡眠忽省。觉知如故。还会么。不知一切与死无异。睡眠忽省。觉知如故。如是等时。是个甚么。若也不会。各体究取。无事莫立。上堂。诸法所生。唯心所现。如是言语。好个入底门户。且问。你等诸人。眼见一切色。耳闻一切声。鼻嗅一切香。舌了一切味。身触一切耎滑。意分别一切诸法。祇如眼耳鼻舌身意所对之物。为复唯是你等心。为复非是你等心。若道唯是你等心。何不与你等身。都作一块了休。为甚么所对之物。却在你等眼耳鼻舌身意外。你等若道眼耳鼻舌身意所对之物。非是你等心。又争奈诸法所生唯心所现。言语留在世间。何人不举着。你等见这个说话。还会么。若也不会。大家用心商量教会去。幸在其中。莫令厌学。无事且退。大中祥符元年二月。谓上足如昼曰。可造石龛。中秋望日。吾将顺化。昼禀命即成。及期。远近士庶奔趋瞻仰。是日参问如常。至午坐方丈。手结宝印。谓昼曰。古人云。骑虎头打虎尾。中央事作么生。昼曰。也祇是如昼。师曰。你问我。昼乃问。骑虎头打虎尾。中央事。和尚作么生。师曰。我也弄不出。言讫奄然开一日微视而逝。

　　杭州兴教洪寿禅师

　　同国师普请次。闻堕薪有省。作偈曰。扑落非他物。纵横不是尘。山河及大地。全露法王身。

　　苏州承天永安道原禅师

　　僧问。如何是佛。师曰。咄。这旃陀罗。曰学人初机。乞师方便。师曰。汝问甚么。曰问佛。师曰。咄。这旃陀罗。

　　清凉钦禅师法嗣

　　洪州云居道齐禅师

　　本州金氏子。遍历禅会。学心未息。后于上蓝院主经藏。法灯一日谓师曰。有人问我西来意。答它曰。不东不西。藏主作么生会。师对曰。不东不西。灯曰。与么会又争得。曰道齐祇恁么。未审和尚尊意如何。灯曰。他家自有儿孙在。师于是顿明厥旨。有颂曰。接物利生绝妙。外生终是不肖。他家自有儿孙。将来用得恰好。住后僧问。如何是佛。师曰。汝是阿谁。问荆棘林中无出路。请师方便为畬开。师曰。汝拟去甚么处。曰几不到此。师曰。闲言语。问不免轮回。不求解脱时如何。师曰。还曾问建山么。曰学人不会乞师方便。师曰。放你三十棒。问如何是三宝。师曰。汝是甚么宝。曰如何。师曰。土木瓦砾。师着语要搜玄。拈古代别等。盛行丛林。至道三年丁酉九月示疾。钟声集众乃曰。老僧三处住持。三十余年。十方兄弟。相聚话道。主事头首。勤心赞助。老僧今日火风相逼。特与诸人相见。诸人还见么。今日若见。是末后方便。诸人向甚么处见。为向四大五阴处见。六入十二处见。这里若见。可谓云居山二十年间。后学有赖。吾去后。山门大众分付契瑰。开堂住持。凡事勤而行之。各自努力。珍重。大众才散。师归西挟而逝。塔于本山。

　　灵隐耸禅师法嗣

　　杭州功臣院道慈禅师

　　僧问。师登宝座。大众咸臻。便请举扬宗教。师曰。大众证明。曰恁么则亘古亘今也。师曰。也须领话。

　　秀州罗汉院愿昭禅师

　　钱塘人也。上堂。山河大地是真善知识。时常说法。时时度人。不妨诸上座参取。僧问。罗汉家风。请师一句。师曰。嘉禾合穗。上国传芳。曰此犹是嘉禾家风。如何是罗汉家风。师曰。或到诸方分明举似。后住杭州香严寺。僧问。不立纤尘。请师直道。师曰。众人笑汝。曰如何领会。师曰。还我话头来。

　　处州报恩院师智禅师

　　僧问。如何是和尚家风。师曰。谁人不见。问如何是一相三昧。师曰。青黄赤白。曰一相何在。师曰。汝却灵利。问祖祖相传传祖印。师今法嗣嗣何人。师曰。灵鹫峰前。月轮皎皎。

　　衢州瀫宁可先禅师

　　僧问。如何是瀫宁家风。师曰。谢指示。问如何是西来意。师曰。怪老僧甚么处。曰学人不会。乞师方便。师曰。适来岂不是问西来意。

　　杭州光孝院道端禅师

　　僧问。如何是佛。师曰。高声问着。曰莫即便是也无。师曰。没交涉。后住灵隐示灭。

　　杭州西山保清院遇宁禅师

　　开堂。升座。有二僧。一时礼拜。师曰。二人俱错。僧拟进语。师便下座。

　　福州支提雍熙辩隆禅师

　　明州人也。上堂。巍巍实相。逼塞虚空。金刚之体。无有破坏。大众还见不见。若言见也。且实相之体。本非青黄赤白。长短方圆。亦非见闻觉知之法。且作么生说个见底道理。若言不见。又道。巍巍实相。逼塞虚空。为甚么不见。僧问。如何是向上一路。师曰。脚下底。曰恁么则寻常履践。师曰。莫错认。问如何是坚密身。师曰。裸裸地。曰恁么则不密也。师曰。见个甚么。

　　杭州瑞龙院希圆禅师

　　僧问。如何是和尚家风。师曰。特谢阇黎借问。曰借问则不无。家风作么生。师曰。瞌睡汉。

　　归宗柔禅师法嗣

　　南康军罗汉行林祖印禅师

　　僧问。天垂甘露。地涌七珍是甚么人分上事。师曰。谢汝相报。曰恁么则佛子住此地。即是佛受用去也。师曰。更须子细。上堂。才坐。忽有猫儿跳上身。师提起示众曰。昔日南泉亲斩却。今朝耶舍示玄徒。而今卖与诸禅客。文契分明要也无。良久。抛下猫儿便下座。

　　明州天童新禅师

　　僧问。如何是密作用。师曰。何曾密。问。心径未通时如何。师曰。甚么物碍汝。问求之不得时如何。师曰。用求作么。曰如何即是。师曰。何曾失却。问。如何是天童境。师曰。云无人种生何极。水有谁教去不回。

　　杭州功臣觉轲心印禅师

　　僧问。祖师不在东西山。未审在甚么处。师曰且讨。问如何是天真佛。师曰。争敢装点。

　　明州天童清简禅师

　　钱塘张氏子。师为事孤洁。时谓之简浙客。僧问。如何是祖师西来意。师曰。不欲向汝道。曰请和尚道。师曰。达磨不可再来也。师晚居雪窦而终。塔于寺之东南隅。

　　百丈恒禅师法嗣

　　庐山栖贤澄湜禅师

　　僧问。赵州石桥。度驴度马。三峡石桥。当度何人。师曰。虾蟆蚯蚓。曰恁么则物物尽沾恩。师曰。踏不着。问仙洞昨朝师罢唱。栖贤今日请师宣。师曰。来日又作么生。曰未审如何领会。师曰。箭过新罗。问如何是佛。师曰。张三李四。问古人斩蛇意旨如何。师曰。犹未知痛痒。问此是选佛场。心空及第归。学人如何得及第归。师曰。不才谨退。晚参众集。师曰。早晨不与诸人相见。今晚不可无言。便下座。问毗目仙人执善财手。见微尘诸佛。祇如未执手时。见个甚么。师曰。如今又见个甚么。上堂。良久曰。幸好一盘饭。不可糁椒姜。虽然如此。试唼啖看。便下座。

　　苏州万寿德兴禅师

　　僧问。如何是佛。师曰。大众一时瞻仰。问如何是和尚为人一句。师曰。汝且自为。乃曰。问答俱备。其谁得意。若向他求。还成特地。老僧久处深山。比为藏拙。何期今日入到万寿门下。可谓藏之不得。既藏不得。分明露现。未审诸人阿谁先见。如有见处。出来对众吐露个消息。良久曰。久立珍重。

　　越州云门雍熙永禅师

　　僧问。师子未出窟时如何。师曰。且莫哮吼。曰出窟后如何。师曰。退后着。问如何是古佛径路。师曰。谁不履践。问如何是学人休心息意处。师曰。拗折拄杖得也未。问心王出来时如何。师曰。更宣一遍看。问如何是决定义。师曰。不可执着。问如何是佛法大意。师曰。此意不小。

　　永明潜禅师法嗣

　　杭州千光王寺瑰省禅师

　　温州郑氏子。幼岁出家。精究律部。听天台文句。栖心于圆顿止观。后阅楞严。文理宏浚。未能洞晓。一夕诵经既久。就案假寐。梦中见日轮自空而降。开口吞之。自是倏然发悟。差别义门涣然无滞。后参永明。永明唯印前解。无别指喻。以忠懿王所遗衲衣授之表信。住后上堂。诸上座。佛法无事。昔之日月。今之日月。昔日风雨。今日风雨。昔日上座。今日上座。举亦了。说亦了。一切成现。好珍重。开宝五年七月。宝树浴池忽现其前。师曰。凡所有相。皆是虚妄。越三日示疾。集众言别。安坐而逝。阇维收舍利建塔。

　　衢州镇境志澄禅师

　　僧问。如何是定乾坤底剑。师曰。不漏丝发。曰用者如何。师曰。不知。因普请次。僧问。锄头损伤虾蟆蚯蚓。还有罪也无。师曰。阿谁下手。曰恁么则无罪过。师曰。因果历然。

　　明州崇福院庆祥禅师

　　上堂。诸禅德。见性周遍。闻性亦然。洞彻十方。无内无外。所以古人道。随缘无作。动寂常真。如此施为。全真智用。僧问。如何是本来人。师曰。堂堂六尺甚分明。曰祇如本来人。还依如此相貌也无。师曰。汝唤甚么作本来人。曰乞师方便。师曰。教谁方便。

　　报恩明禅师法嗣

　　福州保明院道诚通法禅师

　　上堂。如为一人。众多亦然。珍重。僧问。圆音普震。三等齐闻。竺土仙心。请师密付。师良久。僧曰。恁么则意马已成于宝马。心牛顿作于白牛去也。师曰。七颠八倒。曰若然者。几招哂笑。师曰。礼拜了退。问如何是和尚西来意。师曰。我不曾到西天。曰如何是学人西来意。师曰。汝在东土多少时。

　　报慈言导师法嗣

　　南康军云居义能禅师

　　上堂。不用上来堂中。憍陈如上座。为诸上座。转第一义法轮。还得么。若信得及。各自归堂参取。下座。后却问一僧。祇如山僧适来教上座参取圣僧。圣僧还道个甚么。僧曰。特谢和尚再举。问如何是佛。师曰。即心是佛。曰学人不会。乞师方便。师曰。方便呼为佛。回光返照看。身心是何物。

　　崇寿稠禅师法嗣

　　泉州云台山令岑禅师

　　僧问。如何是云台境。师曰。前山后山。曰如何是境中人。师曰。瞌睡汉。

　　杭州资国圆进山主

　　僧问。丹霞烧木佛。意旨如何。师曰。招因带果。问庭前柏树子。意旨如何。师曰。碧眼胡僧笑点头。问古人道。东家作驴。西家作马。意旨如何。师曰。相识满天下。

　　报恩安禅师法嗣

　　庐山栖贤道坚禅师

　　有官人问。某甲收金陵布阵。杀人无数。还有罪也无。师曰。老僧祇管看。问如何是祖师西来意。师曰。洋澜左蠡。无风浪起。

　　庐山归宗慧诚禅师

　　杨州人也。开堂日。于法堂前谓众曰。天人得道。以此为证。恁么便散去。已是周遮。其如未晓。即为重说。遂升座。僧问。知郡临筵。请师演法。师曰。我不及汝。问如何是佛。师曰。如何不是。问如何是祖师西来意。师曰。不知。乃曰。问话且住。直饶问到穷劫问也不着。答到穷劫。答也不及。何以故。祇为诸人各有本分事。圆满十方。亘古亘今。乃至诸佛也不敢错误。诸人便谓之顶族。祇是助发上座。所以道。十方法界诸有情。念念以证善逝果。彼既丈夫我亦尔。何得自轻而退屈。诸上座。不要退屈。信取便休。祖师西来。祇道见性成佛。其余所说不及此说。更有个奇特方便。举似诸人。良久曰。分明记取。若到诸方。不得错举。久立珍重。僧问。不通风处如何过得。师曰。汝从甚么处来。僧举。南泉问邓隐峰曰。铜瓶是境。瓶中有水。不得动着境。与老僧将水来。峰便拈瓶泻水。未审此意如何。师曰。邓隐峰甚奇怪。要且乱泻。

　　长安规禅师法嗣

　　庐州长安院辩实禅师

　　僧问。如何是祖师西来意。师曰。少室灵峰住九霄。

　　潭州云盖用清禅师

　　河州赵氏子。僧问。有一人在万丈井底。如何出得。师曰。且喜得相见。曰恁么则穿云透月去也。师曰。三十三天事作么生。僧无对。师曰。谩语作么。问如何是云盖境。师曰。门外三泉井。曰如何是境中人。师曰。童行仔子。有颂示众曰。云盖锁口诀。拟议皆脑裂。拍手趁虚空。云露西山月。僧问。如何是锁口诀。师曰。遍天遍地。曰恁么则石人点头。露柱拍手去也。师曰。一瓶净水一炉香。曰此犹是井底虾蟆。师曰。劳烦大众。师常节饮食。随众二时但展钵而已。或逾年月。亦不调练服饵。无妨作务。有请必开。即便饱食。而亡拘执。至道二年四月二日。示疾而逝。

　　云居锡禅师法嗣

　　台州般若从进禅师

　　僧问。古涧寒泉时如何。师曰。切忌饮着。曰饮着又如何。师曰。丧却汝性命。

　　越州清化志超禅师

　　僧问。如何是佛。师曰。汝是甚么人。曰莫便是也无。师曰。是即没交涉。

　　南岳下十一世

　　长寿彦禅师法嗣

　　苏州长寿法齐禅师

　　婺州人。始讲明门因明二论。寻置游方。受心印于广法禅师。节使钱仁奉礼请。继广法住持。开堂日。有百法座主问。令公请命。四众云臻。向上宗乘。请师举唱。师曰。百法明门论。曰毕竟作么生。师曰。一切法无我。问城东老母与佛同生。为甚么却不见佛。师曰。不见即道。曰恁么则见去也。师曰。城东老母与佛同生。

　　云居齐禅师法嗣

　　南康云居契瑰禅师

　　僧问。路逢死蛇莫打杀。无底篮子盛将归。未审师还受也无。师曰。你甚么处得来。曰恁么则不虚施也。师曰。却且提取去。问如何是佛。师曰。赞叹不及。曰莫祇这个便是么。师曰。不令人赞叹。

　　杭州灵隐文胜慈济禅师

　　僧问。古鉴未磨时如何。师曰。古鉴。曰磨后如何。师曰古鉴。曰未审分不分。师曰。更照看。问如何是和尚家风。师曰。莫讶荒疏。曰忽遇客来作么生。师曰。吃茶去。

　　明州瑞岩义海禅师

　　霅川人也。造云居法席。居问。甚么物恁么来。师于言下大悟。遂有颂曰。云居甚么物。问着头恍惚。直下便承当。犹是生埋没。出世住报本。僧问。如何是祖师西来意。师曰。若到诸方。但道报本不解答话。问如何是和尚家风。师曰。无忌讳。曰忽遇解忤又且如何。师曰。不解作客。劳烦主人。问释迦掩室于摩竭。净名杜口于毗耶。未审如何示众。师曰。汝不欲我开谈。曰未晓师机。师曰且退。问如何是无位真人。师曰。这里无安排你处。

　　明州广慧志全禅师

　　上堂。僧问。如何是衲僧本分事。师曰。你莫钝置我。僧礼拜。师曰。却是大众钝置阇黎。便下座。问贼不打贫儿家时如何。师曰。说向人也不信。僧曰。恁么则礼拜而退。师曰。得个甚么。

　　明州大梅保福居煦禅师

　　僧问。古人面壁意旨如何。师曰。但恁么会。曰未审如何领会。师曰。礼拜着。

　　处州南明惟宿禅师

　　僧问。法法不隐藏。古今常显露。如何是显露底法。师曰。见示大众。曰恁么则学人谨退也。师曰。知过必改。

　　荆门军清溪清禅师

　　僧问。古路坦然。如何履践。曰你是行脚僧。

　　支提隆禅师法嗣

　　杭州灵隐玄本禅师

　　僧问。蚌含未剖时如何。师曰。光从何来。开临济入门便喝。德山入门便棒。此意如何。师曰。天晴不肯去。师见僧看经乃问。看甚么经。僧无语。乃示颂曰。看经不识经。徒劳损眼睛。欲得不损眼。分明识取经。

　　罗汉林禅师法嗣

　　临江军慧力院绍珍禅师

　　僧问。金鸡未鸣时如何。师曰。是何时节。曰鸣后如何。师曰。却不知时。问师子未出窟时如何。师曰。在那里。曰出窟后如何。师曰。且走。

　　洪州大宁院庆璁禅师

　　僧问。道泰不传天子令。时人尽唱太平歌。未审师今意旨如何。师曰。山僧罪过。问如何是佛。师曰。须弥山。上堂。生死涅槃。犹如昨梦。且道。三世诸佛。释迦老子。有甚么长处。虽然如是。莫错会好。拍手一下。便下座。问承古有言。东山西岭青。未审意旨如何。师曰。东山西岭青。雨下却天晴。更问个中意。鹁鸠生鹞鹰。

　　功臣轲禅师法嗣

　　苏州尧峰颢暹禅师

　　僧问。学人乍入丛林。乞师一接。师曰。去。问承教有言。是法平等。无有高下。如何是平等法。师曰。尧峰高宝华低。曰恁么则却成高下去也。师曰。情知你恁么会。闻雷声示众曰。还闻雷声么。还知起处么。若知起处。便知身命落处。若也不知。所以古人道。不知天地者刚道有乾坤。不如吃茶去。问如何是道。师曰。夕死可矣。问如何是金刚力士。师曰。这里用不着。问亡僧迁化向甚么处去也。师曰。苍天苍天。乃曰。祇如末后僧问。亡僧迁化向甚么处去也。山僧向他道。苍天苍天。且道。意落在甚么处。莫是悲伤迁逝。痛忆道人么。若乃恁么评论。实谓罔知去处。要知去处么。更不用久立歇去。上堂。冬去春来。楼阁门开。若也入得。不用徘徊。诸上座。还向这里入得也未。若也入得。所以古人道。是处是弥勒。无门无善财。若也入之未得。自是诸上座狂走。更不忉忉。久立珍重。

　　苏州吴江圣寿志升禅师

　　上堂。若论佛法。更有甚么事。所以道。古今山河。古今日月。古今人伦。古今城郭。唤作平等法门。绝前后际。诸人还信得及么。若信得及。依而行之。久立珍重。

　　杭州功臣开化守如禅师

　　上堂。召大众曰。还知道圣僧同诸人。到这里么。既劳尊降。焉敢稽留。久立珍重。

　　栖贤湜禅师法嗣

　　杭州南山兴教院惟一禅师

　　僧问。佛未出世时如何。师曰。白云数重。曰出世后如何。师曰。青山一朵。问如何是道。师曰。刺头入荒草。曰如何是道中人。师曰。干屎橛。曰大耳三藏第三度。为甚么不见国师。师曰。脚跟下看。曰如何得见。师曰。草鞋跟断。

　　安吉州西余体柔禅师

　　上堂。一人把火自烬其身。一人抱冰横尸于路。进前即触途成滞。退后即噎气填胸。直得上天无路。入地无门。如今已不奈何也。良久曰。待得雪消去。自然春到来。

　　真州定山惟素山主

　　僧问。如何是不迁义。师曰。暑往寒来。曰恁么则迁去也。师曰。啼得血流无用处。问达磨心印师已晓。试举家风对众看。师曰。门前有个长松树。夜半子规来上啼。问知师洞达诸方旨。临机不答旧时禅。如何是新奇。师曰。若到诸方不得错举。曰学人殷勤于座右。莫不祇此是新奇。师曰。折草量天。问如何是定山境。师曰。清风满院。曰忽遇客来如何祇待。师曰。莫嫌冷淡。乃曰。若论家风与境。不易酬对。多见指定处所。教他不得自在。曾有僧问大随。如何是和尚家风。随曰。赤土画簸箕。又曰。肚上不贴榜。且问诸人作么生会。更有夹山云门临济风穴。皆有此话。播于诸方。各各施设不同。又作么生会。法无异辙。殊途同归。若要省力易会。但识取自家桑梓。便能绍得家业。随处解脱。应用现前。天地同根。万物一体。唤作衲僧眼睛。绵绵不漏丝发。苟或于此不明。徒自竛竮辛苦。僧问。如何是佛。师曰。含齿戴发。曰恁么则人人具足。师曰。远之又远。问牛头未见四祖时如何。师曰。成家立业。曰见后如何。师曰。立业成家。问如何是定山路。师曰峭。曰履践者如何。师曰险。问无上法王有大陀罗尼。名为圆觉。流出一切清净真如菩提涅槃。未审圆觉从甚么处流出。师曰。山僧顶戴有分。曰恁么则信受奉行。师曰。依俙似曲才堪听。问十二时中如何得与道相应。师曰。皇天无亲。唯德是辅。曰恁么则不假修证也。师曰。三生六十劫。

　　净土素禅师法嗣

　　杭州净土院惟正禅师

　　秀州华亭黄氏子。幼从钱塘资圣院本如隶业。且将较艺于有司。如使祷观音像以求阴相。师谢曰。岂忍独私于己哉。郡人朱绍安闻而嘉叹。欲启帑度之。师慨然曰。古之度人。以清机密旨。今反是。去古远矣。吾堕三宝数。当有其时。已而遇祥符覃恩。得谐素志。独拥毳袍且弊。同列慢之。师曰。佛乎。佛乎。仪相云乎哉。僧乎。僧乎。盛服云乎哉。厥后有愿输奉岁时用度。俾继如之院务。亦复谢曰。闻拓钵乞食。未闻安坐以享。闻历谒诸祖。未闻废学自任。况我齿茂气完。正在筋力为礼。非从事屋庐之秋也。于是提䇿东引。学三观于天台。复旋径山咨单传之旨于老宿惟素。素董临安功臣山净土院。师辅相之。久而继席焉。然为人高简。律身精严。名卿巨公。多所推尊。叶内翰清臣牧金陵。迎师语道。一日叶曰。明日府有燕饮。师固奉律。能为我少留一日款清话否。师诺之。翌日遣使邀师。留一偈而返曰。昨日曾将今日期。出门倚杖又思惟。为僧祇合居岩谷。国士筵中甚不宜。坐客皆仰其标致。师识虑洗然不牵世累。雅爱跨黄犊。出入军。持巾钵悉挂角上。市人争观之。师自若也。杭守蒋侍郎。尝与师为方外友。每往谒。至郡庭下犊。谭笑终日而去。蒋有诗曰。禅客寻常入旧都。黄牛角上挂瓶盂。有时带雪穿云去。便好和云画作图。师尝作山中偈曰。桥上山万层。桥下水千里。唯有白鹭鸶。见我常来此。平生制作三十卷。号锦溪集。又工书。笔法胜绝。秦少游珍藏之。冬不拥炉。以荻花作毬。纳足其中。客至共之。夏秋好玩月。盘膝大盆中浮池上。自旋其盆。吟笑达旦。率以为常。九峰韶禅师。尝客于院。一夕将卧。师邀之曰。月色如此。劳生扰扰。对之者能几人。峰唯唯而矣。久之呼童子。使熟炙。峰方饥。意作药石。顷乃橘皮汤一杯。峰匿笑曰。无乃太清乎。有问曰。师以禅师名。乃不谈禅何也。师曰。徒费言语。吾懒宁假曲折。但日夜烦万象为敷演耳。言语有间。而此法无尽。所谓造物无尽藏也。皇祐元年孟夏八日。语众曰。夫动以对静。未始有极。吾一动历年六十有四。今静矣。然动静本何有哉。于是泊然而逝。

　　南岳下十二世

　　灵隐胜禅师法嗣

　　杭州灵隐延珊慧明禅师

　　僧问。如何是道。师曰。道远乎哉。问如何是正真一路。师曰。丝发不通。曰恁么则依而行之。师曰。莫乱走。上堂。与上座一线道。且作么生持论佛法。若也水泄不通。便教上座无安身立命处。当此之时。祖佛出头来。也有二十棒分。恁么道。山僧还有过也无。不见。世尊生下。周行七步。目顾四方。一手指天。一手指地云。天上天下唯吾独尊。云门云。我当初若见。一棒打杀。与狗子吃却。何以如此。贵图天下太平。且道。云门恁么说话。有佛法道理也无。虽然如此。云门祇具一只眼。久立珍重。

　　常州荐福院归则禅师

　　僧问。如何是祖师西来意。师曰。耳畔打钟声。

　　瑞岩海禅师法嗣

　　明州翠岩嗣元禅师

　　僧问。如何是祖师西来意。师曰。见钱买卖不曾赊。曰向上更有事也无。师曰。好不信人直。

　　五灯严统卷第十
卍新纂续藏经第 81 册 No. 1568 五灯严统(卷10-25)


　　五灯严统卷第十一

　　临济宗

　　南岳下四世

　　黄檗运禅师法嗣

　　镇州临济义玄禅师

　　曹州南华邢氏子。幼负出尘之志。及落发进具。便慕禅宗。初在黄檗会中。行业纯一。时睦州为第一座。乃问。上座在此多少时。师曰三年。州曰。曾参问否。师曰。不曾参问。不知问个甚么。州曰。何不问堂头和尚。如何是佛法的的大意。师便去。问声未绝。檗便打。师下来。州曰。问话作么生。师曰。某甲问声未绝。和尚便打。某甲不会。州曰。但更去问。师又问。檗又打。如是三度问。三度被打。师白州曰。早承激劝问法。累蒙和尚赐棒。自恨障缘不领深旨。今且辞去。州曰。汝若去。须辞和尚了去。师礼拜退。州先到黄檗处曰。问话上座。虽是后生。却甚奇特。若来辞。方便接伊。已后为一株大树。覆荫天下人去在。师来日辞黄檗。檗曰。不须他去。祇往高安滩头。参大愚。必为汝说。师到大愚。愚曰。甚处来。师曰。黄檗来。愚曰。黄檗有何言句。师曰。某甲三度问佛法的的大意。三度被打。不知某甲有过无过。愚曰。黄檗与么老婆心切。为汝得彻困。更来这里问有过无过。师于言下大悟。乃曰。元来黄檗佛法无多子。愚搊住曰。这尿床鬼子。适来道有过无过。如今却道黄檗佛法无多子。你见个甚么道理。速道。速道。师于大愚肋下筑三拳。愚拓开曰。汝师黄檗。非干我事。师辞大愚却回黄檗。檗见便问。这汉来来去去。有甚了期。师曰。祇为老婆心切。便人事了侍立。檗问。甚处去来。师曰。昨蒙和尚慈旨。令参大愚去来。檗曰。大愚有何言句。师举前话。檗曰。大愚老汉饶舌。待来痛与一顿。师曰。说甚待来。即今便打。随后便掌。檗曰。这风颠汉来这里捋虎须。师便喝。檗唤侍者曰。引这风颠汉参堂去。(沩山举问仰山。临济当时得大愚力。得黄檗力。仰云非但骑虎头。亦解把虎尾)黄檗一日普请次。师随后行。檗回头见师空手乃问。钁在何处。师曰。有一人将去了也。檗曰。近前来。共汝商量个事。师便近前。檗竖起钁曰。祇这个天下人拈掇不起。师就手掣得竖起曰。为甚么却在某甲手里。檗曰。今日自有人普请。便回寺。(仰山侍沩山次。沩举此话未了。仰便问。钁在黄檗手里。为甚么却被临济夺却。沩云。贼是小人。智过君子)师普请锄地次。见黄檗来。拄钁而立。檗曰。这汉困那。师曰。钁也未举。困个甚么。檗便打。师接住棒一送送倒。檗呼维那。扶起我来。维那扶起曰。和尚争容得这风颠汉无礼。檗才起便打维那。师钁地曰。诸方火葬。我这里活埋。(沩山问仰山。黄檗打维那意作么生仰云。正贼走却。逻赃人吃棒)师一日在僧堂里睡。檗入堂见。以拄杖打板头一下。师举首见是檗。却又睡。檗又打板头一下。却往上间。见首座坐禅。乃曰。下间后生却坐禅。汝在这里妄想作么。座曰。这老汉作甚么。檗又打板头一下。便出去。(沩山举问仰山。祗如黄檗意作么生。仰云。两彩一赛)师栽松次。檗曰。深山里栽许多松作甚么。师曰。一与山门作境致。二与后人作标榜。道了将钁头𡎺地三下。檗曰。虽然如是。子已吃吾三十棒了也。师又𡎺地三下。嘘一嘘。檗曰。吾宗到汝大兴于世。(沩山举问仰山。黄檗当时祇嘱临济一人。更有人在。仰云有。祇是年代深远。不欲举似和尚。沩云。虽然如是。吾亦要知。汝但举看。仰云。一人指南吴越令行。遇大风即止)黄檗因入厨下。问饭头。作甚么。头曰。拣众僧饭米。檗曰。一顿吃多少。头曰。二石五。檗曰。莫太多么。头曰。犹恐少在。檗便打。头举似师。师曰。我与汝勘这老汉。才到侍立。檗举前话。师曰。饭头不会。请和尚代一转语。檗曰。汝但举。师曰。莫太多么。檗曰。来日更吃一顿。师曰。说甚么来日。即今便吃。随后打一掌。檗曰。这风颠汉又来这里捋虎须。师喝一喝便出去。(沩山举问仰山。此二尊宿意作么生。仰山云。和尚作么生。沩山云。养子方知父慈。仰山云不然。沩山云子又作么生。仰山云。大似勾贼破家)师半夏上黄檗山。见檗看经。师曰。我将谓。是个人。元来是唵。(或作揞)黑豆老和尚。住数日乃辞。檗曰。汝破夏来。何不终夏去。师曰。某甲暂来礼拜和尚。檗便打趁令去。师行数里。疑此事却回终夏。后又辞檗。檗曰。甚处去。师曰。不是河南便归河北。檗便打。师约住与一掌。檗大笑。乃唤侍者。将百丈先师禅板几案来。师曰。侍者将火来檗曰。不然。子但将去。已后坐断天下人舌头去在。师到达磨塔头。塔主问。先礼佛。先礼祖。师曰。祖佛俱不礼。主曰。祖佛与长老。有甚冤家。师拂袖便出。师为黄檗驰书至沩山。与仰山语次。仰曰。老兄向后北去。有个住处。师曰。岂有与么事。仰曰。但去。已后有一人佐辅汝。此人祇是有头无尾。有始无终。(悬记普化)师后住镇州临济。学侣云集。一日谓普化克符二上座曰。我欲于此建立黄檗宗旨。汝且成禠我。二人珍重下去。三日后普化却上来。问和尚三日前说甚么。师便打。三日后克符上来问。和尚前日打普化作甚么。师亦打。至晚小参曰。有时夺人不夺境。有时夺境不夺人。有时人境两俱夺。有时人境俱不夺。(问答语具克符章)僧问。如何是。真佛。真法。真道。乞师开示。师曰。佛者心清净是。法者心光明是。道者处处无碍净光是。三即一。皆是空名而无实有。如真正作道人。念念心不间断。自达磨大师从西土来。祇是觅个不受人惑底人。后遇二祖一言便了。始知从前虚用工夫。山僧今日见处。与祖佛不别若第一句中荐得堪与祖佛为师。若第二句中荐得。堪与人天为师。若第三句中荐得。自救不了。僧便问。如何是第一句。师曰。三要印开朱点窄。未容拟议主宾分。曰如何是第二句。师曰。妙解岂容无著问。沤和争负截流机。曰如何是第三句。师曰。但看棚头弄傀儡。抽牵全藉里头人。乃曰。大凡演唱宗乘。一句中须具三玄门。一玄门须具三要。有权。有实。有照。有用。汝等诸人作么生会。师谓僧曰。有时一偈。如金刚王宝剑。有时一偈。如踞地师子。有时一喝。如探竿影草。有时一喝。不作一喝用。汝作么生会。僧拟议师便喝。示众。参学之人大须子细。如宾主相见。便有言论往来。或应物现形。或全体作用。或把机权喜怒。或现半身或乘师子。或乘象王。如有真正学人。便喝。先拈出一个胶盆子。善知识不辩是境。便上他境上作模作样。便被学人又喝。前人不肯放下。此是膏肓之病。不堪医治。唤作宾看主。或是善知识。不拈出物。祇随学人问处即夺。学人被夺。抵死不肯放。此是主看宾。或有学人。应一个清净境。出善知识前。知识辩得是境。把得抛向坑里。学人言。大好善知识。知识即云。咄哉。不识好恶。学人便礼拜。此唤作主看主。或有学人披枷带锁出善知识前。知识更与安一重枷锁。学人欢喜。彼此不辩。唤作宾看宾。大德山僧所举。皆是辩魔拣异。知其邪正。师问洛浦。从上来一人行棒。一人行喝。阿那个亲。曰总不亲。师曰。亲处作么生。浦便喝。师乃打。上堂。有一人。论劫在途中。不离家舍。有一人。离家舍。不在途中。那个合受人天供养。师问院主。甚处去来。曰州中粜黄米来。师曰。粜得尽么。主曰。粜得尽。师以拄杖画一画曰。还粜得这个么。主便喝。师便打。典座至。师举前话。座曰。院主不会和尚意。师曰。你又作么生。座礼拜。师亦打。上堂。一人在孤峰顶上。无出身路。一人在十字街头。亦无向背。且道那个在前。那个在后。不作维摩诘。不作傅大士。珍重。有一老宿参。便问。礼拜即是。不礼拜即是。师便喝。宿便拜。师曰。好个草贼。宿曰。贼贼便出去。师曰。莫道无事好。时首座侍立。师曰。还有过也无。座曰有。师曰。宾家有过。主家有过。曰二俱有过。师曰。过在甚么处。座便出去。师曰。莫道无事好。(南泉闻云。官马相踏)师到京行化。至一家门首曰。家常添钵。有婆曰。太无厌生。师曰。饭也未曾得。何言太无厌生。婆便闭却门。师升堂。有僧出。师便喝。僧亦喝。便礼拜。师便打。赵州游方到院。在后架洗脚次。师便问如何是祖师西来意。州曰恰遇山僧洗脚。师近前作听势。州曰。会即便会。啖啄作什么。师便归方丈。州曰。三十年行脚。今日错为人下注脚。问僧。甚处来。曰定州来。师拈棒。僧拟议。师便打。僧不肯。师曰。已后遇明眼人去在。僧后参三圣。才举前话。三圣便打。僧拟议圣又打。师应机多用喝。会下参徒亦学师喝。师曰。汝等总学我喝。我今问汝。有一人。从东堂出。一人从西堂出。两人齐喝一声。这里分得宾主么。汝且作么生分。若分不得。已后不得学老僧喝。示众。我有时先照后用。有时先用后照。有时照用同时。有时照用不同时。先照后用。有人在。先用后照。有法在。照用同时。驱耕夫之牛。夺饥人之食。敲骨取髓。痛下针锥。照用不同时。有问有答。立宾立主。合水和泥。应机接物。若是过量人。向未举已前撩起便行。犹较些子。师行脚时到龙光。值上堂。师出问。不展锋铓。如何得胜。光据坐。师曰。大善知识岂无方便。光瞪目曰嗄。师以手指曰。这老汉今日败缺也。次到三峰平和尚处。平问。甚处来。师曰。黄檗来。平曰。黄檗有何言句。师曰。金牛昨夜遭涂炭。直至如今不见踪。平曰。金风吹玉管。那个是知音。师曰。直透万重关。不住青霄内。平曰。子这一问。太高生。师曰。龙生金凤子。冲破碧琉璃。平曰。且坐吃茶。又问。近离甚处。师曰。龙光。平曰龙光近日如何。师便出去。又往凤林。路逢一婆子。婆问。甚处去。师曰。凤林去。婆曰。恰值凤林不在。师曰。甚处去。婆便行。师召婆婆。回首。师便行。(一作师曰。谁道不在)到凤林。林曰。有事相借问得么。师曰。何得剜肉作疮。林曰。海月澄无影。游鱼独自迷。师曰。海月既无影。游鱼何得迷。林曰。观风知浪起。玩水野帆飘。师曰。孤蟾独耀江山静。长啸一声天地秋。林曰。任张三寸挥天地。一句临机试道看。师曰。路逢剑客须呈剑。不是诗人。不献诗。林便休。师乃有颂曰。大道绝同。任向西东。石火莫及。电光罔通。(沩山问仰山。石火莫及。电光罔通。从上诸圣以何为人。仰云。和尚意作么生。沩云。但有言说。都无实义。仰云不然。沩云。子又作么生。仰云。官不容针。私通车马)麻谷问。十二面观音那个是正面。师下禅床。擒住曰。十二面观音。甚处去也。速道。速道。谷转身拟坐。师便打。谷接住棒。相捉归方丈。师问一尼。善来。恶来。尼便喝。师拈棒曰。更道。更道。尼又喝。师便打。师一日拈糊饼示洛浦曰。万种千般不离这个。其理不二。浦曰。如何是不二之理。师再拈起饼示之。浦曰。与么则。万种千般也。师曰。屙屎见解。浦曰。罗公照镜。师见僧来。举起拂子。僧礼拜。师便打。又有僧来。师亦举拂子。僧不顾。师亦打。又有僧来参。师举拂子。僧曰。谢和尚指示。师亦打。(云门代云。宜老祇汉。大觉云。得即得。犹未见临济机在)麻谷问。大悲千手眼。那个是正眼。师搊住曰。大悲千手眼。作么生是正眼。速道。速道。谷拽师下禅床。却坐。师问讯曰。不审。谷拟议。师便喝。拽谷下禅床。却坐。谷便出。上堂。僧问。如何是佛法大意。师竖起拂子。僧便喝。师便打。又僧问。如何是佛法大意。师亦竖拂子。僧便喝。师亦喝。僧拟议。师便打。乃曰。大众夫为法者。不避丧身失命。我于黄檗先师处。三度问佛法的的大意。三度被打。如蒿枝拂相似。如今更思一顿。谁为下手。时有僧出曰。某甲下手。师度与拄杖。僧拟接。师便打。同普化赴施主斋次。师问。毛吞巨海。芥纳须弥。为复是神通妙用。为复是法尔如然。化趯倒饭床。师曰。太粗生。曰这里是甚么所在。说粗说细。次日又同赴斋。师复问。今日供养。何似昨日。化又趯倒饭床。师曰。得即得。太粗生。化喝曰。瞎汉。佛法说甚么粗细。师乃吐舌。师与王常侍到僧堂。王问。这一堂僧还看经么。师曰。不看经。曰还习禅么。师曰。不习禅。曰既不看经。又不习禅。毕竟作个甚么。师曰。总教伊成佛作祖去。曰金屑虽贵。落眼成翳。师曰。我将谓。你是个俗汉。师上堂次。两堂首座相见。同时下喝。僧问师。还有宾主也无。师曰。宾主历然。师召众曰。要会临济宾主句。问取堂中二首座。师后居大名府兴化寺东堂。咸通八年丁亥四月十日。将示灭。说传法偈曰。㳂流不止问如何。真照无边说似他。离相离名人不禀。吹毛用了急须磨。复谓众曰。吾灭后。不得灭却吾正法眼藏。三圣出曰。争敢灭却和尚正法眼藏。师曰。已后有人。问你向他道甚么。圣便喝。师曰谁知。吾正法眼藏。向这瞎驴边灭却。言讫端坐而逝。塔全身于府西北隅。谥慧照禅师。塔曰澄灵。

　　南岳下五世

　　临济玄禅师法嗣

　　魏府兴化存奖禅师

　　在三圣会里为首座。常曰。我向南方行脚一遭。拄杖头不曾拨着一个会佛法底人。三圣闻得问曰。你具个甚么眼。便恁么道。师便喝。圣曰。须是你始得。后大觉闻举遂曰。作么生得风吹到大觉门里来。师后到大觉为院主。一日觉唤院主。我闻你道。向南方行脚一遭。拄杖头不曾拨着一个会佛法底。你凭个甚么道理与么道。师便喝。觉便打。师又喝。觉又打。师来日从法堂过。觉召院主。我直下疑你昨日这两喝。师又喝。觉又打。师再喝。觉又打。师曰。某甲于三圣师兄处。学得个宾主句。总被师兄折倒了也。愿与某甲个安乐法门。觉曰。这瞎汉来这里纳败缺脱下衲衣痛打一顿。师于言下。荐得临济先师于黄檗处。吃棒底道理。师后开堂日。拈香曰。此一炷香。本为三圣师兄。三圣于我大孤。本为大觉师兄。大觉于我太赊。不如供养临济先师。僧问。多子塔前共谈何事。师曰。一人传虚。万人传实。师有时唤僧。僧应诺。师曰。点即不到。又唤一僧。僧应诺。师曰。到即不点。僧问。四方八面来时如何。师曰。打中间底。僧便礼拜。师曰。昨日赴个村斋。中途遇一阵卒风㬥雨。却向古庙里亸避得过。问僧。甚处来。曰崔禅处来。师曰。将得崔禅喝来否。曰不将得来。师曰。恁么则不从崔禅处来。僧便喝。师便打。示众。我闻前廊下也喝。后架里也喝。诸子汝莫盲喝。乱喝直饶喝得兴化。向虚空里却扑下来。一点气也无。待我苏息起来。向汝道。未在。何故。我未曾向紫罗帐里撒真珠。与汝诸人去在。胡喝乱喝作么。云居住三峰庵时。师问。权借一问。以为影草时如何。居无对。师云。想和尚答这话不得。不如礼拜了退。二十年后。居云。如今思量。当时不消道个何必。后遣化主到师处。师问。和尚住三峰庵时。老僧问伊话对不得。如今道得也未。主举前话。师云。云居二十年。祇道得个何必。兴化即不然。争如道个不必。师谓克宾维那曰。汝不久为唱导之师。宾曰。不入这保社。师曰。会了不入。不会了不入。曰总不与么。师便打曰。克宾维那法战不胜。罚钱五贯。设饡饭一堂。次日师自白椎曰。克宾维那法战不胜。不得吃饭。即便出院。僧问。国师唤侍者。意作么生。师曰。一盲引众盲。师在临济为侍者。洛浦来参。济问。甚处来。浦曰。銮城来。济曰。有事相借问得么。浦曰。新戒不会。济曰。打破大唐国。觅个不会底人。也无。参堂去。师随后请问曰。适来新到。是成褫他。不成褫他。济曰。我谁管你成褫不成褫。师曰。和尚祇解将死雀就地弹。不解将一转语盖覆却。济曰。你又作么生。师曰。请和尚作新到。济遂曰。新戒不会。师曰。却是老僧罪过。济曰。你语藏锋。师拟议。济便打。至晚济又曰。我今日问新到。是将死雀就地弹。就窠子里打及。至你出得语。又喝起了。向青云里打。师曰。草贼大败。济便打。师见同参来。才上法堂。师便喝。僧亦喝。师又喝。僧亦喝。师近前拈棒。僧又喝。师曰。你看。这瞎汉犹作主在。僧拟议。师直打下法堂。侍者请问。适来那僧有甚触忤和尚。师曰。他适来。也有权。也有实。也有照。也有用。及乎我将手向伊面前横两横。到这里却去不得。似这般瞎汉。不打更待何时。僧礼拜。问宝剑知师藏已久。今日当场略借看。师曰。不借。曰为甚么不借。师曰。不是张华眼。徒窥射斗光。曰用者如何。师曰。横身当宇宙。谁是出头人。僧便作引颈势。师曰嗄。僧曰喏。便归众。后唐庄宗车驾幸河北。回至魏府行宫。诏师问曰。朕收中原。获得一宝。未曾有人酬价。师曰。请陛下宝看。帝以两手舒幞头脚。师曰。君王之宝谁敢酬价。(玄觉征云。且道。兴化肯庄宗。不肯庄宗。若肯庄宗。兴化眼在甚么处。若不肯。庄宗过在甚么处)龙颜大悦。赐紫衣师号。师皆不受。乃赐马与师乘骑。马忽惊。师坠伤足。帝复赐药救疗。师唤院主。与我做个木柺子。主做了将来。师接得绕院行。问僧曰。汝等还识老僧么。曰争得不识和尚。师曰。𨁸脚法师。说得行不得。又至法堂。令维那声钟集众。师曰。还识老僧么。众无对。师掷下柺子。端然而逝。谥广济禅师。

　　镇州宝寿沼禅师(第一世)

　　僧问。万境来侵时如何。师曰。莫管他。僧礼拜。师曰。不要动着。动着即打折汝腰。师在方丈坐。因僧问讯次。师曰。百千诸圣尽不出此方丈内。曰祇如古人道。大千沙界海中沤。未审。此方丈向甚么处着。师曰。千圣现在。曰阿谁证明。师便掷下拂子。僧从西过东立。师便打。僧曰。若不久参。焉知端的。师曰。三十年后。此话大行。赵州来。师在禅床背面而坐。州展坐具礼拜。师起入方丈。州收坐具而出。师问僧。甚处来。曰西山来。师曰。见猕猴么。曰见。师曰。作甚么伎俩。曰见某甲一个伎俩也作不得。师便打。胡钉铰参。师问。汝莫是胡钉铰么。曰不敢。师曰。还钉得虚空么。曰请。和尚打破。师便打。胡曰。和尚莫错打某甲。师曰。向后有多口阿师。与你点破在。胡后到赵州举前话。州曰。汝因甚么被他打。胡曰。不知。过在甚么处。州曰。祇这一缝尚不奈何。胡于此有省。赵州曰。且钉这一缝。僧问。万里无云时如何。师曰。青天也须吃棒。曰未审。青天有甚么过。师便打。问如何是祖师西来意。师曰。面黑眼睛白。西院来参。问踏倒化城来时如何。师曰。不斩死汉。院曰斩。师便打。院连道。斩斩。师又随声打。师却回方丈曰。适来这僧将赤肉。抵他干棒。有甚死急。

　　镇州三圣院慧然禅师

　　自临济受诀。遍历丛林。至仰山。山问汝名甚么。师曰。慧寂。山曰。慧寂是我名。师曰。我名慧然。山大笑而已。仰山因有官人相访。山问。官居何位。曰推官。山竖起拂子曰。还推得这个么。官人无对。山令众下语皆不契。时师不安在涅槃堂内将息。山令侍者去请下语。师曰。但道。和尚今日有事。山又令侍者问。未审有甚么事。师曰。再犯不容。到香严。严问。甚处来。师曰。临济。严曰。将得临济喝来么。师以坐具蓦口打。又到德山。才展坐具。山曰。莫展炊巾。这里无残羹馊饭。师曰。纵有也无著处。山便打。师接住棒推向禅床上。山大笑。师哭苍天便下。参堂。堂中首座号踢天泰。问行脚高士须得本道公验。作么生是本道公验。师曰。道甚么。座再问。师打一坐具。曰这漆桶。前后触忤多少贤良。座拟人事。师便过第二座人事。又到道吾。吾预知。以绯抹额。持神杖于门下立。师曰。小心祇候吾应喏。师参堂了。再上人事。吾具威仪。方丈内坐。师才近前。吾曰。有事相借问得么。师曰。也是适来野狐精。便出去。住后上堂。我逢人即出。出则不为人。便下座。(兴化云。我逢人则不出。出则便为人)僧问。如何是祖师西来意。师曰。臭肉来蝇。(兴化云。破驴眷上足苍蝇)问僧。近离甚处。僧便喝。师亦喝。僧又喝。师又喝。僧曰。行棒即瞎。便喝。师拈棒。僧乃转身作受棒势。师曰。下坡不走。快便难逢。便棒。僧曰。这贼。便出去。师遂抛下棒。次有僧问。适来争容得这僧。师曰。是伊见先师来。

　　魏府大觉和尚

　　参临济。济才见。竖起拂子。师展坐具。济掷下拂子。师收坐具参堂去。时僧众曰。此僧莫是和尚亲故。不礼拜。又不吃棒。济闻说。令侍者唤适来新到上来。师随侍者到方丈。济曰。大众道。汝来参长老。又不礼拜。又不吃棒。莫是长老亲故。师乃珍重下去。师住后。僧问。如何是本来身。师曰。头枕衡山。脚踏北岳。问如何是佛法大意。师曰。良马不窥鞭。侧耳知人意。问如何是镇国宝。师曰。穿耳卖不售。问香草未生时如何。师曰。嗅着脑裂。曰生后如何。师曰脑裂。问如何是祖师西来意。师曰。十字街头望空启告。问如何是大觉。师曰。恶觉。曰乖极。师便打。问忽来忽去时如何。师曰。风吹柳絮毛毬走。曰不来不去时如何。师曰。华岳三峰头指天。问一饱忘百饥时如何。师曰。纵遇临岐食。随分纳些些。临终时谓众曰。我有一只箭。要付与人。时有一僧出曰。请和尚箭。师曰。汝唤甚么作箭。僧喝。师打数下。便归方丈。却唤其僧入来。问曰。汝适来会么。曰不会。师又打数下。掷却拄杖曰。已后遇明眼人。分明举似。便乃告寂。

　　灌溪志闲禅师

　　魏府馆陶史氏子。幼从柏岩禅师。披剃受具。后见临济。济蓦胸搊住。师曰。领领。济拓开曰。且放汝一顿。师离临济至末山。(语见末山章)师住后上堂。曰。我在临济爷爷处得半杓。末山娘娘处得半杓。共成一杓吃了。直至如今饱不饥。僧问。请师不借借。师曰。满口道不得。师又曰。大庾岭头佛不会。黄梅路上没众生。师会下一僧。去参石霜。霜问。甚处来。曰灌溪来。霜曰。我南山不如他北山。僧无对。僧回举似师。师曰。何不道。灌溪修涅槃堂了也。问久向灌溪。到来祇见沤麻池。师曰。汝祇见沤麻池。且不见灌溪。曰如何是灌溪。师曰。劈箭急。(后人举似玄沙。沙云。更学三十年。未会禅)问如何是古人骨师曰。安置不得。曰为甚么安置不得。师曰。金乌那教下碧天。问金锁断后如何。师曰。正是法汝处。问如何是祖师西来意。师曰。钵里盛饭。鐼里盛羹。曰学人不会。师曰。饥则食。饱则休。上堂。十方无壁落。四畔亦无门。露裸裸赤洒洒。无可把。便下座。问如何是一色。师曰。不随。曰一色后如何。师曰。有阇黎承当分也无。问今日一会。祇敌何人。师曰。不为凡圣。问一句如何。师曰。不落千圣机。问如何是洞中水。师曰。不洗人。唐乾宁二年乙卯五月二十九日。问侍者曰。坐死者谁。曰僧伽。师曰。立死者谁。曰僧会。师乃行七步。垂手而逝。

　　𣵠州纸衣和尚(即克符道者)

　　初问临济。如何是夺人不夺境。济曰。煦日发生铺地锦。婴儿垂发白如丝。师曰。如何是夺境不夺人。济曰。王令已行天下遍。将军塞外绝烟尘。师曰。如何是人境俱夺。济曰。并汾绝信。独处一方。师曰。如何是人境俱不夺。济曰。王登宝殿。野老讴歌。师于言下领旨。后有颂曰。夺人不夺境。缘自带誵讹。拟欲求玄旨。思量反责么。骊珠光灿烂。蟾桂影婆娑。觌面无差互。还应滞网罗。夺境不夺人。寻言何处真。问禅禅是妄。究理理非亲。日照寒光澹。山摇翠色新。直饶玄会得。也是眼中尘。人境两俱夺。从来正令行。不论佛与祖。那说圣凡情。拟犯吹毛剑。还如值木盲。进前求妙会。特地斩精灵。人境俱不夺。思量意不偏。主宾言少异。问答理俱全。踏破澄潭月。穿开碧落天。不能明妙用。沦溺在无缘。僧问。如何是宾中宾。师曰。倚门傍户犹如醉。出言吐气不惭惶。曰如何是宾中主。师曰。口念弥陀双拄杖。目瞽瞳人不出头。曰如何是主中宾。师曰。高提祖印当机用。利物应知语带悲。曰如何是主中主。师曰。横按镆鎁全正令。太平寰宇斩痴顽。曰既是太平寰宇。为甚么却斩痴顽。师曰。不许夜行刚把火。直须当道与人看。

　　定州善崔禅师

　　州将王令公。于衙署张座。请师说法。师升座。拈拄杖曰。出来也打。不出来也打。僧出曰。崔禅。聻师掷下拄杖曰。久立令公。伏惟珍重。僧问。如何是祖师西来意。师曰。定州瓷器似钟鸣。曰学人不会。意旨如何。师曰。口口分明没喎斜。

　　镇州万寿和尚

　　僧问。如何是迦叶上行衣。师曰。鹤飞千点雪。云锁万重山。问如何是丈六金身。师曰。袖头打领。腋下剜襟。曰学人不会。师曰。不会请人裁。师访宝寿。寿坐不起。师展坐具。寿下禅床。师却坐。寿骤入方丈。闭却门。知事见师坐不起曰。请和尚库下吃茶。师乃归院。翌日宝寿来复谒。师踞禅床。寿展坐具。师亦下禅床。寿却坐。师归方丈闭却门。寿入侍者寮。取灰围却方丈门。便归去。师遂开门。见曰。我不恁么。他却恁么。

　　幽州谭空和尚

　　镇州牧有姑。为尼行脚回。欲开堂为人。牧令师勘过。师问曰。见说汝欲开堂为人。是否。尼曰是。师曰。尼是五障之身。汝作么生为人。尼曰。龙女八岁。南方无垢世界成等正觉。又作么生。师曰。龙女有十八变。你试一变看。尼曰。设使变得。也祇是个野狐精。师便打。牧闻举。乃曰。和尚棒折那。僧问。德山棒。临济喝。未审那个最亲。师曰。已前在众里。老僧也曾商量来。僧便喝。师曰。却是汝会。僧曰。错师便打。上堂。众集。有僧出曰。拟问不问时如何。师曰。嗄僧便喝。师曰。㘞。僧又喝。师拈拄杖。僧曰。瞎。师抛下拄杖曰。今日失利。僧曰。草贼大败。便归众。师以手向空点一点曰。大众还有人辩得么。若有辩得者。出来对众道看。师良久曰。顶门上眼也鉴不破。便下座。宝寿和尚问。除却中上二根人来时。师兄作么生。师曰。汝适来举。早错也。寿曰。师兄也不得无过。师曰。汝却与我作师兄。寿侧掌曰。这老贼。

　　襄州历村和尚

　　僧问。如何是。观其音声而得解脱。师将火箸敲柴曰。汝还闻么。曰闻。师曰。谁不解脱。师煎茶次。僧问。如何是祖师西来意。师举起茶匙。僧曰。莫祇这便当否。师掷向火中。

　　沧州米仓和尚

　　州牧请师与宝寿入厅供养。令人传语。请二长老谭论佛法。寿曰。请师兄答话。师便喝。寿曰。某甲话也未问。喝作么。师曰。犹嫌少在。寿却与一喝。

　　新罗国智异山和尚

　　一日示众曰。冬不寒腊后看。便下座。

　　常州善权山彻禅师

　　僧问。祖意教意。是同是别。师曰。冬寒夏热。曰此意如何。师曰。炎天宜散袒冬后更深藏。

　　金沙和尚

　　僧问。如何是祖师西来意。师曰。听曰。恁么则大众侧聆。师曰。十万八千。

　　齐耸禅师

　　僧问。如何是佛。师曰。老僧并不知。曰和尚是大善知识。为甚么不知。师曰。老僧不曾接下机。问如何是道。师曰。往来无障碍。复曰。忽遇大海作么生过。僧拟议。师便打。

　　云山和尚

　　有僧从西京来。师问。还将得西京主人书来否。曰不敢妄通消息。师曰。作家师僧天然有在。曰残羹馊饭谁吃。师曰。独有阇黎不甘吃。其僧乃作吐势。师唤侍者曰。扶出这病僧着。僧便出去。师见僧来。便作起势。僧便出去。师曰。得恁么灵利。僧便喝曰。作这个眼目。承嗣临济。也太屈哉。师曰。且望阇黎善传。僧回首。师喝曰。作这个眼目。错判诸方名言。随后便打。

　　虎溪庵主

　　僧问。庵主在这里多少年也。师曰。祇见冬凋夏长。年代总不记得。曰大好不记得。师曰。汝道。我在这里得多少年也。曰冬凋夏长。聻师曰。闹市里虎。僧到相看。师不顾。僧曰知道。庵主有此机锋。师鸣指一下。僧曰。是何宗旨。师便打。僧曰。知道。今日落人便宜。师曰。犹要棒吃在。有僧才入门。师便喝。僧默然。师便打。僧却喝。师曰。好个草贼。有僧到。近前曰。不审庵主。师曰。阿谁。僧便喝。师曰。得恁么无宾主。曰犹要第二喝在。师便喝。有僧问。和尚何处人事。师曰。陇西人。曰。承闻。陇西出鹦鹉是否。师曰。是曰。和尚莫不是否。师便作鹦鹉声。僧曰。好个鹦鹉。师便打。

　　覆盆庵主

　　问僧。甚处来。僧曰。覆盆山下来。师曰。还见庵主么。僧便喝。师便打。僧曰。作甚么。师住棒。僧拟议。师又打。一日有僧从山下哭上。师闭却门。僧于门上画一圆相。门外立地。师从庵后出。却从山下哭上。僧喝曰。犹作这个去就在。师便换手捶胸曰。可惜先师一场埋没。僧曰。苦苦。师曰。庵主被谩。

　　桐峰庵主

　　僧问。和尚这里忽遇大虫作么生。师便作大虫吼。僧作怖势。师大笑。僧曰。这老贼。师曰。争奈老僧何。有僧到庵前便去。师召阇黎。僧回首。便喝。师良久。僧曰。死却这老汉。师便打。僧无语。师呵呵大笑。有僧入庵便把住师。师叫杀人。杀人。僧拓开曰。叫唤作甚么。师曰。谁僧便喝。师便打。僧出外回首曰。且待。且待。师大笑。有老人入山参。师曰。住在甚处。老人不语。师曰。善能对机。老人地上拈一枝草示师。师便喝。老人礼拜。师便归庵。老人曰。与么疑杀一切人在。

　　杉洋庵主

　　有僧到参。师问。阿谁。曰杉洋庵主。师曰。是我。僧便喝。师作嘘声。僧曰。犹要棒吃在。师便打。僧问。庵主得甚么道理。便住此山。师曰。也欲通个来由。又恐遭人点检。僧曰。又争免得。师便喝。僧曰。恰是。师便打。僧大笑而出。师曰。师曰今日大败。

　　定上座

　　初参临济。问如何是佛法大意。济下禅床。擒住。师拟议。济与一掌。师伫思。傍僧曰。定上座何不礼拜。师方作礼。忽然大悟。后南游。路逢岩头雪峰钦山三人。岩头问。上座甚处来。师曰。临济来。岩曰。和尚万福。师曰。和尚已顺世也。岩曰。某甲三人特去礼拜。薄福不遇。不知和尚在日有何言句。请上座举一两则。师遂举。临济上堂曰。赤肉团上有一无位真人。常在汝等诸人面门出入。未证据者看看。时有僧问。如何是无位真人。济下禅床搊住曰。道道。僧拟议。济拓开曰。无位真人是甚么干屎橛。岩头不觉吐舌。雪峰曰。临济大似白拈贼。钦山曰。何不道。赤肉团上非无位真人。师便擒住曰。无位真人。与非无位真人。相去多少。速道。速道。钦山被擒。直得面黄面青。语之不得。岩头雪峰曰。这新戒不识好恶。触忤上座。且望慈悲。师曰。若不是这两个老汉。𡎺杀这尿床鬼子。师在镇府斋回。到桥上坐次。逢三人座主。一人问。如何是禅河深处。须穷到底。师擒住拟抛向桥下。二座主近前谏曰。莫怪触忤上座。且望慈悲。师曰。若不是这两个座主。直教他穷到底。

　　奯上座

　　离临济参德山。山才见下禅床。作抽坐具势。师曰。这个且置。或遇心境一如底人来。向伊道个甚么。免被诸方检责。山曰。犹较昔日三步在。别作个主人公来。师便喝。山默然。师曰。塞却这老汉咽喉也。拂袖便出。(沩山闻举云。奯上座虽得便宜。争柰掩耳偷铃)又参百丈。茶罢。丈曰。有事相借问得么。师曰。幸自非言。何须瓯茶。丈曰。与么则许借问。丈曰。收得安南又忧塞北。师擘开胸曰。与么不与么。丈曰。要且难构。要且难构。师曰。知即得。知即得(仰山云。若有人知得此二人落处。不妨奇特。若辨不得。大似日中迷路)。

　　南岳下六世

　　兴化奖禅师法嗣

　　汝州南院慧颙禅师(亦曰宝应)

　　上堂。赤肉团上。壁立千仞。僧问。赤肉团上。壁立千仞。岂不是和尚道。师曰是。僧便掀倒禅床。师曰。这瞎驴乱作。僧拟议。师便打。问僧。近离甚处。曰长水。师曰。东流西流。曰总不恁么。师曰。作么生。僧珍重。师便打。僧参。师举拂子。僧曰。今日败缺师放下拂子。僧曰。犹有这个在。师便打。问僧。近离甚处。曰襄州。师曰。来作甚么。曰特来礼拜和尚。师曰。恰遇宝应老不在。僧便喝。师曰。向汝道不在。又喝作甚么。僧又喝。师便打。僧礼拜。师曰。这棒本是汝打我。我且打汝。要此话大行。瞎汉。参堂去。思明和尚未住西院时。到参。礼拜了曰。无可人事。从许州来。收得江西剃刀一柄。献和尚。师曰。汝从许州来。为甚却收得江西剃刀。明把师手掐一掐。师曰。侍者收取。明以衣袖拂一拂便行。师曰。阿剌剌。阿剌剌。上堂。诸方祇具啐啄同时眼。不具啐啄同时用。僧便问。如何是啐啄问时用。师曰。作家不啐啄。啐啄同时失。曰此犹未是某甲问处。师曰。汝问处作么生。僧曰。失师便打。其僧不肯。后于云门会下。闻二僧举此话。一僧曰。当时南院棒折那。其僧忽契悟。遂奔回省觐。师已圆寂。乃谒风穴。穴一见便问。上座莫是当时。问先师啐啄同时话底么。僧曰。是师曰。汝当时作么生会。曰某甲当时如在灯影里行相似。穴曰。汝会也。问古殿重兴时如何。师曰。明堂瓦插檐。曰与么则庄严毕备也。师曰。斩草蛇头落。问如何是佛法大意。师曰。无量大病源。曰请师医。师曰。世医拱手。问匹马单枪来时如何。师曰。且待我斫棒。问如何是无相涅槃。师曰。前三点。后三点曰。无相涅槃请师证照。师曰。三点前。三点后。问凡圣同居时如何。师曰。两个猫儿一个狞。问如何是无缝塔。师曰。八花九裂。曰如何是塔中人。师曰。头不梳。面不洗。问如何是佛。师曰。待有即向你道。曰与么则和尚无佛也。师曰。正当好处。曰如何是好处。师曰。今日是三十日。问园头。瓠子开花也未。曰开花已久。师曰。还着子也无。曰昨日遭霜了也。师曰。大众吃个甚么。僧拟议。师便打。问僧。名甚么。曰普参。师曰。忽遇屎橛作么生。僧便不审。师便打。问人逢碧眼时如何。师曰。鬼争漆桶。问龙跃江湖时如何。师曰。瞥嗔瞥喜。曰倾湫倒岳时如何。师曰。老鸦没嘴。问万里无云时如何。师曰。饿虎投崖。问二王相见时如何。师曰。十字路。头吹尺八。问如何是薝卜林。师曰。鬼厌箭。问如何是金刚不坏身。师曰。老僧在汝脚底。僧便喝。师曰。未在。僧又喝。师便打。问上上根器人来。师还接也无。师曰。接。曰便请和尚接。师曰。且喜共你平交。问祖意教意是同是别。师曰。王尚书。李仆射。曰意旨如何。牛头南。马头北。问如何是祖师西来意。师曰。五男二女。问拟伸一。问师意如何。师曰。是何公案。僧曰喏。师曰。放汝三十棒。问如何是宝应主。师曰。杓大碗小。问僧。近离甚处。曰龙兴。曰发足莫过叶县也无。僧便喝。师曰好好。问你又恶发作么。曰唤作恶发即不得。师却喝曰。你既恶发。我也恶发。近前来。我也没量罪过。你也没量罪过。瞎汉。参堂去。问僧。近离甚处。曰襄州。师曰。是甚么物恁么来。曰和尚试道看。师曰。适来礼拜底。曰错。师曰。礼拜底错个甚么。曰再犯不容。师曰。三十年弄马骑。今日被驴扑。瞎汉。参堂去。问从上诸圣。向甚么处去。师曰。不上天堂。则入地狱。曰和尚又作么生。师曰。还知宝应老汉落处么。僧拟议。师打一拂。曰你还知吃拂子底么。曰不会。师曰。正令却是你行。又打一拂子。

　　守廓侍者

　　问德山曰。从上诸圣。向甚么处去。山曰。作么。作么。师曰。来点飞龙马。跛鳖出头来。山便休去。来日浴出。师过茶与山。山于背上。拊一下曰。昨日公案作么生。师曰。这老汉今日方始瞥地。山又休去。师行脚到襄州华严和尚会下。一日严上堂曰。大众今日若是临济德山高亭大愚鸟窠船子儿孙。不用如何若何。便请单刀直入。华严与汝证据。师出礼拜。起便喝。严亦喝。师又喝。严亦喝。师礼拜起曰。大众看。这老汉一场败缺。又喝一喝。拍手归众。严下座。归方丈。时风穴作维那。上去问讯。严曰。维那汝来也。叵耐守廓适来把老僧扭捏一上。待集众打一顿趁出。穴曰。趁他迟了也。自是和尚言过。他是临济下儿孙。本分恁么。严方息怒。穴下来举似师。师曰。你着甚来由劝这汉。我未问前。早要棒吃。得我话行。如今不打。搭却我这话也。穴曰。虽然如是。已遍天下也。

　　宝寿沼禅师法嗣

　　汝州西院思明禅师

　　僧问。如何是伽蓝。师曰。荆棘丛林。曰如何是伽蓝中人。师曰。獾儿貉子。问如何是不变易底物。师曰。打帛石。问如何是临济一喝。师曰。千钧之弩不为鼷鼠而发机。曰和尚慈悲何在。师便打。从漪上座到法席。旬日常自曰。莫道会佛法人。觅个举话底人也无。师闻而默之。漪异日上法堂次。师召从漪。漪举首。师曰错。漪进三两步。师又曰错。漪近前。师曰。适来两错。是上座错。是思明老汉错。曰是从漪错。师曰错错。乃曰。上座且在这里过夏。共汝商量这两错。漪不肯。便去。后住相州天平山。每举前话曰。我行脚时。被恶风吹。到汝州。有西院长老。勘我连下两错。更留我过夏。待共我商量。我不道恁么时错。我发足向南方去时。早知错了也(首山念云。据天平作恁么解会未梦见。西院在何故话在)。

　　宝寿和尚(第二世)

　　在先宝寿为供养主。寿问。父母未生前。还我本来面目来。师立至夜深下语不契。翌日辞去。寿曰。汝何往。师曰。昨日蒙和尚设问。某甲不契。往南方参知识去。寿曰。南方禁夏不禁冬。我此间禁冬不禁夏。汝且作街坊过夏。若是佛法。阛阓之中。浩浩红尘。常说正法。师不敢违。一日街头见两人交争。挥一拳曰。你得恁么无面目。师当下大悟。走见宝寿。未及出语。寿便曰。汝会也。不用说。师便礼拜。寿临迁化时。嘱三圣请师开堂。师开堂日。三圣推出一僧。师便打。圣曰。与么为人非但瞎却这僧眼。瞎却镇州一城人眼去在。(法眼云。甚么处是瞎却人眼处)师掷下拄杖便归方丈。僧问。不占阃域。请师不谤。师曰。莫问种种庄严。殷勤奉献时如何。师曰。莫污我心田。师将顺寂。谓门人曰。汝还知吾行履处否。曰知和尚长坐不卧。师又召僧近前来。僧近前。师曰。去非吾眷属。言讫而化。

　　三圣然禅师法嗣

　　镇州大悲和尚

　　僧问除上去下。请师别道。师曰。开口即错。曰真是学人师也。师曰。今日向弟子手里死。问如何是和尚密作用。师拈棒。僧转身受棒。师抛下棒曰。不打这死汉。问如何是谛实之言。师曰。舌拄上腭。曰为甚么如此。师便打。问如何是大悲境。师曰。千眼都来一只收。曰如何是境中人。师曰。手忙脚乱。问不着圣凡。请师答话。师曰好僧拟议。师便喝。

　　淄州水陆和尚

　　僧问。如何是学人用心处。师曰。用心即错。曰不起一念时如何。师曰。没用处汉。问此事如何保任。师曰切忌。问如何是最初一句。师便喝。僧礼拜。师以拂子点曰。且放。问狭路相逢时如何。师便拦胸拓一拓。

　　魏府大觉和尚法嗣

　　庐州大觉和尚

　　僧问。牛头未见四祖时。为甚么鸟兽衔华。师曰。有恁么畜生无所知。曰见后为甚么不衔华。师曰。无恁么畜生有所知。

　　庐州澄心院旻德禅师

　　在兴化。遇示众曰。若是作家战将。便请单刀直入。更莫如何若何。师出礼拜起便喝。化亦喝。师又喝。化亦喝。师礼拜归众。化曰。适来若是别人。三十棒。一棒也较不得。何故。为他旻德会一喝不作一喝用。住后僧问。如何是澄心。师曰。我不作这活计。曰未审。作么生。师便喝。僧曰。大好不作这活计。师便打。问如何是道。师曰。老僧久住澄心院。曰如何是道中人。师曰。破衲长披经岁年。问露地不通风时如何。师曰漆。问既是澄心。为甚么出来入去。师曰。鼻孔上着灸。僧礼拜。师便打。

　　荆南府竹园山和尚

　　僧问。久向和尚会禅。是否。师曰。是。僧曰。苍天苍天。师近前。以手掩僧口曰。低声。低声僧打一掌。便拓开。师曰。山僧招得。僧拂袖出去。师笑曰。早知如是。悔不如是。问既是竹园。还生笋也无。师曰。千株万株。曰恁么则学人有分也。师曰。汝作么生。僧拟议。师便打。

　　宋州法华院和尚

　　僧问。如何是佛。师曰。独坐五峰前。问如何是初生月。师曰。不高不低。曰还许学人曕敬也无。师曰。三日后看。问如何是法华家风。师曰。寒时寒杀。热时热杀。曰如何是寒时寒杀。师曰。三三两两抱头行。曰如何是热时热杀。师曰。东西南北见者𠷣问学人手持白刃。直进化门时如何。师曰。你试用看。僧便喝。师擒住。僧随手打一掌。师拓开曰。老僧今日失利。僧作舞而出。师曰。贼首头犯。

　　灌溪闲禅师法嗣

　　池州鲁祖山教禅师

　　僧问。如何是祖师西来意。师曰。今日不答话。曰大好不答话。师便打。问如何是双林树。师曰。有相身中无相身。曰如何是有相身中无相身。师曰。金香炉下铁昆仑。问如何是孤峰独宿底人。师曰。半夜日头明。日午打三更。问如何是格外事。师曰。化道缘终后。虚空更那边。问进向无门时如何。师曰。太钝生。曰不是钝生。直下进向无门时如何。师曰。灵机未曾论边际。执法无门在暗中。问如何是学人着力处。师曰。春来草自青。月上已天明。曰如何是不着力处。师曰。崩山石头落。平川烧火行。

　　纸衣和尚法嗣

　　镇州谈空和尚

　　僧问。如何是佛。师曰。麻缠纸裹。问百了千当时如何。师和声便打。问格外之谭。请师举唱。师曰。隘路不通风。曰莫祇这便是也无。师乃嘘嘘。

　　际上座

　　行脚到洛京南禅。时有朱行军。设斋入僧堂顾视曰。直下是。遂行香。口不住道。至师面前。师便问直下是。个甚么。行军便喝。师曰。行军幸是会佛法底人。又恶发作甚么。行军曰。唤作恶发即不得。师便喝。行军曰。钩在不疑之地。师又喝。行军便休。斋退令客司请适来下喝僧来。师至。便共行军言论。并不顾诸人。僧录曰。行军适来争容得这僧无礼。行军曰。若是你诸人喝。下官有剑。僧录曰。某等固是不会。须是他晖长老始得。行军曰。若是南禅长老。也未梦见在。僧问。如何是佛法的的大意。师曰。龙腾沧海。鱼跃深潭。曰。毕竟如何。师曰。夜闻祭鬼鼓。朝听上滩歌。问如何是上座家风。师曰。三脚虾蟆背大象。

　　南岳下七世

　　南院颙禅师法嗣

　　汝州风穴延沼禅师

　　余杭刘氏子。幼不茹荤。习儒典应进士。一举不遂。乃出家。依本州开元寺智恭披削受具。习天台止观。年二十五谒镜清。清问。近离甚处。师曰。自离东来。清曰。还过小江也无。师曰。大舸独飘空。小江无可济。清曰。镜水秦山鸟飞不度。子莫道听途言。师曰。沧溟尚怯艨䑳势。列汉飞帆渡五湖。清竖拂子曰。争奈这个何。师曰。这个是甚么。清曰。果然不识。师曰。出没卷舒与师同。用清曰。杓卜听虚声。熟睡饶讇语。师曰。泽广藏山。理能伏豹。清曰。舍罪放愆。速须出去。师曰。出去即失。便出到法堂。乃曰。夫行脚人。因缘未尽其善。不可便休去。却回曰。某甲适来。辄陈小騃。冒渎尊颜。伏蒙慈悲。未赐罪责。清曰。适来言从东来。岂不是翠岩来。师曰。雪窦亲栖宝盖东。清曰。不逐忘羊狂解息。却来这里念篇章。师曰。路逢剑客须呈剑。不是诗人莫献诗。清曰。诗速秘却。略借剑看。师曰。𥄉首甑人𢹂剑去。清曰。不独触风化。亦自显颟顸。师曰。若不触风化。争明古佛心。清曰。如何是古佛心。师曰。再许允容。师今何有。清曰。东来衲子菽麦不分。祇闻不已而已。何得抑已而已。师曰。巨浪涌千寻。澄波不离水。清曰。一句截流。万机寝削。师便礼拜。清曰。衲子俊哉。衲子俊哉。师到华严。严问。我有牧牛歌。辄请阇黎和。师曰。羯鼓掉鞭牛豹跳。远村梅树觜卢都。师参南院。入门不礼拜。院曰。入门须辩主。师曰。端的请师分。院于左膝拍一拍。师便喝。院于右膝拍一拍。师又喝。院曰。左边一拍且置。右边一拍作么生。师曰。瞎院便拈棒。师曰。莫盲枷瞎棒。夺打和尚。莫言不道。院掷下棒曰。今日被黄面浙子。钝置一场。师曰。和尚大似持钵不得。诈道不饥。院曰。阇黎曾到此间么。师曰。是何言欤。院曰。老僧好好相借问。师曰。也不得放过。便下参众了。却上堂头礼谢。院曰。阇黎曾见甚么人来。师曰。在襄州华严。与廓侍者同夏。院曰。亲见作家来。院问。南方一棒。作么商量。师曰。作奇特商量。师却问。和尚此间一棒。作么商量。院拈拄杖曰。棒下无生忍。临机不见师。师于言下大彻玄旨。遂依止六年。四众请主风穴。又八年。李史君与阖城士庶。再请开堂演法矣。上堂夫参学眼目。临机直须大用现前。勿自拘于小节。设使言前荐得。犹是滞壳迷封。纵然句下精通。未免触途狂见。应是从前依他作解。明昧两岐。与你一时扫却。直教个个如师子儿。吒呀地哮吼一声。壁立千仞。谁敢正眼觑着。觑着即瞎却渠眼。时有僧问。如何是正法眼。师曰。即便[翟*支]瞎。曰[翟*支]瞎后如何。师曰。捞天摸地。师后因本郡兵寇作孽。与众避地于郢州。谒前请主李史君。留于衙内度夏。普设大会请师上堂。才升座。乃曰。祖师心即。状似铁牛之机。去即印住。住即印破。祇如不去不住。印即是。不印即是。还有人道得么。时有卢陂长老出问。学人有铁牛之机。请师不搭印。师曰。惯钓鲸鲵澄巨浸。却嗟蛙步𩥇泥沙。陂伫思。师喝曰。长老何不进语。陂拟议。师便打。一拂子曰。还记得话头么。试举看。陂拟开口。师又打一拂子。牧主曰。信知佛法与王法一般。师曰。见甚么道理。牧主曰。当断不断。反招其乱。师便下座。至九月汝州太师宋侯舍宅为寺。复来郢州请师。归新寺住持。至周广顺元年赐额广慧。师住二十二年。常余百众。上堂。僧问。如何是佛。师曰。如何不是佛。曰未晓玄言。请师直指。师曰。家住海门洲。扶桑最先照。问朗月当空时如何。师曰。不从天上辊。任向地中埋。问古曲无音韵。如何和得齐。师曰。木鸡啼子夜。刍狗吠天明。上堂。举寒山诗曰。梵志死去来。魂识见阎老。读尽百王书。未免受捶栲。一称南无佛。皆以成佛道。僧问。如何是一称南无佛。师曰。灯连凤翅当堂照。月映娥眉䫌面看。问如何是佛。师曰。嘶风木马缘无绊。背角泥牛痛下鞭。问如何是广慧剑。师曰。不斩死汉。问古镜未磨时如何。师曰。天魔胆裂。曰磨后如何。师曰。轩辕无道。问矛盾本成双翳病。帝网明珠事若何。师曰。为山登九仞。捻土定千钧。问干木奉文侯。知心有几人。师曰。少年曾决龙蛇阵。老倒还听稚子歌。问如何是清凉山中主。师曰。一句不遑无著问。迄今犹作野盘僧问。如何是和尚家风。师曰。鹤有九皋难翥翼。马无千里谩追风。问未有之言。请师试道。师曰。入市能长啸。归家着短衣。问夏终今日师意如何。师曰。不怜鹅护雪。且喜蜡人冰。问归乡无路时如何。师曰。平窥红烂处。畅杀子平生。问满目荒郊翠。瑞草却滋荣。时如何。师曰。新出红炉金弹子。簉破阇黎铁面皮。问如何是互换之机。师曰。和盲悖愬瞎。问真性不随缘。如何得证悟。师曰。𧳯肉案上滴乳香。问如何是清净法身。师曰。金沙滩头马郎妇。问一色难分。请师显示。师曰。满炉添炭犹嫌冷。路上行人祇守寒。问如何是学人立身处。师曰。井底泥牛吼。林间玉兔惊。问如何是道。师曰。五凤楼前。曰如何是道中人。师曰。问取皇城使。问。不伤物义。请师便道。师曰。劈腹开心。犹未性燥。问未定浑浊。如何得照。师曰。下坡不走。快便难逢。问如何是衲僧行履处。师曰。头上吃棒。口里喃喃。问灵山话月。曹溪指月。去此二途。请师直指。师曰。无言不当哑。曰请师定当。师曰。先度汨罗江。问任性浮沉时如何。师曰。牵牛不入栏。问凝然便会时如何。师曰。截耳卧街。问狼烟永息时如何。师曰。两脚捎空。问祖令当行时如何。师曰点。问不施寸刃。便登九五时如何。师曰。鞭尸屈项。上堂。举。古云。我有一只箭。曾经久磨炼。射时遍十方。落处无人见。师曰。山僧即不然。我有一只箭。未尝经磨炼。射不遍十方。要且无人见。僧便问。如何是和尚箭。师作弯弓。势僧礼拜。师曰。拖出这死汉。问牛头未见四祖时如何。师曰。披席把碗。曰见后如何。师曰。披席把碗。问未达其源时如何。师曰。鹤冷移巢易。龙寒出洞难。问不露锋铓句。如何辩主宾。师曰。口衔羊角骠胶粘。问将身御险时如何。师曰。布露长书写罪原。问学人解问誵讹句。请师举起讶人机。师曰。心里分明眼睛黑。问生死到来时如何。师曰。青布裁衫招犬吠。曰如何得不吠去。师曰。自宜亸避寂无声。问如何是真道人。师曰。竹竿头上礼西方。问鱼隐深潭时如何。师曰。汤荡火烧。问如何是诸佛行履处。师曰。青松绿竹下。问如何是大善知识。师曰。杀人不眨眼。曰既是大善知识。为甚么杀人不眨眼。师曰。尘埃影里不拂袖。画戟门前磨寸金。问一即六。六即一。一六俱亡时如何。师曰。一箭落双雕。曰意旨如何。师曰。身亡迹谢。问摘叶寻枝即不问。直截根源事若何。师曰。赴供凌晨去。开塘带雨归。问问问尽是捏怪。请师直指根源。师曰。罕逢穿耳客。多遇刻舟人。问正当恁么时如何。师曰。盲龟值木虽优稳。枯木生华物外春。问宝塔元无缝。金门即日开。时如何。师曰。智积佐来空合掌。天王捧出不知音。曰如何是塔中人。师曰。萎花风扫去。香水雨飘来。问随缘不变者。忽遇知音时如何。师曰。披莎侧立千峰外。引水浇蔬五老前。问刻舟求不得。常用事如何。师曰。大勋不立赏。柴扉草自深。问从上古人印印相契。如何是相契底眼。师曰。轻嚚道者知机变。拈却招魂拭泪巾。问九夏赏劳。请师言荐。师曰。出袖拂开龙洞雨。泛杯波涌钵囊华。问最初自恣。合对何人。师曰。一把香刍拈未暇。六环金锡响遥空。问西祖传来。请师端的。师曰。一犬吠虚。千猱啀实。问王道与佛道相去几何。师曰。刍狗吠时天地合。木鸡啼后祖灯辉。问祖师心印。请师拂拭。师曰。祖月凌空圆圣智。何山松桧不青青。上堂。若立一尘。家国兴盛。野老颦蹙。不立一尘。家国丧亡。野老安怗于此明得阇黎无分。全是老僧。于此不明。老僧却是阇黎。阇黎与老僧。亦能悟却天下人。亦能瞎却天下人。欲识阇黎么。右边一拍曰。这里是。欲识老僧么。左边一拍曰。这里是。僧问。大众云集。请师说法。师曰。赤脚人趁兔。着靴人吃肉。问不曾博览空王教。略借玄机试道看。师曰。白玉无瑕。下和刖足。问如何是无为之句。师曰。宝烛当轩显。红光烁太虚。问如何是临机一句。师曰。因风吹火。用力不多。问素面相呈时如何。师曰。拈却盖面帛。问紫菊半开秋已老。月圆当户意如何。师曰。月生蓬岛人皆见。昨夜遭霜子不知。问如何是直截一路。师曰。直截是迂曲。问如何是师子吼。师曰。阿谁要汝野干鸣。问如何是谛实之言。师曰。口悬壁上。上堂。若是上上之流。各有证据。略赴个程限。中下之机。各须英俊。当处出生。随处灭尽。如爆龟纹。爆即成兆。不爆成钝。欲爆不爆。直下便捏。问心不能缘。口不能言。时如何。师曰。逢人但恁么举。问龙透清潭时如何。师曰。印骏捺尾。问任性浮沉时如何。师曰。牵牛不入栏。问有无俱无去。处时如何。师曰。三月懒游花下路。一家愁闭雨中门。问语默涉离微。如何通不犯。师曰。常忆江南三月里。鹧鸪啼处百花香。问百了千当时如何。师曰。不许夜行。投明须到。上堂。三千剑客。耻见庄周。赤眉横肩。得无讹谬。他时变豹。后五日看。珍重。问心印未明时如何。师曰。虽闻酋帅投归款。未见牵羊纳璧来。问如何是临济下事。师曰。桀犬吠尧。问如何是啮镞事。师曰。孟浪借辞论马角。上堂。大众集定。师曰。不是无言。各须英鉴。问大众云集。师意如何。师曰。景谢祁寒。骨肉疏冷。问不修禅定。为甚么成佛无疑。师曰。金鸡专报晓。漆桶夜生光。问一念万年时如何。师曰。拂石仙衣破。问洪钟未击时。如何。师曰。充塞大千无不韵。妙含幽致岂能分。曰击后如何。师曰。石壁山河无障碍。翳消开后好咨。闻问古今才分。请师密要。师曰。截却重舌。问如何是大人相。师曰。赫赤穷汉。曰未审。将何受用。师曰。携萝挈杖。问如何是宾中主。师曰。入市双瞳瞽。曰如何是主中宾。师曰。回銮两曜新。曰如何是宾中宾。师曰。攒眉坐白云。曰如何是主中主。师曰。磨砻三尺剑。待斩不平人。问如何是。钁头边意。师曰。山前一片青。问如何是佛。师曰。杖林山下竹筋鞭。

　　颖桥安禅师(号铁胡)

　　与钟司徒向火次。钟忽问。三界焚烧时如何出得。师以香匙拨开火。钟拟议。师曰。司徒司徒。钟忽有省。

　　西院明禅师法嗣

　　郢州兴阳归静禅师

　　初参西院。便问。拟问不问时如何。院便打师良久。院曰。若唤作棒眉须堕落。师于言下大悟。住后。僧问。师唱谁家曲。宗风嗣阿谁。师曰。少室山前无异路。

　　南岳下八世

　　风穴沼禅师法嗣

　　汝州首山省念禅师

　　莱州狄氏子。受业于本郡南禅寺。才具尸罗。遍游丛席。常密诵法华经。众目为念法华也。晚于风穴会中充知客。一日侍立次。穴乃垂涕告之曰。不幸。临济之道。至吾将坠于地矣。师曰。观此一众。岂无人邪。穴曰。聪明者多。见性者少。师曰。如某者如何。穴曰。吾虽望子之久。犹恐耽着此经。不能放下。师曰。此亦可事。愿闻其要。穴遂上堂。举。世尊以青莲目顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。师乃拂袖下去。穴掷下拄杖归方丈。侍者随后请益曰。念法华因甚不祇对和尚。穴曰。念法华会也。次日师与真园头。同上问讯次。穴问真曰。作么生是世尊不说说。真曰。鹁鸠树头鸣。穴曰。汝作许多痴福作么。何不体究言句。又问师曰。汝作么生。师曰。动容扬古路。不堕悄然机。穴谓真曰。汝何不看念法华下语。师受风穴印可之后。泯迹韬光。人莫知其所以。因白兆楚和尚至汝州宣化。风穴令师往传语。才相见提起坐具便问。展即是。不展即是。兆曰。自家看取。师便喝。兆曰。我曾亲近知识来。未尝辄敢恁么造次。师曰。草贼大败。兆曰。来日若见风穴和尚。待一一举似。师曰。一任一任。不得忘却。师乃先回举似风穴。穴曰。今日又被你收下一员草贼。师曰。好手不张名。兆次日才到相见。便举前话。穴曰。非但昨日。今日和赃捉败。师于是名振四方。学者望风而靡。开法首山。为第一世也。入院上堂。曰佛法付与国王大臣有力檀越。令其佛法不断绝。灯灯相续至于今日。大众且道续个甚么。良久曰。须是迦叶师兄始得。时有僧问。灵山一会。何异今朝。师曰。堕坑落堑。曰为甚么如此。师曰瞎。问师唱谁家曲。宗风嗣阿谁。师曰。少室岩前亲掌示。曰便请洪音和一声。师曰。如今也要大家知。问如何是径截一路。师曰。或在山间。或在树下。问如何是学人亲切处。师曰。五九尽日又逢春。曰毕竟事如何。师曰。冬到寒食一百五。问如何是和尚家风。师曰。一言截断千江口。万仞峰前始得玄。问如何是首山境。师曰。一任众人看。曰如何是境中人。师曰。吃棒得也未。僧礼拜。师曰。吃棒且待别时。问如何是祖师西来意。师曰。风吹日炙。问从上诸圣向甚么处行履。师曰。牵犁拽杷。问古人拈槌竖拂。意旨如何。师曰。孤峰无宿客。曰未审。意旨如何。师曰。不是守株人。问如何是菩提路。师曰。此去襄县五里。曰向上事如何。师曰。往来不易。问诸圣说不到处。请师举唱。师曰。万里神光都一照。谁人敢并日轮齐。问临济喝。德山棒。未审明甚么边事。师曰。汝试道看。僧便喝。师曰。瞎僧又喝。师曰。这瞎汉祇么。乱喝作么。僧礼拜。师便打。问和尚是大善知识。为甚么却首山。师曰。不坐孤峰顶。常伴白云闲。问四众围绕。师说何法。师曰。打草蛇惊。曰未审。作么生下手。师曰。适来几合丧身失命。问二龙争珠。谁是得者。师曰得者失。曰不得者又如何。师曰。珠在甚么处。问一切诸佛皆从此经出。如何是此经。师曰。低声低声。曰如何受持。师曰。切不得污染。问世尊灭后。法付何人。师曰。好个问头无人答得。曰如何是世尊不说说。师曰。任从沧海变。终不为君通。曰如何是迦叶不闻闻。师曰。聩人徒侧耳。问古人道。见色便见心。诸法无形将。何所见。师曰。一家有事百家忙。曰学人不会。乞师再指。师曰。三日后看取。问菩萨未成佛时如何。师曰。众生。曰成佛后如何。师曰。众生众生。问路逢达道人。不将语默对。未审将甚么对。师曰。瞥尔三千界。曰与么则。目视不劳也。师曰。天恩未遇。后悔难追。上堂。第一句荐得。堪与祖佛为师。第二句荐得。堪与人天为师。第三句荐得。自救不了。时有僧问。如何是第一句。师曰。大用不扬眉。棒下须见血。曰慈悲何在。师曰。送出三门外。问如何是第二句。师曰。不打恁么驴汉。曰将接何人。师曰。如斯争奈何。问如何是第三句。师曰。解问无人答。曰即今祇对者是谁。师曰。莫使外人知。曰和尚是第几句荐得。师曰。月落三更穿市过。问维摩默然。文殊赞善。未审此意如何。师曰。当时听众必不如是。曰既不如是。维摩默然。又且如何。师曰。知恩者少。负恩者多。乃曰。若论此事。实不挂一个元字脚。便下座。问如何是古佛心。师曰。镇州萝卜重三斤。问如何是玄中的。师曰。有言须道却。曰此意如何。师曰。无言鬼也瞋。问如何是衲僧眼。师曰。此问不当。曰当后如何。师曰。堪作甚么。问如何得离众缘去。师曰。千年一遇。曰不离时如何。师曰。立在众人前。问如何是大安乐底人。师曰。不见有一法。曰将何为人。师曰。谢阇黎领话。问如何是常在底人。师曰。乱走作么。问如何是首山。师曰。东山高。西山低。曰如何是山中人。师曰。恰遇棒不在。问如何是道。师曰。炉中有火无心拨。处处纵横任意游。曰如何是道中人。师曰。坐看烟霞秀。不与白云齐。问一毫未发时如何。师曰。路逢穿耳客。曰发后如何。师曰。不用更迟疑。问无弦一曲。请师音韵。师良久曰。还闻么。曰不闻。师曰。何不高声问着。问学人久处沉迷。请师一接。师曰。老僧无这闲工夫。曰。和尚岂无方便。师曰。要行即行。要坐即坐。问如何是离凡圣底句。师曰。嵩山安和尚。曰莫便是和尚极则处否。师曰。南岳让禅师。问学人乍入丛林。乞师指示。师曰。阇黎到此多少时也。曰已经冬夏。师曰。莫错举似人。问有一人。荡尽来时。师还接否。师曰。荡尽即置。那一人是谁。曰风高月冷。师曰。僧堂内几人坐卧。僧无对。师曰。赚杀老僧。问如何是梵音相。师曰。驴鸣狗吠。乃曰。要得亲切。第一莫将问。来问还会么。问在答处。答在问处。汝若将问来问。老僧在汝脚底。汝若拟议。即没交涉。时有僧出礼拜。师便打。僧便问。挂锡幽岩时如何。师曰。错僧曰错。师又打。问如何是佛。师曰。新妇骑驴阿家牵。曰未审。此语甚么句中收。师曰。三玄收不得。四句岂能该。曰此意如何。师曰。天长地久。日月齐明问曹溪一句天下人闻。未审。和尚一句甚么人得闻。师曰。不出三门外。曰为甚么不出三门外。师曰。举似天下人。问如何是和尚不欺人底眼。师曰。看看冬到来。曰究竟如何。师曰。即便春风至。问远闻和尚无丝可挂。及至到来为甚么有山可守。师曰。道甚么。僧便喝。师亦喝。僧礼拜。师曰。放汝三十棒。次住广教及宝应三处法席。海众常臻。淳化三年十二月四日午时。上堂说偈曰。今年六十七。老病随缘且遣日。今年记却来年事。来年记着今朝日。至四年。月日无爽前记。上堂辞众。仍说偈曰。白银世界金色身。情与非情共一真。明暗尽时俱不照。日轮午后示全身。言讫安坐而逝。茶毗收舍利建塔。

　　汝州广慧真禅师

　　尝在风穴作园头。穴问曰。会昌沙汰时。护法善神向甚么处去。师曰。常在阛阓中。要且无人识。穴曰。汝彻也。师礼拜。出世开堂日。僧问。如何是广慧境。师曰。小寺前资庆后。问如何是和尚家风。师曰。锨爬钁子。

　　凤翔府长兴院满禅师

　　僧问。如何是古佛道场。师曰行便踏着。曰踏着后如何。师曰。冰消瓦解。曰为甚如此。师曰。城内君子。郭外小儿。问大用现前时如何。师曰。闹市里辊。

　　潭州灵泉院和尚

　　僧问。如何是和尚活计。师曰。一物也无。曰未审。日用何物。师便喝。僧礼拜。师便打。问先师道。金沙滩上马郎妇。意旨如何。师曰。上东门外人无数。曰便恁么会时如何。师曰。天津桥上往来多。

　　南岳下九世

　　首山念禅师法嗣

　　汾州太子院善昭禅师

　　太原俞氏子。剃发受具。杖策游方。所至少留。随机叩发。历参知识七十一员。后到首山。问百丈卷席意旨如何。山曰。龙袖拂开全体现。曰。师意如何。山曰。象王行处绝狐踪。师于言下大悟。拜起而曰。万古碧潭空界月。再三捞捷始应知。有问者曰见何道理。便尔自肯。师曰。正是我放身命处。后游衡湘及襄沔间。每为郡守以名刹力致。前后八请。坚卧不答。洎首山殁。西河道俗遣僧契聪迎请住持。师闭关高枕。聪排闼而入。让之曰。佛法大事。靖退小节。风穴惧应谶。忧宗旨坠灭。幸而有先师。先师已弃世。汝有力荷担如来大法者。今何时而欲安眠哉。师矍起握聪手曰。非公不闻此语。趣办严。吾行矣。住后上堂。谓众曰。汾阳门下有西河师子。当门踞坐。但有来者即便咬杀。有何方便入得汾阳门。见得汾阳人。若见汾阳人者。堪与祖佛为师。不见汾阳人。尽是立地死汉。如今还有人入得么。快须入取。免得孤负平生。不是龙门客。切忌遭点额。那个是龙门客。一齐点下。举起拄杖曰。速退。速退。珍重。上堂。先圣云。一句语须具三玄门。一玄门须具三要。阿那个是三玄三要底句。快会取好。各自思量。还得稳当也未。古德已前行脚。闻一个因缘未明。中间直下饮食无味。睡卧不安。火急决择莫将为小事。所以。大觉老人。为一大事因缘。出现于世。想计他从上来行脚。不为游山玩水。看州府奢华。片衣口食。皆为圣心未通。所以。驱驰行脚。决择深奥。传唱敷扬。博问先知。亲近高德。盖为续佛心灯。绍隆祖代。兴崇圣种。接引后机。自利利他。不忘先迹。如今还有商量者么。有即出来。大家商量。僧问。如何是接初机底句。师曰。汝是行脚僧。曰如何是辩衲僧底句。师曰。西方日出卯。曰如何是正令行底句。师曰。千里特来呈旧面。曰如何是立乾坤底句。师曰。北俱卢洲长粳米。食者无贪亦无瞋。乃曰。将此四转语。验天下衲僧。才见你出来验得了也。问如何是学人着力处。师曰。嘉州打大像。曰如何是学人转身处。师曰。陕府灌铁牛。曰如何是学人亲切处。师曰。西河弄师子。乃曰。若人会得此三句。已辩三玄。更有三要语在。切须荐取。不是等闲。与大众颂出。三玄三要事难分。得意忘言道易亲。一句明明该万象。重阳九日菊花新。师为并汾苦寒。乃罢夜参。有异比丘振锡而至。谓师曰。会中有大士六人。奈何不说法。言讫而去。师密记以偈曰。胡僧金锡光。为法到汾阳。六人成大器。劝请为敷扬。上堂。凡一句语。须具三玄门。每一玄门。须具三要。有照。有用。或先照后用。或先用后照。或照用同时。或照用不同时。先照后用。且要共你商量。先用后照。你也须是个人始得。照用同时。你作么生当抵。照用不同时。你又作么生凑泊。僧问。如何是大道之源。师曰。掘地觅天。曰何得如此。师曰。不识幽玄。问如何是宾中宾。师曰。合掌庵前问世尊。曰如何是宾中主。师曰。对面无俦侣。曰如何是主中宾。师曰。阵云横海上。㧞剑搅龙门。曰如何是主中主。师曰。三头六臂擎天地。忿怒那吒扑帝钟。上堂。汾阳有三诀。衲僧难辩别。更拟问如何。拄杖蓦头楔。时有僧问。如何是三诀。师便打。僧礼拜。师曰。为汝一时颂出。第一诀。接引无时节。巧语不能诠。云绽青天月。第二诀。舒光辩贤哲。问答利生心。拔却眼中楔。第三诀。西国胡人说。济水过新罗。北地用镔铁。复曰。还有人会么。会底出来通个消息。要知远近。莫祇恁么记言记语。以当平生。有甚么利益。不用久立。珍重。僧问。如何是祖师西来意。师曰。青绢扇子足风凉。问布鼓当轩挂。谁是知音者。师曰。停锄倾麦饭。卧草不抬头。问如何是道场。师曰。下脚不得。问如何是祖师西来意。师曰。彻骨彻髓。曰此意如何。师曰。遍天遍地。问真正修道人。不见世间过。未审不见个甚么过。师曰。雪埋夜月深三尺。陆地行舟万里程。曰和尚是何心行。师曰。却是你心行。问大悲千手眼。如何是正眼。师曰瞎。曰恁么则。一条拄杖两人舁。师曰。三家村里唱巴歌。曰恁么则。和尚同在里头。师曰。谢汝殷勤。问如何是和尚家风。师曰。三玄开正道。一句破邪宗。曰如何是和尚活计。师曰。寻常不掌握。供养五湖僧。曰未审吃个甚么。师曰。天酥陁饭非珍馔。一味良羹饱即休。问牛头未见四祖时如何。师曰。新神更着师婆赛。曰见后如何师曰。古庙重遭措大题。上堂。谓众曰。夫说法者。须具十智同真。若不具十智同真。邪正不辩。缁素不分。不能与人天为眼目。决断是非。如鸟飞空而折翼。如箭射的而断弦。弦断故。射的不中。翼折故。空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同遍普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生是同生杀。甚么物同得失。阿那个同具足。是甚么同遍普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出来。未有参学眼在。切须辩取。要识是非。面目见在。不可久立。珍重。龙德府尹李侯。与师有旧。虚承天寺致之。使三反不赴。使者受罚。复至曰。必欲得师俱往。不然有死而已。师笑曰。老病业已不出山。借往当先后之。何必俱邪。使曰。师诺则。先后唯所择。师令馔设且俶装。曰。吾先行矣。停箸而化。阇维收舍利起塔。

　　汝州叶县广教院归省禅师

　　冀州贾氏子。弱冠依易州保寿院出家受具。后游方参首山。山一日举竹篦问曰。唤作竹篦即触。不唤作竹篦即背。唤作甚么。师掣得掷地上曰。是甚么。山曰。瞎。师于言下豁然顿悟。开堂。僧问。祖祖相传传祖印。师今得法嗣何人。师曰。寰中天子。塞外将军。曰汝海一滴蒙师指。向上宗风事若何。师曰。高祖殿前樊哙怒。须知万里绝烟尘。问维摩丈室。不以日月为明。和尚丈室。以何为明。师曰。眉分八字。曰未审意旨如何。师曰。双耳垂肩。问如何是超师之作。师曰。老僧眉毛长多少。问如何是尘中独露身。师曰。塞北千人帐。江南万斛船。曰恁么即非尘也。师曰。学语之流。一札万行。问如何是和尚深深处。师曰。猫有歃血之功。虎有起尸之德。曰莫便是也无。师曰。碓捣东南。磨推西北。问如何是金刚不坏身。师曰。百杂碎。曰意旨如何。师曰。终是一堆灰。问不落诸缘。请师便道。师曰落。问如何是清净法身。师曰。厕坑头筹子。问如何是戒定慧。师曰。破家具。师一日升座。僧问。才上法堂来时如何。师拍禅床一下。僧曰。未审此意如何。师曰。无人过价。打与三百。问忽遇大阐提人来。还相为也无。师曰。法久成弊。曰慈悲何在。师曰。年老成魔。上堂。宗师血脉。或凡或圣。龙树马鸣。天堂地狱。镬汤炉炭。牛头狱卒。森罗万象。日月星辰。他方此土。有情无情。以手画一画云。俱入此宗。此宗门中。亦能杀人。亦能活人。杀人须得杀人刀。活人须得活人句。作么生是杀人刀。活人句。道得底出来。对众道看。若道不得。即孤负平生。珍重。问如何是和尚四无量心。师曰。放火杀人。曰慈悲何在。师曰。遇明眼人举似。问不在内。不在外。不在中间。未审在甚么处。师曰。南斗六。北斗七。问如何是毗卢师法身主。师曰。僧排夏腊。俗列耆年。曰向上更有事也无。师曰有。曰如何是向上事。师曰。万里崖州君自去。临行惆怅怨他谁。上堂。良久曰。夫行脚禅流。直须着忖。参学须具参学眼。见地须得见地句。方有相亲分。始得不被诸境惑。亦不落于恶道。毕竟如何委悉。有时句到意不到。妄缘前尘。分别影事。有时意到句不到。如盲摸象。各说异端。有时意句俱到。打破虚空界。光明照十方。有时意句俱不到。无目之人纵横走。忽然不觉落深坑。问。如何是古今无异路。师曰。俗人尽褁头。曰意旨如何。师曰。阇黎无席帽。问己事未明。以何为验。师曰。闹市里打静槌。曰意旨如何。师曰。日午点金灯。问布鼓当轩击。谁是知音者。师曰。眼中有涩钉。曰未审此意如何。师曰。乔翁赛南神。僧请益柏树子话。师曰。我不辞与汝说。还信么。曰和尚重言。争敢不信。师曰。汝还闻檐头水滴声么。其僧豁然。不觉失声云㖿。师曰。你见个甚么道理。僧便以颂对曰。檐头水滴。分明历历。打破乾坤。当下心息。师乃忻然。问僧。日暮投林。朝离何处。曰新戒不曾学禅。师曰。生身入地狱。下去。后有僧举到智门宽和尚处。门曰。何不道锁匙在和尚手里。师因去将息寮看病僧。僧乃问曰。和尚四大本空。病从何来。师曰。从阇黎问处来。僧喘气又问曰。不问时如何。师曰。撒手卧长空。僧曰㖿。便脱去。

　　潭州神鼎洪諲禅师

　　襄水扈氏子。自游方。一衲以度寒暑。尝与数耆宿至襄沔间。一僧举论宗乘。颇敏捷。会野饭山店中供办。而僧论说不已。师曰。三界唯心。万法唯识。唯识唯心。眼声耳色。是甚么人语。僧曰。法眼语。师曰。其义如何。曰唯心故根境不相到。唯识故声色摐然。师曰。舌味是根境否。曰是。师以箸筴菜置口中含胡而语曰。何谓相入邪。坐者骇然。僧不能答。师曰。途路之乐。终未到家。见解入微。不名见道。参须实参。悟须实悟。阎罗大王。不怕多语。僧拱而退。后反长沙。隐于衡岳三生藏。有湘阴豪贵。来游福严。即师之室。见其气貌闲静。一钵挂壁。饭无长物。倾爱之。遂拜跪请曰。神鼎乃我家植福之地。久乏宗匠。愿师俱往。何如。师笑而诺之。即以己马负师至。十年始成丛席。一朽床为说法座。其甘枯淡无比。又以德腊俱高。诸方尊之。如古赵州。僧问。诸法未闻时如何。师曰。风萧萧。雨飒飒。曰闻后如何。师曰。领话好。问鱼鼓未鸣时如何。师曰。看天看地。曰鸣后如何。师曰。捧钵上堂。问古涧寒泉时如何。师曰。不是衲僧行履处。曰如何是衲僧行履处。师曰。不见有古涧寒泉。问两手献尊堂时如何。师曰。是甚么。问学人到宝山。空手回时如何。师曰。腊月三十日。问如何是和尚家风。师曰。饥不择食。问如何是和尚为人句。师曰。拈柴择菜。曰莫祇这便是也无。师曰。更须子细。问拨尘见佛时如何。师曰。佛亦是尘。问如何是道人活计。师曰。山僧自小不曾入学堂。官人指木鱼问。这个是甚么。师曰。惊回多少瞌睡人。官曰。洎不到此间。师曰。无心打无心。问如何是清净法身。师曰。灰头土面。曰为甚么如此。师曰。争怪得山僧。曰未审法身向上还有事也无。师曰。有。曰如何是向上事。师曰。毗卢顶上金冠子。问菩提本无树。何处得子来。师曰。唤作无得么。问持地菩萨修路等佛。和尚修桥等何人。师曰。近后。问和尚未见先德时如何。师曰。东行西行。曰见后如何。师曰。横担拄杖。上堂。举洞山曰。贪瞋痴太无知。赖我今朝识得伊。行便打。坐便槌。分付心王子细推。无量劫来不解脱。问汝三人知不知。师曰。古人与么道。神鼎则不然。贪瞋痴实无知。十二时中任从伊。行即往。坐即随。分付心王拟何为。无量劫来元解脱。何须更问知不知。

　　襄州谷隐山蕴聪慈照禅师

　　初参百丈恒和尚。因结夏。百丈上堂。举。中观论曰。正觉无名相。随缘即道场。师便出问。如何是正觉无名相。丈曰。汝还见露柱么。师曰。如何是随缘即道场。丈曰。今日结夏。次参首山。问学人亲到宝山空手回时如何。山曰。家家门前火把子。师于言下大悟。呈偈曰。我今二十七。访道曾寻觅。今朝喜得逢。要且不相识。后到大阳。玄和尚问。近离甚处。师曰。襄州。阳曰。作么生是不隔底句。师曰。和尚住持不易。阳曰。且坐吃茶。师便参众去。侍者问。适来新到祇对住持不易。和尚为甚么教坐吃茶。阳曰。我献他新罗附子。他酬我舶上茴香。你去问他。有语在。侍者请师吃茶。问适来祇对和尚道。住持不易。意旨如何。师曰。真鍮不博金。住后。僧问。如何是佛。师曰。邛州多出九节杖。曰谢师指示。师曰。且莫作答佛话会。却问。来时无物。去时空。二路俱迷。如何得不迷去。师曰。秤头半斤。秤尾八两。问如何是古佛心。师曰。踏着秤锤硬似铁。曰意旨如何。师曰。明日向汝道。问青山渌水即不问。急切一句作么生道。师曰。手过膝耳垂肩。问如何是道。师曰。车碾马踏。曰如何是道中人。师曰。横眠竖坐。问日往月来迁。不觉年衰老。还有不老者么。师曰有。曰如何是不老者。师曰。虬龙筋力高声叫。晚后精灵转更多。问如何是学人深深处。师曰。乌龟水底深藏六。曰未审其中事若何。师曰。路上行人莫与知。问古人索火。意旨如何。师曰。任他灭。曰灭后如何。师曰。初三十一。因作清凉河堰。僧问。忽遇洪水滔天。还堰得也无。师曰。上拄天。下拄地。曰劫火洞然又作么生。师曰。横出竖没。问深山岩崖中。还有佛法也无。师曰有。曰如何是深山岩崖中佛法。师曰。奇怪石头形似虎。火烧松树势如龙。问古人道。见色便见心。露柱是色。那个是心。师曰。昼见簸箕星。曰意旨如何。师曰。柳营节级横阶上。问如何是道。师曰。善犬带牌。曰为甚如此。师曰。令人惧见。上堂。十五日已前诸佛生。十五日已后诸佛灭。十五日已前诸佛生。你不得离我这里。若离我这里。我有钩子钩你。十五日已后诸佛灭。你不得住我这里。若住我这里。我有锥子锥你。且道。正当十五日。用钩即是。用锥即是。遂有偈曰。正当十五日。钩锥一时息。更拟问如何。回头日又出。问如何是无缝塔。师曰。直下看。曰如何是塔中人。师曰。退后退后。问承古有言。祇这如今谁动口。意旨如何。师曰。莫认驴鞍桥。作阿爷下颔。张茂崇太保问。摩腾入汉。已涉繁词。达磨单传。请师直指。师曰。冬不寒腊后看。问若能转物。即同如来。万象是物。如何转得。师曰。吃了饭无些子意智。问寸丝不挂。法网无边。为甚么却有迷悟。师曰。两桶一担。问有情有用。无情无用如何是无情应用。师曰。独扇门子尽夜开。上堂。春景温和。春雨普润。万物生芽。甚么处不沾恩。且道。承恩力一句作么生道。良久曰。春雨一滴滑如油。问。如何是学人自己法身。师曰。每日般柴不易。曰此是大众底。如何是学人底。师曰。三生六十劫。问逐日开单展钵。以何报答施主之恩。师曰。被这一问。和我愁杀。曰恁么则谢供养也。师曰。得甚么人气力。僧礼拜。师曰。明日更吃一顿。问古人急水滩头毛毬子。意旨如何。师曰。云开月朗。问急水滩头连底石。意旨如何。师曰。屋破见青天。曰屋破见青天。意旨如何。师曰。通上彻下。问一处火发任从你救。八方齐发时如何。师曰快。曰还求出也无。师曰。若求出即烧杀你。僧礼拜。师曰。直饶你不求出。也烧杀你。示众。第一句道得。石里迸出。第二句道得。挨拶将来。第三句道得。自救不了。上堂。五白猫儿爪距狞。养来堂上绝虫行。分明上树安身法。切忌遗言许外生。作么生是许外生底句。莫错举。僧入室问。正当与么时。还有师也无。师曰。灯明连夜照。甚处不分明。曰毕竟事如何。师曰。来日是寒食。

　　汝州广慧院元琏禅师

　　泉州陈氏。到首山。山问。近离甚处。师曰。汉上。山竖起拳曰。汉上还有这个么。师曰。这个是甚么碗鸣声。山曰瞎。师曰恰是。拍一拍便出他日又问。学人亲到宝山。空手回时如何。山曰。家家门前火把子。师当下大悟云。某甲不疑天下老和尚舌头也。山曰。汝会处作么生。与我说来看。师曰。祇是地上水碙砂也。山曰。汝会也。师便礼拜。住后。僧问。如何是祖师西来意。师曰竹竿头上曜红旗。杨亿侍郎问。天上无弥勒。地下无弥勒。未审在甚么处。师曰。敲砖打瓦。又问。风穴道。金沙滩头马郎妇。意旨如何。师曰。更道也不及僧问。如何是无位真人。师曰。上木下铁。曰恁么则罪归有处也。师曰。判官掷下笔。僧礼拜。师曰拖出。问如何是佛。师曰。两个不是多。上堂。临济两堂首座相见。同时下喝。诸人且道。还有宾主也无。若道有。祇是个瞎汉。若道无。亦是个瞎汉。不有不无。万里崖州。若向这里道得。也好与三十棒。若道不得。亦与三十棒。衲僧家到这里。作么生出得山僧圈䙡去。良久曰。苦哉虾蟆蚯蚓。𨁝跳上三十三天。撞着须弥山百杂碎。拈拄杖曰。一队无孔铁锤。速退。速退。

　　并州承天院三交智嵩禅师

　　参首山。问如何是佛法的的大意。山曰。楚王城畔汝水东流。师于此有省。顿契佛意。乃作三玄偈曰。须用直须用。心意莫定动。三岁师子吼。十方没狐种。

　　我有真如性。如同幕里隐。打破六门关。显出毗卢印。

　　真骨金刚体可夸六尘一拂永无遮。廓落世界空为体。体上无为真到家。

　　山闻乃请吃茶。问这三颂是汝作来邪。师曰是。山曰。或有人教汝现三十二相时如何。师曰。某甲不是野狐精。山曰。惜取眉毛。师曰。和尚落了多少。山以竹篦头上打曰。这汉向后乱作去在。住后。上堂。文殊仗剑。五台横行。唐明一路把断妖讹。三世诸佛。未出教乘。网底游鱼。龙门难渡。垂钩四海。祇钓狞龙。格外玄谈。为求知识。若也举扬宗旨。须弥直须粉碎。若也说佛说祖。海水便须枯竭。宝剑挥时。毫光万里。放汝一路。通方说话。把断咽㗋。诸人甚处出气。僧问。钝根乐小法。不自信作佛。作佛后如何。师曰。水里捉麒麟。曰与么则便登高座也。师曰。骑牛上三十三天。问古人拈推竖拂。意旨如何。师曰。骑驴不着靴。问如何是夺人不夺境。师曰。家乡有路无人到。曰如何是夺境不夺人。师曰。暗传天子来。陪行一百程。曰如何是人境两俱夺。师曰。无头虾蟆脚指天。曰如何是人境俱不夺。师曰。晋祠南畔长柳巷。问古人云。东山西岭青。意作么生。师曰。波斯鼻孔大。曰与么则西天迦叶。东土我师。师曰。金刚手板阔。问大悲千手眼。那个是正眼。师曰。开化石佛拍手笑。晋祠娘子解讴歌。问临济推倒黄檗。因甚维那吃棒。师曰。正狗不偷油。鸡衔灯盏走。问如何是截人之机师曰。要用便用。曰请和尚用。师曰。拖出这死汉。郑工部问。百尺竿头独打毬。万丈悬崖丝系腰。时如何。师曰。幽州着脚。广南厮扑。郑无语。师曰。勘破这胡汉。郑曰。二十年江南界里。这回却见禅师。师曰。瞎老婆吹火。僧问。二边纯莫立。中道不须安。未审意旨如何。师曰。广南出象牙。曰不会。请师直指。师曰。番国皮毬八百价。上堂。寒温冷暖。着衣吃饭。自不欠少。波波地觅个甚么。祇是诸人不肯承当。如今还有承当底么。有则不得孤负山河大地。珍重。问祖师西来。三藏东去。当明何事。师曰。佛殿部署修僧堂老僧盖。僧曰。与么则全明今日事也。师曰。今日事作么生。僧便喝。师便打。问如何是学人用心处。师曰。光剃头。净洗钵。曰如何是学人行履处。师曰。僧堂前。佛殿后。上堂。举法眼偈曰见山不是山。见水何曾别。山河与大地。都是一轮月。大小法眼未出涅槃堂。三交即不然。见山河与大地。锥刀各自用。珍重。

　　忻州铁佛院智嵩禅师

　　有同参到。师见便问。还记得相识么。参头拟议。第二僧打参头一坐具曰。何不快祇对和尚。师曰。一箭两垛。师问僧。甚处来。曰台山来。师曰。还见龙王么。曰和尚试道看。师曰。我若道即瓦解冰消。僧拟议。师曰。不信道。问亡僧迁化向甚么处去也。师曰。下坡不走。快便难逢。

　　汝州首山怀志禅师

　　僧问。如何是祖师西来意。师曰。三尺杖子破瓦盆。问如何是佛。师曰。桶底脱。问从上诸圣有何言句。师曰。如是我闻。曰不会。师曰。信受奉行。

　　池州仁王院处评禅师

　　问首山。如何是佛法大意。山便喝。师礼拜。山拈棒。师曰。老和尚没世界那。山抛下拄杖曰。明眼人难谩。师曰。草贼大败。

　　随州智门迥罕禅师

　　为北塔僧使点茶次。师起揖曰。僧使近上坐。使曰。鹞子头上争敢安巢。师曰。棒上不成龙。随后打一坐具。使茶罢。起曰。适来却成触忤和尚。师曰。江南桂禅客。觅甚么第二碗。

　　襄州鹿门慧昭山主

　　杨亿侍郎问曰。入山不畏虎。当路却防人时如何。师曰。君子坦荡荡。僧问。如何是鹿门山。师曰。石头大底大。小底小。曰如何是山中人。师曰。横眠竖卧。

　　丞相王随居士

　　谒首山得言外之旨。自尔履践。深明大法。临终书偈曰。画堂灯已灭。弹指向谁说。去住本寻常。春风扫残雪。

　　五灯严统卷第十一
卍新纂续藏经第 81 册 No. 1568 五灯严统(卷10-25)


　　五灯严统卷第十二

　　南岳下十世

　　汾阳昭禅师法嗣

　　潭州石霜楚圆慈明禅师

　　全州李氏子。少为书生。年二十二。依湘山隐静寺出家。其母有贤行。使之游方。闻汾阳道望。遂往谒焉。阳顾而默器之。经二年未许入室。每见必骂诟。或毁诋诸方。及有所训。皆流俗鄙事。一夕诉曰。自至法席已再夏。不蒙指示。但增世俗尘劳念。岁月飘忽。己事不明。失出家之利。语未卒。阳熟视骂曰。是恶知识。敢禆贩我。怒举杖逐之。师拟伸救。阳掩师口。乃大悟曰。是知临济道出常情。服役七年。辞去。依唐明嵩禅师。嵩谓师曰。杨大年内翰知见高。入道稳实。子不可不见。师乃往见大年。年问曰。对面不相识。千里却同风。师曰。近奉山门请。年曰。真个脱空。师曰。前月离唐明。年曰。适来悔相问。师曰。作家。年便喝。师曰。恰是。年复喝。师以手划一划。年吐舌曰。真是龙象。师曰。是何言欤。年唤客司点茶来。元来是屋里人。师曰。也不消得。茶罢。又问。如何是上座为人一句。师曰。切。年曰。与么则长裙新妇拖泥走。师曰。谁得似内翰。年曰。作家作家。师曰。放你二十棒。年拊膝曰。这里是甚么所在。师拍掌曰。也不得放过。年大笑。又问。记得唐明当时悟底因缘么。师曰。唐明问首山。如何是佛法的的大意。山曰。楚王城畔汝水东流。年曰。祇如此语意旨如何。师曰。水上挂灯毬。年曰。与么则孤负古人去也。师曰。内翰疑则别参。年曰。三脚虾蟆跳上天。师曰。一任𨁝跳。年乃大笑。馆于斋中。日夕质疑。智证。因闻前言往行。恨见之晚。朝中见驸马都尉李公遵勖曰。近得一道人。真西河师子。李曰。我以拘文。不能就谒。奈何。年默然。归语师曰。李公佛法中人。闻道风远至。有愿见之心。政以法不得与侍从过从。师于是。黎明谒李公。公阅谒。使童子问曰。道得即与上座相见。师曰。今日特来相看。又令童子曰。碑文刊白字。当道种青松。师曰。不因今日节。余日定难逢。童又出曰。都尉言。与么则与上座相见去也。师曰。脚头脚底。公乃出。坐定。问曰。我闻西河有金毛狮子。是否。师曰。甚么处得者消息。公便喝。师曰。野干鸣。公又喝。师曰。恰是。公大笑。师辞。公问。如何是上座临行一句。师曰。好将息。公曰。何异诸方。师曰。都尉又作么生。公曰。放上座二十棒。师曰。专为流通。公又喝。师曰瞎。公曰。好去。师应喏喏。自是往来杨李之门。以法为友。久之辞还河东。年曰。有一语。寄与唐明得么。师曰。明月照见夜行人。年曰。却不相当。师曰。更深犹自可。午后更愁人。年曰。开宝寺前金刚。近日因甚么汗出。师曰知。年曰。上座临行。岂无为人底句。师曰。重叠关山路。年曰。与么则随上座去也。师嘘一声。年曰。真师子儿大师子吼。师曰。放去又收来。年曰。适来失脚踏倒。又得家童扶起。师曰。有甚么了期。年大笑。师还唐明。李公遣两僧讯师。师于书尾画双足。写来僧名以寄之。公作偈曰。黑毫千里余。金椁示双趺。人天浑莫测。珍重赤须胡。师以母老南归。至瑞州。首众于洞山。时聪禅师居焉。先是汾阳谓师曰。我遍参云门儿孙。特以未见聪为恨。故师依止三年。乃游仰山。杨大年以书抵宜春太守黄宗旦。使请师出世说法。守以南源致师。师不赴。旋特谒守。愿行。守问其故。对曰。始为让。今偶欲之耳。守大贤之。住后上堂。一切诸佛。及诸佛阿耨多罗三藐三菩提法。皆从此经出。乃竖起拄杖曰。这个是南源拄杖子。阿那个是经。良久曰。向下文长。付在来日。喝一喝下座。上堂。良久曰。无为无事人。犹是金锁难。喝一喝下座。问如何是佛。师曰。水出高原。问如何是南源境。师曰。黄河九曲。水出昆仑。曰如何是境中人。师曰。随流人不顾。斫手望扶桑。上堂。云收雾卷。杲日当空。不落明暗。如何通信。僧问。山深觅不得时如何。师曰。口能招祸。问如何是佛法大意。师曰。洞庭湖里浪滔天。问东涌西没时如何。师曰寻。问夜静独行时如何。师曰。三把茆。问宝剑未出匣时如何。师曰响。曰出匣后如何。师嘘一声。问闹中取静时如何。师曰。头枕布袋。问牛头未见四祖时如何。师曰。堆堆地。曰见后如何。师曰。堆堆地。问一得永得时如何。师曰。抱石投河。问仗镆铘剑拟取师头时如何。师曰。斩将去。僧拟议。师便打。师住三年。弃去谒神鼎諲禅师。鼎首山高第。望尊一时。衲子非人类精奇。无敢登其门者。住山三十年。门弟子气吞诸方。师发长不剪。弊衣楚音。通谒称法侄。一众大笑。鼎遣童子问。长老谁之嗣。师仰视屋曰。亲见汾阳来。鼎杖而出。顾见颀然问曰。汾州有西河师子。是否。师指其后绝叫曰。屋倒矣。童子返走。鼎回顾相矍铄。师地坐。脱只履而视之。鼎老忘所问。又失师所在。师徐起整衣且行且语曰。见面不如闻名。遂去。鼎遣人追之不可。叹曰。汾州乃有此儿邪。师自是名重丛林。定林沙门本延有道行。雅为士大夫所信敬。鼎见延称。师知见可兴临济。会道吾虚席。延白郡请以师主之。法令整肃。亡躯为法者集焉。上堂。先宝应曰。第一句荐得。堪与祖佛为师。第二句荐得。堪与人天为师。第三句荐得。自救不了。道吾则不然。第一句荐得。和泥合水。第二句荐得。无绳自缚。第三句荐得。四棱着地。所以道。起也。海晏河清。行人避路。住也。乾坤失色。日月无光。汝辈向甚么处出气。如今还有出气者么。有即出来对众出气看。如无。道吾为汝出气去也。乃嘘一声。卓拄杖下座。上堂。道吾打鼓。四大部洲同参。拄杖。横也。挑括乾坤大地。钵盂覆也。盖却恒沙世界。且问。诸人向甚么处安身立命。若也知得。向北俱卢洲吃粥吃饭。若也不知。长连床上吃粥吃饭。次住石霜。当解夏谓众曰。昨日作婴孩。今朝年已老。未明三八九。难踏古皇道。手铄黄河干。脚踢须弥倒。浮生梦幻身。人命夕难保。天堂并地狱。皆由心所造。南山北岭松。北岭南山草。一雨润无边。根苗壮枯槁。五湖参学人。但问虚空讨。死脱夏天衫。生披冬月袄。分明无事人。特地生烦恼。喝一喝下座。上堂。一喝分宾主。照用一时行。要会个中意。日午打三更。遂喝一喝曰。且道是宾是主。还有分得者么。若也分得。朝打三千。暮打八百。若也未能。老僧失利。因同道相访。上堂。飒飒凉风景。同人访寂寥。煮茶山上水。烧鼎洞中樵。珍重。问达磨未来时如何。师曰。长安夜夜家家月。曰来后如何。师曰。几处笙歌几处愁。问一物不将来时如何。师曰。槐木成林。曰四山火来时如何。师曰。物逐人兴。曰步步登高时如何。师曰。云生足下。问古人封白纸。意旨如何。师曰。家贫路富。问如何是祖师西来意。师曰。三日风。五日雨。上堂。夫宗师者。夺贫子之衣珠。究达人之见处。若不如是。尽是和泥合水汉。良久曰。路逢剑客须呈剑。不是诗人莫献诗。喝一喝。上堂。我有一言。绝虑忘缘。巧说不得。祇要心传。更有一语。无过直举。且作么生是直举一句。良久。以拄杖画一画。喝一喝。问己事未明。以何为验。师曰。玄沙曾见雪峰来。曰意旨如何。师曰。一生不出岭。问祖意教意是同是别。师曰。马有垂缰之报。犬有𩥇草之恩。曰与么则。不别也。师曰。西天东土。问如何是学人自己。师曰。打骨出髓。上堂。入水见长人。珍重。上堂面西行向东。北斗正离宫。道去何曾去。骑牛卧牧童。珍重。上堂。春生夏长即不问。你诸人脚跟下一句。作么生道。良久曰。华光寺主。便下座。上堂。药多病甚。网细鱼稠。便下座。示众。以拄杖击禅床一下云。大众还会么。不见道。一击忘所知。更不假修持。诸方达道者。咸言上上机。香严恁么悟去。分明悟得如来禅。祖师禅未梦见在。且道。祖师禅有甚长处。若向言中取则。误赚后人。直饶棒下承当。辜负先圣。万法本闲。唯人自闹。所以山僧居福严。祇见福严境界。晏起早眠。有时云生碧嶂。月落寒潭。音声鸟飞鸣般若台前。娑罗花香散祝融峰畔。把瘦筇坐磐石。与五湖衲子。时话玄微。灰头土面。住兴化祇见兴化家风。迎来送去。门连城市。车马骈阗。渔唱潇湘。猿啼岳麓。丝竹歌谣。时时入耳。复与四海高人。日谈禅道。岁月都忘。且道。居深山住城郭。还有优劣也无。试道看。良久云。是处是慈氏。无门无善财。问行脚不逢人时如何。师曰。钓丝绞水。问寻枝摘叶即不问。如何是直截根源。师曰。楖栗拄杖。曰意旨如何。师曰。行即肩挑云水衲。坐来安在掌中擎。问既是护法善神。为甚么张弓架箭。师曰。礼防君子。问如何是佛。师曰。有钱使钱。上堂。祖师心印。一印印空。一印印水。一印印泥。如今还有印不著者么。试向脚跟下道将一句来。设你道得倜傥分明。第一不得行过衲僧门下。且道。衲僧有甚么长处。良久曰。人王三寸铁。遍地是刀枪。喝一喝。卓拄杖下座。上堂。天已明鼓已响。圣众臻齐合掌。如今还有不合掌者么。有即尼干欢喜。无则瞿昙恶发。久立珍重。问磨砻三尺剑。去化不平人。师意如何。师曰。好去。僧曰点。师曰。你看。僧拍手一下归众。师曰。了。上堂。北山南南山北。日月双明天地黑。大海江河尽放光。逢着观音问弥勒。珍重。问有理难伸时如何。师曰苦。曰恁么则舌拄上腭也。师嘘一声。僧曰。将谓胡𩯭赤。师曰。梦见兴化脚跟么。示徒偈曰。黑黑黑道道道。明明明。得得得。师室中插剑一口。以草鞋一对。水一盆。置在剑边。每见入室。即曰。看看。有至剑边拟议者。师曰险。丧身失命了也。便喝出。师冬日榜僧堂。作此字[(○*○*○)/＝]＝＝≡几[(┐@三)*(田/?)][水-?+(曲-曰+口)]。其下注曰。若人识得。不离四威仪中。首座见曰。和尚今日放参。师闻而笑之。宝元戊寅。李都尉遣使邀师曰。海内法友。唯师与杨大年耳。大年弃我而先。仆年来顿觉衰落。忍死以一见公。仍以书抵潭帅敦遣之。师恻然与侍者。舟而东下舟中作偈曰。长江行不尽。帝里到何时。既得凉风便。休将橹棹施。至京师与李公会。月余而李公果殁。临终画一圆相。又作偈献师。世界无依。山河匪碍。大海微尘。须弥纳芥。拈起幞头。解下腰带。若觅死生。问取皮袋。师曰。如何是本来佛性。公曰。今日热如昨日。随声便问师。临行一句作么生。师曰。本来无𦊱碍。随处任方圆。公曰。晚来困倦。更不答话。师曰。无佛处作佛。公。于是泊然而逝。仁宗皇帝尤留神空宗。闻李公之化。与师问答。加叹久之。师哭之恸。临圹而别。有旨赐官舟南归。中途谓侍者曰。我忽得风痹疾。视之口吻已喎斜。侍者以足顿地曰。当柰何平生呵佛骂祖。今乃尔。师曰。无忧。为汝正之。以手整之如故。曰而今而后。不钝置汝。后年正月五日示寂。寿五十四。腊三十二。铭行实于兴化。塔全身于石霜。(续通鉴则平河东在太平兴国己卯。据佛运统纪。则师入灭于康定庚辰。以寿数逆而推之。则雍熙丁亥。师始生。僧宝传所载。恐失考证)。

　　滁州琅邪山慧觉广照禅师

　　西洛人也。父为衡阳太守。因疾倾丧。师扶榇归洛。过澧阳药山古刹。宛若夙居。缘此出家。游方参问。得法汾阳。应缘滁水。与雪窦明觉。同时唱道。四方皆谓二甘露门。逮今淮南遗化如在。僧问。如何是佛。师曰。铜头铁额。曰意旨如何。师曰。鸟觜鱼腮。上堂。奇哉十方佛。元是眼中花。欲识眼中花。元是十方佛。欲识十方佛。不是眼中花。欲识眼中花。不是十方佛。于此明得。过在十方佛。于此未明。声闻起舞。独觉临妆。珍重。僧问。阿难结集即不问。迦叶微笑事如何。师曰。克时克节。曰自从灵鹫。分灯后。直至支那耀古今。师曰。点朱点漆。问如何是宾中宾。师曰。手𢹂书剑谒明君。曰如何是宾中主。师曰。卷起帘来无可睹。曰如何是主中宾。师曰。三更过孟津。曰如何是主中主。师曰。独坐镇寰宇。问莲花未出水时如何。师曰。猫儿戴纸帽。曰出水后如何。师曰。狗子着靴行。问拈椎竖拂即不问。瞬目扬眉事若何。师曰。赵州曾见南泉来。曰学人未晓。师曰。今冬多雨雪。贫家争奈何。上堂。欲知常住身。当观烂坏体。欲知常住性。当观拄杖子。拄杖子吞却须弥。须弥吞却拄杖子。衲僧到这里若也拟议。剑梁落膊输降款。铁作胸襟到海隅。击禅床下座。上堂。见闻觉知。俱为生死之因。见闻觉知。正是解脱之本。譬如师子反踯。南北东西且无定止。汝等诸人若也不会。且莫孤负释迦老子。吽。上堂。山僧今日为诸人说破。明眼衲僧。莫去泥里打坐。珍重。上堂。天高莫测。地厚宁知。白云片片岭头飞。绿水潺潺涧下急。东涌西没一句即不问。你生前杀后一句作么生道。良久曰。时寒吃茶去。上堂。阿呵呵。是甚么。开口是合口。过。轻舟短棹泛波心。蓑衣箬笠从他破。咦。上堂。十方诸佛。是个烂木橛。三贤十圣。是个茅溷头筹子。汝等诸人来到这里作么。良久曰。欲得不招无间业。莫谤如来正法轮。上堂。剪除狂寇。扫荡搀抢。犹是功勋边事。君臣道合。海晏河清。犹是法身边事。作么生是衲僧本分事。良久曰。透网金鳞犹滞水。回途石马出纱笼。上堂。承言须会宗。勿自立规短。若人下得通方句。我当刎颈而谢之。上堂。拈起拄杖曰。山僧有时一棒作个漫天网。打俊鹰快鹞。有时一棒作个布丝网。捷蚬捞虾。有时一棒作金毛师子。有时一棒作虾蟆蚯蚓。山僧打你一棒。且作么生商量。你若缁素得出。不妨拄杖头上眼开。照四天下。若也未然。从教立在古屏畔。待使丹青入画图。上堂。击水鱼头痛。穿林宿鸟惊。黄昏不击鼓。日午打三更。诸禅德。既是日午。为甚却打三更。良久曰。昨见垂杨绿。今逢落叶黄。上堂。拈起拄杖。更无上上。放下拄杖。是何模样。髑髅峰后即不问。汝诸人马镫里藏身一句。作么生道。若道不得。拄杖子道去也。卓一下。便归方丈。上堂。进前即死。退后即亡。不进不退。又落在无事之乡。何故。长安虽乐。不是久居。上堂。汝等诸人。在我这里过夏。与你点出五般病。一。不得向万里无寸草处去。二。不得孤峰独宿。三。不得张弓架箭。四。不得物外安身。五。不得滞于生杀。何故。一处有滞。自救难为。五处若通。方名导师。汝等诸人。若到诸方。遇明眼作者。与我通个消息。贵得祖风不坠。若是常徒。即便寝息。何故。裸形国里夸服饰。想君太煞不知时。上堂。山僧因看华严金师子章第九。由心回转善成门。又释曰。如一尺之镜。纳重重之影象。若然者。道有也得。道无也得。道非亦得。道是亦得。虽然如是。更须知有拄杖头上一窍。若也不会。拄杖子穿灯笼入佛殿。撞着释迦。磕倒弥勒。露柱拊掌呵呵大笑。你且道笑个甚么。卓拄杖下座。上堂。拈拄杖曰。盘山道。向上一路滑。南院道。壁立千仞险。临济道。石火电光钝。琅邪有定乾坤底句。各各高着眼。高着眼。卓拄杖。下座。

　　瑞州大愚山守芝禅师

　　才升座。僧问。如何是和尚家风。师曰。一言出口。驷马难追。问如何是城里佛。师曰。十字街头石幢子。问不落三寸时如何。师曰。干三长。坤六短。曰意旨如何。师曰。切忌地盈虚。问昔日灵山分半座。二师相见事如何。师曰。记得么。僧良久。师打禅床一下曰。多年忘却也。乃曰。且住且住。若向言中取则。句里明机。也似迷头认影。若也举唱宗乘。大似一场寐语。虽然如是。官不容针。私通车马。放一线道。有个葛藤处。遂敲禅床一下曰。三世诸佛尽皆头痛。且道。大众还有免得底么。若一人免得。无有是处。若免不得。海印发光。师乃竖起拂子曰。这个是印。那个是光。这个是光。那个是印。掣电之机。徒劳伫思。会么。老僧说梦。且道。梦见个甚么。南柯十更。若不会。听取一颂。北斗挂须弥。杖头挑日月。林泉好商量。夏末秋风切。珍重。问如何是祖师西来意。师曰。天寒日短。问心法无形。如何雕琢。师曰。一丁两丁。曰未晓者。如何领会。师曰。透七透八。上堂。一击响玲珑。喧轰宇宙通。知音才侧耳。项羽过江东。与么会。恰认得驴鞍桥。作阿爷下颔。上堂。大愚相接大雄孙。五湖云水竞头奔。竞头奔。有何门击箭。宁知枯木存。枯木存。一年还曾两度春。两度春。帐里真珠撒与人。撒与人。思量也是慕西秦。上堂。竖穷三际。横遍十方。拈起也帝释心惊。放下也地神胆战。不拈不放。唤作甚么。自云虾䗫。上堂。三世诸佛不知有。狸奴白牯却知有。乃拈起拂子云。狸奴白牯。总在这里放光动地。何谓如此两段不同。问如何是佛。师曰。锯解秤锤。上堂。大众集定。乃曰。现成公案。也是打揲不办。便下座。上堂。大洋海底排班立。从头第二鬓毛斑。为甚么不道第一𩯭毛斑。要会么。金蕊银丝成玉露。高僧不坐凤凰台。上堂。众集。乃曰。为众竭力。祸出私门。便下座。上堂。翠岩路险𡾟。举步涉千溪。更有洪源水。滔滔在岭西。击禅床下座。示众。擎起香合云。明头合。暗头合。道得天下横行。若道不得且合却。下座。问如何是为人一句。师曰。四角六张。曰意旨如何。师曰。八凹九凸。上堂。沙里无油事可哀。翠岩嚼饭喂婴孩。他时好恶知端的。始觉从前满面埃。击禅床下座。

　　潭州石霜法永禅师

　　僧问。如何是佛。师曰。臂长衫袖短。问如何是祖师西来意。师曰。布裤膝头穿。

　　舒州法华院全举禅师

　　到公安远和尚处。安问。作么生是伽蓝。师曰。深山藏独虎。浅草露群蛇。曰作么生是伽蓝中人。师曰。青松盖不得。黄叶岂能遮。曰道甚么。师曰。少年玩尽天边月。潦倒扶桑没日头。曰一句两句。云开月露。作么生。师曰。照破佛祖。到大愚芝和尚处。愚问。古人见桃花。意作么生。师曰。曲不藏直。曰那个且从。这个作么生。师曰。大街拾得金。四邻争得知。曰上座还知么。师曰。路逢剑客须呈剑。不是诗人不献诗。曰作家诗客。师曰。一条红线两人牵。曰玄沙道。谛当甚谛当。敢保老兄未彻在。又作么生。师曰。海枯终见底。人死不知心。曰却是。师曰。楼阁凌云势。峰峦叠翠层。到琅邪觉和尚处。邪问。近离甚处。师曰。两浙。曰船来陆来。师曰。船来。曰船在甚处。师曰步下。曰不涉程途一句作么生道。师以坐具摵一摵曰。杜撰长老如麻似粟。拂袖而出。邪问侍者。此是甚么人。者曰举上座。邪曰。莫是举师叔么。先师教我寻见伊。遂下旦过问。上座莫是举师叔么。莫怪适来相触忤。师便喝。复问。长老何时到汾阳。邪曰。某时到。师曰。我在浙江早闻你名。元来见解祇如此。何得名播寰宇。邪遂作礼曰。某甲罪过。师到杭州西庵。庵主曾见明招。主举颂曰。绝顶西峰上。峻机谁敢当。超然凡圣外。瞥起两重光。师曰。如何是两重光。主曰。月从东出。日向西没。师曰。庵主未见明招时如何。主曰。满盏油难尽。师曰。见后如何。主曰。多心易得干。住后僧问。如何是夺人不夺境。师曰。白菊乍开重日暖。百年公子不逢春。曰如何是夺境不夺人。师曰。大地绝消息。翛然独任真。曰如何是人境两俱夺。师曰。草荒人变色。凡圣两齐空。曰如何是人境俱不夺。师曰。清风与明月。野老笑相亲。上堂。释迦不出世。达磨不西来。佛法遍天下。谈玄口不开。上堂。钟鸣鼓响。鹊噪鸦鸣。为你诸人说般若讲涅槃了也。诸人还信得及么。观音菩萨向诸人面前。作大神通。若信不及。却往他方救苦利生去也。上堂。开口又成增语。不开口又成剩语。乃曰。金轮天子来。草店家风别。上堂。三世诸佛。口挂壁上。天下老和尚。作么生措手。你诸人到诸方作么生举。山僧恁么道。也是久日桦来唇。喝一喝。上堂。古者道。我若一向举扬宗教。法堂里草深一丈。不可为阇黎锁却僧堂门去也。虽然如是。也是乌龟陆地弄尘行。上堂。语渐也返常合道。论顿也不留朕迹。直饶论其顿返其常。也是抑而为之。问牛头未见四祖时。为甚么百鸟衔花献。师曰。果熟猿兼重。曰见后为甚么不衔花。师曰。林疏鸟不过。问七星光彩天将晓。不犯皇风试道看。师曰。将军马蹄红。曰错。师便打。僧礼拜。展坐具始收。师曰。一展一收。法法皆周。拟欲更问。着甚来由。遂问。会么。僧曰。不会。师便打。

　　南岳芭蕉庵大道谷泉禅师

　　泉州人也。受法汾阳。放荡湖湘。后省同参慈明禅师。明问。白云横谷口。道人何处来。师左右顾视曰。夜来何处火。烧出古人坟。明曰。未在更道。师作虎声。明以坐具便摵。师接住推明置禅床上。明却作虎声。师大笑曰。我见七十余员善知识。今日始遇作家。师因倚遇上座来参。(遇后住法昌)问庵主在么。师曰谁曰。行脚僧。师曰作甚么。曰礼拜庵主。师曰。恰值庵主不在。曰你聻。师曰。向道不在。说甚么你我。拽棒趁出。遇次日再来。师又趁出。遇一日又来问。庵主在么。师曰谁。曰行脚僧。揭帘便入。师拦胸搊住曰。我这里狼虎纵横。尿床鬼子三回两度来讨甚么。曰人言庵主亲见汾阳来。师解衣抖擞曰。你道我见汾阳有多少奇特。曰如何是庵中主。师曰。入门须辩取。曰莫祇这便是么。师曰。赚却几多人。曰前言何在。师曰。听事不真。唤钟作瓮。曰万法泯时全体现。君臣合处正中邪去也。师曰。驴汉不会便休。乱统作么。曰未审客来将何祇待。师曰。云门糊饼赵州茶。曰恁么则谢师供养去也。师叱曰。我这里火种也未有。早言谢供养。师因大雪作偈曰。今朝甚好雪。纷纷如秋月。文殊不出头。普贤呈丑拙。慈明迁住福严。师又往省之。少留而还。作偈寄之曰。相别而今又半年。不知谁共对谈禅。一般秀色湘山里。汝自匡徒我自眠。明览笑而已。

　　蕲州黄梅龙华寺晓愚禅师

　　到五祖戒和尚处。祖问曰。不落唇吻一句作么生道。师曰。老老大大话头也不照顾。祖便喝。师亦喝。祖拈棒。师拍手便出。祖召曰。阇黎。且住话在。师将坐具搭在肩上。更不回首。上堂。摩腾入汉已涉繁词。达磨西来不守己分。山僧今日与么道。也是为他闲事长无明。

　　安吉州天圣皓泰禅师

　　到琅邪。邪问。埋兵掉斗。未是作家。匹马单枪。便请相见。师指邪曰。将头不猛。带累三军。邪打师一坐具。师亦打邪一坐具。邪接住曰。适来一坐具是山僧令行。上座一坐具落在甚么处。师曰。伏惟尚飨。邪拓开曰。五更侵早起。更有夜行人。师曰。贼过后张弓。邪曰。且坐吃茶。住后僧问。如何是佛。师曰。黑漆圣僧。曰如何是佛法大意。师曰。看墙似土色。

　　唐州龙潭智圆禅师

　　辞汾阳。阳曰。别无送路。与子一枝拄杖。一条手巾。师曰。手巾和尚受用。拄杖即不消得。阳曰。汝但将去。有用处在。师便收。阳曰。又道不用。师便喝。阳曰。已后不让临济。师曰。正令已行。阳来日送出三门。乃问。汝介山逢尉迟时如何。师曰。一刀两段。阳曰。彼现那叱又作么生。师便拽拄杖。阳喝曰。这回全体分付。住后僧问。承教有言。是真精进。是名真法供养如来。如何是真法。师曰。夜聚晓散。问如何是龙潭剑。师曰。触不得。曰用者如何。师曰。白骨连山。问昔日穷经。今日参禅。此理如何。师曰。两彩一赛。曰作么生领会。师曰。去后不留踪。曰如何是佛。师曰。火烧不燃。问古殿无佛时如何。师曰。三门前合掌。

　　舒州投子圆修禅师

　　僧问。达磨未来时如何。师曰。出口入耳。曰来后如何。师曰。叉手并足。

　　汾州太子院道一禅师

　　僧问。如何是佛。师曰。卖扇老婆手遮日。问红轮未出时如何。师曰。照烛分明。曰出后如何。师曰。捞天摸地。问如何是学人亲切处。师曰。慈母抱婴儿。曰如何是学人转身处。师曰。街头巷尾。曰。如何是学人着力处。师曰。千斤担子两头摇。问古曲无音韵。如何和得齐。师曰。三九二十七。篱头吹觱栗。曰宫商角征非关妙。石人拊掌笑呵呵。师曰。同道方知。

　　叶县省禅师法嗣

　　舒州浮山法远圆鉴禅师

　　郑州人也。投三交嵩和尚出家。幼为沙弥。见僧入室。请问赵州庭柏因缘。嵩诘其僧。师傍有省。进具后谒汾阳叶县。皆蒙印可。尝与达观颖薛大头七八辈游蜀。几遭横逆。师以智脱之。众以师晓吏事故。号远录公。开堂拈香曰。汝海枯木上生花。别迎春色。僧问。师唱谁家曲。宗风嗣阿谁。师曰。八十翁翁辊绣毬。曰恁么则。一句迥然开祖胄。三玄戈甲振丛林。师曰。李陵元是汉朝臣。问如何是佛。师曰。大者如兄。小者如弟。问如何是祖师西来意。师曰。平地起骨堆。问祖师门下壁立千仞。正令当行十方坐断。和尚将何表示。师曰。寒猫不捉鼠。曰莫便是为人处也无。师曰。波斯不系腰。问新岁已临。旧岁何往。师曰。目前无异怪。不用贴钟馗。曰毕竟如何。师曰。将谓目前无。僧以手画曰。争奈这个何。师便打。师与王质待制论道。画一圆相问曰。一不得匹马单枪。二不得衣锦还乡。鹊不得喜。鸦不得殃。速道。速道。王罔措。师曰。勘破了也。上堂。更莫论古话今。祇据目前事。与你诸人。定夺区分。僧便问。如何是目前事。师曰。鼻孔。曰如何是向上事。师曰。眼睛。欧阳文忠公闻师奇逸。造其室。未有以异之。与客棋。师坐其旁。文忠遽收局。请因棋说法。师即令挝鼓。升座曰。若论此事。如两家着棋相似。何谓也。敌手知音。当机不让。若是缀五饶三。又通一路始得。有一般底。祇解闭门作活。不会夺角冲关。硬节与虎口齐彰。局破后徒劳绰斡。所以道。肥边易得。瘦肚难求。思行则往往失粘。心粗而时时头撞。休夸国手。谩说神仙。赢局输筹即不问。且道。黑白未分时一着。落在甚么处。良久曰。从来十九路。迷悟几多人。文忠嘉叹。从容谓同僚曰。修初疑禅语为虚诞。今日见此老机缘。所得所造。非悟明于心地。安能有此妙旨哉。上堂。天得一以清。地得一以宁。君王得一以治天下。衲僧得一祸患临身。击禅床下座。上堂。诸佛出世。建立化门。不离三身智眼。亦如摩醯首罗三目。何故。一只水泄不通。缁素难辩。一只大地全开。十方通畅。一只高低一顾。万类齐瞻。虽然若是。本分衲僧陌路相逢。别具通天正眼始得。所以道。三世诸佛不知有。狸奴白牯却知有。且道。狸奴白牯知有个甚么事。要会么。深秋帘幙千家雨。落日楼台一笛风。师暮年休于会圣岩。叙佛祖奥义作九带。曰。佛正法眼带。佛法藏带。理贯带。事贯带。理事纵横带。屈曲垂带。妙叶兼带。金针双锁带。平怀常实带。学者既已传诵。师曰。若据圆极法门。本具十数。今此九带。已为诸人说了。更有一带。还见得么。若也见得亲切分明。却请出来对众说看。说得分明。许汝通前九带。圆明道眼。若见不亲切。说不相应。唯依吾语。而为己解。则名谤法。诸人到此如何。众无语。师叱之而去。

　　汝州宝应院法昭演教禅师

　　僧问。一言合道时如何。师曰。七颠八倒。曰学人礼拜。师曰。教休不肯休。直待雨淋头。问大通智胜佛。十劫坐道场。佛法不现前。不得成佛道。为甚么不得成佛道。师曰。赤脚骑铁驴。直至海南居。上堂。十二时中。许你一时绝学。即是学佛法。不见阿难多闻第一。却被迦叶摈出。不得结集。方知聪明博学。记持忆想。向外驰求。与灵觉心。转没交涉。五蕴壳中。透脱不过。顺情生喜。违情生怒。盖覆深厚。自缠自缚。无有解脱。流浪生死。六根为患。众苦所逼。无自由分。而被妄心于中主宰。大丈夫儿。早构取好。喝一喝曰参。上堂。宝应门风险。入者丧全身。作么生是出身一句。若道不得。三十年后。

　　唐州大乘山慧果禅师

　　僧问。如何是从上来传底意。师曰。金盘拓出众人看。问拨尘见佛时如何。师曰。拨尘即乖。见佛即错。曰总不如是时如何。师曰错。问如何是道。师曰。宽处宽。窄处窄。曰如何是道中人。师曰。苦处苦。乐处乐。曰道与道中人。相去多少。师曰。十万八千。问如何是祖师西来意。师曰。天晴日出。曰学人不会。师曰。雨下泥生。

　　神鼎諲禅师法嗣

　　荆南府开圣宝情山主

　　僧问。如何是开圣境。师曰。三乌引路。曰如何是境中人。师曰。二虎巡山。

　　天台山妙智寺光云禅师

　　僧问。如何是祖师西来意。师曰。东篱黄菊。曰意旨如何。师曰。九日重阳。

　　谷隐聪禅师法嗣

　　润州金山昙颍达观禅师

　　首谒大阳玄禅师。遂问。洞山特设偏正君臣。意明何事。阳曰。父母未生时事。师曰。如何体会。阳曰。夜半正明。天晓不露。师罔然。遂谒谷隐。举前话。隐曰。大阳不道不是。祇是口门窄。满口说未尽。老僧即不然。师问。如何是父母未生时事。隐曰。粪墼子。师曰。如何是夜半正明。天晓不露。隐曰。牡丹花下睡猫儿。师愈疑骇。一日普请。隐问。今日运薪邪。师曰然。隐曰。云门问僧。人般柴。柴般人。如何会。师无对。隐曰。此事如人学书。点画可效者工。否者拙。盖未能忘法耳。当笔忘手。手忘心乃可也。师于是默契。良久曰。如石头云。执事元是迷。契理亦非悟。隐曰。汝以为药语为病语。师曰。是药语。隐呵曰。汝以病为药。又安可哉。师曰。事如函得盖。理如箭直锋。妙宁有加者。而犹以为病。实未喻旨。隐曰。妙至是亦祇名理事。祖师意旨。智识所不能到。矧事理能尽乎。故世尊云。理障碍正见知。事障续诸生死。师恍如梦觉。曰如何受用。隐曰。语不离窠臼。安能出盖缠。师叹曰。才涉唇吻。便落意思。尽是死门。终非活路。住后示众曰。才涉唇吻。便落意思。尽是死门。俱非活路。直饶透脱。犹在沉沦。莫教孤负平生。虚度此世。要得不孤负平生么。拈拄杖卓一下曰。须是莫被拄杖瞒始得。看看。拄杖子穿过你诸人髑髅。𨁝跳入你鼻孔里去也。又卓一下。僧问。经文最初两字。是甚么字。师曰。以字。曰有甚么交涉。师曰。八字。曰好赚人。师曰。谤此经故。获罪如是。问一百二十斤铁枷。教阿谁担。师曰。老僧。曰自作自受。师曰。苦苦。问和尚还曾念佛也无。师曰。不曾念佛。曰为甚么不念佛。师曰。怕污人口。上堂。众集定。首座出礼拜。师曰。好好问着。座低头。问话次。师曰。今日不答话。便归方丈。上堂。山僧门庭别。已改诸方辙。为文殊㧞出眼里楔。教普贤休嚼口中铁。劝人放开髂蛇手。与汝斫却系驴橛。驻意拟思量。喝曰捏捏。参。上堂。山僧平生意好相扑。祇是无人搭对。今日且共首座搭对。卷起袈裟下座。索首座相扑。座才出。师曰。平地上吃交。便归方丈。上堂。三世诸佛是奴婢。一大藏教是涕唾。良久曰。且道。三世诸佛是谁奴婢。乃将拂子画一画曰。三世诸佛过这边。且道。一大藏教是谁涕唾。师乃自唾一唾。上堂。秤锤井底忽然浮。老鼠多年变作牛。慧空见了拍手笑。三脚猢狲差异猴。上堂。五千教典。诸佛常谈。八万尘劳。众生妙用。犹未是金刚眼睛在。如何是金刚眼睛。良久曰瞎。上堂。大众集定。有僧才出礼拜。师曰。欲识佛性义。当观时节因缘。僧便问。如何是时节因缘。师便下座。问如何是向去底人。师曰。从归青嶂里。不出白云来。曰如何是却来底人。师曰。自从游紫陌。谁肯隐青山。问如何是夺人不夺境。师曰。家里已无回日信。路边空有望乡牌。曰如何是夺境不夺人。师曰。沧海尽教枯到底。青山直得碾为尘。曰如何是人境两俱夺。师曰。天地尚空秦日月。山河不见汉君臣。曰如何是人境俱不夺。师曰。莺啭千林花满地。客游三月草侵天。问如何是和尚家风。师曰。伸手不见掌。曰忽遇仙陀客来。又作么生。师曰。对面千里。问师唱谁家曲。宗风嗣阿谁。师曰。临济。曰恁么则谷隐的子也。师曰。德山。问如何是长法身。师曰。拄杖六尺。曰如何是短法身。师曰。算子三寸。曰恁么则法身有二也。师曰。更有方圆在。上堂。诸方钩又曲。饵又香。奔凑犹如蜂抱王因圣。这里钩又直。饵又无。犹如水底捺葫芦。举拄杖作钓鱼势曰。深水取鱼长信命。不曾将酒祭江神。掷拄杖下座。

　　苏州洞庭翠峰慧月禅师

　　僧问。一花开五叶。结果自然成时如何。师曰。脱却笼头。卸却角䭾。曰拶出虚空去。处处尽闻香。师曰。云愁闻鬼哭。雪压髑髅吟。问和尚未见谷隐时一句作么生道。师曰。步步登山远。曰见后如何。师曰。驱驱信马蹄。

　　明州仗锡山修己禅师

　　与浮山远公游。尝卓庵庐山佛手岩。后至四明山心。独居十余载。虎豹为邻。尝曰。羊肠鸟道无人到。寂寞云中一个人。尔后道俗闻风而至。遂成禅林。僧问。如何是无缝塔。师曰。四棱着地。曰如何是塔中人。师曰。高枕无忧。问如何是祖师西来意。师曰。舶船过海。赤脚回乡。

　　唐州大乘山德遵禅师

　　问谷隐曰。古人索火。意旨如何。曰任他灭。师曰。灭后如何。曰初三十一。师曰。恁么则好时节也。曰汝见甚么道理。师曰。今日一场困。隐便打。师乃有颂曰。索火之机实快哉。藏锋妙用少人猜。要会我师亲的旨。红炉火尽不添柴。僧问。世界圆融一句。请师道。师曰。团团七尺余。问如何是祖师西来意。师曰。鼻大眼深。上堂。上来又不问。下去又不疑。不知是不是。是即也大奇。便下座。

　　荆南府竹园法显禅师

　　僧问。如何是佛。师曰。好手画不成。问如何是道。师曰。交横十字。曰如何是道中人。师曰。往往不相识。

　　彭州永福院延照禅师

　　僧问。如何是彭州境。师曰。人马合杂。僧以手作拽弓势。师拈棒。僧拟议。师便打。

　　安吉州景清院居素禅师

　　僧问。即此见闻非见闻。为甚么法身有三种病。二种光。师曰。填凹就缺。问承和尚有言。寰中天子来。塞外将军令。如何是塞外将军令。师曰揭。曰其中事如何。师曰蹴。曰莫便是和尚为。人处也无。师弹指一下。问远远投师。乞师一接。师曰。新罗人打鼓。曰如何领会。师曰。舶主未曾逢。问如何是末上一句。师曰。金刚树下。曰如何是末后一句。师曰。拘尸城边。曰向上更有事也无。师曰有。曰如何是向上事。师曰。波旬拊掌呵呵笑。迦叶抬头不识人。

　　处州仁寿嗣珍禅师

　　僧问。知师已得禅中旨。当阳一句为谁宣。师曰。土鸡瓦犬。曰如何领会。师曰。门前不与山童扫。任意松钗满路岐。上堂明明无悟。有法即迷。日上无云。丽天普照。眼中无翳。空本无花。无智人前。不得错举。参。

　　越州云门显钦禅师

　　上堂。良久曰。好个话头。若到诸方。不得错举。便下座。

　　果州永庆光普禅师

　　初问谷隐。古人道。来日大悲院里有斋。意旨如何。曰日出隈阳坐。天寒不举头。师入室次。隐曰。适来因缘。汝作么生会。师曰。会则途中受用。不会则世谛流布。曰未在更道。师拂袖便出。住后。僧问。如何是佛法大意。师曰。蜀地用镔铁。

　　驸马都尉李遵勖居士

　　谒谷隐。问出家事。隐以崔赵公问径山公案答之。公于言下大悟。作偈曰。学道须是铁汉。着手心头便判。直趣无上菩提。一切是非莫管。公一日与坚上座送别。公问。近离上党。得届中都。方接尘谈。遽回虎锡。指云屏之翠峤。访雪岭之清流。未审。此处彼处的的事作么生。座曰。利剑拂开天地静。霜刀才举斗牛寒。公曰。恰直今日耳聩。座曰。一箭落双雕。公曰。上座为甚么着草鞋睡。座以衣袖一拂。公低头曰。今日可谓降伏也。座曰。普化出僧堂。公临终时。膈胃躁热。有尼道坚。谓曰。众生见劫尽。大火所烧时。都尉切宜照管主人公。公曰。大师与我煎一服药来。坚无语。公曰。这师姑药也不会煎得。公与慈明问答罢。泊然而终。语见慈明传中。

　　英公夏竦居士

　　字子乔。自契机于谷隐。日与老衲游。偶上蓝溥禅师至。公问。百骸溃散时。那个是长老自家底。蓝曰。前月二十离蕲阳。公休去。蓝却问。百骸溃散时。那个是相公自家底。公便喝。蓝曰。喝则不无。毕竟那个是相公自家底。公对以偈曰。休认风前第一机。太虚何处着思惟。山僧若要通消息。万里无云月上时。蓝曰。也是弄精魂。

　　广慧琏禅师法嗣

　　东京华严道隆禅师

　　初参石门彻和尚。问曰。古者道。但得随处安闲。自然合他古辙。虽有此语。疑心未歇时如何。门曰。知有乃可随处安闲。如人在州县住。或闻。或见。千奇百怪。他总将作寻常。不知有而安闲。如人在村落住。有少声色则惊怪传说。师于言下有省。门尽授其洞上厥旨。后为广慧嗣。一日福严承和尚问曰。禅师亲见石门。如何却嗣广慧。师曰。我见广慧。渠欲剃发。使我擎凳子来。慧曰。道者我有凳子诗听取。乃曰。放下便平稳。我时便肯伊。因叙在石门处所得。广慧曰。石门所示。如百味珍羞。祇是饱人不得。师至和初。游京客景德寺。日纵观都市。归常二鼓。一夕不得入。卧于门之下。仁宗皇帝梦。至寺门见龙蟠地惊觉。中夜遣中使视之。睹师熟睡鼻鼾。撼之惊矍。问名归奏。帝闻名道隆。乃喜曰。吉征也。明日召至便殿。问宗旨。师奏对详允。帝大悦。后以偈句相酬唱。络绎于道。或入对留宿禁中。礼遇特厚。赐号应制明悟禅师。皇祐间。诏大觉琏禅师于化成殿演法。召师问话。机锋迅捷。帝大悦。侍卫皆山呼。师即奏䟽。举琏自代。禁林待问。秘殿谭禅。乞归庐山。帝览表不允。有旨于曹门外建精舍延师。赐号华严禅院。开堂。僧问。如何是道。师曰。高高低低。曰如何是道中人。师曰。脚瘦草鞋宽。师年八十余。示寂于盛暑。安坐七日。手足柔和。全身塔于寺之东。

　　临江军慧力慧南禅师

　　僧问。师唱谁家曲。宗风嗣阿谁。师曰。铁牛不吃栏边草。直上须弥顶上眠。曰恁么则。昔日汝阳亲得旨。临江今日大敷扬。师曰。礼拜了退。问如何是佛。师曰。头大尾小。曰未晓玄言。乞师再指。师曰。眉长三尺二。曰恁么则。人人皆顶戴。见者尽攒眉。师长嘘一声。僧拍一拍便礼拜。师曰。一任𨁝跳。

　　汝州广慧德宣禅师

　　僧问。祖祖相传传祖印。师今得法嗣何人。师曰。仲氏吹埙。伯氏吹篪。曰恁么则广慧的子。首山亲孙也。师曰。椽堆里坐地。不打阇黎。

　　文公杨亿居士

　　字大年。幼举神婴。及壮负才名。而未知有佛。一日过同僚。见读金刚经。笑且罪之。彼读自若。公疑之曰。是岂出孔孟之右乎。何佞甚。因阅数板懵然。始少敬信。后会翰林李公维。勉令参问。及由秘书监。出守汝州。首谒广慧。慧接见。公便问。布鼓当轩击。谁是知音者。慧曰。来风深辩。公曰恁么则禅客相逢祇弹指也。慧曰。君子可入。公应喏喏。慧曰。草贼大败。夜语次。慧曰。秘监曾与甚人道话来。公曰。某曾问云岩谅监寺。两个大虫相咬时如何。谅曰。一合相。某曰我祇管看。未审恁么道。还得么。慧曰。这里即不然。公曰。请和尚别一转语。慧以手作拽鼻势曰。这畜生更𨁝跳在。公于言下脱然无疑。有偈曰。八角磨盘空里走。金毛狮子变作狗。拟欲将身北斗藏。应须合掌南辰后。复杼其师承密证。寄李翰林曰。病夫夙以顽憃获受奖顾。预闻南宗之旨。久陪上国之游。动静咨询。周旋䇿发。俾其刳心之有诣。墙面之无惭者。诚出于席间床下矣。矧又故安公大师。每垂诱导。自双林灭影。只履西归。中心浩然罔知所止。仍岁沉痾。神虑迷恍。殆及小间。再辩方位。又得云门谅公大士见顾蓬蒿。谅之旨趣。正与安公同辙。并自庐山云居归宗而来。皆是法眼之流裔。去年假守兹郡。适会广慧禅伯。实承嗣南院念。念嗣风穴。穴嗣先南院。南院嗣兴化。兴化嗣临济。临济嗣黄檗。黄檗嗣百丈。丈嗣马祖。祖出让和尚。让即曹溪之长嫡也。斋中务简。退食之暇。或坐邀而至。或命驾从之。请扣无方。蒙滞顿释。半岁之后。嚝然弗疑。如忘忽记。如睡忽觉。平昔碍膺之物。嚗然自落。积劫未明之事。廓尔现前。固亦决择之洞分。应接之无蹇矣。重念先德率多参寻。如雪峰。九上洞山三到投子。遂嗣德山。临济得法于大愚。终承黄檗。云岩多蒙道吾训诱。乃为药山之子。丹霞亲承马祖印可。而终作石头之裔。在古多有。于理无嫌。病夫。今继绍之缘。实属于广慧。而提激之。自良出于鳌峰也。欣幸欣幸。公问广慧曰。承和尚有言。一切罪业皆因财宝所生。劝人疏于财利。况南阎浮提众生。以财为命。邦国以财聚人。教中有财法二施。何得劝人疏财乎。慧曰。幡竿尖上铁龙头。公曰。海坛马子似驴大。慧曰。楚鸡不是丹山凤。公曰。佛灭二千岁。比丘少惭愧。公置一百问。请广慧答。慧一一答回。公问李都尉曰。释迦六年苦行。成得甚么事。尉曰。担折知柴重。公因微恙。问环大师曰。某今日忽违和。大师慈悲如何医疗。环曰。丁香汤一碗。公便作吐势。环曰。恩爱成烦恼。环为煎药次。公叫曰。有贼。环下药于公前。叉手侧立。公瞠目视之曰。少丛林汉。环拂袖而出。又一日问曰。某四大将欲离散。大师如何相救。环乃槌胸三下。公曰。赖遇作家。环曰。几年学佛法。俗气犹未除。公曰。祸不单行。环作嘘嘘声。公书偈遗李都尉曰。沤生与沤灭。二法本来齐。欲识真归处。赵州东院西。尉见遂曰。泰山庙里卖纸钱。尉即至。公已逝矣。

　　南岳下十一世

　　石霜圆禅师法嗣

　　洪州翠岩可真禅师

　　福州人也。尝参慈明。因之金銮。同善侍者坐夏。善乃慈明高第。道吾真杨岐会皆推伏之。师自负亲见慈明。天下无可意者。善与语知其未彻。笑之。一日山行举论锋发。善拈一片瓦砾。置磐石上曰。若向这里下得一转语。许你亲见慈明。师左右视拟对之。善叱曰。伫思停机。情识未透。何曾梦见。师自愧悚。即还石霜。慈明见来叱曰。本色行脚人。必知时节。有甚急事。夏未了早已至此。师泣曰。被善兄毒心终碍塞人。故来见和尚。明遽问。如何是佛法大意。师曰。无云生岭上。有月落波心。明嗔目喝曰。头白齿豁。犹作这个见解。如何脱离生死。师悚然求指示。明曰。汝问我。师理前语问之。明震声曰。无云生岭上。有月落波心。师于言下大悟。师爽气逸出。机辩迅捷。丛林惮之。住翠岩日。僧问。如何是佛。师曰。同坑无异土。问如何是祖师西来意。师曰。深耕浅种。问如何是学人转身处。师曰。一堵墙百堵调。曰如何是学人着力处。师曰。千日斫柴一日烧。曰如何是学人亲切处。师曰。浑家送上渡头船。问利人一句请师垂示。师曰。三脚虾蟆飞上天。曰前村深雪里。昨夜一枝开。师曰。饥逢王膳不能餐。问如何是道。师曰。出门便见。曰如何是道中人。师曰。担枷过状。上堂。先德道。此事如爆龟文。爆即成兆。不爆成钝。爆与不爆。直下便捏。上蓝即不然。无固无必。虚空走马。旱地行船。南山起云。北山下雨。遂拈拄杖曰。拄杖子变作天大将军。巡历四天下。有守节不守节。有戒行无戒行。一时奏与天帝释。乃喝一喝曰。丈夫自有冲天志。莫向如来行处行。卓一下。上堂。举龙牙颂曰。学道如钻火。逢烟未可休。直待金星现。归家始到头。神鼎曰。学道如钻火。逢烟即便休。莫待金星现。烧脚又烧头。师曰。若论顿也。龙牙正在半途。若论渐也。神鼎犹少悟在。于此复且如何。诸仁者。今年多落叶。几处扫归家。上堂。临阵抗敌。不惧生死者。将军之勇也。入山不惧虎兕者。猎人之勇也。入水不惧蛟龙者。渔人之勇也。作么生是衲僧之勇。拈拄杖曰。这个是拄杖子。拈得把得动得。三千大千世界一时摇动。若拈不得。把不得。动不得。文殊自文殊。解脱自解脱。参。上堂。举僧问巴陵。如何是道。陵曰。明眼人落井。又问宝应。如何是道。应曰。五凤楼前。又问首山。如何是道。山曰。脚下深三尺。此三转语。一句壁立千仞。一句陆地行船。一句宾主交参。诸人莫有拣得者么。出来道看。如无。且行罗汉慈。破结贼故。行菩萨慈。安众生故。行如来慈。得如相故。问如何是佛法大意。师曰。五通贤圣。曰学人不会。师曰。舌至梵天。师将入灭。示疾甚劳苦。席藁于地。转侧不少休。喆侍者垂泣曰。平生诃佛骂祖。今何为乃尔。师熟视诃曰。汝亦作此见解邪。即起趺坐呼侍者。烧香烟起。遂示寂。

　　蒋山赞元觉海禅师

　　婺州义乌人。姓傅氏。乃大士之裔也。夙修种智。随愿示生。父母感祥。闾里称异。三岁出家。七岁为僧。十五游方。远造石霜。升于丈室。慈明一见曰。好好着槽厂。师遂作驴鸣。明曰。真法器耳。俾为侍者。二十年中。运水搬柴。不惮寒暑。悉已躬亲求道。后出世苏台天峰龙华白云。府帅请居志公道场。提纲宗要。机锋迅敏。解行相应。诸方推服。丞相王公安石。重师德望。特奏章服师号。公又坚辞鼎席。结庐定林山中。与师萧散。林下清谈。终日。赠师颂曰。不与物违真道广。每寻缘起自禅深。舌根已净谁能坏。足迹如空我得寻。此亦明世希有事也。僧问。如何是和尚家风。师曰。东壁打西壁。曰客来如何祇待。师曰。山上樵井中水。问如何是诸佛出身处。师曰。驴胎马腹。问鲁祖面壁。意旨如何。师曰。住持事繁。问如何是大善知识。师曰。屠牛剥羊。曰为甚么如此。师曰。业在其中。上堂。这个若是。如虎戴角。这个若不是。唤作甚么。良久曰。喂驴喂马。珍重。元祐元年。师乃迁化。丞相王公恸哭于塔。赞师真曰。贤哉人也。行厉而容寂。知言而能默。誉荣弗喜。辱毁弗戚。弗矜弗克。人自称德。有缁有白。来自南北。弗顺弗逆。弗抗弗抑。弗观汝华。唯食己实。孰其嗣之。我有遗则。

　　瑞州武泉山政禅师

　　僧问。如何是佛法大意。师曰。衣成人。水成田。上堂。黄梅席上。海众千人。付法传衣。碓坊行者。是则红日西升。非则月轮东上。参。

　　南岳双峰寺省回禅师

　　上堂。南番人泛船。塞北人摇橹。波斯入大唐。须弥山作舞。是甚么说话。师元丰六年九月十七日。净发沐浴辞众。偈曰。九十二光阴。分明对众说。远洞散寒云。幽牕度残月。言讫坐逝。茶毗齿顶不坏。上有五色异光。

　　洪州大宁道宽禅师

　　僧问。饮光正见。为甚么见拈花却微笑。师曰。忍俊不禁。问丹霞烧木佛。院主为甚么眉须堕落。师曰。贼不打贫儿家。问既是一真法界。为甚么却有千差万别。师曰。根深叶茂。僧打圆相曰。还出得这个也无。师曰。弄巧成拙。问如何是前三三后三三。师曰。数九不到九。问如何是佛法大意。师曰。点茶须是百沸汤。曰意旨如何。师曰。吃尽莫留滓。有僧造师之室。问如何是露地白牛。师以火箸插火炉中曰。会么。曰不会。师曰。头不欠。尾不剩。师在同安日。时有僧问。既是同安。为甚么却有病僧化去。师曰。布施不如还却债。上堂。少林妙诀。古佛家风。应用随机。卷舒自在。如拳作掌。开合有时。似水成沤。起灭无定。动静俱显。语默全彰。万用自然。不劳心力。到这里。唤作顺水放船。且道。逆风举棹。谁是好手。良久曰。弄潮须是弄潮人。喝一喝曰。珍重。上堂。无念为宗。无住为本。真空为体。妙有为用。所以道。尽大地是真空。遍法界是妙有。且道。是甚么人用得。四时运用。日月长明。法本不迁。道无方所。随缘自在。逐物升沉。此土他方。入凡入圣。虽然如是。且道。入乡随俗一句作么生道。良久曰。西天梵语。此土唐言。

　　潭州道吾悟真禅师

　　上堂。古今日月。依旧山河。若明得去。十方薄伽梵。一路涅槃门。若明不得。谤斯经故。获罪如是。上堂。师子儿哮吼。龙马驹𨁝跳。古佛镜中明。三山孤月皎。遂作舞下座。上堂。举。洞山道。五台山上云蒸饭。佛殿阶前狗尿天。刹竿头上煎䭔子。三个猢狲夜簸钱。老僧即不然。三面狸奴脚踏月。两头白牯手拏烟。戴冠碧兔立庭柏。脱壳乌龟飞上天。老僧葛藤尽被汝诸人觑破了也。洞山老人甚是奇特。虽然如是。祇行得三步四步。且不过七跳八跳。且道。誵讹在甚么处。老僧今日不惜眉毛。一时布施。良久曰。叮咛损君德。无言真有功。任从沧海变。终不为君通。问凝然便会时如何。师曰。老鼠尾上带研槌。问如何是真如体。师曰。夜叉屈膝眼睛黑。曰如何是真如用。师曰。金刚杵打铁山摧。问如何是常照。师曰。针锋上须弥。曰如何是寂照。师曰。眉毛里海水。曰如何是本来照。师曰。草鞋里𨁝跳。僧退。师曰。寂照常照本来照。草鞋底下常𨁝跳。更会针锋上须弥。眉毛中水常渺渺。问如何是佛。师曰。洞庭无盖。上堂。山前麦熟。庐陵米价。镇州萝卜。更有一般。良久曰。时挑野菜和根煮。旋斫生柴带叶烧。上堂。古人道。认着依前还不是。实难会。土宿颔下髭须多。波斯眼深鼻孔大。甚奇怪。歘然透过新罗界。问僧甚处来。曰堂中来。师曰。圣僧道甚么。僧近前不审。师曰。东家作驴。西家作马。曰过在甚么处。师曰。万里崖州。师不安。僧问。和尚近日尊位如何。师曰。粥饭头不了事。僧无语。师鸣指一下。上堂。普化明打暗打。布袋横撒竖撒。石室行者踏碓。因甚忘却下脚。问如何是第一玄。师曰。释尊光射阿难肩。曰如何是第二玄。师曰。孤轮众象攒。曰如何是第三玄。师曰。泣向枯桑泪涟涟。曰如何是第一要。师曰。㝡好精粗照。曰如何是第二要。师曰。闪电乾坤光晃耀。曰如何是第三要。师曰。路夹青松老。上堂。举僧问首山。如何是佛。山曰。新妇骑驴阿家牵。师曰。手提巴鼻脚踏尾。仰面看天听流水。天明送出路傍边。夜静还归茅屋里。

　　蒋山保心禅师

　　僧问。月未圆时如何。师曰。顺数将去。曰圆后如何。师曰。倒数将来。问如何是吹毛剑。师曰。黑漆露柱。问声色两字如何透得。师曰。一手吹。一手拍。

　　洪州百丈惟政禅师

　　上堂。岩头和尚用三文钱索得个妻。只解捞鰕捷蚬。要且不解生男育女。直至如今。门风断绝。大众要识奯公妻么。百丈今日不惜唇吻。与你诸人注破。蓬𩯭荆钗世所稀。布裙犹是嫁时衣。僧问。牛头未见四祖时。为甚么百鸟衔花献。师曰。有钱千里通。曰见后为甚么不衔花。师曰。无钱隔壁聋。问达磨未来时如何。师曰。六六三十六。曰来后如何。师曰。九九八十一。问如何是祖师西来意。师曰。木耳树头生。问一切法是佛法。意旨如何。师曰。一重山下一重人。问上行下敩。未是作家。背楚投吴。方为达士。岂不是和尚语。师曰。是。曰父财子用也。师曰。汝试用看。僧拟议。师便打。上堂。天台普请。人人知有。南岳游山。又作么生。会则灯笼笑你。不会有眼如盲。

　　明州香山蕴良禅师

　　僧问。如何是透法身句。师曰。刹竿头上舞三台。曰如何是接初机句。师曰。上大人。曰如何是末后句。师曰。双林树下。问如何是学人转身处。师曰。磨坊里。上堂。良久呵呵大笑曰。笑个甚么。笑他鸿鹄冲天飞。乌龟水底逐鱼儿。三个老婆六只奶。金刚背上烂如泥。阿呵呵。知不知。东村陈大耆。参。

　　苏州南峰惟广禅师

　　上堂。一问一答。如钟含响。似谷应声。盖为事不获已。且于建化门中。放一线道。若据衲僧门下。天地悬殊。且道。衲僧有甚么长处。良久曰。尽日觅不得。有时还自来。咄。

　　潭州大沩德干禅师

　　僧问。如何是祖师西来意。师曰。水从山上出。曰意旨如何。师曰。溪涧岂能留。乃曰。山花似锦。文殊撞着眼睛。幽鸟绵蛮。观音塞却耳际。诸仁者更思量个甚么。昨夜三更睡不着。翻身捉得普贤。贬向无生国里。一觉直至天明。今朝又得与诸人相见说梦。噫。是甚么说话。卓拄杖。下座。

　　全州灵山本言禅师

　　僧问。如何是佛。师曰。谁教汝恁么问。曰今日起动和尚也。师曰。谢访及。

　　安吉州广法院源禅师

　　僧问。如何是祖师西来意。师曰。砖头瓦片。问闹中取静时如何。师曰。冤不可结。问如何是正法眼。师曰。眉毛下。曰便与么会时如何。师曰。瞳儿笑点头。问如何是向上事。师曰。日月星辰。曰如何是向下事。师曰。地狱镬汤。问万里无云时如何。师曰。猢狲忍饿。曰乞师拯济。师曰。甚么火色。问古人拈槌举拂。意旨如何。师曰。白日无闲人。曰如何承当。师曰。如风过耳。问握剑当胸时如何。师曰。老鸦成队。曰正是和尚见处。师曰。蛇穿鼻孔。僧拂袖便出。师曰。大众相逢。问从上诸圣向甚么处行履。师曰。十字街头。曰与么则败缺也。师曰。知你不到这田地。曰到后如何。师曰。家常茶饭。问祖意教意是同是别。师曰。干姜附子。曰与么则不同也。师曰。冰片雪团。上堂。春雨微微。檐头水滴。闻声不悟。归堂面壁。上堂。若论大道。直教杼山无开口处。你诸人试开口看。僧便问。如何是大道。师曰。担不起。曰为甚么担不起。师曰。大道。上堂。若论此事。切莫道着。道着即头角生。有僧出曰。头角生也。师曰。祸事。曰某甲罪过。师曰。龙头蛇尾。伏惟珍重。师元丰八年十月十二晚。忽书偈曰。雪𩯭霜髭九九年。半肩毳衲尽诸缘。廓然笑指浮云散。玉兔流光照大千。掷笔而寂。

　　灵隐德章禅师

　　初住大相国寺西经藏院。庆历八年九月一日。仁宗皇帝诏师于延春阁。下斋。宣普照大师问。如何是当机一句。师曰。一言迥出青霄外。万仞峰前险处行。曰作么生是险处行。师便喝。曰皇帝面前何得如此。师曰。也不得放过。明年又宣入内斋。复宣普照问。如何是夺人不夺境。师曰。雷惊细草萌芽发。高山进步莫迟迟。曰如何是夺境不夺人。师曰。戴角披毛异。来往任纵横。曰如何是人境两俱夺。师曰。出门天外迥。流光影不真。曰如何是人境俱不夺。师曰。寒林无宿客。大海听龙吟。后再宣入化成殿斋。宣守贤问。斋筵大启。如何报答圣君。师曰。空中求鸟迹。曰。意旨如何。师曰。水内觅鱼踪。师进心珠歌曰。心如意心如意。任运随缘不相离。但知莫向外边求。外边求终不是。枉用工夫隐真理。识心珠光耀日。秘藏深密无形质。拈来掌内众人惊。二乘精进争能测。碧眼胡须指出。临机妙用何曾失。寻常切忌与人看。大地山河动岌岌。师皇祐二年。乞归山林养老。御批杭州灵隐寺住持。赐号明觉。

　　琅邪觉禅师法嗣

　　苏州定慧院超信海印禅师

　　僧问。如何是佛法的的大意。师曰。湘源斑竹杖。曰意旨如何。师曰。枝枝带泪痕。问如何是第一句。师曰。那吒忿怒。曰如何是第二句。师曰。衲僧罔措。曰如何是第三句。师曰。西天此土。上堂。泥蛇咬石鳖。露柱啾啾叫。须弥打一棒。阎老呵呵笑。参。上堂。若识般若。即被般若缚。若不识般若。亦被般若缚。识与不识。拈放一边。却问诸人。如何是般若体。参堂去。上堂。莺声阑蝉声急。入水乌龟头不湿。鹭鸶飞入芦花丛。雪月交辉俱不及。吽。

　　洪州泐潭晓月禅师

　　僧问。修多罗教如标月指。未审指个甚么。师曰。请高着眼。曰曙色未分人尽望。及乎天晓也寻常。师曰。年衰鬼弄人。

　　越州姜山方禅师

　　僧问。如何是不动尊。师曰。单着布衫穿市过。曰学人未晓。师曰。骑驴踏破洞庭波。曰透过三级浪。专听一声雷。师曰。伸手不见掌。曰还许学人进向也无。师曰。踏地告虚空。曰雷门之下布鼓难鸣。师曰。八花毬子上。不用绣红旗。曰三十年后此话大行。师便打。问莲花未出水时如何。师曰。穿针嫌眼小。曰出水后如何。师曰。尽日展愁眉。问如何是一尘入正受。师曰。蛇衔老鼠尾。曰如何是诸尘三昧起。师曰。鳖咬钓鱼竿。曰恁么则东西不辩。南北不分去也。师曰。堂前一碗夜明灯。帘外数[竺-二+巠]青瘦竹。问诸佛未出世时如何。师曰。不识酒望子。曰出世后如何。师曰。钓鱼船上赠三椎。问如何是佛。师曰。留髭表丈夫。问奔流度刃。疾焰过风。未审姜山门下还许借借也无。师曰。天寒日短夜更长。曰锦帐绣鸳鸯。行人难得见。师曰。髑髅里面气冲天。僧召和尚。师曰。鸡头凤尾。曰诸方泥里洗。姜山画将来。师曰。姜山今日为客。且望阇黎善传。虽然如是。不得放过。便打。上堂。穿云不渡水。渡水不穿云。乾坤把定不把定。虚空放行不放行。横三竖四。乍离乍合。将长补短。即不问。汝诸人饭是米做一句。要且难道。良久曰。私事不得官酬。上堂。不是道得道不得。诸方尽把为奇特。寒山烧火满头灰。笑骂丰干这老贼。

　　福州白鹿山显端禅师

　　僧问。如何是道。师曰。九州百粤。曰如何是道中人。师曰。乘肥衣锦。问如何是大善知识。师曰。持刀按剑。曰为甚么如此。师曰。礼防君子。问如何是异类。师曰。鸦巢生凤。上堂。摩腾入汉。肉上剜疮。僧会来吴。眼中添屑。达磨九年面壁。鬼魅之由。二祖立雪求心。翻成不肖。汝等诸人到这里。如何吐露。若也道得。海上横行。若道不得。林间独卧。以拄杖击禅床一下。问如何是无相佛。师曰。滩头石师子。曰意旨如何。师曰。有心江上住。不怕浪淘沙。问凝然湛寂时如何。师曰。不是阇黎安身立命处。曰如何是学人安身立命处。师曰。云有出山势。水无投涧声。问如何是教意。师曰。楞伽会上。曰如何是祖意。师曰。熊耳山前。曰教意祖意相去几何。师曰。寒松连翠竹。秋水对红莲。

　　滁州琅邪山智迁禅师

　　僧问。如何是琅邪境。师曰。松因有限萧疏老。花为无情取次开。曰如何是境中人。师曰。发长僧貌丑。问如何是和尚为人句。师曰。眼前三尺雪。曰莫便是也无。师曰。脑后一枝花。

　　泉州凉峰洞渊禅师

　　僧问。如何是涅槃。师曰。刀斫斧劈。曰如何是解脱。师曰。衫长裤短。问诸圣不到处。师还知也无。师曰。老来无力下禅床。问离四句绝百非时如何。师曰。柴门草自深。问狗子还有佛性也无。师曰。松直棘曲。问如何是佛。师曰。金沙照影。曰如何是道。师曰。玉女抛梭。曰佛与道相去几何。师曰。龟毛长二丈。兔角长八尺。

　　真州真如院方禅师

　　参琅邪。唯看柏树子话。每入室陈其所见。不容措词。常被喝出。忽一日大悟。直入方丈曰。我会也。琅邪曰。汝作么生会。师曰。夜来床荐暖。一觉到天明。琅邪可之。

　　宣州兴教院坦禅师

　　永嘉牛氏子。业打银。因淬砺瓶器有省。即出家。参琅邪。机语顿契。后依大衣怀禅师。时住兴教。擢为第一座。衣受他请。欲闻州乞师继之。时刁景纯学士。守宛陵。衣恐刁涉外议。乃于观音前祝曰。若坦首座道眼明白。堪任住持。愿示梦于刁学土。刁夜梦。牛在兴教法座上。衣凌晨辞州。刁举所梦。衣大笑。刁问其故。衣曰。坦首座姓牛。又属牛。刁就座出帖请之。师受请升座。有雪窦化主省宗。出问。诸佛未出世。人人鼻孔辽天。出世后。为甚么杳无消息。师曰。鸡足峰前风悄然。宗曰。未在更道。师曰。大雪满长安。宗曰。谁人知此意。令我忆南泉。拂袖归众。更不礼拜。师曰。新兴教今日失利。便归方丈。令人请宗至。师曰。适来错祇对一转语。人天众前。何不礼拜盖覆却。宗曰。大丈夫膝下有黄金。争肯礼拜无眼长老。师曰。我别有语在。宗乃理前语。至未在更道处。师曰。我有三十棒。寄你打雪窦。宗乃礼拜。

　　江州归宗可宣禅师

　　汉州人也。壮为僧。即出峡。依琅邪一语。忽投群疑顿息。琅邪可之。未几令分座。净空居士郭功甫过门。问道与厚。及师领归宗时。功甫任南昌尉。俄郡守恚师不为礼捃甚。遂作书寄功甫曰。某世缘尚有六年。奈州主抑逼。当弃余喘。托生公家。愿无见阻。功甫阅书惊喜。且颔之。中夜其妻梦间见师入其寝。失声曰。此不是和尚来处。功甫撼而问之。妻详以告。呼灯取书示之。相笑不已。遂孕。及生乃名宣老。期年记问如昔。至三岁。白云端禅师抵其家。始见之。曰吾侄来也。云曰。与和尚相别几年。宣倒指曰。四年矣。(盖与相别一年方死)云曰。甚处相别。曰白莲庄上。云曰。以何为验。曰爹爹妈妈明日请和尚斋。忽闻推车声。云问。门外是甚么声。宣以手作推车势。云曰。过后如何。曰平地两条沟。果六周无疾而逝。

　　秀州长水子璩讲师

　　郡之嘉兴人也。自落发。诵楞严不辍。从洪敏法师讲。至动静二相了然不生有省。谓敏曰。敲空击木。(木二作竹)尚落筌蹄。举目扬眉。已成拟议。去此二途。方契斯旨。敏拊而证之。然欲探禅源。罔知攸往。闻琅邪道重当世。即趋其席。值上堂次。出问。清净本然。云何忽生山河大地。琅邪凭陵答曰。清净本然。云何忽生山河大地。师领悟礼谢曰。愿侍巾瓶。琅邪谓曰。汝宗不振久矣。宜厉志扶持报佛恩德。勿以殊宗为介也。乃如教。再拜以辞。后住长水。承禀日。顾众曰。道非言象得。禅非拟议知。会意通宗。曾无别致。由是二宗仰之。尝疏楞严等经。盛行于世。

　　大愚芝禅师法嗣

　　南岳云峰文悦禅师

　　南昌徐氏子。初造大愚。闻示众曰。大家相聚吃茎齑。若唤作一茎齑。入地狱如箭射。便下座。师大骇。夜造方丈。愚问。来何所求。师曰。求心法。愚曰。法轮未转。食轮先转。后生趁色力健。何不为众乞食。我忍饥不暇何暇为汝说禅乎。师不敢违。未几愚移翠岩。师纳疏罢。复过翠岩求指示。岩曰。佛法未到烂却。雪寒。宜为众乞炭。师亦奉命。能事罢。复造方丈。岩曰。堂司阙人。今以烦汝。师受之不乐。恨岩不去心。地坐后架。桶箍忽散。自架堕落。师忽然开悟。顿见岩用处。走搭伽梨上寝堂。岩迎笑曰。维那且喜大事了毕。师再拜不及吐一辞而去。服勤八年。后出世翠岩。时首座领众出迎。问曰。德山宗乘即不问。如何是临济大用。师曰。你甚处去来。座拟议。师便掌。座拟对。师喝曰。领众归去。自是一众畏服。僧问。如何是道。师曰。路不拾遗。曰如何是道中人。师曰。草贼大败。僧礼拜。师嘘一声。问万法归一。一归何所。师曰。黄河九曲。曰如何是第一句。师曰。垂手过膝。曰如何是第二句。师曰。万里崖州。曰如何是第三句。师曰。粪箕扫帚。问。如何是深山岩崖佛法。师曰。猢狲倒上树。问如何是衲衣下事。师曰。皮里骨。问不涉廉纤。请师速道。师曰。须弥山。问如何是清净法身。师曰。柴阳荻草。上堂。语不离窠道。焉能出盖缠。片云横谷口。迷却几人源。所以道。言无展事。语不投机。承言者丧。滞句者迷。汝等诸人到这里凭何话会。良久曰。欲得不招无间业。莫谤如来正法轮。上堂。过去诸佛已灭。未来诸佛未生。正当今日佛法委在翠岩。放行则随机利物。把住则瓦解冰消。且道。把住好。放行好。良久曰。咄。这野狐精。击禅床下座。上堂。汝等诸人。与么上来。大似刺脑入胶盆。与么下去。也是平地吃交。直饶不来不去。朝打三千。暮打八百。上堂。道远乎哉。触事而真。圣远乎哉。体之则神。所以娑婆世界。以音声为佛事。香积世界。以香饭为佛事。翠岩这里。祇于出入息内。供养承事过现未来尘沙诸佛。无一空过者。过现未来尘沙诸佛。是翠岩侍者。无一不到。如一不到。三十拄杖。诸上座还会么。将此深心奉尘刹。是则名为报佛恩。上堂。有情之本。依智海以为源。含识之流。总法身而为体。祇为情生智隔。想变体殊。达本情忘。知心体合。诸禅德。会么。古佛与露拄相交。佛殿与灯笼斗额。若也不会。单重交折。上堂。竿木随身。逢场作戏。然虽如是。一手不独拍。众中莫有作家禅客。本分衲僧。出来共相唱和。有么。时有僧出礼拜。师曰。依稀似曲才堪听。又被风吹别调中。便下座。上堂。天明平旦。万事成办。北俱卢洲。长粳米饭。下座。上堂。有佛处不得住。无佛处急走过。你等诸人。横担拄杖。向甚么处行脚。良久曰。东胜身洲持钵。西瞿耶尼吃饭。上堂。假使心通无量时。历劫何曾异今日。且道。今日事作么生。良久曰。乌龟钻破壁。上堂。见闻觉知无障碍。声香味触常三昧。衲僧道会也。山是山。水是水。饥来吃饭。困来打睡。忽然。须弥山𨁝跳入你鼻孔里。摩竭鱼穿你眼睛中。作么生商量。良久曰。参堂去。上堂。一刀两段。未称宗师。就下平高。固非作者。翠岩到这里。口似匾担。你等诸人作么生商量。良久曰。欲得不招无间业。莫谤如来正法轮。上堂。若见诸相非相。即山河大地并无过咎。诸上座。终日着衣吃饭。未曾咬着一粒米。未曾挂着一缕丝。便能变大地作黄金。搅长河为酥酪。然虽如是。着衣吃饭即不无。衲僧门下汗臭气。也未梦见在。上堂。普贤行。文殊智。补陀岩上清风起。瞎驴趁队过新罗。吉獠舌头三千里。上堂。拈起拄杖曰。掌钵盂向香积世界。为甚么出身无路。挑日月于拄杖头上。为甚么有眼如盲。直得风行草偃。响顺声和。无纤芥可留。犹是交争底法。作么生是不交争底法。卓拄杖下座。上堂。临济先锋。放过一着。德山后令。且在一边。独露无私。一句作么生道。良久曰。堪嗟楚下钟离昧。(音抹)以拂子击禅床下座。上堂。教中道。种种取舍。皆是轮回。未出轮回。而辩圆觉。彼圆觉性。即同流转。若免轮回。无有是处。你等诸人。到这里且作么生辩圆觉。良久曰。荷叶团团团似镜。菱角尖尖尖似锥。以拂击禅床。上堂。古人道。山河石壁不碍眼光。师曰。作么生是眼。拈拄杖打禅床一下。曰。须弥山百杂碎即不问。你且道。娑竭罗龙王年多少。俗士问。如何是佛。师曰。着衣吃饭量家道。曰恁么则。退身三步叉手当胸去也。师曰。醉后添杯不如无。小参。举。百丈岁夜示众曰。你这一队后生。经律论固是不知。入众参禅。禅又不会。腊月三十日。且作么生折合去。师曰。灼然。诸禅德。去圣时遥。人心澹泊。看却今时丛林。更是不得所在之处。或聚徒三百五百。浩浩地。祇以饭食丰浓。寮舍稳便为旺化。中间孜孜为道者无一人。设有十个五个。走上走下。半青半黄。会即总道我会。各各自谓握灵蛇之珠。孰肯知非。及乎挨拶。鞭逼将来。直是万中无一。苦哉苦哉。所谓般若丛林岁岁凋。无明荒草年年长。就中今时后生。才入众来。便自端然拱手。受他别人供养。到处菜不择一茎。柴不搬一束。十指不沾水。百事不干怀。虽则一期快意。争奈三涂累身。岂不见。教中道。宁以热䥫缠身。不受信心人衣。宁以洋铜灌口。不受信心人食。上座若也是去。直饶变大地作黄金。搅长河为酥酪。供养上座。未为分外。若也未是。至于滴水寸丝。便须披毛戴角。牵犁拽耙偿他始得。不见祖师道。入道不通理。复身还信施。此是决定底。事终不虚也。诸上座。光阴可惜。时不待人。莫待一朝眼光落地。缁田无一篑之功。铁围陷百刑之痛。莫言不道。珍重。

　　苏州瑞光月禅师

　　僧问。俱胝一指。意旨如何。师曰。月落三更穿市过。

　　瑞州洞山子圆禅师

　　上堂。有僧出抛下坐具。师曰。一钓便上。僧提起坐具。师曰。弄巧成拙。僧曰。自古无生曲。须是遇知音。师曰。波斯入唐土。僧大笑归众。

　　石霜永禅师法嗣

　　南岳福严保宗禅师

　　上堂。世尊周行七步。举足全乖。目顾四方。触途成滞。金襕授去。殃及儿孙。玉偈传来。挂人唇吻。风幡悟性。未离色尘。钵水投针。全成管见。祖师九年面壁。不见纤毫。卢公六代传衣。图他小利。江西一喝。不解慎初。德峤全施。未知护末。南山鳖鼻。谩指踪由。北院枯松。徒彰风彩。云门顾鉴。落二落三。临济全提。错七错八。若说君臣五位。直如纸马过江。更推宾主交参。恰似泥人澡洗。独超象外。且非捉兔走鹰。混迹尘中。未是咬猪之狗。何异趒坑堕堑。正是避溺投罝。如斯之解。正在常途。出格道人。如何话会。岂不见。陶潜俗子。尚自睹事见机。而今祖室子孙。不可皮下无血。喝一喝。

　　郢州大阳如汉禅师

　　僧问。如何是敲磕底句。师曰。槛外竹摇风。惊起幽人睡。曰观音门大启也。师曰。师子咬人。乃曰。闻声悟道。失却观音眼睛。见色明心。昧了文殊巴鼻。一出一入。半开半合。泥牛昨夜游沧海。直至如今不见回。咄。

　　浮山远禅师法嗣

　　东京净因院道臻净照禅师

　　僧问。如何是佛。师曰。朝装香。暮换水。问如何是观音妙智力。师曰。河南犬吠。河北驴鸣。上堂。拈拄杖曰。楖栗木杖子。善能谈佛祖。聋人既得闻。哑人亦解语。指白石为玉。点黄金为土。便恁么会去。他家未相许。不相许。莫莽卤。南街打鼓北街舞。

　　庐州兴化仁岳禅师

　　泉南人也。僧问。如何是佛法大意。师曰。临济问黄檗。曰学人不会。师曰。三回吃棒来。问。如何是和尚家风。师曰。曲录禅床。曰客来如何祇待。师曰。拄杖子。问一大藏教。尽是名言。离此名言。如何指示。师曰。癞马揩枯柳。曰学人不会。师曰。骆驼好吃盐。曰毕竟如何。师曰。铁鞭指处马空嘶。

　　荆门军玉泉谓芳禅师

　　僧问。从上诸圣以何法示人。师拈起拄杖。僧曰。学人不会。师曰。两手分付。僧拟议。师便打。

　　宿州定林惠琛禅师

　　僧问。如何是道。师曰。祇在目前。僧曰。为甚么不见。师曰。瞎。

　　秀州本觉若珠禅师

　　僧问。如何是道。师举起拳。僧曰。学人不会。师曰。拳头也不识。上堂。说佛说祖。埋没宗乘。举古谈今。淹留衲子。拨开上路。谁敢当头。齐立下风。不劳拈出。无星秤子。如何辩得斤两。若也辩得。须弥祇重半铢若辩不得。拗折秤衡。向日本国。与诸人相见。

　　东京华严普孜禅师

　　僧问。如何是宾中宾。师曰。客路如天远。曰如何是宾中主。师曰。侯门似海深。曰如何是主中主。师曰。寰中天子来。曰如何是主中宾。师曰。塞外将军令。乃曰。宾中问主。互换机锋。主中问宾。同生同死。主中辩主。饮气吞声。宾中觅宾。白云万里。故句中无意。意在句中。于斯明得。一双孤雁扑地高飞。于斯未明。一对鸳鸯池边独立。知音禅客。相共证明。影响异流。切须子细。良久曰。若是陶渊明。攒眉便归去。

　　南康军清隐院惟湜禅师

　　僧问。如何是道。师曰。斜街曲巷。曰如何是道中人。师曰。百艺百穷。

　　潭州衡岳寺奉能禅师

　　上堂。宗风才举。万里云收。法令若行。千峰寒色。须弥顶上白浪滔天。大海波中红尘满地。应思黄梅昔日。少室当年。不能退己让人。遂使舂糠答志。断臂酬心。何似衡岳这里。山畬粟米饭。一桶没盐羹。苦乐共住。随高就低。且不是南头买贵。北头卖贱。直教文殊稽首。迦叶攒眉。龙树马鸣吞声饮气。目连鹙子且不能为。为甚如此。谛观法王法。法王法如是。

　　宝应昭禅师法嗣

　　滁州琅邪方锐禅师

　　上堂。造化无生物之心。而物物自成。雨露非润物之意。而灵苗自荣。所以。药剂不食。而病自损。良师不亲。而心自明。故知。妙慧灵光不从缘得。到这里方许你进步。琅邪与你别作个相见。还有么。若无。不可压良为贱。

　　郢州兴阳山希隐禅师

　　僧问。如何是悬崖撒手底句。师曰。明月照幽谷。曰如何是绝后再苏底句。师曰。白云生太虚。曰恁么则樵夫出林丘。处处歌春色。师曰。是人道得。上堂。了见不见。见了未了。路上行人。林间宿鸟。月里塔高十二层。天外星躔五百杪。要会么。手执夜明符。几个知天晓。参。

　　石门进禅师法嗣

　　明州瑞岩智才禅师

　　僧问。如何是截断众流句。师曰。好。曰如何是随波逐浪句。师曰。随。曰如何是函盖乾坤句。师曰。合。曰三句蒙师指。如何辩古今。师曰。向后不得错举。上堂。天平等故常覆。地平等故常载。日月平等故。四时常明。涅槃平等故。圣凡不二。人心平等故。高低无诤。拈拄杖卓一下曰。诸禅者。这拄杖子。昼夜为诸人。说平等法门。还闻么。若闻去。敢保诸人行脚事毕。若言不闻。亦许诸人顶门眼正。何故。是法平等。无有高下。是名阿耨多罗三藐三菩提。良久。笑曰。向下文长。

　　金山颖禅师法嗣

　　润州普慈院崇珍禅师

　　僧问。如何是普慈境。师曰。出门便见鹤林山。曰如何是境中人。师曰。入门便见珍长老。

　　大平州瑞竹仲和禅师

　　僧问。得坐披衣人尽委。向上宗乘事若何。师曰。但知冰是水。曰更有事也无。师曰。休问水成冰。曰弄潮须是弄潮人。师曰。这僧从浙中来。

　　润州金山怀贤圆通禅师

　　僧问。师扬宗旨。得法何人。师拈起拂子。僧曰。铁瓮城头曾印证。碧溪崖畔祖灯辉。师拂一拂曰。听事不真。唤钟作瓮。

　　越州石佛寺显忠祖印禅师

　　僧问。如何是不动尊。师曰。热鏊一猢狲。曰如何是千百亿化身。师曰。添香换水。点灯扫地。曰如何是毗庐师法身主。师曰。系马柱。曰。有甚么交涉。师曰。缚杀这汉。问会杀佛祖底。始是作家。如何是杀佛祖底剑。师曰。不斩死汉。曰如何是和尚剑。师曰。令不重行。问如何是相生。师曰。山河大地。曰如何是想生。师曰。兔子望月。曰如何是流注生。师曰。无间断。曰如何是色空。师曰。五彩屏风。上堂。咄咄咄。海底鱼龙尽枯竭。三脚虾蟆飞上天。脱壳乌龟火中活。上堂。点时不到。皂白未分。到时不点。和泥合水。露柱𨁝跳入灯笼里。即且从他。汝眉毛。因甚么。交拖在脚跟下。直饶于此明得。也是猢狲戴席帽。于此未明。何异曲蟮穿靴。然虽如此。笑我者多。哂我者少。

　　杭州净住院居说真净禅师

　　参达观。遂问曰。某甲经论粗明。禅直不信。愿师决疑。观曰。既不信禅。岂可明经。禅是经纲。经是禅网。提纲正纲。了禅见经。师曰。为某甲说禅看。观曰。向下文长。师曰。若恁么。经与禅乃一体。观曰。佛及祖非二心。如手搦拳。如拳搦手。师因而有省。乃成偈曰。二十余年用意猜。几番曾把此心灰而今潦倒逢知己。李白元来是秀才。

　　安吉州西余山拱辰禅师

　　上堂。灵云见华眼中着翳。玄沙蹙指体上遭迍。不知且恁么过时。自然身心安乐。上堂。理因事有。心逐境生。事境俱忘。千山万水。作么生得恰好去。良久曰。且莫剜肉成疮。师有祖源通要三十卷。行于世。

　　苏州昆山般若寺善端禅师

　　僧问。有生有灭。尽是常仪。无生无灭时如何。师曰。昆仑着靴空中立。曰莫便是为人处也无。师曰。石女簪花火里眠。曰大众证明。师曰。更看泥牛斗入海。

　　节使李端愿居士

　　儿时在馆舍。常阅禅书。长虽婚宦。然笃志祖道。遂于后圃筑室类兰若。邀达观处之。朝夕咨参。至忘寝食。观一日视公曰。非示现力。岂致尔哉。奈无个所入何。公问曰。天堂地狱。毕竟是有是无。请师明说。观曰。诸佛向无中说有。眼见空花。太尉就有里寻无。手揸水月。堪笑。眼前见牢狱不避。心外闻天堂欲生。殊不知。忻怖在心。善恶成境。太尉但了自心。自然无惑。公曰。心如何了。观曰。善恶都莫思量。公曰。不思量后。心归何所。观曰。且请太尉归宅。公曰。祇如人死后。心归何所。观曰。未知生。焉知死。公曰。生则某已知之。观曰。生从何来。公罔措。观起揕其胸曰。祇在这里。更拟思量个甚么。公曰。会得也。观曰。作么生会。公曰。祇知贪程。不觉蹉路。观拓开曰。百年一梦。今朝方省。既而说偈曰。三十八岁。懵然无知。及其有知。何异无知。滔滔汴水。隐隐隋堤。师其归矣。箭浪东驰。

　　洞庭月禅师法嗣

　　苏州荐福亮禅师

　　僧问。不假言诠。请师示诲。师曰。大众总见汝恁么问。曰莫祇这便是也无。师曰。罕逢穿耳客。

　　仗锡己禅师法嗣

　　台州黄岩保轩禅师

　　僧问。不欲无言略凭施设时如何。师曰。知而故犯。僧礼拜。师便打。

　　龙华岳禅师法嗣

　　安吉州西余师子净端禅师

　　本郡人也。姓丘氏。始见弄师子发明心要。往见龙华。蒙印可。遂旋里。合彩为师子皮。时被之。因号端师子。丞相章公慕其道。躬请开法吴山。化风盛播。开堂日。僧官宣疏。至推倒回头。趯翻不托。七轴之莲经未诵。一声之渔父先闻。师止之。遂登座。拈香祝圣罢。引声吟曰。本是潇湘一钓客。自西自东自南北。大众杂然称善。师顾笑曰。谛观法王法。法王法如是。便下座。上堂。二月二禅翁有何谓。春风触目百花开。公子王孙日日醺醺醉。唯有殿前陈朝桧。不入时人意。禅家流祇这是莫思虑。坦然斋后一瓯茶。长连床上伸脚睡。咄师到华亭。众请上堂。灵山师子。云间哮吼。佛法无可商量。不如打个筋斗。便下座。问羚羊未挂角时如何。师曰。怕曰。既是善知识。因何却怕。师曰。山僧不曾见。恁么差异畜生。

　　南岳下十二世

　　翠岩真禅师法嗣

　　潭州大沩慕喆真如禅师

　　抚州临川闻氏子。僧问。赵州庭柏。意旨如何。师曰。夜来风色紧。孤客已先寒。曰先师无此语。又作么生。师曰。行人始知苦。曰十载走红尘。今朝独露身。师曰。雪上加霜。问如何是城里佛。师曰。万人丛里不插标。曰如何是村里佛。师曰。泥猪疥狗。曰如何是山里佛。师曰。绝人往还。曰如何是教外别传底一句。师曰。翻译不出。问牛头未见四祖时如何。师曰。寒毛卓竖。曰见后如何。师曰。额头汗出。上堂。月生一。天地茫茫谁受屈。月生二。东西南北没巴鼻。月生三。善财特地向南参。所以道。放行也怛萨舒光。把住也泥沙匿曜。且道。放行是。把住是。良久曰。圆伊三点水。万物自尖新。上堂。古佛道。昔于波罗奈转四谛法轮。堕坑落堑。今复转最妙无上大法轮。土上加泥。如今还有不历阶梯。独超物外者么良久曰。出头天外看。谁是个中人。上堂。阿剌剌。是甚么。翻思当年破灶堕。杖子忽击着。方知孤负我。以拄杖击香台一下曰。堕堕。上堂。扪空追响。劳汝精神。梦觉觉非。复有何事。德山老人在汝诸人眉毛眼睫上。诸人还觉么。若也觉去。梦觉觉非。若也未觉。扪空追响。终无了期。直饶向这里倜傥分明。犹是梯山入贡。还有独超物外者么。良久曰。且莫诈明头。问大通智胜佛。十劫坐道场。为甚么。不得成佛道。师曰。苦杀人。上堂。白云澹泞。水注沧溟。万法本闲。复有何事。所以道。也有权。也有实。也有照。也有用。诸人到这里如何履践。良久曰。但有路可上。更高人也行。上堂。山僧本无积畜。且得粥足饭足。困来即便打眠。一任东卜西卜。上堂。古者道。一释迦。二元和。三佛陀。自余是甚么碗脱丘。慧光即不然。一释迦。二元和。三佛陀。总是碗脱丘。诸人还知慧光落处么。若也知去。许你具铁眼铜睛。若也不知。莫谓几经风浪险。扁舟曾向五湖游。上堂。拈起拄杖曰。一尘才起。大地全收。卓一下曰。妙喜世界百杂碎。且道。不动如来即今在甚么处。若人识得。可谓不动步而登妙觉。若也未识。向诸人眉毛眼睫里涅槃去也。又卓一下。上堂。不用思而知。不用虑而解。庐陵米价高。镇州萝卜大。上堂。拈起拄杖曰。智海拄杖。或作金刚王宝剑。或作踞地师子。或作探竿影草。或不作拄杖用。诸人还相委悉么。若也委悉去。如龙得水。似虎靠山。出没卷舒。纵横应用。如未相委。大似日中逃影。上堂。十方同聚会。个个学无为。此是选佛场。心空及第归慧光门下。直㧞超升不历科目。诸人既到这里风云布地。牙爪已成。但欠雷声烧尾。如今为你诸人。震忽雷去也。以拄杖击禅床下座。师于绍圣二年十月八日。无疾说偈曰。昨夜三更。风雷忽作。云散长空。前溪月落。良久。别众趋寂。阇维设利㪷许。大如豆。目睛齿爪不坏。门弟子分塔于京潭。

　　南岳西林崇奥禅师

　　僧问。一问一答。宾主历然。不问不答。如何辩别。师曰。坐底坐。立底立。曰便恁么会时如何。师曰。舌拄上腭。僧礼拜。师曰。不得讳却。

　　蒋山元禅师法嗣

　　明州雪窦法雅禅师

　　僧问。学人不问西来意。乞师方便指迷情。师曰。霹雳过头犹瞌睡。曰谢师答话。师曰。再三启口问何人。曰争奈学人未礼拜何。师曰。休钝置。

　　邵州丞熙应悦禅师

　　抚之宜黄戴氏子。上堂。我宗无语句。徒劳寻路布。现成公案已多端。那堪更涉他门户。觌面当机直下提。何用波吒受辛苦。咄。

　　双峰回禅师法嗣

　　阆州光国文赞禅师

　　僧问。不二之法。请师速道。师曰。领曰。恁么则。人人有分也。师曰。了。曰锦屏天下少。光国世间稀。师曰。退。

　　定慧信禅师法嗣

　　苏州穹窿智圆禅师

　　上堂。福臻不说禅。无事日高眠。有问祖师意。连擉两三拳。大众且道为甚么如此。不合恼乱山僧睡。

　　云峰悦禅师法嗣

　　桂州寿宁齐晓禅师

　　上堂。触目不会道。犹较些子。运足焉知路。错下名言。诸仁者。山僧今日将错就错。汝等诸人。见有眼。闻有耳。嗅有鼻。味有舌。因甚么却不会。良久曰。武帝求仙不得仙。王乔端坐却升天。咄僧问。大众云臻。合谈何事。师曰。波斯入闹市。曰恁么则。草偃风行去也。师曰。万里望乡关。

　　净因臻禅师法嗣

　　福州长庆惠暹文慧禅师

　　僧问。离上生之宝刹。登延圣之道场。如何是不动尊。师曰。孤舟载明月。曰忽遇橹棹俱停又作么生。师曰。渔人偏爱宿芦花。问长期进道。西天以蜡人为验。未审此间以何为验。师曰。铁弹子。曰意旨如何。师曰。大底大。小底小。

　　福州栖胜继超禅师

　　上堂。拈拄杖良久曰。三世诸佛。尽在这里𨁝跳。大众还会么。过去诸佛说了。未来诸佛未说。现在诸佛今说。敢问诸人。作么生是说底事。卓一下曰。苏嚧苏嚧。

　　兴化岳禅师法嗣

　　潭州兴化绍清禅师

　　上堂。祖师门下。佛法不存。善法堂前。仁义休说。然虽如是。事无一向。窃闻。哀哀父母。生我劬劳。欲报深恩。昊天罔极。发肤身体。弗敢毁伤。此鲁仲尼之孝也。轮转三界中。恩爱不能舍。弃恩入无为。真实报恩者。故我大觉世尊。雪山苦行。摩竭成道。往忉利天为母说法。此释迦之孝也。得大解脱。运大神通。手擎金锡。掌拓龙盂。诣地狱门。卓然寻省。见其慈母。悲泣无量。此目连之孝也。作么生是兴化之孝。良久曰。兴化今日不上天堂。不入地狱。于善法堂中灯王座上。为母说法。以报劬劳。且道。我母即今在甚么处乃曰。我母生前足善缘。无劳问佛定生天。人间上寿古今少。九十春秋减一年。下座。敢烦大众。烧一炷香。以助山僧报孝。既是山僧之母。为甚么却烦诸人烧香。不见道。东家人死。西家人助哀。以手捶胸曰。苍天苍天。

　　玉泉芳禅师法嗣

　　临江军慧力善周禅师

　　上堂。辽天鹘。万重云。祇一突。是甚么。咄师元祐元年十二月望日。沐浴净发。说偈曰。山僧住瑞筠。未尝形言句。七十三年来。七十三年去。言毕而逝。五日后须发再生。

　　南岳下十三世

　　大沩喆禅师法嗣

　　东京智海普融道平禅师

　　上堂。山僧不会佛法。为人总没来由。或时半开半合。或时全放全收。还如万人丛里。冷地掉个石头。忽然打着一个。方知触处周流。上堂。赵州有四门。门门通大道。玉泉有四路。路路透长安。门门通大道。毕竟谁亲到。路路透长安。分明进步看。拍膝一下曰。岁晚未归客。西风门外寒。上堂。举盘山示众曰。似地擎山。不知山之孤峻。如石含玉。不知玉之无瑕。古人恁么说话。大似抱赃叫屈。智海门下人人慷慨。生擒虎兕。活捉狞龙。眼里着得须弥山。耳里着得大海水。遂拈拄杖曰。不是向人夸伎俩。丈夫标致合如斯。卓拄杖下座。

　　洪州泐潭景祥禅师

　　建昌南城傅氏子。僧问。如何是祖师西来意。师曰。十个指头八个丫。问我手何似佛手。师曰。金鍮难辩。曰我脚何似驴脚。师曰。黄龙路险。曰。人人有个生缘。如何是和尚生缘。师曰。把定要津不通凡圣。中秋上堂。灵山话。曹溪指。放过初生斫额底。未问龙眠老古锥。昨夜三更转向西。正当恁么时。有人问如何是月。向明暗未分处。道得一句。便与古人共出一只手。如或未然。宝峰不免。依模画样。应个时节。乃打一圆相曰。清光万古复千古。岂止人间一夜看。师室中问僧。达磨西归。手𢹂只履。当时何不两只都将去。曰此土也要留个消息。师曰。一只脚在西天。一只脚在东土。着甚来由。僧无语。问僧。唯一坚密身。一切尘中现。如何是尘中现底身。僧指香炉曰。这个是香炉。师曰。带累三世诸佛。生陷地狱。僧罔措。师便打。师不安次。有僧问。和尚近日尊候如何。师曰。土地前烧二陌纸着。师常叉手夜坐。如对大宾。初坐手与趺缀。至五鼓必齐膺。因号祥叉手焉。

　　和州光孝慧兰禅师

　　不知何许人也。自号碧落道人。尝以触衣书七佛名。丛林称为兰布裈。有拟草庵歌一篇。行于世。具载普灯。建炎末。逆虏犯淮。执师见酋长。长曰。闻我名否。师曰。我所闻者。唯大宋天子之名。长恚令左右以锤击之。锤至辄断坏。长惊异。延麾下敬事之。经旬师索薪自焚。无敢供者。亲拾薪成龛。怡然端坐。烟焰一起。流光四腾。虏跪伏。灼肤者多。火绝得五色舍利。并其骨而北归。所执僧尼悉得自便。和人至今咏之。

　　潭州东明仁仙禅师

　　开堂日。僧问。世尊出世。梵王前引。帝释后随。和尚出世。有何祥瑞。师曰。任是百千诸佛。一时赶向水牯栏里。曰有何祥瑞。师曰。山僧不曾眼花。

　　泗州普照晓钦明悟禅师

　　僧问。师唱谁家曲。宗风嗣阿谁。师曰。东边更近东。曰沩山的子。智海亲孙也。师曰。却笑傍人把钓竿。上堂。引手撮空。展转莫及。翻身掷影。徒自劳形。当面拈来。却成蹉过。毕竟如何。拍禅床曰。洎合错商量。

　　庐山东林自遵正觉禅师

　　上堂。十五日已前。放过一着。十五日已后。未可商量。正当十五日。试道一句看。良久曰。山色翠秾春雨歇。柏庭香拥木兰开。

　　潭州福严置禅师

　　上堂。福严山上云。舒卷任朝昏。忽尔落平地。客来难讨门。

　　潭州东明迁禅师

　　久侍真如。晚居沩山真如庵。忠道者高其风。每叩之。一日阅首楞严次。忠问。如我按指海印发光。佛意如何。师曰。释迦老子好与二十棒。曰为甚么如此。师曰。用按指作么。曰汝暂举心。尘劳先起。又作么生。师曰。亦是海印发光。

　　雪窦雅禅师法嗣

　　衢州光孝普印慈觉禅师

　　泉州许氏子。室中问僧。父母未生已前。在甚么处行履。僧拟对。即打出。或曰。达么在你脚下。僧拟看。亦打出。或曰。道道。僧拟开口。复打出。

　　庆善震禅师法嗣

　　杭州庆善院普能禅师

　　上堂。事不获已。与诸人葛藤。一切众生。祇为心尘未脱。情量不除。见色闻声。随波逐浪。流转三界。汩没四生。致使正见不明。触途成滞。若也是非齐泯。善恶都忘。坐断报化佛头。截却圣凡途路。到这里方有少许相应。直饶如是。衲僧分上未为奇特。何故如此。才有是非。纷然失心。咄。上堂。拈拄杖曰。未入山僧手中。万法宛然。既入山僧手中。复有何事。良久曰。有意气时添意气。不风流处也风流。卓拄杖一下。

　　净土思禅师法嗣

　　杭州灵凤山万寿法诠禅师

　　僧问如何是佛。师曰。抱桩打拍浮。曰如何是法。师曰。黄泥弹子。曰如何是僧。师曰。剃除须发。曰三宝外还别有为人处也无。师举起一指。僧曰。不会。师曰。指在唯观月。风来不动幡。上堂。德山棒。临济喝。尽是无风波匝匝。灯笼𨁝跳过青天。露柱魂惊头脑裂。虽然如是。大似食盐加得渴。喝一喝。

　　杭州庆善守隆禅师

　　开堂日。僧问。知师久蕴囊中宝。今日当筵略借看。师曰。多少分明。曰师子吼时全露现。文殊仗剑又如何。师曰。惊杀老僧。问千佛出世。各有奇祥。和尚今日。以何为验。师曰。木人把板云中拍。曰。意旨如何。师曰。石女拈笙水底吹。上堂。花簇簇锦簇簇。盐酱年来事事足。留得南泉打破锅。分付沙弥煮晨粥。晨粥一任诸人吃。洗钵盂一句作么生会。多少人疑着。

　　护国月禅师法嗣

　　江陵府护国慧本禅师

　　僧问。有物先天地。无形本寂寥。未审是甚么物。师曰。一铤墨。曰恁么则。耀古照今去也。师曰。作么生是耀古照今底。僧便喝。师便打。上堂。好个时节。谁肯承当。苟或无人。不如惜取。良久曰。弹雀夜明珠。

　　南岳下十四世

　　智海平禅师法嗣

　　东京净因蹒庵继成禅师

　　袁之宜春刘氏子。上堂。拈拄杖曰。清净本然。云何忽生山河大地。看看富楼那穿过释迦老子鼻孔。释迦老子钻破虚空肚皮。且道。山河大地在甚么处。掷下拄杖。召大众曰。虚空翻筋斗。向新罗国里去。也是你诸人。切忌认叶止啼。刻舟寻剑。上堂。茫茫尽是觅佛汉。举世难寻闲道人。棒喝交驰成药忌。了亡药忌未天真。上堂。昆仑奴着铁裤。打一棒行一步。争似。火中钓鳖。日里藏冰。阴影门翻魍魉。虚空缚杀麻绳。上堂。狭路相逢且莫疑。电光石火已迟迟。若教直下三心彻。祇在如今一饷时。到这里。直使问来答去。火迸星飞。互换主宾。照用得失。波翻岳立。玉转珠回。衲僧面前了无交涉。岂不见。拈花鹫岭独许饮光。问疾毗耶谁当金粟。那知微笑已成途辙。纵使默然未免风波。要须格外相逢始解。就中颖契。还会么。一曲寥寥动今古。洛阳三十六峰西。上堂。举不顾即差互。拟思量何劫悟。大众。枯桑知天风。是顾不顾。海水知天寒。是思不思。且唤甚么作悟底道理。兔角杖头挑法界。龟毛拂子舞三台。上堂。鼻里音声耳里香。眼中咸淡舌玄黄。意能觉触身分别。冰室如春九夏凉。如斯见得。方知男子身中入定时。女子身中从定出。葵花随日转。犀纹玩月生。香枫化老人。螟𧕅成蜾𧕳。若也不知。苦哉佛陀耶。许你具只眼。上堂。一念心清净。佛居魔王殿。一念恶心生。魔王居佛殿。怀禅师曰。但恁么信去唤作脚踏实地而行。终无别法。亦无别道理。老僧恁么举了。祇恐你诸人见兔放鹰。刻舟求剑。何故。功德天。黑暗女。有智主人。二俱不受。上堂。举汾阳拈拄杖示众曰。三世诸佛在这里。为汝诸人无孔窍。遂走向山僧拄杖里去。强生节目。师曰。汾阳与么示徒。大似担雪填井傍若无人。山僧今日为汝诸人出气。拈起拄杖曰。三世诸佛不敢强生节目。却从山僧拄杖里走出。向诸人道。我不敢轻于汝等。汝等皆当作佛。说是语已。翻筋斗向拘尸罗城里去也。掷下拄杖曰。若到诸方。分明举似。师同圆悟法真慈受并十大法师禅讲千僧。赴太尉陈公良弼府斋时。徽宗皇帝私幸观之。太师鲁国公亦与焉。有善华严者乃贤首宗之义虎也。对众问诸禅曰。吾佛设教。自小乘至于圆顿。扫除空有。独证真常。然后万德庄严。方名为佛。常闻。禅宗一喝能转凡成圣。则与诸经论似相违背。今一喝若能入吾宗五教。是为正说。若不能入。是为邪说。诸禅视师。师曰。如法师所问。不足三大禅师之酬。净因小长老可以使法师无惑也。师召善。善应诺。师曰。法师所谓。愚法小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不有而有。不空而空。(或作空而不有。有而不空)义也。如我一喝。非唯能入五教。至于工巧技艺。诸子百家。悉皆能入。师震声喝一喝。问善曰。闻么。曰闻。师曰。汝既闻此一喝。是有。能入小乘教。须臾又问善曰。闻么。曰不闻。师曰。汝既不闻。适来一喝是无。能入始教。遂顾善曰。我初一喝。汝既道有。喝久声销。汝复道无。道无则元初实有。道有则而今实。无不有不无。能入终教。我有一喝之时。有非是有。因无故有。无一喝之时。无非是无。因有故无。即有即无。能入顿教。须知我此一喝。不作一喝用。有无不及。情解俱忘。道有之时。纤尘不立。道无之时。横遍虚空。即此一喝入百千万亿喝。百千万亿喝入此一喝。是故能入圆教。善乃起再拜。师复谓曰。非唯一喝为然。乃至一语一默。一动一静。从古至今。十方虚空。万象森罗。六趣四生。三世诸佛。一切圣贤。八万四千法门。百千三昧。无量妙义。契理契机。与天地万物一体。谓之法身。三界唯心。万法唯识。四时八节。阴阳一致。谓之法性。是故。华严经云。法性遍在一切处。有相无相。一声一色。全在一尘中。含四义事理。无边周遍无余。参而不杂。混而不一。于此一喝中皆悉具足。犹是建化门庭随机方便。谓之小歇场。未至宝所。殊不知。吾祖师门下以心传心。以法印法。不立文字。见性成佛。有千圣不传底向上一路在。善又问曰。如何是向上一路。师曰。汝且向下会取。善曰。如何是宝所。师曰。非汝境界。善曰。望禅师慈悲。师曰。任从沧海变。终不为君通。善胶口而退。闻者靡不叹仰。皇帝顾谓近臣曰。禅宗玄妙深极如此。净因才辩亦罕有也。近臣奏曰。此宗师之绪余也。

　　南岳法轮彦孜禅师

　　处之龙泉陈氏子。上堂。若是谛当汉。通身无隔碍。举措绝毫厘。把手出红尘。拨开向上窍。当头劄定。不犯锋棱。转握将来。应用恰好。丝毫不漏。函盖相应。任是诸佛诸祖。觑着寒毛卓竖。会么。吃茶去。僧问。如何是不涉烟波底句。师曰。皎皎寒松月。飘飘谷口风。曰万差俱扫荡。一句截流机。师曰。点僧曰。到师曰。借人面具舞三台。问如何是佛。师曰。白额大虫。曰祇如洞山道麻三斤。又作么生。师曰。毒蛇钻露柱。曰学人不晓。师曰。踏着始惊人。

　　衡州开福崇哲禅师

　　邵州刘氏子。上堂。妙体堂堂触处彰。快须回首便承当。今朝对众全分付。莫道侬家有覆藏。掷拂子召侍者曰。因甚打下老僧拂子。问一水吞空远。三峰峭壁危。猊台重拂拭。共喜主人归。未审到家如何施设。师曰。空手捻双拳。曰意旨如何。师曰。突出难辩。上堂。山僧有三印。更无增减剩。觌面便相呈。能转凡成圣。诸人还知么。若也未知。不免重重注破。一印印空。日月星辰列下风。一印印泥。头头物物显真机。一印印水。捩转鱼龙头作尾。三印分明体一同。看来非赤又非红。互换高低如不荐。青山依旧白云中。

　　泐潭祥禅师法嗣

　　台州鸿福德升禅师

　　衡阳人也。上堂。诸人恁么上来。堕在见闻觉知。恁么下去。落在动静施为。若也不去不来。正是鬼窟活计。如何道得出身底句。若也道得。则分付拄杖子。若道不得。依而行之。卓拄杖。下座。

　　建宁府万寿慧素禅师

　　上堂。僧问。劫火洞然。大千俱坏。未审这个还坏也无。大随曰。坏修山主曰。不坏。未审。孰是孰非。师曰。一坏一不坏。笑杀观自在。师子蓦咬人。狂狗尽逐块。复曰。会么。曰不会。师曰。漆桶不快便。下座。一日有僧来作礼。师问甚处来。曰和尚合知某来处。师曰。湖南担屎汉。江西刈禾客。曰和尚真人天眼目。某在大沩充园头。东林作藏主。师打三棒喝出。绍兴二十三年六月朔。沐浴趺坐。书偈曰。昨夜风雷。忽尔露柱生出两指。天明笑倒。灯笼拄杖依前扶起。拂子𨁝跳过流沙。夺转胡僧一只履。于是俨然而逝。

　　明州香山道渊禅师

　　本郡人。上堂。酒市鱼行。头头宝所。鸦鸣鹊噪。一一妙音。卓拄杖曰。且道这个是何佛事。狼籍不少。上堂。香山有个话头。弥满四大神洲。若以佛法批判。还如认马作牛。诸人既不作佛法批判。毕竟是甚么道理。击拂子。无鑐锁子不厌动摇。半夜枕头要须摸着。下座。

　　建宁府开善木庵唱琼首座

　　信之上饶人。丛林以耆德尊之。泐潭亦谓其饱参分座。日尝举只履西归语。谓众曰。坐脱立亡倒化即不无。要且未有逝而复出遗履者。为复后代儿孙不及祖师。为复祖师剩有这一着子。乃大笑曰。老野狐。绍兴庚申冬。信守以超化革律为禅。迎为第一祖。师语专使曰。吾初无意人间。欲为山子。正为宗派耳。然恐多不能往。受请已取所藏泐潭绘像与木庵二字。仍书偈嘱清泉亨老。寄得法弟子慧山曰。口觜不中祥老子。爱向丛林鼓是非。分付雪峰山首座。为吾痛骂莫饶伊。顾专使曰。为我传语侍郎。行计迫甚。不及修答。声绝而化。

　　景淳知藏

　　梅州人。于化度寺得度。往依泐潭。入室次。潭问。陕府铁牛重多少。师叉手近前。曰且道重多少。潭曰。尾在黄河北。头枕黄河南。善财无鼻孔。依旧向南参。师拟议。潭便打。忽顿彻。巾侍有年。竟隐居林壑。尝作偈曰。怕寒懒剃髼松发。爱暖频添榾柮柴。破衲伽黎撩乱搭。谁能劳力强安排。

　　信州怀玉用宣首座

　　四明彭氏子。幼为僧。径趋丛席。侍泐潭于黄檗。一日自临川持钵归。值潭晚参。有云。一叶飘空便见秋。法身须透闹瞅啾。师闻领旨。潭为证据。后依大慧。慧亦谓其类己。以是名卿钜公列刹迎礼不就。尝有颂大愚答佛话。曰锯解秤锤。出老杜诗。红稻啄残鹦鹉颗。碧梧栖老凤凰枝。

　　光孝兰禅师法嗣

　　明州芦山无相法真禅师

　　江南李主之裔也。上堂。欲明向上事。须具顶门眼。若具顶门眼。始契出家心。既契出家心。常具顶门眼。要会顶门眼么。四京人着衣吃饭。两浙人饱暖自如。通玄峰顶香风清。花发蟠桃三四株。

　　南岳下十五世

　　净因成禅师法嗣

　　台州瑞岩如胜佛灯禅师

　　上堂。人人领略释迦。个个平欺达磨及乎问着宗纲。束手尽云放过。放过即不无。祇如女子出定。赵州洗钵盂又作么生话会。鹤有九皋难翥翼。马无千里谩追风。

　　无为军冶父实际道川禅师

　　昆山狄氏子。初为县之弓级。闻东斋谦首座为道俗演法。往从之。习坐不倦。一日因不职遭笞。忽于杖下大悟。遂辞职依谦。谦为改名道川。且曰。汝旧呼狄三。今名道川。川即三耳。汝能竖起脊梁了办个事。其道如川之增。若放倒。则依旧狄三也。师铭于心。建炎初。圆顶游方。至天封踸庵与语锋投。庵称善。归憩东斋。道俗愈敬。有以金刚般若经请问者。师为颂之。今盛行于世。隆兴改元。殿撰郑公乔年漕淮西。适冶父虚席。迎开法。上堂。群阴剥尽一阳生。草木园林尽发萌。唯有衲僧无底钵。依前盛饭又盛羹。上堂。举雪峰一日登座。拈拄杖东觑曰。东边底。又西觑曰。西边底。诸人还知么。掷下拄杖曰。向这里会取。师曰。东边觑了复西观。拄杖重重话岁寒。带雨一枝花落尽。不烦公子倚阑干。

　　五灯严统卷第十二
卍新纂续藏经第 81 册 No. 1568 五灯严统(卷10-25)


　　五灯严统卷第十三

　　曹洞宗

　　青原下四世

　　云岩晟禅师法嗣

　　瑞州洞山良价悟本禅师

　　会稽俞氏子。幼岁从师念般若心经。至无眼耳鼻舌身意处。忽以手扪面问师曰。某甲有眼耳鼻舌等。何故经言无。其师骇然异之。曰吾非汝师。即指往五泄山。礼默禅师。披剃。年二十一。诣嵩山具戒游方。首诣南泉。值马祖讳辰修斋。泉问众曰。来日设马祖斋。未审。马祖还来否。众皆无对。师出对曰。待有伴即来。泉曰。此子虽后生。甚堪雕琢。师曰。和尚莫压良为贱。次参沩山。问曰。顷闻。南阳忠国师有无情说法话。某甲未究其微。沩曰。阇黎莫记得么。师曰。记得。沩曰。汝试举一遍看。师遂举。僧问如何是古佛心。国师曰。墙壁瓦砾是。僧曰。墙壁瓦砾。岂不是无情。国师曰。是僧曰。还解说法否。国师曰。常说炽然说无间歇。僧曰。某甲为甚么不闻。国师曰。汝自不闻。不可妨他闻者也。僧曰。未审。甚么人得闻。国师曰。诸圣得闻。僧曰。和尚还闻否。国师曰。我不闻。僧曰。和尚既不闻。争知无情解说法。国师曰。赖我不闻。我若闻。即齐于诸圣汝即不闻我说法也。僧曰。恁么则众生无分去也。国师曰。我为众生说。不为诸圣说。僧曰。众生闻后如何。国师曰。即非众生。僧曰。无情说法据何典教。国师曰。灼然。言不该典。非君子之所谈。汝岂不见。华严经云。刹说众生说。三世一切说。师举了。沩曰。我这里亦有。祇是罕遇其人。师曰。某甲未明。乞师指示。沩竖起拂子曰。会么。师曰。不会。请和尚说。沩曰。父母所生口。终不为子说。师曰。还有与师同时慕道者否。沩曰此去澧陵攸县石室相连。有云岩道人。若能拨草瞻风。必为子之所重。师曰。未审此人如何。沩曰。他曾问老僧。学人欲奉师去时如何。老僧对他道。直须绝渗漏始得。他道。还得不违师旨也无。老僧道。第一不得道。老僧在这里。师遂辞沩山。径造云岩。举前因缘了。便问无情说法甚么人得闻。岩曰。无情得闻。师曰。和尚闻否。岩曰。我若闻。汝即不闻吾说法也。师曰。某甲为甚么不闻。岩竖起拂子曰。还闻么。师曰。不闻。岩曰我说法。汝尚不闻。岂况无情说法乎。师曰。无情说法该何典教。岩曰。岂不见。弥陀经云。水鸟树林。悉皆念佛念法。师于此有省。乃述偈曰。也大奇也大奇。无情说法不思议。若将耳听终难会。眼处闻时方得知。师问云岩。某甲有余习未尽。岩曰。汝曾作甚么来。师曰。圣谛亦不为。岩曰。还欢喜也未。师曰。欢喜则不无。如粪扫堆头。拾得一颗明珠。师问云岩。拟欲相见时如何。曰问取通事舍人。师曰。见问次。曰向汝道甚么师辞云岩。岩曰。甚么处去。师曰。虽离和尚。未卜所止。曰莫湖南去。师曰。无曰莫归乡去。师曰。无曰。早晚却回。师曰。待和尚有住处即来。曰自此一别难得相见师曰。难得不相见。临行又问。百年后。忽有人问还邈得师真否。如何祇对。岩良久曰。祇这是。师沉吟。岩曰。价阇黎承当个事。大须审细。师犹涉疑。后因过水。睹影大悟前旨。有偈曰。切忌从他觅。迢迢与我疏。我今独自往。处处得逢渠。渠今正是我。我今不是渠。应须恁么会。方得契如如。他日因供养云岩真次。僧问。先师道。祇这是。莫便是否。师曰。是曰。意旨如何。师曰。当时几错会先师意。曰未审。先师还知有也无。师曰。若不知有。争解恁么道。若知有。争肯恁么道。(长庆云。既知有。为甚么恁。么道。又云。养子方知父慈)师在泐潭见初首座。有语曰。也大奇也大奇。佛界道界不思议。师遂问曰。佛界道界即不问。祇如说佛界道界底是甚么人。初良久无对。师曰。何不速道。初曰。争即不得。师曰。道也未曾道。说甚么争即不得。初无对。师曰。佛之与道俱是名言。何不引教。初曰。教道甚么。师曰。得意忘言。初曰。犹将教意向心头作病在。师曰。说佛界道界底病大小。初又无对。次日忽迁化。时称师为问杀首座价师。自唐大中末。于新丰山接诱学徒。厥后盛化豫章高安之洞山。权开五位。善接三根。大阐一音。广弘万品。横抽宝剑。剪诸见之稠林。妙叶弘通截万端之穿凿。又得曹山。深明的旨。妙唱嘉猷。道合君臣。偏正回互。由是洞上玄风播于天下。故诸方宗匠咸共推尊之曰曹洞宗。师因云岩讳日营斋。僧问。和尚于云岩处。得何指示。师曰。虽在彼中。不蒙指示。曰既不蒙指示。又用设斋作甚么。师曰。争敢违背他。曰。和尚初见南泉。为甚么却与云岩设斋。师曰。我不重先师道德佛法。祇重他不为我说破。曰和尚为先师设斋还肯先师也无。师曰。半肯。半不肯。曰为甚么不全肯。师曰。若全肯。即孤负先师也。问欲见和尚本来师。如何得见。师曰。年牙相似。即无阻矣。僧拟进语。师曰。不蹑前踪。别请一问。僧无对。(云居代云。恁么则不见和尚本来师也。僧问长庆如何是。年牙相似者。庆云。古人恁么道。阇黎又向这里觅个甚么)问寒暑到来如何迴避。师曰。何不向无寒暑处去。曰如何是无寒暑处。师曰。寒时寒杀阇黎。热时热杀阇黎。上堂。还有不报四恩三有者么。众无对。又曰。若不体此意。何超始终之患。直须心心不触物。步步无处所。常无间断始得相应直须努力莫闲过日。问僧甚处来。曰游山来师曰还到顶么。曰到。师曰。顶上有人么。曰无人。师曰。恁么则不到顶也曰若不到顶。争知无人。师曰何不且住。曰某甲不辞住。西天有人不肯。师曰我从来疑着这汉。师与泰首座冬节吃果子次。乃问。有一物。上拄天。下拄地黑似漆。常在动用中。动用中收不得。且道过在甚么处。泰曰。过在动用中。(同安显别云不知)师唤侍者掇退果卓问雪峰从甚处来。曰天台来。师曰。见智者否。曰义存吃铁棒有分。僧问。如何是西来意。师曰。大似骇鸡犀。问蛇吞虾蟆。救则是。不救则是。师曰。救则双目不睹。不救则形影不彰。有僧不安。要见师。师遂往。僧曰。和尚何不救取人家男女。师曰。你是甚么人家男女。曰某甲是大阐提人家男女。师良久。僧曰。四山相逼时如何。师曰。老僧日前也向人家屋檐下过来。曰回互。不回互。师曰。不回互。曰教某甲向甚处去。师曰。粟畬里去。僧嘘一声曰珍重。便坐脱。师以拄杖敲头三下曰。汝祇解与么去不解与么来。因夜参不点灯。有僧出问话退后。师令侍者点灯。乃召适来问话僧出来。其僧近前。师曰。将取三两粉来。与这个上座。其僧拂袖而退。自此省发。遂罄舍衣资设斋。得三年后辞师。师曰。善为。时雪峰侍立。问曰。祇如这僧辞去。几时却来。师曰。他祇知一去。不解再来。其僧归堂。就衣钵下坐化。峰上报师。师曰。虽然如此。犹较老僧三生在。雪峰上问讯。师曰。入门来须有语。不得道早个入了也。峰曰。某甲无口。师曰。无口且从。还我眼来。峰无语。(云居别前语云。待某甲有口即道。长庆别云。恁么则某甲谨退)雪峰般柴次。乃于师面前抛下一束。师曰。重多少。峰曰。尽大地人提不起。师曰。争得到这里。峰无语。问僧甚处来。曰三祖塔头来师曰。既从祖师处来。又要见老僧作甚么。曰祖师即别。学人与和尚不别师曰。老僧欲见阇黎本来师。还得否。曰亦须待和尚自出头来始得。师曰。老僧适来暂时不在。官人问。有人修行否。师曰。待公作男子即修行。僧问。相逢不拈出。举意便知有。时如何。师乃合掌顶戴。问僧作甚么来。曰孝顺。和尚来。师曰。世间甚么物最孝顺。僧无对。上堂。有一人。在千人万人中。不背一人。不向一人。你道此人具何面目。云居出曰。某甲参堂去师有时曰。体得佛向上事。方有些子语话分。僧问。如何是语话。师曰。语话时阇黎不闻。曰和尚还闻否。师曰。不语话时即闻。问如何是正问正答。师曰。不从口里道。曰若有人问师还答否。师曰。也未曾问问如何是从门入者非宝。师曰。便好休。问和尚出世几人肯。师曰。并无一人肯。曰为甚么并无一人肯。师曰。为他个个气宇如王。师问讲维摩经僧曰。不可以智知。不可以识识。唤作甚么语。曰赞法身语。师曰。唤作法身。早是赞也。问时时勤拂拭。为甚么不得他衣钵。未审甚么人合得。师曰。不入门者。曰祇如不入门者。还得也无。师曰。虽然如此。不得不与他却。又曰。直道本来无一物。犹未合得他衣钵。汝道甚么人合得。这里合下得一转语。且道下得甚么语。时有一僧下九十六转语。并不契。末后一转始惬师意。师曰。阇黎何不早恁么道。别有一僧密听。祇不闻末后一转。遂请益其僧。僧不肯说。如是三年相从。终不为举。一日因疾其僧。曰某三年请举前话。不蒙慈悲。善取不得。恶取去。遂持刀白曰。若不为某举即杀上座去也。其僧悚然曰。阇黎且待我为你举。乃曰。直饶将来亦无处着。其僧礼谢。有庵主不安。凡见僧便曰。相救。相救。多下语不契。师乃去访之。主亦曰相救。师曰。甚么相救。主曰。莫是药山之孙。云岩嫡子么。师曰。不敢。主合掌曰。大家相送。便迁化。僧问。亡僧迁化。向甚么处去。师曰。火后一茎茆。问师寻常教学人行鸟道。未审如何是鸟道。师曰。不逢一人。曰如何行。师曰。直须足下无私去。曰祇如行鸟道。莫便是本来面目否。师曰。阇黎因甚颠倒。曰甚么处是学人颠倒。师曰。若不颠倒。因甚么却认奴作郎。曰如何是本来面目。师曰。不行鸟道。师谓众曰。知有佛向上人。方有语话分。僧问。如何是佛向上人。师曰。非佛。(保福别云。佛非。法眼别云。方便呼为佛)师与密师伯过水。乃问。过水事作么生。伯曰。不湿脚。师曰。老老大大作这个语。话伯曰你又作么生。师曰。脚不湿。问僧甚处去来。曰制鞋来。师曰。自解依他。曰依他。师曰。他还指教汝也无。曰允即不违。僧问茱萸如何是沙门行。萸曰。行则不无。有觉即乖。别有僧举似师。师曰。他何不道。未审是甚么行。僧遂进此语。萸曰。佛行佛行。僧回举似师。师曰。幽州犹似可。最苦是新罗。(东禅齐拈云。此语还有疑讹也无。若有。且道甚么处不得。若无他又道。最苦是新罗。还点检得出么。他道。行则不无。有觉即乖。却令再问是甚么行。叉道。佛行。那僧是会了问。不会了问。请断看)僧却问。如何是沙门行。师曰。头长三尺。颈长二寸。师令侍者持此语问三圣然和尚。圣于侍者手上掐。一掐侍者回举似师。师肯之。师见幽上座来。遽起向禅床后立。幽曰。和尚为甚么迴避学人。师曰。将谓阇黎不见老僧。问如何是玄中又玄。师曰。如死人舌。师洗钵次。见两乌争虾蟆。有僧便问。这个因甚么到恁么地。师曰。祇为阇黎。问如何是毗卢师法身主。师曰。禾茎粟干。问三身之中。阿那身不堕众数。师曰。吾常于此切。(僧问曹山。先师道吾常于此切。意作么生。山云。要头便斫去。又问。雪峰。峰以拄杖劈口打云。我亦曾到洞山来)会下有老宿去云岩回。师问。汝去云岩。作甚么。宿曰。不会。师代曰。堆堆地。师行脚时。会一官人曰。三祖信心铭弟子拟注。师曰。才有是非。纷然失心。作么生注。(法眼代云。恁么则弟子不注也)师看稻次。见朗上座牵牛。师曰。这个牛须好看。恐伤人苗稼。朗曰。若是好牛。应不伤人苗稼。僧问。如何是青山白云父。师曰。不森森者是曰如何是白云青山儿。师曰。不辩东西者是。曰如何是白云终日倚。师曰。去离不得。曰如何是青山总不知。师曰。不顾视者是。问清河彼岸是甚么草。师曰。是不萌之草。师作五位君臣颂曰。正中偏。三更初夜月明前。莫怪相逢不相识。隐隐犹怀旧日嫌。偏中正。失晓老婆逢古镜。分明觌面别无真。休更迷头犹认影。正中来。无中有路隔尘埃。但能不触当今讳。也胜前朝断舌才。兼中至。两刃交锋不须避好手犹如火里莲。宛然自有冲天志。兼中到。不落有无谁敢和。人人尽欲出常流。折合还归炭里坐。上堂。向时作么生。奉时作么生。功时作么生。共功时作么生。功功时作么生。僧问。如何是向。师曰。吃饭时作么生。曰如何是奉。师曰。背时作么生。曰如何是功。师曰。放下钁头时作么生。曰如何是共功。师曰。不得色。曰如何是功功。师曰。不共。乃示颂曰圣主由来法帝尧。御人以礼曲龙腰。有时闹市头边过。到处文明贺圣朝。

　　净洗浓妆为阿谁。子规声里劝人归。百花落尽啼无尽。更向乱峰深处啼。

　　枯木花开劫外春。倒骑玉象趁麒麟。而今高隐千峰外。月皎风清好日辰。

　　众生诸佛不相侵。山自高兮水自深。万别千差明底事。鹧鸪啼处百花新。

　　头角才生已不堪。拟心求佛好羞惭。迢迢空劫无人识。肯向南询五十三。

　　师因曹山辞。遂嘱曰。吾在云岩先师处。亲印宝镜三昧。事穷的要今付于汝。词曰。如是之法。佛祖密付。汝今得之。宜善保护。银碗盛雪。明月藏鹭类之弗齐。混则知处。意不在言。来机亦赴。动成窠臼。差落顾伫。背触俱非。如大火聚。但形文彩。即属染污。夜半正明。天晓不露。为物作则。用㧞诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。叠而为三。变尽成五。如荎(徒结切)草味。如金刚杵。正中妙挟。敲唱双举。通宗通涂。挟带挟路。错然则吉。不可犯忤。天真而妙。不属迷悟。因缘时节。寂然昭著。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辙。请观前古。佛道垂成。十劫观树。如虎之缺。如马之馵(之戍切)以有下劣。宝几珍御。以有惊异。狸奴白牯。羿以巧力。射中百步。箭锋相直。巧力何预。木人方歌。石女起舞。非情识到。宁容思虑。臣奉于君。子顺于父。不顺非孝。不奉非辅。潜行密用。如愚若鲁。但能相续。名主中主。师又曰。末法时代。人多干慧。若要辩验真伪。有三种渗漏。一曰。见渗漏。机不离位。堕在毒海。二曰。情渗漏。滞在向背。见处偏枯。三曰。语渗漏。究妙失宗。机昧终始。浊智流转。于此三种子宜知之。又纲要偈三首。一敲唱俱行。偈曰。金针双锁备。叶路隐全该。宝印当风妙。重重锦缝开。二金锁玄路。偈曰。交互明中暗。功齐转觉难。力穷忘进退。金锁网鞔鞔。三不堕凡圣。(亦名理事不涉)偈曰。事理俱不涉。回照绝幽微。背风无巧拙。电火烁难追。上堂。道无心合人。人无心合道。欲识个中意。一老一不老。(后僧问曹山。如何是一老。山云。不扶持云。如何是一不老。山云。枯木。僧又举似逍遥忠。忠云。三从六义)。

　　问僧。世间何物最苦。曰地狱最苦。师曰。不然。在此衣线下。不明大事。是名最苦。师与密师伯行次。指路傍院曰。里面有人。说心说性。伯曰。是谁。师曰。被师伯一问。直得去死十分。伯曰。说心说性底谁。师曰。死中得活。问僧。名甚么。曰某甲。师曰。阿那个是阇黎主人公。曰见祗对。次师曰。苦哉苦哉。今时人例皆如此。祇认得驴前马后底。将为自己佛法平沈此之是也。宾中主尚未分。如何辩得主中主。僧便问。如何是主中主。师曰。阇黎自道取。曰某甲道得即是宾中主。(云居代云。某甲道得不是宾中主)如何是主中主。师曰。恁么道即易。相续也大难。遂示颂曰。嗟见今时学道流。千千万万认门头。恰似入京朝圣主。祇到潼关便即休。师不安。令沙弥传语云居。乃嘱曰。他或问和尚安乐否。但道云岩路相次绝也。汝下此语须远立。恐他打汝。沙弥领旨去传语。声未绝。早被云居打一棒。沙弥无语。(同安显代云。恁么则云岩一枝不坠也。云居锡云。上座且道云岩路绝不绝。崇寿稠云。古人打此一棒。意作么生)师将圆寂。谓众曰。吾有闲名在世。谁人为吾除得。众皆无对。时沙弥出曰。请和尚法号。师曰。吾闲名已谢。(石霜云。无人得他肯。云居云。若有闲名非吾先师。曹山云。从古至今无人辩得。疏山云。龙有出水之机。无人辩得)。

　　僧问。和尚违和。还有不病者也无。师曰。有曰。不病者还看和尚否。师曰。老僧看他有分。曰。未审和尚如何看他。师曰。老僧看时不见有病。师乃问僧。离此壳漏子。向甚么处与吾相见。僧无对。师示颂曰。学者恒沙无一悟。过在寻他舌头路。欲得忘形泯踪迹。努力殷勤空里步。乃命剃发澡身。披衣声钟。辞众俨然坐化。时大众号恸移晷不止。师忽开目。谓众曰。出家人心不附物是真修行。劳生惜死哀悲何益。复令主事办愚痴斋。众犹慕恋不已。延七日食具方备。师亦随众斋毕。乃曰。僧家无事。大率临行之际。勿须喧动。遂归丈室端坐长往。当咸通十年三月。寿六十三。腊四十二。谥悟本禅师。塔曰慧觉。

　　青原下五世

　　洞山价禅师法嗣

　　抚州曹山本寂禅师

　　泉州莆田黄氏子。少业儒。年十九。往福州灵石出家。二十五登戒。寻谒洞山。山问。阇黎名甚么。师曰。本寂。山曰。那个聻。师曰。不名本寂。山深器之。自此入室盘桓数载。乃辞去。山遂密授洞上宗旨。复问曰。子向甚么处去。师曰。不变异处去。山曰。不变异处岂有去邪。师曰。去亦不变异。遂往曹溪礼祖塔。回吉水。众向师名乃请开法。师志慕六祖遂名山为曹。寻值贼乱乃之宜黄。有信士王若一。舍何王观请师住持。师更何王为荷玉。由是法席大兴。学者云萃。洞山之宗。至师为盛。师因僧问五位君臣旨诀。师曰。正位即空界。本来无物。偏位。即色界。有万象形。正中偏者。背理就事。偏中正者。舍事入理。兼带者。冥应众缘不堕诸有。非染非净。非正非偏。故曰虚玄大道。无著真宗。从上先德。推此一位。最妙最玄。当详审辩明。君为正位。臣为偏位。臣向君。是偏中正。君视臣。是正中偏。君臣道合。是兼带语。僧问如何是君。师曰。妙德尊寰宇。高明朗太虚。曰如何是臣。师曰。灵机弘圣道。真智利群生。曰如何是臣向君。师曰。不堕诸异趣。凝情望圣容。曰如何是君视臣。师曰。妙容虽不动。光烛本无偏。曰如何是君臣道合。师曰。混然无内外。和融上下平。师又曰。以君臣偏正言者。不欲犯中。故臣称君不敢斥言。是也此吾法宗要。乃作偈曰。学者先须识自宗。莫将真际杂顽空。妙明体尽知伤触。力在逢缘不借中。出语直教烧不着。潜行须与古人同。无身有事超岐路。无事无身落始终。复作五相。[○@(?/─)]偈曰。白衣须拜相。此事不为奇。积代簪缨者。休言落魄时。[○@(─/?)]偈曰。子时当正位。明正在君臣。未离兜率界。乌鸡雪上行。[○@、]偈曰。𦦨里寒冰结。杨花九月飞。泥牛吼水面。木马逐风嘶。○偈曰。王宫初降日。玉兔不能离。未得无功旨。人天何太迟。●偈曰。浑然藏理事。朕兆卒难明。威音王未晓。弥勒岂惺惺。稠布衲问。披毛带角。是甚么堕。师曰。是类堕。曰不断声色。是甚么堕。师曰。是随堕。曰不受食。是甚么堕。师曰。是尊贵堕。乃曰。食者。即是本分事。知有不取。故曰尊贵堕。若执。初心知有自己及圣位。故曰类堕。若初心知有己事回光之时。摈却色声香味触法得宁谧。即成功勋。后却不执六尘等事。随分而昧。任之则碍。所以外道六师。是汝之师。彼师所堕。汝亦随堕。乃可取食。食者。即是正命食也。亦是就六根门头。见闻觉知。祇是不被他染污。将为堕。且不是同向前。均他本分事尚不取。岂况其余事邪。师凡言堕。谓混不得类不齐。凡言初心者。所谓悟了同未悟耳。师作四禁偈曰。莫行心处路。不挂本来衣。何须正恁么。切忌未生时。僧问。学人通身是病。请师医。师曰不医。曰为甚么不医。师曰。教汝求生不得。求死不得。问沙门岂不是具大慈悲底人。师曰。是曰。忽遇六贼来时如何。师曰。亦须具大慈悲。曰如何具大慈悲。师曰。一剑挥尽。曰尽后如何。师曰。始得和同。问五位对宾时如何。师曰。汝即今问那个位。曰某甲从偏位中来。请师向正位中接。师曰。不接。曰为甚么不接。师曰。恐落偏位中去。师却问僧。祇如不接。是对宾。是不对宾。曰早是对宾了也。师曰。如是如是。问万法从何而生。师曰。从颠倒生。曰不颠倒时。万法何在。师曰在。曰在甚么处。师曰。颠倒作么。问不萌之草。为甚么能藏香象。师曰。阇黎幸是。作家又是。曹山作么。问三界扰扰。六趣昏昏。如何辨色。师曰。不辨色。曰为甚么不辨色。师曰。若辨色即昏也。师闻钟声乃曰。阿㖿阿㖿。僧问。和尚作甚么。师曰。打着我心。僧无对。(五祖戒代云。作贼人心虚)问维那甚处来。曰牵醋槽去来。师曰。或到险处又作么生牵。那无对。(云居代云。正好着力。疏山代云。切须放却始得)问金峰志曰。作甚么来。曰盖屋来。师曰。了也未。曰。这边则了。师曰。那边事作么生。曰候下工日白和尚。师曰。如是如是。师一日入僧堂向火。有僧曰。今日好寒。师曰。须知有不寒者。曰谁是不寒者。师筴火示之。僧曰。莫道无人好。师抛下火。僧曰。某甲到这里却不会。师曰。日照寒潭明。更明。问不与万法为侣者。是甚么人。师曰。汝道洪州城里。如许多人。甚么处去。问眉与目还相识也无。师曰。不相识。曰为甚么不相识。师曰。为同在一处。曰恁么则不分去也。师曰。眉且不是目。曰如何是目。师曰。端的去。曰如何是眉。师曰。曹山却疑。曰和尚为甚么却疑。师曰。若不疑即端的去也。问如何是无刃剑。师曰。非淬炼所成。曰用。者如何。师曰。逢者皆丧。曰不逢者如何。师曰。亦须头落。曰逢者皆丧则固是。不逢者为甚么头落。师曰。不见道能尽一切。曰尽后如何。师曰。方知有此剑。问于相何真。师曰。即相即真。曰当何显示。师竖起拂子。问幻本何真。师曰。幻本元真。(法眼别云。幻本不真)曰当幻何显。师曰。即幻即显。(法眼别云。幻即无当)曰恁么则始终不离于幻也。师曰。觅幻相不可得。问即心即佛即不问。如何是非心非佛。师曰。兔角不用无。牛角不用有。问如何是常在底人。师曰。恰遇曹山暂出。曰如何是常不在底人。师曰。难得。僧问。清税孤贫。乞师赈济。师召税阇黎。税应诺。师曰。清原白家酒三盏。吃三犹道未沾唇。(玄觉云。甚么处是与他酒吃)问拟岂不是类。师曰。直是不拟。亦是类。曰如何是异。师曰。莫不识痛痒好。镜清问。清虚之理。毕竟无身时如何。师曰。理即如此。事作么生。曰如理如事。师曰。谩曹山一人即得。争奈诸圣眼何。曰若无诸圣眼。争鉴得个不恁么。师曰。官不容针。私通车马。云门问。不改易底人来。师还接否。师曰。曹山无恁么闲工夫。问人人尽有。弟子在尘中。师还有否。师曰。过手来。其僧过手。师点曰。一二三四五六足。问鲁祖面壁。用表何事。师以手掩耳。问承古有言。未有一人倒地。不因地而起。如何是倒。师曰。肯即是。曰如何是起。师曰。起也。问子归就父。为甚么父全不顾。师曰。理合如是。曰父子之恩何在。师曰。始成父子之恩。曰如何是父子之恩。师曰。刀斧斫不开。问灵衣不挂时如何。师曰。曹山孝满。曰孝满后如何。师曰。曹山好颠酒。问教中道大海不宿死尸。如何是大海。师曰。包含万有者。曰既是包含万有。为甚么不宿死尸。师曰。绝气息者不着。曰既是包含万有。为甚么绝气息者不着。师曰。万有非其功。绝气息者有其德。曰向上还有事也无。师曰。道有道无即得。争奈龙王按剑何。问具何知解。善能问难。师曰。不呈句。曰问难个甚么。师曰。刀斧斫不入。曰恁么问难。还有不肯者么。师曰。有曰。是谁。师曰。曹山。问。世间甚么物最贵。师曰。死猫儿头最贵。曰为甚么死猫儿头最贵。师曰。无人着价。问无言如何显。师曰。莫向这里显。曰甚么处显。师曰。昨夜床头失却三文钱。问日未出时如何。师曰曹山也曾恁么来。曰出后如何。师曰。犹较曹山半月程。问僧作甚么。曰扫地。师曰。佛前扫。佛后扫。曰前后一时扫。师曰。与曹山过靸鞋来。僧问。抱璞投师。请师雕琢。师曰。不雕琢。曰为甚么不雕琢。师曰。须知曹山好手。问如何是曹山眷属师曰。白发连头戴。顶上一枝花。问古德道。尽大地唯有此人。未审是甚么人。师曰。不可有第二月也。曰如何是第二月。师曰。也要老兄定当。曰作么生是第一月。师曰。险师问德上座。菩萨在定闻香象渡河。出甚么经。曰出涅槃经。师曰。定前闻。定后闻。曰和尚流也。师曰。道也太煞道。祇道得一半。曰和尚如何。师曰。滩下接取。问学人十二时中如何保任。师曰。如经蛊毒之乡。水也不得沾着一滴。问如何是法身主。师曰。谓秦无人。曰这个莫便是否。师曰。斩问。亲何道伴。即得常闻于未闻。师曰。同共一被盖。曰此犹是和尚得闻。如何是常闻于未闻。师曰。不同于木石。曰何者在先。何者在后。师曰。不见道。常闻于未闻。问国内按剑者是谁。师曰。曹山。(法灯别云。汝不是恁么人)曰拟杀何人。师曰。一切总杀。曰忽逢本生父母又作么生。师曰。拣甚么。曰争奈自己何。师曰。谁奈我何。曰何不自杀。师曰。无下手处。问一牛饮水。五马不嘶时如何。师曰。曹山解忌口。问常在生死海中沉没者。是甚么人。师曰。第二月。曰还求出也无师曰。也求出祇是无路曰未审甚么人接得伊。师曰。担铁枷者。问雪覆千山。为甚么孤峰不白。师曰。须知有异中异。曰如何是异中异。师曰。不堕诸山色。纸衣道者来参。师问莫是纸衣道者否。者曰。不敢师曰。如何是纸衣下事。者曰。一裘才挂体。万法悉皆如。师曰。如何是纸衣下用。者近前应诺。便立脱。师曰。汝祇解恁么去。何不解恁么来。者忽开眼问曰。一灵真性。不假胞胎时如何。师曰。未是妙。者曰。如何是妙。师曰。不借借。者珍重便化。师示颂曰。觉性圆明无相身。莫将知见妄疏亲。念异便于玄体昧。心差不与道为邻。情分万法沉前境识鉴多端丧本真。如是句中全晓会。了然无事昔时人。问强上座曰。佛真法身。犹若虚空。应物现形。如水中月。作么生说个应底道理。曰如驴觑井师曰道则太煞道。祇道得八成。曰和尚又如何。师曰。如井觑驴。僧举。药山问僧。年多少。曰。七十二。山曰。是七十二那。曰是。山便打。此意如何。师曰。前箭犹似可。后箭射人深。曰如何免得此棒。师曰。王来既行。诸侯避道。问如何是佛法大意。师曰。填沟塞壑。问如何是师子。师曰。众兽近不得。曰如何是师子儿。师曰。能吞父母者曰既是众兽近不得。为甚么却被儿吞。师曰。岂不见道。子若哮吼祖父俱尽。曰尽后如何。师曰。全身归父。曰未审祖尽时。父归何所。师曰。所亦尽。曰前来为甚么道。全身归父。师曰。譬如王子能成一国之事。又曰。阇黎此事不得孤滞。直须枯木上更撒些子华。云门问。如何是沙门行。师曰。吃常住苗稼者是。曰便恁么去时如何。师曰。你还畜得么。曰畜得。师曰。你作么生畜。曰着衣吃饭。有甚么难。师曰何不道披毛戴角。门便礼拜。陆亘大夫问南泉。姓甚么。泉曰。姓王。曰王还有眷属也无。泉曰。四臣不昧。曰王居何位。泉曰。玉殿苔生。后僧举问师。玉殿苔生。意旨如何。师曰。不居正位。曰八方来朝时如何。师曰。他不受礼。曰何用来朝。师曰。违则斩。曰违是臣分上。未审君意如何。师曰。枢密不得旨。曰恁么则燮理之功。全归臣相也。师曰。你还知君意么。曰外方不敢论量。师曰。如是如是。问才有是非。纷然失心。时如何。师曰。斩僧问香严。如何是道。严曰。枯木里龙吟。曰如何是道中人。严曰。髑髅里眼睛。(玄沙别云。龙藏枯木)僧不领。乃问石霜。如何是枯木里龙吟。霜曰。僧带喜在。曰如何是髑髅里眼睛。霜曰。犹带识在。又不领。乃问师。如何是枯木里龙吟。师曰。血脉不断。曰如何是髑髅里眼睛。师曰。干不尽。曰未审还有得闻者么。师曰。尽大地未有一人不闻。曰未审枯木里龙吟是何章句。师曰。不知是何章句。闻者皆丧。遂示偈曰。枯木龙吟真见道。髑髅无识眼初明。喜识尽时消息尽。当人那辨浊中清。问朗月当空时如何。师曰。犹是阶下汉。曰请师接上阶。师曰。月落后来相见。师寻常应机。曾无轨辙。于天复辛酉夏夜。问知事曰。今日是几何日月。曰六月十五。师曰。曹山平生行脚。到处祇管九十日为一夏。明日辰时行脚去。及时焚香宴坐而化。阅世六十二。腊三十七。葬全身于山之西阿。谥元证禅师。塔曰福圆。

　　洪州云居道膺禅师

　　幽州玉田王氏子。童丱出家于范阳延寿寺。二十五成大僧。其师令习声闻篇聚。非其好。弃之游方。至翠微。问道。会有僧自豫章来。盛称洞山法席。师遂造焉。山问。甚处来。师曰。翠微来。山曰。翠微有何言句示徒。师曰。翠微供养罗汉。某甲问。供养罗汉。罗汉还来否。微曰。你每日噇个甚么。山曰。实有此语否。师曰。有山曰。不虚参见作家来。山问。汝名甚么。师曰。道膺。山曰。向上更道。师曰。向上即不名道膺。山曰。与老僧祇对道吾底语一般。师问。如何是祖师意。山曰。阇黎他后有把茅盖头。忽有人问。如何祇对。师曰。道膺罪过。山谓师曰。吾闻思大和尚生倭国作王。是否。师曰。若是思大佛亦不作。山然之。山问师。甚处去来。师曰。蹋山来。山曰。那个山堪住。师曰。那个山不堪住。山曰恁么则国内总被阇黎占却。师曰。不然。山曰。恁么则子得个入路。师曰。无路。山曰。若无路争得与老僧相见。师曰。若有路即与和尚隔山。(山或作生。)去也。山乃曰。此子已后千人万人把不住去在。师随洞山渡水次。山问。水深多少。师曰。不湿。山曰。粗人。师曰。请师道。山曰。不干。南泉问僧。讲甚么经。曰弥勒下生经。泉曰。弥勒几时下生。曰见在天宫。当来下生。泉曰。天上无弥勒。地下无弥勒。师问洞山。天上无弥勒。地下无弥勒。未审谁与安名。山被问。直得禅床震动。乃曰。膺阇黎。吾在云岩曾问老人。直得火炉震动。今日被子一问。直得通身汗流。师后结痷于三峰。经旬不赴堂。山问子近日何不赴斋。师曰。每日自有天神送食。山曰。我将谓汝是个人。犹作这个见解在。汝晚间来。师晚至。山召膺庵主。师应诺山曰。不思善不思恶是甚么。师回庵寂然宴坐。天神自此竟寻不见。如是三日乃绝。山问师作甚么。师曰。合酱。山曰。用多少盐。师曰。旋入。山曰。作何滋味。师曰。得山问。大阐提人作五逆罪。孝养何在。师曰。始成孝养。自尔洞山许为室中领袖。初止三峰。其化未广。后开法云居。四众臻萃。上堂。举先师道。地狱未是苦。向此衣线下不明大事。却是最苦。师曰。汝等既在这个行流。十分去九。不较多也。更着些子精彩便是。上座不屈平生行脚。不孤负丛林。古人道。欲得保任此事。须向高高山顶立。深深海底行。方有些子气息。汝若大事未办。且须履践玄途。上堂。得者。不轻微。明者。不贱用。识者。不咨嗟。解者无厌恶。从天降下则贫穷。从地涌出则富贵。门里出身易。身里出门难。动则埋身千丈。不动则当处生苗。一言迥脱。独㧞当时。言语不要多。多则无用处。僧问如何是。从天降下则贫穷。师曰。不贵得。曰如何是从地涌出则富贵。师曰。无中。忽有刘禹端公。问雨从何来。师曰。从端公问处来。公欢喜赞叹。师却问公。问从何来。公无语。(有老宿。代云。适来道甚么。归宗柔别云。谢和尚再三)问。如何是沙门所重。师曰。心识不到处问佛与祖。还有阶级否。师曰。俱在阶级。问如何是西来意。师曰。古路不逢人。问如何是一法。师曰。如何是万法。曰未审如何领会。师曰。一法是你本心。万法是你本性。且道。心与性是一是二。僧礼拜。师示颂曰。一法诸法宗。万法一法通。唯心与唯性。不说异兼同。问如何是口诀。师曰。近前来。僧近前。师掷拂子曰。会么。曰不会。师曰。趁雀儿也不会。僧问。有人衣锦绣入来见。和尚后为甚寸丝不挂。师曰。直得琉璃殿上行扑。倒也须粉碎。问马祖出八十四人善知识。未审和尚出多少人。师展手示之。问如何是向上人行履处。师曰。天下太平。问游子归家时如何。师曰。且喜归来。曰将何奉献。师曰。朝打三千。暮打八百。问如何是诸佛师。师喝曰。这田库儿。僧礼拜。师曰。你作么生会。僧喝曰。这老和尚。师曰。元来不会。僧作舞出去。师曰。㳂台盘乞儿。师曾令侍者送裤。与一住庵道者。道者曰。自有娘生裤。竟不受。师再令侍者问。娘未生时着个甚么。道者无语。后迁化有舍利。持似于师。师曰。直饶得八斛四斗。不如当时下得一转语好。师在洞山作务。误刬杀蚯蚓。山曰。这个聻。师曰。他不死。山曰。二祖往邺都又作么生。师不对。后有僧问。和尚在洞山刬杀蚯蚓因缘。和尚岂不是无语。师曰。当时有语。祇是无人证明。问山河大地从何而有。师曰。从妄想有。曰与某甲想出一铤金得么。师便休去。僧不肯。师问雪峰。门外雪消也未。曰一片也无。消个甚么。师曰。消也。僧问。一时包裹时如何。师曰。旋风千匝。上堂。如人将三贯钱。买个猎狗。祇解寻得有踪迹底。忽遇羚羊挂角。莫道踪迹。气息也无。僧问。羚羊挂角时如何。师曰。六六三十六。曰挂角后如何。师曰。六六三十六。僧礼拜。师曰。会么。曰不会。师曰。不见道无踪迹。其僧举似赵州。州曰。云居师兄犹在。僧便问。羚羊挂角时如何。州曰。九九八十一。曰挂角后如何。州曰。九九八十一。曰得恁么难会。州曰。有甚么难会。曰请和尚指示。州曰。新罗新罗。又问长庆。羚羊挂角时如何。庆曰。草里汉。曰挂后如何。庆曰。乱叫唤。曰毕竟如何。庆曰。驴事未去。马事到来。众僧夜参。侍者持灯来。影在壁上。僧见便问。两个相似时如何。师曰。一个是影。问学人拟欲归乡时如何。师曰。祇这是新罗僧。问佛陀波利见文殊。为甚却回去。师曰。祇为不将来。所以却回去。问如何是佛。师曰。赞叹不及。曰莫祗这便是否。师曰。不劳赞叹。问教中道。是人先世罪业。应堕恶道以今世人轻贱故。此意如何。师曰。动则应堕恶道。静则为人轻贱。(崇寿稠别云。心外有法。应堕恶道。守住自己。为人轻贱)问香积饭甚么人得吃。师曰。须知得吃底人。入口也须抉出。有僧在房内念经。师隔窗问。阇黎念者。是甚么经。僧曰。维摩经。师曰。不问维摩经。念者是甚么经。其僧从此得入。上堂。孤迥迥。峭巍巍。僧出问曰。某甲不会。师曰。面前案山子也不会。新罗僧问。是甚么。得恁么难道。师曰。有甚么难道。曰便请和尚道。师曰。新罗新罗。问明眼人为甚么黑如漆。师曰。何怪。荆南节度使成汭入山设供。问曰。世尊有密语。迦叶不覆藏。如何是世尊密语。师召尚书。书应诺。师曰。会么。书曰。不会。师曰。汝若不会。世尊有密语。汝若会。迦叶不覆藏。僧问。才生为甚么不知有。师曰。不同生。曰。未生时如何。师曰。不曾灭。曰未生时在甚么处。师曰。有处不收。曰甚么人不受灭。师曰。是灭不得者。上堂。僧家发言吐气。须有来由。莫将等闲。这里是甚么所在。争受容易。凡问个事。也须识些子好恶。若不识。尊卑良贱。不知触犯。信口乱道。也无利益。傍家行脚。到处觅相似语。所以。寻常向兄弟道。莫怪不相似。恐同学太多去。第一莫将来。将来不相似。言语也须看前头。八十老人入场屋。不是小儿嬉。不是因循事。一言参差即千里万里。难为取摄。盖为学处不着力。敲骨打髓。须有来由言语。如钳如夹。如钩如锁。须教相续不断始得。头头上具。物物上明。岂不是得妙底事。一种学。大须子细。研穷直须谛当。的的无差。到这里有甚么䠄跣处。有甚么拟议处。向去底人。常须惨悚戢翼始得。若是知有底人。自解护惜。终不取次。十度发言。九度休去。为甚么如此。恐怕无利益。体得底人心。如腊月扇子。直得口边醭出。不是强为任运如此。欲得恁么事。须是恁么人。既是恁么人。不愁恁么事。恁么事即难得。上堂汝等诸人。直饶学得佛边事。早是错用心。不见。古人讲得。天花落。石点头。亦不干自己事。自余是甚么闲。拟将有限身心。向无限中用。如将方木逗圆孔。多少誵讹。若无恁么事。饶你攒花蔟锦。亦无用处。未离情识在一切事。须向这里及尽。若有一毫去不尽。即被尘累。岂况更多差之。毫牦过。犯山岳。不见。古人道。学处不玄。尽是流俗。闺合中物舍不得。俱为渗漏。直须向这里及取。及去及来。并尽一切事始得无过。如人头头上了。物物上通。祇唤作了事人。终不唤作尊贵。将知尊贵一路自别。不见道。从门入者非宝。棒上不成龙。知么。师为南昌钟王尊之愿为世世师。天复元年秋。示疾。明年正月三日。问侍者曰。今日是几。曰初三。师曰。三十年后。但道。祇这是。乃告寂。谥弘觉禅师。

　　抚州疏山匡仁禅师

　　吉州新淦人。投本州元证禅师出家。一日告其师。往东都听习。未经岁月。忽曰。寻行数墨。语不如默。舍己求人。假不如真。遂造洞山。值山早参。出问。未有之言。请师示诲。山曰。不诺无人肯。师曰。还可功也无。山曰。你即今还功得么。师曰。功不得即无讳处。山他日上堂曰。欲知此事。直须如枯木生花。方与他合。师问。一切处不乖时如何。山曰。阇黎此是功勋边事。幸有无功之功。子何不问。师曰。无功之功。岂不是那边人。山曰。大有人笑子恁么问。师曰。恁么则迢然去也。山曰。迢然。非迢然。非不迢然。师曰。如何是迢然。山曰。唤作那边人即不得。师曰。如何是非迢然。山曰。无辨处。山问师。空劫无人家。是甚么人住处。师曰。不识。山曰。人还有意旨也无。师曰。和尚何不问他。山曰。现问。次师曰。是何意旨。山不对。洎洞山顺世。弟子礼终。乃到潭州大沩。值沩示众曰。行脚高士直须向声色里睡眠。声色里坐卧始得。师出问。如何是不落声色句。沩竖起拂子。师曰。此是落声色句。沩放下拂子归方丈。师不契。便辞香严。严曰。何不且住。师曰。某甲与和尚无缘。严曰。有何因缘。试举看。师遂举前话。严曰。某甲有个语。师曰。道甚么。严曰。言发非声。色前不物。师曰。元来此中有人。遂嘱香严曰。向后有住处。某甲却来相见。乃去。沩问严曰。问声色话底矮阇黎在么。严曰。已去也。沩曰。曾举向子么。严曰。某甲亦曾对他来。沩曰。试举看。严举前语。沩曰。他道甚么。严曰。深肯某甲。沩失笑曰。我将谓这矮子有长处元来祇在这里。此子向去若有个住处。近山无柴烧。近水无水吃。师闻福州大沩安和尚示众曰。有句无句如藤倚树。师特入岭到彼。值沩泥壁。便问。承闻和尚道有句无句如藤倚树。是否。沩曰。是师曰。忽遇树倒藤枯句归何处。沩放下泥槃。呵呵大笑归方丈。师曰。某甲三千里。卖却布单。特为此事而来。和尚何得相弄。沩唤侍者取二百钱与这上座去。遂嘱曰。向后有独眼龙。为子点破在。沩山次日上堂。师出问。法身之理。理绝玄微。不夺是非之境。犹是法身边事。如何是法身向上事。沩举起拂子。师曰。此犹是法身边事。沩曰。如何是法身向上事。师夺拂子摺折。掷向地上便归众。沩曰龙蛇易辨。衲子难瞒。后闻婺州明招谦和尚出世。(谦眇一目)径往礼拜。招问。甚处来。师曰。闽中来。招曰。曾到大沩否。师曰。到招曰。有何言句。师举前话。招曰。沩山可谓头正尾正。祇是不遇知音。师亦不省。复问。忽遇树倒藤枯。句归何处。招曰。却使沩山笑转新。师于言下大悟。乃曰。沩山元来笑里有刀。遥望礼拜悔过。招一日问。虎生七子。那个无尾巴。师曰。第七个无尾巴。香严出世。师不爽前约。遂往访之。严上堂。僧问。不求诸圣。不重己灵时如何。严曰万机休罢。千圣不𢹂。师在众作呕声曰。是何言欤。严闻便下座。曰适对此僧语。必有不是。致招师叔如是。未审过在甚么处。师曰万机休罢。犹有物在。千圣不𢹂。亦从人得。如何无过。严曰。却请师叔道。师曰。若教某甲道。须还师资礼始得。严乃礼拜蹑前问。师曰。何不道。肯诺不得全。严曰。肯又肯个甚么。诺又诺于阿谁。师曰。肯即肯他千圣。诺即诺于己灵。严曰。师叔恁么道。向去倒屙三十年在。师到夹山。山上堂。师问。承师有言。目前无法。意在目前。如何是非目前法。山曰。夜月流辉。澄潭无影。师作掀禅床势。山曰。阇黎作么生。师曰。目前无法了不可得。山曰。大众看取这一员战将。师参岩头。头见来乃低头佯睡。师近前而立。头不顾。师拍禅床一下。头回首曰。作甚么。师曰。和尚。且瞌睡。拂袖便行。头呵呵大笑曰。三十年弄马骑。今日被驴扑。回谒石霜。(机语具石霜章)遂归故里。出主蓝田信士张霸迁。问和尚有何言句。师示偈曰。吾有一宝琴。寄之在旷野。不是不解弹。未遇知音者。后迁疏山。上堂。病僧咸通年前。会得法身边事。咸通年后。会得法身向上事。云门出问。如何是法身边事。师曰。枯桩。曰如何是法身向上事。师曰。非枯桩。曰还许某甲说道理也无。师曰。许。曰枯桩岂不是明法身边事。师曰。是。曰非枯桩。岂不是明法身向上事。师曰。是。曰祇如法身还该一切也无。师曰。法身周遍。岂得不该。门指净瓶曰。祇如净瓶。还该法身么。师曰。阇黎莫向净瓶边觅。门便礼拜。师问镜清。肯诺不得全。子作么生会。清曰。全归肯诺。师曰。不得全。又作么生。清曰。个中无肯路。师曰。始惬病僧意。问僧。甚处来。曰雪峰来。师曰。我已前到时事事不足。如今足也未。曰如今足也。师曰。粥足饭足。僧无对。(云门代云。粥足饭足)有僧为师造寿塔。毕曰师。师曰。将多少钱与匠人。曰一切在和尚。师曰。为将三钱与匠人。为将两钱与匠人。为将一钱与匠人。若道得。与吾亲造塔来。僧无语。后僧举似大岭庵闲和尚。(即罗山也)岭曰。还有人道得么。僧曰。未有人道得。岭曰。汝归与疏山道。若将三钱与匠人。和尚此生决定不得塔。若将两钱与匠人。和尚与匠人共出一只手。若将一钱与匠人。累他匠人眉须堕落。僧回如教而说。师具威仪望大岭作礼。叹曰。将谓无人。大岭有古佛。放光射到此间。虽然如是。也是腊月莲花。大岭后闻此语曰。我恁么道。早是龟毛长三尺。僧问。如何是诸佛师。师曰。何不问疏山老汉。僧无对。师常握木蛇。有僧问。手中是甚么。师提起曰。曹家女。问如何是和尚家风。师曰。尺五头巾。曰如何是尺五头巾。师曰。圆中取不得。因鼓山举。威音王佛师。师乃问。作么生是威音王佛师。山曰。莫无惭愧好。师曰。阇黎恁么道。即得。若约病僧即不然。山曰。作么生是威音王佛师。师曰。不坐无贵位。问灵机未运时如何。师曰。夜半放白牛。问如何是一句。师曰。不道。曰为甚么不道。师曰。少时辈。问久负不逢时如何。师曰。饶你雄信解拈枪。比逐秦王较百步。曰正当恁么时如何。师曰。将军不上便桥。金牙徒劳拈筈。问如何是直指。师曰。珠中有水君不信。拟向天边问太阳。冬至上堂。僧问。如何是冬来意。师曰。京师出大黄。问和尚百年后向甚么处去。师曰。背抵芒丛。四脚指天。师临迁化。有偈示众曰。我路碧空外。白云无处闲。世有无根树。黄叶风送还。偈终而逝。塔于本山。

　　青林师䖍禅师

　　初参洞山。山问近离甚处。师曰。武陵。曰武陵法道何似此间。师曰。胡地冬抽笋。山曰。别甑炊香饭供养此人。师拂袖便出。山曰。此子向后走杀天下人在。师在洞山栽松次。有刘翁者求偈。师作偈曰。长长三尺余。郁郁覆青草。不知何代人。得见此松老。刘得偈呈洞山。山谓曰。此是第三代洞山主人。师辞洞山。山曰。子向甚么处去。师曰。金轮不隐的。遍界绝红尘。山曰。善自保任。师珍重而出。洞山门送谓师曰。恁么去一句作么生道。师曰。步步踏红尘。通身无影像。山良久。师曰。老和尚何不速道。山曰。子得恁么性急。师曰。某甲罪过。便礼辞。师至山南府青锉山住庵。经十年忽记洞山遗言。乃曰。当利群蒙。岂拘小节邪。遂往随州。众请住青林。后迁洞山。凡有新到。先令般柴三转。然后参堂。有一僧不肯。问师曰。三转内即不问。三转外如何。师曰。铁轮天子寰中旨。僧无对。师便打趁出。僧问。昔年病苦又中。毒药。请师医。师曰。金錍拨破脑。顶上灌醍醐。曰恁么则谢师医。师便打。上堂祖师门下。鸟道玄微。功穷皆转。不究难明。汝等诸人。直须离心意识。参出凡圣路学。方可保任。若不如是。非吾子息。问久负不逢时如何。师曰。古皇尺一寸。问。请师答话。师曰。修罗掌于日月。上堂。祖师宗旨。今日施行。法令已彰。复有何事。僧问。正法眼藏。祖祖相传。未审和尚。传付何人。师曰。灵苗生有地。大悟不存师。问如何是道。师曰。回头寻远涧。曰如何是道中人。师曰。撼雪首扬眉。问千差路别。如何顿晓。师曰。足下背骊珠。空怨长天月。问学人径往时如何。师曰。死蛇当大路。劝子莫当头。曰当头者如何。师曰。丧子命根。曰。不当头者如何。师曰。亦无迴避处。曰正当恁么时如何。师曰。失却也。曰向甚么处去。师曰。草深无觅处。曰和尚也须堤防始得。师拊掌曰。一等是个毒气。

　　高安白水本仁禅师

　　因设先洞山忌斋。僧问。供养先师。先师还来也无。师曰。更下一分供养着。上堂。老僧寻常不欲向声前色后。鼓弄人家男女。何故。且声不是声。色不是色。僧问。如何是声不是声。师曰。唤作色得么。曰如何是色不是色。师曰。唤作声得么。僧作礼。师曰。且道为汝说。答汝话。若向这里会得。有个入处。上堂。眼里着沙不得。耳里着水不得。僧问。如何是眼里着沙不得。师曰。应真无比。曰如何是耳里着水不得。师曰。白净无垢。问文殊与普贤。万法悉同源。文殊普贤即不问。如何是同源底法。师曰。却问取文殊普贤。曰如何是文殊普贤。师曰。一钓便上。师谓镜清曰。时寒道者。清曰。不敢。师曰。还有卧单也无。曰设有。亦无展底工夫。师曰。直饶道者。滴水冰生。亦不干他事。曰滴水冰生。事不相涉。师曰。是。曰此人意作么生。师曰。此人不落意。曰不落意此人。聻。师曰。高山顶上无可与道者啖啄。长生然和尚问。如何是西来意。师曰。还见庭前杉樧树否。曰恁么则和尚今日因学人致得是非。师曰。多口座主。然去后。师方知是雪峰禅客。乃曰。盗法之人。终不成器。(然住后。众缘不备。果符师记。因僧问。从上宗乘如何举唱。然云。不可为阇黎一人荒却长生山也。玄沙闻云。然师兄佛法即大行。受记之缘亦就)僧问。如何是不迁义。师曰。落花随流水。明月上孤岑。师将顺世。焚香白众曰。香烟绝处。是吾涅槃时也。言讫跏趺而坐。息随烟灭。

　　洛京白马遁儒禅师

　　僧问。如何是衲僧本分事。师曰。十道不通风。哑子传来信。曰传甚么信。师乃合掌顶戴。问如何是密室中人。师曰。才生不可得。不贵未生时。曰是个甚么。不贵未生时。师曰。是汝阿爷。问三千里外向白马。及乎到来。为甚么不见。师曰。是汝不见。不干老僧事。曰请和尚指示。师曰。指即没交涉。问如何是学人本分事。师曰。昨夜三更月正午。问如何是法身向上事。师曰。井底虾蟆吞却月。(僧问黄龙。如何是井底虾蟆吞却月。龙曰。不奈何。曰恁么则吞却去也。龙曰一任吞。曰吞后如何。龙曰。好虾蟆)问如何是学人急切处。师曰。俊鸟犹嫌钝。瞥然早已迟。问如何是西来意。师曰。点额猢狲探月波。

　　潭州龙牙山居遁证空禅师

　　抚州人也。因参翠微。乃问。学人自到和尚法席。一个余月。不蒙一法示诲。意在于何。微曰。嫌甚么。师又问洞山。山曰。争怪得老僧。(法眼别云。祖师来也。云居齐云。此三人尊宿还有亲疏也无。若有。那个亲。若无。亲疏眼在甚么处)师又问翠微。如何是祖师意。微曰。与我将禅板来。师遂过禅板。微接得便打。师曰。打即任打。要且无祖师意。又问临济。如何是祖师意。济曰。与我将蒲团来。师乃过蒲团。济接得便打。师曰。打即任打。要且无祖师意。后有僧问。和尚行脚时。问二尊宿祖师意。未审二尊宿明也未。师曰。明即明也。要且无祖师意。(东禅齐云。众中道。佛法即有。祇是无祖师意。若恁么会。有何交涉。别作么生会无祖师意底道理)师复举德山头落底语。因自省过。遂止于洞山。随众参请。一日问。如何是祖师西来意。山曰。待洞水逆流即向汝道。师始悟厥旨。服勤八稔。湖南马氏请住龙牙。上堂。夫参玄人。须透过祖佛始得。新丰和尚道。祖佛言教。似生冤家。始有参学分。若透不得。即被祖佛谩去。僧问。祖佛还有谩人之心也无。师曰。汝道江湖还有碍人之心也无。乃曰。江湖虽无碍人之心。为时人过不得。江湖成碍人去。不得道江湖不碍人。祖佛虽无谩人之心。为时人透不得。祖佛成谩人去。不得道祖佛不谩人。若透得祖佛过。此人过却祖佛。若也如是。始体得佛祖意。方与向上人同。如未透得。但学佛学祖。则万劫无有出期。僧曰。如何得不被祖佛谩去。师曰。道者直须自悟去始得。问十二时中如何着力。师曰。如无手人欲行拳始得。问终日区区如何顿息。师曰。如孝子丧却父母始得。(东禅齐云。众中道。如丧父母。何有闲暇。恁么会。还息得人疑情么。除此外且作么生会龙牙意)问如何是道。师曰。无异人心是。乃曰。若人体得道。无异人心始是道人。若是言说。则没交涉。道者汝知行底道人否。十二时中除却着衣吃饭。无丝发异于人心。无诳人心。此个始是道人。若道我得我会。则没交涉。大不容易。问如何是祖师西来意。师曰。待石乌龟解语即向汝道。曰石乌龟语也。师曰。向汝道甚么。问古人得个甚么便休去。师曰。如贼入空室。问无边身菩萨。为甚么不见如来顶相。师曰。汝道。如来还有顶相么。问大庾岭头提不起时如何。师曰。六祖为甚么将得去。问二鼠侵藤时如何。师曰。须有隐身处始得。曰如何是隐身处。师曰。还见侬家么。问维摩掌擎世界。未审维摩向甚么处立。师曰。道者汝道维摩掌擎世界。问知有底人。为甚么却有生死。师曰。恰似道者未悟时。问如何是西来意。师曰。此一问最苦。(报慈云。此一问最好)问祖意教意是同是别。师曰。祖师在后来。问如何是无事沙门。师曰。若是沙门不得无事。曰为甚么不得无事。师曰。觅一个也难得。问蟾蜍无反照之功。玉兔无伴月之意。时如何。师曰。道者尧舜之君。犹有化在。问如何得此身安去。师曰。不被别人谩始得。(法眼别云。谁恼乱汝)报慈屿赞师真曰。日出连山。月圆当户。不是无身。不欲全露。师一日在帐中坐。僧问。不是无身。不欲全露。请师全露。师拨开帐子曰。还见么。曰不见。师曰。不将眼来。(报慈屿闻云。龙牙祇道得一半。法眼别云。饱丛林)师将顺寂。有大星陨于方丈前。

　　京兆华严寺休静禅师

　　在洛浦作维那时。一日白槌普请曰。上间般柴。下间锄地。第一座问。圣僧作甚么。师曰。当堂不正坐。不赴两头机。师问洞山。学人无个理路。未免情识运为。山曰。汝还见有理路也无。师曰。见无理路。山曰。甚处得情识来。师曰。学人实问。山曰。恁么则直须向万里无寸草处去。师曰。万里无寸草处。还许某甲去也无。山曰。直须恁么去。师般柴次。洞山把住曰。狭路相逢时如何。师曰。反侧反侧。山曰。汝记吾言。向南住有一千人。向北住止三百而已。初住福州东山之华严。众满一千。未几属后唐庄宗征入辇下。大阐玄风。其徒果止三百。庄宗问。祖意教意。是同是别。师曰。探尽龙宫藏。众义不能诠。问大悟底人为甚么却迷。师曰。破镜不重照。落花难上枝。问大军设天王斋求胜。贼军亦设天王斋求胜。未审天王赴阿谁愿。师曰。天垂雨露不拣荣枯。庄宗请入内斋。见大师大德总看经。唯师与徒众不看经。帝问师。为甚么不看经。师曰。道泰不传天子令。时清休唱太平歌。帝曰。师一人即得。徒众为甚么也不看经。师曰。师子窟中无异兽。象王行处绝狐踪。帝曰。大师大德为甚么总看经。师曰。水母元无眼。求食须赖鰕。帝曰。既是后生。为甚么却称长老。师曰。三岁国家龙凤子。百年殿下老朝臣。师后游河朔。于平阳示灭。茶毗获舍利。建四浮图。一晋州。一房州。一终南山。逍遥园。一华严寺。谥宝智禅师无为之塔。

　　瑞州九峰普满禅师

　　僧问。如何是不迁义。师曰。东生明月。西落金乌。曰非师不委。师曰。理当则行。僧礼拜。师便打。僧曰。仁义道中礼拜何咎。师曰。来处不明。须行严令。问眼不到色尘时如何。师指香台曰。面前是甚么。曰请师子细。师曰。不妨遭人检点。问人人尽道请益。未审师还拯济也无。师曰。汝道。巨岳还乏寸土么。曰四海参寻。当为何事。师曰。演若迷头心自狂。曰还有不狂者也无。师曰。有。曰如何是不狂者。师曰。突晓途中眼不开。问僧。近离甚处。曰闽中。师曰。远涉不易。曰不难。动步便到。师曰。有不动步者么。曰有。师曰。争得到此间。僧无对。师以拄杖趁下。问对境心不动时如何。师曰。汝无大人力。曰如何是大人力。师曰。对境心不动。曰适来为甚么道。无大人力。师曰。在舍祇言为客易。临川方觉取鱼难。问如何是道。师曰。见通车马。曰如何是道中人。师便打。僧作礼。师便喝。问十二时中如何合道。师曰。与心合道。曰毕竟如何。师曰。土上加泥犹自可。离波求水实堪悲。问如何是不坏身。师曰。正是。曰学人不会。请师直指。师曰。适来曲多少。问古人道。真因妄立。从妄显真。是否。师曰是。曰如何是真。师曰。不杂食。曰如何是妄。师曰。起倒攀缘。曰去此二途如何合得圆常。师曰。不敬功德天。谁嫌黑暗女。问九峰一路。今古咸知。向上宗乘。请师提唱。师竖起拂子。僧曰。大众侧聆。愿垂方便。师曰。清波不睹鱼龙现。迅浪风高下底钩。曰若不久参。那知今日。师曰。人生无定止。像没镜中圆。问如何是祖师西来意师曰。更问阿谁。曰恁么则学人全体是也。师曰。须弥顶上戴须弥。

　　益州北院通禅师

　　初参夹山。问曰。目前无法。意在目前。不是目前法。非耳目之所到。岂不是和尚语。山曰。是。师乃掀倒禅床。叉手而立。山起来打一拄杖。师便下去。(法眼云。是他掀倒禅床。何不便去。须待他打一棒了去。意在甚么处)次参洞山。山上堂曰。坐断主人公。不落第二见。师出众曰。须知有一人不合伴。山曰。犹是第二见。师便掀倒禅床。山曰。老兄作么生。师曰。待某甲舌头烂。即向和尚道。后辞洞山拟入巅。山曰。善为。飞猿岭峻。好看。师良久。山召通阇黎。师应诺。山曰。何不入岭去。师因有省。更不入岭。住后上堂。诸上座有甚么事。出来论量取。若上上根机。不假如斯。若是中下之流。直须刬削。门头户底教索索地。莫教入泥水。第一速须省事。直须无心去。学得千般万般。祇成知解。与衲僧门下有甚么交涉。僧问。直须无心学时如何。师曰。不管系。问如何是佛。师曰。峭壁本无苔。洒墨图斑驳。问二龙争珠。谁是得者。师曰。得者失。曰不得者如何。师曰。还我珠来。问如何是清净法身。师曰。无点污。问转不得时如何。师曰。功不到。问如何是大富贵底人。师曰。如轮王宝藏。曰如何是赤穷底人。师曰。如酒店腰带。问水洒不着时如何。师曰。干剥剥地。问一槌便成时如何。师曰。不是偶然。问如何是祖师西来意。师曰。壁上画枯松。游蜂竞采蕊。灭后谥证真禅师。

　　洞山道全禅师

　　问先洞山。如何是出离之要。山曰。阁黎足下烟生。师当下契悟。更不他游。云居进语曰。终不敢孤负和尚足下烟生。山曰。步步玄者。即是功到。暨洞山圆寂。众请踵迹住持。僧问。佛入王宫。岂不是大圣再来。师曰。护明不下生。曰争奈六年苦行何。师曰。幻人呈幻事。曰非幻者如何。师曰。王宫觅不得。问清净行者不入涅槃。破戒比丘不入地狱时如何。师曰。度尽无遗影。还他越涅槃。问极目千里是甚么风范。师曰。是阇黎风范。曰未审和尚风范如何。师曰。不布婆娑眼。

　　京兆府蚬子和尚

　　不知何许人也。事迹颇异。居无定所。自印心于洞山。混俗闽川。不畜道具。不循律仪。冬夏唯披一衲。逐日沿江岸。采掇鰕蚬。以充其腹。暮即宿东山白马庙纸钱中。居民目为蚬子和尚。华严静禅师。闻之欲决真假。先潜入纸钱中。深夜师归。严把住曰。如何是祖师西来意。师遽答曰。神前酒台盘。严放手曰。不虚与我同根生。严后赴庄宗诏入长安。师亦先至。每日歌唱自拍。或乃佯狂泥雪。去来俱无踪迹。厥后不知所终。

　　台州幽栖道幽禅师

　　镜清问。如何是少父。师曰。无标的。曰无标的以为少父邪。师曰。有甚么过。曰祇如少父作么生。师曰。道者是甚么心行。问如何是佛。师曰。汝不信是众生。曰学人大信。师曰。若作胜解。即受群邪。问如何是道。师曰。但有路可上。更高人也行。曰如何是道中人。师曰。解驱云里信。师一日斋时入堂。白槌曰。白大众。众举头。师曰。且吃饭。师将示灭。僧问。和尚百年后。向甚么处去。师曰。迢然迢然。言讫坐亡。

　　越州乾峰和尚

　　上堂。法身有三种病。二种光。须是一一透得始解归家稳坐。须知更有向上一窍在。云门出问。庵内人为甚么不知庵外事。师呵呵大笑。门曰。犹是学人疑处师曰。子是甚么心行。门曰。也要和尚相委。师曰。直须与么始解稳坐。门应喏喏。上堂。举一不得举二。放过一着落在第二。云门出众曰。昨日有人从天台来。却往径山去。师曰。典座来日不得普请。便下座。问僧。甚处来。曰天台。师曰。见说石桥作两段。是否。曰和尚甚处得这消息来。师曰。将谓华顶峰前客。元是平田庄里人。问如何得出三界去。师曰。唤院主来趁出这僧着。师问众僧。轮回六趣。具甚么眼。众无对。僧问。如何是超佛越祖之谈。师曰。老僧问聻。曰和尚问则且置。师曰。老僧问。尚不奈何。说甚么超佛越祖之谈。问十方薄伽梵。一路涅槃门。未审路头在甚么处。师以拄杖画云。在这里(僧后请益云门。门拈起扇子云。扇子𨁝跳上三十三天。筑着帝释鼻孔。东海鲤鱼打一棒。雨似盆倾。会么)。

　　吉州禾山和尚

　　僧问。学人欲伸一问。师还答否。师曰。禾山答汝了也。问如何是西来意。师曰。禾山大顶。问如何是和尚家风。师曰。满目青山起白云。曰或遇客来如何祇待。师曰。满盘无味醍醐果。问无言童子居何国土。师曰。当轩木马嘶风切。

　　明州天童咸启禅师

　　问伏龙。甚处来。曰伏龙来。师曰。还伏得龙么。曰不曾伏这畜生。师曰。且坐吃茶。简大德问。学人卓卓上来。请师的的。师曰。我这里一屙便了。有甚么卓卓的的。曰和尚恁么答话。更买草鞋行脚好。师曰。近前来。简近前。师曰。祇如老僧恁么答。过在甚么处。简无对。师便打。问如何是本来无物。师曰。石润元含玉。矿异自生金。问如何是真常流注。师曰。涓滴无移。

　　潭州宝盖山和尚

　　僧问。一间无漏舍。合是何人居。师曰。无名不挂体。曰还有位也无。师曰。不处。问如何是宝盖。师曰。不从人天得。曰如何是宝盖中人。师曰。不与时人知。曰佛来时如何。师曰。觅他路不得。问世界坏时。此物何处去。师曰。千圣寻不得。曰时人如何归向。师曰。直须似他去。曰还有的当也无。师曰。不立标则。问不居正位底人。如何行履。师曰。红焰丛中骏马嘶。

　　澧州钦山文䆳禅师

　　福州人也。少依杭州大慈山寰中禅师受业。时岩头雪峰在众。睹师吐论。知是法器。相率游方。二大士各承德山印记。师虽屡激扬。而终然凝滞。一日问德山曰。天王也恁么道。龙潭也恁么道。未审和尚作么生道。山曰。汝试举天王龙潭道底看。师拟进语。山便打。师被打归延寿堂曰。是则是。打我太煞。岩头曰。汝恁么道。他后不得道见德山来。(法眼别云。是则是。错打我)后于洞山言下发解。乃为之嗣。年二十七。止于钦山。对大众前自省过。举参洞山时语。山问。甚么处来。师曰。大慈来。曰还见大慈么。师曰见。曰色前见。色后见。师曰。非色前后见。洞山默置。师乃曰。离师太早。不尽师意。(法眼云。不尽师意。不易承嗣得他)僧问。如何是祖师西来意。师曰。梁公曲尺。志公剪刀。问一切诸佛。及诸佛法。皆从此经出。如何是此经。师曰。常转。曰未审经中说甚么。师曰。有疑请问。问如何是和尚家风。师曰。锦绣银香囊。风吹满路香。岩头闻。令僧去云。传语十八子。好好事潘郎。有僧写师真呈。师曰。还似我也无。僧无对。师自代曰。众僧看取。德山侍者来参。才礼拜。师把住曰。还甘钦山与么也无。者曰。某甲却悔久住德山。今日无言可对。师乃放手曰。一任祇对。者拨开胸曰。且听某通气一上。师曰。德山门下即得。这里一点用不着。者曰。久闻钦山不通人情。师曰。累他德山眼目。参堂去。师与岩头雪峰坐次。洞山行茶来。师乃闭眼。洞曰。甚么处去来。曰入定来。洞曰。定本无门。从何而入。师入浴院。见僧踏水轮。僧下问讯。师曰。幸自辘辘地转。何须恁么。曰不恁么又争得。师曰。若不恁么。钦山眼堪作甚么。曰作么生是师眼。师以手作拨眉势。曰和尚又何得恁么。师曰。是我恁么。你便不恁么。僧无对。师曰。索战无功。一场气闷。良久乃问曰。会么。曰不会。师曰。钦山为汝担取一半。师与岩头雪峰过江西。到一茶店吃茶次。师曰。不会转身通气者。不得茶吃。头曰。若恁么我定。不得茶吃。峰曰。某甲亦然。师曰。这两个老汉。话头也不识。头曰。甚处去也。师曰。布袋里老鸦。虽活如死。头退后曰。看看。师曰。奯公且置。存公作么生。峰以手画一圆相。师曰。不得不问。头呵呵曰。太远生。师曰。有口不得茶吃者多。巨良禅客参。礼拜了便问。一镞破三关时如何。师曰。放出关中主看。良曰。恁么则知过必改。师曰。更待何时。良曰。好只箭放不着所在。便出去。师曰。且来阇黎。良回首。师下禅床擒住曰。一镞破三关即且置。试为钦山发箭看。良拟议。师打七棒曰。且听个乱统汉。疑三十年。有僧举似同安察。安曰。良公虽解发箭。要且未中的。僧便问。未审如何得中的去。安曰。关中主是甚么人。僧回举似师。师曰。良公若解恁么。也免得钦山口。然虽如此。同安不是好心。亦须看始得。僧参。师竖起拳曰。开即成掌。五指参差。如今为拳。必无高下。汝道钦山还通商量也无。僧近前。却竖起拳。师曰。你恁么。祇是个无开合汉。曰未审和尚如何接人。师曰。我若接人。共汝一般去也。曰特来参师。也须吐露个消息。师曰。汝若特来。我须吐露。曰便请。师便打。僧无语。师曰。守株待兔。枉用心神。上堂。横按拄杖顾视大众曰。有么有么。如无。钦山唱菩萨蛮去也。啰啰哩哩。便下座。师与道士论义。士立义曰。粗言及细语。皆归第一义。师曰。道士是佛家奴。士曰。太粗生。师曰。第一义何在。士无语。

　　瑞州九峰通玄禅师

　　郢州程氏子。初参德山。后于洞山言下有省。住后。僧问。自心他心得相见否。师曰。自己尚不见。他人何可观。问罪福之性。如何了达得无同异。师曰。絺绤不御寒。

　　青原下六世

　　曹山寂禅师法嗣

　　瑞州洞山道延禅师

　　因曹山垂语云。有一人向万丈崖头腾身。直下此是甚么人。众无对。师出曰。不存。山曰。不存个甚么。师曰。始得扑不碎。山深肯之。后有僧问。请和尚密付真心。师曰。欺这里无人作么。

　　抚州金峰从志玄明禅师

　　僧问。如何是金峰正主。师曰。此去镇县不遥。阇黎莫造次。曰何不道取。师曰。口如磉盘。问千峰万峰。那个是金峰。师乃斫额。问千山无云。万里绝霞时如何。师曰。飞猿岭那边。何不吐却。问如何是西来意。师曰。壁边有鼠耳。问如何是和尚家风。师曰。金峰门前无五里牌。新到参。师曰。不用通时暄。第一句道将来。曰孟春犹寒。伏惟和尚。师曰。犹有这个在。曰不可要人点检去也。师曰。谁。僧指自身。师曰。不妨遭人点检。拈起枕子示僧曰。一切人唤作枕子。金峰道不是。僧曰。未审和尚唤作甚么。师拈起枕子。僧曰。恁么则依而行之。师曰。你唤作甚么。僧曰。枕子。师曰。落在金峰窠里。问金杯满酌时如何。师曰。金峰不胜酩酊。僧扫地次。师问。作甚么。僧竖起苕帚。师曰。犹有这个在。曰和尚适来见个甚么。师竖起拄杖。僧参。才入方丈。师便打。僧曰。是是。师又打。僧曰。不是不是。师作礼拜势。僧作拓势。师曰。老僧眼暗。阇黎耳聋。曰将饭喂鱼。还须克己。师曰。施食得长寿报。曰和尚年多少。师曰。不落数量。曰长寿者谁。师曰。金峰。曰果然眼昏。师曰。是是。问僧。甚处来。僧近前良久。师曰。阇黎参见甚么人。曰参甚么碗。师曰。金峰有过。曰是是。师良久。师问僧。甚处来。曰东国来。师曰。作么生过得金峰关。曰公验分明。师曰。试呈似金峰看。僧展两手。师曰。金峰关从来无人过得。曰和尚还过得么。师曰。波斯吃胡椒。问僧。姓甚么。曰姓何。师曰。至竟不脱俗。曰因师致得。师曰。若恁么。过在金峰。曰不敢。师曰。灼然金峰有过。僧问讯次。师把住曰。辄不得向人道我有。一则因缘。举似你。僧作听势。师与一掌。僧曰。为甚么打某甲。师曰。我要这话行。看经次。骈道者来。师擎起经。作揽衣势。以目视之。骈提起坐具。以目视师。师曰。一切人道你会禅。骈曰。和尚作么生。师笑曰。草贼大败。问是身无知。如土木瓦石。此意如何。师下禅床扭僧耳朵。僧负痛作声。师曰。今日始捉着个无知汉。僧作礼出去。师召阇黎。僧回首。师曰。若到堂中不可举着。曰何故。师曰。大有人笑金峰老婆心。上堂。老僧二十年前有老婆心。二十年后无老婆心。僧问。如何是二十年前有老婆心。师曰。问凡答凡。问圣答圣。曰如何是二十年后无老婆心。师曰。问凡不答凡。问圣不答圣。师见僧来乃举手曰。此是大人分上事。你试通个消息看。曰某甲不欲瞒和尚。师曰。知孝养人也还稀有。曰莫是大人分上事么。师曰。老僧瞒阇黎。曰到这里不易辨白。师曰。灼然灼然。僧礼拜。师曰。发足何处。曰祇这里。师曰。不唯自瞒。兼瞒老僧。上堂。我若举来。又恐遭人唇吻。不举。又遭人笑怪。于其中间如何即是。有僧才出。师便归方丈。至晚别僧请益曰。和尚今日为甚不答这僧话。师曰。大似失钱遭罪。问僧。你还知金锋一句子么。曰知来久矣。师曰。作么生。僧便喝。师良久。僧曰。金峰一句今日粉碎。师曰。老僧大曾问人。唯有阇黎门风峭峻。曰不可须要人点检。师曰。真鍮不博金。问如何是非言。之言师曰。不加文彩。问四海晏清时如何。师曰。犹是阶下汉。上堂。事存函盖合。理应箭锋拄。还有人道得么。如有人道得。金峰分半院与他住。时有僧出作礼。师曰。相见易得好。共住难为人。便下座。僧辞。师问何处去。曰不敢妄通消息。师曰。若到诸方。切忌道着金峰为人处。曰已领尊旨。师曰。忽有人问你作么生。僧提起袈裟角。师曰。捷弱于阇黎。

　　襄州鹿门山处真禅师

　　僧问。如何是和尚家风。师曰。有盐无醋。曰忽遇客来如何祇待。师曰。柴门草户谢子远来。问如何是道人。师曰。口似鼻孔。问祖祖相传。传甚么物。师曰。金襕袈裟。问如何是函中般若。师曰。佛殿挟头六百卷。问和尚百年后。向甚么处去。师曰。山下李家使牛去。曰还许学人相随也无。师曰。汝若相随。莫同头角。曰诺。师曰。合到甚么处。曰佛眼辨不得。师曰。若不放过。亦是茫茫。问如何是鹿门高峻处。师曰。汝还曾上主山也无。问如何是禅。师曰。鸾凤入鸡笼。曰如何是道。师曰。藕丝牵大象。问劫火洞然。大千俱坏。未审此个还坏也无。师曰。临崖看浒眼。特地一场愁。问如何是和尚转身处。师曰。昨夜三更失却枕子。问一句下豁然时如何。师曰。汝是谁家子。上堂。一片凝然光灿烂。拟意追寻卒难见。瞥然撞着豁人情。大事分明总成办。实快活。无系绊。万两黄金终不换。任他千圣出头来。总是向渠影中现。

　　抚州曹山慧霞了悟禅师

　　僧问。佛未出世时如何。师曰。曹山不如。曰出世后如何。师曰。不如曹山。问四山相逼时如何。师曰。曹山在里许。曰还求出也无。师曰。在里许即求出。僧侍立。师曰。道者可煞热。曰是。师曰。祇如热向甚处迴避。曰向镬汤炉炭里迴避。师曰。祇如镬汤炉炭。又作么生迴避。曰众苦不能到。

　　华州草庵法义禅师

　　僧问。如何是祖师西来意。师曰。烂炒浮沤饱满吃。问拟心即差。如何进道。师曰。有人常拟。为甚么不差。曰此犹是和尚分上事。师曰。红焰莲花朵朵开。问如何是和尚得力处。师曰。如盲似聋。曰不会。师曰。恰与老僧同参。

　　抚州曹山光慧玄悟禅师

　　上堂。良久曰。雪峰和尚为人。如金翅鸟入海取龙相似。僧出问。未审和尚此间如何。师曰。甚处去来。问如何是西来的的意。师曰。不礼拜。更待何时。问如何是密传底心。师良久。僧曰。恁么则徒劳侧耳也。师唤侍者。来烧香着。问古人云。如红炉上一点雪。意旨如何。师曰。惜取眉毛好。问如何指示。即得不昧去。师曰。不可雪上更加霜。曰恁么则全因和尚去也。师曰。因个甚么。问如何是妙明真性。师曰。款款莫磕损。上堂。良久。僧出曰。为众竭力。祸出私门。未审放过不放过。师默然。问古人道。生也不道。死也不道。意旨如何。师良久。僧礼拜。师曰。会么。曰不会。师曰。也是厨寒甑足尘。上堂。举拄杖曰。从上皆留此一路。方便接人。有僧出曰。和尚又是从头起也。师曰。谢相委悉。问机关不转请师商量。师曰。哑得我口么。问路逢猛虎时如何。师曰。放憨作么。

　　抚州曹山羌慧智炬禅师

　　初问先曹山曰。古人提持那边人。学人如何体悉。山曰。退步就己。万不失一。师于言下顿忘玄解。乃辞去遍参。至三祖。因看经次。僧问。禅僧心不挂元字脚。何得多学。师曰。文字性异。法法体空。迷则句句疮疣。悟则文文般若。苟无取舍。何害圆伊。后离三祖到瑞州。众请住龙泉。僧问如何是文殊。师曰。不可有第二月也。曰即今事如何。师曰。正是第二月。问如何是如来语。师曰。猛风可绳缚。问如何履践。即得不昧宗风。师曰。须知龙泉好手。曰请和尚好手。师曰。却忆钟子期。问古人道。若记一句论劫作野狐精。未审古人意旨如何。师曰。龙泉僧堂未曾锁。曰和尚如何。师曰。风吹耳朵。问如何是一句。师曰。无闻。问如何是声前一句。师曰。恰似不道。问如何是和尚为人一句。师曰。汝是九色鹿。问抱璞投师时如何。师曰。不是自家珍。曰如何是自家珍。师曰。不琢不成器。

　　衡州育王山弘通禅师

　　僧问。混沌未分时如何。师曰。混沌。曰分后如何。师曰。混沌。上堂。释迦如来四十九年说不到底句。今夜山僧不避羞耻。与诸尊者共谭。良久曰。莫道错。珍重。僧问。学人有病。请师医。师曰。将病来与汝医。曰便请。师曰。还老僧药价钱来。问曹源一路即不问。衡阳江畔事如何。师曰。红炉焰上无根草。碧潭深处不逢鱼。问心法双亡时如何。师曰。三脚虾蟆背大象。问如何是西来意。师曰。老僧毛竖。问如何是佛法大意。师曰。直侍文殊过即向你道。曰文殊过也。请和尚道。师便打。问如何是和尚家风。师曰。浑身不直五文钱。曰太贫寒生。师曰。古代如是。曰如何施设。师曰。随家丰俭。问如何是急切处。师曰。针眼里打筋斗。问如何是本来身。师曰。回光影里见方亲。

　　衡州华光范禅师

　　僧问。如何是无缝塔。师指僧堂曰。此间僧堂无门户。问僧。曾到紫陵么。曰曾到。师曰。曾到鹿门么。曰曾到。师曰。嗣紫陵即是。嗣鹿门即是。曰即今嗣和尚得么。师曰。人情不打即不可。便打。问非隐显处是和尚。那个是某甲。师曰。尽乾坤无一不是。曰此犹是和尚。那个是某甲。师曰。木人石女笑分明。

　　处州广利容禅师

　　初住贞溪。僧参。师举拂子曰。贞溪老僧还具眼么。曰某甲不敢见和尚过。师曰。老僧死在阇黎手里也。问如何是和尚家风。师曰。谢阇黎道破。问西院拍手笑呵呵。意作么生。师曰。卷上帘子着。问自己不明如何得明。师曰。不明。曰为甚么不明。师曰。不见道自己事。问鲁祖面壁。意作么生。师良久曰。还会么。曰不会。师曰。鲁祖面壁。因郡守受代归。师出送接话次。守问。和尚远出山门。将甚么物来。师曰。无尽之宝呈献。守无对。后有人进语曰。便请。师曰。太守尊严。问千途路绝。语思不通时如何。师曰。犹是阶下汉。曰如何是阶上汉。师曰。龙楼不举手。乃曰。作么生是尊贵底人。试道看。莫祇向长连床上坐地。见他人不肯。忽被明眼人拶着。便向铁围山里藏身。若到广利门下。须道得第一句。即开一线道。与兄弟商量。时有僧出礼拜。师曰。将谓是异国舶主。元来此是土商人。

　　泉州庐山小溪院行传禅师

　　青原周氏子。僧问。久向庐山石门。为甚么入不得。师曰。钝汉。僧曰。忽遇猛利者还许也无。师曰。吃茶去。

　　益州布水岩和尚

　　僧问。如何是西来意。师曰。一回思着一伤心。问宝剑未磨时如何。师曰。用不得。曰磨后如何。师曰。触不得。

　　蜀川西禅和尚

　　僧问。佛是摩耶降生。未审和尚是谁家子。师曰。水上卓红旗。问三十六路。阿那一路最妙。师曰。不出第一手。曰忽遇出时如何。师曰。脊着地也不难。

　　韶州华严和尚

　　僧问。既是华严。还将得华来么。师曰。孤峰顶上千枝秀。一句当机对圣明。僧录问。法身无相。不可言宣。皇帝诏师。将何接引。师曰。金钟迥出云中响。万里归朝贺圣君。问如何是佛法大意。师曰。惊天动地。曰还当也无。师曰。灵机永布千家月。祇这如今万世传。

　　云居膺禅师法嗣

　　洪州凤栖山同安丕禅师

　　僧问。如何是无缝塔。师曰。吽吽。曰如何是塔中人。师曰。今日大有人从建昌来。问一见便休去时如何。师曰。是也更来这里作么。问如何是点额鱼。师曰。不透波澜。曰惭耻时如何。师曰。终不仰面。曰恁么则不变其身也。师曰。是也青云事作么生。问如何是和尚家风。师曰。金鸡抱子归霄汉。玉兔怀胎入紫微。曰忽遇客来将何祇待。师曰。金果朝来猿摘去。玉花晚后凤衔归。问无情还解说法也无。师曰。玉犬夜行不知天晓。问路逢达道人。不将语默对。未审将甚么对。师曰。要踢要拳。问才有言诠。尽落今时。不落言诠。请师直说。师曰。木人解语非千舌。石女抛梭岂乱丝。问依经解义。三世佛冤。离经一字。即同魔说。此理如何。师曰。孤峰迥秀不挂烟萝。片月行空白云自在。新到参。师问。甚处来。曰湖南。师曰。还知同安这里。风云体道。花槛璇玑么。曰知。师曰。非公境界。僧便喝。师曰。短贩樵人。徒夸书剑。僧拟进语。师曰。剑甲未施。贼身已露。问佛未出世时如何。师曰。藕丝系大象。曰出世后如何。师曰。铁锁锁石牛。问不伤王道如何。师曰。吃粥吃饭。曰莫便是不伤王道也无。师曰。迁流左降。问玉印开时何人受信。师曰。不是恁么人。曰亲宫事如何。师曰。道甚么。问如何是毗卢师。师曰。阇黎在甚么处出家。问如何是触目菩提。师曰。面前佛殿。问片玉无瑕。请师不触。师曰。落汝后。问玉印开时何人受信。师曰。不是小小。问迷头认影如何止。师曰。告阿谁。曰如何即是。师曰。从人觅即转远也。曰不从人觅时如何。师曰。头在甚么处。问如何是同安一只箭。师曰。脑后看。曰脑后事如何。师曰。过也。问亡僧衣众人唱。祖师衣甚么人唱。师曰。打。问将来不相似。不将来时如何。师曰。甚么处着。问未有这个时。作么生行履。师曰。寻常又作么生。曰恁么则不改旧时人也。师曰。作何行履。问如何是异类中人。师曰。露地藏白牛。溪山笼日月。师看经次。见僧来参。遂以衣袖盖却头。僧近前作吊慰势。师放下衣袖。提起经曰。会么。僧却以衣袖盖头。师曰。苍天苍天。

　　庐山归宗寺怀恽禅师

　　僧问。无佛无众生时如何。师曰。甚么人如此。问水清鱼现时如何。师曰。把一个来。僧无对。(同安代云。动即失)问如何是五老峰。师曰。突兀地。问截水停轮时如何。师曰。磨不转。曰如何是磨不转。师曰。不停轮。问如何是尘中弟子。师曰。灰头土面。(同安代云。不拂拭)问如何是世尊不说说。师曰。正恁么。曰如何是迦叶不闻闻。师曰。不附物。问不佛不众生时如何。师曰。是甚么人如此。问学人不到处。请师说。师曰。汝不到甚么处来。

　　池州嵇山章禅师

　　在投子作柴头。投子同吃茶次。谓师曰。森罗万象总在里许。师泼却茶曰。森罗万象在甚么处。子曰。可惜一碗茶。师后谒雪峰。峰问。莫是章柴头么。师乃作轮椎势。峰肯之。

　　南康军云居怀岳禅师

　　僧问。如何是大圆镜。师曰。不鉴照。曰忽遇四方八面来时作么生。师曰。胡来胡现。汉来汉现。曰大好不鉴照。师便打。问如何是一丸疗万病底药。师曰。汝患甚么。问如何是本来瑞草。师曰。好手拈不出。曰如何是无根树。师曰。处处着不得。

　　杭州佛日本空禅师

　　初游天台山。尝曰。如有人夺得我机者。即吾师矣。寻谒云居。作礼问曰。二龙争珠谁是得者。居曰。卸却业身来。与子相见。师曰。业身已卸。居曰。珠在甚么处。师无对。(同安代云。回头即没交涉)遂投诚入室。时始年十三。后四年参夹山。才入门见维那。那曰。此间不着后生。师曰。某甲不求挂搭。暂来礼谒和尚。维那白夹山。山许相见。师未升阶。山便问。甚处来。师曰。云居来。曰即今在甚么处。师曰。在夹山顶𩕳上。山曰。老僧行年在坎。五鬼临身。师拟上阶。山曰。三道宝阶从何而上。师曰。三道宝阶曲为今时。向上一路请师直指。山便揖。师乃上阶礼拜。山问。阇黎与甚么人同行。师曰。木上座。山曰。何不来相看老僧。师曰。和尚看他有分。山曰。在甚处。师曰。在堂中。山便同师下到堂中。师遂取拄杖掷在山面前。山曰。莫从天台得否。师曰。非五岳之所生。山曰。莫从须弥得否。师曰。月宫亦不逢。山曰。恁么则从人得也。师曰。自己尚是冤家。从人得堪作甚么。山曰。冷灰里有一粒豆爆。乃唤维那明窗下安排着。师曰。未审明窗还解语也无。山曰。待明窗解语。即向汝道。夹山来日上堂。问昨日新到在甚么处。师出应喏。山曰。子未到云居已前。在甚么处。师曰。天台国清。山曰。吾闻天台有潺潺之瀑。渌渌之波。谢子远来。此意如何。师曰。久居岩谷。不挂松萝。山曰。此犹是春意。秋意作么生。师良久。山曰。看君祇是撑船汉。终归不是弄潮人。来日普请。维那令师送茶。师曰。某甲为佛法来。不为送茶来。那曰。奉和尚处分。师曰。和尚尊命即得。乃将茶去作务处。摇茶瓯作声。山回顾。师曰。酽茶三五碗。意在钁头边。山曰。瓶有倾茶势。篮中几个瓯。师曰。瓶有倾茶势篮中无一瓯。便行茶。时众皆举目。师曰。大众鹤望。请师一言。山曰。路逢死蛇莫打杀。无底篮子盛将归。师曰。手执夜明符。几个知天晓。山曰。大众有人也。归去来归去来。遂住普请归院。众皆叹仰。师终于佛日。卵塔存焉。

　　苏州永光院真禅师

　　上堂。言锋若差。乡关万里。直须悬崖撒手。自肯承当。绝后再苏。欺君不得。非常之旨。人焉廋哉。问道无横径。立者皆危。如何得不被横径所侵去。师以杖拄僧口。僧曰。此犹是横径。师曰。合取口。问如何是常在底人。师曰。来往不易。问如何是祖师西来意。师曰。铁山夜锁千家月。金乌常照不当门。

　　庐山归宗澹权禅师

　　僧问。金鸡未鸣时如何。师曰。失却威音王。曰鸣后如何。师曰。三界平沉。问尽身供养时如何。师曰。将甚么来。曰所有不惜。师曰。供养甚么人。僧无语。问学人为佛法来。如何是佛法。师曰。正空闲。曰便请商量。师曰。周匝有余。问大众云集。合谭何事。师曰。三三两两。问路逢达道人。不将语默对。未审将甚么对。师曰。争能肯得人。僧良久。师曰。会么。曰不会。师曰。长安路上厕坑子。问如何是佛法大意。师曰。三枷五棒。问通彻底人如何语道。师曰。汝祇今作么生。曰任性随流。师曰。不随流争得息。

　　蕲州广济禅师

　　僧问。疋马单枪时如何。师曰。头落也。问。如何是方外之谭。师曰。汝道甚么。问如何是广济水。师曰。饮者绝饥渴。曰恁么则学人不虚到也。师曰。情知你受人安排。问远远来投。乞师指示。师曰。有口祇解吃饭。问温伯雪与仲尼相见时如何。师曰。此间无恁么人。问不识不见请师道出。师曰。不昧。曰不昧时作么生。师曰。汝唤作甚么。问如何是奇特事。师曰。焰里牡丹花。问如何是无心道人。师曰。丹霞放火烧。

　　潭州水西南台和尚

　　僧问。如何是此间一滴水。师曰。入口即抉出。问如何是西来意。师曰。靴头线绽。问祖祖相传。未审传个甚么。师曰。不因阇黎问。老僧亦不知。

　　歙州朱溪谦禅师

　　韶国师到参次。闻犬咬灵鼠声。国师便问。是甚么声。师曰。犬咬灵鼠声。国师曰。既是灵鼠。为甚么却被犬咬。师曰。咬杀也。国师曰。好个犬。师便打。国师曰。莫打某甲话在。师休去。因造佛殿毕。一僧同看。师曰。此殿着得甚么佛。曰着即不无。有人不肯。师曰。我不问那个人。曰恁么则某甲亦未曾祇对和尚。

　　扬州丰化和尚

　　僧问。上无片瓦。下无卓锥时如何。师曰。莫飘露么。问不具得失时如何。师曰。道甚么。

　　南康军云居道简禅师

　　范阳人也。久入先云居之室。密受真印。而分掌寺务。典司樵㸑。以腊高。堂中为第一座。属先云居将顺寂。主事请问。谁堪继嗣。居曰。堂中简。主事虽承言。而意不在师。谓令拣择可当说法者。佥曰。第二座可。然且备礼先请第一座。若谦让。即坚请第二座。师既密承授记。略不辞免。即自持道具入方丈。摄众演法。主事等不惬素志。罔循规式。师察其情乃潜弃去。其夜安乐树神号泣。诘旦主事大众奔至麦庄。悔过哀请归院。众闻空中连声唱曰和尚来也。僧问。如何是和尚家风。师曰。随处得自在。问维摩岂不是金粟如来。师曰。是。曰为甚么却在释迦会下听法。师曰。他不担人我。问横身盖覆时如何。师曰。还盖覆得么。问蛇子为甚么吞却蛇师。师曰。在里不伤。问诸圣道不得处。和尚还道得么。师曰。汝道甚么处诸圣道不得。问路逢猛虎时如何。师曰。千人万人不逢。为甚么阇黎偏逢。问孤峰独宿时如何。师曰。闭却七间僧堂不宿。阿谁教汝孤峰独宿。师后无疾而寂。塔于本山。

　　洪州大善慧海禅师

　　僧问。不坐青山顶时如何。师曰。且道是甚么人。问如何是解作客底人。师曰。不占上。问灵泉忽逢时如何。师曰。从甚么处来。问如何道即不违于师。师曰。莫惜口。曰道后如何。师曰。道甚么。问如何道得相亲去。师曰。快道。曰恁么则不道也。师曰。用口作甚么。问如何是西来意。师曰。三界平沉。

　　鼎州德山和尚

　　僧问。路逢达道人。不将语默对。未审将甚么对。师曰。祇恁么。僧良久。师曰。汝更问。僧再问。师乃喝出。

　　南岳南台和尚

　　僧问。直上融峰时如何。师曰。见么。

　　南康军云居昌禅师

　　僧问。相逢不相识时如何。师曰。既相逢。为甚么不相识。问红炉猛焰时如何。师曰。里头是甚么。问不受商量时如何。师曰。来作甚么。曰来亦不商量。师曰。空来何益。问方丈前容身时如何。师曰。汝身大小。

　　晋州大梵和尚

　　僧问。如何是学人顾望处。师曰。井底架高楼。曰恁么则超然去也。师曰。何不摆手。

　　新罗国云住和尚

　　僧问。诸佛道不得。甚么人道得。师曰。老僧道得。曰诸佛道不得。和尚作么生道。师曰。诸佛是我弟子。曰请和尚道。师曰。不是对君王。好与二十棒。问达磨未来时如何。师曰。夜半石牛吼。曰来后如何。师曰。特地使人愁。问既是普眼。为甚不见普贤。师曰。祇为贪程太速。

　　阾珏和尚

　　僧问。学人不负师机。还免披毛带角也无。师曰。阇黎何得对面不相识。曰恁么则。吞尽百川水。方明一点心。师曰。虽脱毛衣。犹披鳞甲。曰好来和尚具大慈悲。师曰。尽力道也出老僧格不得。

　　疏山仁禅师法嗣

　　随州护国院守澄净果禅师

　　上堂。诸方老宿尽在曲录木床上为人。及有人问着祖师西来意。未曾有一人当头道着。时有僧问。请和尚当头道。师曰。河北驴鸣。河南犬吠。问如何是佛。师咄曰。这驴汉。问尽大地是一只眼底人来时如何。师曰。阶下汉。问诸佛不到处。是甚么人行履。师曰。聃耳鬅头。曰何人通得彼中信。师曰。驴面兽腮。问随缘认得时如何。师曰。错。问如何是西来意。师曰。一人传虚。万人传实。问不落干将手。如何是太阿。师曰。七星光彩耀。六国罢烟尘。问鹤立枯松时如何。师曰。地下底一场懡㦬。问会昌沙汰时。护法善神向甚么处去。师曰。三门前两个一场懡㦬。问滴水滴冻时如何。师曰。日出后一场懡㦬。

　　洛京灵泉归仁禅师

　　初问疏山。枯木生花。始与他合。是这边句。是那边句。山曰。亦是这边句。师曰。如何是那边句。山曰。石牛吐出三春雾。灵雀不栖无影林。住后僧问。如何是灵泉家风。师曰。十日作活九日病。曰此病如何。师曰。迴避不得。曰还疗得也无。师曰。耆婆稽首。医王皱眉。问祖意教意是同是别。师曰。牛马同群放。曰还分不分。师曰。夜半昆仑穿市过。午后乌鸡带雪飞。问急切相投时如何。师曰。见佛似冤家。问如何是灵泉竹。师曰。不从栽种得。曰还变动也无。师曰。二冬瑞雪应难改。九夏凝霜色转鲜。问如何是灵泉心印。师曰。不传不受。曰或遇交代时如何。师曰。淮南船子看洛阳。问六国未宁时如何。师曰。作乱者谁。问如何是祖师西来意。师曰。仰面独扬眉。回头自拍手。问如何是和尚家风。师曰。骑牛戴席帽。过水着靴衫。问如何是无问而自说。师曰。死人口里活人舌。曰未审是何人领会。师曰。无角水牯牛。问如何是灵泉活计。师曰。东壁打倒西壁。曰凭个甚么过朝夕。师曰。折腰铛子无烟火。曰二时将何奉献。师曰。野老共炊无米饭。溪边大会不来人。问如何是灵泉境。师曰。枯桩花烂熳。曰如何是境中人。师曰。子规啼断后。花落布阶前。问如何是沙门行。师曰。恰似个屠儿。曰如何行履。师曰。破斋犯戒。曰究竟作么生。师曰。因不收。果不入。俗士问。俗人还许会佛法否。师曰。那个台无月。谁家树不春。

　　瑞州五峰遇禅师

　　僧问。佛未出世时如何。师曰。一堆泥土。问如何是不拨不触底人。师曰。闭目藏三寸。翻眉盖眼睛。

　　抚州疏山证禅师

　　初参先疏山得旨。后历诸方谒投子。子问。近离甚处。曰延平。子曰还将得剑来么。曰将得来。子曰。呈似老僧看。师乃指面前地。子便休。至晚问侍者。新到在么。者曰。当时去也。子曰。三十年弄马骑。今日被驴扑。住后僧问。如何是就事学。师曰。着衣吃饭。曰如何是就理学。师曰。骑牛去秽。曰如何是向上事。师曰。溥际不收。问如何是声色混融句。师曰。不辨消不及。曰如何是声色外别行底句。师曰。难逢不可得。问亲切处乞一言。师以拄杖敲之。僧曰。为甚么不道。师曰。得恁么不识好恶。

　　洪州百丈明照安禅师

　　新罗人也。僧问。一藏圆光。如何是体。师曰。劳汝远来。曰莫便是一藏圆光么。师曰。更吃一碗茶。问如何是和尚家风。师曰。手巾寸半布。问万法归一。一归何处。师曰。未有一个人不问。问如何是极则处。师曰。空王殿里登九五。野老门前不立人。问随缘认得时如何。师曰。未认得时作么生。问如何是毗卢师。师曰。人天收不得。曰如何是一代时教。师曰。义例分明。

　　瑞州黄檗山慧禅师

　　洛阳人也。少出家。业经论。因增受菩萨戒。而叹曰。大士摄律仪。与吾本受声闻戒。俱止持作犯也。然于篇聚增减。支本通别。制意且殊。既微细难防。复于摄善中。未尝行于少分。况饶益有情乎。且世间泡幻身命。何可留恋哉。由是置讲课。欲以身捐于水中。饲鳞甲之类。念已将行。偶二禅者接之。款话说。南方颇多知识。何滞于一隅。师从此回志参寻。属关津严紧。乃谓守吏曰。吾非玩山水。誓求祖道。他日必不忘恩也。吏者察其志。遂不苛留。且谓之曰。师既为法忘身。回时愿无吝所闻。师欣谢。直造疏山。时仁和尚坐法堂受参。师先顾视大众。然后致问曰。刹那便去时如何。山曰。逼塞虚空。汝作么生去。师曰。逼塞虚空。不如不去。山便休。师下堂。参第一座。座曰。适来祇对甚奇特。师曰。此乃率尔。敢望慈悲开示愚昧。座曰。一刹那间还有拟议否。师于言下顿省礼谢。住后僧问。黄檗一路荒来久。今日当阳事若何。师曰虚空不假金锤炼。日月何曾待照人。师示灭。塔于本山。肉身至今如生。

　　延州伏龙山奉璘禅师

　　僧问。如何是和尚家风。师曰。横身卧海。日里挑灯。问如何是伏龙境。师曰。山峻水流急。三冬发异华。问和尚还爱财色也无。师曰。爱曰既是善知识。为甚么却爱财色。师曰。知恩者少。师问火头。培火了也未。曰低声。师曰。甚么处得这消息来。曰。不假多言。师曰。省钱易饱。吃了还饥。问如何是和尚家风。师曰。长齑冷饭。曰太寂寞生。师曰。僧家合如是。

　　安州大安山省禅师

　　僧问。失路迷人。请师直指。师曰。三门前去。问举步临危。请师指月。师曰。不指月。曰为甚么不指月。师曰。临坑不推人。问离四句。绝百非。请和尚道。师曰。我王库内。无如是刀。问重重关锁。信息不通时如何。师曰。争得到这里。曰到后如何。师曰。彼中事作么生。问如何是真中真。师曰。十字路头泥佛子。问无为无事人。犹是金锁难。金锁牵不住。是甚么人。师曰。向阇黎道即得。不可荒却大安山去也。

　　洪州百丈超禅师

　　海东人也。僧问。祖意教意。是同是别。师曰。金鸡玉兔听绕须弥。问日落西山去。林中事若何。师曰。洞深云出晚。涧曲水流迟。问某甲今日辞去。或有人问和尚说甚么法。向他道甚么。师曰。但道。大雄山顶上。虎生师子儿。

　　洪州天王院和尚

　　僧问国内按剑者是谁。师曰。天王。问。百骸俱溃散。一物镇长灵。时如何。师曰。不堕无坏烂。问如何是佛。师曰。错问。如何是无相道场。师曰。门外列金刚。

　　常州正勤院蕴禅师

　　魏府韩氏子。幼而出家。老有童颜。僧问。师唱谁家曲。宗风事若何。师曰。迥出箫韶外。六律岂能过。曰不过底事作么生。师曰。声前拍不散。句后觅无踪。问如何是正勤一路。师曰。泥深三尺。曰如何到得。师曰。阇黎从甚么处来。问如何是禅。师曰。石上莲华火里泉。曰如何是道。师曰。楞伽峰顶一茎草。曰禅道相去几何。师曰。泥人落水木人捞。晋天福中顺寂。葬于院侧。经二稔门人发塔。睹全身俨然。发爪俱长。乃阇维收舍利真骨重建塔焉。

　　襄州洞山瑞禅师

　　僧问。道有又无时如何。师曰。龙头蛇尾。何间一剑。问如何是无生曲。师曰。未问已前。

　　京兆府三相和尚

　　僧问。如何是无缝塔。师曰。觅缝不得曰。如何是塔中人。师曰。对面不相见。问如何是西来意。师曰。雪覆孤峰白。残照露瑕痕。

　　青林虔禅师法嗣

　　襄州万铜山广德延禅师

　　僧问。如何是和尚家风。师曰。山前人不住。山后人更忙。问如何是透法身句。师曰。无力登山水。茅户绝知音。问如何是佛法大意。师曰。始嗟黄叶落。又见柳条青。问尽大地是个死尸。向甚么处葬。师曰。北邙山下千丘万丘。师不安。僧问。和尚患个甚么。师曰。无思不坠的。曰恁么则。已知和尚病源也。师曰。你道老僧患甚么。曰和尚忌口好。师便打。问如何是佛。师曰。画戟门开见坠仙。僧后问悟空。画戟门开见坠仙。意旨如何。空曰。直饶亲见释迦来。智者咸言不是佛。

　　襄州石门献蕴禅师

　　京兆人也。初问青林。如何用心。得齐于诸圣。林仰面良久曰。会么。师曰。不会。林曰。去。无子用心处。师礼拜乃契悟。更不他游。遂作园头。一日归侍立次。林曰。子今日作甚么来。师曰。种菜来。林曰。遍界是佛身。子向甚处种。师曰。金锄不动土。灵苗在处生。林欣然。来日入园。唤蕴阇黎。师应喏。林曰。剩栽无影树。留与后人看。师曰。若是无影树。岂受栽邪。林曰。不受栽且止。你曾见他枝叶么。师曰。不曾见。林曰。既不曾见。争知不受栽。师曰。祇为不曾见。所以不受栽。林曰。如是如是。林将顺寂。召师。师应诺。林曰。日转西山后。不须取次安。师曰。雪满金檀树。灵枝万古春。林曰。或有人问你金针线囊事。子道甚么。师曰。若是毛羽相似者。某甲终不敢造次。初住南岳兰若。未几迁夹山。道由潭州。时楚王马氏出城延接。便问。如何是祖师西来大道。师曰。好大哥。御驾六龙千古秀。玉街排仗出金门。王大喜延入天册府供养数日。方至夹山开堂。僧问。今日一会何异灵山。师曰。天垂宝盖重重异。地涌金莲叶叶新。曰未审将何法示人。师曰。无弦琴韵流沙界。清音普应大千机。问师唱谁家曲。宗风嗣阿谁。师曰。一曲宫商才品弄。辨宝还他碧眼胡。曰恁么则清流分洞下。满月照青林去也。师曰。多子塔前分的意。至今异世度洪音。问如何是夹山正主。师曰。好手须知栾布作。韩光虚妄立功勋。问如何是西来意。师曰。玉玺不离天子手。金箱岂许外人知。问不落机关。请师便道。师曰。湛月迅机无可比。君今曾问几人来。曰即今问和尚。师曰。好大哥。云绽不须藏九尾。恕君残寿速归丘。师以蛮夷作乱。遂离夹山。至襄州创石门寺。再振玄风。上堂。琉璃殿上。光辉而日日无私。七宝山中。晃耀而头头有据。泥牛运步。木马嘶声。野老讴歌。樵人舞袖太阳路上。古曲玄音。林下相逢。更有何事。僧问。月生云际时如何。师曰。三个孩儿抱华鼓。好大哥。莫来拦我毬门路。问如何是和尚家风。师曰。常骑骏马骤高楼。铁鞭指尽胡人路。问如何是石门境。师曰。遍界黄金无异色。往来游子罢追寻。曰如何是境中人。师曰。无相不居凡圣位。经行鸟道没踪由。问猛虎当轩时如何。师曰。性命不存。曰。恁么则遭他毒手。师曰。一恁咬嚼。问如何是净土中人。师曰。披毛游火聚。戴角混尘泥。问道界无穷际。通身绝点痕时如何。师曰。渺渺白云漫雪岳。转身玄路莫迟迟。曰未审。转身路在甚么处。师曰。石人举手分明记。万年枯骨笑时看。问如如不动时如何。师曰。有甚么了日。曰如何即是。师曰。石户非关锁。般若寺遭焚。有人问曰。既是般若。为甚么被火烧。师曰。万里一条铁。师应机多云好大哥。时称大哥和尚。

　　韶州龙光諲禅师

　　僧问。人王与法王相见时如何。师曰。越国君王曾按剑。龙光一句不曾亏。上堂。良久曰。不烦。珍重。问如何是西来意。师曰。胡风一扇。汉地成规。问拨尘见佛时如何。师拊掌顾视。问如何是龙光一句。师曰。不空罥索。曰学人不会。师曰。唵问。如何是极则为人处。师曰。殷勤嘱付后来人。问宾头卢一身。为甚么赴四天下供。师曰。千江同一月。万户尽逢春。遂有偈曰。龙光山顶宝月轮。照耀乾坤烁暗云。尊者不移元一质。千家影现万家春。

　　郢州芭蕉和尚

　　僧问。十二时中如何用心。师曰。拢揔一木盆。问如何是道。师曰。或横三。或竖五。曰如何是道中人。师曰。罢举云中信。半夜太阳辉。

　　定州石藏慧炬禅师

　　僧问。如何是西来意。师曰。树带沧浪色。山横一抹青。问如何是伽蓝。师曰。祇这是。曰如何是伽蓝中人。师曰。作么作么。曰忽遇客来。将何祇待。师曰。吃茶去。

　　白水仁禅师法嗣

　　京兆府重云智晖禅师

　　咸秦高氏子。总角之岁。好游佛宇。誓志出家。父母不能止。礼圭峰温禅师剃度。后谒白水。独领微言。潜通秘键。寻回洛。卜于中滩。创温室院。常施水给药为事。有比丘患白癞。众恶之。唯师与之摩洗如常。俄有神光异香。既而讶之。遂失所在。遗疮痂馨香酷烈。遂聚而塑观音像以藏之。师后忽欲归终南圭峰旧居。一日闲步岩岫间。如常寝处。倏睹摩衲数珠。铜瓶棕笠。触之即坏。谓侍者曰。此吾前身道具耳。就兹建寺。以酬宿因。当剃草间。有祥云蔽日。屯于峰顶。久而不散。因目为重云山。猛兽皆自引去。及塞龙潭以通径。龙亦他徙。后唐明宗赐额曰长兴。学侣臻萃。上堂。僧问。如何是归根得旨。师曰。早是忘却不忆尘生。曰如何是随照失宗。师曰。家遭劫贼。问。不忆尘生。如何是进身一路。师曰。足下已生草。前程万丈坑。问要路坦然。如何践履。师曰。我若指。汝则东西南北去也。问如何是重云秤。师曰。任将天下勘。问如何是截铁之言。师曰。宁死不犯。问如何是迦叶亲闻底事。师曰。重云记不得。问如何是重云境。师曰。四时花蔟蔟。三冬异草青。师阐法四十余年。节度使王彦超微时常从师游。欲为沙门。师熟视曰。汝世缘深。当为我家垣墙。王公后果镇永兴。申弟子礼。师将顺世。先与王公言别。嘱护法门。王公泣曰。师忍弃弟子乎。师笑曰。借千年亦一别耳。及归书偈示众曰。我有一间舍。父母为修盖。住来八十年。近来觉损坏。早拟移别处。事涉有憎爱。待他摧毁时。彼此无妨碍。乃跏趺而逝。塔于本山。

　　杭州瑞龙院幼璋禅师

　　唐相国夏侯孜之犹子也。大中初。伯父司空出镇广陵。师方七岁。游慧照寺闻诵法华。志求出家。伯父初不允。因师绝饮食。不得已而许之。师慧远禅师。后游诸禅会薯山。白水。咸受心诀。咸通十三年至江陵。腾腾和尚嘱之曰。汝往天台。寻静而栖。遇安即止。已而又值憨憨和尚。抚而记曰。汝却后四十年。有巾子山下菩萨王于江南。当此时吾道昌矣。寻抵天台山。于静安乡创福唐院。乃契腾腾之言。又住隐龙院。中和四年。浙东饥疫。师于温台明三郡。收瘗遗骸。时谓悲增大士。雪峰尝往见之。遗棕榈拂子而去。天祐三年。钱尚父遣使童建。赍衣服香药入山。致请至府庭。署志德大师。馆于功臣堂。日亲问法。师请。每年于天台山。建金光明道场。诸郡黑白大会。逾月而散。(光明大会始于师也)将辞归山。王加恋慕。于府城建瑞龙院。(文穆王改为宝山院)延请开法。时禅门兴盛。斯则憨憨悬记应矣。上堂。老僧顷年游历江外岭南荆湖。但有知识丛林。无不参问来。盖为今日与诸人聚会。各要知个去处。然诸方终无异说。祇教当人歇却狂心。休从他觅。但随方任真。亦无真可任。随时受用。亦无时可用。设垂慈苦口。且不可呼昼作夜。更饶善巧。终不能指东为西。脱或能尔。自是神通作怪。非于我事。若是学语之流。不自省己知非。直欲向空里采花。波中取月。还着得心力么。汝今各且退思。忽然肯去。始知瑞龙老汉事不获已。迂回太甚。还肯么。时有僧问。如何是瑞龙境。师曰。道汝不见得么。曰如何是境中人。师曰。后生可畏。问廓然无云。如何是中秋月。师曰。最好是无云。曰恁么则一轮高挂。万国同观去也。师曰。捏目之子难与言。天成二年丁亥四月。乞坟塔于尚父。父命陆仁璋。于西关选胜地。建塔创院。改天台隐龙为隐迹塔毕。师入府庭辞尚父。嘱以护法。克期顺寂。尚父悲悼遣僧正集在城宿德。迎引入塔。

　　白马儒禅师法嗣

　　兴元府青剉山如观禅师

　　僧问。如何是和尚家风。师曰。无底篮子拾生菜。问如何是青剉境。师曰。三冬华木秀九夏雪霜飞。

　　龙牙遁禅师法嗣

　　潭州报慈藏屿匡化禅师

　　僧问。心眼相见时如何。师曰。向汝道甚么。问如何是实见处。师曰。丝毫不隔。曰恁么则见也。师曰。南泉甚好去处。问如何是西来意。师曰。昨夜三更送过江。问临机便用时如何。师曰。海东有果树头心。问如何是。真如佛性。师曰。阿谁无。问如何是向上一路。师曰。郴连道永。问和尚年多少。师曰。秋来黄叶落。春到。便开花。问僧。甚处来。曰卧龙来。师曰。在彼多少时。曰经冬过夏。师曰。龙门无宿客。为甚么在彼许多时。曰师子窟中无异兽。师曰。汝试作师子吼看。曰某甲若作师子吼。即无和尚。师曰。念汝新到。放汝三十棒。问如何是湖南境。师曰。艛船战棹。曰还许学人游玩也无。师曰。一任阇黎打僜。问和尚百年后。有人问如何祇对。师曰。分明记取。问情生智隔。想变体殊。祇如情未生时如何。师曰。隔曰。情未生时。隔个甚么。师曰。这个梢郎子。未遇人在。问如何是龙牙山。师曰。益阳那边。曰如何即是。师曰。不拟。曰如何是不拟去。师曰。恁么则不是。问古人面壁意旨如何。师良久。却召僧。僧应诺。师曰。你去别时来。上堂一句遍大地。一句才问。便道一句。问亦不道。僧问。如何是遍大地句。师曰。无空阙。曰如何是才问便道句。师曰。低声低声。曰如何是问亦不道句。师曰。便合知时。

　　襄州含珠山审哲禅师

　　僧问。如何是和尚深深处。师曰。寸钉才入木。九牛拽不出。问如何是正法眼。师曰。门前神树子。问如何是佛法大意。师曰。贫儿抱子渡。恩爱竞随流。问僧。有亦不是。无亦不是。不有不无亦不是。汝本来名个甚么。曰学人已具名了。师曰。具名即不无。毕竟名个甚么。曰祇这莫便是否。师曰。且喜没交涉。曰如何即是。师曰。亲切处更请一问。曰学人道不得。请和尚道。师曰。别日来。与汝道。曰即今为甚么不道。师曰。觅个领话人不可得。又问僧。张王。李赵。不是汝本来姓。汝本来姓个甚么。曰与和尚同姓。师曰。同姓即且从。汝本来姓个甚么。曰待汉水逆流。却向和尚道。师曰。即今为甚么不道。曰汉水逆流也未。师休去。问随缘认得时如何。师曰。是甚么。问如何是无位真人。师曰。别安排又争得。曰不安排时如何。师曰。无位真人。问如何是真经。师曰。阿弥陀。

　　西川存禅师

　　僧问。学人解问。誵讹句。请师举起讶人机。师曰。巢父不牵牛。许由不洗耳。问具足底人来。师还接否。师便打。

　　华严静禅师法嗣

　　凤翔府紫陵匡一定觉禅师

　　初到蟠龙。见僧问碧潭清似镜。蟠龙何处安。龙曰。沈沙不见底。浮浪足巑岏。师不肯。龙请师道。师曰。金龙回透青霄外。潭中岂滞玉轮机。龙肯之。住后僧问。未作人身已前。作甚么来师曰。石牛步步火中行。返顾休衔日中草。问智识路绝。思议并忘时如何。师曰。停囚长智。养病丧躯。

　　九峰满禅师法嗣

　　洪州同安院威禅师

　　僧问。牛头未见四祖时如何。师曰。路边神树子。见者尽擎拳。曰见后如何。师曰。室内无灵床。浑家不着孝。问祖意教意是同是别。师曰。玉兔不曾知晓意。金乌争肯夜头明。问如何是同安一曲。师曰。灵琴不别人间韵。知音岂度伯牙门。曰未审何人和得。师曰。木马嘶时从彼听。石人拊掌阿谁闻。曰。或遇知音时如何。师曰。知音不度耳。达者岂同闻。师一日游山。大众随后。师曰。阶前翠竹。砌下黄花。古人道。真如般若。同安即不然。有僧曰。古人也好和尚。师曰。不贪香饵味。可谓碧潭龙。曰诸方眼目不怪渊明。师曰。阇黎闭目中秋坐。却笑月无光。曰阶前翠竹砌下黄花。又作么生。师曰。安南未伏。塞北那降。僧礼拜。师曰。名称普闻。师问僧。寅晡饮啄无处藏身。你道有此道理么。曰和尚作么生。师打一拂子。僧曰。扑手征人徒夸好手。师曰。握鞭侧帽。岂是阇黎。曰今古之道何处藏身。师曰。阇黎作么生。僧珍重便出。师曰。未在。

　　北院通禅师法嗣

　　京兆府香城和尚

　　初参北院。问曰。一似两个时如何。院曰。一个赚汝。师乃有省。僧问。三光景色谢。照烛事如何。师曰。朝邑峰前卓五彩。曰不涉文彩事作么生。师曰。如今特地过江来。问向上一路请师举唱。师曰。钓丝钩不出。问牛头还得四祖意否。师曰。沙书下点落千字。曰下点后如何。师曰。别将一撮表人天。曰恁么则人人有也。师曰。汝又作么生。问囊无系蚁之丝。厨绝聚蝇之糁。时如何。师曰。日舍不求。思从妄得。

　　五灯严统卷第十三
卍新纂续藏经第 81 册 No. 1568 五灯严统(卷10-25)


　　五灯严统卷第十四

　　青原下七世

　　洞山延禅师法嗣

　　瑞州上蓝院庆禅师

　　初游方。问雪峰。如何是雪峰的的意。峰以杖子敲师头。师应诺。峰大笑。师后承洞山印解。开法上蓝。僧问。如何是上蓝无刃剑。师曰无。曰为甚么无。师曰。阇黎。诸方自有。

　　洪州同安慧敏禅师

　　初参洞山。问诸圣以何为命。山曰。以不间断。师曰。还有向上事也无。山曰有。师曰。如何是向上事。山曰。不从间断。师于言下有省。住后僧问。请师一句。师曰。好记取。

　　金峰志禅师法嗣

　　庐山天池智隆禅师

　　在金峰。普请般柴次。峰问。般柴人过水否。师曰。有一人不过水。曰不过水还般柴否。师曰。虽不般柴。也不得动着他。

　　鹿门真禅师法嗣

　　襄州谷隐智静悟空禅师

　　僧问。如何是和尚转身处。师曰。卧单子下。问如何是道。师曰。凤林关。曰学人不会。师曰。直至荆南。问如何是指归之路。师曰。莫用伊。曰还使学人到也无。师曰。甚么处着得汝。问灵山一会何异今时。师曰。不异如今。曰不异底事作么生。师曰。如来密旨。迦叶不闻。问古涧寒泉甚么人得饮。师曰。绝饥渴者。曰绝饥渴者如何得饮。师曰。东畎东流。西畎西流。

　　益州崇真禅师

　　僧问。如何是禅。师曰。澄潭钓至兔。曰如何是道。师曰。拍手笑清风。问如何是大人相。师曰。泥捏三官土地堂。

　　襄州鹿门志行谭禅师

　　僧问。如何是实际理地。师曰。南赡部洲。北郁单越。曰恁么则事同一家也。师曰。隔须弥在。问远远投师。请师一接。师曰。从甚么处来。曰江北来。师曰。南堂里安下。问如何是清净法身。师曰。戌亥年生。

　　庐山佛手岩行因禅师

　　雁门人也。首谒鹿门。师资契会。寻抵庐山。山之北有岩如五指。下有石窟。可三丈余。师宴处其中。因号佛手岩和尚。江南李主三召不起。坚请就栖贤开堂。不逾月潜归岩室。僧问。如何是对现色身。师竖一指。(法眼别云。还有也未)后示微疾。谓侍僧曰。日午吾去矣。及期僧报日午也。师下床行数步。屹然立化。李主备香薪茶毗。塔于岩之阴。

　　曹山霞禅师法嗣

　　嘉州东汀和尚

　　僧问。如何是向去底人。师曰。石女纺麻缕。曰如何是却来底人。师曰。扇车关棙断。问遍界是佛身。教某甲甚么处立。师曰。孤峰顶上木人叫。红焰辉中石马嘶。

　　草庵义禅师法嗣

　　泉州龟洋慧忠禅师

　　本州陈氏子。谒草庵。庵问。何方来。师曰。六眸峰。庵曰。还见六眸否。师曰。患非重瞳。庵然之。师寻回故山。属唐武宗废教例民其衣。暨宣宗中兴。师曰。古人有言。上升道士不受箓。成佛沙弥不具戒。祇为白衣。过中不食。不宇而禅。迹不出山者三十年。述三偈以自见。曰雪后始知松柏操。云收方见济河分。不因世主教还俗。那辨鸡群与鹤群。多年尘事谩腾腾。虽着方袍未是僧。今日修行依善慧。满头留发候然灯。形仪虽变道常存。混俗心源亦不昏。试读善财巡礼偈。当时岂例作沙门。谓门弟子曰。众生不能解脱者情累尔。悟道易明道难。僧问。如何得明道去。师曰。但脱情见。其道自明矣。夫明之为言信也。如禁蛇人。信其咒力药力。以蛇绾弄。揣怀袖中无难。未知咒药等力者。怖骇弃去。但谛见自心情见。便破今千疑万虑。不得用者。未见自心者也。忽索香焚罢安然而化。全身葬于无了禅师塔之东。后数年塔忽坼裂连阶丈余。主僧将发视之。是夜宴寂中见无了。曰不必更发也。今为沈陈二真身。无了姓沈。见马祖。

　　同安丕禅师法嗣

　　洪州同安志禅师

　　先同安将示寂。上堂曰。多子塔前宗子秀。五老峰前事若何。如是三举未有对者。末后师出曰。夜明帘外排班立。万里歌谣道太平。安曰。须是这驴汉始得。住后。僧问。二机不到处如何举唱。师曰。遍处不逢。玄中不失。问凡有言句尽落今时。学人上来请师直指。师曰。目前不现。句后不迷。曰向上事如何。师曰。迥然不换。标的即乖。

　　袁州仰山和尚

　　僧问如何是仰山境师曰。白云峰下猿啼早。碧嶂岩前虎起迟。僧曰。如何是境中人。师曰。寒来火畔坐。热向涧边行。

　　归宗恽禅师法嗣

　　庐山归宗弘章禅师

　　僧问。学人有疑时如何。师曰。疑来多少时也。问小船渡大海时如何。师曰。较些子。曰如何得渡。师曰。不过来。问枯木生华时如何。师曰。把一朵来。问混然觅不得时如何。师曰。是甚么。

　　嵇山章禅师法嗣

　　随州双泉山道䖍禅师

　　僧问。洪钟未击时如何。师曰。绝音响。曰击后如何。师曰。绝音响。问如何是在道底人。师曰。无异念。问如何是希有底事。师曰。白莲华向半天开。

　　云居岳禅师法嗣

　　杨州丰化院令崇禅师

　　舒州人也。僧问。如何是敌国一着棋。师曰。下将来。问一棒打破虚空时如何。师曰。把将一片来看。

　　澧州药山忠彦禅师

　　僧问教中道。诸佛放光明。助发实相义。光明即不问。如何是实相义。师曰。会么。曰莫便是否。师曰。是甚么。问师唱谁家曲。宗风嗣阿谁。师曰。云岭龙昌月。神风洞上泉。

　　梓州龙泉和尚

　　僧问。如何是祖师西来意。师曰。不在阇黎分上。问学人欲跳万丈洪崖时如何。师曰。扑杀。

　　护国澄禅师法嗣

　　随州护国知远演化禅师

　　僧问。举子入门时如何。师曰。缘情体物事作么生。问乾坤休驻意。宇宙不留心时如何。师曰。总是战争收拾得。却因歌舞破除休。

　　随州智门寺守钦圆照禅师

　　僧问。两镜相照。为甚么中间无像。师曰。自己亦须隐。曰镜破台亡时如何。师竖起拳。问如何是和尚家风。师曰。额上不贴榜。问如何是祖师西来意。师曰。把火烧天徒自疲。

　　安州大安山崇教能禅师

　　僧问。师唱谁家曲宗风嗣阿谁。师曰。打动南山鼓。唱起北山歌。问如何是三冬境。师曰。千山添翠色。万树锁银华。

　　颖州荐福院思禅师

　　僧问。古殿无佛时如何。师曰。梵音何来。曰不假修证如何得成。师曰。修证即不成。

　　随州护国志朗圆明禅师

　　僧问。如何是万法之源。师曰。空中收不得。护国岂能该。

　　灵泉仁禅师法嗣

　　郢州大阳慧坚禅师

　　初在灵泉。入室次泉问。甚么处来。师曰。僧堂里来。泉曰。为甚么不筑着露柱。师于言下有省。住后僧问。如何是玄旨。师曰。壁上挂钱财。问如何是法王剑。师曰。脑后看。问如何是无相道场。师曰。佛殿里悬幡。问不借时机用。如何话祖宗。师曰。老鼠咬腰带。僧请益法身。师示偈曰。扶桑出日头。黄河辊。底流。六六三十六。陕府灌铁牛。

　　五峰遇禅师法嗣

　　瑞州五峰绍禅师

　　僧问。如何是第一义。师拍禅床云。若不是仙陀。千里万里。问如何是祖师西来意。师曰。迢迢十万余。

　　广德延禅师法嗣

　　襄州广德义禅师

　　谒先广德作礼。问曰。如何是和尚密密处。德曰。隐身不必须岩谷。阛阓堆堆睹者稀。师曰。恁么则酌水献华去也。德曰。忽然云雾霭。阇黎作么生。师曰。采汲不虚施。广德忻然曰。大众看取第二代广德。师次踵住持。聚徒开法。僧问。如何是佛。师曰。披蓑倒骑牛。草深不露角。问如何是祖师西来意。师曰。鱼跃无源水。莺啼枯木花。问如何是常在底人。师曰。腊月死蛇当大路。触着伤人不奈何。问如何是学人相契处。师曰。方木逗圆孔。问如何是大寂灭海。师曰。闹市走马不触一人。曰如何是大通智胜佛。师曰。孤轮罢照妙峰顶。汝报巴猿莫断肠。问如何是作无间业底人。师曰。猛火然铛煮佛喋。师因事示偈曰。才到洪山便跺根。四方八面不言论。他家自有眠云志。芦管横吹宇宙喧。问如何是古佛心。师曰。多年历日虽无用。犯着应须总灭门。曰或遇新历日又作么生。师曰。运动修营无滞碍。何劳入市问孙膑。问时人有病医王医。医王有病甚人医。师展手日。与我诊候看。曰不曾。师曰。须弥徒作药。四海谩为汤。问向上一路千圣不传。和尚还传也无。师曰。铁丸蓦口塞。难得解吞人。问如何是佛法大意。师曰。雪寒向火。日暖隈阳。问如何是宾中宾。师曰。荡子无家计。飘蓬不自知。曰如何是宾中主。师曰。茅户挂珠帘。曰如何是主中宾。师曰。龙楼铺草坐。曰如何是主中主。师曰。东宫虽至嫡。不面圣尧颜。问有一室女。未曾嫁娉。生得一子。姓个甚么。师曰。偶然衫子破。阃外没人缝。问如何是不落阶级底人。师曰。胎中童子眉如雪。问如何是不睡底眼。师曰。昨夜三更擘不开。问谛信底人。信个甚么。师曰。莫道冰无火。斯须红焰生。问如何是密室。师曰。茅茨当大道。历劫没人敲。问如何是异日已前人。师曰。万年枯木鸟。衔来。问悬崖峭峻还具得失也无。师曰。忻逢良。便好与一推。问牛头未见四祖时如何。师曰。鲊瓮乍开蝇𠯗𠯗。曰见后如何。师曰。底穿荡尽冷湫湫。

　　襄州广德周禅师

　　僧问。鱼向深潭难避网。龙居浅水却难寻。时如何。师曰。遍体昆仑黑。通身一点霜。问贫子归家时如何。师曰。入门不见面。处处故园春。问命尽禄绝时如何。师曰死。曰此人落归何道。师曰。薰薰弥宇宙。烂坏莫能拈。问闻话不觉时如何。师曰。遍界没聋人。谁是知音者。曰如何是知音者。师曰。断弦续不得。历劫响泠泠。问教中道。阿逸多不断烦恼。不修禅定。佛记此人。成佛无疑。此理如何。师曰。盐又尽炭又无。曰盐尽炭无时如何。师曰。愁人莫向愁人说。说向愁人愁杀人。问如何得念念相应去。师曰。惊水鱼龙散。曰念念相应后如何。师曰。海北天南各自行。不劳鱼雁通消息。

　　石门蕴禅师法嗣

　　襄州石门慧彻禅师

　　僧问。金乌出海光天地。与此光阴事若何。师曰。龙出洞兮风雨至。海岳倾时日月明问从上诸圣向甚么处去也。师曰。露柱挂灯笼。问如何是和尚家风。师曰。解接无根树。能挑海底灯。问如何是祖师西来意。师曰。少林澄九鼎。浪动百花新。问如何是佛法大意。师曰。三门外松树。子见生见长。问三身中那身是正。师曰。报化路头横鸟道。石人眼里不栽花。问云光作牛意旨如何。师曰。陋巷不骑金色马。回途却着破襕衫。问年穷岁尽时如何。师曰。东村王老夜烧钱。问一毫未发时如何。师曰。后羿不调弓。箭透三江口。问如何是佛。师曰。樵子度荒郊。骑牛草不露。曰如何是骑牛草不露。师曰。遮掩不得。问如何是灵利底物。师曰。古墓毒蛇头戴角。又曰。维摩不离方丈室。文殊未到却先知。又曰。垢腻汗衫皂角洗。因令初上座领众来参。师问。万仞峰头石牛吼。穿云渡水意如何。初无对。师曰。山僧住持事大。参堂去。师后令僧下语。或云。久向和尚。或云。访道寻师明的旨。觉了根源显异机。师曰。当时初上座若下得这语。不将他作参学人。上堂。一切众生本源佛性。譬如朗月当空。祇为浮云翳障不得显现。为明为照。为道为路。为舟为楫。为依为止。一切众生本源佛性亦复如是。时汾阳昭和尚在众。出问。朗月海云遮不得。舒光直透水晶宫。时如何。师曰。石壁山河非障碍。阎浮界外任升腾。阳曰。恁么则千圣共传无底钵。时人皆唱太平歌。师曰。太平曲子如何唱。阳曰。不堕五音非关六律。师曰。还有人和得么。阳曰。请和尚不吝慈悲。师曰。仁者善自保任。

　　含珠哲禅师法嗣

　　洋州龙穴山和尚

　　僧问。如何是西来意。师曰。骑虎唱巴歌。问既是善知识。为甚么却与土地烧钱。师曰。彼上人者难为酬对。

　　唐州大乘山和尚

　　僧问。枯树逢春时如何。师曰。世间希有。问如何是四方八面事。师曰。升子里𨁝跳。斗子内转身。

　　襄州延庆院归晓慧广禅师

　　僧问。言语道断时如何。师曰。两重公案。曰如何领会。师曰。分明举似。问如何是凤山境。师曰。好生看取。曰如何是境中人。师曰。识么。

　　襄州含珠山真禅师

　　僧问。师唱谁家曲。宗风嗣阿谁。师曰。含珠密意。同道者知。曰恁么则不假羽翼便登霄汉去也。师曰钝。问古镜未磨时如何。师曰。昧不得曰。磨后如何。师曰。黑如漆。

　　紫陵一禅师法嗣

　　并州广福道隐禅师

　　僧问。如何是指南一路。师曰。妙引灵机事。澄波显异轮。问三家同到请。未审赴谁家。师曰。月印千江水。门门尽有僧。

　　紫陵微禅师

　　初到夹山。山问。近离甚处。师曰向北。山曰。是何宗徒。师曰。昔日老胡师子吼。顶门一裂至如今。住后僧问。如何是紫陵境。师曰。寂照灯光夜已深。曰如何是境中人。师曰。猿啼虎啸。问宝剑未出匣时如何。师曰。磐陀石上栽松柏。问如何是大猛烈底人。师曰。石牛步步火中行。返顾休衔日中草。曰如何是五逆底人。师曰。放火夜烧无相宅。天明戴帽入长安。曰如何是孝顺底人。师曰。步步手提无米饭。敛手堂前不举头。问如何是祖师西来意。师曰。红炉焰上碧波流。

　　兴元府大浪和尚

　　僧问。既是喝河神。为甚么被水推却。师曰。随流始得妙。住岸却成迷。

　　洪州东禅和尚

　　僧问。如何是密室。师曰。江水深七尺。曰如何是密室中人。师曰。此去江南三十步。僧问。如何是新吴剑。师作㧞剑势。

　　同安威禅师法嗣

　　陈州石镜和尚

　　僧问。石镜未磨。还鉴照否。师曰。前生是因。今生是果。

　　青原下八世

　　谷隐静禅师法嗣

　　襄州谷隐知俨宗教禅师

　　登州人也。僧问。师唱谁家曲。宗风嗣阿谁。师曰。白云南。伞盖北。问如何是迦叶亲闻底事。师曰。速须吐却。问如何是诸佛照不着处。师曰。问这山鬼窟作么。曰照着后如何。师曰咄。精怪。问千山万水如何登陟。师曰。举步便千里万里。曰不举步时如何。师曰。亦千里万里。

　　襄州普宁院法显禅师

　　僧问。曩劫共住。为甚么不识亲疏。师曰谁。曰更待某甲道。师曰。将谓不领话。问千山万水如何登陟。师曰。青霄无间路。到者不迷机。

　　同安志禅师法嗣

　　鼎州梁山缘观禅师

　　僧问。如何是和尚家风。师曰。益阳水急鱼行涩。白鹿松高鸟泊难。问家贼难防时如何。师曰。识得不为冤。曰识得后如何。师曰。贬向无生国里。曰莫是他安身立命处也无。师曰。死水不藏龙。曰如何是活水龙。师曰。兴波不作浪。曰忽然倾湫倒岳时如何。师下座把住曰。莫教湿却老僧袈裟角。问师唱谁家曲。宗风嗣阿谁。师曰。龙生龙子。凤生凤儿。问如何是西来意。师曰。葱岭不传唐土印。胡人谩唱太平歌。问如何是从上传来底事。师曰。渡水胡僧无膝裤。背驼梵夹不持经。问如何是正法眼。师曰。南华里。曰为甚在南华里。师曰。为汝问正法眼。问如何是学人自己。师曰。寰中天子塞外将军。曰便恁么去时如何。师曰。朗月悬空。室中暗坐。问如何是衲衣下事。师曰密。师与瑞长老坐次。僧问。二尊不并化。为甚两人居方丈。师曰。一亦非有。偈曰。梁山一曲歌。格外人难和。十载访知音。未尝逢一个。问亡僧迁化向甚么处去。师曰。亡僧几时迁化。曰争奈相送何。师曰。红炉𦦨上绦丝缕。叆叇云中不点头。上堂。垂钩四海祇钓狞龙。格外玄机为寻知己。上堂。垂丝千尺。意在深潭。一句横空。白云自异。孤舟独棹。不犯清波。海上横行。罕逢明鉴。问如何是衲衣下事。师曰。众圣莫显。师后示偈曰。红𦦨藏吾身。何须塔用新。有人相肯重。灰里邈全真。

　　归宗章禅师法嗣

　　东京普净院常觉禅师

　　陈留李氏子。初访归宗闻法省悟。遂求出家。未几归宗将顺寂。召师抚之曰。汝于法有缘。他后济众人莫测其量也。仍以披剃事属诸门人。师至唐乾化二年落发。明年纳戒于东林寺甘露坛。寻游五台山还上都。于丽景门外独居二载间。有北邻信士张生者。请师供养。张素探玄理。因叩师垂诲。师乃随宜开诱。张生于言下悟入。设榻留宿。至深夜与妻窃窥之。见师体遍一榻头足俱出。及令婢仆视之即如常。倍加钦慕曰。弟子夫妇垂老。今愿割宅之前堂。以裨丈室。师欣然受之。至后唐天成三年。遂成大院。赐额曰普净。师以时机浅昧难任极旨。苟启之非器。令彼招谤讟之咎。我宁不务开法。每月三八施浴僧道万计。师尝谓诸徒曰。但得慧门无壅则福何滞哉。一日给事中陶谷入院致礼而问曰。经云。离一切相则名诸佛。今目前诸相纷然。如何离得。师曰。给事见。个甚么。陶欣然仰重。自是王公大人屡荐章服师号。皆却而不受。以开宝四年十二月二日示疾。十一日告众嘱付讫。右胁而化。

　　护国远禅师法嗣

　　怀安军云顶德敷禅师

　　初参护国。问曰。直截根源佛所印。摘叶寻枝我不能。时如何。国曰。罢攀云树三秋果。休弄碧潭孤月轮。师乃顿释所疑。住后成都帅请就衙升座。有乐营将出礼拜。起回顾下马台曰。一口吸尽西江水即不问。请师吞却阶前下马台。师展两手。唱曰。细抹将来。营将猛省。

　　大阳坚禅师法嗣

　　襄州石门聪禅师

　　僧问。大阳迁化向甚么处去。师曰。骑牛不戴帽。正坐不偏行。

　　潭州北禅契念禅师

　　僧问。如何是大道之源。师曰。众流混不得。曰独脱事如何。师曰。穿云透石。问如何是不坠古今句。师曰。十五十六日月相逐。

　　石门彻禅师法嗣

　　襄州石门绍远禅师

　　初在石门作田头。门问。如何是田头水牯牛。师曰。角转轰天地。朝阳处处春。他日门又问。水牯牛安乐否。师曰。水草不曾亏。曰田中事作么生。师曰。深耕浅种。曰如法着。师曰。某甲不曾取次。住后僧问。师唱谁家曲。宗风嗣阿谁。师曰。十方无异路。揭觉凤林前。问先师已归雁塔去。当阳一句请师宣。师曰。修罗掌内擎日月。夜叉足下蹋泥龙。问金龙不吐凡间雾。请师举唱凤凰机。师曰。白眉不展手。长安路坦平。问如何是西来意。师曰。布袋盛乌龟。问如何是石门境。师曰。孤峰对凤岭。曰如何是境中人。师曰。岩中残雪处处分辉。问如何是和尚密作用。师曰。滴沥非旨趣。千山不露身。问四方八面来时如何。师曰。赤脚波斯鼻嗅天。问亡僧迁化向甚么处去。师曰。灰飞烟灭。白骨连天。师与病僧灸次。僧问。正当与么时如何。师曰。通玄一脉大似流星。问如何是古佛心。师曰。白牛露地卧青溪。问生死之河如何过得。师曰。风吹荷叶浮萍草。问如何是教外别传一句。师曰。羊头车子入长安。问生死浪前如何话道。师曰。毛袋横身绝饮啄。青溪常卧太阳春。问如何是道。师曰。山深水冷。曰如何是道中人。师曰。金槌击金鼓。问天阴日不出。光辉何处去。师曰。䥫蛇横大路。通身黑似烟。问如何是宗乘中一句。师曰。石火夜烧山。大地齐合掌。问如何是祖师西来意。师曰。石牛拦古路。木马骤高楼。

　　潭州北禅怀感禅师

　　僧问。如何是诸圣为人底句。师曰。红轮当万户。光烛本无心。问师唱谁家曲。师曰。石户不留心。洞玄通妙的问如何是佛。师曰。尺短寸长。

　　鄂州灵竹守珍禅师

　　僧问。如何是西来意。师曰。锡带胡天雪。瓶添汉地泉。问迷悟不入诸境时如何。师曰。境从何来。曰恁么则无诸境去也。师曰。龙头蛇尾汉。

　　舒州四面山津禅师

　　僧问。如何是佛。师曰。王字不着点。曰学人不会。师曰点。问如何是祖师西来意。师曰。山寒水冷。师有挂杖颂曰。四面一条杖。当机验龙象。头角稍低昂。电光临背上。

　　嘉州承天义勤禅师

　　僧问。如何是承天境。师曰。两江夹却青盲汉。一带山藏赤脚蛮。问如何是谛实之言。师曰。措大巾子黑。

　　凤翔府青峰义诚禅师

　　僧问。三际不生。是何人境界师曰。白云连雪岳。明月混鱼钩。曰未审向上更有事也无。师曰有。曰如何是向上事。师曰。灵光烁破琉璃色。大地明来绝点痕。问如何是青峰家风。师曰。向火吃甜瓜。

　　襄州广德山智端禅师

　　僧问。牛头未见四祖时如何。师曰。着衣吃饭。曰见后如何。师曰。着衣吃饭。问如何是广德山。师曰。当阳花易发。背阴雪难消。曰如何是山中人。师曰。朝霞不出门。暮霞行千里。

　　筠首座者

　　太原人也。自至石门逾三十年。丛林慕之。有僧请吃茶次。问如何是首座为人一着子。师曰。适来犹记得。曰即今又如何。师曰。好生点茶来。一日荷锄入园。僧问三身中那一身去作务。师拄锄而立。僧曰。莫便当也无。师𢹂锄便行。

　　青原下九世

　　谷隐俨禅师法嗣

　　襄州谷隐契崇禅师

　　僧问。如何是祖师西来意。师曰。番人皮裘胡人着。曰学人不会。此理如何。师曰。聋人侧耳哑人歌。

　　梁山观禅师法嗣

　　郢州大阳山警玄禅师

　　江夏张氏子。依智通禅师出家。十九为大僧。听圆觉了义。讲席无能及者。遂游方。初到梁山。问如何是无相道场。山指观音曰。这个是吴处士画。师拟进语。山急索曰。这个是有相底。那个是无相底。师遂有省。便礼拜。山曰。何不道取一句。师曰。道即不辞。恐上纸笔。山笑曰。此语上碑去在。师献偈曰。我昔初机学道迷。万水千山觅见知。明今辨古终难会。直说无心转更疑。蒙师点出秦时镜。照见父母未生时。如今觉了何所得。夜放乌鸡带雪飞。山谓洞上之宗可倚。一时声价籍籍。山殁。辞塔至大阳谒坚禅师。坚让席使主之。僧问。如何是大阳境。师曰。羸鹤老猿啼谷韵。瘦松寒竹锁青烟。曰如何是境中人。师曰。作么作么。曰如何是和尚家风。师曰。满瓶倾不出。大地没饥人。上堂。嵯峨万仞鸟道难通。剑刃轻冰谁当履践。宗乘妙句语路难陈。不二法门净名杜口。所以。达磨西来九年面壁始遇知音。大阳今日也大无端。珍重。问如何是透法身句。师曰。大洋海底红尘起须弥顶上水横流。师问。僧甚处来。曰洪山。师曰。先师在么。曰在。师曰。在即不无。请渠出来。我要相见。僧曰聻。师曰。这个犹是侍者。僧无对。师曰。吃茶去。上堂。诸禅德须明。平常无生句。妙玄无私句。体明无尽句。第一句通一路。第二句无宾主。第三句兼带去。一句道得师子颦呻。二句道得师子返掷。三句道得师子踞地。纵也周遍十方。擒也一时坐断。正当恁么时。作么生通得个消息。若不通得个消息。来朝更献楚王看。问如何是平常无生句。师曰。白云覆青山。青山顶不露。曰如何是妙玄无私句。师曰。宝殿无人不侍立。不种梧桐免凤来。曰如何是体明无尽句。师曰。手指空时天地转。回途石马出纱笼。曰如何是师子颦呻。师曰。终无回顾意。争肯落平常。曰如何是师子返掷。师曰。周旋往返全归父。繁兴大用体无亏。曰如何是师子踞地。师曰。迥绝去来机。古今无变异。问如何是大达底人。师曰。虚空类不得。曰如何是清净法身。师曰白。牛吐雪彩。黑马上乌鸡。上堂。撒手那边千圣外。祖堂少室长根芽。鹭倚雪巢犹自可。更看白马入芦花。上堂。夜半乌鸡抱鹄卵。天明起来生老鹳。鹤毛鹰觜鹭鸶身。却共乌鸦为侣伴。高入烟霄。低飞柳岸。向晚归来子细看。依俙恰似云中雁。师尝释曹山三种堕曰。此三语须明得转位始得。一作水牯牛是类堕。师曰。是沙门转身语。是异类中事。若不晓此意。即有所滞。直是要伊一念无私。即有出身之路。二不受食是尊贵堕。师曰须知那边了却来这边行履。若不虚此位即坐在尊贵。三不断声色是随堕。师曰。以不明声色故随处堕。须向声色里有出身之路。作么生是声色外一句。乃曰。声不自声。色不自色。故云不断指掌。当指何掌也。五位颂曰。正中偏。一轮皎洁正当天。宛转虚玄事不彰。明暗祇在影中圆。偏中正。休观朗月秦时镜。隐隐犹如日下灯。明暗混融谁辨影。正中来。脉路玄玄绝迂回。静照无私随处现。如行鸟道入[厂@(邱-丘+墨)]开。偏中至。法法无依即智智。横身物外两不伤。妙用玄玄善周备。兼中到。叶路当风无中道。莫守寒岩异草青。坐却白云宗不妙。师神观奇伟有威重。从儿稚中日祇一食。自以先德付授之重。足不越限。胁不至席。年八十叹无可以继者。遂作偈。并皮履布直裰。寄浮山远禅师。使为求法器。偈曰。杨广山头草。凭君待价焞。异苗翻茂处。深密固灵根。偈尾云。得法者潜众十年方可阐扬。远拜而受之。遂赞师像曰。黑狗烂银蹄。白象昆仑骑。于斯二无碍。木马火中嘶。师天圣五年七月十九。升座辞众示寂。塔于本山。

　　鼎州梁山岩禅师

　　僧问。如何是祖师西来意。师曰。新罗附子。蜀地当归。

　　澧州药山利昱禅师

　　上堂。山河大地日月星辰。与诸上座同生。三世诸佛。与诸上座同参。三藏圣教。与诸上座同时。还信得及么。若也信得及。陕府铁牛吞却乾坤。虽然如是被法身碍却转身不得。须知有出身之路。作么生是诸上座出身之路。道道。良久曰。若道不得永沉苦海。珍重。僧问。格外之谈。乞师垂示。师曰。要道也不难。曰恁么则万仞碧潭许垂一线也。师曰。大众笑你。

　　鼎州罗纹得珍山主

　　僧问。亲切处乞师指示。师曰。老僧元是广南人。

　　石门远禅师法嗣

　　潭州道吾契诠禅师

　　僧问。师唱谁家曲。宗风嗣阿谁。师曰。凤岭无私曲。如今天下传。曰如何是道吾境。师曰。溪花含玉露。庭果落金台。曰如何是境中人。师曰。拥炉披古衲。曝日枕山根。问牛头未见四祖时如何。师曰。玉上青蝇。曰见后如何。师曰。红炉焰里冰。

　　怀安军云顶山鉴禅师

　　僧问。雪点红炉。请师验的。师曰。王婆煮䭔。曰争奈即今何。师曰。犹嫌少在。

　　邓州广济方禅师

　　僧问。如何是佛。师曰。骑牛趁春草。背却少年爷。问宝剑未磨时如何。师曰。乌龟啖黑豆。曰磨后如何。师曰。庭柱挂灯笼。曰如何是修行。师曰。庭柱伤寒。

　　果州青居山升禅师

　　僧问。师唱谁家曲。宗风嗣阿谁。师曰。金鸡啼石户。得意逐波清。曰未审是谁之子。师曰。谢汝就门骂詈。

　　北禅感禅师法嗣

　　濠州南禅聪禅师

　　僧问。如何是西来意。师曰。冬月深林雨。三春平地风。问如何是大道根源。师曰。云兴当午夜。石虎叫连霄。

　　青原下十世

　　大阳玄禅师法嗣

　　舒州投子义青禅师

　　青社李氏子。七龄颖异。往妙相寺出家试经得度习百法论。未几叹曰。三祇涂远。自困何益。乃入洛听华严。义若贯珠。尝读诸林菩萨偈。至即心自性。猛省曰。法离文字。宁可讲乎。即弃游宗席。时圆鉴禅师居会圣岩。一夕梦畜青色鹰为吉征。届旦师来。鉴礼延之。令看外道问佛。不问有言不问无言因缘。经三载。一日问曰。汝记得话头么。试举看。师拟对。鉴掩其口。师了然开悟。遂礼拜。鉴曰。汝妙悟玄机邪。师曰。设有也须吐却。时资侍者在旁曰。青华严今日如病得汗。师回顾曰。合取狗口。若更忉忉我即便呕。自此复经三年。鉴时出洞下宗旨示之。悉皆妙契。付以大阳顶相皮履直裰。嘱曰。代吾续其宗风。无久滞此。善宜护持。遂书偈送曰。须弥立太虚。日月辅而转。群峰渐倚他。白云方改变。少林风起丛。曹溪洞帘卷。金凤宿龙巢。宸苔岂车碾。令依圆通秀禅师。师至彼无所参问。唯嗜睡而已。执事白通曰。堂中有僧日睡。当行规法。通曰是谁。曰青上座。通曰未可。待与按过。通即曳杖入堂。见师正睡。乃击床呵曰。我这里无闲饭与上座吃了打眠。师曰。和尚教某何为。通曰。何不参禅去。师曰。美食不中饱人吃。通曰。争奈大有人不肯上座。师曰。待肯堪作甚么。通曰。上座曾见甚么人来。师曰浮山。通曰。怪得恁么顽赖。遂握手相笑归方丈。由是道声籍甚。初住白云。次迁投子。上堂。召大众曰。若论此事。如鸾凤冲霄不留其迹。羚羊挂角那觅乎踪。金龙不守于寒潭。玉兔岂栖于蟾影。其或主宾若立。须威音世外摇头。问答言陈。仍玄路旁提为唱。若能如是犹在半途。更若凝眸不劳相见。上堂。宗乘若举。凡圣绝踪。楼阁门开。别户相见。设使卷帘悟去。岂免旁观。春遇桃华。重增眼病。所以。古人道。向上一路。千圣不传。诸仁者既是不传。为甚铁牛走过新罗国里。遂喝曰。达者须知暗里惊。僧问。师唱谁家曲。宗风嗣阿谁。师曰。威音前一箭。射透两重山。曰如何是相传底事。师曰。全因淮地月。得照郢阳春。曰恁么则入水见长人也。师曰。祇知荆玉异。那辨楚王心。僧礼拜。师以拂子击之。复曰。更有问话者么。如无彼此着便。问和尚适来拈香祝延圣寿。且道当今年多少。师曰。月笼丹桂远。星拱北辰高。曰南山直耸齐天寿。东海洪波比福源。师曰。双凤朝金阙。青松古韵高。曰圣寿已蒙师指示。治化乾坤事若何。师曰。不如缄口退。却是报皇恩。上堂。默沉阴界。语落深坑。拟着则天地悬殊。弃之则千生万劫。洪波浩渺。白浪滔天。镇海明珠。在谁收掌。良久。卓拄杖曰。百杂碎。上堂。孤村陋店莫挂瓶盂。祖佛玄关横身直过。早是苏秦触塞求路难回。项主临江何逃困命。诸禅德到这里。进则落于天魔。退则沈于鬼趣。不进不退正在死水中。诸仁者作么生得平稳去。良久曰。任从三尺雪。难压寸灵松。师作五位颂并序。夫。长天一色。星月何分。大地无偏。枯荣自异。是以法无异法。何迷悟而可及。心不自心。假言象而提唱。其言也。偏圆正到兼带叶通。其法也。不落是非。岂关万象。幽旨既融于水月。宗源派混于金河。不坠虚凝。回途复妙。颂曰。正中偏。星河横转月明前。彩气夜交天未晓。隐里俱彰暗里圆。偏中正。夜半天明羞自影。朦朦雾色辨何分。混然不落秦时镜。正中来。火里金鸡坐凤台。玄路倚空通脉上。披云鸟道出尘埃。兼中至。雪仞笼身不迴避。天然猛将两不伤。暗里全施善周备。兼中到。解走之人不触道。一般拈掇与君殊。不落是非方始妙。师示寂书偈曰。两处住持。无可助道。珍重诸人。不须寻讨。投笔奄息。阇维多灵异。兹不尽具。获设利五色。同灵骨塔于寺北三峰庵。

　　郢州兴阳清剖禅师

　　在大阳作园头。种瓜次。阳问。甜瓜何时得熟。师曰。即今熟烂了也。曰拣甜底摘来。师曰。与甚么人吃。曰不入园者。师曰未审。不入园者还吃也无。曰汝还识伊么。师曰。虽然不识不得不与。阳笑而去。住后上堂。西来大道。理绝百非。句里投机。全乖妙旨。不已而已。有屈祖宗。岂况忉忉。有何所益。虽然如是。事无一向。且于唱教门中通一线道。大家商量。僧问。娑竭出海乾坤震。觌面相呈事若何。师曰。金翅鸟王当宇宙。个中谁是出头人。曰忽遇出头时又作么生。师曰。似鹘提鸠君不信。髑髅前验始知真。曰恁么则叉手当胸退身三步也。师曰。须弥座下乌龟子。莫待重遭点额回。问从上诸圣向甚么处去。师曰。月照千江静。孤灯海底明。郑金部问和尚甚么时开堂。师曰。不历僧祇数。日月未生前。师卧疾次。大阳问。是身如泡幻。泡幻中成办。若无个泡幻。大事无由办。若要大事办。识取个泡幻。作么生。师曰。犹是这边事。阳曰。那边事作么生。师曰。匝地红轮秀。海底不栽花。阳笑曰。乃尔惺惺邪。师喝曰。将谓我忘却竟尔趋寂。

　　南岳福严审承禅师

　　侍立大阳次。阳曰。有一人遍身红烂。卧在荆棘林中。周匝火围。若亲近得。此人大敞廛开。若亲近不得。时中以何为据。师曰。六根不具。七识不全。阳曰。你教伊出来。我要见伊。师曰。适来别无左右祇对和尚。阳曰。官不容针。师便礼拜。(师后至华严隆和尚处举前话。隆曰。［冷］如毛粟。［细］如冰雪)李相公特上。山问。如何是祖师西来意。师指庭前柏树。公如是三问。师如是三答。公欣然乃有颂曰。出没云闲满太虚。元来真相一尘无。重重请问西来意。唯指庭前柏一株。

　　惠州罗浮山显如禅师

　　初到大阳。阳问。汝是甚么人。曰益州。阳曰此去几里。曰五千里。阳曰。你与么来还曾踏着么。曰不曾踏着。阳曰。汝解腾空那。曰不解腾空。阳曰。争得到这里。曰步步不迷方。通身无辨处。阳曰。汝得超方三昧邪。曰圣心不可得。三昧岂彰名。阳曰。如是。如是。汝应信此。即本体全彰。理事不二。善自护持。住后僧问。如何是罗浮境。师曰。突兀侵天际。巍峨镇海涯。曰如何是境中人。师曰。顶上白云散。足下黑烟生。

　　襄州白马归喜禅师

　　初问大阳。学人蒙昧。乞指个入路。阳曰得。良久乃召师。师应诺。阳曰。与你个入路。师于言下有省。住后僧问。如何是佛法大意。师曰。善犬带牌。问如龟藏六时如何。师曰。布袋里弓箭。问不着佛求。不着法求。当于何求。师曰。村人跪拜石师子。曰意旨如何。师曰。社树下设斋。上堂急走即蹉过。慢行趁不上。没量大衲僧无计奈何。有多口饶舌底出来。僧问。一句即不问。如何是半句。师曰。投身掷下。曰这个是一句也。师曰。半句也摸不着。问如何是阒寂之门。师曰。莫闹莫闹。

　　郢州大阳慧禅师

　　僧问。汉君七十二阵大霸寰中。和尚临筵不施寸刃。承谁恩力。师曰。杲日当轩际。森罗一样观。曰恁么则。金乌凝秀色。玉兔瑞云深。师曰。滴沥无私旨。通方一念玄。问如何是和尚家风。师曰。粗布直裰重重补。日用锄头旋旋揩。曰向上客来如何祇待。师曰。要用便用。问如何是西来意。师曰。日出东方。月落西户。复示颂曰。朝朝日出东方。夜夜月落西户。如今大宋宫家。尽是金枝玉树。

　　越州云门山灵运宝印禅师

　　上堂。夜来云雨散长空。月在森罗万象中。万象灵光无内外。当明一句若为通。不见僧问大哥和尚云。月生云际时如何。大哥曰三个孩儿抱花鼓。莫来拦我毬门路。月生云际是明甚么边事。三个孩儿抱花鼓。拟思即隔。莫来拦我毬门路。须有出身处始得。若无出身处。也似黑牛卧死水。出身一句作么生道。不劳久立。

　　怀安军云顶海鹏禅师

　　僧问。如何是大疑底人。师曰。毕钵岩中面面相觑。曰如何是不疑底人。师曰。如是我闻。须弥粉碎。问祖意教意是同是别。师曰。达磨逢梁武。摩腾遇汉明。

　　复州乾明机聪禅师

　　僧问。如何是佛法大意。师曰。此问不虚。问如何是东禅境。师曰。定水不曾离旧岸。红尘争敢入波来。

　　梁山岩禅师法嗣

　　鼎州梁山善冀禅师

　　僧问。拨尘见佛时如何。师曰。莫眼华。问和尚几时成佛。师曰。且莫压良为贱。曰为甚么不肯承当。师曰。好事不如无。师颂鲁祖面壁曰。鲁祖三昧最省力。才见僧来便面壁。若是知心达道人。不在扬眉便相悉。

　　道吾诠禅师法嗣

　　相州天平山契愚禅师

　　僧问。师唱谁家曲。宗风嗣阿谁。师曰。杖鼓两头打。问如何是祖师西来意。师曰。镇州萝卜石含茶。居士问。法无动摇时如何。师曰。你从潞府来。士曰。一步也不曾蓦。师曰。因甚得到这里。士曰。和尚睡语作么。师曰。放你二十棒。官人问。无邻可隔。为甚么不相见。师曰。怨阿谁。师廊下行次。见僧。以拄杖示之。僧便近前接。师便打。

　　青原下十一世

　　投子青禅师法嗣

　　东京天宁芙蓉道楷禅师

　　沂州崔氏子。自幼学辟谷隐伊阳山。后游京师。籍名术台寺。试法华得度。谒投子于海会。乃问佛祖言句如家常茶饭。离此之外别有为人处也无。子曰。汝道寰中天子敕。还假尧舜禹汤也无。师欲进语。子以拂子𢷾师口曰。汝发意来。早有三十棒也。师即开悟再拜便行。子曰。且来阇黎。师不顾。子曰。汝到不疑之地邪。师即以手掩耳。后作典座。子曰。厨务勾当不易。师曰不敢。子曰。煮粥邪蒸饭邪。师曰。人工淘米着火。行者煮粥蒸饭。子曰。汝作甚么。师曰。和尚慈悲放他闲去。一日侍投子游菜园。子度拄杖与师。师接得便随行。子曰。理合恁么。师曰。与和尚提鞋挈杖也不为分外。子曰。有同行在。师曰。那一人不受教。子休去。至晚问师。早来说话未尽。师曰。请和尚举。子曰。卯生日。戌生月。师即点灯来。子曰。汝上来下去总不徒然。师曰。在和尚左右。理合如此。子曰。奴儿婢子谁家屋里无。师曰。和尚年尊阙他不可。子曰。得恁么殷勤。师曰。报恩有分。住后僧问。胡家曲子。不堕五音。韵出青霄。请师吹唱。师曰。木鸡啼夜半。铁凤叫天明。曰恁么则一句曲含千古韵。满堂云水尽知音。师曰。无舌童儿能继和。曰作家宗师人天眼目。师曰。禁取两片皮。问夜半正明天晓不露。如何是不露底事。师曰。满船空载月。渔父宿芦花。问如何是曹洞家风。师曰。绳床风雨烂。方丈草来侵。问如何是直截根源。师曰。足下已生草。举步落危坡。上堂。昼入祇陀之苑。皓月当天。夜登灵鹫之山。太阳溢目。乌鸦似雪。孤雁成群。铁狗吠而凌霄。泥牛斗而入海。正当恁么时。十方共聚。彼我何分古佛场中。祖师门下。大家出一只手。接待往来知识。诸仁者且道成得个甚么事。良久曰。剩栽无影树。留与后人看。上堂。才升此座。已涉尘劳。更乃凝眸自彰瑕玷。别传一句。勾贼破家。不失本宗。狐狸恋窟。所以。真如凡圣。皆是梦言。佛及众生。并为增语。到这里。回光返照。撒手承当。未免。寒蝉抱枯木。泣尽不回头。上堂。唤作一句。已是埋没宗风。曲为今时。通途消耗。所以借功明位。用在体处。借位明功。体在用处。若也体用双明。如门扇两开不得。向两扇上着意。不见新丰老子道。峰峦秀异。鹤不停机。灵木迢然。凤无依倚。直得。功成不处。电火难追。拟议之间。长途万里。上堂。腊月三十日已前即不问。腊月三十日事作么生。诸仁者到这里。佛也为你不得。法也为你不得。祖师也为你不得。天下老和尚也为你不得。山僧也为你不得。阎罗老子也为你不得。直须尽却今时去。若也尽却今时。佛也不奈他何。法也不奈他何。祖师也不奈他何。天下老和尚也不奈他何。山僧也不奈他何。阎罗老子也不奈他何。诸人且道。如何是尽却今时底道理。还会么。明年更有新条在。恼乱春风卒未休。问如何是道。师曰。无角泥牛奔夜栏。上堂。钟鼓喧喧报未闻。一声惊起梦中人。圆常静应无余事。谁道观音别有门。良久曰。还会么。休问补陀岩上客。莺声啼断海山云。上堂拈拄杖曰。这里荐得。尽是诸佛建立边事。直饶东涌西没卷舒自在。也未梦见七佛已前消息。须知有一人不从人得。不受教诏。不落阶级。若识此人一生参学事毕。蓦召大众曰。更若凝眸不劳相见。上堂。良久曰。青山常运步。石女夜生儿。便下座。上堂。假言唱道落在今时。设使无舌人解语。无脚人能行。要且未能与那一人相应。还会么。龙吟徒侧耳。虎啸谩沉吟。问如何是兼带之语。师曰。妙用全施该世界。木人闲步火中来。曰如何是和尚家风。师曰。众人皆见。曰未审见个甚么。师曰。东壁打西壁。大观初。开封尹李孝寿奏。师道行卓冠丛林。宜有褒显。即赐紫方袍。号定照禅师。内臣持来命至。师谢恩竟。乃陈己志。出家时尝有重誓。不为利名。专诚学道。用资九族。苟渝愿心。当弃身命。父母以此听许。今若不守本志。窃冒宠光。则佛法亲盟背矣。于是修表具辞。复降旨京尹坚俾受之。师确守不回。以拒命坐罪。奉旨下棘寺与从轻寺。吏闻有司。欲徒淄州。有司曰。有疾与免刑。及吏问之。师曰。无疾。曰何有灸瘢邪。师曰。昔者疾。今日愈。吏令思之。师曰。已悉厚意。但妄非所安。乃恬然就刑而行。从之者如归市。及抵淄川僦居。学者愈亲。明年冬。来令自便。庵于芙蓉湖心。道俗川凑。示众曰。夫出家者。为厌尘劳。求脱生死。休心息念。断绝攀缘。故名出家。岂可以等闲利养埋没平生。直须两头撒开中间放下。遇声遇色如石上栽花。见利见名似眼中着屑。况从无始以来。不是不曾经历。又不是不知次第。不过翻头作尾。止于如此。何须苦苦贪恋。如今不歇更待何时。所以。先圣教人祇要尽却今时。能尽今时更有何事。若得心中无事。佛祖犹是冤家。一切世事自然冷淡。方始那边相应。你不见。隐山至死不肯见人。赵州至死不肯告人。匾担拾橡栗为食。大梅以荷叶为衣。纸衣道者祇披纸。玄泰上座祇着布。石霜置枯木堂。与人坐卧祇要死了你心。投子使人办米。同煮共䬸。要得省取你事。且从上诸圣有如此榜样。若无长处如何甘得。诸仁者若也于斯体究的不亏人。若也不肯承当。向后深恐费力。山僧行业无取。忝主山门。岂可坐费常住。顿忘先圣付嘱。今者辄敩古人为住持体例。与诸人议定。更不下山。不赴斋。不发化主。唯将本院庄课一岁所得。均作三百六十分。日取一分用之。更不随人添减。可以备饭则作饭。作饭不足则作粥。作粥不足则作米汤。新到相见茶汤而已。更不煎点。唯置一茶堂。自去取用。务要省缘。专一办道。又况活计具足。风景不疏。华解笑。鸟解啼。木马长鸣。石牛善走。天外之青山寡色。耳畔之鸣泉无声。岭上猿啼。露湿中宵之月。林间鹤唳。风回清晓之松。春风起时枯木龙吟。秋叶凋而寒林华散。玉阶铺苔藓之纹。人面带烟霞之色。音尘寂尔。消息宛然。一味萧条无可趣向。山僧今日向诸人面前说家门。已是不着便。岂可更去升堂入室。拈槌竖拂。东喝西棒。张眉努目。如痫病发相似。不唯屈沉上座。况亦辜负先圣。你不见。达磨西来少室山下面壁九年。二祖至于立雪断臂。可谓受尽艰辛。然而达磨不曾措了一词。二祖不曾问着一句。还唤达磨作不为人得么。二祖做不求师得么。山僧每至说着古圣做处。便觉无地容身。惭愧后人软弱。又况百味珍羞递相供养。道我四事具足。方可发心。祇恐做手脚不迭。便是隔生隔世去也。时光似箭。深为可惜。虽然如是更在他人从长相度。山僧也强教你不得。诸仁者还见古人偈么。山田脱粟饭。野菜淡黄齑。吃则从君吃。不吃任东西。伏惟同道各自努力。珍重。政和七年冬。赐额曰华严禅寺。八年五月十四日。索笔书偈。付侍僧曰。吾年七十六。世缘今已足。生不爱天堂。死不怕地狱。撒手横身三界外。腾腾任运何拘束。移时乃逝。

　　随州大洪山报恩禅师

　　卫之黎阳刘氏子。世皆硕儒。师未冠举方略擢上第。后厌尘境。请于朝乞谢簪绂为僧。上从其请。遂游心祖道。至投子未久。即悟心要。子曰汝再来人也。宜自护持。辞谒诸名宿。皆蒙印可。丞相韩公缜请。开法于西京少林。未几大洪革律为禅。诏师居之。上堂。五五二十五。案山雷主山雨。明眼衲僧。莫教错举。僧问。九鼎澄波即不问。为祥为瑞事如何。师曰。古今不坠。曰这个且拈放一边。向上还有事也无。师曰。太无厌生。曰作家宗师。师曰。也不消得。上堂。如斯话会。谁是知音。直饶向一句下千眼顿开。端的有几个。是迷逢达磨。诸人要识达磨祖师么。乃举手作捏势曰。达磨鼻孔在少林手里。若放开去也。从教此土西天。说黄道黑。欺胡谩汉。若不放过。不消一捏。有人要与祖师作主。便请出来与少林相见。还有么。良久曰果然。上堂。拈起拄杖曰。昔日德山临济信手拈来。便能坐断十方壁立千仞。直得冰河焰起枯木花芳。诸人若也善能横檐竖夯。遍问诸方。苟或不然。少林倒行此令去也。击禅床一下。僧问。一箭一群即不问。一箭一个事如何。师曰。中也。曰还端的也无。师曰。同声相应。同气相求。曰恁么则石巩犹在。师曰。非但一个两个。曰好事不如无。师曰。穿却了也。问三玄三要即不问。五位君臣事若何。师曰。非公境界。曰恁么则石人拊掌木女呵呵。师曰。杓卜听虚声。熟睡饶谵语。曰若不上来伸此问。焉能得见少林机。师曰。放过即不可。随后便打。上堂。横按拄杖曰。便与么休去已落二三。更若忉忉终成异见。既到这里。又不可弓折箭尽去也。且衲僧家。远则能照。近则能明。乃拈起拄杖曰。穿却德山鼻孔。换却临济眼睛。掀翻大海。拨转虚空。且道三千里外谁是知音。于斯明得大似杲日照天。苟或未明。不免云腾致雨。卓一下。问祖师西来九年面壁。最后一句请师举唱。师曰。面黑眼睛白。师尝设百问以问学者。其略曰。假使百千劫。所作业不忘。为甚么。一称南无佛。罪灭河沙劫。又作此○相曰。森罗万象总在其中。具眼禅人试请甄别。上堂。拈拄杖曰。看看。大地雪漫漫。春来特地寒。灵峰与少室。料掉不相干。休论佛意祖意。谩谓言端语端。铁牛放去无踪迹。明月芦花君自看。卓拄杖下座。师素与无尽居士张公商英友善。无尽尝以书问三教大要曰。清凉疏第三卷西域邪见不出四见。此方儒道亦不出此四见。如庄老计自然为因能生万物。即是邪因。易曰太极生两仪。太极为因亦是邪因。若谓一阴一阳之谓道能生万物。亦是邪因。若计一为虚无则是无因。今疑老子自然。与西天外道自然不同。何以言之老子。曰常无欲以观其妙常有欲。以观其徼。无欲则常。有徼则已入其道矣。谓之邪因。岂有说乎。易曰一阴一阳之谓道。阴阳不测之谓神。神也者。妙万物而为言。寂然不动感而遂通天下之故。今乃破阴阳变易之道为邪因。拨去不测之神。岂有说乎。望纸后批示以断疑网故也。师答曰。西域外道宗多途。要其会归。不出有无四见而已。谓有见。无见。亦有亦无见。非有非无见也。盖不即一心为道则道非我有。故名外道。不即诸法是心则法随见异。故名邪见。如谓之有。有则有无。如谓之无。无则无有。有无则有见竞生。无有则无见斯起。若亦有亦无见。非有非无见。亦犹是也。夫不能离诸见则无以明自心。无以明自心则不能知正道矣。故经云言词所说法。小智妄分别。不能了自心。云何知正道。又曰。有见即为垢。此则未为见。远离于诸见。如是乃见佛。以此论之。邪正异途。正由见悟殊致故也。故清凉以庄老计道法自然能生万物。易谓太极生两仪。一阴一阳之谓道。以自然太极为因。一阴一阳为道能生万物。则是邪因。计一为虚无。则是无因。尝试论之。夫三界唯心万缘一致。心生故法生。心灭故法灭。推而广之。弥纶万有而非有。统而会之。究竟寂灭而非无。非无亦非非无。非有亦非非有。四执既亡百非斯遣。则自然因缘皆为戏论。虚无真实俱是假名矣。至若谓太极阴阳能生万物。常无常有斯为众妙之门。阴阳不测是谓无方之神。虽圣人设教示悟多方。然既异一心。宁非四见何以明之。盖虚无为道。道则是无。若自然。若太极。若一阴一阳为道。道则是有。常无常有则是亦无亦有。阴阳不测则是非有非无。先儒或谓。妙万物谓之神。则非物。物物则亦是无。故西天诸大论师。皆以心外有法为外道。万法唯心为正宗。盖以心为宗。则诸见自亡。言虽或异。未足以为异也。心外有法则诸见竞生。言虽或同。未足以为同也。虽然儒道圣人固非不知之。乃存而不论耳。良以未即明指一心为万法之宗。虽或言之犹不论也。如西天外道。皆大权菩萨示化之所施为。横生诸见。曲尽异端。以明佛法。是为正道。此其所以为圣人之道。顺逆皆宗。非思议之所能知矣。故古人有言。缘昔真宗未至。孔子且以系心。今知理有所归。不应犹执权教。然知权之为权。未必知权也。知权之为实。斯知权矣。是亦周孔老庄设教立言之本意。一大事因缘之所成始所成终也。然则三教一心同途异辙。究竟道宗本无言说。非维摩大士孰能知此意也。

　　沂州洞山云禅师

　　上堂。秋风卷地。夜雨翻空。可中别有清凉。个里更无热恼。是谁活计。到者方知。才落见闻。即居途路。且道到家后如何。任运独行无伴侣。不居正位不居偏。

　　长安福应文禅师

　　上堂。明明百草头。明明祖师意。直下便承当。错认弓为矢。惺惺底筑着磕着。懵懂底和泥合水。龟毛拂逼塞虚空。兔角杖撑天拄地。日射珊瑚林。知心能几几。击禅床下座。

　　滁州龙蟠圣寿昙广禅师

　　僧问。师唱谁家曲。宗风嗣阿谁。师曰。杨广山头云霭霭。月华庵畔柏青青。曰恁么则投子嫡嗣大阳亲孙也。师曰。未跨铁牛。棒如雨点。曰今日已知端的。师曰。一任敲砖打瓦。

　　青原下十二世

　　芙蓉楷禅师法嗣

　　邓州丹霞子淳禅师

　　剑州贾氏子。弱冠为僧。彻证于芙蓉之室。上堂。乾坤之内。宇宙之间。中有一宝。秘在形山。肇法师恁么道。祇解指踪话迹。且不能拈示于人。丹霞今日擘开宇宙打破形山。为诸人拈出。具眼者辨取。以拄杖卓一下。曰还见么。鹭鸶立雪非同色。明月芦花不似他。上堂。举德山示众曰。我宗无语句。实无一法与人。德山恁么说话。可谓是祇知入草求人。不觉通身泥水。子细观来祇具一只眼。若是丹霞则不然。我宗有语句。金刀剪不开。深深玄妙旨。玉女夜怀胎。上堂。亭亭日午犹亏半。寂寂三更尚未圆。六户不曾知暖意。往来常在月明前。上堂。宝月流辉。澄潭布影。水无蘸月之意。月无分照之心。水月两忘。方可称断。所以道。升天底事直须飏却。十成底事直须去却。掷地金声不须回顾。若能如是。始解向异类中行。诸人到这里还相委悉么。良久曰。常行不举人间步。披毛戴角混尘泥。僧问。牛头未见四祖时如何。师曰。金菊乍开蜂竞采。曰见后如何。师曰。苗枯华谢了无依。宣和己亥春示寂。塔全身于洪山之南。

　　东京净因枯木法成禅师

　　嘉兴崇德人也。上堂。灯笼忽尔笑咍咍。如何露柱亦怀胎。天明生得白头女。至今游荡不归来。这冤家。好归来。黄花与翠竹。早晚为谁栽。上堂。知有佛祖向上事。方有说话分。诸禅德且道。那个是佛祖向上事。有个人家儿子。六根不具。七识不全。是大阐提。无佛种性。逢佛杀佛。逢祖杀祖。天堂收不得。地狱摄无门。大众还识此人么。良久曰。对面不仙陀。睡多饶寐语。上堂。归元性无二。方便有多门。但了归元性。何愁方便门。诸人要会归元性么。露柱将来作木杓。旁人不肯任从伊。要会方便门么。木杓将来作露柱。撑天拄地也相宜。且道。不落方便门一句作么生道。三十年后莫教错举。

　　洪州宝峰阐提惟照禅师

　　简州李氏子。幼超迈而恶俗。一日授书。至性相近也习相远也。遽曰。凡圣本一体。以习故差别。我知之矣。即趋成都。师鹿苑清泰。年十九剃染登具。泰令听起信于大慈。师辄归卧。泰诘之。师曰。既称正信。大乘岂言说所能。了乃虚心游方。谒芙蓉于大洪。尝夜坐。阁道适风雪震。薄闻警盗者传呼过之。随有所得。辞去。大观中。芙蓉婴难。师自三吴欲趋沂水。仆夫迷道。师举杖击之。忽大悟。叹曰是地非鳌山也邪。比至沂。芙蓉望而喜曰。绍隆吾宗必子数辈矣。因留躬耕湖上累年。智证成就。出领招提。迁甘露三祖。宣和壬寅诏补圆通。弃去复居泐潭。上堂。古佛道我初成正觉。亲见大地众生悉皆成正觉。后来又道。深固幽远无人能到。㘞。没见识汉好龙头蛇尾。便下座。上堂。过去诸佛已入涅槃了也。汝等诸人不应追念。未来诸佛未出于世。汝等诸人不要妄想。正当今日你是何人。参。上堂。伯夷隘。柳下惠不恭君子不由也。二边不立。中道不安时作么生。拈拄杖曰。鸳鸯绣出从君看。不把金针度与人。上堂太阳门下妙唱弥高。明月堂前知音盖寡。不免。舟横江渚。棹举清波。唱庆尧年。和清平乐。如斯告报。普请承当。拟议之间。白云万里。上堂。本自不生。今亦无灭。是死不得底样子。当处出生。随处灭尽。是活生受底规模。大丈夫汉。直须处生死流。卧荆棘林。俯仰屈伸。随机施设。能如是也无量方便。庄严三昧。大解脱门。荡然顿开。其或未然。无量烦恼。一切尘劳。岳立面前。塞却古路。上堂。古人道。堕肢体。黜聪明。离形去智。同于大道。正当恁么时。且道是甚么人。删诗书定礼乐。还委悉么。礼云礼云。玉帛云乎哉。乐云乐云。钟鼓云乎哉。问承师有言。云黯黯处。独秀峰挺出。月朦朦里。泐潭水光生。岂不是宝峰境。师曰。若是宝峰境凭君子细看。曰如何是境中人。师曰。看取令行时。曰祗如承言须会宗。勿自立规矩。如何是和尚宗。师曰。须知云外千峰上。别有灵松带露寒。雪下僧问。祖师西来即不问。时节因缘事若何。师曰。一片两片三四片。落在眼中犹不荐。建炎二年正月七日示寂。阇维得设利如珠琲。舌齿不坏。塔于寺之西峰。

　　襄州石门元易禅师

　　潼川税氏子。上堂。十方同聚会。个个学无为。此是选佛场。心空及第归。大众祇如闻见觉知未守可间。作么生说个心空底道理。莫是见而不见。闻而不闻。为之心空邪。错莫是忘机息虑。万法俱捐。销能所以入玄宗。泯性相而归法界。为之心空邪。错。恁么也不得。不恁么也不得。恁么不恁么总不得。未审毕竟作么生。还会么。良久曰。若寔无为无不为。天堂地狱长相随。三尺杖子搅黄河。八臂那吒冷眼窥。无限鱼龙尽奔走。捉得循河三脚龟。脱取壳铁锥。锥吉凶之兆便分辉。借问东村白头老。吉凶未兆若何为。休休休。古往今来春复秋。曰日腾腾随分过。更嫌何处不风流。咄。上堂。皓月当空。澄潭无影。紫微转处夕阳辉。彩凤归时天欲晓。碧霄云外石笋横空。绿水波中泥牛驾浪。怀胎玉兔晓过西岑。抱子金鸡夜栖东岭。于斯明得。始知。夜明帘外别是家风。空王殿中圣凡绝迹。且道作么生是夜明帘外事。还委悉么。正值秋风来入户。一声砧杵落谁家。僧问。古镜未磨时如何。师曰。精灵皱眉。曰磨后如何。师曰。波斯弹指。曰为甚么如此。师曰。好事不出门。绍兴丁丑七月二十五日坐寂。火后收设利塔于学射山。

　　东京净因自觉禅师

　　青州王氏子。幼以儒业见知于司马温公。然事高尚而无意功名。一旦落发从芙蓉游。履践精密。契悟超绝。出世住大乘崇宁间。诏居净因。上堂。祖师西来。特唱此事。自是诸人不肯委悉。向外驰求。投赤水以寻珠。诣荆山而觅玉。殊不知。从门入者不是家珍。认影迷头岂非大错。直得。宗门提唱。体寂无依。念异不生。古今无间。森罗万象。触目家风。鸟道辽空。不妨举步。金鸡报晓。丹凤翱翔。玉树花开。枯枝结子。祇有太阳门下日日三秋。明月堂前时时九夏。要会么。无影树垂寒涧月。海潮东注斗移西。

　　西京天宁禧誧禅师

　　蔡州宋氏子。初住韶山。次过天宁丹霞。上堂。韶山近日没巴鼻。眼里闻声鼻尝味。有时一觉到天明。不在床上不落地。大众且道在甚么处。诸人于斯下得一转语。非唯救得韶山。亦乃不孤行脚。其或未然。三级浪高鱼化龙。痴人犹戽夜塘水。问如何是君。师曰。宇宙无双日。乾坤祇一人。曰如何是臣。师曰。德分明主化。道契物情机。曰如何是臣向君。师曰。赤心归舜日。尽节报尧天。曰如何是君视臣。师曰。玄眸凝不瞬。妙体鉴旁来。曰如何是君臣道合。师曰。帐符尊贱隔。潜信往来通。政和五年九月四日。忽召主事。令以楮囊分而为四。众僧童行。常住津送。各一。既而复曰。丹霞有个公案。从来推倒扶起。今朝普示诸人。且道是个甚底。顾视左右曰会么。曰不会。师曰。伟哉大丈夫。不会末后句。遂就寝右胁而化。

　　长安天宁大用齐琏禅师

　　上堂。清虚之理。佛祖同归。毕竟无身。圣凡一体。理则如是。满目森罗。事作么生。纤尘绝际。渠侬有眼。岂在旁窥。官不容针。私通车马。若到恁么田地。始可随机受用。信手拈来。妙应无方。当风玄路。直得金针锦缝线脚不彰。玉殿宝阶珠帘未卷。正当此时。且道是甚么人境界。古渡秋风寒飒飒。芦花红蓼满江湾。

　　潼川府梅山己禅师

　　僧问。如何是法身边事。师曰。枯木糁花不犯春。曰如何是法身向上事。师曰。石女不妆眉。

　　福州普贤善秀禅师

　　僧问。如何是正中偏。师曰。龙吟初夜后。虎啸五更前。曰如何是偏中正。师曰。轻烟笼皓月。薄雾锁寒岩。曰如何是正中来。师曰。松瘁何曾老。花开满未萌。曰如何是兼中至。师曰。猿啼音莫辨。鹤唳响难明。曰如何是兼中到。师曰。拨开云外路。脱去月明前。

　　襄州鹿门法灯禅师

　　成都刘氏子。依大慈宝范为僧。俾听华严得其要。弃谒芙蓉。蓉问曰。如何是空劫已前自己。师于言下心迹泯然。从容进曰。灵然一句超群象。迥出三乘不假修。蓉抚而印之。开法鹿门。僧问。虚玄不犯。宝鉴光寒。时如何。师曰。掘地深埋。问如何是逍遥物外底人。师曰。遍身红烂不可扶持。

　　建昌军资圣南禅师

　　圣节上堂。顾视左右曰。诸人还知么。夜明帘外之主。万化不渝。琉璃殿上之尊。四臣不昧。端拱而治。不令而行。寿逾百亿须弥。化洽大千沙界。且道正恁么时。如何行履。野老不知黄屋贵。六街慵听静鞭声。

　　瑞州洞山微禅师

　　上堂。日暖风和柳眼青。冰消鱼跃浪花生。当锋妙得空王印。半夜昆仑戴雪行。僧问。如何是默默相应底事。师曰。哑子吃苦瓜。

　　太傅高世则居士

　　字仲贻。号无功。初参芙蓉求指心要。蓉令去其所重扣己而参。一日忽造微密。呈偈曰。悬崖撒手任纵横。大地虚空自坦平。照壑辉岩不借月。庵头别有一帘明。

　　大洪恩禅师法嗣

　　随州大洪守遂禅师

　　遂宁章氏子。上堂。召大众。一拳拳倒黄鹤楼。一踏踏翻鹦鹉洲。惯向高楼骤玉马。曾于急水打金毬。然虽恁么。争奈有五色丝绦系手脚。三鑐金锁锁咽喉。直饶锤碎金锁。割断丝绦。须知更有一重碍汝在。且道如何是那一重。还会么。善吉维摩谈不到。目莲鹙子看如盲。上堂。举李刺史问药山。何姓。山曰。正是。时。李罔测。乃问院主。某甲适来问长老何姓。答道正是时。的当是姓甚么。主曰。祇是姓韩。山闻曰。若六月对他。便道姓热也。又岩头问讲僧。见说大德会教。是否。曰不敢。岩头举拳曰。是甚么教。曰是权教。头曰。苦哉。我若展脚问你。不可道是脚教也。师曰。奇怪二老宿。有杀人刀。有活人剑。一转语似石上栽花。一转语似空中挂剑。当时若无后语。达磨一宗扫土而尽。诸人要见二老宿么。宁可截舌。不犯国讳。

　　青原下十三世

　　丹霞淳禅师法嗣

　　真州长芦真歇清了禅师

　　左绵雍氏子。襁褓入寺。见佛喜动眉睫。咸异之。年十八试法华得度。往成都大慈习经论。领大意。出蜀至污汉。扣丹霞之室。霞问。如何是空劫已前自己。师拟对。霞曰。你闹在且去。一日登钵盂峰。豁然契悟。径归侍立。霞掌曰。将谓你知有。师欣然拜之。翌日霞上堂曰。日照孤峰翠。月临溪水寒。祖师玄妙诀。莫向寸心安。便下座。师直前曰。今日升座。更瞒某不得也。霞曰。你试举我今日升座看。师良久。霞曰。将谓你瞥地。师便出。后游五台。之京师。浮汴直抵长芦。谒祖照。一语契投。命为侍者。逾年分座。未几照称疾退闲。命师继席。学者如归。建炎末。游四明主补陀。台之天封。闽之雪峰。诏住育王。徙温州龙翔杭之径山。慈宁皇太后命开山皋亭崇光。上堂。我于先师一掌下。伎俩俱尽。觅个开口处不可得。如今还有恁么快活不彻底汉么。若无衔铁负鞍各自着便。上堂。久默斯要。不务速说。释迦老子待要款曲卖弄。争奈未出母胎。已被人觑破。且道。觑破个甚么。瞒雪峰不得。上堂。上孤峰顶。过独木桥。蓦直恁么行。犹是时人脚高脚低处。若见得彻。不出户身遍十方。未入门常在屋里。其或未然。趁凉般取一转柴。上堂。道得第一句。不被拄杖子瞒。识得拄杖子。犹是途路中事。作么生是到地头一句。上堂。处处觅不得。祇有一处不觅自得。且道。是那一处。良久曰。贼身已露。上堂。口边白醭去始得。入门通身红烂去。方知有门里事。更须知有不出门底。乃曰。唤甚么作门。僧问。三世诸佛向火焰里转大法轮。还端的也无。师大笑曰。我却疑着。曰和尚为甚么却疑着。师曰。野花香满路。幽鸟不知春。问不落风彩还许转身也无。师曰。石人行处不同功。曰向上事作么生。师曰。妙在一沤前。岂容千圣眼。僧礼拜。师曰。祇恐不恁么。师一日入厨看煮面次。忽桶底脱。众皆失声曰。可惜许。师曰。桶底脱。自合欢喜。因甚么却烦恼。僧曰。和尚即得。师曰。灼然可惜许一桶面。问僧。你死后烧作灰撒却了。向甚么处去。僧便喝。师曰。好一喝。祇是不得翻款。僧又喝。师曰。公案未圆。更喝始得。僧无语。师打曰。这死汉。上堂。苔封古径。不堕虚凝。雾锁寒林。肯彰风要。钩针稳密。孰云渔父栖巢。祇么承当自是平常快活。还有具透关眼底么。良久曰。直饶闻早便归去。争似从来不出门。上堂。乍雨乍晴。乍寒乍热。山僧底个。山僧自知。诸人底个。诸人自说。且道。雪峰口除吃饭外。要作甚么。问僧。琉璃殿上玉女撺梭。明甚么边事。曰回互不当机。师曰。还有断续也无。曰古今不曾间。师曰。正当不曾间时如何。僧珍重便出。上堂。撼拄杖曰。看看。三千大千世界一时摇动。云门大师即得。雪峰则不然。卓拄杖曰。三千大千世界。向甚么处去。还会么。不得重梅雨。秧苗争见青。上堂。幻化空身即法身。遂作舞云。见么见么。恁么见得。过桥村酒美。又作舞云。见么见么。恁么不见。隔岸野花香。上堂。还有不被玄妙污染底么。良久曰。这一点。倾四海水。已是洗脱不下。僧问。如何是空劫已前自己。师曰。白马入芦花。上堂。穷微丧本。体妙失宗。一句截流。渊玄及尽。是以。金针密处。不露光铓。玉线通时。潜舒异彩。虽然如是。犹是交互双明。且道巧拙不到。作么生相委。良久曰。云萝秀处青阴合。岩树高低翠锁深。上堂。转功就位。是向去底人。玉韫荆山贵。转位就功。是却来底人。红炉片雪春。功位俱转。通身不滞。撒手亡依。石女夜登机。密室无人扫。正恁么时。绝气息一句作么生相委。良久曰。归根风堕叶。照尽月潭空。师终于皋亭崇光。塔于寺西华桐嵨。谥悟空禅师。

　　明州天童宏智正觉禅师

　　隰州李氏子。母梦五台一僧解环与。环其右臂。乃孕。遂斋戒。及生右臂特起若环状。七岁日诵数千言。祖寂。父宗道。久参佛陀逊禅师。尝指师谓其父曰。此子道韵胜甚。非尘埃中人。苟出家必为法器。十一得度于净明本宗。十四具戒。十八游方。诀其祖曰。若不发明大事誓不归矣。及至汝州香山。成枯木一见深所器重。一日闻僧诵莲经。至父母所生眼。悉见三千界。瞥然有省。即诣丈室陈所悟。山指台上香合曰。里面是甚么物。师曰。是甚么心行。山曰。汝悟处又作么生。师以手画一圆相呈之。复抛向后。山曰。弄泥团汉有甚么限。师曰。错。山曰。别见人始得。师应喏喏。即造丹霞。霞问。如何是空劫已前自已。师曰。井底虾蟆吞却月。三更不借夜明帘。霞曰。未在更道。师拟议。霞打一拂子曰。又道不借。师言下释然。遂作礼。霞曰。何不道取一句。师曰。某甲今日失钱遭罪。霞曰。未暇打得你且去。霞领大洪。师掌笺记。后命首众。得法者已数人。四年过圆通。时真歇初住长芦。遣僧邀至。众出迎见其衣舄穿弊。且易之。真歇俾侍者易以新履。师却曰。吾为鞋来邪。众闻心服。恳求说法。居第一座六年。出住泗州普照。次补太平圆通能仁。及长芦天童。屋庐湫隘。师至创辟一新。衲子争集。上堂。黄阁帘垂。谁传家信。紫罗帐合。暗撒真珠。正恁么时。视听有所不到。言诠有所不及。如何通得个消息去。梦回夜色依俙晓。笑指家风烂熳春。上堂。心不能缘。口不能议。直饶退步荷担。切忌当头触讳。风月寒清古渡头。夜船拨转琉璃地。上堂。空劫有真宗。声前问已躬。赤穷新活计。清白旧家风。的的三乘外。寥寥一印中。却来行异类。万派自朝东。上堂。今日是释迦老子降诞之辰。长芦不解说禅。与诸人画个样子。祇如在摩耶胎时。作么生。以拂子画此[○@●]相曰。祇如以清净水。浴金色身时。又作么生。复画此[○@水]相曰。祇如周行七步。目顾四方指天指地。成道说法。神通变化。智慧辩才。四十九年。三百余会。说青道黄。指东画西。入般涅槃时。又作么生。乃画此⊕相。复曰。若是具眼衲僧必也相许。其或未然。一一历过始得。上堂。僧问。如何是向去底人。师曰。白云投壑尽。青嶂倚空高。曰如何是却来底人。师曰。满头白发离岩谷。半夜穿云入市廛。曰如何是不来不去底人。师曰。石女唤回三界梦。木人坐断六门机。乃曰。句里明宗则易。宗中辨的则难。良久曰。还会么。冻鸡未报家林晓。隐隐行人过雪山。僧问。一丝不着时如何。师曰。合同船子并头行。曰。其中事作么生。师曰。快刀快斧斫不入。问布袋头开时如何。师曰。一任填沟塞壑。问清虚之理。毕竟无身时如何。师曰。文彩未痕初。消息难传际。曰一步密移玄路转。通身放下劫壶空。师曰。诞生就父时。合体无遗照。曰理既如是。事作么生。师曰。历历才回分化事。十方机应又何妨。曰恁么则尘尘皆现本来身去也。师曰。透一切色。超一切心。曰如理如事又作么生。师曰。路逢死蛇莫打杀。无底篮子盛将归。曰入市能长啸。归家着短衫。师曰。木人岭上歌。石女溪边舞。上堂。诸禅德吞尽三世佛底人。为甚么开口不得。照破四天下底人。为甚么合眼不得。许多病痛。与你一时拈却了也。且作么生得十成通畅去。还会么。擘开华岳连天色。放出黄河到海声。师住持以来。受无贪。而施无厌。岁艰食竭。己有及赡众之余。赖全活者数万。日常过午不食。绍兴丁丑九月。谒郡僚及檀度。次谒越帅赵公令詪。与之言别。十月七日还山。翌日辰巳间。沐浴更衣端坐。告众顾侍僧。索笔作书。遗育王大慧禅师请主后事。仍书偈曰。梦幻空花。六十七年。白鸟烟没。秋水连天。掷笔而逝。龛留七日。颜貌如生。奉全躯塔于东谷。谥宏智。塔名妙光。

　　随州大洪慧照庆预禅师

　　上堂。进一步践他国王水草。退一步踏他祖父田园。不进不退。正在死水中。还有出身之路也无。萧骚晚籁松钗短。游漾春风柳线长。上堂。举船子嘱夹山曰。直须藏身处无踪迹。无踪迹处莫藏身。吾在药山三十年。祇明此事。今时人为甚么却造次。丹山无彩凤。宝殿不留冠。有时憨。有时痴。非我途中争得知。

　　处州治平湡禅师

　　上堂。优游实际妙明家。转步移身指落霞。无限白云犹不见。夜乘明月出芦花。

　　净因成禅师法嗣

　　台州天封子归禅师

　　上堂。卓拄杖一下。召大众曰。八万四千法门。八字打开了也。见得么。金凤夜栖无影树。峰峦才露海云遮。

　　太平州吉祥法宣禅师

　　僧问。如何是祖师西来意。师曰。久旱无甘雨。田中稻穗枯。曰意旨如何。师曰。今年米价贵。容易莫嫌粗。

　　台州护国守昌禅师

　　上堂。拈拄杖卓曰。三十六旬之开始。七十二候之起元。万邦迎和气之时。东帝布生成之令。直得天垂瑞彩。地拥贞祥。微微细雨洗寒空。淡淡春光笼野色。可谓。应时纳祐庆无不宜。尽大地人皆添一岁。敢问诸人。且道那一人年多少。良久曰。千岁老儿颜似玉。万年童子鬓如丝。

　　邓州丹霞普月禅师

　　上堂。威音已前。谁当辨的。然灯已后。孰是知音。直饶那畔承当。未免打作两橛。纵向这边行履。也应未得十全。良由杜口毗耶。已是天机漏泄。任使掩室摩竭。终须缝罅离披。休云体露真常。直是纯清绝点。说甚皮肤脱落。自然独运孤明。虽然似此新鲜。未称衲僧意气。直得。五眼齐开。三光洞启。从此竿头丝线。自然不犯波澜。须明转位回机。方解入廛垂手。所以道。任使板齿生毛。莫教眼睛顾着。认着则空花缭乱。言之则语路参差。既然如是。敢问诸人。不犯锋铓一句。作么生道。良久曰。半夜乌龟眼豁开。万象晓来都一色。

　　东京妙慧尼慧光净智禅师

　　上堂。举赵州勘婆话。乃曰。赵州舌头连天。老婆眉光覆地。分明勘破归来。无限平人瞌睡。

　　宝峰照禅师法嗣

　　江州圆通青谷真际德止禅师

　　金紫徐闳中之季子也。世居历阳。师双瞳绀碧。神光射人。十岁未知书。多喜睡。其父目为懵然子。暨成童强记过人。学文有奇语。弱冠梦异僧。授四句偈。已而有以南安岩主像遗之者。即傍所载聪明偈。自是持念不忘。后五年随金紫将漕西洛。一夕忽大悟。连作数偈。一曰。不因言句不因人。不因物色不因声。夜半吹灯方就枕。忽然这里已天明。每啸歌自若。众莫测之。乃力求出家。父弗许。欲以官授之。师曰。某方将脱世网。不着三界。岂复刺头于利名中邪。请移授从兄珏。遂祝发受具。未数载名振京师。宣和三年春。徽宗皇帝赐号真际。俾居圆通。上堂。山僧二十年前。两目皆盲。了无所睹。唯是闻人说道。青天之上有大日轮。照三千大千世界。无有不遍之处。筹䇿万端终不能见。二十年后。眼光渐开。又值天色连阴。浓云乱涌。四方观察。上下推穷。见云行时。便于行处作计较。见云住时。便于住处立个窠臼。正如是间。忽遇着个多知汉问。道莫是要见日轮么。何不向高山顶上去。山僧却征他道。那里是高山顶上。他道红尘不到处是。诸仁者好个端的消息。还会么。长连床上佛陀耶。上堂。昨夜黄面瞿昙。将三千大千世界来。一口吞尽。如人饮汤水。踪迹不留。应时消散。当尔时。诸大菩萨声闻罗汉。及与一切众生。尽皆不觉不知。唯有文殊普贤瞥然觑见。虽然得见。渺渺茫茫。恰似向大洋海里头出头没。诸人且道。是甚么消息。若也检点得破。许他顶门上具一只眼。示寂阇维。烟气所及悉成设利。塔司空山。分窆叠石原。

　　台州真如道会禅师

　　上堂。空劫中事。自肯承当。日用全彰。有何渗漏。正好归家稳坐。任他雪覆青山。不留元字挂怀。谁顾波翻水面。且道。正不立玄。偏不附物。一句如何举似。机丝不挂梭头事。文彩纵横意自殊。

　　兴国军智通大死翁景深禅师

　　台州王氏子。自幼不群。年十八。依广度院德芝披剃。始谒净慈象禅师。一日闻象曰。思而知。虑而解。皆鬼家活计。兴不自遏。遂往宝峰求入室。峰曰。直须断起灭念。向空劫已前。扫除玄路。不涉正偏。尽却今时。全身放下放尽还放。方有自由分。师闻顿领厥旨。峰击鼓告众曰。深得阐提大死之道。后学宜依之。因号大死翁。建炎改元。开法智通。上堂。来不入门。去不出户。来去无痕。如何提唱。直得古路苔封。𦏪羊绝迹。苍梧月锁。丹凤不栖。所以道。藏身处没踪迹。没踪迹处莫藏身。若能如是。去住无依。了无向背。还委悉么。而今分散如云鹤。你我相忘触处玄。僧问。如何是正中偏。师曰。黑面老婆披白练。曰如何是偏中正。师曰。白头翁子着皂衫。曰如何是正中来。师曰。屎里翻筋斗。曰如何是兼中至。师曰。雪刃笼身不自伤。曰如何是兼中到。师曰。昆仑夜里行。曰向上还有事也无。师曰。捉得乌龟唤作鳖。曰乞师再垂方便。师曰。入山逢虎卧。出谷鬼来牵。曰何得干戈相待。师曰。三两线。一斤麻。绍兴初。归住宝藏岩。以事民其服。壬申二月示微恙。乃曰。世缘尽矣。三月十三为众小参。仍说偈曰。不用剃头。何须澡浴。一堆红焰。千足万足。虽然如是。且道向上还有事也无。遂敛目而逝。

　　衡州华药智朋禅师

　　四明黄氏子。依宝峰有年无省。因为众持钵。峰自题其像曰。雨洗淡红桃萼嫩。风摇浅碧柳丝轻。白云影里怪石露。绿水光中古木清。噫你是何人。至焦山枯木成禅师。见之叹曰。今日方知此老亲见先师来。师遂请益其赞。成曰。岂不见。法眼拈夹山境话曰。我二十年祇作境会。师即契悟。(萝湖野录云。成指以问师曰。汝会么。师曰。不会。成曰。汝记得法灯拟寒山否。师遂诵。至谁人知此意。令我忆南泉。于忆字处。成遽以手掩师口曰。住住。师豁然有省)乃曰。元来恁么地。成曰。汝作么生会。师曰。春生。夏长。秋收。冬藏。成曰。直须保任。师应喏。绍兴初。出住华药。婺之天宁。后迁清凉。上堂。海风吹梦。岭猿啼月。敢问诸人。是何时节。恁么会得。无影树下任遨游。其或未然。三条椽下直须打彻。后退居明之瑞岩。建康再以清凉挽之。明守亦勉其行。师不从。作偈送使者曰。相烦专使入烟霞。灰冷无汤不点茶。寄语甬东贤太守。难教枯木再生花。未几而终。

　　石门易禅师法嗣

　　吉州青原齐禅师

　　福州陈氏子。二十八辞父兄。从云盖智禅师出家。执事首座。座一日秉拂罢。师问曰。某闻首座所说莫晓其义。伏望慈悲指示。座谆谆诱之。使究无著说这个法。逾两日有省。以偈呈曰。说法无如这个亲。十方刹海一微尘。若能于此明真理。大地何曾见一人。座骇然。因语智得度。遍扣诸方。后至石门。深蒙器可。出住青原。仅一纪。示寂日说偈遗众曰。昨夜三更过急滩。滩头云雾黑漫漫。一条拄杖为知已。击碎千关与万关。

　　越州天衣法聪禅师

　　上堂。幽室寒灯不假挑。虚空明月彻云霄。要知日用常无间。烈焰光中发异苗。因装普贤大士开光明次。师登梯秉笔。顾大众曰。道得即为下笔。众无对。师召侍者。与老僧牢扶梯子。遂点之。

　　遂宁府香山尼佛通禅师

　　因诵莲经有省。往见石门。乃曰。成都吃不得也。遂宁丧不得也。门拈拄杖打出。通忽悟曰。荣者自荣。谢者自谢。秋露春风。好不着便。门拂袖归方丈。师亦不顾而出。由此道俗景从。得法者众。

　　净因觉禅师法嗣

　　东京华严真懿慧兰禅师

　　上堂。达磨大师九年面壁。未开口已前。不妨令人疑着。却被神光座主一觑。脚手忙乱。便道。吾本来兹土。传法救迷情。一华开五叶。结果自然成。当时若有个汉。脑后有照破古今底眼目。手中有截断虚空底钳锤。才见恁么道。便与蓦胸搊住问。他道一华五叶。且拈放一边。作么生是你传底法。待伊开口。便与掀倒禅床。直饶达磨全机。也倒退三千里。免见千古之下负累儿孙。华严今日岂可徒然。非唯重整颓纲。且要为诸人雪屈。遂拈拄杖横按。召大众曰。达磨大师向甚处去也。掷拄杖下座。上堂。拈拄杖曰。灵山会上唤作拈花。少室峰前名为得髓。从上古德祇可傍观。末代宗师尽皆拱手。华严今日不可逐浪随波。拟向万仞峰前。点出普天春色。会么。髑髅无喜识。枯木有龙吟。

　　天宁誧禅师法嗣

　　西京熊耳慈禅师

　　上堂。般若无知。应缘而照。山僧今日撒屎撒尿。这边放。那边屙。东山西岭笑呵呵。幸然一片清凉地。刚被熊峰染污他。染污他莫啾唧。泥牛木马尽呵叱。过犯弥天且莫论。再得清明又何日。还会么。来年更有新条在。恼乱春风卒未休。

　　大洪遂禅师法嗣

　　随州大洪庆显禅师

　　僧问。须菩提岩中宴坐。帝释雨华。和尚新据洪峰。有何祥瑞。师曰。铁牛耕破扶桑国。迸出金乌照海门。曰未审是何宗旨。师曰。熨斗煎茶铫不同。

　　大洪智禅师法嗣

　　越州天章枢禅师

　　上堂。召大众曰。春将至。岁已暮。思量古往今来。祇是个般调度。凝眸昔日家风。下足旧时岐路。劝君休莫莽卤。眨上眉毛须荐取。东村王老笑呵呵。此道今人弃如土。

　　青原下十四世

　　长芦了禅师法嗣

　　明州天童宗珏禅师

　　僧问。如何是道。师曰。十字街头休斫额。上堂。劫前运步。世外横身。妙契不可以意到。真证不可以言传。直得。虚静敛氛。白云向寒岩而断。灵光破暗。明月随夜船而来。正恁么时作么生履践。偏正不曾离本位。纵横那涉语因缘。

　　真州长芦妙觉慧悟禅师

　　上堂。尽大地是个解脱门。把手拽不肯入。雪峰老汉抑逼人作么。既到这里。为甚么鼻孔在别人手里。良久曰。贪观天上月。失却手中桡。僧问。雁过长空。影沈寒水。雁无遗踪之意。水无沈影之心。还端的也无。师曰。芦花两岸雪。江水一天秋。曰便恁么去时如何。师曰。凤过长空。聻。僧拟议。师曰。灵利衲子。

　　福州龟山义初禅师

　　上堂。久默斯要。不务速说。释迦老子寐语作么。我今为汝保任斯事。终不虚也。大似压良为贱。既不恁么。毕竟如何。白云笼岳顶。翠色转崔嵬。

　　建康保宁兴誉禅师

　　上堂。步入道场。影涵宗鉴。粲粲星罗霁夜。英英花吐春时。木人密运化机。丝毫不爽。石女全提空印。文彩未彰。且道不一不异。无去无来。合作么生体悉。的的纵横皆妙用。阿侬元不异中来。

　　真州北山法通禅师

　　上堂。吞尽三世底。为甚么开口不得。照破四天下底。为甚么开眼不得。作么生得十成通畅去。金针双锁备。叶露隐全该。僧问。断言语绝思惟处。乞师指示。师曰。滴水不入石。

　　天童觉禅师法嗣

　　明州雪窦闻庵嗣宗禅师

　　徽州陈氏子。幼业经。圆具依妙湛慧禅师。诘问次。释然契悟。慧以麈尾拂付之。后谒宏智蒙印可。其道愈尊。出住普照善权翠岩雪窦。上堂。人人有个鼻孔。唯有善权无鼻孔。为甚么无。二十年前被人掣落了也。人人有两个眼睛。唯有善权无眼睛。为甚么无。被人木槵子换了也。人人有个髑髑。唯有善权无髅髅。为甚么无。借人作屎杓了也。遂召大众曰。鼻孔又无。眼睛又无。髑髅又无。诸人还识善权么。若也不识。是诸人埋没善权。其或未然。更听一颂。涧底泥牛金贴面。山头石女着真红。系驴橛上生芝草。不是云霭香炉峰。上堂。翠岩不是不说。祇为无个时节。今朝快便难逢。一句为君剖决。露柱本是木头。秤锤祇是生铁。诸人若到诸方。莫道山僧饶舌。僧问。莲花未出水时如何。师曰。没却你鼻孔。曰出水后如何。师曰。穿着你眼睛。曰如何是正法眼。师曰。乌豆。问如何是君。师曰。磨砻三尺剑。待斩不平人。曰如何是臣。师曰。白云闲不彻。流水太忙生。曰如何是君臣道合。师曰。云行雨施。月皎星辉。问如何是正中偏。师曰。菱花未照前。曰如何是偏中正。师曰。团圞无少剩。曰如何是正中来。师曰。遍界绝纤埃。曰如何是兼中至。师曰。啮镞功前戏。曰如何是兼中到。师曰。十道不通耗。问如何是转功就位。师曰。撒手无依全体现。扁舟渔父宿芦花。曰如何是转位就功。师曰。半夜岭头风月静。一声高树老猿啼。曰如何是功位齐彰。师曰。出门不踏来时路。满目飞尘绝点埃。曰如何是功位俱隐。师曰。泥牛障尽澄潭月。石马加鞭不转头。师终于本山。塔全身寺之西南隅。

　　常州善权法智禅师

　　陕府柏氏子。壮于西京圣果寺祝发。习华严。弃谒南阳谨。次参大洪智。喻十年无所证。后于宏智言下豁然。出居善权。次迁金粟。上堂。明月高悬未照前。雪眉人凭玉栏干。夜深雨过风雷息。客散云楼酒碗干。上堂。三界无法。何处求心。惊蛇入草。飞鸟出林。雨过山堂秋夜静。市声终不到孤岑。

　　杭州净慈自得慧晖禅师

　　会稽张氏子。幼依澄照道凝染削进具。甫二十。扣真歇于长芦。微有所证。旋里谒宏智。智举。当明中有暗。不以暗相遇。当暗中有明。不以明相睹。问之语不契。初夜定回。往圣僧前烧香。而宏智适至。师见之顿明前话。次日入室。智举。堪嗟去日颜如玉。却叹回时𩯭似霜。诘之。师曰。其入离。其出微。自尔问答无滞。智许为室中真子。绍兴丁巳。开法补陀。徙万寿及吉祥雪窦。淳熙三年。来补净慈。上堂。朔风凛凛扫寒林。叶落归根露赤心。万派朝宗船到岸。六窗虚映芥投针。本成现莫他寻。性地闲闲耀古今。户外冻消春色动。四山浑作木龙吟。上堂。释迦老子。穷理尽性。金口敷宣。一代时教。珠回玉转。被人唤作拭不净故纸。达磨祖师。以一乘法。直指单传。面壁九年。不立文字。被人唤作壁观婆罗门。且道。作么生行履。免被傍人指注去。衲帔蒙头万事休。此时山僧都不会。上堂。巢知风。穴知雨。甜者甜兮苦者苦。不须计较作思量。五五从来二十五。万般施设到平常。此是丛林饱参句。诸人还委悉么。野老不知尧舜力。冬冬打鼓祭江神。上堂。谷之神枢之要。里许旁参。回途得妙。云虽动而常闲。月虽晦而弥照。宾主交参。正偏兼到。十洲春尽花凋残。珊瑚树林日杲杲。僧问。如何是正中偏。师曰。昨夜三更星满天。曰如何是偏中正。师曰。白云笼岳顶。终不露崔嵬。曰如何是正中来。师曰。莫谓鲲鲸无羽翼。今日亲从鸟道来。曰如何是兼中至。师曰。应无迹。用无痕。曰如何是兼中到。师曰。石人衫子破。大地没人缝。上堂。皮肤脱落绝方隅。明了身心一物无。妙入道寰深静处。玉人端驭白牛车。妙明田地。达者还稀。识情不到。唯证方知。白云儿灵灵自照。青山父卓卓常存。机分顶后光。智契劫前眼。所以道。新丰路兮峻仍皾。新丰洞兮湛然沃。登者登兮不动摇。游者游兮莫忽速。亭堂虽有到人稀。林泉不长寻常木。诸禅德。向上一着尊贵难明。琉璃殿上不称尊。翡翠帘前还合伴。正与么时。针线贯通。真宗不坠。合作么生施设。满头白发离岩谷。半夜穿云入市廛。上堂。举傅大士法身颂云。空手把锄头。步行骑水牛。人从桥上过。桥流水不流。云门大师道。诸人东来西来。南来北来。各各骑一头水牯牛来。然虽如是。千头万头。祇要识取这一头。师曰。云门寻常干爆爆地。锥劄不入。到这里也解拖泥带水。诸人祇今要见这一头么。天色稍寒。各自归堂。上堂。举风幡话。师曰。风幡动处着得个眼。却是上座。风幡动处失却个眼。即是风幡。其或未然。不是风幡不是心。衲僧徒自强锥针。岩房雨过昏烟净。卧听凉风生竹林。七年秋退归雪窦。十年仲冬二十九日中夜。沐浴而逝。窆全身于明觉塔右。

　　明州瑞岩石窗法恭禅师

　　郡之奉化林氏子。于栖真院下发。受具往延庆讲下。一夕诵法华。至父母所生眼。悉见三千界。时闻风刺㨑榈叶声。忽然有省。弃依天童。始明大旨。凡当世弘法者。悉往咨决。出住能仁光孝瑞岩。上堂。春风杨柳眉。春禽弄百舌。一片祖师心。两处俱漏泄。不动步还家。习漏顿消灭。暗投玉线芒。晓贯金针穴。深固实幽远。无人孰辨别。惭愧可怜生。头头皆合辙。不念阿弥陀。南无干屎橛。无智痴人前。第一不得说。上堂。见得彻用时亲。相逢尽是个中人。望空雨宝休夸富。无地容锥未是贫。踏着秤锤硬似铁。八两元来是半斤。上堂。举世尊生下指天指地公案。颂曰。五天一只蓬蒿箭。搅动支那百万兵。不得云门行正令。几乎错认定盘星。

　　襄州石门清凉法真禅师

　　剑门人也。上堂。柳色含烟。春光迥秀。一峰孤峻。万卉争芳。白云淡泞已无心。满目青山元不动。渔翁垂钓。一溪寒雪未曾消。野渡无人。万古碧潭清似镜。宾中有主。拄杖横挑日月轮。主中有宾。踏破草鞋赤脚走。直得宾主互显。杀活自由。理事浑融。正偏不滞。入荒田不拣。信手拈来草。且道如何委悉。尘中虽有隐身术。争似全身入帝乡。

　　明州光孝了堂思彻禅师

　　上堂。羊头车子推明月。没底船儿载晓风。一句顿超情量外。道无南北与西东。所以劫前消息。非口耳之所传。格外真规。岂思量之能解。须知佛佛祖祖。了无一法为人。子子孙孙。直下全身荷负。既已万机寝削。自然一糁不留。湛湛之波。碧水冷涵于秋色。灵灵之照。霁天净洗于冰轮。宛转旁参。叶通兼带。梦手推开玉户。翻身拨动机轮。正令才行。又见一阳萌动。化工密运。俄惊三世变迁。虽则默尔无言。争奈炽然常说。无迁无变。今朝拈置一边。有故有新。且道如何话会。诸人还委悉么。群阴消剥尽。来日是书云。

　　随州大洪法为禅师

　　天台鲍氏子。上堂。法身无相。不可以音声求。妙道亡言。岂可以文字会。纵使超佛越祖。犹落阶梯。直饶说妙谈玄。终挂唇齿。须是功勋不犯。形迹不留。枯木寒岩更无津润。幻人木马情识皆空。方能垂手入廛。转身异类。不见道。无漏国中留不住。却来烟坞卧寒沙。

　　真州长芦琳禅师

　　上堂。拈拄杖曰。其宗也。离心意识。其旨也。超去来今。离心意识。故品万类不见差殊。超去来今。故尽十方更无渗漏。当头不犯。彻底无依。悟向朕兆未生已前。用在功勋不犯之处。平常活计。不用踌蹰。拟议之间。即没交涉。

　　大洪预禅师法嗣

　　临江军慧力悟禅师

　　上堂。一切声是佛声。檐前雨滴响冷冷。一切色是佛色。觌面相呈讳不得。便恁么若为明。碧天云外月华清。

　　福州雪峰慧深首座

　　示众。未得入头应切切。入头已得须教彻。虽然得入本无无。莫守无无无间歇。大洪闻之乃曰。深兄说禅若此。惜福缘不胜耳。一日普说罢。挥偈辞众。以笔一拍而化。

　　天封归禅师法嗣

　　江州东林通理禅师

　　上堂。峰头驾铁船。三更日轮杲。心闲不自明。落叶知谁扫。等闲摘个郑州梨。放手元是青州枣。

　　天衣聪禅师法嗣

　　苏州慧日法安禅师

　　本郡人。僧问。如何是和尚为人一句。师曰。狗走抖擞口。曰意旨如何。师曰。猴愁搂摗头。

　　温州护国钦禅师

　　上堂。有句无句。明来暗去。活捉生擒。捷书露布。如藤倚树。物以类聚。海外人参。蜀中绵附。树倒藤枯。切忌名模。句归何处。苏嚧苏嚧。呵呵大笑。破镜不照。大地茫茫。一任𨁝跳。

　　无为军吉祥元实禅师

　　高邮人。自到天衣。蚤夜精勤。胁不至席。一日偶失笑喧众。衣摈之。中夜宿田里。睹星月粲然有省。晓归趋方丈。衣见乃问。洞山五位君臣如何话会。师曰。我这里一位也无。衣令参堂。谓侍僧曰。这汉却有个见处。奈不识宗旨何。入室次。衣预令行者五人分序而立。师至。俱召实上座。师于是密契奥旨。述偈曰。一位才彰五位分。君臣叶处紫云屯。夜明帘卷无私照。金殿重重显至尊。衣称善。后住吉祥。

　　舒州投子道宣禅师

　　久侍天衣。无所契。衣叱之。师忘寝食者月余。一夕闻巡更铃声。忽猛省曰。住住。一声直透青霄路。寒潭月皎有谁知。泥牛触折珊瑚树。衣闻命职藏司。住后。凡有所问。以拂子作摇铃势。

　　青原下十五世

　　天童珏禅师法嗣

　　明州雪窦智鉴禅师

　　滁州吴氏子。儿时。母与洗手疡。因曰是甚么。对曰。我手似佛手。长失恃怙。依真歇于长芦。大休首众。即器之。后遁象山。百怪不能惑。深夜开悟。求证于延寿。然复见大休。住后上堂。世尊有密语。迦叶不覆藏。一夜落花雨。满城流水香。

　　雪窦宗禅师法嗣

　　泰州广福微庵道勤禅师

　　本郡俞氏子。上堂。举僧问同安。如何是和尚家风。同安曰。金鸡抱子归霄汉。玉兔怀胎入紫微。曰忽遇客来将何祇待。同安曰。金果早朝猿摘去。玉华晚后凤衔来。师曰。广福即不然。有问如何是和尚家风。祇向他道。翠竹丛边歌款乃。碧岩深处卧烟萝。忽遇客来将何祇待。没底篮儿盛皓月。无心碗子贮清风。

　　善权智禅师法嗣

　　越州超化藻禅师

　　开炉上堂。雪满寒窗。烧尽丹霞木佛。冰交野渡。冻杀陕府铁牛。直得。寒灰发焰。片雪不留。任运纵横。现成受用。诸禅德。要会么。衲帔蒙头坐。冷暖了无知。

　　青原下十六世

　　雪窦鉴禅师法嗣

　　明州天童长翁如净禅师

　　久依雪窦足庵和尚会下。庵令看柏树子话。有省。颂曰。西来祖意庭前柏。鼻孔寥蓼对眼睛。落地枯枝才𨁝跳。松萝亮鬲笑掀腾。后出世。列主名刹。居杭之净慈。未几奉敕黄。复迁明州天童寺。开炉上堂云。只个柴头煨火种。诸方聿起竞开炉。天童直截超宗处。炉与柴头尽底无。恁么却有暖气。正好猛做工夫。且道。如何蓦忽雷霆轰烈𦦨。从教深夜雪馍糊。上堂。天童铁臭老拳头。打杀江湖水牯牛。夜后忽然生个卵。天明推出大日头。且道。如何晒㫰诸人烝湿处。免教行步滑如油。谢新旧两序上堂。开无间地狱。现阎罗大王。聚夜叉一部。列牛头两行。与其进者。剑树上猛火进用。与其退者。刀山里寒冰退藏。且道理会甚事。叵耐饭饱弄箸。判断屎急尿床。其或未然。华柳春风入戏场。寿庆节上堂。至哉乾元。诞佛国摩耶之瑞。大哉贝典。祝仙桃王母之春。正当恁么时。且道以何为验。观音缨珞妙庄严。势至华鬘长自在。上堂。仲冬第一句。槎槎牙牙。老梅树忽开花。一花两花。三四五花。无数花。清不可夸。香不可夸。散作春容吹草木。衲僧个个顶门秃。蓦劄变怪狂风暴雨。乃至交衮大地雪漫漫。老梅树太无端。寒冻摩挲鼻孔酸。谢知事斋首座秉拂上堂。铁酸饀。金刚圈。塞断咽喉。曳脱鼻孔。天童立地有分。衲僧乞命无门。且道如何堪与瞿昙作子孙。请监收上堂。窦八布衫穿。大家出只手。横须弥为概。量大海为斗。所以生杀在前。收放在后。归功塞破虚空口。还知么。天童不敢相孤。甘作啼鸡走狗。上堂。螟蛉之子殪而逢蜾。祝之曰。类我类我。天童门下莫有类我底么。万里不挂片云。青天一团猛火。谢监收上堂。金刚王宝剑在匣。有望风不犯之威。天童喝下飞出。变作无孔铁锤。辊入荒田乱草。任教日炙风吹。因甚如此。拈匙把箸知多少。不是知音不易知。佛成道日上堂云。瞿昙腊月八。夜半走出山。贼路羊肠由。偷心虎背斑。钝置人天者一番。天童恁么检举。且道谛当也无。落赚儿孙头尽秃。葫芦藤种缠葫芦。师凡六座道场。未云禀授。众有请。师曰。我待涅槃堂里拈出。果临终时。拈香曰。如净行脚。四十余年。首到乳峰。失脚堕于陷阱。此香今不免钝置我雪窦足庵大和尚。并书辞世。(偈云。六十六年。罪犯弥天)打个𨁝跳。活陷黄泉。咦。从来生死不相干。竟而趋寂。

　　青原下十七世

　　天童净禅师法嗣

　　襄州鹿门觉禅师

　　参长翁。值翁上堂曰。一个乌梅似木形。蜘蛛结网打蜻蜓。蜻蜓落了两片翼。堪笑乌梅咬铁钉。师不觉失笑曰。早知灯是火。饭熟几多时。后承印记。出住鹿门。示众曰。尽大地是学人一卷经。尽乾坤是学人一只眼。以者个眼。读如是经。千万亿劫。常无间断。(恩报秀云。看经不易)师尝作五位颂曰。正中偏。月黑云笼午夜天。佛祖无踪凡圣尽。个中谁辨往来源。偏中正。金井玉盘秋水冷。海天红日已生东。余辉不照毗卢顶。正中来。戴角披毛知几回。应物转身全得妙。云收终不露崔嵬。偏中至。觌面谁能容拟议。手提妙印不当风。大用繁兴岂凝滞。兼中到。无舌儿童方会道。拨尘何处得逢源。撒手回途还复妙。

　　青原下十八世

　　鹿门觉禅师法嗣

　　青州普照寺一辨禅师

　　精究内典。贯通旨趣。及参鹿门。得言外旨。出住中都万寿。当是时。北方二百余年。燕秦齐晋之间。入是宗者。皆其后学。每向室中设百问勘验学者。一曰。声前荐得。落在今时。句后承当。迷头认影。作么生是空劫已前自己。又曰。二边纯莫立。中道不须安。且道甚么处相见得个端的。又曰。回途转位。直须戴角披毛。唤作畜生得么。又曰。念念释迦出世。步步弥勒下生。为甚么拟心即错。动念即乖。又曰。有口赞不尽。无言心自明。是则裂破虚空。不是则鬼家活计。上人端的处。道将一句来。如是憧憧筹室。透斯语者鲜焉。

　　青原下二十二世

　　雪岩满禅师法嗣

　　燕京报恩寺万松行秀禅师

　　河内之解人也。姓蔡氏。出家于邢州净土寺。礼赟公为师。后受具戒。挑囊距燕。历潭过庆寿。参胜默老人。教看长沙转自己归山河大地话。半载全无由入。默曰。我只愿你迟会。一日有省。复看玄沙未彻语。请益雪岩于磁之大明。才二十七日。不觉伎俩已尽。留入记室。语言相契。径付衣偈。寻归净土。构万松轩以自适。寺内尊宿敦请住持。次住中都万寿寺。小参。昔有跨驴人。问众僧何往。僧曰。道场去。人曰。何处不是道场。僧以拳欧之曰。者汉没道理。向道场里跨驴不下。其人无语。师曰。人人尽道者汉有头无尾。能做不能当。殊不知。却是者僧前言不副后语。汝既知举足下足皆是道场。何不悟骑驴跨马无非佛事。万松要断者不平公案。更与花判曰。吃拳没兴汉。茆广杜禅和。早是不克己。那堪错怪他。道场惟有一。佛法本无多。留与阇黎道。护唵萨哩嚩。金章宗皇帝。明昌四年。即南宋光宗绍熙四年也。诏师于禁庭升座。帝亲迎礼。闻未闻法。开悟感慨。奉锦绮大僧伽衣。内宫贵戚罗拜拱跪。各施珍爱。建普度会。施奉异。尝格连日祥云联绵天际。从此年丰讴歌满路。承安二年丁巳。诏师住大都之仰山栖隐禅寺。上堂。莲宫特作梵宫修。胜境还须圣驾游。雨过水澄禽泛子。霞明山静锦蒙头。成汤也展恢天网。吕望稀垂浸月钓。试问风光甚时节。黄金世界桂花秋。闰四月旦上堂。所谓道人者。不知月之太小。不知岁之余闰。野僧即不然。今年三百八十四日。前月大尽。此月小尽。即今闰四月一日。辰末巳初。忽有个出来道。通疏伶俐。知时按节。要且无道人气息。野僧以手掩鼻道。近后近后。作什么。聻。道人气息。珍重。晚住报恩退居从容庵。示众。机轮转处。智眼犹迷。宝镜开时。纤尘不度。开拳不落地。应物善知时。两刃相逢时如何回互。示众云。去即留住。住即遣去。不去不住。渠无国土。何处逢渠。在在处处。且道是甚么物。得恁么奇特。示众。动则埋身千丈。不动则当处生苗。直须两头撒开。中间放下。更买草鞋行脚始得。示众。踢翻沧海。大地尘飞。喝散白云。虚空粉碎。严从立令。犹是半提。大用全彰。如何施设。示众。向上一机。鹤冲霄汉。当阳一路。鹞过新罗。直饶眼似流星。未免口如匾担。且道是何宗旨。师于孔老庄周百家之学无不会通。三阅藏教。恒业华严。得法者一百二十人。寿八十一。

　　青原下二十三世

　　报恩秀禅师法嗣

　　燕京报恩林泉从伦禅师

　　初住万寿。上堂。禅禅非正非偏。无意路。有玄渊。超今迈古。绝后光先。但能忘影迹。何必守𥰆筌。直指人心见性。须凭祖意通玄。九年面壁真消息。端的其中有秘传。示众。若论此事。如丹凤冲霄不留其踪。其由性空寥廓。慧日精明。照五蕴之皆空。使万缘之俱泯。直得星攒碧落。月浸丹墀。翡翠帘垂。烛香人静。当此之际。那容喘息。宁许窥窬。密室不通风。玄门难措足。虽然如是。一点灵明通宇宙。那拘西竺与曹溪。至元十八年十月二十日。圣旨就大都悯忠寺。焚烧道藏伪经。除道德经。外尽行烧毁。命师下火。遂以火炬打一圆相曰。诸仁者。只如三洞灵文。还能证此火光三昧也无。若也于斯会得。家有北斗经。枉教人口不安宁。其或未然。从此灰飞烟灭后。任伊到处觅天尊。急着眼看。

　　五灯严统卷十四
卍新纂续藏经第 81 册 No. 1568 五灯严统(卷10-25)


　　五灯严统卷第十五

　　云门宗

　　南岳下六世

　　雪峰存禅师法嗣

　　韶州云门山光奉院文偃禅师

　　嘉兴人也。姓张氏。幼依空王寺志澄律师出家。敏质生知。慧辩天纵。及长落发。禀具于毗陵坛。侍澄数年。探穷律部。以己事未明。往参睦州。州才见来。便闭却门。师乃扣门。州曰谁。师曰某甲。州曰。作甚么。师曰。己事未明。乞师指示。州开门一见。便闭却。师如是连三日扣门。至第三日。州开门。师乃拶入。州便擒住曰。道道。师拟议。州便推出曰。秦时𨍏轹钻。遂掩门。损师一足。师从此悟入。州指见雪峰。师到雪峰庄。见一僧。乃问。上座今日上山去那。僧曰是。师曰。寄一则因缘。问堂头和尚。祇是不得道是别人语。僧曰得。师曰。上座到山中。见和尚上堂众才集。便出握腕立地曰。这老汉。项上铁枷何不脱却。其僧一依师教。雪峰见这僧与么道。便下座。拦胸把住曰。速道速道。僧无对。峰拓开曰。不是汝语。僧曰。是某甲语。峰曰。侍者将绳棒来。僧曰。不是某语。是庄上一浙中上座教某甲来道。峰曰。大众去庄上。迎取五百人善知识来。师次日上雪峰。峰才见便曰。因甚么得到与么地。师乃低头。从兹契合。温研积稔。密以宗印授焉。师出岭遍谒诸方。核穷殊轨。锋辩险绝。世所盛闻。后抵灵树。冥符知圣禅师接首座之说。初知圣住灵树。二十年不请首座。常云。我首座生也。我首座牧牛也。我首座行脚也。一日令击钟三门外接首座。众出迓。师果至。直请入首座寮解包。(人天眼目见灵树章)后广主命师出世灵树。开堂日。主亲临曰。弟子请益。师曰。目前无异路。(法眼别云。不可无益于人)师乃曰。莫道今日谩诸人好。抑不得已。向诸人前作一场狼籍。忽遇明眼人。见成一场笑具。如今避不得也。且问你诸人。从上来有甚事。欠少甚么。向你道无事。已是相埋没也。虽然如是。也须到这田地始得。亦莫趁口快乱问。自己心里黑漫漫地。明朝后日大有事在。你若根思迟回。且向古人建化门庭。东觑西觑看。是个甚么道理。你欲得会么。都缘是你自家无量劫来妄想浓厚。一期闻人说着。便生疑心。问佛问法。问向上向下。求觅解会转没交涉。拟心即差。况复有言有句。莫是不拟心是么。莫错会好。更有甚么事。珍重。上堂。我事不获已。向你诸人道。直下无事。早是相埋没了也。更欲踏步向前。寻言逐句。求觅解会。千差万别。广设问难。赢得一场口滑。去道转远。有甚么休歇时。此事若在言语上三乘十二分教。岂是无言语。因甚么更道教外别传。若从学解机智得。祇如十地圣人。说法如云如雨。犹被呵责。见性如隔罗縠。以此故知。一切有心。天地悬殊。虽然如此。若是得底人。道火不能烧口。终日说事。未尝挂着唇齿。未尝道着一字。终日着衣吃饭。未尝触着一粒米。挂一缕丝。虽然如此。犹是门庭之说也。须是实得恁么始得。若约衲僧门下。句里呈机。徒劳伫思。直饶一句下承当得。犹是瞌睡汉。时有僧问。如何是一句。师曰举。上堂。三乘十二分教。横说竖说。天下老和尚。纵横十字说。与我拈针锋许说底道理来看。恁么道。早是作死马医。虽然如此。且有几个到此境界。不敢望汝言中有响。句里藏锋。瞬目千差。风恬浪静。伏惟尚飨。僧来参。师乃拈起袈裟曰。汝若道得。落我袈裟圈䙡里。汝若道不得。又在鬼窟里坐。作么生。自代曰。某甲无气力。师一日打椎曰。妙喜世界百杂碎。拓钵向湖南城里。吃粥饭去来。上堂。诸兄弟。尽是诸方参寻知识。决择生死。到处岂无尊宿垂慈方便之词。还有透不得底句么。出来举看。待老汉与你大家商量。有么有么。时有僧出拟伸问次。师曰。去去西天路。迢迢十万余。便下座。举。世尊。初生下。一手指天。一手指地。周行七步。目顾四方云。天上天下。唯我独尊。师曰。我当时若见。一棒打杀。与狗子吃却。贵图天下太平。师在文德殿赴斋。有鞠常侍问。灵树果子熟也未。师曰。甚么年中得信道生。僧问。如何是西来意。师曰。山河大地。曰向上更有事也无。师曰有。曰如何是向上事。师曰。释迦老子在西天。文殊菩萨居东土。问如何是云门山。师曰。庚峰定穴。问如何是大修行人。师曰。一榼在手。上堂。因闻钟声。乃曰。世界与么广阔。为甚么钟声披七条。问一生积恶不知善。一生积善不知恶。此意如何。师曰烛。问如何是和尚非时为人一句。师曰。早朝牵犁。晚间拽杷。举雪峰云。三世诸佛。向火𦦨上转大法轮。师曰。火𦦨为三世诸佛说法。三世诸佛立地听。上堂。举一则语。教汝直下承当。早是撒屎着汝头上也。直饶拈一毫头。尽大地一时明得。也是剜肉作疮。虽然如此。汝亦须是实到这个田地始得。若未切。不得掠虚。却须退步。向自己根脚下推寻看。是个甚么道理。实无丝毫许。与汝作解会。与汝作疑惑。况汝等各各当人。有一段事。大用现前。更不烦汝一毫头气力。便与祖佛无别。自是汝诸人。信根浅薄。恶业浓厚。突然起得许多头角。担钵囊千乡万里。受屈作么。且汝诸人。有甚么不足处。大丈夫汉。阿谁无分。独自承当得。犹不着便。不可受人欺谩。取人处分。才见老和尚开口。便好把特石蓦口塞。便是屎上青蝇。相似斗唼将去。三个五个。聚头商量。苦屈兄弟。古德一期。为汝诸人不奈何。所以方便。垂一言半句。通汝入路。知是般事。拈放一边。自着些子筋骨。岂不是有少许相亲处。快与快与。时不待人。出息不保入息。更有甚么身心。别处闲用。切须在意。珍重。上堂。尽乾坤。一时将来。着汝眼睫上。你诸人闻恁么道。不敢望你出来性燥。把老汉打一掴。且缓缓子细看。是有是无。是个甚么道理。直饶你向这里明得。若遇衲僧门下。好槌折脚。若是个人。闻说道。甚么处有老宿出世。便好蓦面唾。污我耳目。汝若不是个手脚。才闻人举。便承当得。早落第二机也。汝不看。他德山和尚。才见僧入门。拽杖便趁。睦州和尚。才见僧入门来。便云。见成公案。放汝三十棒。自余之辈。合作么生。若是一般掠虚汉。食人涎唾。记得一堆一担骨董。到处驰骋。驴唇马觜。夸我解问十转五转话。饶你从朝问到夜。论劫恁么。还曾梦见么。甚么处是与人着力处。似这般底。有人屈衲僧斋也。道得饭吃。有甚堪共语处。他日阎罗王面前。不取汝口解说。诸兄弟。若是得底人。他家依众遣日。若也未得。切莫容易过时。大须子细。古人大有葛藤相为处。祇如雪峰道。尽大地是汝自己。夹山道。百草头上。荐取老僧。闹市里。识取天子。洛浦云。一尘才起。大地全收。一毛头师子全身。总是汝。把取翻覆思量看。日久岁深。自然有个入路。此事无汝替代处。莫非各在当人分上。老和尚出世。祇为汝证明。汝若有少许来由。亦昧汝不得。若实未得方便。拨汝即不可。兄弟一等是踏破草鞋。抛却师长父母行脚。直须着些子精彩始得。若未有个入头处。遇着本色咬猪狗手脚。不惜性命。入泥入水。相为有可咬嚼。眨上眉毛。高挂钵囊。拗折拄杖。十年二十年办取彻头莫愁不成办。直是今生不得彻头。来生亦不失人身。向此门中亦乃省力。不虚孤负平生。亦不孤负师长父母。十方施主。直须在意。莫空游州猎县。横担拄杖。一千里二千里走。这边经冬。那边过夏。好山好水堪取性。多斋供。易得衣钵。苦屈苦屈。图他一粒米。失却半年粮。如此行脚。有甚么利益。信心檀越。把菜粒米作么生消得。直须自看。无人替代。时不待人。忽然一日眼光落地。到前头将甚么抵拟。莫一似落汤螃蟹。手脚忙乱。无汝掠虚说大话处。莫将等闲空过时光。一失人身。万劫不复。不是小事。莫据目前。俗人尚道。朝闻道夕死可矣。况我沙门合履践个甚么事。大须努力。珍重。僧问灵树。如何是祖师西来意。树默然。迁化后。门人立行状碑。欲入此语。问师曰。先师默然处。如何上碑。师对曰师。上堂。佛法也太煞有。祇是舌头短良久曰。长也。普请般柴次。师遂拈一片抛下曰。一大藏教祇说这个。见僧量米次。问米箩里有多少达磨眼睛。僧无对。师代曰。斗量不尽。上堂。人人自有光明在。看时不见暗昏昏。作么生是诸人自己光明。自代曰。厨库三门。又曰。好事不如无。示众。古德道。药病相治。尽大地是药。那个是你自己。乃曰。遇贱即贵。僧曰。乞师指示。师拍手一下。拈拄杖曰。接取拄杖子。僧接得拗作两橛。师曰。直饶恁么。也好与三十棒。上堂。一言才举。千车同辙。该括微尘。犹是化门之说。若是衲僧合作么生。若将佛意祖意这里商量。曹溪一路平沈。还有人道得么。道得底出来。僧问。如何是超佛越祖之谈。师曰。糊饼。曰这里有甚么交涉。师曰。灼然有甚么交涉。乃曰。汝等诸人没可作了。见人道着祖意。便问。超佛越祖之谈。汝且唤甚么作佛。唤甚么作祖。且说超佛越祖底道理看。问个出三界。汝把将三界来看。有甚么见闻觉知隔碍着汝。有甚么声尘色法与汝可了。了个甚么碗。以那个为差殊之见。他古圣不奈何。横身为物。道个举体全真。物物觌体不可得。我向汝道。直下有甚么事。早是相埋没了也。汝若实未有入头处。且独自参详。除却着衣吃饭屙屎送尿。更有甚么事。无端起得如许多般妄想作甚么。更有一般底。如等闲相似。聚头学得个古人话路。识性记持妄想卜度道。我会佛法了也。祇管说葛藤取性过时。更嫌不称意。千乡万里。抛却父母师长。作这去就。这般打野榸汉有甚么死急。行脚去。以拄杖趁下。上堂。故知时运浇漓。代干像季。近日师僧北去。言礼文殊。南去谓游衡岳。恁么行脚。名字比丘。徒消信施。苦哉苦哉。问着黑漆相似。祇管取性过时。设有三个两个。狂学多闻记持。话路到处觅相似语句。印可老宿。轻忽上流作薄福业。他日阎罗王钉钉之时。莫道无人向你说。若是初心后学。直须摆动精神。莫空记人说处。多虚不如少实。向后祇道自赚。有甚么事近前。上堂。众集。师以拄杖指面前曰。乾坤大地微尘诸佛。总在里许。争佛法觅胜负。还有人谏得么。若无人谏得。待老汉与你谏看。僧曰。请和尚谏。师曰。这野狐精。上堂。拈拄杖曰。天亲菩萨无端变作一条楖栗杖。乃画一画曰。尘沙诸佛尽在这里葛藤。便下座。上堂。我看汝诸人。二三机中尚不能构得。空披衲衣何益。汝还会么。我与汝注破。久后到诸方。若见老宿。举一指。竖一拂子云。是禅。是道。拽拄杖打破头便行。若不如此。尽落天魔眷属。坏灭吾宗。汝若实不会。且向葛藤社里看。我寻常向汝道。微尘刹土中三世诸佛。西天二十八祖。唐土六祖。尽在拄杖头上说法。神通变现。声应十方。一任纵横。汝还会么。若不会。且莫掠虚。然虽如此。且谛当实见也未。直饶到此田地。也未梦见衲僧沙弥在。三家村里不逢一人。蓦拈拄杖画一画曰。总在这里。又画一画曰。总从这里出去也。珍重。师一日以手入木师子口。叫曰。咬杀我也相救。(归宗柔代云。和尚出手太杀)上堂。闻声悟道。见色明心。遂举起手曰。观世音菩萨将钱买糊饼。放下手曰。元来祇是馒头。上堂。乾坤之内。宇宙之间。中有一宝。秘在形山。拈灯笼向佛殿里。将三门来灯笼上。作么生。自代曰。逐物意移。又曰。云起雷兴。示众曰。十五日已前不问汝。十五日已后。道将一句来。众无对。自代曰。日日是好日。上堂。拈拄杖曰。凡夫实谓之有。二乘析谓之无。缘觉谓之幻有。菩萨当体即空。衲僧家见拄杖。便唤作拄杖。行但行。坐但坐。不得动着。僧问。如何是佛法大意。师曰。春来草自青。问新到。甚处人。曰新罗。师曰。将甚么过海。曰草贼大败。师引手曰。为甚么在我这里。曰恰是。师曰。一任𨁝跳。僧无对。问牛头未见四祖时如何。师曰。家家观世音。曰见后如何。师曰。火里蝍蟟吞大虫。问如何是云门一曲。师曰。腊月二十五。曰唱者如何。师曰。且缓缓。问如何是雪岭泥牛吼。师曰。山河走。曰如何是云门木马嘶。师曰。天地黑。问从上来事请师提纲。师曰。朝看东南。暮看西北。曰便恁么会时如何。师曰。东家点灯。西家暗坐。问十二时中如何即得不空过。师曰。向甚么处着此一问。曰学人不会。请师举。师曰。将笔砚来。僧乃取笔砚来。师作一颂曰。举不顾。即差互。拟思量。何劫悟。问如何是学人自己。师曰。游山玩水。曰如何是和尚自己。师曰。赖遇维那不在。问一口吞尽时如何。师曰。我在你肚里。曰和尚为甚么在学人肚里。师曰。还我话头来。问如何是道。师曰去。曰学人不会。请师道。师曰。阇黎公验分明。何在重判。问生死到来如何排遣。师展手曰。还我生死来。问父母不听不得出家。如何得出家。师曰。浅。曰学人不会。师曰深。问如何是学人自己。师曰。怕我不知。问万机丧尽时如何。师曰。与我拈佛殿来。与汝商量。曰岂关他事。师喝曰。这掠虚汉。问树凋叶落时如何。师曰。体露金风。问如何是佛。师曰。干屎橛。问如何是诸佛出身处。师曰。东山水上行。问古人面壁意旨如何。师曰念七。问如何是祖师西来意。师曰。日里看山。师问僧。近离甚么处。曰南岳。师曰。我不曾与人葛藤。近前来。僧近前。师曰去。僧问。如何是和尚家风。师曰。有读书人来报。问如何是透法身句。师曰。北斗里藏身。问如何是西来意。师曰。久雨不晴。又曰。粥饭气。问承古有言。牛头横说竖说。犹未知有向上关棙子。如何是向上关棙子。师曰。东山西岭青。问如何是端坐念实相。师曰。河里失钱河里捷。上堂。函盖乾坤。目机铢两。不涉世缘。作么生承当。众无对。自代曰。一镞破三关。僧问。如何是云门剑。师曰祖。问如何是玄中的。师曰𡎺。问如何是吹毛剑。师曰骼。又曰胔。问如何是正法眼。师曰普。问如何是啐啄机。师曰响。问如何是云门一路。师曰亲。问杀父杀母。向佛前忏悔。杀佛杀祖。向甚么处忏悔。师曰露。问凿壁偷光时如何。师曰恰。问三身中那身说法。师曰要。问承古有言。了即业障本来空。未了应须偿宿债。未审二祖是了未了。师曰确。师垂语曰。会佛法如河沙。百草头上道将一句来。自代云俱。僧问。如何是一代时教。师曰。对一说。问不是目前机。亦非目前事时如何。师曰。倒一说。问如何是法身向上事。师曰。向上与汝道即不难。作么生会法身。曰请和尚鉴。师曰。鉴即且置。作么生会法身。曰与么与么。师曰。这个是长连床上学得底。我且问你。法身还解吃饭么。僧无对。师问岭中顺维那。古人竖起拂子。放下拂子。意旨如何。顺曰。拂前见拂后见。师曰。如是如是。师后却举问僧。汝道。当初诺伊。不诺伊。僧无对。师曰。可知礼也。问僧。甚处来。曰礼塔来。师曰谑我。曰实礼塔来。师曰。五戒也不持。师尝举。马大师道。一切语言。是提婆宗。以这个为主。乃曰。好语。祇是无人问我。时有僧问。如何是提婆宗。师曰。西天九十六种。你是最下种。问僧。近离甚处。曰西禅。师曰。西禅近日有何言句。僧展两手。师打一掌。僧曰。某甲话在。师却展两手。僧无语。师又打。师举临济三句语。问塔主。祇如塔中和尚。得第几句。主无对。师曰。你问我。主便问。师曰。不快即道。主曰。作么生是不快即道。师曰。一不成二不是。问直岁。甚处去来。曰刈茆来。师曰。刈得几个祖师。曰三百个。师曰。朝打三千。暮打八百。东家杓柄长。西家杓柄短。又作么生。岁无语。师便打。僧问。秋初夏末。前程若有人问。作么生祇对。师曰。大众退后。曰未审过在甚么处。师曰。还我九十日饭钱来。有讲僧参。经时乃曰。未到云门时。恰似初生月。及乎到后。曲弯弯地。师得知。乃召问。是你道否。曰是。师曰。甚好。吾问汝。作么生是初生月。僧乃斫额作望月势。师曰。你如此。已后夫却目在。僧经旬日复来。师又问。你还会也未。曰未会。师曰。你问我。僧便问。如何是初生月。师曰。曲弯弯地。僧罔措。后果然失目。上堂。诸和尚子莫妄想。天是天。地是地。山是山。水是水。僧是僧。俗是俗。良久曰。与我拈案山来。僧便问。学人见山是山。水是水时如何。师曰。三门为甚么骑佛殿从这里过。曰恁么则不妄想去也。师曰。还我话头来。上堂。你若不相当。且觅个入头处。微尘诸佛在你舌头上。三藏圣教在你脚跟底。不如悟去好。还有悟得底么。出来对众道看。示众。尽十方世界。乾坤大地。以拄杖画云。百杂碎。三乘十二分教。达磨西来。放过即不可。若不放过。不消一喝。示众。真空不坏有。真空不异色。僧便问。作么生是真空。师曰。还闻钟声么。曰此是镜声。师曰。驴年梦见么。上堂。平地上死人无数。过得荆棘林者是好手。时有僧出曰。与么则堂中第一座有长处也。师曰。苏噜苏噜。𤦆长老举菩萨手中赤幡问。师作么生。师曰。你是无礼汉。𤦆曰。作么生无礼。师曰。是你外道奴也作不得。僧问。佛法如水中月。是否。师曰。清波无透路。曰和尚从何得。师曰。再问复何来。曰正与么时如何。师曰。重叠关山路。上堂。拈拄杖曰。拄杖子化为龙。吞却乾坤了也。山河大地甚处得来。师有偈曰。不露风骨句。未语先分付。进步口喃喃。知君大罔措。示众。大用现前。不存轨则。时有僧问。如何是大用现前。师拈起拄杖高声唱曰。释迦老子来也。上堂。要识祖师么。以拄杖指曰。祖师在你头上𨁝跳。要识祖师眼睛么。在你脚跟下。又曰。这个是祭鬼神茶饭。虽然如此。鬼神也无厌足。示众。一人因说得悟。一人因唤得悟。一人闻举便回去。你道便回去意作么生。复曰。也好与三十棒。上堂。光不透脱。有两般病。一切处不明。面前有物。是一。又透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。坐在法身边。是一。直饶透得法身去。放过即不可。子细点检将来。有甚么气息。亦是病。问僧。光明寂照遍河沙。岂不是张拙秀才语。曰是。师曰。话堕也。僧问。如何是法身。师曰。六不收。问不起一念。还有过也无。师曰。须弥山。问如何是清净法身。师曰。花药栏。曰便恁么去时如何。师曰。金毛师子。问如何是尘尘三昧。师曰。钵里饭。桶里水。问一言道尽时如何。师曰。裂破。问如何是佛法大意。师曰。面南看北斗。问一切智通无障碍时如何。师曰。扫地泼水相公来。师到天童。童曰。你还定当得么。师曰。和尚道甚么。童曰。不会则目前包裹。师曰。会则目前包裹。师到曹山。见示众云。诸方尽把格则。何不与他道。却令他不疑去。师问。密密处。为甚么不知有。山曰。祇为密密。所以不知有。师曰。此人如何亲近。山曰。莫向密密处亲近。师曰。不向密密处亲近时如何。山曰。始解亲近。师应喏喏。师到鹅湖。闻上堂曰。莫道未了底人。长时浮逼逼地。设使了得底。明明得知有去处。尚乃浮逼逼地。师下问首座。适来和尚意作么生。曰浮逼逼地。师曰。首座久在此住。头白齿黄。作这个语话。曰上座又作么生。师曰。要道即得。见即便见。若不见莫乱道。曰祇如道浮逼逼地又作么生。师曰。头上着枷。脚下着杻。曰与么则无佛法也。师曰。此是文殊普贤大人境界。僧举灌溪上堂曰。十方无壁落。四面亦无门。净裸裸。赤洒洒。没可把。师曰。举即易。出也大难。曰上座不肯和尚与么道那。师曰。你适来与么举那。曰是。师曰。你驴年梦见灌溪。曰某甲话在。师曰。我问你。十方无壁落。四面亦无门。你道。大梵天王与帝释天商量甚处事。曰岂干他事。师喝曰。逐队吃饭汉。师到江州。有陈尚书者。请斋。才见便问。儒书中即不问。三乘十二分教。自有座主。作么生是衲僧行脚事。师曰。曾问几人来。书曰。即今问上座。师曰。即今且置。作么生是教意。书曰。黄卷赤轴。师曰。这个是文字语言。作么生是教意。书曰。口欲谈而辞丧。心欲缘而虑忘。师曰。口欲谈而辞丧。为对有言。心欲缘而虑忘。为对妄想。作么生是教意。书无语。师曰。见说尚书看法华经。是否。书曰是。师曰。经中道。一切治生产业。皆与实相不相违背。且道非非想天。有几人退位。书无语。师曰。尚书且莫草草。三经五论师僧抛却。特入丛林。十年二十年。尚不奈何。尚书又争得会。书礼拜曰。某甲罪过。师唱道灵树云门凡三十载。机缘语句备载广录。以乾和七年己酉四月十日顺寂。塔全身于方丈后。十七载示梦阮绍庄曰。与吾寄语秀华宫使特进李托。奏请开塔。遂致奉来迎请内庭。供养逾月方还。因改寺为大觉。谥大慈云匡真弘明禅师。

　　南岳下七世

　　云门偃禅师法嗣

　　韶州白云子祥实性大师

　　初住慈光院。广主召入府说法。时有僧问。觉华才绽。正遇明时。不昧宗风。乞师方便。师曰。我王有令。问祖意教意是同是别。师曰。不别。曰恁么则同也。师曰。不妨领话。问诸佛出世。普遍大千。白云一会。如何举扬。师曰。赚却几人来。曰恁么则四众何依。师曰。没交涉。问即心即佛。示诲之辞。不涉前言。如何指教。师曰。东西且置。南北作么生。问如何是和尚家风。师曰。石桥那畔有。这边无。会么。曰不会。师曰。且作丁公吟。问衣到六祖为甚么不传。师曰。海晏河清。问从上宗乘如何举扬。师曰。今日未吃茶上堂。诸人会么。但向街头市尾。屠儿魁刽。地狱镬汤处会取。若恁么会得。堪与人天为师。若向衲僧门下。天地悬殊。更有一般底。祇向长连床上。作好人去。汝道此两般人。那个有长处。无事珍重。问僧。甚么处来。曰云门来。师曰。里许有多少水牛。曰一个两个。师曰。好水牛。问僧。不坏假名而谈实相。作么生。僧指倚子曰。这个是倚子。师以手拨倚曰。与我将鞋袋来。僧无对。师曰。这虚头汉。(云门闻乃云。须是我祥兄始得)师将示灭。白众曰。某甲虽提祖印。未尽其中事。诸仁者且道。其中事作么生。莫是无边中间内外已否。若如是会。即大地如铺沙。良久曰。去此即他方相见。言讫而寂。

　　鼎州德山缘密圆明禅师

　　上堂。僧堂前事时人知有。佛殿后事作么生。上堂。我有三句语。示汝诸人。一句函盖乾坤。一句截断众流。一句随波逐浪。作么生辩。若辩得出。有参学分。若辩不出。长安路上辊辊地。僧问。如何是透法身句。师曰。三尺杖子搅黄河。问百花未发时如何。师曰。黄河浑底流。曰发后如何。师曰。幡竿头指天。问不犯辞锋时如何。师曰。天台南岳。曰便恁么去时如何。师曰。江西湖南。问佛未出世时如何。师曰。河里尽是木头船。曰出世后如何。师曰。这头蹋着那头掀。上堂。与么来者。现成公案。不与么来者。垛生招箭。总不与么来者徐六担板。迅速锋铓。犹是钝汉。万里无云。青天犹在。上堂。但参活句。莫参死句。活句下荐得。永劫无滞。一尘一佛国。一叶一释迦。是死句。扬眉瞬目。举指竖拂。是死句。山河大地。更无誵讹。是死句。时有僧问。如何是活句。师曰。波斯仰面看。曰恁么则不谬去也。师便打。上堂。举临济示众曰。恁么来者。恰似失却。不恁么来者。无绳自缚。十二时中。莫乱斟酌。会与不会。都卢是错。分明与么道。一任天下人贬剥。师曰。古镜阔一丈。屋梁长三尺。是汝钵盂鐼子阔多少。上堂。俱胝和尚凡有扣问祇竖一指。寒则普天寒。热则普天热。僧问。己事未明。如何辩得。师曰。须弥山顶上。曰便恁么去时如何。师曰。脚下水浅深。问达磨未来时如何。师曰。千年松倒挂。曰来后如何。师曰。金刚努起拳。问师未出世时如何。师曰。佛殿正南开。曰出世后如何。师曰。白云山上起。曰出与未出。还分不分。师曰。静处萨婆诃。问如何是和尚家风。师曰。南山起云。北山下雨。问如何是应用之机。师喝。僧曰。祇这个为复别有。师便打。问大用现前不存轨则时如何。师曰。黑地打破瓮。僧退步。师便打。问佛未出世时如何。师曰。猢狲系露柱。曰出世后如何。师曰。猢狲入布袋。问文殊与维摩对谈何事。师曰。并汝三人无绳自缚。问如何是佛。师曰。满日荒榛。曰学人不会。师曰。劳而无功。问尽大地致一问不得时如何。师曰。话堕也。曰大众总见。师便打。问无踪无迹。是甚么人行履。师曰。偷牛贼。问𦏪羊未挂角时如何。师曰。猎屎狗。曰挂后如何。师曰。猎屎狗。问牛头未见四祖时如何。师曰。秋来黄叶落。曰见后如何。师曰。春来草自青。

　　岳州巴陵新开院颢鉴禅师

　　初到云门。门曰。雪峰和尚道。开却门达磨来也。我问你。作么生。师曰。筑着和尚鼻孔。门曰。地神恶发。把须弥山一掴。𨁝跳上梵天。拶破帝释鼻孔。你为甚么向日本国里藏身。师曰。和尚莫瞒人好。门曰。筑着老僧鼻孔。又作么生。师无语。门曰。将知你祇是学语之流。师住后。更不作法嗣书。祇将三转语上云门。僧问。如何是道。师曰。明眼人落井。问如何是吹毛剑。师曰。珊瑚枝枝撑着月。问如何是提婆宗。师曰。银碗里盛雪。门曰。他后老僧忌日。祇消举此三转语。足以报恩。自后忌辰果如所嘱。僧问。祖意教意是同是别。师曰。鸡寒上树。鸭寒下水。问三乘十二分教。即不疑。如何是宗门中事。师曰。不是衲僧分上事。曰如何是衲僧分上事。师曰。贪观白浪。失却手桡。问僧。游山来。为佛法来。曰清平世界说甚么佛法。师曰。好个无事禅客。曰早是多事了也。师曰。上座去年在此过夏了。曰不曾。师曰。与么则先来不相识。下去。师将拂子遗僧。僧曰。本来清净。用拂子作甚么。师曰。既知清净。切勿忘却(梁山观别云。也须排却)。

　　随州双泉山师宽明教禅师

　　上堂。举拂子曰。这个接中下之人。时有僧问。上上人来时如何。师曰。打鼓为三军。问向上宗乘如何举唱。师曰。不敢。曰恁么则含生有望。师曰。脚下水深浅。问凡有言句尽落有无。不落有无时如何。师曰。东弗于逮。曰这个犹落有无。师曰。支过雪山西。僧问洞山初和尚。如何是佛。山曰。麻三斤。师闻之乃曰。向南有竹。向北有木。问不可以智知。不可以识识时如何。师曰。不入这个野狐群队。问如何是定。师曰。鰕跳不出斗。曰如何出得去。师曰。南山起云。北山下雨。问北斗里藏身。意旨如何。师曰。鸡寒上树。鸭寒下水。问竖起杖子意旨如何。师曰。一叶落知天下秋。师游山回。首座同众出接。座曰。和尚游山巇险不易。师提起拄杖曰。全得这个力。座乃夺却。师放身便倒。大众皆进前扶起。师拈拄杖一时趁散。回顾侍者曰。向道全得这个力。师一日访白兆。兆曰。老僧有个木鱼颂。师曰。请举看。兆曰。伏惟烂木一橛。佛与众生不别。若以杖子击着。直得圣凡路绝。师曰。此颂有成褫。无成褫。兆曰。无成褫。师曰。佛与众生不别。聻。侍僧救曰。有成褫。师曰。直得圣凡路绝。聻。当时白兆一众失色。僧问。新年头还有佛法也无。师曰无。曰日日是好日。年年是好年。为甚却无。师曰。张公吃酒李公醉。僧曰。老老大大。龙头蛇尾。师曰。明教今日失利。

　　益州青城香林院澄远禅师

　　汉州绵竹人。姓上官。在众日普请锄草次。有一僧曰。看俗家失火。师曰。那里火。曰不见那。师曰。不见。曰这瞎汉。是时一众皆言远上座败阙。后明教宽闻举叹曰。须是我远兄始得。住后僧问。美味醍醐。为甚么变成毒药。师曰。导江纸贵。问见色便见心时如何。师曰。适来甚么处去来。曰心境俱忘时如何。师曰。开眼坐睡。问北斗里藏身。意旨如何。师曰。月似弯弓少雨多风。问如何是诸师心。师曰。清则始终清。曰如何领会。师曰。莫受人谩好。问如何是祖师西来意。师曰。踏步者谁。问如何是和尚妙药。师曰。不离众味。曰吃者如何。师曰。唼㗖看。问如何是室内一碗灯。师曰。三人证龟成鳖。问如何是衲衣下事。师曰。腊月火烧山。问大众云集。请师施设。师曰。三不待两。问如何是学人时中事。师曰。恰恰。问如何是玄。师曰。今日来。明日去。曰如何是玄中玄。师曰。长连床上。问如何是香林一脉泉。师曰。念无间断。曰饮者如何。师曰。随方斗秤。问如何是衲僧正眼。师曰。不分别。曰照用事如何。师曰。行路人失脚。问万机俱泯迹。方识本来人。时如何。师曰。清机自显。曰恁么则不别人。师曰。方见本来人。问鱼游陆地时如何。师曰。发言必有后救。曰却下碧潭时如何。师曰。头重尾轻。问但有言句尽是宾。如何是主。师曰。长安城里。曰如何领会。师曰。千家万户。问如何是西来的的意。师曰。坐久成劳。曰便回转时如何。师曰。堕落深坑。问如何是无缝塔。师曰。合掌当胸。曰如何是塔中人。师曰。露也。问教法未来时如何。师曰。阎罗天子。曰来后如何。师曰。大宋国里。问一子出家。九族解脱。目连为甚么母入地狱。师曰。确。问如何是平常心。师曰。早朝不审。晚后珍重。上堂。是汝诸人。尽是担钵囊向外行脚。还识得性也未。若识得。试出来道看。若识不得。祇是被人热谩将去。且问。汝诸人。是汝参学日久用心。扫地煎茶。游山玩水。汝且钉钉。唤甚么作自性。诸人且道。始终不变不异。无高无下。无好无丑。不生不灭。究竟归于何处。诸人还知得下落所在也未。若于这里知得所在。是诸佛解脱法门。悟道见性。始终不疑不虑。一任横行。一切人不奈汝何。出言吐气。实有来处。如人买田。须是收得元本契书。若不得他元本契书。终是不稳。遮莫经官判状亦是不得。其奈不收得元本契书。终是被人夺却。汝等诸人。参禅学道亦复如是。还有人收得元本契书么。试拈出看。汝且唤甚么作元本契书。诸人试道看。若是灵利底。才闻与么说着。便知去处。若不知去处。向外边学得千般巧妙记持解会。口似倾河。终不究竟。与汝自己天地差殊。且去衣钵下体当寻觅看。若有个见处。上来这里道看。老僧与汝证明。若觅不得。且依行队去。将示寂。辞知府宋公珰曰。老僧行脚去。通判曰。这僧风狂。八十岁行脚去那里。宋曰。大善知识去住自由。师谓众曰。老僧四十年方打成一片。言讫而逝。塔于本山。

　　襄州洞山守初宗慧禅师

　　初参云门。门问。近离甚处。师曰。查渡。门曰。夏在甚处。师曰。湖南报慈。曰几时离彼。师曰。八月二十五。门曰。放汝三顿棒。师至明日却上问讯。昨日蒙和尚放三顿棒。不知过在甚么处。门曰。饭袋子。江西湖南便恁么去。师于言下大悟。遂曰。他后向无人烟处。不蓄一粒米。不种一茎菜。接待十方往来。尽与伊抽钉拔楔。拈却炙脂帽子。脱却鹘臭布衫。教伊洒洒地。作个无事衲僧。岂不快哉。门曰。你身如椰子大。开得如许大口。师便礼拜。住后上堂。言无展事。语不投机。承言者丧。滞句者迷。还得么。你衲僧分上。到这里须具择法眼始得。祇如洞山恁么道。也有一场过。且道过在甚么处。僧问。迢迢一路时如何。师曰。天晴不肯去。直待雨淋头。曰诸圣作么生。师曰。入泥入水。问心未生时。法在甚么处。师曰。风吹荷叶动。决定有鱼行。问师登师子座。请师唱道情。师曰。晴干开水道。无事设曹司。曰恁么则谢师指示。师曰。卖鞋老婆脚䟐(郎击切)趚。(七亦切)问如何是三宝。师曰。商量不下。问如何是无缝塔。师曰。十字街头石师子。问僧。甚处来。曰汝州。师曰。此去多少。曰七百里。师曰。踏破几緉草鞋。曰三緉。师曰。甚处得钱买。曰打笠子。师曰。参堂去。僧应喏。问如何是免得生死底法。师曰。见之不取。思之三年。僧问。离却心机意识。请师一句。师曰。道士着黄瓮里坐。问非时亲觐。请师一句。师曰。对众怎生举。曰据现定举。师曰。放汝三十棒。曰过在甚么处。师曰。罪不重科。问如何是佛。师曰。麻三斤。问莲华未出水时如何。师曰。楚山头倒卓。曰出水后如何。师曰。汉水正东流。问如何是吹毛剑。师曰。金州客。曰用者如何。师曰。伏惟尚飨。问车住牛不住时如何。师曰。用驾车汉作么。问如何是衲僧分上事。师曰。云裹楚山头。决定多风雨。问海竭人亡时如何。师曰。难得。曰便恁么去时如何。师曰。云在青天。水在瓶。问文殊普贤来参时如何。师曰。趁向水牯牛栏里着。曰和尚入地狱如箭射。师曰。全凭子力。问如何是正法眼。师曰。纸捻无油。问牛头未见四祖时如何。师曰。楖栗木拄杖。曰见后如何。师曰。窦八布衫。问如何是佛。师曰。灼然谛当。问万缘俱息。意旨如何。师曰。瓮里石人卖枣圈。问如何是洞山剑。师曰。作么。曰学人要知。师曰。罪过。问乾坤休着意。宇宙不留心。学人祇恁么。师又作么生。师曰。岘山亭起雾。滩峻不留船。问大众云臻。请师撮其枢要。略举大纲。师曰。水上浮沤呈五色。海底虾蟆叫月明。问正当恁么时。文殊普贤在甚么处。师曰。长者八十一。其树不生耳。曰意旨如何。师曰。一则不成。二则不是。

　　洪州泐潭道谦禅师

　　僧问。如何是泐潭家风。师曰。阇黎到来几日也。问但有纤毫即是尘。不有时作么生。师以手掩两目。问当阳举唱。谁是闻者。师曰。老僧不患耳聋。问悟本无门。如何得入。师曰。阿谁教汝恁么问。

　　金陵奉先深禅师

　　江南主请开堂。才升座。维那白槌曰。法筵龙象众。当观第一义。师便曰。果然不识。钝置杀人。时有僧出问。如何是第一义。师曰。赖遇适来道了也。曰如何领会。师曰。速礼三拜。复曰。大众且道。钝置落在阿谁分上。师同明和尚在众时。闻僧问法眼。如何是色。眼竖起拂子。或曰。鸡冠花。或曰。贴肉汗衫。三人特往请益。问曰。承闻和尚有三种色语。是否。眼曰是。师曰。鹞子过新罗。便归众。时李王在座下不肯。乃白法眼曰。寡人来日致茶筵。请二人重新问话。明日茶罢。备彩一箱剑一口。谓二师曰。上座若问话得是。奉赏杂彩一箱。若问不是。祇赐一剑。法眼升座。师复出问。今日奉敕问话。师还许也无。眼曰许。曰鹞子过新罗。捧彩便行。大众一时散去。时法灯作维那。乃鸣钟集众。僧堂前勘师。众集。灯问。承闻二上座久在云门。有甚奇特因缘。举一两则来商量看。师曰。古人道。白鹭下田千点雪。黄莺上树一枝花。维那作么生商量。灯拟议。师打一座具。便归众。师同明和尚到淮河。见人牵网。有鱼从网透出。师曰。明兄俊哉。一似个衲僧相似。明曰。虽然如此。争如当初不撞入网罗好。师曰。明兄你欠悟在。明至中夜方省。

　　随州双泉郁禅师

　　僧问。如何是第一句。师曰。回头终不顾。曰如何是第二句。师曰。未语先分付。曰如何是第三句。师曰。连根犹带苦。上堂。初祖不虚传。二祖不虚受。彼彼大丈夫。因甚么到恁么地。便下座。后住舒州海会。僧问。如何是舒州境。师曰。浣水逆流山露骨。曰如何是境中人。师曰。地有毒蛇沙有虱。

　　韶州披云智寂禅师

　　僧问。如何是披云境。师曰。白日没闲人。问如何是不迁义。师曰。山高不碍白云飞。问以字不成。八字不是。未审是甚么字。师曰。听老僧一偈。以字不是八不成。森罗万象此中明。直饶巧说千般妙。不是讴阿不是经。问如何是色空。师曰。拾取落花生旧枝。问如何是一尘。师曰。满目是青山。问如何是毗卢藏中有大经卷。师曰。拈不得。曰为甚拈不得。师曰。特地却成愁。

　　韶州舜峰义韶禅师

　　僧问。正法无言时如何。师曰。言。曰学人不会。乞师端的。师曰。两重公案。曰岂无方便。师曰。无礼难容。问祖意教意。是同是别。师曰。日出东方月落西。僧正到方丈曰。方丈得恁么黑。师曰。老鼠窟。正曰。放猫儿入好。师曰。试放看。正无对。师拊掌笑。师与老宿渡江次。师取钱与渡子。宿曰。囊中若有青铜片。师揖曰。长老莫笑。

　　南岳般若寺启柔禅师

　　僧问。西天以蜡人为验。此士如何。师曰。新罗人草鞋。问如何是千圣同归底道理。师曰。未达苦空境。无人不叹嗟。上堂。众闻板声集。师因示偈曰。妙哉三下板。知识尽来参。既善分时节。吾今不再三。便下座。

　　潞府妙胜臻禅师

　　僧问。金粟如来为甚么却降释迦会里。师曰。香山南。雪山北。曰南赡部洲事又作么生。师曰。黄河水急浪花粗。问如何是向上一路。师曰。一条济水贯新罗。

　　清凉智明禅师

　　江南主请上堂。僧问。凡有言句。尽落方便。不落方便。请师速道。师曰。国主在此。不敢无礼。

　　潭州南台道遵法云禅师

　　上堂。从上宗乘。合作么生提纲。合作么生言论。佛法两字当得么。真如解脱当得么。虽然如是。细不通风。大通车马。若约理化门中。一言才启。震动乾坤。山河大地。海晏河清。三世诸佛。说法现前。于此明得。古佛殿前。同登彼岸。无事珍重。问。如何是祖师西来意。师曰。下坡不走。问牛头未见四祖时如何。师曰。着衣吃饭。曰见后如何。师曰。钵盂挂壁上。问如何是真如舍一切。师曰分明。曰为甚么有利钝。师曰。四天打鼓。楼上击钟。问如何是南台境。师曰。金刚手指天。问如何是色空。师曰。道士着真红。问十二时中。时时不离时如何。师曰。谛。

　　韶州双峰竟钦禅师

　　益州人也。开堂日。云门和尚躬临证明。僧问。如何是佛法大意。师曰。日出方知天下朗。无油那点佛前灯。问如何是双峰境。师曰。夜听水流庵后竹。昼看云起面前山。问如何是和尚为人一句。师曰。因风吹火。上堂。进一步则迷理。退一步则失事。饶你一向兀然去。又同无情。僧问。如何得不同无情去。师曰。动转施为。曰如何得不迷理失事去。师曰。进一步。退一步。僧作礼。师曰。向来有人恁么会。老僧不肯伊。曰请师直指。师便打出。问如何是正法眼。师曰。山河大地。问如何是法王剑。师曰。铅刀徒逞。不若龙泉。曰用者如何。师曰。藏锋犹不许。露刃更何堪。问宾头卢应供四天下。还得遍也无。师曰。如月入水。问如何是用而不杂。师曰。明月堂前垂玉露。水晶殿里璨真珠。有行者问。某甲遇贼来时。若杀即违佛教。不杀又违王敕。未审师意如何。师曰。官不容针。私通车马。广主尝亲问法要。锡慧真广悟号。将示寂。告门人曰。吾不久去世。汝可就山顶预修坟塔。洎工毕以闻。师曰。后日子时行矣。及期会云门爽和尚等七人夜话。侍者报三更也。师索香焚之。合掌而逝。

　　韶州资福诠禅师

　　僧问。不问宗乘。请师心印。师曰。不答这话。曰为甚么不答。师曰。不副前言。问觌面难逢处。如何顾鉴咦。乞师垂半偈。免使后人疑。师曰。锋前一句超调御。拟问如何历劫违。曰恁么则东山西岭时人知有。未审资福庭前谁家风月。师曰。且领前话。

　　广州黄云元禅师

　　初开堂日。以手拊绳床曰。诸人还识广大须弥之座也无。若不识。老僧升座去也。师便坐。僧问。如何是大汉国境。师曰。歌谣满路。上堂。古人道。触目未曾无。临机何不道。山僧即不然。触目未曾无。临机道甚么。珍重。

　　广州龙境伦禅师

　　开堂升座。提起拂子曰。还会么。若会。头上更增头。若不会。断头取活。僧问。如何是龙境家风。师曰。豺狼虎豹。问如何是佛。师曰。勤耕田。曰学人不会。师曰。早收禾。问僧。甚么处来。曰黄云来。师曰。作么生是黄云郎当。媚痴抹跶。为人一句。僧无对。示众曰。作么生是长连床上取性。一句道将来。

　　韶州云门山爽禅师

　　上堂。僧问。如何是佛。师曰。圣躬万岁。问如何是透法身句。师曰。银香台上生萝卜。

　　韶州白云闻禅师

　　上堂。良久。僧出问。白云一路全因今日。师曰。不是不是。曰和尚又如何。师曰。白云一路草深一丈。便下座。问拟伸一问。师还答否。师曰。皂荚树头悬。风吹曲不成。问受施主供养。将何报答。师曰。作牛作马。

　　韶州净法禅想章禅师

　　广主问。如何是禅。师乃良久。主罔测。因署其号。僧问。日月重明时如何。师曰。日月虽明。不鉴覆盆之下。问既是金山。为甚么凿石。师曰。金山凿石。问如何是道。师曰。迢迢十万余。

　　韶州温门山满禅师

　　僧问。如何是佛。师曰。胸题卍字。曰如何是祖。师曰。不游西土。有人指壁上画问。既是千尺松。为甚么却在屋下。师曰。芥子纳须弥作么生。问隔墙见角便知是牛时如何。师便打。问如何是和尚家风。师曰。汝曾读书么。问太子初生。为甚么不识父母。师曰。迥然尊贵。

　　英州大容諲禅师

　　僧问。如何是大容水。师曰。还我一滴来。问当来弥勒下生时如何。师曰。慈氏宫中三春草。问如何是真空。师曰。拈却拒阳着。曰如何是妙用。师乃握拳。僧曰。真空妙用相去几何。师以手拨之。问长蛇偃月即不问。匹马单枪时如何。师曰。麻江桥下。会么。曰不会。师曰。圣寿寺前。问既是大容。为甚么趁出僧。师曰。大海不容尘。小溪多搕𢶍。问如何是古佛一路。师指地。僧曰。不问这个。师曰去。师与一老宿相期他往。偶因事不去。宿曰。佛无二言。师曰。法无一向。

　　广州罗山崇禅师

　　僧问。如何是大汉国境。师曰。玉狗吠时天未晓。金鸡啼处五更初。问丹霞访居士。女子不𢹂篮时如何。师曰。也要到这里一转。问如何是罗山境。师曰。布水千寻。

　　韶州云门常宝禅师

　　上堂。至道无难。唯嫌拣择。还有拣择者么。时有僧问。十方国土中。唯有一乘法。如何是一乘法。师曰。日月分明。曰学人不会。师曰。清风满路。

　　郢州林溪竟脱禅师

　　僧问。如何是法身。师曰。四海五湖宾。曰如何是透法身句。师曰。明眼人笑汝。问如何是本来人。师曰。风吹满面尘。问牛头未见四祖时如何。师曰。富贵多宾客。曰见后如何。师曰。贫穷绝往还。问如何是佛。师曰。十字路头。曰如何是法。师曰。三家村里。曰佛之与法。是一是二。师曰。露柱渡三江。犹怀感恨长。问如何是无缝塔。师曰。复州城。曰如何是塔中人。师曰。龙兴寺。

　　韶州广悟禅师

　　僧问。如何是和尚为人一句。师曰。因风吹火。

　　广州华严慧禅师

　　僧问。承古有言。妄心无处即菩提。正当妄时。还有菩提也无。师曰。来音已照。曰不会。师曰。妄心无处即菩提。

　　韶州长乐山政禅师

　　僧问。祖师心印何人提掇。师曰。石人妙手在。曰学人还有分也无。师曰。木人整不齐。

　　英州观音和尚

　　因穿井次。僧问。井深多少。师曰。没汝鼻孔。问牛头未见四祖时如何。师曰。英州观音。曰见后如何。师曰。英州观音。问如何是观音妙智力。师曰。风射破牕鸣。

　　韶州林泉和尚

　　僧问。如何是林泉主。师曰。岩下白石。曰如何是林泉家风。师曰。迎宾待客。问如何是道。师曰。迢迢。曰便恁么领会时如何。师曰。久久忘缘者。宁怀去住情。

　　韶州云门煦禅师

　　僧问。如何是祖师西来意。师曰。即今是甚么意。僧曰。恰是。师便喝。

　　瑞州黄檗法济禅师

　　僧问。如何是和尚家风。师曰。与天下人作榜样。问如何是佛。师曰。眉粗眼大。上堂。良久曰。若识得黄檗帐子。平生行脚事毕。珍重。

　　信州康国耀禅师

　　僧问。文殊与维摩对谈何事。师曰。汝向髑髅后会始得。曰古人道。髑髅里荐取。又如何。师曰。汝还荐得么。曰恁么则。远人得遇于师去也。师曰。莫谩语。

　　潭州谷山丰禅师

　　僧问。师唱谁家曲。宗风嗣阿谁。师曰。雪岭梅花绽。云洞老僧惊。上堂。骏马机前异。游人肘后悬。既参云外客。试为老僧看。时有僧。才出。师便打曰。何不早出头来。便下座。

　　颖州罗汉匡果禅师

　　僧问。如何是吹毛剑。师曰。了。问和尚百年后。忽有人问向甚么处去。如何酬对。师曰。久后遇作家。分明举似。曰谁是知音者。师曰。知音者即不恁么问。问凿壁偷光时如何。师曰。错。曰争奈苦志专心。师曰。错错。

　　鼎州沧溪璘禅师

　　僧问。是法住法位。世间相常住。云门和尚向甚么处去也。师曰。见么。曰错。师曰。错错。问如何是西来意。师曰。不错。师因事示颂曰。天地之前径。时人莫强移。个中生解会。眉上更安眉。

　　瑞州洞山清禀禅师

　　泉州李氏子。参云门。门问。今日离甚处。曰慧林。门举拄杖曰。慧林大师恁么去。汝见么。曰深领此问。门顾左右微笑而已。师自此入室印悟。金陵主。请居光睦。未几命入澄心堂。集诸方语要。经十稔。迎住洞山。开堂日。维那白槌曰。法筵龙象众。当观第一义。师曰。好个消息。祇恐错会。时有僧问。云门一曲师亲唱。今日新丰事若何。师曰。也要道却。

　　蕲州北禅悟通寂禅师

　　上堂。拈拄杖曰。过去。未来。现在。三世诸佛。微尘菩萨。一时在拄杖头上。转大法轮。尽向诸人鼻孔里过。还见么。若见。与我拈将来。若不见。大似立地死汉。良久曰。风恬浪静。不如归堂。问僧。甚处来。曰黄州。师曰。夏在甚处。曰资福。师曰。福将何资。曰两重公案。师曰。争奈在北禅手里。曰在手里即收取。师便打。僧不甘。师随后趁出。问如何是佛。师曰。对面千里。

　　庐州南天王永平禅师

　　僧问。如何是西来意。师曰。不撒沙。问如何是南天王境。师曰。一任观看。曰如何是境中人。师曰。且领前话。问久战沙场。为甚么功名不就。师曰。祇为眠雪卧霜深。曰恁么则罢息干戈。束手归朝去也。师曰。指挥使未到你在。

　　湖南永安朗禅师

　　僧问。如何是洞阳家风。师曰。入门便见。曰如何是入门便见。师曰。客是主人相师。问如何是至极之谈。师曰。爱别离苦。

　　湖南湘潭明照禅师

　　僧问。如何是湘潭境。师曰。山连大岳。水接潇湘。曰如何是境中人。师曰。便合知时。问如何是佛法大意。师曰。百惑谩劳神。

　　西川青城大面山乘禅师

　　僧问。如何是相轮峰。师曰。直耸烟岚际。曰向上事如何。师曰。入地三尺五。问如何是佛法大意。师曰。兴义门前冬冬鼓。曰学人不会。师曰。朝打三千。暮打八百。

　　兴元府普通封禅师

　　僧问。今日一会何似灵山。师曰。震动乾坤。问如何是普通境。师曰。庭前有竹三冬秀。户内无灯午夜明。

　　韶州灯峰净源真禅师

　　上堂。古人道。山河大地普真如。大众若得真如。即隐却山河大地。若不得。即违古人至言。众中道得者。出来道看。若道不得。不如各自归堂。珍重。僧问。达磨未来时如何。师曰。三家村里两两三三。曰来后如何。师曰。千斜不如一直。问诸法寂灭相即不问。如何是世间相。师曰。真不掩假。问如何是和尚为人一句。师曰。不着力。

　　韶州大梵圆禅师

　　因见圣僧乃问僧。此个圣僧年多少。僧曰。恰共和尚同年。师喝曰。这竭斗不易道得。

　　澧州药山圆光禅师

　　僧问。药峤灯联。师当第几。师曰。相逢尽道休官去。林下何曾见一人。问水陆不涉者。师还接否。师曰。苏噜苏噜。师问新到。南来北来。曰北来。师曰。不落言诠。速道速道。曰某甲是福建道人。善会乡谈。师曰。参众去。僧曰。灼然。师曰。更𨁝跳。便打。问如何是祖师西来意。师曰。道甚么。

　　信州鹅湖云震禅师

　　僧问。如何是佛。师曰。阇黎不是。问僧。近离甚处。曰两浙。师曰。还将得吹毛剑来否。僧展两手。师曰。将谓是个烂柯仙。元来却是樗蒲汉。问如何是鹅湖家风。师曰。客是主人相师。曰恁么则谢师周旋去也。师曰。难下陈蕃之榻。

　　庐山开先清耀禅师

　　僧问。如何是灯灯不绝。师曰。青杨翻递植。曰学人不会。师曰。无根树下唱虚名。问披云一句师亲唱。长庆今朝事若何。师曰。家家观世音。问如何是披云境。师曰。一瓶渌水安牕下。便当生涯度几秋。曰如何是长庆境。师曰。堂里老僧头雪白。曰二境同归。应当别理。师曰。在处得人疑。问古涧寒泉谁人能到。师曰。干。曰恁么则到也。师曰。深多少。

　　襄州奉国清海禅师

　　僧问。青青翠竹。尽是真如。如何是真如。师曰。点铁成金客。闻名不见形。曰恁么则礼谢去也。师曰。昔时妄想。至今犹存。问承古有云。见月休观指。归家罢问程。如何是家。师曰。试举话头看。问放过即东道西说。不放过怎生道。师曰。二年同一春。

　　韶州慈光禅师

　　僧问。即心即佛。诱诲之言。不涉前踪。如何指教。师曰。东西且置。南北事作么生。曰恁么则学人罔测去也。师曰。龙头蛇尾。

　　韶州双峰慧真禅师

　　僧问。如何是和尚非时为人一句。师曰。吃棒得也未。僧礼拜。师便打。

　　潭州保安师密禅师

　　僧问。辊芥投针时如何。师曰。落在甚么处。(梁山云。落在汝眼里)问不犯词锋时如何。师曰。天台南岳。曰便恁么去时如何。师曰。江西湖南。

　　韶州云门法球禅师

　　僧问。如何是西来大道。师曰。当时妄想。至今不绝。问如何是云门剑。师曰。长空不匣锋铓色。曰用者又如何。师曰。四海唯清日月明。问如何是道。师曰。头上脚下。曰如何是道中人。师曰。一任东西。问如何是随色摩尼珠。师曰。色即不无。作么生是珠。曰学人不会。特伸请益。师曰。云有出山势。水无投涧声。问牛头未见四祖时如何。师曰。香风吹萎花。曰见后如何。师曰。更雨新好者。

　　韶州佛陀山远禅师

　　僧问。如何是佛。师曰。铜头铁额。曰意旨如何。师曰。簸土飏尘。

　　连州慈云山深禅师

　　僧问。宝镜当轩时如何。师曰。天地皆失色。问如何是教外别传一句。师曰。扣牙恐惊齿。

　　庐山化城鉴禅师

　　僧问。如何是和尚正法眼。师曰。新罗人迷路。上堂。十方薄伽梵。一路涅槃门。诸禅德且作么生是涅槃门。莫是山僧这里聚会少时。便为涅槃门么。莫错会好。诸禅德总不恁么会。莫别有商量底么。山僧这里。早是事不获已。向诸人恁么道。已是相钝置了也。更拟踏步向前。有何所益。诸禅德。但自无事。自然安乐。任运天真。随缘自在。莫用巡他门户。求觅解会。记忆在心。被他系缚。不得自在。便被生死之所拘。何时得出头。可惜光阴倏忽。便是来生。速须努力。时有僧问。生死到来如何免得。师曰。柴鸣竹爆惊人耳。曰学人不会。请师直指。师曰。家犬声狞夜不休。问如何是菩提路。师曰。月照旧房深。问如何是和尚家风。师曰。不欲说似人。曰为甚么却如此。师曰。家丑不外扬。问如何是和尚寻常为人底句。师曰。量才补职。曰恁么则学人无分也。师曰。心不负人。问佛法毕竟成得甚么边事。师曰。好个问头。无人答得。曰和尚岂无方便。师曰。云有出山势。水无投涧声。问如何是向上关棙子。师曰。㧞剑搅龙门。

　　庐山护国和尚

　　上堂。曰有解问话者么。出来对众问看。时有僧出礼拜。师曰。来朝更献楚王看。便归方丈。上堂。实际理地。不受一尘。佛事门中。不舍一法。又曰。一法若有。毗卢堕在凡夫。万法若无。普贤失其境界。诸上座作么生理论。朝夕恁么上来。向诸上座。说个甚么即得。若说三乘十二分教。自有座主律师。若说世谛因缘。又非僧家之所议。若论佛法。从上祖宗。多少佛法。可与评量。总不如是。须知各各当人分上事。作么生是诸上座分上事。知有底。对众吐露个消息。以表平生行脚。参善知识。具烁迦罗目。不被人谩。岂不快哉。还有么。良久云。若无人出头。买卖不当价。徒劳更商量。珍重。僧问。佛未出世时如何。师曰。云遮海门树。曰出世后如何。师曰。擘破铁围山。

　　庐州天王徽禅师

　　僧问。如何是一大藏教。师曰。高座不曾登。曰登后如何。师曰。三段不同。今当第一。向下文长。付在来日。东家篱。西家壁。自己分上。又作么生。僧无对。师便打。问如何是从天降下。师曰。风雨顺时。曰。如何是从地涌出。师曰。稻麻竹苇。

　　庐州庆云和尚

　　僧问。三乘十二分教即不问。如何是直截根源。师曰。十进九退。曰如何即是。师曰。何日得休时。问一言道断时如何。师曰。未是极则处。曰如何是极则处。师曰。冬后一阳生。问诸法实相义。和尚如何说。师曰。口挂东壁上。问佛令祖令今已委。向上机锋事若何。师曰。令。曰学人不晓。如何指示。师曰。收。

　　岳州永福院朗禅师

　　问僧。汝是甚处人。曰荆南人。师曰。还过公安渡也无。曰过公安渡。师曰。汝何不判公验。曰和尚何得特地。师曰。争奈岳阳关头何。僧无语。师便打。

　　郢州芭蕉山弘义禅师

　　僧问。如何是最初一句。师曰。举起分明。曰如何受持。师曰。苏噜悉哩。问学人非时上来。乞师一接。师曰。汝是甚处人。曰河北人。师曰。不易过黄河。

　　郢州赵横山和尚

　　僧问。十二时中。如何用心。师曰。长连床上吃粥吃饭。问如何是诸佛师。师曰。平地看高。

　　信州西禅钦禅师

　　僧问。如何是函盖乾坤句。师曰。天上有星皆拱北。曰如何是截断众流句。师曰。大地坦然平。曰如何是。随波逐浪句。师曰。春生夏长。问古殿重兴时如何。师曰。一回春到一回新。

　　庐州南天王海禅师

　　僧问。如何是一体真如。师曰。五郎手里铁弹子。问十度发言九度休时如何。师曰。口边生荆棘。曰如何免得此过。师曰。半路好抽身。

　　桂州觉华普照禅师

　　僧问。大千世界。为甚么转身不得。师曰。谁碍阇黎。曰争奈转不得。师曰。无用处。问声色二字如何透得。师曰。虚空无变易。日月自纷拏。问如何是真如涅槃。师曰。秋风声飒飒。涧水响潺潺。上堂。总似今日。老胡有望。然灯佛不如阇黎。总似今日。老胡绝望。阇黎不如然灯佛。于此明得。大地微尘诸佛。西天二十八祖。唐土六祖。天下老宿。一时拈来山僧拄杖头上。转妙法轮。于此明不得。百千诸佛。穿你鼻孔。西天二十八祖。透过你髑髅。还知么。若不知。山僧与你指出。良久曰。山河大地有甚么过。久立珍重。

　　益州铁幢觉禅师

　　僧问。十二时中如何履践。师曰。光剃头。净洗钵。问如何是道。师曰。踏着。曰如何是道中人。师曰。退后三步。问诸佛出世。当为何事。师曰。截耳卧街。

　　新州延长山和尚(后住龙景山。真身现在)

　　僧问。如何是和尚家风。师曰。丑拙不可当。曰客来如何祇待。师曰。瓦碗竹箸。问从上古圣向甚么处去。师曰。不在山间。即居树下。曰未审成得个甚么。师曰。汝还知落处么。僧无语。师便打。

　　眉州福化充禅师

　　僧问。如何是大人相。师曰。山僧这里。不曾容易对阇黎。曰如何得相承去。师曰。白云虽有影。绿竹且无阴。问天皇也恁么道。龙潭也恁么道。未审和尚作么生道。师曰。汝试道看。曰比来请益。岂无方便。师曰。将谓是海东舶主。元来是北地番人。问如何是佛法大意。师曰。十字路头华表柱。曰学人不会。乞师再指。师曰。君自行东我向西。

　　眉州黄龙赞禅师

　　僧问。如何是和尚关棙子。师曰。少人踏得着。曰忽踏得着时如何。师曰。汝试进前看。僧便喝。师便打。问僧。近离甚处。曰香林。师曰。在彼多少时。曰六年。师曰。世尊在雪山六年。证无上菩提。汝在香林六年。成得个甚么。僧无语。师曰。移厨吃饭汉。

　　衡州大圣院守贤禅师

　　僧问。如何是古佛道场。师曰。五通庙里没香炉。问如何是佛法大意。师曰。南斗七。北斗八。

　　舒州天柱山和尚

　　上堂。曰莫有作家战将么。试出来与山僧相见。时有僧出礼拜。师曰。山僧打退鼓。曰和尚是甚么心行。师曰。败将不战。问北斗藏身意旨如何。师曰。阇黎岂不是荆南人。曰是。师曰。祇见波澜起。不测洞庭深。

　　韶州云门山朗上座

　　自幼肄业讲肆。闻僧问云门。如何是透法身句。门曰。北斗里藏身。师罔测微旨。遂造云门。门才见便把住曰。道道。师拟议。门拓开。乃示颂曰。云门耸峻白云低。水急游鱼不敢栖。入户已知来见解。何劳再举轹中泥。师因斯大悟。即便礼拜。自此依云门为上座。僧问。如何是解脱。师曰。穿靴水上行。问。如何是透脱一路。师曰。南赡部州。北郁单越。曰学人不会。意旨如何。师曰。朝游罗浮。暮归檀特。

　　郢州纂子山庵主

　　僧问。如何是透法身句。师曰。朝看南东。暮看西北。

　　南岳下八世

　　白云祥禅师法嗣

　　韶州大历和尚

　　初参白云。云举拳曰。我近来不恁么也。师领旨礼拜。自此入室。住后。僧问。如何是西来意。师曰。破草鞋。问如何是无为。师乃摆手。问施主供养将何报答。师以手捻髭曰。有髭即捻。无髭又如何。师曰。非公境界。

　　连州宝华和尚

　　上堂。看天看地。新罗国里和南。不审日销万两黄金。虽然如此。犹是少分。又曰。尽十方世界。是个木罗汉。幡竿头上道将一句来。又曰。天上龙飞凤走。山间虎啸猿啼。拈向鼻孔道将一句来。问僧。甚处来。曰大容来。师曰。大容近日作么生。曰近来合得一瓮酱。师唤沙弥将一碗水来。与这僧照影。因有僧。问大容曰。天赐六铢披挂后。将何报答我皇恩。容曰。来披三事衲。归挂六铢衣。师闻之乃曰。这老冻齈。作恁么语话。容闻令人传语曰。何似奴缘不断。师曰。比为抛砖。祇图引玉。师见一僧从法堂阶下过。师乃敲绳床。僧曰。若是这个。不请拈出。师喜下地诘之。僧无语。师便打。师有时戴冠子。谓众曰。若道是俗。且身披袈裟。若道是僧。又头戴冠子。众无对。

　　韶州月华山月禅师

　　初谒白云。云问。业个甚么。曰念孔雀经。云曰。好个人家男女。随鸟雀后走。师闻语惊异。遂依附。久之乃契旨。寻住月华。僧问。如何是月华家风。师曰。若问家风。即答家风。曰学人问家风。师曰。金铜罗汉。上堂。举一句语。遍大千界。还有人会得这个时节么。试出来道看。要知亲切。良久曰。不出头是好手。久立珍重。僧问。如何是祖师西来意。师曰。梁王不识。曰意旨如何。师曰。只履西归。师入京。上堂。有一官人。出礼拜起。低头良久。师曰。掣电之机徒劳伫思。有一老宿。上法堂。东西顾视曰。好个法堂。要且无主。师闻乃召曰。且坐吃茶。宿问曰。玄中最的犹是龟毛兔角。不向二谛中修。如何密用。师曰。测。宿曰。恁么则拗折拄杖。割断草鞋去也。师曰。细而详之。

　　南雄州地藏和尚

　　上堂。僧问。今日供养地藏。地藏还来否。师曰。打开佛殿门装香换水。师与大容和尚。在白云开火路。容曰。三道宝阶。何似个火路。师曰。甚么处不是。

　　英州乐净含匡禅师

　　上堂。良久曰。摩竭提国。亲行此令。去却担簦。截流相见。僧问。如何是西来意。师曰。侧耳无功。问如何是乐净家风。师曰。天地养人。问如何是乐净境。师曰。有工贪种竹。无暇不栽松。曰忽遇客来。将何供养。师曰。满园秋果熟。要者近前尝。问龙门有意。透者如何。师曰。滩下接取。曰学人不会。师曰。唤行头来。问但得本莫愁末。如何是本。师曰。不要问人。曰。如何是末。师乃竖指。问如何是乐净境。师曰。满月团圆菩萨面。庭前棕树夜叉头。僧辞。师问甚处去。曰大容去。师曰。大容若问乐净有何言教。汝作么生祇对。僧无语。师代云。但道乐净近日不肯大容。因普请打篱次。僧问。古人种种开方便门。和尚为甚么却拦截。师曰。牢下橛着。

　　韶州后白云和尚

　　僧问。古琴绝韵请师弹。师曰。伯牙虽妙手。时人听者希。曰恁么则再遇子期也。师曰。笑发惊弦断。宁知调不同。问昔日灵山一会。梵王为主。未审白云。甚么人为主。师曰。有常侍在。曰恁么则。法雨霶𩃱。群生有赖。师曰。汝莫这里卖栀子。

　　韶州白云福禅师

　　僧问。如何是佛法的的之意。师曰。直。曰学人不会。意旨如何。师曰。崖州路上问知音。

　　德山密禅师法嗣

　　鼎州文殊应真禅师

　　上堂。直钩钓狞龙。曲钩钓虾蟆蚯蚓。还有龙么。良久曰。劳而无功。僧问。宝剑未出匣时如何。师曰。在甚么处。曰出匣后如何。师曰。臂长衫袖短。问古人拊掌意旨如何。师曰。家无小使。不成君子。

　　南岳南台勤禅师

　　僧问。如何是祖师西来意。师曰。一寸龟毛重七斤。

　　鼎州德山绍晏禅师

　　僧问。如何是祖师西来意。师曰。桃源水绕白云亭。上堂。一尘才起。大地全收。一毛头上。师子全身。且道。一尘才起。大地全收。须弥山重多少。一毛头上。师子全身。大海水有几滴。有人道得。与汝拄杖子天下横行。若道不得。须弥山盖却汝头。大海水溺却汝身。

　　潭州鹿苑文袭禅师

　　僧问。远远投师。请师一接。师曰。五门巷里无消息。僧良久。师曰。会么。曰不会。师曰。长乐坡头信不通。

　　澧州药山可琼禅师

　　上堂。僧出曰。请师答话。师曰。好。曰。还当得也无。师曰。更问。问巨岳不曾乏寸土。师今苦口为何人。师曰。延寿也要道过。曰不伸此问。焉辩我师。师便喝。僧礼拜。师便打。

　　巴陵乾明院普禅师

　　僧问。万行齐修。古人不许。不落功勋。还许也无。师曰。一。曰学人未晓。乞师再指。师曰。三十年后。

　　兴元府中梁山崇禅师

　　僧问。垂丝千尺。意在深潭。时如何。师曰。红鳞掌上跃。

　　鄂州黄龙志愿禅师

　　僧问。迦叶上行衣。何人合得披。师曰。一片烧痕地。春入又逢青。

　　益州东禅秀禅师

　　僧问。既是善神。为甚么却被雷打。师曰。世乱奴欺主。年衰鬼弄人。问如何是一代时教。师曰。多年故纸。

　　鼎州普安道禅师

　　三句颂。函盖乾坤曰。乾坤并万象。地狱及天堂。物物皆真见。头头用不伤。截断众流曰。堆山积岳来。一一尽尘埃。更拟论玄妙。冰消瓦解摧。随波逐浪曰。辩口利舌问。高低总不亏。还如应病药。诊候在临时。三句外曰。当人如举唱。三句岂能该。有问如何事。南岳与天台。抬荐商量曰。相见不扬眉。君东我亦西。红霞穿碧落。白日绕须弥。

　　巴陵鉴禅师法嗣

　　泐潭灵澄散圣

　　因智门宽禅师问曰。甚么来。师曰。水清月现。门曰。好好借问。师曰。褊衫不染皂。门曰。吃茶去。师有西来意颂曰。因僧问我西来意。我话居山七八年。草履祇栽三个耳。麻衣曾补两番肩。东庵每见西庵雪。下涧长流上涧泉。半夜白云消散后。一轮明月到床前。

　　襄州兴化院兴顺禅师

　　僧问。如何是和尚深深处。师曰。举即易。答即难。曰为甚么如此。师曰。过去。问如何是百千妙门。同归方寸。师曰。水底看夜市。问如何是向上事。师曰。楚山头指天。

　　双泉宽禅师法嗣

　　蕲州五祖师戒禅师

　　僧问。如何是佛。师曰。鼻孔长三尺。曰学人不会。师曰。真不掩伪。曲不藏直。问如何是道。师曰。点。曰点后如何。师曰。荆三汴四。问宝剑未出匣时如何。师曰。看。曰出匣后如何。师曰。收。问如何是随色摩尼珠。师曰。随。曰随后如何。师曰。一个婆婆两个瘿。问得船便渡时如何。师曰。棹在谁人手。僧拟议。师曰。云有出山势。水无投涧声。上堂。佛病祖病。一时与诸禅德。拈向三门外。诸禅德。还拈得山僧病也无。若拈得山僧病。不妨见得佛病祖病。珍重。问如何是祖师西来意。师曰。担不起。曰为甚么担不起。师曰。祖师西来意。问牛头未见四祖时如何。师曰。高问低对。曰见后如何。师曰。风萧萧雨飒飒。上堂。僧问。名喧宇宙知师久。雪岭家风略借看。师曰。未在更道。僧展两手。师便打。僧礼拜。师竖起拄杖曰。大众会么。言不再举。令不重行。便下座。问僧。近离甚处。曰东京。师曰。还见天子也无。曰常年一度出金明池。师曰。有礼可恕。无礼难容。出去。智门问曰。暑往寒来即不问。林下相逢事若何。师曰。五凤楼前听玉漏。门曰。争奈主山高案山低。师曰。须弥顶上击金钟。

　　江陵府福昌院重善禅师

　　僧问。如何是正法眼。师曰。夜观乾象。曰学人不会。意旨如何。师曰。日里看山。问如何是佛法的的大意。师曰。东方甲乙木。曰恁么则粉骨碎身也。师曰。易开终始口。难保岁寒心。问浩浩尘中如何辩主。师曰。长安天子。塞外将军。曰恁么则权握在手。师曰。不斩无罪人。问如何是不迁底法。师曰。死人不坐禅。曰学人不会。意旨如何。师曰。那伽常在定。问离却咽喉唇吻。请师速道。师曰。福昌口门窄。曰。和尚为甚么口门窄。师曰。还我话来。问如何是离筌蹄底句。师曰。头大帽子小。曰意旨如何。师曰。侧脚反穿靴。问金乌东涌。玉兔西沉时如何。师曰。措大不骑驴。曰恁么则谢师指南。师曰。更须子细。问牛头未见四祖时如何。师曰。槵子数珠。曰见后如何。师曰。铁磬行者。问未施武艺。便入战场时如何。师曰。老僧打退鼓。曰恁么则。展阵开旗去也。师曰。伏惟向飨。上堂。尽乾坤大地微尘诸佛。总在福昌这里。拈拄杖画一画曰。说佛说法。诸禅德若也会得。出来与汝证据。若也不会。花须连夜发。莫待晓风吹。便下座。

　　蕲州四祖志諲禅师

　　僧问。如何是透法身句。师曰。多年松树老𥻘皴。问叶落归根时如何。师曰。一岁一枯荣。

　　襄州兴化奉能禅师

　　僧问。如何是佛。师曰。发长僧貌丑。

　　唐州天睦山慧满禅师

　　僧问。如何是佛。师曰。多年桃核。曰意旨如何。师曰。打破里头人。问如何是祖师西来意。师曰。三年逢一闰。曰合谈何事。师曰。九日是重阳。

　　鄂州建福智同禅师

　　僧问。如何是透法身句。师曰。鹦鹉慕西秦。僧礼拜。师曰。听取一颂。云门透法身。法身何许人。雁回沙塞北。鹦鹉慕西秦。

　　襄州延庆宗本禅师

　　僧问。鱼未跳龙门时如何。师曰。摆手入长安。曰跳过后如何。师曰。长安虽乐。

　　鼎州大龙山炳贤禅师

　　僧问。昔日先师语。如何透法身。师曰。万仞峰前句。不与白云齐。问如何是动乾坤句。师曰。透出龙宫翻大海。掌开日月倒须弥。问如何是出家人。师曰。深。曰如何是出家法。师曰。苦。

　　自岩上座

　　僧问。如何是无缝塔。师曰。砖瓦泥土。曰如何是塔中人。师曰。含齿戴发。问如何是大人相。师曰。不曾作模样。曰如何是老人相。师曰。无力把拄杖。问洞山麻三斤。意旨如何。师曰。八十婆婆不妆梳。

　　香林远禅师法嗣

　　随州智门光祥禅师(先住北塔)

　　僧问。如何是佛。师曰。踏破草鞋赤脚走。曰如何是佛向上事。师曰。拄杖头上挑日月。问如何是祖师西来意。师曰。眼不见鼻。曰便恁么领会时如何。师曰。鼻孔里呷羹。问曹溪路上还有俗谈也无。师曰。六祖是卢行者。问一切智智清净。还有地狱也无。师曰。阎罗王是鬼做。上堂。一法若有。毗卢堕在凡夫。万法若无。普贤失其境界。正当恁么时。文殊向甚么处出头。若也出头不得。金毛师子腰折。幸好一盘饭。莫待糁椒姜。上堂。山僧记得。在母胎中有一则语。今日举似大众。诸人不得作道理商量。还有人商识得么。若商量不得。三十年后不得错举。问如何是清净法身。师曰。满眼是埃尘。问古镜未磨时如何。师曰。也祇是个铜片。曰磨后如何。师曰。且收取。问如何是般若体。师曰。蚌含明月。曰如何是般若用。师曰。兔子怀胎。问金刚眼中着得个甚么。师曰。一把沙。曰为甚么如此。师曰。非公境界。问如何是无缝塔。师曰。四棱着地。曰如何是塔中人。师曰。鼻孔三斤秤不起。问莲花未出水时如何。师曰。莲花。曰出水后如何。师曰。荷叶。上堂。汝等诸人横担拄杖。出一丛林入一丛林。你道丛林有几种。或有旃檀丛林。旃檀围绕。或有荆棘丛林。荆棘围绕。或有荆棘丛林。旃檀围绕。或有旃檀丛林。荆棘围绕。祇如四种丛林。是汝诸人在阿那个丛林里。安身立命。若无安身立命处。虚踏破草鞋。阎罗王征你草鞋钱有日在。上堂。雪峰辊毬。罗汉书字。归宗斩蛇。大随烧番。且道明甚么边事。还有人明得么。试道看。若明不得。所以道。斩蛇须是斩蛇手。烧畬须是烧畬人。瞥起情尘生妄见。眼里无筋一世贫。上堂。赫日里我人。云雾里慈悲。霜雪里假褐。雹子里藏身。还藏得身么。若藏不得。却被雹子打破髑髅。上堂。东家李四婆。西家来乞火。门外立少时。嗔他停滞我。恶发走归家。虚心屋里坐。可怜群小儿。终日受饥饿。有眼不点睛。空锁髑髅破。

　　灌州罗汉和尚

　　僧问。如何是佛。师曰。牛头阿旁。曰如何是法。师曰。剑树刀山。问如何是佛法大意。师曰。井中红𦦨。日里浮沤。曰如何领会。师曰。遥指扶桑日那边。问如何是本来心。师曰。蹉过了也。

　　灌州青城香林信禅师

　　僧问。觌面相呈时如何。师曰。筑着鼻孔。

　　洞山初禅师法嗣

　　潭州福严良雅禅师

　　居洞山第一座。山参次。僧出问。如何是佛。山答曰。麻三斤。参罢。山至寮谓师曰。我今日答这僧话得么。曰恰值某净发。山曰。你元来作这去就。拂袖便出。师曰。这老汉。将谓我明他这话头不得。因作偈呈曰。五彩画牛头。黄金为点额。春晴二月初。农人皆取则。寒食贺新正。铁钱三五百。山见深肯之。住福严日。僧问。如何是和尚家风。师曰。入门便见。

　　荆南府开福德贤禅师

　　僧问。去离不得时如何。师曰。子承父业。问如何是衲僧活计。师曰。耳里种田。上堂。不用思而知。不用虑而解。知解俱泯。合谈何事。良久曰。一叶落天下秋。问承和尚有言。隔江招手。意旨如何。师曰。被里张帆。曰恁么则南山起云。北山下雨去也。师曰。踏不着。

　　潭州报慈嵩禅师

　　僧问。北斗藏身意旨如何。师曰。百岁老人入漆瓮。

　　岳州乾明睦禅师

　　问洞山。停机罢赏时如何。山曰。水底弄傀儡。师曰。谁是看玩者。山曰。停机罢赏者。师曰。恁么则知音不和也。山曰。知音底事作么生。师曰。大尽三十日。山曰。未在更道。师曰。某甲合吃和尚手中痛棒。山休去。问昔日灵山记。今朝嗣阿谁。师曰。楚山突兀。汉水东流。曰恁么则洞山的嗣也。师曰。听事不真。唤钟作瓮。

　　邓州广济院同禅师

　　僧问。万缘息尽时如何。师曰。三脚虾蟆飞上天。问如何是透法身句。师曰。华岳三峰小。曰此意如何。师曰。黄河辊底流。

　　韶州东平山洪教禅师

　　僧问。如何是向上关。师竖起拂子。僧曰。学人未哓。乞师再指。师曰。非公境界。曰和尚岂无方便。师曰。再犯不容。

　　泐潭谦禅师法嗣

　　虔州丫山宗盛禅师

　　上堂。钟声清鼓声响。早晚相闻休妄想。荐得徒劳别问津。莫道山僧无伎俩。咄。

　　奉先深禅师法嗣

　　天台莲华峰祥庵主

　　僧问。如何是雪岭泥牛吼。师曰。听。曰如何是云门木马嘶。师曰。响。示寂日。拈拄杖示众曰。古人到这里。为甚么不肯住。众无对。师乃曰。为他途路不得力。复曰。毕竟如何。以杖横肩曰。楖栗横担不顾人。直入千峰万峰去。言毕而逝。

　　江州崇圣御禅师

　　僧问。如何是学人受用三昧。师曰。横担拄杖。曰意旨如何。师曰。步步踏实。

　　双泉郁禅师法嗣

　　鼎州德山慧远禅师

　　开堂。示众曰。无量法门悉已具足。然虽如是。且须委悉始得。其除方便。昔时圣人互出。乃曰。传灯尔后贤者差肩。故云继祖。是以心心相传。法法相印。且作么生传。作么生印。举起拂子曰。此乃人天同证。若如是也。递相证明。其或未晓之徒。请垂下问。僧问。如何是祖师西来意。师曰。铁门路险。解夏上堂僧问。九旬禁足今也满。自恣之仪事若何。师曰。猢狲趁蛱蝶。九步作一歇。曰意旨如何。师示颂曰。两个童儿舁木鼓。左边打了右边舞。刹那变现百千般。分明示君君记取。问亡僧迁化向甚么处去。师曰。乌龟钻破壁。上堂。枕石漱流。任运天真。不见古者道。拨霞扫雪和云母。掘石移松得茯苓。当恁么时复何言哉。诸禅德要会么。听取一颂。雪霁长空。迥野飞鸿。段云片片。向西向东。

　　襄州含珠山彬禅师

　　僧问。如何是正法眼。师曰。瞎。问如何是和尚关棙子。师竖起拂子。僧便喝。师便打。问如何是三乘教。师曰。上大人。曰意旨如何。师曰。化三千。

　　披云寂禅师法嗣

　　庐山开先照禅师

　　僧问。向上宗乘乞师垂示。师曰。白云断处见明月。曰犹是学人疑处。师曰。黄叶落时闻捣衣。问如何是和尚家风。师曰。一条寒涧木。得力胜儿孙。曰用者如何。师曰。百杂碎。上堂。丛林规矩。古佛家风。一参一请。一粥一饭。且道。明得个甚么。祇如诸人。心心不停。念念不住。若能不停处停。念处无念。自合无生之理。与么说话。笑破他人口。参。

　　金陵天宝和尚

　　僧问。白云抱幽石时如何。师曰。非公境界。问如何是和尚家风。师曰。列半作三。曰学人未晓。师曰。鼻孔针筒。

　　舜峰韶禅师法嗣

　　磁州桃园山曦朗禅师

　　僧问。如何是祖师西来意。师曰。西来若有意。斩下老僧头。曰为甚却如此。师曰。不见道。为法丧躯。

　　安州法云智善禅师

　　僧问。如何是古佛道场。师曰。山青水绿。

　　般若柔禅师法嗣

　　蓝田县真禅师

　　僧问。如何是大定门。师曰。拈柴择菜。上堂。成山假就于始篑。修途托至于初步。上座适来从地炉边来。还与初步同别。若言同。即不会不迁。若言别。亦不会不迁。上座作么生会。还会么。这里不是那里。那里不是这里。且道。是一处两处。是迁不迁。是来去。不是来去。若于此显明得。便乃古今一如。初终自尔。念念无常。心心永灭。所以道。观方知彼去。去者不至方。上座适来恁么来。却请恁么去。参。

　　妙胜臻禅师法嗣

　　西川雪峰钦山主

　　上堂。昨日一。今日二。不用思量。快须瞥地。不瞥地蹉过平生。没巴鼻。咄。

　　清凉明禅师法嗣

　　吉州西峰云豁禅师

　　郡之曾氏子。早扣诸方。晚见清凉。问佛未出世时如何。凉曰。云遮海门树。曰出世后如何。凉曰。擘破铁围山。师于言下大悟。凉印可之。归住宝龙。云侣并集。真宗皇帝遣使。召至访问宗要。留上苑。经时冥坐不食。上嘉异。赐号圆净。辞归。珍锡甚隆。皆不受。以诗宠其行。改宝龙曰祥符。旌师之居也。尝有问易中要旨者。师曰。夫神生于无形。而成于有形。从有以至于无。然后能合乎妙圆正觉之道。故自四十九。衍以至于万有一千五百二十。以穷天下之理。以尽天下之性。不异吾圣人之教也。示寂日。为众曰。天不高地不厚。自是时人觑不透。但看月腊二十五。依旧面南看北斗。瞑然而逝。茶毗获设利建塔。

　　南岳下九世

　　文殊真禅师法嗣

　　瑞州洞山晓聪禅师

　　游方时。在云居作灯头。见僧说泗州大圣近在扬州出现。有设问曰。既是泗州大圣。为甚么却向扬州出现。师曰。君子爱财。取之以道。后僧举似莲华峰祥庵主。主大惊曰。云门儿孙犹在。中夜望云居拜之。住后僧问。达磨未传心地印。释迦未解髻中珠。此时若问西来意。还有西来意也无。师曰。六月雨淋淋。宽其万姓心。曰恁么则。云散家家月。春来处处花。师曰。脚跟下到金刚水际是多少。僧无语。师曰。祖师西来特唱此事。自是上座不荐。所以从门入者。不是家珍。认影迷头。岂非大错。既是祖师西来特唱此事。又何必更对众忉忉。珍重。问无根树子向甚么处栽。师曰。千年常住一朝僧。问如何是离声色句。师曰。南赡部洲。北郁单越。曰恁么则学人知恩不昧也。师曰。四大海深多少。问古镜未磨时如何。师曰。此去汉阳不远。曰磨后如何。师曰。黄鹤楼前鹦鹉洲。问如何是佛。师曰。理长即就。上堂。教山僧道甚么即得。古即是今。今即是古。所以楞严经道。松直棘曲。鹄白乌玄。还知得么。虽然如是。未必是松一向直。棘一向曲。鹄便白。乌便玄。洞山道。这里也有曲底松。也有直底棘。也有玄底鹄。也有白底乌。久立。上堂。僧问。学人进又不得。退又不得时如何。师曰。抱首哭苍天。僧无语。师曰。汝还知钵盂鐼子落处么。汝若知得落处。也从汝问。三十年后蓦然问着也不定。上堂。举。寒山云。井底生红尘。高峰起白浪。石女生石儿。龟毛寸寸长。若要学菩提。但看此模样。良久曰。还知落处也无。若也不知落处。看看。菩提入僧堂里去也。久立。上堂。春寒凝冱。夜来好雪。还见么。大地雪漫漫。春风依旧寒。说禅说道易。成佛成祖难。珍重。上堂。晨鸡报晓灵。粥后僧天明。灯笼犹瞌睡。露柱却惺惺。复曰。惺惺直言惺惺。历历直言历历。明朝后日莫认奴作郎。珍重。因事示众。天晴盖却屋。乘干刈却禾。早输王税了。鼓腹唱巴歌。问德山入门便棒。犹是起模画样。临济入门便喝。未免捏目生花。离此二途。未审洞山如何为人。师曰。天晴久无雨。近日有云腾。曰他日若有人问洞山宗旨。教学人如何举似。师曰。园蔬枯槁甚。担水泼菠棱。师一日不安。上堂辞众。述法身颂曰。参禅学道莫茫茫。问透法身北斗藏。余今老倒尪羸甚。见人无力得商量。唯有钁头知我意。栽松时复上金刚。言讫而寂。塔于金刚岭。

　　南台勤禅师法嗣

　　汝州高阳法广禅师

　　僧问。如何是大悲千手眼。师曰。堕坑落堑。

　　潭州石霜节诚禅师

　　僧问。古者道。卷帘当白昼。移榻对青山。如何是卷帘当白昼。师曰。过净瓶来。曰如何是移榻对青山。师曰。却安旧处着。上堂。心外无法。法外无心。随缘荡荡。更莫沉吟。你等诸人才上阶道便好回去。更要待第二杓恶水泼作甚么。

　　德山晏禅师法嗣

　　鼎州德山志先禅师

　　僧问。见色便见心时如何。师曰。角弓弯似月。宝剑利如霜。曰如何领会。师曰。金甲似鱼鳞。朱旗如火𦦨。问远远投师。乞师一接。师曰。不接曰恁么则。虚伸一问。师曰。少逢穿耳客。多遇刻舟人。问大通智胜佛。十劫坐道场。为甚么不得成佛道。师曰。贪观天上月。失却掌中珠。问军期急速时如何。师曰。十字街头满面尘。曰为甚么如此。师曰。知而故犯。问如何是无为之谈。师曰。石羊石虎喃喃语。曰是何言教。师曰。长行书不尽。短偈绝人闻。问如何是一称南无佛。师曰。皆以成佛道。

　　黑水璟禅师法嗣

　　峨[山/(尸@目)]黑水义钦禅师

　　上堂。僧出礼拜。师曰。大地百杂碎。便下座。

　　五祖戒禅师法嗣

　　洪州泐潭怀澄禅师

　　僧问。见者是色。闻者是声。离此二途。请师别道。师曰。古寺新牌额。问不与万法为侣者。是甚么人。师曰。观世音菩萨。师一日见僧披衲。师曰。得恁么好针线。曰祇要牢固。师曰。打草惊蛇作甚么。曰客来须看。师曰。祇有这个。更别有。曰云生岭上。师曰。未在更道。曰水滴岩间。问如何是佛法大意。师曰。文殊自文殊。解脱自解脱。

　　瑞州洞山自宝禅师

　　上堂。总恁么。风恬浪静。那里得来。忽遇洪波浩渺。白浪滔天。当恁么时。觅个水手也难得。众中莫有把柂者么。众无对。师曰。赚杀一船人。僧问。如何是佛。师曰。腰长脚短。

　　复州北塔思广禅师

　　僧问。如何是衲僧变通之事。师曰。东涌西没。曰变通后如何。师曰。地肥茄子嫩。问如何是和尚家风。师曰。左手书右字。曰学人不会。师曰。欧头柳脚。

　　蕲州四祖端禅师

　　法身颂曰。灯心刺着石人脚。火急去请周医博。路逢庞公相借问。六月日干头晒却。

　　潭州云盖志颙禅师

　　僧问。如何是祖师西来意。师曰。古寺碑难读。曰意旨如何。师曰。读者尽攒眉。

　　舒州海会通禅师

　　僧问。如何是佛法大意。师曰。柿桶盖棕笠。曰学人不晓。师曰。行时头顶戴。坐则挂高壁。

　　瑞州洞山妙圆禅师

　　僧问。如何是佛。师曰。头脑相似。

　　蕲州义台子祥禅师

　　僧问。如何是义台境。师曰。路不拾遗。曰如何是境中人。师曰。桀犬吠尧。

　　明州天童怀清禅师

　　僧问。如何是祖师西来意。师曰。眼里不着沙。曰如何领会。师曰。耳里不着水。曰恁么则礼拜也。师曰。东家点灯。西家暗坐。

　　越州宝严叔芝禅师

　　僧问。如何是佛。师曰。土身木骨。曰意旨如何。师曰。五彩金装。曰恁么则顶礼去也。师曰。天台楖栗。

　　蕲州五祖山秀禅师

　　僧问。无法可说。是名说法。既是无法可说。又将何说。师曰。霜寒地冻。曰空生不解岩中坐。惹得天花动地来。师曰。日出冰消。僧拟议。师曰。何不进语。僧又无语。师曰。车不横推。理无曲断。

　　襄州白马辩禅师

　　僧问。如何是佛。师曰。水来河涨。曰如何是法。师曰。风来树动。

　　随州水南智昱禅师

　　上堂。欲识解脱道。鸡鸣天已晓。赵州庭前柏。打落青州枣。咄。

　　福昌善禅师法嗣

　　安吉州上方齐岳禅师

　　僧问。如何是菩提。师曰。砖头瓦子。曰意旨如何。师曰。苦。上堂。旋收黄叶烧青烟。竹榻和衣半夜眠。粥后放参三下鼓。孰能更话祖师禅。便下座。

　　明州育王常坦禅师

　　僧问。如何是有中有。师曰。金河峰上。曰如何是无中无。师曰。般若堂前。上堂。千花竞发。百鸟啼春。是向上句。诸佛出世。知识兴慈。是向下句。作么生是不涉二途句。若识得。顶门上出气。若识不得。土牛耕石田。击禅床下座。

　　润州金山瑞新禅师

　　僧问。吾有大患。为吾有身。父母未生。未审此身在甚么处。师曰。旷大劫来无处所。若论生灭尽成非。曰恁么则。周遍十方心。不在一切处。师曰。泥里撼桩。上堂。世间所贵者。和氏之璧。隋侯之珠。金山唤作驴屎马粪。出世间所贵者。真如解脱。菩提涅槃。金山唤作𡱰沸碗鸣。且道。恁么说话落在甚么处。故不是取舍心重。信邪倒见。诸人要知么。猛虎不顾几上肉。洪炉岂铸囊中锥。

　　乾明信禅师法嗣

　　澧州药山彝肃禅师

　　僧问。佛未出世时如何。师曰。大树大皮裹。曰出世后如何。师曰。小树小皮缠。问如何是不动尊。师曰。四王抬不起。

　　智门祚禅师法嗣

　　明州雪窦重显禅师

　　遂宁府李氏子。依普安院仁铣上人出家。受具之后。横经讲席。究理穷玄。诘问锋驰。机辩无敌。咸知法器。佥指南游。首造智门。即伸问曰。不起一念云何有过。门召师近前。师才近前。门以拂子蓦口打。师拟开口。门又打。师豁然开悟。出住翠峰。后迁雪窦。开堂日。于法座前。顾视大众曰。若论本分相见。不必高升法座。遂以手画一画曰。诸人随山僧手看。无量诸佛国土一时现前。各各子细观瞻。其或涯际未知。不免拖泥带水。便升座。上首白椎罢。有僧方出。师约住曰。如来正法眼藏。委在今日。放行则瓦砾生光。把住则真金失色。权柄在手。杀活临时。其有作者。共相证据。僧出问。远离翠峰祖席。已临雪窦道场。未审是一是二。师曰。马无千里谩追风。曰恁么则云散家家月。师曰。龙头蛇尾汉。问德山临济棒喝已彰。和尚如何为人。师曰。放过一着。僧拟议。师便喝。僧曰。未审祇恁么。别有在。师曰。射虎不真。徒劳没羽。问吹大法螺。击大法鼓。朝宰临筵。如何即是。师曰。清风来未休。曰恁么则得遇于师也。师曰。一言已出。驷马难追。僧礼拜师曰。放过一着。乃普观大众曰。人天普集。合发明个甚么事。焉可互分宾主。驰骋问答。便当宗乘去。广大门风。威德自在。辉腾今古。把定乾坤。千圣祇言。自知五乘。莫能建立。所以声前悟旨。犹迷顾鉴之端。言下知宗。尚昧识情之表。诸人要知真实相为么。但以上无攀仰。下绝己躬。自然常光现前。个个壁立千仞。还辩明得也无。未辩辩取。未明明取。既辩明得。能截生死流。同据佛祖位。妙圆超悟。正在此时。堪报不报之恩。以助无为之化。问如何是佛法大意。师曰。祥云五色。曰学人不会。师曰。头上漫漫。问达磨未来时如何。师曰。猿啼古木。曰来后如何。师曰。鹤唳青霄。曰即今事作么生。师曰。一不成二不是。问和尚未见智门时如何。师曰。尔鼻孔在我手里。曰见后如何。师曰。穿过髑髅。有僧出礼拜起曰。请师答话。师便棒。僧曰。岂无方便。师曰。罪不重科。复有一僧。出礼拜起曰。请师答话。师曰。两重公案。曰请师不答话。师亦棒。问古人道北斗里藏身。意旨如何。师曰。千闻不如一见。曰此话大行。师曰。老鼠衔铁。问古人道。皎皎地绝一丝头。祇如山河大地又且如何。师曰。面赤不如语直。曰学人未晓。师曰。遍问诸方。问如何是学人自己。师曰。乘槎斫额。曰莫祇这便是。师曰。浪死虚生。问如何是缘生义。师曰。金刚铸铁券。曰学人不会。师曰。闹市里牌。曰恁么则行到水穷处。坐看云起时。师曰。列下。问四十九年说不尽底。请师说。师曰。争之不足。曰谢师答话。师曰。铁棒自看。问如何是把定乾坤眼。师曰。拈却鼻孔。曰学人不会。师曰。一喜一悲。僧拟议。师曰。苦。问如何是脱珍御服着弊垢衣。师曰。垂手不垂手。曰乞师方便。师曰。左眼挑筋。右眼抉肉。问龙门争进举。那个是登科。师曰。重遭点额。曰学人不会。师曰。退水藏鳞。问寂寂忘言。谁是得者。师曰。卸帽穿云去。曰如何领会。师曰。披蓑带雨归。曰三十年后此话大行。师曰。一场酸涩。问坐断毗卢底人。师还接否。师曰。殷勤送别潇湘岸。曰恁么则学人罪过也。师曰。天宽地窄太愁人。僧礼拜。师曰。苦屈之词。不妨难吐。问生死到来如何迴避。师曰。定花板上。曰莫便是他安身立命处也无。师曰。符到奉行。上堂。僧问。如何是吹毛剑。师曰。苦。曰还许学人用也无。师嘘一嘘。乃曰。大众前共相酬唱。也须是个汉始得。若也未有奔流度刃底眼。不劳拈出。所以道。如大火聚。近着即燎却面门。亦如按太阿宝剑。冲前即丧身失命。乃曰。大阿横按祖堂寒。千里应须息万端。莫待冷光轻闪烁。复云。看看。便下座。上堂。僧问。如何是维摩一默。师曰。寒山访拾得。曰恁么则入不二之门。师嘘一嘘。复曰。维摩大士去何从。千古令人望莫穷。不二法门休更问。夜来明月上孤峰。上堂。春山叠乱青。春水漾虚碧。寥寥天地间。独立望何极。便下座。却顾谓侍者曰。适来有人看方丈么。者曰。有。师曰。作贼人心虚。上堂。十方无壁落。四面亦无门。古人向甚么处见客。或若道得接手句。许你天上天下。上堂。田地稳密底。佛祖不敢近。为甚么抬脚不起。神通游戏底。鬼神不能测。为甚么下脚不得。直饶十字纵横。朝打三千。暮打八百。上堂。大众这一片田地。分付来多时也。尔诸人四至界畔犹未识在。若要中心树子。我也不惜。问如何是诸佛本源。师曰。千峰寒色。曰未委向上更有也无。师曰。雨滴岩花。上堂。僧问。雪覆芦花时如何。师曰。点。曰恁么则为祥为瑞去也。师曰。两重公案。乃曰。雪覆芦花欲暮天。谢家人不在渔船。白牛放却无寻处。空把山童赠铁鞭。师一日游山。四顾周览。谓侍者曰。何日复来于此。侍者哀乞遗偈。师曰。平生唯患语之多矣。翌日出杖屦衣盂。散及徒众。乃曰。七月七日复相见耳。至期盥沐摄衣。北首而逝。塔全身于寺之西坞。赐明觉大师。

　　襄州延庆山子荣禅师

　　僧问。如何是随色摩尼珠。师曰。三个童儿弄花毬。曰恁么则终朝尽日也。师曰。头白齿落。上堂。僧问。灵光隐隐。月照寒牕。善法堂前。请师举唱。师曰。听。曰此犹是这边事。那边事作么生。师曰。脚下毛生。问如何是佛。师曰。横身彰十号。入椁示双趺。曰将何供养。师曰。合掌当胸。问如何是祖师西来意。师曰。穿耳胡僧不着鞋。

　　洪州百丈智映宝月禅师

　　僧问。师唱谁家曲。宗风嗣阿谁。师曰。窣堵那吒掌上擎。曰恁么则。北塔的子。韶石儿孙也。师曰。斫额望新罗。

　　韶州南华宝缘慈济禅师

　　僧问。如何是祖师西来意。师曰。青山绿水。曰未来时还有意也无。师曰。高者高。低者低。

　　黄州护国院寿禅师

　　僧问。如何是一路涅槃门。师曰。寒松青有千年色。一径风飘四季香。问如何是灵山一会。师曰。如来才一顾。迦叶便低眉。

　　瑞州九峰勤禅师

　　僧问。方便门中请师垂示。师曰。佛不夺众生愿。曰恁么则谢师方便。师曰。却须吃棒。上堂。口罗舌沸。千唤万唤。露柱因甚么不回头。良久曰。美食不中饱人吃。便下座。

　　潭州云盖继鹏禅师

　　初谒双泉雅禅师。泉令充侍者。示以芭蕉拄杖话。经久无省发。一日泉向火次。师侍立。泉忽问。拄杖子话试举来。与子商量。师拟举。泉拈火箸便𢷾。师豁然大悟。住后。僧问。如何是佛法大意。师曰。舌头无骨。问如何是祖师西来意。师曰。汤瓶火里煨。问佛未出世时如何。师曰。天。曰出世后如何。师曰。地。上堂。高不在绝顶。富不在福严。乐不在天堂。苦不在地狱。良久曰。相识满天下。知心能几人。

　　鄂州黄龙海禅师

　　僧问。如何是黄龙家风。师曰。看。曰忽遇客来如何祇待。师以拄杖点之。问如何是最初一句。师曰。掘地讨天。

　　鼎州彰法澄泗禅师

　　僧问。如何是佛法大意。师曰。多少人摸索不着。曰忽然摸着又作么生。师曰。堪作甚么。

　　泉州云台因禅师

　　僧问。如何是和尚家风。师曰。嗔拳不打笑面。曰如何施设。师曰。天台则有。南岳则无。问如何是佛。师曰。月不破五。曰意旨如何。师曰。初三十一。问如何是佛法大意。师曰。今日好晒麦。曰意旨如何。师曰。问取磨头。上堂。菩萨子。不在内。不在外。不在中间。且道落在甚么处。良久曰。南赡部洲。北郁单越。

　　福严雅禅师法嗣

　　潭州北禅智贤禅师

　　僧问。如何是佛。师曰。匙挑不上。曰。如何是道。师曰。险路架桥。岁夜小参曰。年穷岁尽。无可与诸人分岁。老僧烹一头露地白牛。炊黍米饭。煮野菜羹。烧榾柮火。大家吃了。唱村田乐。何故。免见倚他门户傍他墙。刚被时人唤作郎。便下座。归方丈。至夜深维那入方丈问讯曰。县里有公人到勾和尚。师曰。作甚么那。曰道和尚宰牛不纳皮角。师遂捋下头帽掷在地上。那便拾去。师跳下禅床。拦胸擒住叫曰。贼贼。那将帽子覆师顶曰。天寒且还和尚。师呵呵大笑。那便出去。时法昌为侍者。师顾昌曰。这公案作么生。昌曰。潭州纸贵。一状领过。

　　南岳衡岳寺振禅师

　　山居颂曰。阿呵呵。瘦松寒竹锁清波。有时独坐磐陀上。无人共唱太平歌。朝看白云生洞口。暮观明月照娑婆。有人问我居山事。三尺杖子搅黄河。

　　开福贤禅师法嗣

　　日芳上座

　　僧问。如何是函盖乾坤句。师竖起拄杖。僧曰。如何是截断众流句。师横按拄杖。僧曰。如何是随波逐浪句。师掷下拄杖。僧曰。三句外请师道。师便起去。师赞开福真曰。清仪瘦兮。可瞻可仰。仰之非亲。妙笔图兮。可拟可像。像之非真。非亲非真。秋月盈轮。有言无味兮的中的。既往如在兮觅焉觅。当机隐显兮丝发誵讹。金乌卓午兮迅风霹雳。

　　报慈嵩禅师法嗣

　　郢州兴阳山逊禅师

　　僧问。如何是佛。师曰。发白面皱。曰。如何是法。师曰。暑往寒来。问如何是三界外事。师曰。洛阳千里余。不得旧时书。

　　德山远禅师法嗣

　　庐山开先善暹禅师

　　临江军人也。操行清苦。遍游师席。以明悟为志。参德山。见山上堂。顾视大众曰。师子颦呻象王回顾。师忽有省。入室陈所解。山曰。子作么生会。师回顾曰。后园驴吃草。山然之。后至雪窦。窦与语喜其超迈。目曰海上横行暹道者。遂命分座。四方英衲敬畏之。他日窦举师出世金鹅。师闻潜书二偈于壁而去。曰不是无心继祖灯。道惭未厕岭南能。三更月下离岩窦。眷眷无言恋碧层。二十余年四海间。寻师择友未尝闲。今朝得到无心地。却被无心趁出山。晚年众请滋甚。遂开法开先。以慰道俗之望。开堂日。上首白椎罢。师曰。千圣出来也祇是稽首赞叹。诸代祖师提挈不起。是故始从迦叶。迄至山僧。二千余年。月烛慧灯。星排道树。人天普照。凡圣齐荣。且道。承甚么人恩力。老胡也祇道。明星出现时。我与大地有情同时成道。如是则。彼既丈夫我亦尔。孰为不可。良由诸人不肯承当。自生退屈。所以便推排一人半个先达出来。递相开发。也祇是与诸人作个证明。今日人天会上。莫有久游赤水。夙在荆山。怀袖有珍。顶门有眼。到处践踏觉场底衲僧么。却请为新出世长老作个证明。还有么。时有僧出。师曰。象驾峥嵘谩进途。谁信螳螂能拒辙。问一棒一喝犹是葛藤。瞬目扬眉拖泥带水。如何是直截根源。师曰。速。曰恁么则祖师正宗和尚把定。师曰。野渡无人舟自横。问如何是露地白牛。师曰。瞎。问妙峰顶上即不问。半山相见事如何。师曰。把手过江来。曰高步出长安。师曰。脚下一句作么生道。僧便喝。师曰。山腰里走。问一雨所润。为甚么万木不同。师曰。羊羹虽美。众口难调。问年穷岁尽时如何。师曰。依旧孟春犹寒。问更深夜静时如何。师曰。老鼠入灯笼。问瞥瞋瞥喜时如何。师曰。适来菩萨面。如今夜叉头。上堂。一若是。二即非。东西南北人不知。休话指天并指地。青山白云徒尔为。以拄杖击香台下座。问雨雪连天。为甚么孤峰露顶。师曰。有甚遮掩处。上堂。僧问。如何是祖师西来意。师曰。洛阳城古。曰。学人不会。师曰。少室山高。僧礼拜。师乃曰。佛种从缘起。遂举。拄杖曰。拄杖子是缘。且作么生说个起底道理。良久曰。金屑虽贵。落眼成翳。卓拄杖。下座。

　　吉州禾山楚材禅智禅师

　　临江军人也。僧问。佛令祖令诸方并行。未审和尚如何。师曰。山僧退后。曰恁么则诸方不别也。师曰。伏惟伏惟。问如何是离凡圣底句。师曰。山河安掌上。曰恁么则迥超今古外。师曰。展缩在当人。问一毫未发时如何。师曰。海晏河清。曰发后如何。师曰。遍界无知己。问如何是和尚说法底口。师曰。放一线道。问抱璞投师。请师雕琢。师曰。不雕琢。曰。为甚么不雕琢。师曰。弄巧翻成拙。

　　秀州资圣院盛勤禅师

　　僧问。如何是正法眼。师曰。山青水绿。问四威仪中如何履践。师曰。鹭鸶立雪。曰恁么则闻钟持钵日上栏干。师曰。鱼跃千江水。龙腾万里云。曰毕竟如何。师曰。山中逢猛虎。天上见文星。上堂。多生觉悟非干衲。一点分明不在灯。拈拄杖曰。拄杖头上祖师。灯笼脚下弥勒。须弥山腰鼓细即不问你。作么生是分明一点。你若道得无边刹境。总在你眉毛上。你若道不得。作么生过得罗刹桥。良久曰。水流千派月。山锁一溪云。卓拄杖。下座。

　　潭州鹿苑圭禅师

　　桂州人也。僧问。如何是道。师曰。吴头楚尾。曰如何是道中人。师曰。骑马踏镫。不如步行。问。如何是第一义谛。师曰。胡人读汉书。上堂。凡有因缘。须晓其宗。若晓其宗。无是无不是。用则波腾海沸。全真体以运行。体则镜净水沉。举随缘而会寂。且道。兜率天宫。几人行。几人坐。若向这里辩得缁素。许你诸人东西南北如云似鹤。于此不明。踏破草鞋未有了日在。参。

　　南岳下十世上

　　洞山聪禅师法嗣

　　南康军云居晓舜禅师

　　瑞州人也。少年粗猛。忽悟浮幻。投师出家。乃细修行。参洞山。一日如武昌行乞。首谒刘公居士家。士高行为时所敬。意所与夺。莫不从之。师时年少。不知其饱参。颇易之。士曰。老汉有一问。若相契。即开疏。如不契。即请还山。遂问。古镜未磨时如何。师曰。黑似漆。士曰。磨后如何。师曰。照天照地。士长揖曰。且请上人还山。拂袖入宅。师懡㦬即还洞山。山问其故。师具言其事。山曰。你问我。我与你道。师理前问。山曰。此去汉阳不远。师进后语。山曰。黄鹤楼前鹦鹉洲。师于言下大悟。机锋不可触。住后僧问。承师有言。不谈玄。不谈妙。去此二途如何指示。师曰。虾蟆赶鹞子。曰全因此问也。师曰。老鼠弄猢狲。上堂。唯一坚密身。一切尘中现。虾蟆蚯蚓各有窟穴。乌鹊鸠鸽亦有窠巢。正当与么时。为甚么人说法。良久云。方以类聚。物以群分。上堂。三峡道无别。朝朝祇么说。僧繇会写真。镇府出镔铁。上堂。不长不短。不小不大。此个道理。是谁境界。咄。上堂。闻说佛法两字。早是污我耳目。诸人未跨云居门。脚跟下好与三十棒。虽然如是。也是为众竭力。上堂。举夹山道。闹市门头识取天子。百草头上荐取老僧。云居即不然。妇摇机轧轧。儿弄口㗻㗻。上堂。诸方有弄蛇头。拨虎尾。跳大海。剑刃里藏身。云居这里。寒天热水洗脚。夜间脱袜打睡。早朝旋打行缠。风吹篱倒。唤人夫劈篾缚起。上堂。云居不会禅。洗脚上床眠。冬瓜直儱侗。瓠子曲弯弯。

　　潭州大沩怀宥禅师

　　僧问。人将语试。金将火试。未审衲僧将甚么试。师曰。拄杖子。曰毕竟如何。师曰。退后着。僧应喏。师便打曰。教休不肯休。直待雨淋头。

　　杭州佛日契嵩禅师

　　藤州镡津李氏子。七岁出家。十三得度。十九游方。遍参知识。得法于洞山。师夜则顶戴观音像。而诵其号。必满十万乃寝。以为常。自是世间经书章句。不学而能。作原教论十余万言。明儒释之道一贯。以抗宗韩排佛之说。读之者畏服。后居永安兰若。着禅门定祖图传法正宗记辅教编上进。仁宗皇帝览之加叹。付传法院编次入藏下诏褒宠。赐号明教。宰相韩琦。大参欧阳修。皆延见而尊礼之。洎东还。熙宁四年六月四日。晨兴写偈曰。后夜月初明。吾今喜独行。不学大梅老。贪随鼯鼠声。至中夜而化。阇维不坏者五。曰顶。曰耳。曰舌。曰童真。曰数珠。其顶骨出舍利。红白晶洁。道俗合诸不坏。葬于故居永安之左。后住净慈。北涧居简尝着五种不坏赞。师有文集二十卷。目曰镡津。盛行于世。

　　洪州大守许式

　　参洞山得正法眼。一日与泐潭澄上蓝溥坐次。潭问。闻郎中道。夜坐连云石。春栽带雨松。当时答洞山甚么话。公曰。今日放衙早。潭曰。闻答泗州大圣在扬州出现底。是否。公曰。别点茶来。潭曰。名不虚传。公曰。和尚早晚回山。潭曰。今日被上蓝觑破。蓝便喝。潭曰。须是你始得。公曰。不奈船何。打破戽斗。

　　泐潭澄禅师法嗣

　　明州育王山怀琏大觉禅师

　　漳州龙溪陈氏子。诞生之夕。梦僧伽降室。因小字泗州。既有异兆。佥知祥应。龆龀出家。丱角圆项。笃志道学。寝食无废。一日洗面。泼水于地。微有省发。即慕参寻。远造泐潭法席。投机印可。师事之十余年。去游庐山。掌记于圆通讷禅师所。皇祐中。仁庙有诏。住净因禅院。召对化成殿。问佛法大意。奏对称旨。赐号大觉禅师。后遣中使问曰。才去竖拂。人立难当。师即以颂回进曰。有节非干竹。三星偃月宫。一人居日下。弗与众人同。帝览大悦。又诏入对便殿。赐罗扇一把。题元寂颂于其上。与师问答诗颂。书以赐之。凡十有七篇。至中和乞归老山中。乃进颂曰。六载皇都唱祖机。两曾金殿奉天威。青山隐去欣何得。满箧唯将御颂归。帝和颂不允。仍宣谕曰。山即如如体。也将安归乎。再住京国。且兴佛法。师再进颂谢曰。中使宣传出禁围。再令臣住此禅扉。青山未许藏千拙。白发将何补万几。霄露恩辉方湛湛。林泉情味苦依依。尧仁况是如天阔。应任孤云自在飞。既而遣使赐龙脑钵。师谢恩罢。捧钵曰。吾法以坏色衣。以瓦铁食。此钵非法。遂焚之。中使回奏。上加叹不已。治平中上疏丐归。仍进颂曰。千簇云山万壑流。闲身归老此峰头。余生愿祝无疆寿。一炷清香满石楼。英庙依所乞赐手诏曰。大觉禅师怀琏。受先帝圣眷。累锡宸章。屡贡诚恳。乞归林下。今从所请。俾遂闲心。凡经过小可庵院。任性住持。或十方禅林。不得抑逼坚请。师既渡江。少留金山。西湖四明郡守。以育王虚席迎致。九峰韶公作疏劝请。四明之人相与出力建大阁。藏所赐诗颂。榜之曰宸奎。翰林苏公轼知杭时。以书问师曰。承要作宸奎阁碑。谨已撰成。衰朽废学。不知堪上石否。见参寥说。禅师出京日。英庙赐手诏。其略云。任性住持者。不知果有否。如有。切请录示全文。欲添入此一节。师终藏而不出。逮委顺后获于箧笥。开堂日。僧问。诸佛出世。利济群生。猊座师登。将何拯济。师曰。山高水阔。曰华发无根树。鱼跳万仞峰。师曰。新罗国里。曰慈舟不棹清波上。剑峡徒劳放木鹅。师曰。脱却衣裳卧荆棘。曰人将语试。师曰。惯得其便。僧拊掌。师曰。更𨁝跳。问圣君御颂亲颁赐。和尚将何报此恩。师曰。两手拓地。曰恁么则。一人有庆兆民赖之。师曰。半寻拄杖搅黄河。问橹棹不停时如何。师曰。清波箭急。曰恁么则。移舟谙水势。举棹别波澜。师曰。济水过新罗。曰古佛位中留不住。夜来依旧宿芦花。师曰。儿童不识十字街。问坐断毗卢顶。不禀释迦文。犹未是学人行业。如何是学人行业。师曰。斫额望明月。僧以手便拂。师曰。作甚么。僧茫然。师曰。赚却一船人。师曰。若论佛法两字。是加增之辞。廉纤之说。诸人向这里承当得。尽是二头三首。譬如金屑虽贵。眼里着不得。若是本分衲僧。才闻举着。一摆摆断。不受纤尘。独脱自在。最为亲的。然后便能在天同天。在人同人。在僧同僧。在俗同俗。在凡同凡。在圣同圣。一切处出没自在。并拘检他不得。名邈他不得。何也。为渠能建立一切法。故一切法。要且不是渠。渠既无背面。第一不用妄与安排。但知。十二时中。平常饮啄。快乐无忧。祇此相期。更无别事。所以古人云。放旷长如痴兀人。他家目有通人爱。上堂。文殊宝剑。得者为尊。乃拈拄杖曰。净因今日恁么。直得千圣路绝。虽然如是。犹是矛盾相攻。不犯锋铓如何运用。良久曰。野蒿自发空临水。江燕初归不见人。参。上堂。太阳东升。烁破大千之暗。诸人若向明中立。犹是影响相驰。若向暗中立。也是藏头露影汉。到这里作么生吐露。良久曰。逢人祇可三分语。未可全抛一片心。参。上堂。世法里面。迷却多少人。佛法里面。醉却多少人。祇如不迷不醉。是甚么人分上事。上堂。言锋才击。义海交深。若用径截一路。各请归堂。上堂。应物现形。如水中月。遂拈起拄杖曰。这个不是物。即今现形也。且道。月在甚么处。良久曰。长空有路还须透。潭底无踪不用寻。击香台下座。上堂。白日东上。白日西落。急如投壶闪寥廓。神龙一举透无边。纤鳞犹向泥中跃。灵𦦨中休凑泊。三岁孩童髽四角。参。上堂。良久。举起拳头曰。握拳则五岳倒卓。展手则五指参差。有时把定佛祖关。有时拓开千圣宅。今日这里相呈。且道。作何使用。拍禅床曰。向下文长。付在来日。

　　临安府灵隐云知慈觉禅师

　　僧问。一佛出世。各坐一华。和尚出世。有何祥瑞。师曰。白云横谷口。曰光前绝后去也。师曰。错。曰大众证明。学人礼谢。师曰。点。问如何是道。师曰。甚么道。曰大道。师曰。欲行千里。一步为初。曰如何是道中人。师曰。西天驻泊此地都监。僧礼拜。师乃吽吽。上堂。日月云霞为天标。山川草木为地标。招贤纳士为德标。闲居趣寂为道标。拈拄杖曰。且道这个是甚么标。会么。拈起则有文有彩。放下则粝粝磕磕。直得不拈不放。又作么生。良久曰。扶过断桥水。伴归无月村。卓一下下座。上堂。秋风起庭梧坠。衲子纷纷看祥瑞。张三李四卖嚣虚。拾得寒山争贱贵。觌面相逢。更无难易。四衢道中。棚栏瓦市。逼塞虚空。普天匝地。任是临济赤肉团上。雪峰南山鳖鼻。玄沙见虎。俱胝举指。一时拈来当面布施更若拟议。千山万水。复曰过。

　　婺州承天惟简禅师

　　僧问。佛与众生。是一是二。师曰。花开满树红。花落万枝空。曰毕竟是一是二。师曰。唯余一朵在。明日恐随风。问如何是吹毛剑。师曰。星多不当月。曰用者如何。师曰。落。曰落后如何。师曰。观世音菩萨。问如何是和尚家风。师曰。理长即就。曰如何领会。师曰。绘雉不成鸡。问开口即失。闭口即丧。未审如何说。师曰。舌头无骨。僧曰。不会。师曰。对牛弹琴。上堂。夫遮那之境界。众妙之玄门。知识说之而莫穷。善财酌之而不竭。文殊体之而寂寂。普贤证之以重重。若也随其法性如云收。碧汉本无一物。若也随其智用如花开。春谷应用无边。虽说遍恒沙。乃同遵一道。且问诸人。作么生是一道。良久曰。白云断处见明月。黄叶落时闻捣衣。参。上堂。莫离盖缠。莫求佛祖。去此二途。以何依怙。江淹梦笔。天龙见虎。古老相传。月不跨五。参。上堂。一刀两段。埋没宗风。师子翻身。拖泥带水。直饶坐断十方不通凡圣。脚跟下好与三十。上堂。拈一放一。妙用纵横。去解除玄。收凡破圣。若望本分草料。大似磨砖作镜。衲僧家合作么生。良久曰。寔。

　　明州九峰鉴韶禅师

　　僧问。承闻。和尚是泐潭嫡子。是否。师曰。是。曰还记得当时得力句否。师曰。记得。曰请举看。师曰。左手握拳右手把笔。上堂。山僧说禅。如蚝蜢吐油。捏着便出。若不捏着一点也无。何故。祇为不曾看读古今因缘。及预先排叠胜妙见知。等候升堂。便磨唇捋觜。将粥饭气。熏炙诸人。凡有一问一答。盖不得已。岂独山僧。看他大通智胜如来。默坐十劫无开口处。后因诸天梵天。及十六王子再三劝请。方始说之。却不是秘惜。祇为不敢埋没诸人。山僧既不埋没诸人。不得道。山僧会升座。参。

　　婺州西塔显殊禅师

　　上堂。黄梅席上数如麻。句里呈机事可嗟。直是本来无一物。青天白日被云遮。参。

　　天台崇善寺用良禅师

　　僧问。三门与自己是同是别。师曰。八两移来作半斤。曰恁么则秋水泛渔舟去也。师曰。东家点灯。西家为甚么却觅油。曰山高月上迟。师曰。道甚么。曰莫瞌睡。师曰。入水见长人。

　　临江军慧力有文禅师

　　上堂。建山寂寞。坐倚城郭。无味之谈。七零八落。以拄杖敲香台下座。

　　福州雪峰象敦禅师

　　僧问。如何是佛。师曰。把火照鱼行。曰如何是法。师曰。唐人译不出。曰。佛法已蒙师指示。未审毕竟事如何。师曰。腊月三十日。

　　南康军云居守亿禅师

　　上堂。马祖才升堂。雄峰便卷席。春风一阵来。满地花狼籍。便下座。

　　瑞州洞山永孚禅师

　　上堂。棒头挑日月。木马夜嘶鸣。拈拄杖曰。云门大师来也。卓一下曰。炊沙作饭。看井作裤。参。

　　令滔首座

　　久参泐潭。潭因问。祖师西来。单传心印。直指人心。见性成佛。子作么生会。师曰。某甲不会。潭曰。子未出家时。作个甚么。师曰。牧牛。潭曰。作么生牧。师曰。早朝骑出去。晚后复骑归。潭曰。子大好不会。师于言下大悟。遂成颂曰。放却牛绳便出家剃除须发着袈裟。有人问我西来意。拄杖横挑啰哩啰。

　　洞山宝禅师法嗣

　　瑞州洞山清辩禅师

　　僧问。百丈得大机。黄檗得大用。未审和尚得个甚么。师便喝。僧亦喝。师便打。僧曰。争奈大众眼何。便归众。师嘘两嘘。

　　北塔广禅师法嗣

　　荆门军玉泉承皓禅师

　　姓王氏。眉州丹棱人也。依大力院出家。登具。后游方参北塔。发明心要。得大自在三昧。制犊鼻裈。书历代祖师名字。乃曰。唯有文殊普贤较些子。且书于带上。故丛林目为皓布裈。元丰间。首众于襄阳谷隐。有乡僧亦效之。师见而诟曰。汝具何道理。敢以为戏事耶。呕血无及耳。寻于鹿门。如所言而逝。张无尽奉使京西南路。就谒之。致开法于郢州大阳。时谷隐主者私为之喜。师受请升座曰。某在谷隐十年。不曾饮谷隐一滴水。嚼谷隐一粒米。汝若不会。来大阳为汝说破。携拄杖下座。傲然而去。寻迁玉泉。有示众曰。一夜雨霶烹。打倒蒲萄棚。知事头首。行者人力。拄底拄。撑底撑。撑撑拄拄到天明。依旧可怜生。自赞粥稀后。坐床窄先卧。耳聩爱高声。眼昏宜字大。冬至示众曰。晷运推移。布裈赫赤。莫怪不洗。无来换替。僧入室次。狗子在室中。师叱一声。狗便出去。师曰。狗却会。你却不会。师示寂。门人围绕。师笑曰。吾年八十一。老死舁尸出。儿郎齐着力。一年三百六十日。言毕而逝。

　　四祖瑞禅师法嗣

　　福州广明常委禅师

　　僧问。知师久蕴囊中宝。今日当场略借看。师曰。看。曰恁么则谢师指示。师曰。等闲垂一钓。容易上钩来。

　　云盖颙禅师法嗣

　　南康军云居文庆海印禅师

　　僧问。如何是函盖乾坤句。师曰。合。曰如何是随波逐浪句。师曰。阔。曰如何是截断众流句。师曰。窄。上堂。道本无为。法非延促。一念万年。千古在日。月白风恬。山青水绿。法法现前。头头具足。祖意教意。非直非曲。要识庐陵米价。会取山前麦熟。以拂子击禅床下座。

　　上方岳禅师法嗣

　　越州东山国庆顺宗禅师

　　上堂。心生则种种法生。心灭则种种法灭。拈起拄杖曰。此个是法。那个是灭底心。若人道得。许你顶门上具眼。其或未然。云暗不知天早晚。雪深难辩路高低。参。

　　金山新禅师法嗣

　　安吉州天圣守道禅师

　　上堂。日月绕须弥。人间分昼夜。南阎浮提人。祇被明暗色空留碍。且道。不落明暗一句作么生道。良久曰。柳色黄金嫩。梨花白雪香。参。上堂。不从一地至一地。寂灭性中宁有位。释迦稽首问然灯。仁者何名为受记。便下座。

　　五灯严统卷第十五
卍新纂续藏经第 81 册 No. 1568 五灯严统(卷10-25)


　　五灯严统卷第十六

　　　　　南岳下十世下

　　雪窦显禅师法嗣

　　越州天衣义怀禅师

　　永嘉乐清陈氏子也。世以渔为业。母梦星殒于屋。乃孕。及产尤多吉祥。儿时坐船尾。父得鱼付师贯之。师不忍。乃私投江中。父怒笞之。师恬然如故。长游京师。依景德寺为童行。天圣中试经得度。谒金銮善叶县省。皆蒙印可。遂由洛抵龙门。复至都下。欲继宗风。意有未决。忽遇言法华。拊师背曰。云门临济去。及至姑苏。礼明觉于翠峰。觉问。汝名甚么。曰义怀。觉曰。何不名怀义。曰当时致得。觉曰。谁为汝立名。曰受戒来十年矣。觉曰。汝行脚费却多少草鞋。曰和尚莫瞒人好。觉曰。我也没量罪过。汝也没量罪过。你作么生。师无语。觉打曰。脱空谩语汉。出去。入室次。觉曰。恁么也不得。不恁么也不得。恁么不恁么总不得。师拟议。觉又打出。如是者数四。寻为水头。因汲水折担忽悟。作投机偈曰。一二三四五六七。万仞峰头独足立。骊龙颔下夺明珠。一言勘破维摩诘。觉闻拊几称善。后七坐道场。化行海内。嗣法者甚众。住后僧问。如何是佛。师曰。布发掩泥。横身卧地。曰意旨如何。师曰。任是波旬也皱眉。曰恁么则谢师指示。师曰西天此土。问学人上来。请师说法。师曰。林间鸟噪。水底鱼行。上堂。须弥顶上不扣金钟。毕钵岩中无人聚会。山僧倒骑佛殿。诸人反着草鞋。朝游檀特。暮到罗浮。拄杖针筒。自家收取。上堂。衲僧横说竖说。未知有顶门上眼。时有僧问。如何是顶门上眼。师曰。衣穿瘦骨露。屋破看星眠。上堂。大众集定。乃曰。上来道个不审。能销万两黄金。下去道个珍重。亦销得四天下供养。若作佛法话会。滴水难消。若作无事商量。眼中着屑。且作么生即是。良久曰。还会么。珍重。上堂。夫为宗师。须是驱耕夫之牛。夺饥人之食。遇贱即贵。遇贵即贱。驱耕夫之牛。令他苗稼丰登。夺饥人之食。令他永绝饥渴。遇贱即贵。握土成金。遇贵即贱。变金成土。老僧亦不驱耕夫之牛。亦不夺饥人之食。何谓。耕夫之牛。我复何用。饥人之食。我复何餐。我也不握土成金。也不变金作土。何也。金是金。土是土。玉是玉。石是石。僧是僧。俗是俗。古今天地。古今日月。古今山河。古今人伦。虽然如此。打破大散关。几个迷逢达磨。上堂。雁过长空。影沉寒水。雁无遗踪之意。水无留影之心。若能如是。方解向异类中行。不用续凫截鹤。夷岳盈壑。放行也。百丑千拙。收来也。挛挛拳拳。用之则。敢与八大龙王斗富。不用。都来不直半分钱。参。上堂。髑髅常干世界。鼻孔摩触家风。芭蕉闻雷开。葵花随日转。诸仁者。芭蕉闻雷开。还有耳么。葵花随日转。还有眼么。若也会得。西天即是此土。若也不会。七九六十三。收。上堂。灵源绝眹。普现色身。法离断常。有无堪示。所以道。尘尘不见佛。刹刹不闻经。要会灵山亲授记。昼见日。夜见星。良久曰。若到诸方不得错举。参。上堂。夜来寒霜凛冽。黄河冻结。陕府铁牛腰折。尽道女娲炼石补天。争奈西北一缺。如今欲与他补却。又恐大地人无出气处。且留这一窍。与大地人出气。参。上堂。虚明自照。不劳心力。上士见之。鬼神茶饭。中下得之。狂心顿息。更有一人。切忌道着。上堂。光透日月。明暗不收。智出圣凡。贤愚不历。所以道。不用低头。思量难得。良久曰。是甚么。上堂。青萝夤缘。直上寒松之顶。白云淡泞。出没太虚之中。何似南山起云。北山下雨。若也会得。甜瓜彻蒂甜。若也不会。苦瓠连根苦。上堂。无边刹境。自他不隔于毫端。且道。妙喜世界不动如来。说甚么法。十世古今。始终不离于当念。祇如威音王佛最初一会。度多少人。若是通方作者。试为道看。良久曰。行路难。行路难。万仞峰头君自看。上堂。枯桑知天风。海水知天寒。金色头陀见处不真。鸡足山中与他看守衣钵。三千大喻。八百小喻。大似泥里洗土块。四十九年。三百六十余会。摩竭提国犹较些子。德山临济虽然丈夫。争似罽宾国王一刀两段。如今若有个人鼻孔辽天。山僧性命何在。良久曰。太平本是将军致。不许将军见太平。喝一喝。下座。僧问。天不能盖。地不能载。未审是甚么人。师曰。掘地深埋。曰此人还受安排也无。师曰。土上更加泥。问牛头未见四祖时如何。师曰。长江无六月。曰见后如何。师曰。一年一度春。室中问僧。无手人能行拳。无舌人解言语。忽然无手人打无舌人。无舌人道个甚么。又曰。蜀魄连宵叫。鵽鸣终夜啼。圆通门大启。何事隔云泥。晚年以疾居池阳杉山庵。门弟子智才住临平之佛日。迎归侍奉。才如苏城未还。师速其归。及踵门。师告之曰。时至。吾行矣。才曰。师有何语示徒。乃说偈曰。红日照扶桑。寒云封华岳。三更过铁围。拶折骊龙角。才问。卵塔已成。如何是毕竟事。师举拳示之。遂就寝。推枕而寂。塔全身寺东之原。崇宁中。谥振宗禅师。

　　越州称心省倧禅师

　　僧问。如何是祖师西来意。师曰。行人念路。僧曰。不会。师曰。紧峭草鞋。上堂。佛种从缘起。是故说一乘。拈拄杖曰。拄杖是缘。那个是佛种。拄杖是一乘法。那个是缘。这里参见释迦老子。了却买草鞋行脚。不得向衲僧门下过。打折汝腰。且道。衲僧据个甚么。良久曰。三十年后。莫孤负人。卓拄杖下座。

　　泉州承天传宗禅师

　　僧问。大用现前不存轨则时如何。师曰。承天今日高竖降旗。僧便喝。师曰。临济儿孙。僧又喝。师便打。问如何是般若体。师曰。云笼碧峤。曰如何是般若用。师曰。月在清池。

　　处州南明日慎禅师

　　僧问。祖意教意。是同是别。师曰。水天影交碧。曰毕竟是同是别。师曰。松竹声相寒。

　　舒州投子法宗禅师(时称道者)

　　僧问。如何是道者家风。师曰。袈裟裹草鞋。曰意旨如何。师曰。赤脚下桐城。

　　天台宝相蕴观禅师

　　僧问。如何是佛。师曰。堂堂八尺余。

　　岳州君山显升禅师

　　上堂。大方无外。含裹十虚。至理不形。圆融三际。高超名相。妙体全彰。迥出古今。真机独露。握骊珠而鉴物。物物流辉。掷宝剑以挥空。空空绝迹。把定则摩竭掩室。净名杜词。放行则拾得摇头。寒山拊掌。且道。是何人境界。拈拄杖卓一下曰。瞬目扬眉处。凭君子细看。

　　平江府水月寺惠金典座

　　依明觉于雪窦。闻举须弥山话。默有契。一日欲往讯。遇之殿轩。觉问。汝名甚么。曰。惠金。觉曰。阿谁惠汝金。曰容少间去方丈致谢。觉曰。即今聻。曰这里容和尚不得。

　　修撰曾会居士

　　幼与明觉同舍。及冠异途。天禧间。公守池州。一日会于景德寺。公遂引中庸大学。参以楞严。符宗门语句。质明觉。觉曰。这个尚不与教乘合。况中庸大学邪。学士要径捷理会此事。乃弹指一下曰。但恁么荐取。公于言下领旨。天圣初。公守四明。以书币迎师补雪窦。既至。公曰。某近与清长老。商量赵州勘婆子话。未审。端的有勘破处也无。觉曰。清长老道个甚么。公曰。又与么去也。觉曰。清长老且放过一着。学士还知天下衲僧。出这婆子圈䙡不得么。公曰。这里别有个道处。赵州若不勘破。婆子一生受屈。觉曰。勘破了也。公大笑。

　　延庆荣禅师法嗣

　　庐山圆通居讷祖印禅师

　　梓州人。姓蹇氏。生而英特。读书过目成诵。十一出家。十七试法华得度。受具。后肄业讲肆。耆年多下之。会禅者南游回。力勉其行。于是遍参荆楚间。迄无所得。至襄州洞山。留止十年。因读华严论有省。后游庐山。道价日起。由归宗而迁圆通。仁庙闻其名。皇祐初。诏住十方净因禅院。师称目疾不能奉诏。有旨令举自代。遂举大觉琏。应诏及引对问佛法大意称旨。天下贤师知人也。僧问。祖刹重兴时如何。师曰。人在破头山。曰一朝权在手。师便打。

　　百丈映禅师法嗣

　　临安府慧因怀祥禅师

　　上堂。南山高。北山低。日出东方夜落西。白牛上树觅不得。乌鸡入水大家知。且道觅得后又如何。良久曰。堪作甚么。

　　临安府慧因义宁禅师

　　僧问。佛未出世时如何。师曰。摩耶夫人。曰出世后如何。师曰。悉达太子。

　　南华缘禅师法嗣

　　齐州兴化延庆禅师

　　上堂。言前荐得。孤负平生。句后投机。全乖道体。离此二途。祖宗门下。又且如何。良久曰。眼里瞳儿吹木笛。

　　韶州宝寿行德禅师

　　冬日在南华受请。示众曰。新冬新宝寿。言是旧时言。若会西来意。波斯上舶船。

　　韶州白虎山守升禅师

　　僧问。如何是佛。师曰。有眼无鼻孔。

　　北禅贤禅师法嗣

　　潭州兴化绍铣禅师

　　上堂。拈拄杖曰。一大藏教。是拭不净故纸。超佛越祖之谈。是诳𧬵闾阎汉。若论衲僧门下。一点也用不得。作么生是衲僧门下事。良久曰。多虚不如少实。击香台下座。

　　洪州法昌倚遇禅师

　　漳州林氏子。幼弃家依郡之崇福得度。有大志自受具。游方名著丛席。浮山远和尚尝指谓人曰。此后学行脚样子也。参北禅。禅问。近离甚处。师曰。福严。禅曰。思大鼻孔长多少。师曰。与和尚当时见底一般。禅曰。汝道我见时长多少。师曰。和尚大似不曾到福严。禅曰。学语之流。又问。来时马大师安乐否。师曰。安乐。禅曰。向汝道甚么。师曰。教和尚莫乱统。禅曰。念汝新到。不能打得你。师曰。某甲亦放和尚过。茶罢。禅问。乡里甚处。师曰。漳州。禅曰。三平在彼作甚么。师曰。说禅说道。禅曰。年多少。师曰。与露柱齐年。禅曰。有露柱且从。无露柱年多少。师曰。无露柱一年也不少。禅曰。夜半放乌鸡。师留北禅。最久。于是师资敲唱。妙出一时。晚至西山。眷双岭。深邃栖息。三年始应法昌之请。师在双岭受请。与英胜二首座相别。曰三年聚首。无事不知。检点将来。不无渗漏。以拄杖昼一画曰。这个即且止。宗门事作么生。英曰。须弥安鼻孔。师曰。恁么则。临崖看浒眼。特地一场愁。英曰。深沙努眼睛。师曰。争奈圣凡无异路。方便有多门。英曰。铁蛇钻不入。师曰。这般汉有甚共语处。英曰。自缘根力浅。莫怨太阳春。却画一画曰。宗门事且止。这个事作么生。师便掌。英曰。这漳州子。莫无去就。师曰。你这般见解。不打更待何时。又打。英曰。也是老僧招得。上堂。祖师西来。特唱此事。祇要时人知有。如贫子衣珠。不从人得。三世诸佛。祇是弄珠底人。十地菩萨。祇是求珠底人。汝等正是竛竮乞丐。怀宝迷邦。灵利汉。才闻举着。眨上眉毛。便知落处。若更踏步向前。不如策杖归山去。长啸一声烟雾深。示众。我要一个不会禅底作国师。上堂。汝若退身千尺。我便当处生芽。汝若觌面相呈。我便藏身露影。汝若春池拾砾。我便撒下明珠。直得。水洒不着。风吹不入。如个无孔铁锤相似。且道。法昌还有为人处也无。良久曰。利刀割肉疮犹合。恶语伤人恨不销。上堂。春山青春水绿。一觉南柯梦初足。携筇纵步出松门。是处桃英香馥郁。因思昔日灵云老。三十年来无处讨。如今竞爱摘杨花。红香满地无人扫。上堂。拈起拄杖曰。我若拈起。你便唤作先照后用。我若放下。你便唤作先用后照。我若掷下。你便唤作照用同时。忽然不拈不放。你向甚么处卜度。直饶会得倜傥分明。若遇临济德山。便须脑门着地。且道伊有甚么长处。良久曰。曾经大海休夸水。除却须弥不是山。上堂。夜半乌鸡谁捉去。石女无端遭指注。空王令下急搜求。唯心便作军中主。云门长驱。沩山队伍。列五位枪旗。布三玄戈弩。药山持刀。青原荷斧。石巩弯弓。禾山打鼓。阵排雪岭长蛇。兵屯黄檗飞虎。木马带毛烹。泥牛和角煮。赏三军犒师旅。打葛藤分露布。截海飏尘。横山簸土。击玄关除徼路。多少平人受辛苦。无边刹海竞纷纷。三界圣凡无觅处。无觅处。还知否。昨夜云收天宇宽。依然带月啼高树。上堂。闲来祇么坐。拍手谁赓和。回头忽见簸箕星。水墨观音解推磨。拍手一下曰。还会么八十翁翁虽皓首看看不见老人容上堂法昌今日开炉。行脚僧无一个。唯有十八高人。缄口围炉打坐。不是规矩严难。免见诸人话堕。直饶口似秤锤。未免灯笼勘破。不知道绝功勋。妄自修因证果。喝曰。但能一念回光。定脱三乘羁锁。黄龙南禅师至。上堂。拏云攫浪数如麻。点着铜睛眼便花。除却黄龙头角外。自余浑是赤斑蛇。法昌小刹。路远山遥。景物萧疏。游人罕到。敢谓黄龙禅师曲赐光临不唯泉石生辉。亦乃人天欣悦。然云行雨施。自古自今。其奈炉鞴之所钝铁尤多。良医之门病者愈甚。瘥病须求灵药。销顽必藉金锤。法昌这里有几个垛根阿师。病者病在膏肓。顽者顽入骨髓。若非黄龙老汉到来。总是虚生浪死。拈拄杖曰。要会么。打面还他州土麦。唱歌须是帝乡人。僧问。古镜未磨时如何。师曰。却须磨取。曰未审。如何下手。师曰。镜在甚么处。僧遂作一圆相。师便打曰。这漆桶。碌砖也不识。师与感首座岁夜吃汤次。座曰。昔日北禅分岁。曾烹露地白牛。和尚今夜分岁。有何施设。师曰。腊雪连山白。春风透户寒。座曰。大众吃个甚么。师曰。莫嫌冷淡无滋味。一饱能消万劫饥。座曰。未审。是甚么人置办。师曰。无惭愧汉。来处也不知。英胜二首座到山相访。英曰。和尚寻常爱点检诸方。今日因甚么却来古庙里作活计。师曰。打草祇要蛇惊。英曰。莫涂糊人好。师曰。你又刺头入胶盆。作甚么。英曰。古人道。我见两个泥牛斗入海。所以住此山。未审。和尚见个甚么。师曰。你他时异日有把茆盖头人或问。你作么生祇对。英曰。山头不如岭尾。师曰。你且道。还当得住山事也无。英曰。使钁不及拖犁。师曰。还曾梦见古人么。英曰。和尚作么生。师展两手。英曰。鰕跳不出斗。师曰。休将三寸烛。拟比太阳辉。英曰。争奈公案见在。师曰。乱统禅和如麻似粟。龙图徐公禧。布衣时与师往来。为法喜之游。师将化。前一日作偈遗之曰。今年七十七。出行须择日。昨夜问龟哥。报道明朝吉。徐览偈。耸然邀灵源清禅师同往。师方坐寝室。以院务诫知事曰。吾住此山二十三年。护惜常住每自莅之。今行矣。汝辈着精彩。言毕举拄杖曰。且道这个分付阿谁。徐与灵源皆屏息。遂掷杖。投床枕臂而化。

　　福州广因择要禅师

　　上堂。王临宝位。胡汉同风。纽半破三。佛殿倒卓。藏身句即不问你。透出一字作么生道。拈拄杖曰。春风开竹户。夜雨滴花心。上堂。古者道。祇恐为僧心不了。为僧心了总输僧。且如何是诸上座了底心。良久曰。渔翁睡重春潭阔。白鸟不飞舟自横。僧问。如何是祖师西来意。师曰。长安东。洛阳西。问如何是佛。师曰。福州橄榄两头尖。问佛未出世时如何。师曰。隈岩傍壑。曰出世后如何。师曰。前山后山。

　　开先暹禅师法嗣

　　南康军云居山了元佛印禅师

　　饶州浮梁林氏子。诞生之时祥光上烛。须发爪齿宛然具体。风骨爽㧞。孩孺异常。发言成章。语合经史。闾里先生。称曰神童。年将顶角。博览典坟。卷不再舒。洞明今古。才思俊迈。风韵飘然。志慕空宗。投师出家。试经圆具。感悟夙习。即遍参寻。投机于开先法席。出为宗匠。九坐道场。四众倾向。名动朝野。神宗赐高丽磨衲。金钵。以旌师德。僧问。如何是佛。师曰。木头雕不就。曰恁么则。皆是虚妄也。师曰。梵音深远。令人乐闻。问如何是诸佛说不到底法。师曰。蚁子解寻腥处走。苍蝇偏向臭边飞。曰学人未晓。请师再指。师曰。九万里鹏从海出。一千年鹤远天归。问达磨面壁意旨如何。师曰。闭口深藏舌。曰学人未晓。师曰。一言已出。驷马难追。问大修行人还入地狱也无。师曰。在里许。曰大作业人。还上天堂也无。师曰。鰕跳不出斗。曰恁么则。镬汤炉炭吹教灭。剑树刀山喝使摧。师曰。自作自受。乃曰。适来禅客出众礼拜。各以无量珍宝布施大众。又于面门上放大光明。照耀乾坤。令诸人普得相见。于此明得。可谓十方诸佛各坐其前。常为劳生演说大法。岂假山僧重重注破。如或未然。不免横身徇物。乃横按拄杖曰。万般草木根苗异。一得春风便放花。上堂。寒。寒风撼。竹声干。水冻鱼行涩。林疏鸟宿难。早是严霜威重。那堪行客衣单。休思紫陌山千朵。且拥红炉火一攒。放下茱萸空中竹橛。倒却迦叶门前刹竿。直下更云不会。算来也太无端。参。师一日与学徒入室次。适东坡居士到面前。师曰。此间无坐榻。居士来此作甚么。士曰。暂借佛印四大为坐榻。师曰。山僧有一问。居士若道得。即请坐。道不得。即输腰下玉带子。士欣然曰。便请。师曰。居士适来道。暂借山僧四大为坐榻。祇如山僧。四大本空。五阴非有。居士向甚么处坐。士不能答。遂留玉带。师却赠以云山衲衣。士乃作偈曰。百千灯作一灯光。尽是恒沙妙法王。是故东坡不敢惜。借君四大作禅床。病骨难堪玉带围。钝根乃落箭锋机。会当乞食歌姬院。夺得云山旧衲衣。此带阅人如传舍。流传到我亦悠哉。锦袍错落犹相称。乞与佯狂老万回。

　　东京智海本逸正觉禅师

　　僧问。古镜未磨时如何。师曰。青青河畔草。曰磨后如何。师曰。郁郁园中柳。曰磨与未磨。是同是别。师曰。同别且置。还我镜来。僧拟议。师便喝。上堂。开口是。合口是。眼下无妨更着鼻。开口错。合口错。眼与鼻孔都拈却。佛也打。祖也打。真人面前不说假。佛也安。祖也安。衲僧肚皮似海宽。此乃一出一入。半合半开。是山僧寻常用底。敢问诸禅德。刹竿因甚么头指天。力士何故揎起拳。良久曰。参。上堂。拈拄杖曰。这拄杖。在天也与日月并明。在地也与山河同固。在王侯也以代蒲鞭。在百姓也防身御恶。在衲僧也昼横肩上。渡水穿云。夜宿旅亭。撑门拄户。且道在山僧手里用作何为。要会么。有时放步东湖上。与僧遥指远山青。击禅床下座。上堂。忆得老僧。年七岁时。于村校书处。得一法门。超情离见。绝妙绝玄。爰自染神。逾六十载。今日辄出。普告大众。若欲传持。宜当谛听。遂曰。寒原耕种罢。牵犊负薪归。此夜一炉火。浑家身上衣。诸禅德逢人不得错举。上堂。古者道。接物利生绝妙。外甥终是不肖。他家自有儿孙。将来应用恰好。诸禅德还会么。菜园墙倒晴方筑。房店篱穿雨过修。院宇漏时随分整。儿孙大小尽风流。上堂。举暹和尚道。寒寒。地炉火暖。闲坐蒲团。说迦叶不是。谈达磨无端此也彼也。必然一般。师召大众曰。迦叶甚处不是。达磨那里无端。若检点得出。彼之二老一场懡㦬。若点检不出。三十年后莫道不被人瞒好。上堂。我有这一着。人人口里嚼。嚼得破者速须吐却。嚼不破者。翻成毒药。乃召诸禅德。作甚么滋味。试请道看。良久曰。医王不是无方义。千里苏香象不回。道士问。如何是道。师曰。龙吟金鼎。虎啸丹田。曰如何是道中人。师曰。吐故纳新。曰道与道中人相去多少。师曰。骨鹤颠崖上。冲天昧米民。

　　越州天章元楚宝月禅师

　　僧问。如何是佛法大意。师曰。一年三百六十日。曰便恁么会时如何。师曰。迢迢十万不是远。上堂。鼓声错落。山色崔嵬。本既不有。甚处得来。良久曰。高着眼。

　　钦山勤禅师法嗣

　　鼎州梁山圆应禅师

　　僧问。如何是超佛越祖之谈。师曰。吃粥吃饭。

　　南岳下十一世

　　云居舜禅师法嗣

　　金陵蒋山法泉佛慧禅师

　　随州时氏子。僧问。古人说不到处。请师说。师曰。夫子入太庙。曰学人未晓。师曰。春暖柳条青。问如何是急切一句。师曰。火烧眉毛。问祖师面壁。意旨如何。师曰。撑天拄地。曰便恁么去时如何。师曰。落七落八。问二祖立雪齐腰。意旨如何。师曰。三年逢一闰。曰为甚么付法传衣。师曰。村酒足人酤。问莲华未出水时如何。师曰。西瞿耶尼。曰出水后如何。师曰。泗州大圣。问如何是祖师西来意。师曰。发长僧貌丑。曰未审意旨如何。师曰。闭户怕天寒。问南禅结夏。为甚么却在蒋山解。师曰。众流逢海尽。曰恁么则。事同一家。师曰。梦里到家乡。上堂。来不来。去不去。脚下须弥山。脑后擎天柱。大藏不能宣。佛眼不能觑。诸禅德。渐老逢春解惜春。昨夜飞花落无数。上堂。画一圆相以手拓起曰。诸仁者还见么。团团离海峤。渐渐出云衢。诸人若也未见。莫道南明长老措大相。却于宝华王座上。念中秋月诗。若也见得。此夜一轮满。清光何处无。上堂。要去不得去。要住不得住。打破大散关。脱却娘生裤。诸仁者。若到腊月三十日。且道。用个甚么。良久曰。柳絮随风。自西自东。上堂。古人恁么。南禅不恁么。古人不恁么。南禅却恁么。大众还委悉么。王婆衫子短。李四帽檐长。圣节上堂。拈拄杖击法座一下曰。以此功德。祝延圣寿。便下座。上堂。时人欲识南禅路。门前有个长松树。脚下分明不较多。无奈行人恁么去。莫恁去。急回顾。楼台烟锁钟鸣处。师因雪下上堂。召大众曰。还有过得此色者么。良久曰。文殊笑普贤嗔。眼里无筋一世贫。相逢尽道休官去。林下何曾见一人。上堂快人一言。快马一鞭。若更眼睛定动。未免纸裹麻缠。脚下是地。头上是天。不信但看八九月。纷纷黄叶满山川。师晚奉诏住大相国智海禅寺。问众曰。赴智海留蒋山。去就孰是。众皆无对。师索笔书偈曰。非佛非心徒拟议。得皮得髓谩商量。临行珍重诸禅侣。门外千山正夕阳。书毕坐逝。

　　明州天童澹交禅师

　　僧问。临云阁耸。太白峰高。到这里如何进步。师曰。但寻荒草际。莫问白云深。曰未审。如何话会。师曰。寒山逢拾得。两个一时痴。曰向上宗乘又且如何举唱。师曰。前言不及后语。上堂。也大奇。也大差。十个指头八个罅。由来多少分明。不用钻龟打瓦。便下座。

　　建州崇梵余禅师

　　僧问。临济喝。少遇知音。德山棒。难逢作者。和尚今日作么生。师曰。山僧被你一问。直得退身三步。脊背汗流。曰作家宗师。今日遭遇。师曰。一语伤人。千刀搅腹。僧以手画一画曰。争奈这个何。师曰。草贼大败。问恁么来底人。师还接否。师曰。孤峰无宿客。曰不恁么来底人。师还接否。师曰。滩峻不留船。曰恁么不恁么则且置。穿过髑髅一句作么生。师曰。堪笑亦堪悲。上堂。直须向黑豆未生芽时构取。良久召大众曰。剑去远矣。

　　处州慈云院修慧圆照禅师

　　上堂。片月浸寒潭。微云满空碧。若于达道人。好个真消息。还有达道人么。微云穿过你髑髅。片月触着你鼻孔。珍重。

　　大沩宥禅师法嗣

　　庐山归宗慧通禅师

　　僧问。如何是函盖乾坤句。师曰。日出东方夜落西。曰如何是截断众流句。师曰。铁山横在路。曰如何是随波逐浪句。师曰。船子下杨州。问如何是尘尘三昧。师曰。灰飞火乱。问如何是佛法大意。师曰。黄河水出昆仑觜。问十二时中如何履践。师曰。铁牛步春草。问只履西归当为何事。师曰。为缘生处乐。不是厌他乡。曰如何是当面事。师曰。眼下鼻头垂。上堂。心随相起。见自尘生。了见本心。知心无相。即十方刹海念念圆明。无量法门心心周匝。夫如是者。何假觉城东际参见文殊。楼阁门开方亲弥勒。所以道。一切法门无尽海。同会一法道场中。拈起拄杖曰。这个是一法。那个是道场。这个是道场。那个是一法。良久曰。看看。拄杖子穿过诸人髑髅。须弥山拶破诸人鼻孔。击香台一下曰。且向这里会取。上堂。从无入有易。从有入无难。有无俱尽处。且莫自颟顸。举来看。寒山拾得礼丰干。

　　安州大安兴教慧宪禅师

　　上堂。我有一条拄杖。寻常将何比况。采来不在南山。亦非昆仑西嶂。拈起满目光生。放下骊龙缩项。同徒若也借看。卓出人中之上。击香台下座。

　　育王琏禅师法嗣

　　临安府佛日净慧戒弼禅师

　　僧问。如何是毗卢印。师曰。草鞋踏雪。曰学人不会。师曰。步步成踪。

　　福州天宫慎徽禅师

　　上堂。八万四千波罗密门。门门长开。三千大千微尘诸佛。佛佛说法。不说有。不说无。不说非有非无。不说亦有亦无。何也。离四句绝百非。相逢举目少人知。昨夜霜风漏消息。梅花依旧。缀寒枝。

　　灵隐知禅师法嗣

　　临安府灵隐正童圆明禅师

　　僧问。如何是道。师曰。夜行莫踏白。曰如何是道中人。师曰。黄张三黑李四。

　　承天简禅师法嗣

　　婺州智者山利元禅师

　　上堂。拈拄杖曰。大用现前不存轨则。东方一指。乾坤肃静。西方一指。瓦解冰消。南方一指。南斗作窜。北方一指。北斗潜藏。上方一指。筑着帝释鼻孔。下方一指。穿过金刚水际。诸人面前一指。成得甚么边事。良久。卓一下曰。路上指奔鹿。门前打犬儿。

　　九峰韶禅师法嗣

　　明州大梅法英祖镜禅师

　　本郡张氏子。弃儒试经。得度肄讲延庆。凡义学有困于宿德。辄以诘师。师纵辞辨之。为众所敬。忽曰。名相迂曲。岂吾所宗哉。乃参九峰。峰见器之。与语若久在丛席。因痛劄之。师领旨。自尔得誉。住后上堂。三十六旬之始。七十二候之初。末后句。则且置。祇如当头一句。又作么生道。拈拄杖曰。岁朝把笔。万事皆吉。急急如律令。大众。山僧恁么举唱。且道。还有祖师意也无。良久曰。记得东村黑李四。年年亲写在门前。卓拄杖下座。宣和初。敕天下僧尼为德士。虽主法聚议。无一言以回上意。师肆笔解老子诣进。上览谓近臣曰。法英道德经解言简理。诣于古未有。宜赐入道藏流行。仍就赐冠佩坛诰。不知师意者。往往以其为佞谀。明年秋。诏复天下僧尼。师独无改志。至绍兴初。晨起戴桦皮冠。披鹤氅。执象简。穿朱履。使击鼓集众升座。召大众曰。兰芳春谷菊秋篱。物必荣枯各有时。昔毁僧尼专奉道。后平道佞复僧尼。且道。僧尼形相作么生。复取冠示众曰。吾顶从来似月圆。虽冠其发不成仙。今朝抛下无遮障。放出神光透碧天。掷之于地。随易僧服。提鹤氅曰。如来昔日贸皮衣。数载惭将鹤氅披。还我丈夫调御服。须知此物不相宜。掷之。举象简曰。为嫌禅板太无端。岂料遭他象简瞒。今日因何忽放下。普天致仕老仙官。掷之。提朱履曰。达磨𢹂将一只归。儿孙从此赤脚走。借他朱履代麻鞋。休道时难事掣肘。化鹏未遇不如鹍。画虎不成反类狗。掷之。横拄杖曰。今朝拄杖化为龙。分破华山千万重。复倚肩曰。珍重佛心真圣主。好将尧德振吾宗。掷下拄杖。敛目而逝。

　　玉泉皓禅师法嗣

　　郢州林溪兴教文庆禅师

　　上堂。六六三十六。东方甲乙木。嘉州大像出关来。陕府铁牛入西蜀。参。

　　夹山遵禅师法嗣

　　江陵福昌信禅师

　　僧问。一花开五叶。如何是第一叶。师提起坐具。僧曰。云生片片。雨点霏霏。师曰。不痛不知伤。僧曰。这个犹是风生雨意。如何是第一叶。师将坐具摵一摵。僧拍掌。师曰。一任𨁝跳。问如何是佛。师曰。东家儿郎。西家织女。僧曰。学人不会。师曰。掷笔抛梭。上堂。召大众。众举头。师曰。南山风色紧。便下座。

　　天衣怀禅师法嗣

　　东京慧林宗本圆照禅师

　　常州无锡管氏子。体貌厖硕。所事淳厚。年十九依姑苏承天永安道升禅师出家。巾侍十载。剃度受具。又三年礼辞。游方至池阳谒振宗。宗举。天亲从弥勒内宫而下。无著问云。人间四百年。彼天为一昼夜。弥勒于一时中。成就五百亿天子。证无生法忍。未审。说甚么法。天亲曰。祇说这个法。如何是这个法。师久而开悟。一日室中问师。即心即佛时如何。曰杀人放火。有甚么难。于是名播寰宇。漕使李公复圭命师开法瑞光。法席日盛。武林守陈公襄。以承天兴教二刹命师择居。苏人拥道遮留。又以净慈坚请。移文谕道俗曰。借师三年。为此邦植福。不敢久占。道俗始从。元丰五年。神宗皇帝下诏。辟相国寺六十四院为八禅二律。召师为慧林第一祖。既至上遣使问劳。阅三日传旨。就寺之三门为士民演法。翌日召对延和殿。问道赐坐。师即跏趺。帝问。卿受业何寺。奏曰。苏州承天永安。帝大悦赐茶。师即举盏长吸。又荡而撼之。帝曰。禅宗方兴。宜善开导。师奏曰。陛下知有此道。如日照临。臣岂敢自怠。即辞退。帝目送之。谓左右曰。真福慧僧也。后帝登遐。命入福宁殿说法。以老乞归林下。得旨任便。云游州郡。不得抑令住持。击鼓辞众。说偈曰。本是无家客。那堪任意游。顺风加橹棹。船子下扬州。既出都城。王公贵人送者车骑相属。师临别诲之曰。岁月不可把玩。老病不与人期。唯勤修勿怠。是真相为。闻者莫不感涕。晚居灵岩。其嗣法传道者。不可胜纪。僧问。如何是祖师西来意。师曰。韩信临朝。曰中下之流如何领会。师曰。伏尸万里。曰。早知今日事。悔不慎当初。师曰。三皇冢上草离离。问上是天下是地。未审。中间是甚么物。师曰。山河大地。曰恁么则谢师答话。师曰。大地山河。曰和尚何得瞒人。师曰。却是老僧罪过。上元日僧问。千灯互照。丝竹交音。正恁么时。佛法在甚么处。师曰。谢布施。曰莫便是和尚为人处也无。师曰。大似不斋来。上堂。于一毫端现宝王刹。坐微尘里转大法轮。拈起拄杖曰。这个是尘。作么生说个转法轮底道理。山僧今日不惜眉毛。与汝诸人说破。拈起也。海水腾波须弥岌峇。放下也。四海晏清乾坤肃静。敢问诸人。且道拈起即是。放下即是。当断不断。两重公案。击禅床下座。上堂。看看。烁烁瑞光。照大千界。百亿微尘国土。百亿大海水。百亿须弥山。百亿日月。百亿四天下。乃至微尘刹土。皆于光中一时发现。诸仁者还见么。若也见得。许汝亲在瑞光。若也不见。莫道瑞光不照好。参。上堂。头圆像天。足方似地。古貌棱层。丈夫意气。趯倒须弥。踏翻海水。帝释与龙王无著身处。乃拈拄杖曰。却来拄杖上迴避。咄。任汝神通变化。究竟须归这里。以拄杖卓一下。师全身塔于苏之灵岩。

　　东京法云寺法秀圆通禅师

　　秦州陇城辛氏子。母梦。老僧托宿。觉而有娠。先是。麦积山老僧与应干寺鲁和尚者善。尝欲从鲁游方。鲁老之既去。绪语曰。他日当寻我竹铺坡前铁场岭下。鲁后闻其所俄有儿生。即往观焉。儿为一笑。三岁愿随鲁归。遂从鲁姓。十九试经圆具。励志讲肆。习圆觉华严。妙入精义。因闻无为军铁佛寺怀禅师法席之盛。径往参谒。怀问曰。座主讲甚么经。师曰。华严。曰华严以何为宗。师曰。法界为宗。曰法界以何为宗。师曰。以心为宗。曰心以何为宗。师无对。怀曰。毫𨤲有差。天地悬隔。汝当自看。必有发明。后闻僧举白兆参报慈情未生时如何。慈曰。隔。师忽大悟。直诣方丈陈其所证。怀曰。汝真法器。吾宗异日在汝行矣。初住龙舒四面。后诏居长芦法云为鼻祖。神宗皇帝上仙。宣就神御前说法。赐圆通号。僧问。不离生死而得涅槃。不出魔界而入佛界。此理如何。师曰。赤土茶牛奶。曰谢师答话。师曰。你话头道甚么。僧拟议。师便喝。问阳春二三月。万物尽生芽。未审道芽还增长也无。师曰。自家看取。曰莫便是指示处么。师曰。芭蕉高多少。曰野火烧不尽。春风吹又生。师曰。这个是白公底。你底作么生。曰且待别时。师曰。看你道不出。上堂。看风使帆。正是随波逐浪截断众流。未免。依前渗漏。量才补职。宁越短长。买帽相头。难得恰好。直饶上不见天。下不见地。东西不辩。南北不分。有甚么用处。任是纯钢打就。生铁铸成。也须额头汗出。总不恁么如何商量。良久曰。赤心片片谁知得。笑杀黄梅石女儿。上堂。山僧不会巧说。大都应个时节。相唤吃碗茶汤。亦无祖师妙诀。禅人若也未相谙。踏着秤锤硬似铁。上堂。秋云秋水。青山满目。这里明得。千足万足。其或未然。道士倒骑牛。参。上堂。寒雨细。朔风高。吹沙走石。㧞木鸣条。诸人尽知有。且道。风作何色。若识得去。许你具眼。若也不识。莫怪相瞒。参。上堂。少林九年冷坐。却被神光觑破。如今玉石难分。祇得麻缠纸裹。还会么。笑我者多。哂我者少。上堂。衲僧家高揖释迦不拜弥勒。未为分外。祇如半偈亡躯。一句投火。又图个甚么。良久曰。彼彼住山人。何须更说破。师示疾。谓众曰。老僧六处住持。有烦知事首座。大众今来。四大不坚。火风将散。各宜以道自安。无违吾嘱遂曰。来时无物去时空。南北东西事一同。六处住持无所补。师良久。监寺惠当进曰。和尚何不道末后句。师曰。珍重珍重。言讫而逝。

　　东京相国慧林院若冲觉海禅师

　　江宁府钟氏子。上堂。碧落静无云。秋空明有月。长江莹如练。清风来不歇。林下道人幽。相看情共悦。诸仁者。适来道个清风明月。犹是建化门中事。作么生是道人分上事。良久曰。闲来石上观流水。欲洗禅衣未有尘。上堂。无边义海。咸归顾眄之中。万象形容。尽入照临之内。你诸人筑着磕着。因甚么却不知。良久曰。莫怪山僧太多事。光阴如箭急相催。珍重。

　　真州长芦应夫广照禅师

　　滁州蒋氏子。僧问。古者道。如来禅即许老兄会。祖师禅未梦见在。未审如来禅与祖师禅。是同是别。师曰。一箭过新罗。僧拟议。师便喝。问识得衣中宝时如何。师曰。你试拈出看。僧展一手。师曰。不用指东画西。宝在甚么处。曰争奈学人用得。师曰。你试用看。僧拂坐具一下。师曰。众人笑你。上堂。召众曰。江山绕槛。宛如水墨屏风。殿阁凌空。丽若神仙洞府。森罗万象海印交参。一道神光更无遮障。诸人还会么。良久曰。寥寥天地间。独立望何极。参。上堂。顾大众曰。这个为甚么。拥不聚。拨不散。风吹不入。水洒不着。火烧不得。刀斫不断。是个甚么。众中莫有钉觜铁舌底衲僧。试为山僧定当看。还有么。良久曰。若无。山僧今日失利。久立。

　　临安府佛日智才禅师

　　台州人。僧问。如何是道。师曰。水冷生冰。曰如何是道中人。师曰。春雪易消。曰如何谈论。师鸣指一下。问东西密相付。为甚么众人皆知。师曰。春无三日晴。曰特伸请益。师曰。拖泥带水。曰学人到这里却不会。师曰。贼身已露。上堂。城里暄繁。空山寂静。然虽如此。动静一如。死生不二。四时轮转。物理湛然。夏不去而秋自来。风不凉而人自爽。今也古也。不改丝毫。谁少谁多。身无二用。诸禅德。既身无二用。为甚么龙女现十八变。君不见。弄潮须是弄潮人。珍重。上堂。风雨萧骚。塞汝耳根。落叶交加。塞汝眼根。香臭丛杂。塞汝鼻根。冷热甘甜。塞汝舌根。衣绵温冷。塞汝身根。颠倒妄想。塞汝意根。诸禅德。直饶汝翻得转。也是平地骨堆。参上堂。严风刮地。大野清寒。万里草离衰。千山树黯黪。苍鹰得势。俊鹘横飞。颇称衲僧。钵囊高挂。独步遐方。似猛将出荒郊。临机须扣敌。今日还有么。良久曰。匣中宝剑。袖里金锤。幸遇太平。挂向壁上。参上堂。诸禅德。还知么。山僧生身父母一时丧了。直是无依倚处。以手捶胸曰。苍天苍天。复顾大众良久曰。你等诸人。也是铁打心肝。便下座。上堂。举柏树子话。师曰。赵州庭柏。说与禅客。黑漆屏风。松椤亮隔。僧问。如何是无为。师曰。山前雪半消。曰请师方便。师曰。水声转呜咽。

　　北京天钵寺重元文慧禅师

　　青州千乘孙氏子。母梦。于佛前吞一金果。后乃诞。师相仪殊特。迥异群童。十七出家。冠岁圆具。初游讲肆。颇达宗教。尝晏坐古室。忽闻空中有告师。学上乘者。无滞于此。惊骇出视。杳无人迹。翌日客至。出寒山集。师一览之。即慕参玄。至天衣法席。遇众请益。豁然大悟。衣印可曰。此吾家千里驹也。出世后。僧问。如何是禅。师曰。入笼入槛。僧拊掌。师曰。跳得出是好手。僧拟议。师曰。了。问如何是透法身句。师曰。上是天。下是地。上堂。冬不受寒。夏不受热。身上衣。口中食。应时应节。既非天然。自然。尽是人人膏血。诸禅德。山僧恁么说话。为是世法。为是佛法。若也择得。分明万两黄金亦消得。喝一喝。上堂。福胜一片地。行也任你行。住也任你住。步步踏着始知落处。若未然者。直须退步脚下看取。咄上堂。古今天地。万象森然。岁岁秋收冬藏。人人道我总会。还端的也无。直饶端的。比他鸡足峰前。是甚么闲事。良久曰。今朝十月初旬。天寒不得普请。参。师四易名蓝。缁白仰重。示寂正盛暑中。清风透室。异香馥郁。茶毗烟焰到处获舍利五色。太师文公彦博以上赐白琉璃瓶贮之。藉以锦褥躬葬于塔。居士何震所获。额骨齿牙舍利别创浮图。

　　台州瑞岩子鸿禅师

　　本郡吴氏子。僧问。如何是道。师曰。开眼觑不见。问法尔不尔。如何指南。师曰。话堕也。曰。乞师指示。师。呵呵大笑。上堂。一不守二不向。上下四维无等量。大洋海里泛铁船。须弥顶上翻鲸浪。临济缩却舌头。德山阁却拄杖。千古万古独巍巍。留与人间作榜样。

　　庐山栖贤智迁禅师

　　僧问。一问一答。尽是建化门庭未审。向上更有事也无。师曰。有曰。如何是向上事。师曰。云从龙风从虎。曰恁么则。龙得水时添意气。虎逢山则长威狞。师曰。兴云致雨又作么生。僧便喝。师曰。莫更有在。僧拟议。师咄曰。念话杜家。问如何是本来心。师曰。拆东篱补西壁。曰恁么则今日斋宴。师曰。退后着。上堂。闻佛法二字。早是污我耳目。诸人未跨法堂门。脚跟下好与三十棒。虽然如是。山僧今日也是为众竭力。珍重。上堂。是甚么物。得恁顽顽嚚嚚。𥈅𥈅睍睍。拊掌呵呵大笑曰。今朝巴鼻。直是黄面瞿昙通身是口。也分疏不下。久立。

　　越州净众梵言首座

　　示众。南阳国师道。说法有所得。斯则野干鸣。说法无所得。是名师子吼。师曰。国师恁么道。大似掩耳偷铃。何故。说有说无。尽是野干鸣。诸人要识师子吼么。咄。

　　舒州山谷三祖冲会圆智禅师

　　临安府人也。初开堂日僧问。如何是第一义谛。师曰。百杂碎。曰恁么则。褒禅一会不异灵山。师曰。将粪箕扫帚来。问师登宝座。壁立千仞。正令当行。十方坐断。未审将何为人。师曰。千钧之弩。曰大众承恩。师曰。量才补职。问理虽顿悟。事假渐除。除即不问。如何是顿悟底道理。师曰。言中有响。曰便恁么又且如何。师曰。金毛师子。问生也犹如着衫。死也还同脱裤。未审意旨如何。师曰。譬如闲。曰。为甚么如此。师曰。因行不妨掉臂。问如何是天堂。师曰。太远在。曰如何是地狱。师曰。放你不得。曰天堂地狱相去多少。师曰。七零八落。问白云绽处。楼阁门开。善财为甚么从外而入。师曰。开眼即瞎。曰未审落在甚么处。师曰。填沟塞壑。问如何是不动尊。师曰。寸步千里。

　　泉州资寿院捷禅师

　　僧问。如何是佛法大意。师曰。铁牛生石卵。曰如何是接人句。师曰。三门前合掌。曰如何是大用句。师曰。脑门着地。曰如何是无事句。师曰。横眠大道。曰如何是奇特句。师曰。的。

　　洪州观音启禅师

　　僧问。如何是祖师西来意。师曰。松长柏短。曰意旨如何。师曰。叶落归根。

　　越州天章元善禅师

　　僧问。大无外。小无内。既无内外。毕竟是甚么物。师曰。开口见胆。曰学人未晓。师曰。苦中苦。曰为众竭力。祸出私门。师打曰。教休不肯休。须待雨淋头。问如何是最初句。师曰。末后问将来。曰为甚如此。师曰。先行不到。曰入水见长人也。师曰。秦皇击缶。上堂。君问西来意。马师踏水潦。若认一毛头。何曾知起倒。劫火才洞然。愚夫觅干草。宁知明眼人。为君长懊恼。

　　真州长芦体明圆鉴禅师

　　上堂。顾视左边曰。师子之状。岂免颦呻。顾右边曰。象王之仪。宁忘回顾。取此逃彼。上士奚堪。识变知机。野狐窠窟。到这里须知。有凡圣不历处。古今不到处。且道。是甚么人行履。良久曰。丈夫自有冲天志。莫向如来行处来。

　　汀州开元智孜禅师

　　上堂。衲僧家向针眼里藏身稍宽。大海中走马甚窄。将军不上便桥。勇士徒劳挂甲。昼行三千。夜行八百。即不问。不动步一句作么生道。若也道得。观音势至文殊普贤祇在目前。若道不得。直须撩起布裙。紧峭草鞋。参。上堂。寒空落落。大地漫漫。云生洞口。水出高原。若也把定则。十方世界恍然。若也放行则。东西南北坦然。茫茫宇宙人无数。一个个鼻孔辽天。且问诸人。把定即是。放行即是。还有人断得么。若无人断得。三门外有两个大汉。一个张眉握剑。一个努目挥拳。参。

　　平江府澄照慧慈禅师

　　僧问。了然无所得。为甚么天高地阔。师曰。窄上堂。若论此事。眨上眉毛早是蹉过。那堪进步向前。更要山僧说破。而今说破了也。还会么。昨日雨。今日晴。

　　临安府法雨慧源禅师

　　僧问。如何是最初一句。师曰。梁王不识。曰如何是末后一句。师曰。达磨渡江。

　　秀州崇德智澄禅师

　　上堂。觌面相呈更无余事。若也如此。岂不俊哉。山僧盖不得已。曲为诸人。若向衲僧面前。一点也着不得。诸禅德。且道。衲僧面前说个甚么即得。良久曰。深秋帘幕千家雨。落日楼台一笛风。

　　泉州栖隐有评禅师

　　僧问。如何是平常道。师曰。和尚合掌。道士擎拳。问十二时中如何趣向。师曰。着衣吃饭。曰别还有事也无。师曰。有。曰如何即是。师曰。斋余更请一瓯茶。

　　平江府定慧云禅师

　　僧问。如何是为人一句。师曰。见之不取。曰学人未晓。师曰。思之千里。

　　建宁府乾符大同院旺禅师

　　僧问。如何是祖师西来意。师曰。入市乌龟。曰意旨如何。师曰。得缩头时且缩头。

　　无为军铁佛。因禅师

　　僧问。如何是和尚家风。师曰。一寻寒木自为邻。三事秋云更谁识。曰和尚家风蒙指示。为人消息又如何。师曰。新月有圆夜。人心无满时。

　　安吉州报本法存禅师

　　钱塘陆氏子。僧问。无味之谈塞断人口。作么生是塞断人口底句。师便打。僧曰。恁么则。一句流通。天人耸耳。师曰。祇恐不是玉。是玉也大奇曰专为流通。师曰。一任乱道。在天衣受请。上堂曰。吴江圣寿见召住持进退不遑。且随缘分。此皆堂头和尚提耳训育。终始奖谕。若据今日。正令当行。便好一棒打杀。那堪更容立在座前。虽然如是。养子方见父慈。

　　和州开圣院栖禅师

　　开堂垂语曰。选佛场开。人天普会。莫有久历觉场。罢参禅客。出来相见。时有僧出。师曰。作家作家。僧曰。莫着忙。师曰。元来不是作家。僧提起坐具曰。看看。摩竭陀国亲行此令。师曰。祇今作么生。僧礼拜。师曰。龙头蛇尾。问东西不辩。南北不分。学人上来。乞师一接。师曰。不接。曰为甚么不接。师曰。为你东西不辩南北不分。曰将谓胡须赤。更有赤须胡。师曰。苏嚧苏嚧。问如何是道。师曰。放汝三十棒。曰为甚么如此。师曰。杀人可恕。无礼难容。上堂。拈拄杖曰。大众急着眼看。须弥山。画一画。百杂碎南赡部洲。打一棒。东倾西侧。不免且收在开圣手中。教伊出气不得。卓一下。

　　福州衡山惟礼禅师

　　上堂。若论此事。直下难明。三贤罔测。十圣不知。到这里须高提祖令。横按镆鎁。佛尚不存。纤尘何立。直教须弥粉碎。大海焦枯。放一线道与诸人商量。且道。商量个甚么。良久曰。盐贵米贱。

　　临安府北山显明善孜禅师

　　僧问。如何是祖师西来意。师曰。九年空面壁。懡㦬又西归。曰为甚么如此。师曰。美食不中饱人餐。问如何是无情说法。师曰。灯笼挂露柱。曰甚么人得闻。师曰。墙壁有耳。

　　明州启霞思安禅师

　　僧问。诸佛出世。盖为群生。和尚出世。当为何人。师曰。不为阇黎。曰恁么则。潭深波浪静。学广语声低。师曰。棒上不成龙。

　　越州云门灵侃禅师

　　僧问。十二时中如何用心。师曰。佛殿里烧香。曰学人不会。师曰。三门头合掌。上堂。尘劳未破。触境千差。心鉴圆明。丝毫不立。灵光皎皎。独露现前。今古两忘。圣凡路绝。到这里。始能卷舒自在。应用无亏。出没往还人间天上。大众。虽然如是。忽被人把住问你道。拄杖子向甚么处着。又如何祇对。还有人道得么。出来道看。众无对。乃拍禅床。下座。

　　天台太平元坦禅师

　　上堂。是法无宗。随缘建立。声色动静。不昧见闻。举用千差。如钟待扣。于此荐得。且随时着衣吃饭。若是德山临济。更须打草鞋行脚。参。

　　临安府佛日文祖禅师

　　僧问。峭峻之机。请师垂示。师曰。十字街头八字立。曰祇如大洋海底行船。须弥山上走马。又作么生。师曰。乌龟向火。曰恁么则。能骑虎头。善把虎尾。师以拄杖点一下曰。礼拜着。

　　沂州望仙山宗禅师

　　僧问。四时八节即不问。平常一句事如何。师曰。禾山打鼓。曰莫是学人着力处也无。师曰。归宗拽石。僧无语。师曰。真个衲僧。上堂。南台乌药。北海天麻。新罗附子。辰锦朱砂。良久曰。大众会么。久立。上堂。你等诸人还肯放下么。若不放下。且担取去。便下座。

　　瑞州五峰净觉院用机禅师

　　僧问。如何是道。师曰。十字街头踏不着。曰便恁么去时如何。师曰。且缓缓。上堂。清平过水。投子卖油。一年三百六十日。不须频向数中求。以拂击禅床下座。

　　无为军佛足处祥禅师

　　僧问。如何是般若体。师曰。琉璃殿里隐寒灯。曰如何是般若用。师曰。活卓卓地。问一色无变异。唤作露地白牛。还端的也无。师曰。头角生也。曰头角未生时如何。师曰。不要犯人苗稼。

　　平江府明因慧赟禅师

　　上堂。横按拄杖曰。若恁么去。直得。天无二日。国无二王。释迦老子饮气吞声。一大藏教如虫蚀木。设使钻仰不及。正是无孔铁锤。假饶信手拈来。也是残羹馊饭。一时吐却。方有少分相应。更乃堕在空亡。依旧是鬼家活计。要会么。雨后始知山色翠。事难方见丈夫心。卓拄杖。下座。

　　兴化军西台其辩禅师

　　上堂。举临济无位真人语。乃召大众曰。临济老汉寻常一条脊梁硬似铁。及乎到这里。大似日中迷路。眼见空花。直饶道无位真人是干屎橛。正是泥龟曳尾。其僧祇知季夏极热。不知仲冬严寒。若据当时。合著得甚么语。塞断天下人舌头。西台祇恁么休去。又乃眼不见为净。不免出一只手狼籍去也。临济一担。西台一堆。一担一堆。分付阿谁。从教撒向诸方去。笑杀当年老古锥。

　　礼部杨杰居士

　　字次公号无为。历参诸名宿。晚从天衣游。衣每引老庞机语。令研究深造。后奉祠泰山。一日鸡一鸣。睹日如盘涌。忽大悟。乃别有男不婚。有女不嫁之偈曰。男大须婚。女长须嫁。讨甚闲工夫。更说无生话。书以寄衣。衣称善。后会芙蓉楷禅师。公曰。与师相别机年。蓉曰。七年。公曰。学道来。参禅来。蓉曰。不打这鼓笛。公曰。恁么则。空游山水。百无所能也。蓉曰。别来未久。善能高鉴。公大笑。公有辞世偈曰。无一可恋。无一可舍。大虚空中。之乎者也。将错就错。西方极乐。

　　称心倧禅师法嗣

　　彭州慧日尧禅师

　　僧问。古者道我有一句。待无舌人解语。却向汝道。未审意旨如何。师曰。无影树下好商量。僧礼拜。师曰。瓦解冰消。

　　报本兰禅师法嗣

　　福州中际可遵禅师

　　上堂。咄咄咄。井底啾啾是何物。直饶三千大千。也祇是个鬼窟。咄。上堂。昨夜四更起来。呵呵大笑不歇。幸然好一觉睡。霜钟撞作两橛。上堂。禾山普化忽颠狂。打鼓摇铃戏一场。劫火洞然宜煮茗。岚风大作好乘凉。四蛇同箧看他弄。二鼠侵藤不自量。沧海月明何处去。广寒宫殿白银床。咄。上堂。八万四千深法门。门门有路超乾坤。如何个个踏不着。祇为蜈蚣太多脚。不唯多脚亦多口。钉觜铁舌徒增丑。拈椎竖拂泥洗泥。扬眉瞬目笼中鸡。要知佛祖不到处。门掩落花春鸟啼。

　　邢州开元法明上座

　　依报本未久。深得法忍。后归里。事落魄。多嗜酒。呼卢每大醉。唱柳词数阕。日以为常。乡民侮之。召斋则拒。召饮则从。如是者十余年。咸指曰醉和尚。一日谓寺众曰。吾明旦当行。汝等无他往。众窃笑之。翌晨摄衣就座。大呼曰。吾去矣。听吾一偈。众闻奔视。师乃曰。平生醉里颠蹶。醉里却有分别。今宵酒醒。何处杨柳岸。晓风残月。言讫寂然。撼之已委蜕矣。

　　称心明禅师法嗣

　　洪州上蓝院光寂禅师

　　上堂。横按拄杖。召大众曰。还识上蓝老汉么。眼似木𣔻。口如匾担。无问精粗。不知咸淡。与么住持。百千过犯。诸禅德。还有为山僧忏悔底么。良久曰。气急杀人。卓拄杖。下座。

　　广因要禅师法嗣

　　福州妙峰如璨禅师

　　上堂。今朝是如来降生之节。天下缁流。莫不以香汤灌沐。共报洪恩。为甚么教中却道。如来者。无所从来。既是无所从来。不知降生底是谁。试请道看。若道得。其恩自报。若道不得。明年四月八。还是蓦头浇。

　　云居元禅师法嗣

　　临安府百丈庆善院净悟禅师

　　僧问。如何是佛。师曰。问谁。曰特问和尚。师曰。鹞子过新罗。上堂。说则摇唇。行则动脚。直饶不说不行时。错错。拍禅床。下座。

　　常州善权慧泰禅师

　　上堂。诸佛出世。广演三乘。达磨西来。密传大事。上根之者。言下顿超。中下之流。须当渐次。发明心地。或一言唱道。或三句敷扬。或善巧应机。遂成多义。撮其枢要。总是空花。一句穷源。沉埋祖道。敢问诸人。作么生是依时及节底句。良久曰。微云淡河汉。疏雨滴梧桐。参。

　　饶州崇福德基禅师

　　上堂。若于这里会得。便能入一佛国。坐一道场。水鸟树林。共谈斯要。楼台殿阁。同演真乘。续千圣不尽之灯。照八面无私之𦦨。所以道。在天同天。在人同人。还有知音者么。良久曰。水底金乌天上日。眼中瞳子面前人。

　　婺州宝林怀吉真觉禅师

　　上堂。善慧遗风五百年。云黄山色祇依然。而今祖令重行也。一句流通遍大千。大众且道。是甚么句。莫是函盖乾坤。截断众流。随波逐浪底么。吽。有甚交涉。自从有佛祖已来。未曾动着。今日不可漏泄真机去也。顾视大众曰。若到诸方不得错举。

　　洪州资福宗诱禅师

　　上堂。龙泉今日与诸人说些葛藤。良久曰。枝蔓上更生枝蔓。

　　智海逸禅师法嗣

　　瑞州黄檗志因禅师

　　僧问。如何是得力句。师曰。脚。曰学人不会。师曰。一步进一步。上堂。四十九年说。恩润禽鱼。十万途程来。警悟人天。这二老汉。各人好与三十棒。何故。一个说长说短。一个胡言汉语。虽然如是。且放过一着。

　　福州大中德隆海印禅师

　　上堂。法无异法。道无别道。时时逢见释迦。处处撞着达磨。放步即交肩。开口即咬破。不咬破。大小大。上堂。夫欲智㧞。先须定动。卓拄杖曰。唵苏嚧㗭唎娑婆诃。归堂吃茶。上堂。触境无滞底。为甚么抬头不起。田地稳密底。为甚么下脚不得。譬如天王赐与华屋。虽获大宅。要因门入。乃曰门聻。樊哙踏开真主出。巨灵抬手锦鳞喷。参。上堂。平旦寅。晓何人。处处弥陀佛。家家观世音。月里麒麟看北斗。向阳椑子一边青。

　　签判刘经臣居士

　　字兴朝。少以逸才登仕版。于佛法未之信。年三十二。会东林照觉总禅师与语。启迪之乃敬服。因醉心祖道。既而抵京师。谒慧林冲禅师。于僧问雪窦。如何是诸佛本源。答曰。千峰寒色。语下有省。岁余官雒幕。就参韶山杲禅师。将去任。辞韶山。山嘱曰。公如此用心。何愁不悟。尔后或有非常境界。无量欢喜。宜急收拾。若收拾得去。便成法器。若收拾不得。则有不宁之疾。成失心之患矣。未几复至京师。趋智海依正觉逸禅师请问因缘。海曰。古人道。平常心是道。你十二时中。放光动地。不自觉知。向外驰求。转疏转远。公益疑不解。一夕入室。海举传灯所载。香至国王问波罗提尊者。何者是佛。尊者曰。见性是佛之语。问之。公不能对。疑甚。遂归就寝。熟睡至五鼓。觉来方追念间。见种种异相。表里通彻。六根震动。天地回旋。如云开月现。喜不自胜。忽忆韶山临别所嘱之言。姑抑之。逗明趋智海。悉以所得告。海为证据。且曰。更须用得始得。公曰。莫要践履否。海厉声曰。这个是甚么事。却说践履。公默契。乃作发明心地颂八首。及着明道谕儒篇。以警世。词曰。明道在乎见性。余之所悟者。见性而已。孟子曰。口之于味也。目之于色也。耳之于声也。鼻之于臭也。四肢之于安佚也。性也。杨子曰。视听言貌思。性所有也。有见于此。则能明乎道矣。当知道不远。人人之于道。犹鱼之于水。未尝须臾离也。唯其迷己逐物。故终身由之而不知。佛曰大觉。儒曰先觉。盖觉此耳。昔人有言曰。今古应无坠。分明在目前。又曰。大道祇在目前。要且目前难睹。欲识大道真体。不离声色言语。又曰。夜夜抱佛眠。朝朝还共起。起倒镇相随。语默同居止。欲识佛去处。祇这语声是。此佛者之语。道为最亲者。立则见其参于前也。在舆则见其倚于衡也。瞻之在前也。忽焉在后也。取之左右。逢其原也。此儒者之语。道最迩者。奈何此道。唯可心传。不立文字。故世尊拈花。而妙心传于迦叶。达磨面壁。而宗旨付于神光。六叶既敷。千花竞秀。分宗列派。各有门庭。故或瞬目扬眉。擎拳举指。或行棒行喝。竖拂拈槌。或持叉张弓。辊毬舞笏。或拽石般土。打鼓吹毛。或一默一言。一吁一笑。乃至种种方便。皆是亲切为人。然祇为太亲。故人多罔措。瞥然见者。不隔丝毫。其或沉吟。迢迢万里。欲明道者。宜无忽焉。祖祖相传。至今不绝。真得吾儒所谓。忿而不发。开而弗违者矣。余之有得。实在此门。反思吾儒。自有其道。良哉孔子之言。默而识之。一以贯之。故目击而道存。指掌而意喻。凡若此者。皆合宗门之妙旨。得教外之真机。然而孔子之道。传之子思。子思传之孟子。孟子既没不得其传。而所以传于世者。特文字耳。故余之学。必求自得而后已。幸余一夕开悟。凡目之所见。耳之所闻。心之所思。口之所谈。手足之所运动。无非妙者。得之既久。日益见前。每以与人。人不能受。然后知其妙道。果不可以文字传也。呜呼是道也。有其人则传。无其人则绝。余既得之矣。谁其似之乎。终余之身。而有其人邪。无其人邪。所不可得而知也。故为记颂歌语。以流播其事。而又着此篇。以谕吾徒云。

　　南岳下十二世

　　蒋山泉禅师法嗣

　　清献公赵抃居士

　　字悦道。年四十余。摈去声色。系心定教。会佛慧来。居衢之南禅。公日亲之。慧未尝容措一词。后典青州。政事之余。多宴坐。忽大雷震惊。即契悟。作偈曰。默坐公堂虚隐几。心源不动湛如水。一声霹雳顶门开。唤起从前自家底。慧闻笑曰。赵悦道撞彩耳。富郑公初于宗门未有所趣。公勉之书曰。伏惟。执事。富贵如是之极。道德如是之盛。福寿康宁。如是之备。退休闲逸。如是之高。其所未甚留意者。如来一大事因缘而已。能专诚求所证悟。则他日为门下贺也。公年七十有二。以太子少保致仕而归。亲旧里民遇之如故。作高斋以自适。题偈见意曰。腰佩黄金已退藏。个中消息也寻常。世人欲识高斋老。祇是柯村赵四郎。复曰。切忌错认。临薨遗佛慧书曰。非师平日警诲。至此必不得力矣。慧悼以偈曰。仕也邦为瑞。归欤世作程。人间金粟去。天上玉楼成。慧剑无纤缺。冰壶彻底清。春风瀫水路。孤月照云明。

　　慧林本禅师法嗣

　　东京法云善本大通禅师

　　族董氏。汉仲舒之裔也。大父琪。父温。皆官于颍。遂为颍人。母无子。祷白衣大士乃得。师及长博极群书。然清修无仕宦意。嘉祐八年。与弟善思往京师地藏院。选经得度。习毗尼。东游至姑苏。礼圆照于瑞光。照特顾之。于是契旨。经五稔益跻微奥。照令依圆通秀。师去又尽其要。元丰七年。渡淮留太守岩。久之出住双林。迁净慈。寻被旨徙法云。僧问。宝塔元无缝。如何指示人。师曰。烟霞生背面。星月绕檐楹。曰如何是塔中人。师曰。竟日不知清世事。长年占断白云乡。曰向上更有事也无。师曰。太无厌生。问若论此事。譬如两家着棋。学人上来。请师一着。师曰。早见轮了也。僧曰。错。师曰。是。僧曰。进前无路也。师卓拄杖一下曰。争奈这个何。僧曰。祇如黑白未分时。又作么生。师曰。且饶一着。问百尺竿头如何进步。师曰。险。曰便恁么去又作么生。师曰。百杂碎。问九夏赏劳即不问。从今向去事如何。师曰。光剃头。净洗钵。曰。谢师指示。师曰。滴水难消。上堂。上不见天。下不见地。逼塞虚空。无处迴避。为君明破即不中。且向南山看鳖鼻。掷拄杖。下座。

　　镇江府金山善宁法印禅师

　　僧问。天皇也恁么道。龙潭也恁么道。未审和尚作么生道。师曰。手握白玉鞭。驴珠尽击碎。曰退身有分。师曰。知过必改。上堂。顾视大众曰。古人道。在眼曰见。在耳曰闻。在鼻嗅香。在舌谈论。在身觉触。在意攀缘。虽然如是。祇见锥头利。不见凿头方。若是金山即不然。有眼觑不见。有耳听不闻。有鼻不知香。有舌不谈论。有身不觉触。有意绝攀缘。一念相应。六根解脱。敢问。诸禅德。且道。与前来是同是别。莫有具眼底衲僧。出来通个消息。若无。复为诸人重重注破。放开则私通车马。捏聚则毫末不存。若是饱战作家。一任是非贬剥。

　　寿州资寿院圆澄岩禅师

　　僧问。大藏经中还有奇特事也无。师曰。祇恐汝不信。曰如何即是。师曰。黑底是黑。黄底是纸。曰谢师答话。师曰。领取钩头意。莫认定盘星。上堂。云生谷口。月满长川。樵父斫深云。渔翁钓沙岛。到这里。便是吴道子张僧繇。无你下手处。良久曰。归堂问取圣僧。参。上堂。乾坤肃静。海晏河清。风不鸣条。雨不破块。春生夏长。秋收冬藏。这个是世间法。作么生是佛法。良久曰。欲得不招无间业。莫谤如来正法轮。

　　秀州本觉寺守一法真禅师

　　江阴沈氏子。僧问。如何是句中玄。师曰。昆仑骑象藕丝牵。曰如何是体中玄。师曰。影。浸寒潭月在天。曰如何是玄中玄。师曰。长连床上带刀眠。曰向上还有事也无。师曰。放下着。上堂。举拂子曰。三世诸佛。六代祖师。总在这里。还见么。见汝不相当。又为说法云。无二无二分。无别无断故。还闻么。汝又不惺惺。一时却往上方香积世界去也。撼拂子曰。退后退后。突着你眼睛。上堂。折半列三。人人道得。去一拈七。亦要商量。正当今日。云门道底。不要别。作么生露得个消息。良久曰。日月易流。

　　舒州投子修颙证悟禅师

　　僧问。是法平等。无有高下。为甚么赵州三等接人。师曰。入水见长人。曰争奈学人未会。师曰。唤不回头争奈何。上堂。楞伽峰顶谁能措足。少室岩前水泄不通。正当恁么时。黄头老子张得口。碧眼胡僧开得眼。虽然如是。事无一向。先圣幸有第二义门。足可共诸人东说西说。所以道春生夏长。秋落冬枯。四时迁改。轮转长途。愚者心生彼此。达者一味无殊。良久曰。陕府铁牛吞大像。嘉州佛向藕丝藏。上堂。巍巍少室。永镇群峰。有时云中捧出。有时雾罩无踪。有时突在目前。有口道不得。被人唤作壁观胡僧。诸仁者。作么生免得此过。休休不如且持课。良久曰。一元和。二佛陀。三释迦。自余是甚碗跶丘。参。

　　福州地藏守恩禅师

　　本州丘氏子。僧问。如何是佛。师曰。昼眠无益。曰意旨如何。师曰。早起甚长。问如何是西来祖意。师曰。风吹满面尘。上堂。竖起拳曰。或时为拳。复开曰。或时为掌。若遇衲僧。有功者赏。遂放下曰。直是土旷人稀相逢者少。上堂。雨后鸠鸣。山前麦熟。何处牧童儿。骑牛笑相逐。更把短笛横吹。风前一曲两曲。参。上堂。山僧今日略通一线。不用狐疑。麦中有面。上堂。拈拄杖击禅床一下曰。有智若闻则能信解。无智疑悔则为永失。三十年后不得道。山僧今日上堂。祇念法华经。参。上堂。衲僧现前三昧。释迦老子不会。住世四十九年。说得天花乱坠。争似饥餐渴饮。展脚堂中打睡。上堂。诸人知处。山僧尽知。山僧知处。诸人不知。今日不免布施诸人。良久曰。头上是天。脚下是地。参。

　　衢州灵曜寺𧦬(音辩)良佛慈禅师

　　饶州吴氏子。清献赵公命开法於越州福果。衢州超化海会灵曜四刹。僧问。三变禅林。四回出世。于和尚分上。成得甚么边事。师曰。钵盂口向天。曰三十年来关棙子。而今流落五湖传。师曰。那个是山僧关棙子。曰一言超影象。不坠古人风。师曰。惜取眉毛。上堂。不知时分之延促。不知日月之大小。灰头土面且与么过。山僧每遇月朔。特地斗钉家风。抑扬问答。一场笑具。虽然如是。因风撒土。借水献花。有个葛藤露布。与诸人共相解摘看。蓦拈拄杖。击香台曰。参堂去。

　　明州香山延泳正觉禅师

　　上堂。心随境现。境逐心生。心境两忘。是个甚么。拈起拄杖曰。且道这个甚处得来。若道是拄杖。瞎却汝眼。若道不是拄杖。眼在甚么处。是与不是。一时拈却。且骑拄杖出三门去也。遂曳杖下座。

　　安吉州道场慧印禅师

　　上堂。韶石渡头。舟横野水。汾阳浪里。棹拨孤烟。云月无私。溪山岂异。一言合辙。千里同风。敢问诸人。作么生是同风底句。良久曰。八千子弟今何在。万里山河属帝家。

　　临安府西湖妙慧文义禅师

　　上堂。会么。已被热谩了也。今早起来无窖可说。下床着鞋。后架洗面。堂内展钵吃粥。粥后打睡。睡起吃茶。见客相唤。斋时吃饭。日日相似。有甚么过。然虽如是。更有一般令我笑。金刚倒地一堆泥。拍禅床下座。

　　处州灵泉山宗一禅师

　　上堂。美玉藏顽石。莲华出淤泥。须知烦恼处。悟得即菩提。咄。

　　泗州普照寺处辉真寂禅师

　　滁州赵氏子。开堂日。僧问。世尊出世。地涌金莲。和尚出世。有何祥瑞。师曰。扫却门前雪。

　　常州南禅宁禅师

　　僧问。庐陵米价作么生酬。师曰。款出囚口。

　　越州石佛晓通禅师

　　上堂。冷似秋潭月。无心合太虚。山高流水急。何处驻游鱼。僧问。如何是顿教。师曰。月落寒潭。曰如何是渐教。师曰。云生碧汉。曰不渐不顿时如何。师曰。八十老婆不言嫁。

　　法云秀禅师法嗣

　　东京法云惟白佛国禅师

　　上堂。离娄有意。白浪徒以滔天。罔象无心。明珠忽然在掌。以手打一圆相。召大众曰。还见么。良久曰。看即有分。上堂。拈拄杖示众曰。山僧住持七十余日。未曾拈动这个。而今不免。现些小神通。供养诸人。遂卓拄杖下座。上堂。过去已过去。未来且莫算。正当现在事。今朝正月半。明月正团圆。打鼓普请看。大众看即不无。毕竟唤甚么作月。休于天上觅。莫向水中寻。师有续灯录三十卷入藏。

　　建康府保宁子英禅师

　　钱塘人也。上堂。拈拄杖曰。日月不能并明。河海不能竞深。须弥不能同高。乾坤不能同固。圣凡智慧不及。且道这个有甚么长处。良久曰。节目分明。生来条直。冰雪敲开片片分。白云点破承伊力。击禅床下座。

　　温州仙岩景纯禅师

　　僧问。德山棒。临济喝。和尚如何作用。师曰。老僧今日困。僧便喝。师曰。却是你惺惺。

　　宁国府广教守讷禅师(圆照上足时称讷叔)

　　僧问。如何是古今常存底句。师曰。铁牛横海岸。曰如何是衲僧正眼。师曰。针劄不入。

　　兴元府慈济聪禅师

　　僧问。如何是道。师曰。此去长安三十七程。曰如何是道中人。师曰。撞头磕额。问不是风动。不是幡动。未审是甚么动。师曰。低声低声。问如何是随色摩尼珠。师曰。青青翠竹。郁郁黄花。曰如何是正色。师曰。退后退后。问释迦已灭。弥勒未生。未审谁为导首。师曰。铁牛也须汗出。曰莫便是为人处也无。师曰。细看前话。问如何是超佛越祖之谈。师曰。陕府铁牛。上堂。三乘教典。不是真诠。直指本心。未为极则。若是通心上士。脱洒高流。出来相见。乃顾视大众曰。休。上堂。终日孜孜相为。恰似牵牛上壁。大众何故如此。贪生逐日区区去。唤不回头争奈何。上堂。一即一。二即二。把定要津。何处出气。拈拄杖曰。彼自无疮。勿伤之也。卓一下。下座。

　　安州白兆山通慧圭禅师

　　上堂。幸逢嘉会。须采异闻。既遇宝山。莫令空手。不可他时后日。门扇后壁角头。自说大话也。穷天地。亘古今。即是当人一个自性。于是中间更无他物。诸人每日行时行着。卧时卧着。坐时坐着。祇对语言时。满口道着。以至扬眉瞬目。嗔喜爱憎。寂默游戏。未始间断。因甚么不肯承当。自家歇去。良由无量劫来。爱欲情重。生死路长。背觉合尘。自生疑惑。譬如空中飞鸟。不知空是家乡。水里游鱼。忘却水为性命。何得自抑。却问傍人。大似捧饭称饥。临河叫渴。诸人要得休去么。各请立地定着精神。一念回光。豁然自照。何异空中红日独运无私。盘里明珠不拨自转。然虽如是。祇为初机向上机关未曾踏着。且道作么生是向上机关。良久曰。仰面看天不见天。

　　庐州长安净名法因禅师

　　上堂。天上月圆。人间月半。七八是数。事却难算。隐显不辨即且置。黑白未分一句。作么生道。良久曰。相逢秋色里。共话月明中。上堂。祖师妙诀。别无可说。直饶钉觜铁舌。未免弄巧成拙。净名已把天机泄。

　　浮槎山福严守初禅师

　　僧问。如何是受用三昧。师曰。拈匙放箸。问如何是正直一路。师曰。踏不着。曰踏着后如何。师曰。四方八面。乃曰。若论此事。放行则。曹溪路上月白风清。把定则。少室峰前云收雾卷。如斯语论已涉多途。但由一念相应。方信不从人得。大众且道。从甚么处得。良久曰。水流元在海。月落不离天。上堂。即性之相。一亘晴空。即相之性。千波竞起。若彻来源。清流无阻。所以。举一念。而尘沙法门顿显。拈一毫。而无边刹境齐彰。且道文殊普贤在甚么处。下坡不走。快便难逢。便下座。

　　鼎州德山仁绘禅师

　　僧问。如何是不动尊。师曰。来千去万。曰恁么则脚跟不点地也。师曰。却是汝会。上堂。至道无难。唯嫌拣择。但莫憎爱。洞然明白。山僧即不然。至道最难。须是拣择。若无憎爱。争见明白。

　　澧州圣寿香积用旻禅师

　　上堂。木马冲开千骑路。铁牛逶过万重关。木马铁牛即今在甚么处。良久曰。惊起暮天沙上雁。海门斜去两三行。

　　瑞州瑞相子来禅师

　　上堂。顾视众曰。夫为宗匠。随处提纲。应机问答。杀活临时。心眼精明。那容妖怪。若也棒头取证。喝下承当。埋没宗风。耻他先作。转身一路。不在迟疑。一息不来。还同死汉。大众。直饶到这田地。犹是句语埋藏。未有透脱一路。敢问诸人。作么生是透脱一路。还有人道得么。若无。山僧不免。与诸人说破。良久曰。玉离荆岫寒光动。剑出丰城紫气横。

　　庐州真空从一禅师

　　上堂。心镜明鉴无碍。遂拈起拄杖曰。唤这个作拄杖即是碍。不唤作拄杖亦是碍。离此之外。毕竟如何。要会么。碍不碍。谁为对。大地山河。廓然粉碎。

　　襄州凤凰山乾明广禅师

　　上堂。日头东畔出。月向西边没。来去急如梭。催人成白骨。山僧有一法。堪为保命术。生死不相干。打破精魂窟。咄咄。是何物。不是众生不是佛。参。

　　慧林冲禅师法嗣

　　东京永兴华严寺智明佛慧禅师

　　常州史氏子。上堂。若论此事。在天则。列万象而齐现。在地则。运四时而发生。在人则。出没卷舒。六根互用。且道。在山僧拄杖头上。又作么生。良久。卓一下曰。高也着。低也着。

　　镇州永泰智航禅师

　　上堂。散为气者。乃道之漓。适于变者。为法之弊。灵机不昧。亘古亘今。大用现前。何得何失。虽然如是。忽遇无孔铁槌。作么生话会。拈拄杖曰。穿过了也。上堂。龙腾碧汉。变化无方。凤翥青霄。谁知踪迹。可行则行。不出百千三昧。可止则止。宁忘万象森罗。所以道。取不得。舍不得。不可得中祇么得。且道。得个甚么。良久曰。莫妄想。

　　江阴军寿圣子邦圆觉禅师

　　僧问。祖意教意拈放一边。如何得速成佛去。师曰。有成终不是。是佛亦非真。僧拟议。师叱曰。话头道甚么。

　　长芦夫禅师法嗣

　　明州雪窦道荣觉印禅师

　　郡之陈氏子。僧问。寒山逢拾得时如何。师曰。扬眉飞闪电。曰更有何事。师曰。开口放毫光。曰如何是向上一路。师曰。七六八。

　　真州长芦宗赜慈觉禅师

　　洺州孙氏子。僧问。达磨面壁。此理如何。师良久。僧礼拜。师曰。今日被这僧一问。直得口哑。上堂。冬去寒食。一百单五。活人路上。死人无数。头钻荆棘林。将谓众生苦。拜扫事如何。骨堆上添土。唯有出家人。不踏无生路。大众且道。向甚么处去。还会么。南天台北五台。参。上堂。新罗别无妙诀。当言不避截舌。但能心口相应。一生受用不彻。且道。如何是心口相应底句。良久曰。焦砖打着连底冻。参。问六门未息时如何。师曰。鼻孔里烧香。曰学人不会。师曰。耳朵里打鼓。问如何是无功之功。师曰。泥牛不运步。天下没荒田。曰恁么则功不浪施也。师曰。虽然广大神通。未免遭他痛棒。上堂。金屑虽贵。落眼成翳。金屑既除。眼在甚么处。若如此者。未出荆棘林中。棒头取证。喝下承当。正在金峰窠里。上堂。楼外紫金山色秀。门前甘露水声寒。古槐阴下清风里。试为诸人再指看。拈拄杖曰。还见么。击香卓曰。还闻么。靠却拄杖曰。眼耳若通随处足。水声山色自悠悠。

　　平江府慧日智觉广灯禅师

　　本郡梅氏子。上堂。良久曰。休休休。徒悠悠。钓竿长在手。鱼冷不吞钩。喝一喝。下座。

　　佛日才禅师法嗣

　　澧州夹山灵泉自龄禅师

　　常州周氏子。僧问。金鸡啄破琉璃壳。玉兔挨开碧海门。此是人间光影。如何是祖师机。师曰。针劄不入。曰祇如朕兆未生已前。作么生道。师举起拂子。僧曰。如何领会。师曰。斫额望扶桑。问。混沌未分时如何。师曰。春风𩖼𩖼。曰分后如何。师曰。春日迟迟。曰向上更有事也无。师曰。一年三百六十日。上堂。良久顾大众曰。月里走金乌。谁云一物无。赵州东壁上。挂个大葫芦。参。上堂。良久打一圆相曰。大众。五千余卷诠不尽。三世诸拂赞不及。令人却忆卖油翁。狼忙走下绳床立。参。上堂。便乃忘机守默。已被金粟占先。拟欲展演词锋。落在瞿昙之后。离此二途。作么生是衲僧透脱一路。良久曰。好笑南泉提起处。刈茆镰子曲弯弯。参。

　　天钵元禅师法嗣

　　卫州元丰院清满禅师

　　沧州田氏子。僧问。如何是佛。师曰。天寒地冷。曰如何是道。师曰。不道。曰为甚么不道。师曰。道是闲名字。上堂。无异思惟。谛听谛听。昨日寒。今日寒。抖擞精神着力看。着力看。看来看去转颟顸。要得不颟顸看。参。上堂。堪作梁底作梁。堪作柱底作柱。灵利衲僧。便知落处。蓦拈拄杖曰。还知这个堪作甚么。打香台一下曰。莫道无用处。复打一下曰。参。上堂。看看堂里木师伯。被圣僧打一掴。走去见维那。被维那打两掴。露柱呵呵笑。打着这师伯。元丰路见不平。与你雪正。拈拄杖曰。来来。然是圣僧也须吃棒。击香台下座。岁旦上堂。忆昔山居绝粮。有颂举似大众。饥餐松柏叶。渴饮涧中泉。看罢青青竹。和衣自在眠。大众。更有山怀为君说。今年年是去年年。上堂。此剑刃上事。须剑刃上汉始得。有般名利之徒。为人天师。悬羊头卖狗肉。坏后进初机。灭先圣洪范。你等诸人。闻恁么事。岂不寒心。由是。疑误众生。堕无间狱。苦哉苦哉。取一期快意。受万劫余殃。有甚么死急。来为释子。喝曰。聩人徒侧耳。便下座。上堂。喝一喝曰。不是道。不是禅。每逢三五夜。皓月十分圆。参。师凡见僧乃曰。佛法世法。眼病空花。有僧曰。翳消花灭时如何。师曰。将谓汝灵利。

　　青州定慧院法本禅师

　　僧问。古人到这里。为甚么拱手归降。师曰。理合如是。曰毕竟如何。师曰。夜眠日走。

　　西京善胜真悟禅师

　　上堂。扬声止响。不知声是响根。弄影逃形。不知形为影本。以法问法。不知法本非法。以心传心。不知心本无心。心本无心。知心如幻。了法非法。知法如梦。心法不实。莫谩追求。梦幻空花。何劳把捉。到这里。三世诸佛。一大藏教。祖师言句。天下老和尚。路布葛藤。尽使不着。何故。太平本是将军致。不许将军见太平。

　　瑞岩鸿禅师法嗣

　　明州育王昙振真戒禅师

　　上堂。今日布袋头开。还有买卖者么。时有僧出曰。有。师曰。不作贵。不作贱。作么生酬价。僧无语。师曰。老僧失利。

　　栖贤迁禅师法嗣

　　舒州王屋山崇福灯禅师

　　上堂。天不能盖。地不能载。一室无私。何处不在。大众。直饶恁么会去。也是鬼弄精魂。怎生说个常在底道理。良久曰。金风昨夜起。遍地是黄花。

　　净众言首座法嗣

　　西京招提惟湛广灯禅师

　　嘉禾人也。僧问。如何是和尚家风。师曰。秋风黄叶乱。远岫白云归。曰专为流通也。师曰。即今作么生举。僧便喝。师便打。上堂。偏不偏。正不正。那事从来难比并。满天风雨骨毛寒。何须更入那伽定。卓拄杖下座。上堂。六尘不恶。还同正觉。马上谁家白面郎。穿花折柳垂巾角。夜来一醉明月楼。呼卢轮却黄金宅。臂鹰走犬归不归。娥眉皓齿嗔无力。此心能有几人知。黄头碧眼非相识。啰啰哩。拍手一下。下座。

　　南岳下十三世

　　法云本禅师法嗣

　　临安府净慈楚明宝印禅师

　　百粤张氏。上堂。祖师心印。非长非短。非方非圆。非内非外。亦非中间。且问大众。决定是何形貌。拈拄杖曰。还见么。古篆不成文。飞帛难同体。从本自分明。何须重特地。击禅床下座。上堂。出门见山水。入门见佛殿。灵光触处通。诸人何不荐。若不荐。净慈今日不着便。上堂。祖师道。吾本来兹土。传法救迷情。一花开五叶。结果自然成。净慈当时若见恁么道。用黑漆拄杖子。一棒打杀。埋向无阴阳地上。令他出气不得。何故。叵耐他瞒我唐土人。众中莫有为祖师出气底么。出来和你一时埋却。上堂。若论此事。如散铺宝贝乱堆金玉。昧己者。自甘穷困。有眼底。信手拈来。所以道。阎浮有大宝。见少得还稀。若人将献我。成佛一饷时。乃拈拄杖曰。如今一时呈似。普请大众高着眼。掷拄杖下座。

　　真州长芦道和祖照禅师

　　兴化潘氏子。僧问。无遮圣会。还有不到者么。师曰。有。曰谁是不到者。师曰。金刚脚下铁昆仑。问不许夜行投明须到。意旨如何。师曰。羊头车子推明月。曰便恁么去时如何。师曰。铁门路险。问一槌两当时如何。师曰。踏藕得鱼归。问教外别传。未审传个甚么。师曰。铁弹子。问百城游罢时如何。师曰。前头更有赵州关。上堂。一二三四五六。碧眼胡僧数不足。泥牛入海过新罗。木马追风到天竺。天竺茫茫何处寻。补陀岩上问观音。普贤拍手呵呵笑。归去来兮秋水深。

　　福州雪峰思慧妙湛禅师

　　钱塘俞氏子。僧问。古殿无灯时如何。师曰。东壁打西壁。曰恁么则撞着露柱也。师曰。未敢相许。上堂。一法若通。万缘方透。拈拄杖曰。这里悟了。提起拄杖海上横行。若到云居山头。为我传语雪峰和尚。咄。上堂。布大教网。捷人天鱼。护圣不似老胡。拖泥带水。祇是见兔放鹰。遇獐发箭。乃高声召众曰。中。上堂。昔日药山早晚不参。动经旬月。一日大众才集。药山便归方丈。诸禅德。彼时佛法早自淡薄。论来犹较些子。如今每日鸣鼓升堂。忉忉怛怛地。问者口似纺车。答者舌如霹雳。总似今日。灵山慧命殆若悬丝。少室家风危如累卵。又安得个慨然有志扶竖宗乘底衲子。出来喝散大众。非唯耳边静办。当使正法久住。岂不伟哉。如或棒上不成龙。山僧倒行此令。以拄杖一时趁散。上堂。眼睫横亘十方。眉毛上透青天。下彻黄泉。且道。鼻孔在甚么处。良久曰。劄。上堂。妙高山顶。云海茫茫。少室岩前。雪霜凛凛。齐腰独立。徒自苦疲。七日不逢。一场懡㦬。别峰相见。落在半途。只履西归。远之远矣。卓拄杖下座。上堂。大道祗在目前。要且目前难睹。欲识大道真体。今朝三月十五。不劳久立。建炎改元。上堂。天地之大德曰生。圣人之大宝曰位。今上皇帝。践登宝位。万国归仁。草木禽鱼。咸被其德。此犹是圣主应世边事。王宫降诞已前一句。天下人摸索不着。上堂。一切法无差。云门胡饼。赵州茶。黄鹤楼中吹玉笛。江城五月落梅花。惭愧太原孚上座。五更闻鼓角。天晓弄琵琶。喝一喝。上堂。南询诸友。踏破草鞋。绝学无为。坐消日月。凡情易脱。圣解难忘。但有纤毫。皆成渗漏。可中为道。似地擎山。应物现形。如驴觑井。纵无计较。途辙已成。若论相应。转没交涉。勉诸仁者。莫错用心。各自归堂。更求何事。

　　婺州宝林果昌宝觉禅师

　　安州时氏子。师与提刑杨次公入山。同游山次。杨拈起大士饭石问。既是饭石。为甚么咬不破。师曰。祇为太硬。杨曰。犹涉繁词。师曰。未审提刑作么生。杨曰。硬。师曰。也是第二月。杨为写七佛殿额。乃问。七佛重出世时如何。师曰。一回相见一回新。上堂。一即一。二即二。嗅着直是无香气。蓦拈拄杖卓一下曰。识得山僧楖栗条。莫向南山寻鳖鼻。

　　郑州资福法明宝月禅师

　　上堂。资福别无所补。五日一参击鼓。何曾说妙谈玄。祇是粗言直语。甘草自来甜。黄连依旧苦。忽若鼻孔辽天。逢人切忌错举。参。上堂。若论此事。譬如伐树得根。灸病得穴。若也得根。岂在千枝遍斫。若也得穴。不假六分全烧。以拄杖卓一下曰。这个是根。那个是穴。掷下拄杖曰。这个是穴。又唤甚么作根。咄是何言欤。

　　潭州云峰志璇祖灯禅师

　　南粤陈氏子。上堂。休去。歇去。一念万年去。寒灰枯木去。古庙香炉去。一条白练去。大众。古人见处。如日晖空。不着二边。岂堕阴界。堪嗟后代儿孙。多作一色边会。山僧即不然。不休去。不歇去。业识茫茫去。七颠八倒去。十字街头闹浩浩地。声色里坐卧去。三家村里盈衢塞路。荆棘里游戏去。刀山剑树劈腹剜心。镬汤炉炭皮穿骨烂去。如斯举唱。大似三岁孩儿辊绣毬。上堂。一切声是佛声。涂毒鼓透入耳朵里。一切色是佛色。铁蒺藜穿过眼睛中。好事不如无。便下座。上堂。尽乾坤大地。是个热铁圆。汝等诸人。向甚么处下口。良久曰。吞不进。吐不出。上堂。瘦竹长松滴翠香。流风疏月度炎凉。不知谁住原西寺。每日钟声送夕阳。上堂。声色头上睡眠。虎狼群里安禅。荆棘林内翻身。雪刃丛中游戏。竹影扫阶尘不动。月穿潭底水无痕。上堂。不是风动。不是幡动。衲僧失却鼻孔。是风动。是幡动。分明是个漆桶。两段不同。眼暗耳聋。涧水如蓝碧。山花似火红。上堂。僧问。如何是西来意。师曰。筑着额头磕着鼻。曰意旨如何。师曰。驴驼马载。曰向上还有事也无。师曰。朝到西天。暮归唐土。曰谢师答话。师曰。大乘砑郎当。僧退。师乃曰。僧问西来意。筑着额头磕着鼻。意旨又如何。驴驼并马载。朝到西天暮归唐。大乘恰似砑郎当。何故没量大人。被语脉里转却。遂拊掌大笑下座。僧问。丹霞烧木佛。院主为甚么眉须堕落。师曰。一人传虚。万人传实。曰恁么则不落也。师曰。两重公案。曰学人未晓。特伸请益。师曰。筠袁虔吉头上插笔。问德山入门便棒。意旨如何。师曰。束杖理民。曰临济入门便喝。又作么生。师曰。不言而化。曰未审和尚如何为人。师曰。一刀两段。问无缝铁门。请师一启。师曰。进前三步。曰向上无关。请师一闭。师曰。退后一寻。曰不开不闭。又作么生。师曰。吽吽。便打。

　　东京慧林常悟禅师

　　僧问。若不传法度众生。举世无由报恩者。未审传个甚么法。师曰。开宗明义章第一。问达磨未来时如何。师曰。省得草鞋钱。曰来后如何。师曰。重叠关山路。

　　安吉州道场有规禅师

　　婺州姜氏子。上堂。拈拄杖曰。还见么。穷诸玄辩。若一毫置于太虚。竭世枢机。似一滴投于巨壑。德山老人虽则焚其䟽钞。也是贼过后张弓。且道。文彩未彰以前。又作么生理论。三千剑客今何在。独许庄周致太平。上堂。种田博饭。地藏家风。客来吃茶。赵州礼度。且道。护圣门下。别有甚么长处。良久曰。寻常不放。山泉出屋底。清池冷照人。化士出问。促装已办。乞师一言。师曰。好看前路事。莫比在家时。曰恁么则。三家村里十字街头。等个人去也。师曰。照顾打失布袋。

　　越州延庆可复禅师

　　上堂。胡来胡现。汉来汉现。忽然胡汉俱来时。如何祇准。良久曰。落霞与孤鹜齐飞。秋水共长天一色。参。上堂。蓦拈拄杖。横按膝上曰。苦痛深。苦痛深。碧潭千万丈。那个是知音。卓一下。下座。

　　安吉州道场慧颜禅师

　　上堂。世尊按指。海印发光。拈拄杖曰。莫妄想。便下座。

　　温州双峰普寂宗达佛海禅师

　　僧问。如何是永嘉境。师曰。华盖峰。曰如何是境中人。师曰。一宿觉。上堂。众集定。喝一喝曰。冤有头。债有主。珍重。

　　越州五峰子琪禅师

　　僧问。学人上来。乞师垂示。师曰。花开千朵秀。曰学人不会。师曰。雨后万山青。曰谢指示。师曰。你作么生会。僧便喝。师曰。未在。僧又喝。师曰。一喝两喝后作么生。曰也知和尚有此机要。师曰。适来道甚么。僧无语。师便喝。

　　西京韶山云门道信禅师

　　僧问。如何是祖师西来意。师曰。千年古墓蛇。今日头生角。曰莫便是和尚家风也无。师曰。卜度则丧身失命。问如何是学人自己。师曰。无人识者。曰如何得脱洒去。师曰。你问。我答。

　　临安府上天竺从谏慈辩讲师

　　处之松阳人也。具大知见。声播讲席。于上观深有所契。每与禅衲游。尝以道力扣大通。通一日作书寄之。师发缄睹黑白二圆相。乃悟。答偈曰。黑相白相。担枷过状。了不了兮。无风起浪。若问究竟事如何。洞庭山在太湖上。

　　金山宁禅师法嗣

　　婺州普济子淳圆济禅师

　　僧问。摩尼珠人不识。如来藏里亲收得。如何是珠。师曰。不拨自转。曰如何是藏。师曰。一拨便转。曰转后如何。师曰。把不住。上堂。雨过山青。云开月白。带雪寒松。摇风庭柏。山僧恁么说话。还有祖师意也无。其或未然。良久曰。看看。

　　吉州禾山用安禅师

　　僧问。莲华未出水时如何。师曰。鱼挨鳖倚。曰出水后如何。师曰。水仙头上戴。好手绝跻攀。曰出与未出时如何。师曰。应是乾坤措。不教容易看。

　　本觉一禅师法嗣

　　福州越峰粹圭妙觉禅师

　　本郡林氏子。僧问。如何是祖师西来意。师曰。瘦田损种。曰未审如何领会。师曰。刈禾镰子曲如钩。问机关不到时如何。师曰。抱瓮灌园。曰此犹是机关边事。师曰。须要雨淋头。

　　台州天台如庵主

　　久依法真。因看云门东山水上行语。发明己见。归隐故山。猿鹿为伍。郡守闻其风。遣使逼令住持。师作偈曰。三十年来住此山。郡符何事到林间。休将琐琐尘寰事。换我一生闲又闲。遂焚其卢。竟不知所止。

　　平江府西竺寺尼法海禅师

　　宝文吕嘉之姑也。首参法云秀和尚。后领旨于法真言下。诸名儒屡挽应世。坚不从。殂日说偈曰。霜天云雾结。山月冷涵辉。夜接故乡信。晓行人不知。届明坐脱。

　　投子颙禅师法嗣

　　寿州资寿灌禅师

　　上堂。良久曰。便恁么散去。已是葛藤。更若喃喃。有何所益。以拂子击禅床。下座。

　　西京白马崇寿江禅师

　　僧问。知师久蕴囊中宝。今日开堂略借看。师曰。不借。曰为甚么不借。师曰。卖金须是买金人。

　　邓州香严智月海印禅师

　　僧问。法雷已震。选佛场开。不昧宗乘。请师直指。师曰。三月三日时。千花万花拆。曰普天匝地承恩力。觉苑仙葩一夜开。师曰。切忌随他去。乃曰。判府吏部此日命山僧。开堂祝圣。绍续祖灯。祇如祖灯作么生续。不见古者道。六街钟鼓响冬冬。即处铺金世界中。池长芰荷庭长柏。更将何法演真宗。恁么说话。也是事不获已。有旁不肯底。出来把山僧拽下禅床。痛打一顿。许伊是个本分衲僧。若未有这个作家手脚。切不得草草匇匇勘得。脚跟下不实头没去处。却须倒吃香严手中钁柄。莫言不道。上堂。吾家宝藏不悭惜。觌面相呈人罕识。辉今耀古体圆时。照地照天光赫赤。荆山美玉奚为贵。合浦明珠比不得。借问谁人敢酬价。波斯鼻孔长三尺。咄。

　　丞相富弼居士

　　字彦国。由清献公警励之。后不舍昼夜。力进此道。闻颙禅师主投子。法席冠淮甸。往质所疑。会颙为众登座。见其顾视如象王回旋。公微有得。因执弟子礼。趋函丈命侍者请为入室。颙见即曰。相公已入来。富弼犹在外。公闻汗流浃背。即大悟。寻以偈寄圆照本曰。一见颙公悟入深。夤缘传得老师心。东南谩说江山远。目对灵光与妙音。后奏署颙师号。颙上堂。谢语。有曰。彼一期之误。我亦将错而就错。公作偈赞曰。万木千花欲向荣。卧龙犹未出沧溟。彤云彩雾呈嘉瑞。依旧南山一色青。

　　甘露宣禅师法嗣

　　平江府妙湛寺尼文照禅师

　　温陵人。上堂。灵源不动。妙体何依。历历孤明。是谁光彩。若道真如实际。大似好肉剜疮。更作祖意商量。正是迷头认影。老胡四十九年。说梦即且止。僧堂里憍陈如上座。为你诸人举觉底。还记得么。良久曰。惜取眉毛好。

　　瑞岩居禅师法嗣

　　台州万年处幽禅师

　　上堂。先圣行不到处。凡流恰到。凡流既到。先圣莫知。到与不到。知与不知。总置一壁。祇如僧问乾峰。十方薄伽梵。一路涅槃门。未审路头在甚么处。峰以拄杖画一画曰。在这里。且道。此老与他先圣凡流相去几何。南山虎咬石羊儿。须向其中识生死。

　　广灵祖禅师法嗣

　　处州缙云仙岩怀义禅师

　　僧问。如何是佛。师曰。自屈作么。曰如何是道。师曰。你道了。曰向上更有事也无。师曰。无。曰恁么则小出大遇也。师曰。祇恐不恁么。曰也是。师曰。却恁么去也。

　　净因岳禅师法嗣

　　福州鼓山体淳禅鉴禅师

　　上堂。由基弓矢不射田蛙。任氏丝纶要投溟渤。发则穿杨破的。得则修鲸巨鳌。只箭既入重城。长竿岂钓浅水。而今莫有吞钩啮镞底么。若无。山僧卷起丝纶。拗折弓箭去也。掷拄杖下座。

　　乾明觉禅师法嗣

　　岳州平江长庆应圆禅师

　　上堂。寒气将残春日到。无索泥牛皆𨁝跳。筑着昆仑鼻孔头。触倒须弥成粪扫。牧童儿鞭弃了。懒吹无孔笛。拍手呵呵笑。归去来兮归去来。烟霞深处和衣倒。良久曰。切忌睡着。

　　长芦信禅师法嗣

　　东京慧林怀深慈受禅师

　　寿春府夏氏子。生而祥光现舍。文殊坚禅师遥见疑火也。诘旦知师始生。往访之。师见坚辄笑。母许出家。十四割爱冠祝发。后四年。访道方外。依净照于嘉禾资圣。照举。良遂见麻谷因缘。问曰。如何是良遂知处。师即洞明。出住资福。屦满户外。蒋山佛鉴勤禅师行化至。茶退。师引巡寮。至千人街坊。鉴问。既是千人街坊。为甚么祇有一人。师曰。多虚不如少实。鉴曰。恁么那。师赧然。偶朝廷以资福为神霄宫。因弃往蒋山。留西庵陈请益。鉴曰。资福知是般事便休。师曰。某实未稳。望和尚不外。鉴举倩女离魂话。反覆穷之。大豁疑碍。呈偈曰。祇是旧时行履处。等闲举着便誵讹。夜来一阵狂风起。吹落桃花知几多。鉴拊几曰。这底岂不是活祖师意。未几被旨住焦山。僧问。如何是佛。师曰。面黄不是真金贴。曰如何是佛向上事。师曰。一箭一莲华。僧作礼。师弹指三下。问。知有道不得时如何。师曰。哑子吃蜜。曰道得不知有时如何。师曰。鹦鹉唤人。僧礼拜。师叱曰。这传语汉。问。甚么人不被无常吞。师曰。祇恐他无下口处。曰恁么则。一念通玄箭。三尸鬼失奸也。师曰。汝有一念。定被他吞了。曰无一念时如何。师曰。捉着阇黎。上堂。古者道。忍忍。三世如来从此尽。饶饶。万祸千殃从此消。默默。无上菩提从此得。师曰。会得此三种语了。好个不快活汉。山僧祇是得人一牛。还人一马。泼水相唾。插觜厮骂。卓拄杖曰。平出平出。上堂。云自何山起。风从甚涧生。好个入头处。官路少人行。上堂。不是境亦非心。唤作佛时也陆沈。个中本自无阶级。切忌无阶级处寻。总不寻过犹深。打破云门饭袋子。方知赤土是黄金。咄。

　　平江府万寿如瑰证悟禅师

　　建宁魏氏。开堂日僧问。如何是苏台境。师曰。山横师子秀。水接太湖清。曰如何是境中人。师曰。衣冠皇宋后。礼乐大周前。师凡见僧必问。近日如何。僧拟对。即拊其背曰。不可思议。将示寂。众集。复曰。不可思议。乃合掌而终。

　　越州天衣如哲禅师

　　族里未详。自退席寓平江之万寿。饮啖无择。人多侮之。有以瑞岩唤主人公话问者。师答以偈曰。瑞岩长唤主人公。突出须弥最上峰。大地掀翻无觅处。笙歌一曲画楼中。一日曰。吾行矣。令拂拭所乘笋舆。乃书偈告众曰。道在用处。用在死处。时人祇管贪欢乐。不肯学无为。叙平昔参问。勉众进修己。忽竖起拳曰。诸人且道。这个落在甚么处。众无对。师挥案一下曰。一齐分付与秋风。遂人舆端坐而逝。

　　婺州智者法铨禅师

　　上堂。要扣玄关。须是有节操极慷慨。斩得钉。截得铁。硬剥剥地汉始得。若是隈刀避箭碌碌之徒。看即有分。以拂子击禅床下座。

　　临安府径山智讷妙空禅师

　　僧问。牛头未见四祖时如何。师曰。坐久成劳。曰见后如何。师曰。不妨我东行西行。

　　金山慧禅师法嗣

　　常州报恩觉然宝月禅师

　　越州郑氏子。上堂。学者无事空言。须求妙悟。去妙悟而事空言。其犹逐臭耳。然虽如是。罕逢穿耳客。多遇刻舟人。一日谓众曰。世缘易染。道业难办。汝等勉之。语卒而逝。

　　法云白禅师法嗣

　　婺州智者绍先禅师

　　潭州人也。上堂。根尘同源。缚脱无二。不动丝毫。十方游戏。子湖犬子虽狞。争似南山鳖鼻。遂高声曰。大众。看脚下。上堂。团不聚。拨不散。日晒不干。水浸不烂。等闲挂在太虚中。一任傍人冷眼看。

　　沂州马鞍山福圣院仲易禅师

　　上堂。一二三四五。升堂击法鼓。簇簇齐上来。一一面相睹。秋色满虚庭。秋风动寰宇。更问祖师禅。雪峰到投子。咄。

　　东京慧林慧海月印禅师

　　僧问。师唱谁家曲。宗风嗣阿谁。师曰。黄金地上玉楼台。曰如何是祖师西来意。师曰。三月洛阳人戴花。上堂。黄金地上。具眼者未肯安居。荆棘林中。本分底留伊不得。祇如去此二途。作么生是衲僧行履处。良久曰。举头烟霭里。依约见家山。上堂。顾视大众。拍禅床一下曰。聊表不空。便下座。

　　杨州建隆原禅师

　　姑苏夏氏子。上堂。拈拄杖曰。买帽相头。依模画样。从他野老自颦眉。志公不是闲和尚。卓拄杖。下座。

　　保宁英禅师法嗣

　　临安府广福院惟尚禅师

　　初参觉印。问曰。南泉斩猫儿。意旨如何。印曰。须是南泉始得。印以前语诘之。师不能对。至僧堂忽大悟。曰古人道。从今日去更不疑天下老和尚舌头。信有之矣。述偈呈印曰。须是南泉第一机。不知不觉蓦头锥。觌面若无青白眼。还如𪂶𪂶守空池。举未绝。印竖拳曰。正当恁么时作么生。师掀倒禅床。印遂喝。师曰。贼过后张弓。便出。住广福日。室中问僧。提起来作么生会。又曰。且道是个甚么。要人提起。

　　明州雪窦法宁禅师

　　衢州杜氏子。上堂。百川异流。以海为极。森罗万象。以空为极。四圣六凡。以佛为极。明眼衲子。以拄杖子为极。且道。拄杖子以何为极。有人道得。山僧两手分付。傥或未然。不如闲倚禅床畔。留与儿孙指路头。

　　开先珣禅师法嗣

　　庐州延昌熙咏禅师

　　僧问。少林面壁意旨如何。师曰。惭惶杀人。

　　庐州开先宗禅师

　　上堂。一不做。二不休。捩转鼻孔。捺下云头。禾山解打盐官鼓。僧繇不写戴嵩牛。庐陵米投子油。雪峰依旧辊双毬。夜来风送衡阳信。寒雁一声霜月幽。

　　甘露颙禅师法嗣

　　杨州光孝元禅师

　　僧问。如何是和尚家风。师曰。七颠八倒。曰忽遇客来如何祇待。师曰。生铁蒺藜劈口𡎺。

　　雪窦荣禅师法嗣

　　福州雪峰大智禅师

　　僧问。如何是祖师西来意。师衔拂柄示之。僧曰。此是香严底。和尚又作么生。师便喝。僧大笑。师叱曰。这野狐精。

　　元丰满禅师法嗣

　　福州雪峰宗演圆觉禅师

　　恩州人也。僧问。不慕诸圣。不重己灵时如何。师曰。款出囚口。曰便恁么会去时如何。师曰。换手捶胸。问如何是大善知识心。师曰。十字街头片瓦子。辞众日。僧问。如何是临岐一句。师曰。有马骑马。无马步行。曰途中事作么生。师曰。贱避贵。上堂。遣迷求悟。不知迷是悟之钳锤。爱圣憎凡。不知凡是圣之炉鞴。祇如圣凡双泯。迷悟俱忘一句。作么生道。半夜彩霞笼玉像。天明峰顶五云遮。

　　卫州王大夫

　　遗其名。以丧偶猒世相。遂参元丰。于言下知归。丰一日谓曰。子乃今之陆亘也。公便掩耳。既而回坛山之阳。缚茅自处者三载。偶歌曰。坛山里日何长。青松岭白云乡。吟鸟啼猿作道场。散发采薇歌又笑。从教人道野夫狂。

　　育王振禅师法嗣

　　明州岳林真禅师

　　上堂。古人道。初秋夏末。合有责情三十棒。岳林则不然。灵山会上。世尊拈华。迦叶微笑。正当恁么时。好与三十棒。何故如此。太平时节强起干戈。教人吹大法螺。击大法鼓。举步则金莲𨇾蹀。端居则宝座巍峨。梵王引之于前。香花缭绕。帝释随之于后。龙象骈罗。致令后代儿孙递相仿敩。三三两两。皆言出格风标。劫劫波波。未肯归家隐坐。鼓唇摇舌。宛如钟磬笙竽。奋臂点胸。何啻稻麻竹苇。更逞游山玩水。拨草瞻风。人前说得石点头。天上飞来花扑地。也好与三十棒。且道。坐夏赏劳如何酬奖。良久曰。万宝功成何厚薄。千钧价重自低昂。

　　招提湛禅师法嗣

　　秀州华亭观音和尚

　　僧问。如何是佛。师曰。半夜乌龟火里行。曰意作么生。师曰。虚空无背面。僧礼拜。师便打。

　　南岳下十四世

　　净慈明禅师法嗣

　　临安府净慈象禅师

　　越州山阴人也。上堂。古者道。一翳在眼。空花乱坠。拈拄杖曰。净慈拈起拄杖。岂不是一翳在眼。百千诸佛。总在拄杖头。现丈六紫磨金色之身。乘其国土。游历十方。说一切法。度一切众。岂不是空花乱坠。即今莫有向拄杖未拈已前。坐断得么。出来与净慈相见。如无。切忌向空本无花。眼本无翳处着倒。乃掷拄杖。下座。

　　福州雪峰隆禅师

　　上堂。一不成二不是。口吃饭鼻出气。休云北斗藏身。说甚南山鳖鼻。家财运出任交关。劝君莫竞锥头利。

　　长芦和禅师法嗣

　　镇江府甘露达珠禅师

　　福州人。上堂。圣贤不分。古今惟一。可谓火就燥水流湿。凿井而饮。耕田而食。大众。东村王老去不归。纷纷黄叶空狼籍。

　　临安府灵隐惠淳圆智禅师

　　上堂。吾心似秋月。碧潭清皎洁。乃喝曰。寒山子话堕了也。诸禅德。皎洁无尘。岂中秋之月可比。虚明绝待。非照世之珠可伦。独露乾坤。光吞万象。普天匝地。耀古腾今。且道。是个甚么。良久曰。此夜一轮满。清光何处无。

　　雪峰慧禅师法嗣

　　临安府净慈月堂道昌佛行禅师

　　湖州宝溪吴氏。僧问。大用现前不存轨则时如何。师曰。张家兄弟太无良。曰恁么则。一切处皆是去也。师曰。莫唐突人好。问心生则法生。心灭则法灭。祇如心法双忘时。生灭在甚么处。师曰。左手得来右手用。问如何是从上宗门中事。师曰。一亩地。曰便恁么会时如何。师曰。埋没不少。问如何是诸佛本源。师曰。屋头问路。曰向上还有事也无。师曰。月下抛砖。上堂。未透祖师关。千难与万难。既透祖师关。千难与万难。未透时难即且置。既透了。因甚么却难。放下笊篱虽得价。动他杓柄也无端。上堂。与我相似。共你无缘。打翻药铫。倾出炉烟。还丹一粒分明在。流落人间是几年。咄。上堂。雁过长空。影沉寒水。雁无遗踪之意。水无留影之心。若能如是。正好买草鞋行脚。所以道。动则影现。觉则冰生。不动不觉。正在死水里。荐福老人出头不得。即且置。育王今日又作么生。向道莫行山下路。果闻猿叫断肠声。岁旦上堂。举拂子曰。岁朝把笔。万事皆吉。忽有个汉出来道。和尚这个是三家村里保正书门底。为甚么将来华王座上当作宗乘。祇向他道。牛进千头。马入百疋。

　　临安府径山照堂了一禅师

　　明州人。上堂。参玄之士。触境遇缘。不能直下透脱者。盖为业识深重。情妄胶固。六门未息。一处不通。绝点纯清。含生难到。直须入林不动草。入水不动波。始可顺生死流。入人间世。诸人要会么。以拄杖画曰。祇向这里荐取。

　　镇江府金山了心禅师

　　上堂。佛之一字孰云无。木马泥牛满道途。倚遍栏干春色晚。海风吹断碧珊瑚。还有同声相应。同气相求者么。百鸟不来楼阁闭。祇闻夜雨滴芭蕉。

　　香严月禅师法嗣

　　邓州香严倚松如璧禅师

　　抚州饶氏子。上堂。变化密移何太急。刹那念念一呼吸。八万四千方便门。且道何门不可入。入不入。晓来雨打芭蕉湿。殷勤更问个中人。门外堂堂相对立。闻啄木鸟鸣。说偈曰。剥剥剥。里面有虫外面啄。多少茫茫瞌睡人。顶后一锥犹未觉。若不觉。更听山僧剥剥剥。

　　慧林深禅师法嗣

　　临安府灵隐寂室慧光禅师

　　钱塘夏侯氏。僧问。飞来山色。示清净法身。合涧溪声。演广长舌相。正当恁么时。如何是云门一曲。师曰。芭蕉叶上三更雨。曰一句全提超佛祖。满筵朱紫尽知音。师曰。逢人不得错举。上堂。不用求真。何须息见。倒骑牛兮入佛殿。羌笛一声天地空。不知谁识瞿昙面。

　　台州国清愚谷妙印禅师

　　上堂。满口道得底。为甚么不知有。十分知有底。为甚么满口道不得。且道。誵讹在甚么处。若也知得。许你照用同时。明闇俱了。其或未然。道得。道不得。知有。不知有。南山石大虫。解作师子吼。

　　台州国清垂慈普绍禅师

　　上堂。灵云悟桃花。玄沙傍不肯。多少痴禅和。担雪去填井。今春花又开。此意谁能领。端的少人知。花落春风静。

　　泉州九座慧𨗉禅师

　　上堂。九座今日向孤峰绝顶。驾一只铁船。截断天下人要津。教他挥篙动棹。不得有个锦标子。且道在甚么人手里。拈拄杖曰。看看。向道是龙刚不信。等闲夺得始惊人。

　　报恩然禅师法嗣

　　秀州资圣元祖禅师

　　僧问。紫金莲捧千轮足。白玉毫辉万德身。如何是佛。师曰。拖枪带甲。曰贯花千偈虽殊品。标月还归理一如。如何是法。师曰。元丰条。绍兴令。曰林下雅为方外客。人间堪作火中莲。如何是僧。师曰。披席把碗。

　　慧林海禅师法嗣

　　庐山万杉寿坚禅师

　　相州人。岁旦上堂。有一人。不拜岁不迎新。寒暑不能侵其体。圣凡不能混其迹。从来鼻孔辽天。谁管多年历日。大众。且道此人即今在甚么处。卓拄杖曰。咄咄咄。没处去。

　　开先宗禅师法嗣

　　瑞州黄檗惟初禅师

　　常州蔡氏子。上堂。我见宗大哥。平生槁默危坐。所谓朽木形骸。未尝口角譊譊。将佛祖言教。以当门庭。祇要当人歇得十成。自然不向这壳漏子上着倒。有僧问。既不向这壳漏子上着倒。未审如何保任。师曰。无你用心处。曰和尚岂无方便。师曰。𨫼饼既无汁。压沙那有油。

　　潭州岳麓海禅师

　　僧问。进前三步时如何。师曰。撞头磕额。曰退后三步时如何。师曰。堕坑落堑。曰不进不退时如何师。曰立地死汉。

　　雪峰演禅师法嗣

　　福州西禅慧舜禅师

　　真定府人。上堂。五日一参。三八普说。千说万说。横说竖说。忽有个汉。出来道说即不无。争奈三门头两个不肯。山僧即向他道。瞎汉。若不得他两个。西禅大似不遇知音。

　　南岳下十五世

　　雪窦明禅师法嗣

　　密州𡺸山宁禅师

　　上堂。有时孤峰顶上啸月眠云。有时大洋海中翻波走浪。有时十字街头七穿八穴。诸人还相委悉么。樟树花开盛。芭蕉叶最多。

　　净慈昌禅师法嗣

　　临安府五云悟禅师

　　苕溪人也。上堂。月堂老汉道。行不见行。是个甚么。坐不见坐。是个甚么。着衣时。不见着衣。是个甚么。吃饭时。不见吃饭。是个甚么。山僧虽与他同床打睡。要且各自做梦。何故。行见行。坐见坐。着衣时见着衣。吃饭时见吃饭。无有不见底。道理亦无。个是甚么。诸人且道。老汉底是。五云底是。拈拄杖卓一下曰。桃红李白蔷薇紫。问着春风总不知。

　　云隐光禅师法嗣

　　临安府中竺痴禅元妙禅师

　　婺州王氏。僧问。如何是截断众流句。师曰。佛祖开口无分。曰如何是函盖乾坤句。师曰。匝地普天。曰如何是随波逐浪句。师曰。有时入荒草。有时上孤峰。上堂。黄昏鸡报晓。半夜日头明。惊起雪师子。瞠开红眼睛。上堂。去年梅今岁柳。颜色馨香。喝一喝。良久曰。若不得这一喝。几乎道着依旧。且道。道着后如何。眼睛突出。

　　圆觉昙禅师法嗣

　　抚州灵岩圆日禅师

　　上堂。悟无不悟。得无不得。九年面壁空劳力。三脚驴儿跳上天。泥牛入海无踪迹。为甚如此。九九八十一。

　　岳麓海禅师法嗣

　　荆门军玉泉思达禅师

　　僧问。如何是一印印空。师曰。万象败归古鉴中。曰如何是一印印水。师曰。秋蟾影落千江里。曰如何是一印印泥。师曰。细观文彩未生时。

　　南岳下十六世

　　中竺妙禅师法嗣

　　温州光孝巳庵深禅师

　　本郡人也。上堂。曰。龙生龙凤生凤。老鼠养儿㳂屋栋。达磨大师不会禅。历魏游梁干打哄。上堂。一九二九。相逢不出手。三九二十七。篱头吹觱栗。翻忆小释迦。双手抱屈膝。知不知。实不实。摩诃般若波罗蜜。上堂。维摩默然。普贤广说。历代圣人互呈丑拙。君不见。落花三月子规啼。一声声是一点血。上堂。风萧萧。叶飘飘。云片片。水茫茫。江干独立向谁说。天外飞鸿三两行。

　　未详法嗣

　　实性大师

　　因同参芙蓉训禅师至。上堂。以右手拈拄杖。倚放左边。良久曰。此事若不是芙蓉师兄。也大难委悉。便下座(黄龙南拈云。实性用不得便休。却将佛法为人情。致令千载之下。与人作笑端。且道。利害在什么处　径山容曰。性大师可谓以前从苗辨地。因语识人。既到门来。便尔成褫。相马骊黄之外。乐琴弦微之表。黄龙南谓。实性用不得。便休。却将佛法为人情。致令千载与人作笑端。恁么批判。瞎却一城人眼去在)。

　　茶陵郁山主

　　不曾行脚。因庐山有化士至。论及宗门中事。教令看僧问法灯。百尺竿头如何进步。灯云恶。凡三年。一日乘驴度桥。一踏桥板而堕。忽然大悟。遂有颂云。我有神珠一颙。久被尘劳关锁。今朝尘尽光生。照破山河万朵。因兹更不游方。师乃白云端和尚得度师。云有赞曰。百尺竿头曾进步。溪桥一踏没山河。从兹不出茶川上。吟啸无非啰哩啰。

　　僧肇法师

　　遭秦王难。临就刑说偈曰。四大元无主。五阴本来空。将头临白刃。犹似斩春风(玄沙云。大小肇法师。临死犹䆿语)。

　　禅月贯休禅师

　　有诗曰。禅客相逢祇弹指。此心能有几人知。大随和尚举问曰。如何是此心。师无对(归宗柔代云。能有几人知)。

　　先净照禅师

　　问楞严大师。经中道。若能转物。即同如来。若被物转。即名凡夫。祇如升元阁作么生转。严无对(汾阳代云。彼此老大)。

　　公期和尚

　　因往罗汉。路逢一骑牛公子。师问。罗汉路向甚么处去。公拍牛曰。道道。师喝曰。这畜生。公曰。罗汉路向甚么处去。师却拍牛曰。道道。公曰。直饶恁么犹少蹄角在。师便打。公拍牛便走。

　　唐朝因禅师

　　微时尝运槌击土次。见一大块戏槌猛击之。应碎豁然大悟(后有老宿闻云。尽山河大地被因禅师一击百杂碎)。

　　福州东山云顶禅师

　　泉州人。(遗其氏)以再下春闱。往云台大吼寺剃染具戒。即谒大愚芝神鼎諲。后见罗汉下尊宿。始彻己事。道学有闻。丛林称为顶三教。僧问。如何是和尚日用事。师曰。我吃饭。汝受饥。曰法法不相到。又作么生。师曰。汝作罪。我皆知。问如何是和尚一枝拂。师曰。打破修行窟。曰恁么则本来无一物也。师曰。知无者是谁。曰学人罪过。师曰。再思可矣。居士问。洞山道。有一物。上拄天下拄地。未审是甚么物。师曰。担铁枷吃铁棒。曰天地黑山河走。师曰。阎老殿前添一鬼。北邙山下卧千年。士叫快活快活。师曰。也是野狐吞老鼠。九龙观道士并三士人请。上堂。儒门画八卦造契书。不救六道轮回。道门朝九皇炼真气。不达三祇劫数。我释迦世尊。洞三祇劫数。救六道轮回。以大愿摄人天。如风轮持日月。以大智破生死。若劫火焚秋毫。入得我门者。自然转变天地。幽察鬼神。使须弥铁围大地大海。入一毛孔中。一切众生不觉不知。我说此法门。如虚空俱含万象。一为无量。无量为一。若人得一。即万事毕。珍重。

　　婺州云幽重恽禅师(今曰法云)

　　初谒雪峰。次依石霜。乃开悟。旋里隐居。蔽形唯一衲。住后上堂。云幽一只箭。虚空无背面。射去遍十方。要且无人见。时有僧问。如何是和尚一只箭。师曰。尽大地人无髑髅。

　　双溪布衲如禅师

　　因嵩禅师戏以诗悼之曰。继祖当吾代。生缘行可规。终身常在道。识病懒寻医。貌古笔难写。情高世莫知。慈云布何处。孤月自相宜。师读罢举笔答曰。道契平生更有谁。闲卿于我最心知。当初未欲成相别。恐误同参一首诗。投笔坐亡。于六十年后。塔户自启。其真容俨然。

　　舒州投子通禅师

　　僧问。达磨未来时如何。师曰。两岸唱渔歌。曰来后如何。师曰。大海涌风波。问如何是孤峰顶上节操长松。师曰。能为万象主。不逐四时凋。问如何是和尚这里佛法。师曰。东壁打西壁。

　　处州法海立禅师

　　因朝廷有旨。革本寺为神霄宫。师升座谓众曰。都缘未彻。所以说是说非。盖为不真。便乃分彼分此。我身尚且不有。身外乌足道哉。正眼观来。一场笑具。今则圣君垂旨。更僧寺作神霄。佛头上添个冠儿。算来有何不可。山僧今日不免。横檐拄杖。高挂钵囊。向无缝塔中安身立命。于无根树下啸月吟风。一任乘云仙客。驾鹤高人。来此咒水书符。叩牙作法。他年成道。白日上升。堪报不报之恩。以助无为之化。祇恐不是玉。是玉也大奇。然虽如是。且道山僧转身一句作么生道。还委悉么。掷下拂子。竟尔趋寂。郡守具奏其事。奉旨改其寺曰真身。

　　汝州天宁明禅师

　　改德士日。师登座谢恩毕。乃曰。木简信手拈来。坐具乘时放下。云散水流去。寂然天地空。即敛目而逝。

　　蜀中仁王钦禅师

　　僧问。如何是佛。师曰。闻名不如见面。曰如何是祖师西来意。师曰。闹市里弄猢狲。曰如何是道。曰大虫看水磨。

　　金陵铁索山主(遗其氏)

　　僧问。久向铁索。未审作何面目。主打露柱。僧曰。谢见示。主曰。你据个甚么便恁么道。僧却打露柱。主曰。且道索在恁么处。僧作量势。主曰。今日遇个同参。

　　楼子和尚

　　不知何许人。也遗其名氏。一日偶经游街市间。于酒楼下整袜带。次闻楼上人唱曲云。你既无心我也休。忽然大悟。因号楼子焉。

　　神照本如法师

　　尝以经王请益四明尊者。者震声曰。汝名本如。师即领悟。作偈曰。处处逢归路。头头达故乡。本来成现事。何必待思量。

　　临安府上竺圆智证悟法师

　　台州林氏子。依白莲仙法师。问具变之道。莲指行灯曰。如此灯者。离性绝非。本自空寂。理则具矣。六凡四圣。所见不同。变则在焉。师不契。后因扫地诵法华经。至知法常无性。佛种从缘起。始谕旨。告莲。莲然之。师领徒以来。尝患本宗学者。囿于名相。胶于笔录。至以天台之传。为文字之学。南宗鄙之。乃谒护国此庵元禅师。夜语次。师举东坡宿东林偈。且曰。也不易到此田地。庵曰。尚未见路径。何言到耶。曰祇如他道溪声便是广长舌。山色岂非清净身。若不到此田地。如何有这个消息。庵曰。是门外汉耳。曰和尚不吝。可为说破。庵曰。却祇从这里猛着精彩觑捕看。若觑捕得他破则。亦知本命元辰落着处。师通夕不寐。及晓钟鸣。去其秘畜。以前偈别曰。东坡居士太饶舌。声色关中欲透身。溪若是声山是色。无山无水好愁人。特以告此庵。庵曰。向汝道是门外汉。师礼谢。未几有化马祖殿瓦者。求语发扬。师书曰。寄语江西老古锥。从教日炙与风吹。儿孙不是无料理。要见冰消瓦解时。此庵见之笑曰。须是这阇黎始得。

　　饶州荐福承古禅师

　　操行高洁。禀性虚明。参大光敬玄禅师。乃曰。祇是个草里汉。遂参福严雅和尚。又曰。祇是个脱洒衲僧。由是终日默然。深究先德洪规。一日览云门语忽然发悟。自此韬藏不求名闻。栖止云居弘觉禅师塔所。四方学者奔凑。因称古塔主也。景祐四年。范公仲淹出守鄱阳。闻师道德。请居荐福。开阐宗风。僧问。大善知识将何为人。师曰。莫。曰恁么则有问有答去也。师曰。莫问青青翠竹尽是真如。郁郁黄花无非般若。如何是般若。师曰。黄泉无老少。曰春来草自青。师曰。声名不朽。曰若然者碧眼胡僧也皱眉。师曰。退后三步。僧曰。苦。师乃吽吽。问临济举拂。学人举拳。是同是别。师曰。讹言乱众。曰恁么则依令而行也。师曰。天涯海角。问一喝分宾主。照用一时行。此意如何。师曰。干柴湿茭。僧便喝。师曰。红𦦨炎天。上堂。夫出家者。为无为法。无为法中。无利益。无功德。近来出家人。贪着福慧。与道全乖。若为福慧。须至明心。若要达道。无汝用心处。所以常劝诸人。莫学佛法。但自休心。利根者画时解脱。钝根者或三五年。远不过十年。若不悟去。老僧与你入㧞舌地狱。参。

　　和州净戒守密禅师(嗣荐福古)

　　僧问。如何是佛。师曰。稽首稽首。曰学人有分也无。师曰。顿首顿首。僧作舞而出。师曰。似则恰似。是即未是。

　　本嵩律师

　　因无为居士杨杰。请问宣律师所讲毗尼性体。师以偈答曰。情智何尝异。犬吠蛇自行。终南的的意。日午打三更。

　　昔有一老宿。一夏不为师僧说话。有僧叹曰。我祇恁么空过一夏。不敢望和尚说佛法。得闻正因两字也得。老宿闻乃曰。阇黎莫𧬊速。若论正因。一字也无。道了叩齿云。适来无端不合与么道。邻壁有一老宿。闻曰。好一釜羹。破一颗鼠粪污却(云窦代云。谁家釜里无一两颗)。

　　昔有一僧。在经堂内不看经。每日打坐。藏主曰。何不看经。僧曰。某甲不识字。主曰。何不问人。僧近前叉手鞠躬曰。这个是甚么字。主无对(大通本代云。又道不识)。

　　昔有一老宿住庵。于门上书心字。于牕上书心字。于壁上书心字(法眼云。门上但书门字。牕上但书牕字。壁上但书壁字。玄觉云。门上不要书门字。牕上不要书牕字。壁上不要书壁字。何故。字义炳然)。

　　昔有二庵主住庵。旬日不相见。忽相会。上庵主问下庵主。多时不相见。向甚么处去。下庵主曰。在庵中造个无缝塔。上庵主曰。某甲也要造一个。就兄借取塔样子。下庵主曰。何不早说。恰被人借去了也(法眼云。且道是借他样。不借他样)。

　　昔有一庵主。见僧来竖起火筒曰。会么。曰不会。主曰。三十年用不尽底。僧却问。三十年前用个甚么。主无对(归宗柔代云。也要知)。

　　昔有一老宿。因江南国主问。予有一头水牯牛。万里无寸草。未审向甚么处放。宿无对(归宗柔代云。好处放)。

　　昔有一老宿。问僧甚么处来。僧曰。牛头山礼拜祖师来。宿曰。还见祖师么。僧无对(归宗柔代云。大似不相信)。

　　昔有一老宿。有偈曰。五蕴山头一段空。同门出入不相逢。无量劫来赁屋住。到头不识主人公(有老宿云。既不识他当初问甚么人赁)。

　　僧问老宿。如何是密室中人。老宿曰。有客不答话(玄沙云。何曾密。归宗柔别老宿云。你因甚么得见)。

　　昔有一老宿。因僧问。魂兮归去来。食我家园葚。如何是家园葚(玄觉代云。是亦食不得。法灯云。污却你口)。

　　昔有一老宿曰。祖师九年面壁。为访知音。若恁么会得。吃铁棒有日在。又一老宿曰。祖师九年面壁。何不惭惶。若恁么会得。更买草鞋行脚三十年(琅玡觉云。既不然。且道祖师面壁意作么生。良久云。欲得不招无间业。莫谤如来正法轮)。

　　昔有一老宿。因僧问。师子捉兔亦全其力。捉象亦全其力。未审全个甚么力。老宿曰。不欺之力(法眼别云不会古人话)。

　　昔有一老宿曰。这一片田地。分付来多时。也我立地待汝构去(法眼云。山僧如今坐地。待汝构去。还有道理也无。那个亲。那个疏。试裁断看)。

　　昔有老宿。畜一童子。并不知轨则。有一行脚僧到。乃教童子礼仪。晚间见老宿外归。遂去问讯。老宿怪讶。遂问童子曰。阿谁教你。童曰。堂中某上座。老宿唤其僧来问。上座傍家行脚。是甚么心行。这童子养来二三年。了幸自可怜生。谁教上座教坏伊。快束装起去。黄昏雨淋淋地被趁出(法眼云。古人恁么显露。些子家风甚怪。且道意在于何)。

　　昔有僧到曹溪。时守衣钵僧。提起衣曰。此是大庾岭头提不起底。僧曰。为甚么在上座手里。僧无对(云门云。彼此不了。又云。将谓是师子儿)。

　　昔有僧。因看法华经。至诸法从本来。常自寂灭相。忽疑不决。行住坐卧。每自体究。都无所得。忽春月闻莺声。顿然开悟。遂续前偈曰。诸法从本来。常自寂灭相。春至百花开。黄莺啼柳上。

　　昔有老宿。问一座主。疏钞解义广略如何。主曰。钞解疏。疏解经。宿曰。经解甚么。主无对。

　　昔高丽国来钱塘。刻观音圣像。及舁上船。竟不能动。因请入明州开元寺供养。后有设问。无刹不现身。圣像为甚不去高丽国(长庆棱云。现身虽普。睹相生偏。法眼别云。识得观音未)。

　　泗州塔前。一僧礼拜。有人问。上座日日礼拜。还见大圣么(法眼代云。汝道礼拜是甚么义)。

　　泗州塔头侍者。及时锁门。有人问。既是三界大师。为甚么被弟子锁。侍者无对(法眼代云。弟子锁。大师锁法灯代云。还我锁匙来。又老宿代云。吉州锁。䖍州锁)。

　　圣僧像被屋漏滴。有人问僧。既是圣僧。为甚么有漏。僧无对(韶国师代云。无漏不是圣僧)。

　　有人问僧。点甚么灯。僧曰。长明灯。曰甚么时点。曰去年点。曰长明何在。僧无语(长庆棱代云。若不如此。知公不受人谩。法眼别云。利动君子)。

　　有座主。念弥陀名号次。小师唤和尚。及回顾。小师不对。如是数四。和尚叱曰。三度四度唤。有甚么事。小师曰。和尚几年唤他即得。某甲才唤便发业(法灯代云。咄叱)。

　　有僧与童子上经了。令持经着函内。童子曰。某甲念底着向那里(法灯代云。汝念甚么经)。

　　一僧注道德经。人问曰。久向大德注道德经。僧曰。不敢。曰何如明皇(法灯代云。是弟子)。

　　有僧入冥。见地藏菩萨。藏问。你平生修何业。僧曰。念法华经。曰止止不须说。我法妙难思。为是说。是不说。僧无对(归宗柔代云。此回归去。敢为流通)。

　　盐官会下有一主事僧。忽见一鬼使来追。僧告曰。某甲身为主事。未暇修行。乞容七日得否。使曰。待为白王。若许即七日后来。不然须臾便至。言讫不见。至七日后复来觅其僧了不可得。后有人举问一僧。若被觅着时如何抵拟他(洞山代云。被他觅得也)。

　　台州六通院僧欲渡船。有人问。既是六通。为甚么假船。僧无对(天台韶国师代云。不欲惊众)。

　　洪州太守宋令公。一日大宁寺僧陈乞。请第二座开堂。公曰。何不请第一座。众无语(法眼代云。不劳如此)。

　　江南相冯延巳。与数僧游钟山。至一人泉。问一人泉许多人争得足。一僧对曰。不教欠少。延已不肯。乃别曰。谁人欠少(法眼别云。谁是不足者)。

　　官人问僧。名甚么。曰无拣。官人曰。忽然将一碗沙与上座。又作么生。曰谢官人供养(法眼别云。此犹是拣底)。

　　广南有僧住庵。国主出猎。左右报庵主。大王来请起。主曰。非但大王来。佛来亦不起。王问。佛岂不是汝师。主曰。是。王曰。见师为甚么不起(法眼代云。未足酬恩)。

　　福州洪塘桥上有僧列坐。官人问。此中还有佛么。僧无对(法眼代云。汝是甚么人)。

　　昔有官人。入镇州天王院。睹神像因问院主曰。此是甚么功德。曰护国天王。曰祇护此国。遍护余国。曰在秦为秦。在楚为楚。曰腊月二十九日。打破镇州城。天王向甚处去。主无对。

　　昔有官人。作无鬼论。中夜挥毫次。忽见一鬼出云。汝道无。我聻(五祖演云。老僧当时若见。但以手作鹁鸠觜。向伊道。谷呱呱)。

　　昔有道流。在佛殿前。背佛而坐。僧曰。道士莫背佛。道流曰。大德本教中道。佛身充满于法界。向甚么处坐得。僧无对(法眼代云。识得汝)。

　　有一行者。随法师入佛殿。行者向佛而唾。师曰。行者少去就。何以唾佛。者曰。将无佛处来与某甲唾。师无对(沩山云。仁者却不仁者。不仁者却仁者。仰山代法师云。但唾行者。又云。行者若有语。即向伊道。还我无行者处来)。

　　死鱼浮于水上。有人问僧。鱼岂不是以水为命。僧曰。是。曰为甚么却向水中死。僧无对(杭州天龙机和尚代云。是伊为甚么不去岸上死)。

　　鹞子趁鸽子。飞向佛殿栏干上颤。有人问僧。一切众生在佛影中常安常乐。鸽子见佛。为甚么却颤。僧无对(法灯代云怕佛)。

　　昔有一僧。去覆船路。逢一卖盐翁。僧问。覆船路向甚么处去。翁良久。僧再问。翁曰。你患聋那。僧曰。你向我道甚么。翁曰。向你道覆船路。僧曰。翁莫会禅么。翁曰。莫道会禅。佛法也会尽。僧曰。你试说看。翁挑起盐篮。僧曰。难。翁曰。你唤这个作甚么。僧曰。盐。翁曰。有甚么交涉。僧曰。你唤作甚么。曰不可更向你道是盐(径山容拈云。看此卖私盐汉。因何得致通身手眼。撞着遂蓦露风规。背去便撩钩搭索。放去收来。只要人知有。可惜者僧大似磕露柱底。瞎汉。若当时见。便恁么激扬。便翻却盐篮而去。不妨令这卖盐翁疑着。此僧具什么眼目)。

　　昔有婆子。供养一庵主。经二十年。常令一二八女子送饭给侍。一日令女子抱定曰。正恁么时如何。主曰。枯木倚寒岩。三冬无暖气。女子举似婆。婆曰。我二十年祇供养得个俗汉。遂遣出烧却庵(密庵杰拈云。这个公案。丛林中少有拈提者。杰上座不免裂破面皮。纳败一上。也要诸方检点。乃召大众云。这婆子。洞房稳密。水泄不通。偏向枯木上糁花。寒岩中发焰。个僧孤身迥迥。惯入洪波。等闲坐断泼天潮。到底身无涓滴水。仔细检点将来。敲枷打锁。则不无二人。若是佛法未梦见在。乌臼与么提持。毕竟意归何处。良久曰。一把柳丝收不得。和烟搭在玉栏干　径山容拈曰。者个婆子。二十年中将𡏖𡒁拥茄树。时个既久。令人特往一探。将谓为当家种草。元来异地生苗。遂遣出并烧却庵。若是山僧待他抱住云。正恁么时如何。但竖拂子云。与你证据了也。更复拟议。便与推开不唯其庵免烧。抑且眼明千古。岂堕枯木寒岩无暖气之堑乎)。

　　昔有一僧参米胡。路逢一婆住庵。僧问。婆有眷属否。曰有。僧曰。在甚么处。曰山河大地。若草若木。皆是我眷属。僧曰。婆莫作师姑来否。曰汝见我是甚么。僧曰。俗人。婆曰。汝不可是僧。僧曰。婆莫混滥佛法好。婆曰。我不混滥佛法。僧曰。汝恁么岂不是混滥佛法。婆曰。你是男子。我是女人。岂曾混滥(径山容拈云。笑此僧行脚。等闲遇着者婆。觌面提持。不能转机发用。只管格背当风。别打之绕。故被婆子三敲四磕。大似立在下风。无自由分。者婆不知曾见什么人来。于蓦地相逢。却能披露风规。以见眼目清明。若是山僧。当时见婆云。山河大地若草若木皆是我眷属。但拈拄杖示云。为什么者个不肯礼拜汝。他若拟对。便蓦头打。管教者婆子转身。不得去在)。

　　庞行婆入鹿门寺设斋。维那请意旨。婆拈梳子插向髻后曰。回向了也。便出去(径山容拈云。奇特底事还他奇特人。担荷出格之意。须藉出格人显露。庞婆恁么做次。不妨惊群难说。不是出格奇特。但维那不能出一手眼。大似辜负山僧。若作维那。便与背上一拳。要见赏罚分明。益显法苑有人)。

　　温州陈道婆。尝遍扣诸方名宿。后于长老山净和尚语下发明。有偈曰。高坡平顶上。尽是采樵翁。人人尽怀刀斧意。不见山花映水红。

　　昔有施主妇人。入院行众僧随年钱。僧曰。圣僧前着一分。妇人曰。圣僧年多少。僧无对(法眼代云。心期满处即知　保宁勇代云。只恐施主力所不及)。

　　青州佛觉禅师

　　颂仰山师子话曰。一色无过指示人。白银世界里频申。超然推倒还扶起。争似东风煦日新。

　　圆通善国师(嗣佛觉)

　　佛日自江右至燕。寓大圣安。一日与佛觉夜话。时师年方十二。座右侍立。日曰。山僧自南方来。拄杖头不曾拨着一个会佛法者。师叉手进曰。自是和尚拄杖短。日大惊曰。可乞此子续吾临济一宗。师曰。云门临济岂有二耶。日称赏不已。金世宗幸圣安瑞像殿。问师曰。礼则是。不礼则是。师曰。礼则互相敬重。不礼则各自称尊。帝大悦。后住延圣。示众举观音糊饼话。师曰。韶阳老人可谓。唱弥高而和弥寡。如今却向延圣拂子头上。入方网三昧。东方入定西方起。乃至男身入定女身起。还会么。野色更无山隔断。月光直与水相通。昔有二僧同行。性急者在前。呼在后者曰。光阴迅速。疾走上来。后僧曰。大道广阔忙作甚么。师颂曰。光阴迅速。疾走上来。路头踏着。优钵花开。大道广阔。忙作甚么。放开肚皮。一时包裹。师见玄悟玉香山彝言涉嘲谑。责曰。总似汝辈。佛法岂到今日。

　　燕京庆寿玄悟玉禅师(嗣圆通)

　　金显宗令中使持纸一张。书心佛二字。问师曰。者是甚么字。时圆通在坐。应声答曰。不是心。不是佛。称旨。次日令旨赐长短句曰。但能了净万法因缘。何足问日用无为。十二时中更勿疑。常须自在识取。从来无挂碍佛佛心心。心若依佛也是尘。师答谢曰。无为无作。认着无为还是缚。照用同时。电卷星流。已大迟。非心非佛。唤作非心犹是物。人境俱空。万象森罗一镜中。

　　黄山赵文孺居士(嗣圆通)

　　尝作颂曰。妄想元来本自真。除时又起一重尘。言思动静承谁力。仔细看来无别人。

　　高邮定禅师(嗣玄悟)

　　参玄悟。室中举。僧问玄沙。如何是清净法身。沙曰。脓滴滴地。师忽有省。僧问。透网金鳞以为何食。师曰。干屎橛。

　　郑州普照宝禅师

　　磁州武氏子。于滏阳造仰山寺。忽有题诗柱上者曰。人道斑鸠拙。我道斑鸠巧。一根两根柴。便是家缘了。师大悟。即入西山结茅以居。遍历诸山。往洪峪宝岩寺。一夕大风震地。晏坐而逝。

　　杭州径山云庵庆禅师

　　建阳人。举杨岐三脚驴话颂曰。杨岐一头驴。眼光如电烁。踏杀天下人。说甚三只脚。

　　竹林巨川海禅师

　　颂风铃曰。铜唇铁舌太尖新。楼角悬来不记春。言外百千三昧法。因风说与个中人。

　　燕京庆寿寺虚明教亨禅师

　　济州任城王氏子。先有慈济寺僧福安。山居有年。于芒山村倚树而化。梦求托宿。遂生师焉。七岁出家。十五参方。闻郑州普照法席之胜。往谒之。朝夕参叩。未有所入。后因事往睢阳。忽于马上。忆击板因缘有省。疑情不散。将抵河津。同行警曰。此河津也。师下马悲喜交集。归以语宝。宝曰。此僵卧人。似欲转动。示以日面佛公案。一日闻板声。豁然亲证。呈颂曰。日面月面星流电转。若更迟疑面门着箭。咄。宝曰。吾瞒汝不得也。兴定己卯秋七月十日。书颂坚坐而逝。

　　镇府嘉山来禅师

　　僧问。铁牛和尚塔何在。师以手指之。忽然省发。乃示颂曰。铁牛铁牛。更莫别求。有人问我。竖起指头。

　　玉溪通玄庵圆通禅师

　　尝问僧曰。折脚铛儿为活计。穿心碗子作生涯。通玄庵内安然坐。不管山前事似麻。且道。安然底是什么人。

　　五台铁勒院子范慧洪大师

　　因阅楞严。至一人发真。十方消殒。忽悟。遂造河朔汶禅师陈所见。汶可之。临终偈曰。六十春光又八年。浮云收尽露青天。临行踢倒须弥去。后夜山头月正圆。更衣坐脱。

　　建宁府奖上慧空元模禅师

　　古田苏氏子。一日入定。游奖山。至玄奖禅师道场。有老人迎谒曰。吾为师守此山五百年矣言毕。化黑龙而去。既寤。乃曰。吾当返本还元。于此山也遂卓庵。一日谓众曰。吾于佛所。号慧空菩萨。今化缘既毕。即当入灭。因为众说四谛法。复说偈曰。四十余年寄俗尘。如今却显个中尊。岩头一夜东风起。吹得花开满树春。

　　铁船无舵亦无篷。撑入金莲性海中。末后一机今说破。白云元不离长空。大地山河觅无迹。虚空撞破无端的。纵教铁轮顶上旋。本性圆明常不失。复曰。西天第三代商那和修尊者。隐象白山。现龙奋迅三昧。说法调伏诸外道。然后化火自焚。吾今往象鼻岩前。亦当如是。乃入龙奋迅三昧。时云雾四起。雷雨大作。继而化火自焚。众收灵骨塔于庵之西。

　　郑州普照寺佛光道悟禅师

　　兰州冠氏子。偶宿湾子店。闻马嘶豁然大悟。说偈曰。见也罗见也罗。遍虚空只者个。归告母曰。某于途中拾一物。母曰。何物。师曰。无始来不见的。母掌曰。何喜之有。遂辞参方。母问。何之。师曰。水流须到海。鹤出白云头。往参白云海禅师。乃承印记。泰定二十四年。主普照。身著白衣。跨黄犊。吹短笛。游于洛中。尝曰。道我凡耶。曾向圣位中来。道我圣耶。又向凡位中去。道我非凡非圣耶。却向毗卢顶上别有行处。泰和五年入灭。

　　杭州灵隐普觉淳朋禅师

　　嘉祐五年。奉旨断还九里松集庆路。上堂。山前一片闲田地。旷大劫来无界至。今朝恢复又归来。坐断脚头并脚尾。东也是西也是。南北东西无不是。毕竟酬恩作么生。十里荷花九里松。直指堂前香一炷。

　　天台上云峰无尽祖灯禅师

　　四明王氏子。参日溪咏于天宁。问生死事大。无常迅速。乞赐指示。溪曰。十二时中密密参究。忽然触着却来再问。师抗声曰。无常迅速。生死事大。语未终。溪便喝。师作礼。溪曰。见何道理便礼拜。师曰。开口即错。溪颔之。后卓锡上云峰。影不出山者五十年。洪武二年。二月八日。示微疾。众乞偈。师书曰。生灭与去来。本是如来藏。拶倒五须弥。廓然无背向。掷笔而逝。

　　杭州仙林寺雪庭禅师

　　仁和桂氏子。出家谒休休于仙林。一见契合。后闻钟声大悟偈曰。圆响心非闻。大千同一照。抹过上头关。更不存玄妙。休印可之。示众举百丈拨火沩山得悟因缘拈曰。家贫家富。父子方知。花落花开。春风不顾。应时应节。即是未免。傍观者哂。呵呵。老不歇心。少不努力。

　　少林匾囤无空悟顿禅师

　　锡州陈氏子。辞父母出家。父曰。此儿寻常引舌过鼻。非当人相。令投少林。一日跪于师前请求法名。其师曰。道本无形。何名之有。师曰。三世诸佛皆有名号。其师授以心经。念至五蕴皆空。豁然大悟。乃曰。身尚是幻。何处求名。一日其师手编大囤于师前曰。匾囤是汝名也。师答曰。既名匾囤。内也无空。其师曰。教外别传。方契此语。后到峨嵋结茅以居。一日至夔州江中曰。道旷无涯。逢人不尽。下岸端坐而化。

　　金陵永宁古渊清禅师

　　闻鸡鸣有省。偈曰。喔喔金鸡报晓时。不因他响讵能知。三千世界浑如雪。井底泥蛇舞柘枝。呈古林香禅师。林喝曰。多嘴汉。

　　伏牛无碍明理禅师(嗣大方)

　　汾州和氏子。参大方。随众打七。后同月庵大圆入终南。一日庵举。高峰银山铁壁语。师顿悟。迷偈曰。一觉心空疑便消。拈来放去自逍遥。运水搬柴全体现。万象森罗一性包。过大方印证。方曰。伏牛打七则不问。终南静室意如何。师曰。伏牛打七。泥团土块。终南静室。放大光明。方震威一喝曰。即今光明在何处。师向前一掌。方呵呵大笑。

　　达观真可紫柏大师

　　句曲沈氏子。性雄猛。十七剃发游方。闻诵张拙偈。至断除妄想重增病。趋向真如亦是邪。大疑。一日斋次。忽悟。乃曰使我在临济德山座下。一掌便醒。安用如何若何游京师因神宗皇帝手书金刚经汗下渍纸。疑更当易。亟遣近侍质于师。师进偈曰。御汗一滴。万世津梁。无穷法藏。从此放光。帝大悦。癸卯秋。忽妖书发。帝见章奏甚怜之。在法不能免。因逮及拷讯。时神色自如。抵死不屈。腊月五日入狱。法司定罪欲死师。师说偈曰。一笑繇来别有因。那知大块不容尘。从兹收拾娘生足。铁橛花开不待春。十七日索浴罢。嘱侍者曰。吾去矣。幸谢江南诸护法。言讫端坐而逝。寿六十一。塔于双径。师以大藏卷帙繁多。难于通行。遂主刻方册。以便。四方流传。并师有全集十五卷。盛行于世。

　　莲池袾宏大师

　　古杭仁和人。姓沈。年十七补邑庠。虽业儒志在出世。每书生死事大四字于案头。自警。三十一母丧。径投西山性天理和尚剃发。于昭庆无尘律师处受具。北游五台参遍融。后谒笑岩于柳巷。求开示。岩曰。你三千里外求我开示。我有甚么开示。师恍然即礼辞。过东昌道中。闻谯楼鼓声忽悟。偈曰。三十年前事可疑。三千里外遇何奇。焚香掷戟浑如梦。魔佛空争是与非。遂南归住云栖。开净土门以摄三根。由是四众翕然归之。侍郎王公宗沐问。夜来老鼠唧唧。说尽一部华严经。师曰。猫儿突出时如何王无语。师自代云。走却法师。留下讲案。仍颂曰。老鼠唧唧。华严历历。奇哉王侍郎。却被畜生惑。猫儿突出𦘕堂前。床头说法无消息。无消息。大方广佛华严经。世主妙严品第一。临终时预于半月前别众曰。吾欲他往矣。众皆罔测。至七月初四日果示微疾。面西而逝。世寿八十有一。僧﨟五十。师自卜寺左岭下。遂全身塔焉。其所著述经疏杂录等。二十余种。行于世。

　　憨山德清大师

　　金陵全椒蔡氏子。母感异梦而生。年十二。礼京之报恩西林剃发。十九受具。听讲华严十玄门。至海印森罗常住处有得。遂游方与妙峰为友。初参遍融。乞指示。融默然直视以接之。寻阅肇论。至梵志出家。白首而归。邻人见之曰。昔人犹在耶。志曰。吾犹昔人非昔人也。忽悟。乃曰。今日始知鼻孔向下。时妙峰见之。喜曰。何所得耶。师曰。夜来两个铁牛斗。入水中去也。至今绝消息。峰笑曰。且喜有住山本钱。又参笑岩。岩问。你从何处来。曰南方岩曰。记得来时路否。曰一过便休。岩曰。子却来处分明。师便礼拜。初住台山。为国祈嗣。闻望借甚。后为避名隐于东海牢山。慈圣李皇太后礼意殷重。亲赐大藏紫衣。嗣遭无妄之谤。假道士奏论于神庙。朝中宰辅多深惜之。由是蒙旨。矜察坐以私创寺院。遣戍雷州。至韶阳礼祖。遂留曹溪。丙辰冬。登双径为达观大师秉炬。缁素骈集。山谷为之喧动。后隐匡山。阅六秋。韶阳郡守暨本省缙绅。复坚请居曹溪。师曰。曹溪是吾昔日重兴也。即杖锡南行。越明年冬十月十三日。忽告众曰。缘与时违。化将焉托。一期事毕。吾将归矣。午后索浴更衣端坐而逝。世寿七十八。腊六十六。塔全身于南华寺天子岗。历念余岁。弟子辈。因龛缝。睹师状貌如生。发爪俱长。即以金漆其身。迎寺供养。称肉祖云。

　　光州黄檗无念深有禅师

　　麻城熊氏子。往五台伏牛遍扣名宿。至庐山参大安。安曰。汝号甚么。师曰。无念。安曰。那个是无念。师茫然。回山对友说数年行脚事。友曰。何不问你自己。师曰。如何是自己。曰拿物非手。吃饭非口。一夕闻哭笑二声相触有省。入龙湖同卓吾居士。到驷马山。有讲主至。士问。清净本然。云何忽生山河大地。主讲罢。士对师曰。汝试说看。师拟对。士将师膝上一推曰。者个聻。师豁然。偈曰。四十余年不住功。穷来穷去转无踪。而今穷到无依倚。始悔从前错用功。僧问。如何是道之体。师曰。满口道不着。曰四大离散时如何。师竖起拳曰。者个不属四大。问如何出离生死。师召僧。僧应诺。师曰。从者里出。曰和尚说的话。某不晓得。师曰。待汝晓得堪作甚么。曰何故瞒人师曰。你梦不醒。反怪别人。

　　夔州白马寺仪峰方彖禅师

　　达州罗氏子。参金佛山云庵。令看如何是鬼神觑不破之机。三年有省。出峡遍谒知识。结茅双溪。一日午炊。闻甑中作声忽大悟。颂曰。三玄三要没来繇。用尽机思无处求。窗前移步灶前下。白云青峰齐点头。齐点头。南岳天台共一筹又曰。二八女子嫁新郎。绩麻捻线一如常。称家丰俭随时过。懒插堂前者炷香。万历壬辰秋。归达州中兴白马。僧问。如何是西来意。师曰。两头烧火一头烟。手中常执鼗鼓。一面书矗字。一面书奔字。凡答话多举而摇之。示寂塔于龙神山。

　　广信府鹅湖养庵心禅师

　　上饶朱氏子。偶过戚属。念道者谈四生之义。师于言下洞明物我平等大意。往洛之太平落发。南归焦山度腊。闻江中推船有省。偈曰。夜静江空阔。推船㘞㘞声。不知何所往。担子半边轻。谒华山。闻山拈一段生涯。六不收话。猛提七日。身心脱然。寻归里中住灵山。画大圆相于壁间曰。内写莫教涂黑。外写勿使伤白。有人向圈里圈外下得注脚者。许汝学道无疑。不然总是懡㦬。后住鹅湖。尝置无门锁置丈壁以验诸方。偈曰。上古留传锁。凭君智钥开。若无开锁法。相见不须来。万历丁卯二月晦日上堂。说法设斋作别。示偈曰。八十余年幻梦中。铁牛耕破太虚空。临行一句相分付。半夜金乌带日红。端坐而逝。

　　建昌府寿昌无明慧经禅师

　　抚州崇仁裴氏子。初产难。祖父诵金刚经得娩。故名。生颖异不群。形仪苍古。九岁入乡校。便问。浩然之气。是个甚么。授书师异之。及长读金刚经。恍若旧习。即依廪山忠出家。久而辞去。禁足峨峰。因。阅传灯。见僧问兴善。如何是道。善曰。大好山。疑滞莫决。一日力推巨石。豁然大悟。述偈曰。欲参无上菩提道。急急疏通大好山。知道始知山不好。翻身跳出祖师关。趋呈廪山。山印为法器。自是剃染纳具。劳形苦骨。影不出山者。二十四载。万历甲午。住宝方。有僧问。师住此山。曾见何人。师曰。总未行脚。僧曰。岂以一隅而小天下乎。师善其言。遂荷锡远游法门老宿无不推誉。顷入五台参。瑞峰。问赵州。师乞颂。峰曰。知是般事便休。师作礼。呈颂曰。暗藏春色。明露秋光。有眼莫鉴。纵智难量。到家不上长安路。一任风花雪月扬。峰深肯师语妙叶洞宗。而师亦以绍续洞宗自任矣。未几返锡宝方。开堂演法。晚主董岩寿昌二刹。上堂拈起一着。佛祖一齐。捉。放下一着。圣贤悉皆缚。辘轳飞上天庭。泥牛眠交地角。非特九有沾恩。亦乃四生受乐。惟有八大金刚。努眼瞪眉。横拈倒卓。何则不许众生乱描邈。上堂。冬至时临事且奇。海风吹倒珊瑚枝。龙王惊起归空界。河伯神祇尽失威。如是事宜自知。僧曰。用知作么。师曰。与老僧执杖。曰恁么不知更好。师曰。何也。曰清闲僧不做。返更作愁人。师便打。上堂。诸佛时常说法。不须拟议猜详。是何法。天地玄黄。宇宙洪荒。不论通宗透教。祇贵直下承当。承当个甚么。云腾致雨。露结为霜。蛟龙不宿死水。猛将岂行路傍。透得者些关棙。何须愿住西方。不问先佛后祖。鼻孔。一样放光。作么生放光。化被草木。赖及万方。释迦不肯泄破。达磨九年覆藏。峨峰不惜口业。一下为众宣扬。且道。作么生宣扬。挥尺一下云。罔谈彼短。靡恃己长。上堂。觉天空湛。心月通明。青沙布碧汉之章。缘水印银蟾之鉴。藏山于泽。争如。藏身处没踪迹。藏舟于壑。曷若。没踪迹处没藏身。所以。无味之谈塞断人口。吞吐得者迥出圣凡。漫天网子冲开。陷阱坑儿跳过。更有出格一句。作么生道。金翅击开娑竭浪。龙宫王子尽魂惊。上堂。云弗依山。山弗云。心无染境。境无心。云山清净如心境。一道虚明烁太清。然虽如是。犹是衲僧闲家具。珍重上堂。抽筋不动皮。换骨不见血。筋骨一齐空。游行不倒跌。达磨大士解灭而不解生。释迦老人解生而不解灭。要知生灭不相干。除是当年干屎橛。上堂。不论一义二义。只要直下便是。大众作么生。说个直下便是底道理。僧曰。露柱灯笼𨁝跳。师曰。何不道。头发连须。眉毛合鼻。会么。会则便请领去。不然关山万里。上堂。大众尽心为常住开田。山僧尽心为大众说禅。昨夜三更雷逼逼。打断坭龙角半边。上堂。即心即佛。几个奈何。非心非佛。呢喃者多。不是心。不是佛不是物。明眼衲僧多恍惚。纵然大梅我祇即心即佛。也似蚖蛇恋窟。作么生始不拖泥带水去。咄。复云。恰好。便下座。上堂。举洞山过水睹影大悟话。颂曰。渠今正是我。天地难包裹。我今不是渠。佛祖莫能知。要识洞山真实处。白云飞在绿杨枝。小参云。行不干径。坐弗涉床。放去无踪。收来没迹。大抵通方提掇异。竖拳舞剑越寻常。差别门庭无轨则。尽从。智行不相妨。僧问。万法本闲。惟人自闹。如何是本闲底法。师曰。墙壁瓦砾。问古人书心字于门壁上。其意云何。师曰。无事枕松石。卖卜挂招脾。万历丁巳冬。师自田中归。语大众曰。吾从兹不复砌石矣。众愕然。除夕上堂曰。今年只有兹时在。试问诸人知也无。末后曰。此是老僧㝡后一着。大众切宜珍重。明春三日示微恙。至十七日。作举火偈。命侍者唱偈阇维。复书曰。今日分明指示。掷笔端坐而化。顶骨诸牙不坏。藏于本寺建窣堵波。寿七十一。腊四十有奇。

　　广信府博山无异元来禅师(嗣寿昌)

　　舒城沙氏子。生而白衣重包。荤酒不入于口。十六游金陵。听讲法华。叹曰。求之在我。岂可循文逐句哉。遂礼五台静庵通剃发。次参寿昌。机语弗契。入闽。一日阅赵州有佛不得住因缘有省。再谒昌。昌问。蚁子解寻腥处走。苍蝇偏向臭边飞。是君边事。臣边事。师曰。臣边事。昌呵曰。大有人笑汝在。后闻护法神倒地。不觉豁然。呈偈曰。玉山诱一言。心灰语路绝。几多玄解会。如沸汤浇雪。没巴鼻金针。好因缘时节。梅蕊绽枯枝。桃花开九月。触目如。休辨别。急水滩头抛探篙。溺杀无限英雄客。别居宗乘堂。一日登厕。睹登树人大悟。趣见昌。昌问。子近日如何。师曰。有个活路。只是不许人知。昌曰。因甚不许人知。师曰。不知不知。昌问。婆子具什么手眼。便烧庵趁僧去。师曰。黄金增色尔。又举。僧问玄则。龙吟雾起。虎啸风生公案。命作颂。师颂曰。杀活争雄各有奇。摸糊肉眼曷能知。吐光不遂时流意。依旧春风逐马蹄。昌笑曰。子今日方信吾不汝欺也。师问。向后还有事也无。昌曰。老僧只知二时粥饭。亦不知有向后事。师曰。岂无方便。昌曰。子后得坐披衣。幸无筹策足矣。万历三十年。住博山。时年二十八岁。次主闽之董岩大仰鼓山。上堂。诸佛出世为一大事因缘。几幅素缣描不出。博山出世亦为大事。因缘一条白练蓦头穿。破颜老汉曾相委。多少人天受热瞒。博山今日信手拈来。分明举似。使人人鼻孔撩天。个个脚跟点地。如赤珠宝镜。照万象以无私。若玉锁金匙。启千门而洞达。迥出毗卢之顶。笑拈帝释之花。推倒大好之山。吸尽西江之水。倒跨玄沙之虎。生擒雪岭之蛇。漏网喜三圣金鳞。挀彩庆新罗俊鹞。如此奇特。谁不丈夫。自贵荷担。诚难委绾。诸昆仲。此事不从功行得。不从修证得。不从思议得。不从学分得。不从禅定得。有一等人。闭门作活。暗里休心。将自己身心。炼得如枯木寒灰。虫唼衣而不知。蛛结网而不顾。纵是百年在定。终如一个死人。于本分事中。全无交涉。所以。玄沙大师曰。直饶如澄潭月影。静夜钟声。随扣击以无亏。触波澜而不散。此犹是生死岸头事。道人行处如火烧水。箭既离弦无返回势。诸昆仲。须就明中取则。莫于暗里偷光。向花柳街前。逴得九衢春色。于芙蓉岸上。带来八面秋风。应用无亏。随缘自在。诸昆仲。且道作么生是博山行履处。良久曰。祇有一双穷相手。不曾轻揖等闲人。僧问。银碗盛雪。明月藏鹭。意旨如何。师曰。露骨瘦山环紫雾。塞流小涧长青苔。问如何是功。师曰。三人同一春。曰如何是共功。师曰。力士舁杖鼓。曰如何是功功。师曰。胡孙上露柱。曰不得敲唱双举。请示正中妙挟。师曰。高低云绕树。曰谢师答话去也。师曰。远近鸟衔花。问和尚年多少。师曰。频添花甲子。数到劫云初。问从缘荐得相应疾。就体消停得力迟。如何是从缘荐得。师曰。古镜不重磨。曰如何是就体消停。师曰。清光仍似旧。曰从缘就体。蒙师指。格外玄谈有也无。师曰。三岁孩儿头似雪。曰恁么则。碧桃绽蕊。绿柳萌芽也。师曰。远观山有色。近听水无声。僧礼拜。上堂。僧问。如何是博山境。师曰。栖凤岩玄云叆叆。浴龙池内浪滔滔。曰如何是境中人。师曰。光剃头。净洗钵。曰学人不会。师曰。这个阿师还未剃头在。乃曰。切忌从他觅。迢迢与我疏。洞山老人草鞋断矣。脚跟露矣。诸人若知痛痒。阿谁皮下无血。博山与诸人同途不同辙。诸人向正位中来。博山不在正位。诸人在博山拂子里许。诸人向偏位中来。博山不在偏位。拂子在诸人袈裟里许。所以道。对面不相识。千里却同风。若向这里彻去。当下知归不留朕兆。其或未然。千百世修行。未为晚也。故我释迦大师为勇猛众生。成佛在一念顷。为懈怠众生。得果满僧祇劫。诸昆仲。当知。明中有暗。毫端现华藏之奇。妙挟叶通。宝镜泻山河之影。博山恁么道。犹是葛藤。诸人也须绊断始得。且道。绊断后作么生行履。卓拄杖。曰不因樵子径。争到葛洪家。上堂。抟聚四大缘生九窍。识蕴奔驰何日了。虚空无限水云分。石女从缘步荒草。

　　荒草披离四部洲。烟云旋合锁重楼。弹指豁开弥勒阁。香水幡幢尽彻头。诸昆仲。当此时。洞庭无盖冻杀法身。庐阜悲酸清泪如雨。欲偿庐陵米价。踏翻东兖桥梁。从教雪洁冰清。管取儿孙满地。到恁么田地。以何为验。卓拄杖。曰深山乘瑞运。处处紫云飞。上堂。如何是佛。十方世界最灵物。如何是法。古路迢迢苔藓滑。仍将佛法问根源。云散长空鹤唳天。纤尘不立清如洗。三个猢狲夜簸钱。诸昆仲。宗门中事。岂同容易。一言一句。一大藏教注不破。历代祖师机深智广。潜兴密运须弥倒。卓拄杖。横趋绘彩色于空中。掷大千于方外。且道向甚么处扪摸。所以云。罗笼不肯住。呼唤不回头。古圣不安排。至今无处所。玄沙大师恁么老婆心切。也只要诸人知个落处始得。诸昆仲。青黯黯处。樵子不借路。以还家。绵密密时。机妇罢金针。而夜织香销锦帐。露邑芙蓉。发清啸于深闺。吐微言于连枕。情浓意洽。试问。诸昆仲。还知得也无。良久曰。分明一段风流事。不与诸人较短长。僧问。如何是君。师曰。水有筋。山有骨。曰如何是臣。师曰。鹡鸰鸟鸣似哭。曰如何是君视臣。师曰。千年老树挂枯藤。曰如何是臣视君。师曰。楼头画鼓正三更。曰如何是君臣道合。师曰。金阙凤衔丹诏去。边陲人唱凯歌归。僧礼拜。师复问僧。君位中事作么生。曰虚突兀。师便打。问如何是道。师曰。红绡。(曰红绡莫是道)否。师曰。不是道。曰既不是道。因甚答红绡。师曰。因你问道。我答你红绡。问一切事究竟坚固。不知大佛顶还在里许否。师曰。暗里抽横骨。明中坐舌头。问如何是某甲安身立命处。师曰。天无盖地无底。曰。寿昌老人迁化。向什么处去。师曰。清谭对面。贵在不知。僧复问。师曰。问话且置。天无盖地无底。老僧意旨在什么处。僧拟议。师便打。示偈曰。拶出虚空髓有味。掀翻宇宙壳无依。个中不见寿昌老。独有狸奴笑展眉。尝垂四问。殿角风摇树。行人尽解衣时如何。自代曰。瞥尔沽尝。清凉彻胆。清风翻白羽。野老笑相亲时如何。代曰。春来花坞。樵牧含情。佛殿东南。因甚缺了一角。代曰。一人传虚。万人传实。僧堂中有几人坐卧。代曰。翻身峰顶。六不同谋。崇祯三年秋示疾。首座问。和尚尊体如何。师曰。尽有些子受用。座曰。还有不病者也无。师曰。热大作么。座曰。来去自繇。请道一句。师为书历历分明四字。投笔坐化。塔全身于本山。寿五十六。

　　绍兴云门寺雪峤圆信禅师

　　鄞县朱氏子。二十九岁出家。行脚无有入处。后访秦望山妙祯山主。主举他心僧因缘。一僧参。心曰。那里来。僧曰。天竺来。他心曰。我闻有三天竺。你那一竺来。速道速道。师自是疑情顿发。次日曳杖至石头上。高提曰。那一竺来。速道速道。忽前后际断。说偈曰。石贴背脊骨。翻身胁肋骨。子细思量来。动也动不得。复喝曰。张三杀人。李四偿命。返天台寻人印证。抬头见古云门三字乃大悟。途中作偈曰。一上天台云更深。脚跟踏断草鞋绳。比丘五百无踪影。见得他时打断筋。因入双髻诛茅。次参云栖。龙池。出世日。拈香供云门匡真偃禅师。后东塔开堂又供龙池。示疾书偈曰。小儿曹。生死路上须逍遥。皎月冰霜晓。吃杯茶坐脱去了。塔全身于云门。

　　五灯严统卷第十六
卍新纂续藏经第 81 册 No. 1568 五灯严统(卷10-25)


　　五灯严统卷第十七

　　临济宗

　　南岳下十一世

　　石霜圆禅师法嗣

　　隆兴府黄龙慧南禅师

　　信州章氏子。依泐潭澄禅师分座接物。名振诸方。偶同云峰悦禅师游西山。夜话云门法道。峰曰。澄公虽是云门之后。法道异矣。师诘其所以异峰曰。云门如九转丹砂。点铁成金。澄公药汞银。徒可玩入煅则流去。师怒以枕投之。明日峰谢过。又曰。云门气宇如王。甘死语下乎。澄公有法授人。死语也。死语其能活人乎。即背去。师挽之曰。若如是则谁可汝意。峰曰。石霜圆手段出诸方。子宜见之。不可后也。师默计之曰。悦师翠岩。使我见石霜。于悦何有哉。即造石霜。中途闻慈明不事事忽丛林。遂登衡岳乃谒福严贤。贤命掌书记。俄贤卒。郡守以慈明补之。既至。目其贬剥诸方件件数为邪解。师为之气索遂造其室。明曰。书记领徒游方。借使有疑可坐而商略。师哀恳愈切。明曰。公学云门禅。必善其旨。如云放洞山三顿棒。是有吃棒分。无吃棒分。师曰。有吃棒分明色庄曰。从朝至暮。鹊噪鸦鸣皆应吃棒。明即端坐受师炷香作礼。明复问。赵州道。台山婆子我为汝勘破了也。且那里是他勘破婆子处。师汗下不能加答。次日又诣。明诟骂不已。师曰。骂岂慈悲法施耶。明曰。你作骂会那。师于言下大悟。作颂曰杰出丛林是赵州。老婆勘破没来由。而今四海清如镜。行人莫与路为仇。呈慈明。明颔之。后开法同安。初受请日。泐潭遣僧来。审师提唱之语。有曰。智海无性。因觉妄而成凡。觉妄元虚。即凡心而见佛。便尔休去。将谓同安无折合。随汝颠倒所欲。南斗七北斗八。僧归举似澄。澄不怿。自是泐潭旧好绝矣。问侬家自有同风事。如何是同风事。师良久。僧曰。恁么则起动和尚去也。师曰。灵利人难得。僧礼拜。示众曰。江南之地春寒秋热。近日已来滴水滴冻。僧问。滴水滴冻时如何。师曰。未是衲僧分上事。曰如何是衲僧分上事。师曰。滴水滴冻。问牛头未见四祖时。为甚么百鸟衘华献。师曰。钉根桑树。阔角水牛。曰见后为甚么不衘华。师曰。裈无裆。裤无口。问无为无事人。犹是金锁难。未审过在甚么处。师曰。一字入公门。九牛车不出。曰学人未晓。乞师方便。师曰。大庾岭头笑却成哭。问一不去。二不住。请师道。师曰。高祖殿前樊哙怒。曰恁么则。今日得遇和尚也。师曰。仰面看天不见天。问德山棒。临济喝。直至如今。少人拈掇。请师拈掇。师曰。千钧之弩。不为鼷鼠而发机。曰作家宗师今朝有在。师便喝。僧礼拜。师曰。五湖衲子。一锡禅人。未到同安。不妨疑着。上堂。横吞巨海。倒卓须弥。衲僧面前也是寻常茶饭。行脚人须是荆棘林内。坐大道场。向和泥合水处。认取本来面目。且作么生见得。遂拈拄杖曰。直饶见得。未免山僧拄杖。上堂。圣凡情尽。体露真常。拈起拂子曰。拂子𨁝跳上三十三天。搊脱帝释鼻孔。驴唇先生拊掌大笑道。尽十方世界。觅个识好恶底人。万中无一。击禅床下座。上堂。说妙谈玄。乃大平之奸贼。行棒行喝。为乱世之英雄。英雄奸贼。棒喝玄妙。皆为长物。黄檗门下总用不着。且道。黄檗门下。寻常用个甚么。喝一喝。上堂。撞钟钟鸣。击鼓鼓响。大众殷勤问讯。同安端然合掌。这个是世法。那个是佛法。咄。上堂。有一人。朝看华严。暮观般若。昼夜精勤。无有暂暇。有一人。不参禅不论义。把个破席日里睡。于是二人同到黄龙。一人有为。一人无为。安下那一个即是。良久曰。功德天。黑暗女。有智主人二俱不受。上堂。心王不妄动。六国一时通。罢拈三尺剑。休弄一张弓。击禅床下座。上堂。道远乎哉。触事而真。圣远乎哉。体之即神。乃拈拄杖曰。道之与圣。总在归宗拄杖头上。汝等诸人何不识取。若也识得。十方刹土。不行而至。百千三昧无作而成。若也未识。有寒暑兮促君寿。有鬼神兮妒君福。上堂。半夜捉乌鸡。惊起梵王睡毗岚风忽起。吹倒须弥山。官路无人行。私酒多人吃。当此之时。临济德山。开得口。张得眼。有棒有喝用不得。汝等诸人。各自寻取祖业契书。莫认驴鞍桥。作阿爷下颔。上堂。举。大珠和尚道。身口意清净。是名佛出世身口意不净。是名佛灭度。也好个消息。古人一期方便。与你诸人计个入路。既得个入路。又须得个出路。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既知宽广。又知浅深。一踏踏翻四大海。一掴掴倒须弥山。撒手到家人不识。鹊噪鸦鸣柏树间。上堂。千般说万般喻。祇要教君早回去。去何处。良久云。夜来风起满庭香。吹落桃华三五树。因化主归上堂。世间有五种不易。一化者不易。二施者不易。三变生为熟者不易。四端坐吃者不易。更有一种不易。是甚么人。良久云。聻。便下座。(时翠岩真为首座。藏主问云。适来和尚道第五种不易。是甚么人。真曰。脑后见腮莫与往来)上堂。拈拄杖曰。横拈倒用。拨开弥勒眼睛。明去暗来。敲落祖师鼻孔。当是时也。目连鹙子饮气吞声。临济德山呵呵大笑。且道。笑个甚么。咄。师室中常问僧曰。人人尽有生缘。上座生缘在何处。正当问答交锋。却复伸手曰。我手何似佛手。又问。诸方参请宗师所得。却复垂脚曰。我脚何似驴脚。三十余年示此三问。学者莫有契其旨。脱有酬者。师未尝可否。丛林目之为黄龙三关。师自颂曰。生缘有语人皆识。水母何曾离得鰕。但见日头东畔上。谁能更吃赵州茶。我手佛手兼举。禅人直下荐取。不动干戈道出。当处超佛越祖。我脚驴脚并行。步步踏着无生。会得云收日卷。方知此道纵横。总颂曰。生缘断处伸驴脚。驴脚伸时佛手开。为报五湖参学者。三关一一透将来。熙宁己酉三月十六日。四祖演长老通嗣法书。上堂。山僧才轻德薄。岂堪人师。盖不昧本心。不欺诸圣。未免生死。今免生死。未出轮回。今出轮回。未得解脱。今得解脱。未得自在。今得自在。所以。大觉世尊。于然灯佛所。无一法可得。六祖夜半于黄梅。又传个甚么。乃说偈曰。得不得传不传。归根得旨复何言。忆得首山曾漏泄。新妇骑驴阿家牵。翌日午时端坐示寂。阇维得五色舍利。塔于前山。谥普觉禅师。

　　南岳下十二世

　　黄龙南禅师法嗣

　　隆兴府黄龙祖心宝觉禅师

　　南雄邬氏子。参云峰悦禅师。三年无所得。辞去。悦曰。必往依黄檗南禅师。师至黄檗。四年不大发明。又辞再上云峰。会悦谢世。就止石霜。因阅传灯。至僧问多福。如何是多福一丛竹。福曰。一茎两茎斜。曰不会。福曰。三茎四茎曲。师于此开悟。彻见二师用处。径回黄檗。方展坐具。檗曰。子已入吾室矣。师踊跃曰。大事本来如是。和尚何得教人看话百计搜寻。檗曰。若不教你如此究寻。到无心处自见自肯。即吾埋没汝也。住后。僧问。达磨九年面壁。意旨如何。师曰。身贫无被盖。曰莫孤负他先圣也无师曰。阇黎见处。又作么生。僧画一圆相。师曰。燕雀不离窠。僧礼拜。师曰。更深犹自可。午后始愁人。问未登此座时如何。师曰。一事全无。曰登后如何。师曰。仰面观天不见天。上堂。愚人除境不忘心。智者忘心不除境。不知心境本如如。触目遇缘无障碍。遂举拂子曰。看拂子走过西天。却来新罗国里。知我者谓。我拖泥带水。不知我者嬴得一场怪诞。上堂。大凡穷生死根源。直须明取自家一片田地。教伊去处分明。然后临机应用不失其宜。祇如锋芒未兆已前。都无是个非个。瞥尔爆动。便有五行金土。相生相克。胡来汉现。四姓杂居。各任方隅是非锋起。致使玄黄不辨。水乳不分。疾在膏肓。难为救疗。若不当阳晓示。穷子无以知归。欲得大用现前。便可顿忘诸见。诸见既尽。昏雾不生。大智洞然。更非他物。珍重。上堂。击禅床曰。一尘才举。大地全收。诸人耳在一声中。一声遍在诸人耳。若是摩霄俊鹘。便合乘时。止泺困鱼。徒劳激浪。上堂。不与万法意侣。即是无诤三昧。便恁么去。争奈弦急则声促。若能向紫罗帐里撒真珠。未必善因而招恶果。上堂。有句无句如藤倚树。且任诸人点头。及乎树倒藤枯。上无冲天之计。下无入地之谋。灵利汉这里着得一只眼。便见七纵八横。举拂子曰。看太阳溢目。万里不挂片云。若是覆盆之下。又争怪得老僧。上堂。若也单明自己。不悟目前。此人有眼无足。若悟目前。不明自己。此人有足无眼。据此二人。十二时中。常有一物。蕴在胸中。物既在胸。不安之相。常在目前。既在目前。触途成滞。作么生得平稳去。祖不言乎。执之失度。必入邪路。放之自然。体无去住。上堂。良工未出。玉石不分。巧冶无人。金沙混杂。还有无师自悟底么。出来辨别看。乃举拂子曰。且道。是金是沙。良久曰。见之不取。思之千里。上堂。有时开门待知识。知识不来过。有时把手上高山。高山人不顾。或作败军之将。向阇黎手里拱手归降。或为忿怒那吒。敲骨打髓。正当恁么时还有同声相应。同气相求底么。有则。向百尺竿头进取一步。如无。少室峰前一场笑具。上堂。心同虚空界。示等虚空法。证得虚空时。无是无非法。便恁么休去停桡把缆。且向湾里泊船。若据衲僧门下。天地悬隔。且道。衲僧门下有甚长处。楖栗横担不顾人。直入千峰万峰去。上堂。一不向。二不开。翻思南岳与天台。堪笑白云无定止。被风吹去又吹来。上堂。不是风动。不是幡动明眼汉谩他一点也不得。仁者心动。且缓缓。你向甚处见祖师。乃掷下拂子曰。看。上堂。过去诸佛已灭。未来诸佛未生。正当现在佛法委付黄龙。放行则。恍恍惚惚其中有物。把住则。杳杳冥冥。其中有精。且道。放行即是。把住即是。竿头丝线从君弄。不犯清波意自殊。上堂。虎头生角人难措。石火电光须密布。假饶烈士也应难。懵底那能善回互。手擎日月。背负须弥。掷向他方。其中众生。不觉不知。其中众生。骑驴入诸人眼里。诸人亦不觉不知。会么。将此身心奉尘刹。是则名为报佛恩。上堂。一沤未发。古帆未征。风信不来。无人举桌。正当恁么时。水脉如何辨的。君不见。云门老垂手处。落落清波无透路。又不见。华亭叟泄天机。夜深空载月明归。莫怪相逢不相识。从教万古漫漫黑。上堂。马祖升堂。百丈卷席。后人不善来风。尽道不留眹迹。殊不知。桃华浪里正好张帆。七里滩头更堪垂钓。如今必有辩浮沉。识深浅底汉。试出来定当水脉看。如无且将渔父笛。闲向海边吹。上堂。风潇潇兮木叶飞。鸿雁不来音信稀。还乡一曲无人吹。令余拍手空迟疑。上堂。镜像或谓有。揽之不盈手。镜像或谓无。分明如俨图。所以。取不得。舍不得。不可得中祇么得。还会么。不作维摩诘。又似傅大士。上堂。夫玄道者。不可以设功得。圣智者。不可以有心知。真谛者不可以存我会。至功者。不可以营事为。古人一期应病与药则不可。若是丈夫汉。出则经济天下。不出则卷而怀之。尔若一向声和响顺。我则排斥诸方。尔若示现酒肆淫坊。我则孤峰独宿。且道。甚处是黄龙为人眼。师室中常举拳。问僧曰。唤作拳头则触。不唤作拳头则背。唤作甚么。将入灭。命门人黄太史廷坚主后事。茶毗日邻峰为秉炬。火不续。黄顾师之得法上首死心新禅师曰。此老师有待于吾兄也。新以丧拒。黄强之。新执炬。召众曰。不是余殃累及我。弥天罪过不容诛。而今两脚捎空去。不作牛兮定作驴。以火炬打一圆相曰。祇向这里雪屈。掷炬应手而爇。灵骨窆于普觉塔之东。谥宝觉禅师。

　　江州东林兴龙寺常总照觉禅师

　　延平施氏子。久依黄龙。密授大法决旨。出住泐潭。次迁东林。皆符谶记。僧问。乾坤之内。宇宙之间。中有一宝。秘在形山。如何是宝。师曰。白月现。黑月隐。曰非但闻名。今日亲见。师曰。且道宝在甚么处。曰古殿户开光灿烂。白莲池畔社中人。师曰。别宝还他碧眼胡。又僧出众。提起坐具曰。请师答话。师曰。放下着。僧又作展势。师曰。收曰。昔年寻剑客。今朝遇作家。师曰。这里是甚么所在。僧便喝。师曰。喝老僧那僧又喝。师曰。放过又争得。便打。上堂。乾坤大地常演圆音。日月星辰每谈实相。翻忆先黄龙道。秋雨淋漓。连宵彻曙。点点无私。不落别处。复云。滴穿汝眼睛。浸烂汝鼻孔。东林则不然。终归大海作波涛。击禅床下座。上堂。老卢不识字。顿明佛意。佛意离文墨故。白兆不识书。圆悟宗乘。宗乘非言诠故。如此老婆心。分明入泥水。今时人犹尚抱桥柱澡洗。把䌫放船。良久曰。争怪得老僧。

　　隆兴府宝峰克文云庵真净禅师

　　陕府郑氏子。坐夏大沩。闻僧举。僧问云门。佛法如水中月。是否。门曰。清波无透路。师乃领解。往见黄龙。不契。却曰。我有好处。这老汉不识我。遂往香城见顺和尚。顺问。甚处来。师曰。黄龙来。曰黄龙近日有何言句。师曰。黄龙近日州府委请黄檗长老。龙垂语云。钟楼上念赞。床脚下种菜。有人下得语契。便往住持。胜上座云。猛虎当路坐。龙遂令去住黄檗。顺不觉云。胜首座祇下得一转语。便得黄檗住。佛法未梦见在。师于言下大悟。方知黄龙用处。遂回见黄龙。龙问甚处来。师曰。特来礼拜和尚。龙曰。恰值老僧不在。师曰。向甚么处去。龙曰。天台普请。南岳游山。师曰。恁么则。学人得自在去也。龙曰。脚下鞋甚处得来。师曰。庐山七百五十文唱来。龙曰。何曾得自在。师指鞋曰。何尝不自在。龙骇之。开堂日。拈香祝圣。问答罢。乃曰。问话且止。祇知问佛问法。殊不知佛法来处。且道。从甚么处来。垂一足曰。昔日黄龙。亲行此令。十方诸佛。无敢违者。诸代祖师。一切圣贤。无敢越者。无量法门。一切妙义。天下老和尚舌头。始终一印。无敢异者。无异则且置。印在甚么处。还见么。若见。非僧非俗。无偏无党。一一分付。若不见。而我自收。遂收足。喝一喝曰。兵随印转。将逐符行。佛手驴脚生缘老。好痛与三十棒。而今会中莫有不甘者么。若有。不妨奇特。若无新长老谩你诸人去也。故我大觉世尊。昔于摩竭陀国。十二月八日。明星现时。豁然悟道。大地有情。一时成佛。今有释子沙门某。于东震旦国大宋筠阳城中。六月十三日。赫日现时。又悟个甚么。以拂子画曰。我不敢轻于汝等。汝等皆当作佛。僧问。如何是佛。师呵呵大笑。僧曰。何哂之有。师曰。笑你随语生解。曰偶然失利。师喝曰。不得礼拜。僧便归众。师复笑曰。随语生解。问江西佛手驴脚接人。和尚如何接人。师曰。鲇鱼上竹竿。曰全因今日。师曰。乌龟入水。问新丰吟。云门曲。举世知音能和续。大众临筵。愿清耳目。师以右手拍禅床。僧曰。木人拊掌。石女扬眉。师以左手拍禅床。僧曰。犹是学人疑处。师曰。何不脚跟下荐取。僧以坐具一拂师。曰争奈脚跟下何。问远远驰符命。禅师俯应机。祖令当行也。方便指群迷。师曰。深曰。深意如何。师曰。浅曰。教学人如何领会。师曰点。问马祖下尊宿。一个个阿漉漉地。唯有归宗老较些子。黄龙下儿孙。一个个硬剥剥地。祇有真净老师较些子。学人恁么还扶得也无。师曰。打叠面前搕𢶍却。曰若不同床睡。焉知被底穿。师不答。僧曰。这个为上上根人。忽遇中下之流如何指接。师亦不答。僧曰。非但和尚懡㦬。学人亦乃一场败缺。师曰。三十年后悟去在。问承。古有言众生日用而不知。未审不知个甚么。师曰道。曰忽然知后如何。师曰。十万八千。僧提起坐具曰。争奈这个何。师便喝。上堂。天地与我同根。万物与我一体。脚头脚尾。横三竖四。北俱卢洲火发。烧着帝释眉毛。东海龙王忍痛不禁。轰一个霹雳。直得倾湫倒岳。云黯长空。十字街头廖胡子。醉中惊觉。起来拊掌呵呵大笑曰。筠阳城中近来少贼。乃拈拄杖曰。贼贼。上堂。道泰不传天子令。行人尽唱太平歌。五九四十五。莫有人从怀州来么。若有。不得忘却临江军豆豉。上堂。世尊拈华。迦叶微笑。拈拄杖曰。洞山拈起拄杖子。你诸人合作么生。击香卓下座。上堂。裈无裆裤无口。头上青灰三五斗。赵州老汉少卖弄。然则。国清才子贵。家富小儿骄。其奈。禾黍不阳艳。竞栽桃李春。翻令力耕者。半作卖华人。上堂。佛法两字直是难得人。有底不信自己佛事。唯凭少许古人影响。相似般若。所知境界。定相法门。动即背觉合尘。黏将去。脱不得。或学者来。如印印泥。递相印授。不唯自误。亦乃误他。洞山门下无佛法与人。祇有一口剑。凡是来者一一斩断。使伊性命不存。见闻俱泯。却向父母未生前。与伊相见。见伊才向前便为斩断。然则。刚刀虽利。不斩无罪之人。莫有无罪底么。也好与三十拄杖。上堂。洞山门下。要行便行。要坐便坐。钵盂里屙屎。净瓶里吐唾。执法修行。如牛拽磨。上堂。洞山门下。有时和泥合水。有时壁立千仞。你诸方拟向和泥合水处见洞山。洞山且不在和泥合水处。拟向壁立千仞处见洞山。洞山且不在壁立千仞处。拟向一切处见洞山。洞山且不在一切处。你拟不要见洞山。鼻索又在洞山手里。拟瞌睡也。把鼻索一掣。祇见眼孔定动。又不相识也。不要你识洞山。但识得自己也得。上堂。汾阳莫妄想。俱胝竖指头。古今佛法事。到此一时休。休休。却忆赵州勘婆子。不风流处也风流。拈拄杖曰。为众竭力。上堂。头陀石被莓苔裹。掷笔峰遭薜荔缠。罗汉院里。一年度三个行者。归宗寺里参退吃茶。上堂。师子不食雕残。快鹰不打死兔。放出临济。大龙。抽却。云门一顾。拈起拄杖曰。云行雨施。三草二木。师崇宁改元十月旦。示疾。望乃愈。出道具散诸徒。翌日中夜沐浴更衣趺坐。众请说法。示偈及遗诫。宗门大略。言卒而逝。火葬𦦨成五色。白光上腾。烟所至处皆设利。分骨塔于泐潭新丰。

　　南康军云居真如院元祐禅师

　　信州王氏子。僧问。如何是道林的旨。师曰。劄。曰随流认得性无喜亦无忧师曰。汝皮袋重多少。曰高着眼看。师曰。自领出去。问如何是祖师西来意。师曰。胡天雪压玉麒麟。问如龟藏六时如何。师曰。文彩已彰。曰争奈处处无踪迹。师曰。一任拖泥带水。曰便与么去时如何。师曰。果然。上堂。过去诸如来更不再勘。现在诸菩萨。放过即不可。未来修学人。谩他一点不得。所以教中道。若人欲了知。三世一切佛。应观法界性。一切惟心造。虽然如是。云居门下。正是金屑落眼。上堂。凡见圣见。春云掣电。真说妄说。空华水月。翻忆长髭见石头。解道红罏一点雪。击禅床下座。上堂。龟毛为箭。兔角为弓。那吒忿怒。射破虚空。虚空扑落。倾湫倒岳。墙壁瓦砾放光明。归依如来大圆觉。击禅床下座。上堂。月色和云白。松声带露寒。好个真消息。凭君子细看。黄龙先师和身放倒。还有人扶得起么。祖祢不了殃及儿孙。击禅床下座。上堂。一切声是佛声。以拂子击禅床曰。梵音深远令人乐闻。又曰。一切色是佛色。乃拈起拂子曰。今佛放光明。助发实相义。已到之者。顶戴奉行。未到之者应如是知。应如是信。击禅床下座。今诸方三塔。师始创也。

　　潭州大沩怀秀禅师

　　信州应氏子。僧问。昔日沩山水牯牛。自从放去绝踪由。今朝幸遇师登座。未审时人何处求。师曰。不得犯人苗稼。曰恁么则。头角已分明师曰。空把山童赠铁鞭。

　　瑞州黄檗惟胜真觉禅师

　　潼川罗氏子。居讲聚时。偶以扇勒窗棂有声。忽忆。教中道。十方俱击鼓。十处一时闻。因大悟。白本讲。讲令参问。师径往黄龙。后因瑞州太守委龙遴选黄檗主人。龙集众垂语曰。钟楼上念赞。床脚下种菜。若人道得乃往住持。师出答曰。猛虎当路坐。龙大悦。遂令师往。由是誵方宗仰之。上堂。临济喝。德山棒。留与禅人作模范。归宗磨雪峰毬。此个门庭接上流。若是黄檗即不然。也无喝。也无棒。亦不推磨。亦不辊毬。前面是案山。背后是主山。塞却你眼睛。拶破你面门。于此见得。得不退转地。尽未来际不向他求。若见不得。醍醐上味翻成毒药。上堂。寂兮寥兮。蟾蜍皎皎下空谷。宽兮廓兮。曦光赫赫流四海。曹溪路上剿绝人行。多子塔前骈阗如市。直饶这里荐得。倜傥分明。未是衲僧活计。大丈夫汉。须是向黑暗狱中。敲枷打锁。饿鬼队里。放火夺浆。推倒慈氏楼。拆却空王殿。灵苗瑞草和根拔。满地从教荆棘生。

　　隆兴府祐圣法𡨢禅师

　　潮阳郑氏子。晚见黄龙。深蒙印可。上堂。此事如医家验病方。且杂毒满腹。未易攻治。必瞑眩之药。而后可瘳。就令徇意投之。适足狂惑。增其沉痼。求其已病。不亦左乎。法堂前草深。于心无愧。

　　蕲州开元子琦禅师

　　泉州许氏子。依开元智讷试经得度。精楞严圆觉。弃谒翠岩真禅师。问佛法大意。真唾地曰。这一滴落在甚么处。师扪膺曰。学人今日脾疼。真解颜。辞参积翠。岁余尽得其道。乘间侍。翠商搉古今。适大雪。翠指曰。斯可以一致苕帚否。师曰。不能。然则天霁日出。云物解驳。岂复有哉。知有底人。于一切言句。如破竹。虽百节当迎刃而解。讵容声于拟议乎。一日翠遣僧逆问。老和尚三关语如何。师厉声曰。你理会久远时事作么。翠闻益奇之。于是名著丛席。翠殁。四祖演禅师命分座。室中垂语曰。一人有口道不得。姓字为谁。后传至东林。总禅师叹曰。琦首座如铁山万仞。卒难逗他语脉。未几以开元为禅林。请师为第一世。上堂。虚空无内外。事理有短长。顺则成菩提。逆则成烦恼。灯笼常瞌睡。露柱亦懊恼。大道在目前。更于何处讨。以拂子击禅床。上堂。四面亦无门。十方无壁落。头髼松。耳卓朔。个个男儿大丈夫。何得无绳而自缚。且道透脱一句作么生道。良久曰。踏破草鞋赤脚走。僧问。须弥纳芥子即不问。微尘里转大法轮时如何。师曰。一步进一步。曰恁么则。朝到西天。暮归唐土。师曰。作客不如归家。曰久向道风。请师相见。师曰。云月是同。溪山各异。

　　袁州仰山行伟禅师

　　河朔人也。东京大佛寺受具。听习圆觉。微有所疑。挈囊游方。专扣祖意。至南禅师法席。六迁星序。一日扣请。寻被喝出。足拟跨门。顿省玄旨。出世仰山。道风大著。上堂。大众会么。古今事掩不得。日用事藏不得。既藏掩不得。则日用现前。且问诸人。现前事作么生。参。上堂。大众见么。开眼则普观十方。合眼则包含万有。不开不合是何模样。还见模样么。久参高德。举处便晓。后进初机。识取模样。莫祇管贪睡。睡时眼见个甚么。若道不见。与死人何别。直饶丹青处士笔头上。画出青山绿水。夹竹桃华。祇是相似模样。设使石匠锥头。钻出群羊走兽。也祇是相似模样。若是真模样。任是处士石匠。无你下手处。诸人要见。须是着眼始得。良久曰。广则一线道。狭则一寸半。以拂子击禅床。上堂。鼓声才动。大众云臻。诸人上观。山僧下觑。上观观个甚么。下觑觑个甚么。良久曰。对面不相识。上堂。道不在声色。而不离声色。凡一语一默。一动一静。隐显纵横。无非佛事。日用现前。古今凝然。理何差互。师自题其像曰。吾真难邈。斑斑驳驳。拟欲安排。下笔便错。示寂。阇维获五色舍利。骨石栓索勾连。塔于寺之东。

　　南岳福严慈感禅师

　　潼川杜氏子。上堂。古佛心祇如今。若不会苦沉吟。秋雨微微。秋风飒飒。乍此乍彼。若为酬答。沙岸芦华。青黄交杂。禅者何依。良久曰。劄。

　　潭州云盖守智禅师

　　剑州陈氏子。游方至豫章大宁。时法昌遇禅师韬藏西山。师闻其饱参。即之。昌问曰。汝何所来。师曰大宁。又问。三门夜来倒。汝知么。师愕然。曰不知。昌曰。吴中石佛大。有人不曾得见。师惘然。即展拜。昌使谒翠岩真禅师。虽久之无省。且不舍寸阴。及谒黄龙于积翠。始尽所疑。后首众石霜。遂开法道吾。徙云盖。僧问。有一无弦琴。不是世间木。今朝负上来。请师弹一曲。师拊膝一下。僧曰。金风飒飒和清韵。请师方便再垂音。师曰。陕府出铁牛。上堂。紧峭离水靴。踏破湖湘月。手把铁蒺藜。打破龙虎穴。翻身倒上树。始见无生灭。却笑老瞿昙。弹指超弥勒。上堂。昨日高山看钓鱼。步行骑马失却驴。有人拾得骆驼去。重赏千金一也无。若向这里荐得不着。还草鞋钱。上堂。举赵州问僧。向甚么处去。曰摘茶去。州曰。闲师曰。道着不着。何处摸索。背后龙鳞。面前驴脚。翻身筋斗。孤云野鹤。呵呵呵。示众。不离当处。常湛然。觅即知君不可见。虽然先圣恁么道。且作个模子搭却。若也出不得。祇抱得古人底。若也出得。方有少分相应。云盖则不然。骑骏马。绕须弥。过山寻蚁迹。能有几人知。师居院之东堂。政和辛卯。死心谢事黄龙。由湖南入山奉观。日已夕矣。侍僧通谒。师曳履且行且语曰。将烛来看其面目。何似生。而致名喧宇宙。死心亦绝叫。把近前来我要照。是真师叔。是假师叔。师师当胸驱一拳。死心曰。却是真个。遂作礼。宾主相得欢甚。及死心复领黄龙。至政和甲午示寂。时师住开福。得讣上堂。法门不幸法幢摧。五蕴山中化作灰。昨夜泥牛通一线。黄龙从此入轮回。

　　福州玄沙合文明慧禅师

　　僧问。如何是道。师曰。私通车马。僧进一步。师曰。官不容针。

　　杨州建隆院昭庆禅师

　　上堂。始见新岁倏忽。早是二月初一。天气和融。拟举个时节因缘。与诸人商量。却被帝释梵王在门外柳眼中努。出头来先说偈言。褭褭飏轻絮。且逐风来去。相次走绵毬。休言道我絮。当时撞着阿修罗。把住云。任你絮。忽逢西风吹渭水。落叶满长安。一句作么生道。于是帝释缩头。入柳眼中。良久曰。参。

　　安吉州报本慧元禅师

　　潮州倪氏子。十九为大僧。遍历丛席。于黄龙三关语下悟入。住后僧问。诸佛不出世。达磨不西来。正当恁么时。未审来不来。师曰。撞着你鼻孔。上堂。白云消散。红日东升。仰面看天。低头觑地。东西南北。一任观光。达磨眼睛。斗量不尽。演若何曾认影。善财不往南方。衲僧鼻孔辽天。到此一时穿却。僧出礼拜曰。学人有一问。和尚还答否。师曰。昨日答汝了也。曰今日作么生。师曰。明日来。上堂。僧问。诸佛所说法。种种皆方便。是否。师曰。是。曰为甚么。诸法寂灭相。不可以言宣。师曰。且莫错会。僧以坐具一画。师喝曰。诸法寂灭相。不可以言宣。今之学者。方见道不可以言宣。便拟绝虑忘缘。杜塞视听。如斯见解。未有自在分。诸人要会寂灭相么。出门不见一纤毫。满目白云与青嶂。师坐而不卧余三十年。示寂。塔全身于岘山。

　　吉州仁山隆庆院庆闲禅师

　　福州卓氏子。母梦。胡僧授以明珠。吞之而娠。及生白光照室。幼不近酒胾。年十一弃俗。十七得度。二十遍参。后谒黄龙于黄檗。龙问甚处来。师曰。百丈。曰几时离彼。师曰。正月十三。龙曰。脚跟好痛与三十棒。师曰。非但三十棒。龙喝曰。许多时行脚。无点气息。师曰。百千诸佛亦乃如是。曰汝与么来。何曾有纤毫到诸佛境界。师曰。诸佛未必到庆闲境界。龙问。如何是汝生缘处。师曰。早晨吃白粥。如今又觉饥。问我手何似佛手。师曰。月下弄琵琶。问我脚何似驴脚师曰。鹭鸶立雪非同色。龙嗟咨而视曰。汝剃除须发。当为何事。师曰。祇要无事。曰与么则。数声清磬是非外。一个闲人天地间也。师曰。是何言欤。曰灵利衲子。师曰。也不消得。龙曰。此间有辩上座者。汝着精彩。师曰。他有甚长处。曰他拊汝背一下又如何。师曰。作甚么。曰他展两手。师曰。甚处学这虚头来。龙大笑。师却展两手。龙喝之。又问。𢤱𢤱松松。两人共一碗。作么生会。师曰。百杂碎。曰尽大地是个须弥山。撮来掌中。汝又作么生会。师曰。两重公案。曰这里从汝胡言汉语。若到同安如何过得。(时英邵武在同安作首座。师欲往见之)师曰。渠也须到这个田地始得。曰忽被渠指火罏。曰这个是黑漆火罏。那个是黑漆香卓。甚处是不到处。师曰。庆闲面前且从恁么说话。若是别人笑和尚去。龙拍一拍。师便喝。明日同看僧堂曰。好僧堂。师曰。极好工夫。曰好在甚处。师曰。一梁拄一柱。曰此未是好处。师曰。和尚又作么生。龙以手指曰。这柱得与么圆。那枋得与么匾。师曰。人天大善知识。须是和尚始得即趋去。明日侍立。龙问。得坐披衣。向后如何施设。师曰。遇方即方。遇圆即圆。曰汝与么说话。犹带唇齿在。师曰。庆闲即与么。和尚作么生。曰近前来。为汝说。师拊掌曰。三十年用底。今朝捉败。龙大笑曰。一等是精灵。师拂袖而去。由是学者争归之。庐陵太守张公鉴。请居隆庆。僧问。铺席新开。不可放过。师曰。记取话头。曰请师高着眼。师曰。蹉过了也。室中垂问曰。祖师心印篆作何文。诸佛本源深之多少。又曰。十二时中。上来下去。开单展钵。此是五蕴败坏之身。那个是清净法身。又曰。不用指东画西。实地上道将一句来。又曰。十二时中着衣吃饭。承甚么人恩力。又曰。鱼行水浊。鸟飞毛落。亮座主一入西山。为甚么杳无消息。师居隆庆未期年。钟陵太守王公韶。请居龙泉。不逾年以病求去。庐陵道俗舟载而归。居隆庆之东堂。事之益笃。元丰四年三月七日。将示寂。遗偈曰。露质浮世。奄质浮灭。五十三岁。六七八月。南岳天台。松风涧云。珍重知音。红罏优钵。泊然坐逝。俾画工就写其真。首忽自举。次日仍平视。阇维日。云起风作。飞瓦折木。烟气所至。东西南北。四十里。凡草木沙砾之间皆得舍利如金色。计其所获几数斛。阅世五十五。坐夏三十六。初苏子由欲为作记。而疑其事。方卧痁梦。有呵者曰。闲师事何疑哉。疑即病矣。子由梦中作数百言。其铭略曰。稽首三界尊。闲师不止此。愍世狭劣故。聊示其小者。子由其知言哉。

　　舒州三祖山法宗禅师

　　僧问。如何是佛。师曰。吃盐添得渴。问如何是道。师曰。十里双牌。五里单堠。曰如何是道中人。师曰。少避长。贱避贵。问如何是善知识所为底心。师曰。十字街头一片砖。曰如何是十字街头一片砖。师曰。不知曰。既不知。却恁么说。师曰。无人踏着。上堂。五五二十五。时人尽解数。倒拈第二筹。茫茫者无据。为甚么无据。爱他一缕失却一端。上堂。明晃晃活(鱍鱍)。十方世界一毫末。抛向面前知不知。莫向意根上拈掇。拍一拍。上堂。架梯可以攀高。虽升而不能达河汉。铸锹可以掘凿。虽利而不能到风轮。其器者费功。其谋者益妄。不如归家坐。免使走尘壤。大众那个是尘壤。祖佛禅道。

　　隆兴府泐潭洪英禅师

　　邵武陈氏子。幼颖迈。一目五行。长弃儒得度。访道曹山。依雅禅师。久之辞登云居。眷其胜绝。殆终于此山。因阅华严十明论。乃证宗要。即诣黄檗南禅师席。檗与语。达旦曰。荷担大法。尽在尔躬厚自爱。所至议论夺席。晚游西山。与胜首座栖双岭。后开法石门。久之迁泐潭。僧问。逢场作戏时如何。师曰。红罏爆出铁乌龟。曰当轩布鼓师亲击。百尺竿头事若何。师曰。山僧不作这活计。僧拟议。师曰。不唧𠺕汉。又僧礼拜起。便垂下袈裟角曰。脱衣卸甲时如何。师曰。喜得狼烟息。弓弰壁上悬。僧却揽上袈裟曰。重整衣甲时如何。师曰。不到乌江畔。知君未肯休。僧便喝。师曰。惊杀我。僧拍一拍。师曰。也是死中得活。僧礼拜。师曰。将谓。是收燕破赵之才。元来是贩私盐贼。问临济栽松即不问。百丈开田事若何。师曰。深着锄头。曰古人犹在。师曰。更添锄头。僧礼拜。师扣禅床一下。乃曰。问也无穷。答也无尽。问答去来。于道转远。何故。况为此事。直饶棒头荐得。不是丈夫。喝下承当。未为达士。那堪更向言中取则。句里驰求。语路尖新。机锋捷疾。如斯见解。尽是埋没宗旨。玷污先贤。于吾祖道。何曾梦见。祇如我佛如来。临般涅槃乃云。吾有正法眼藏。涅槃妙心。付嘱摩诃大迦叶。迦叶遂付阿难。暨商那和修优波鞠多。诸祖相继至于达磨。西来。直指人心。见性成佛。不立文字。语言。岂不是先圣方便之道。自是当人不信。却自迷头认影。奔逐狂途。致使竛竮。流浪生死。诸禅德。若能一念回光返照。到自已脚跟下褫剥。究竟将来。可谓洞门豁开。楼阁重重。十方普现。海会齐彰。便乃凡圣贤愚。山河大地。以海印三昧。一印印定。更无纤毫透漏。山僧如是举唱。若是众中有本色衲僧。闻之实谓掩耳而回。笑破他口。大众且道。本色衲僧门下一句。作么生道。良久曰。天际雪埋千尺石。洞门冻折数株松。上堂。释迦老子当时一手指天。一手指地。云天上天下。唯我独尊。释迦老子。旁若无人。当时若遇个明眼衲僧。直教他上天无路。入地无门。然虽如是。也须是铜沙锣里满盛油始得。上堂。顾视大众曰。青山重叠叠。绿水响潺潺。遂拈拄杖曰。未到悬崖处。抬头子细看。卓一下。上堂。宝峰高士罕曾到。岩前雪压枯松倒。岭前岭后野猿啼。一条古路清风扫。禅德。虽然如是。且道。山僧拄杖长多少。遂拈起曰。长者随长使。短者随短用。卓一下。上堂。顾视大众曰。石门𡾟险铁关牢。举目重重万仞高。无角铁牛冲得破。毗卢海内作波涛。且道。不涉波涛一句作么生道。良久曰。一句不遑无著问。迄今犹作野盘僧。师因知事纷争。止之不可。乃谓众曰。领众不肃。正坐无德。吾有愧黄龙。叙行脚始末曰。吾灭后火化。以骨石藏普同塔。明生死不离清众也。言卒而逝。

　　金陵保宁寺圆玑禅师

　　福州林氏子。僧问。生死到来如何迴避。师曰。堂中瞌睡。寮里抽解。曰便恁么时如何。师曰。须知有转身一路。曰如何是转身一路。师曰。倾出你脑髓。拽脱你鼻孔。曰便从今日无疑去也。师曰。作么生会。曰但知行好事。不用问前程。师曰。须是恁么。上堂。道源不远。性海非遥。但向己求。莫从他觅。古人与么说话大似认奴作郎。指鹿为马。若是翠岩即不然。也不向己求。亦不从他觅。何故。双眉本来自横。鼻孔本来自直。直饶说得天华乱坠。顽石点头。算来多虚。不如少实。且道。如何是少实底事。良久曰。冬瓜直儱侗。瓠子曲弯弯。上堂。春雨微微。百事皆宜。禾苗发秀。蔬菜得时。阿难如合掌。迦叶亦攒眉。直饶。灵山会上拈华微笑。算来犹涉离微。争似。三家村里老翁。深耕浅种。各知其时。有事当面便说。谁管瞬目扬眉。更有一般奇特事。末后一着更须知。击拂子。下座。上堂。广寻文义。镜里求形。息念观空。水中捉月。单传心印。特地多端。德山临济枉用工夫。石巩子湖翻成特地。若是保宁总不恁么。但自随缘饮啄。一切寻常深遁。白云甘为无学之者。敢问诸人。保宁毕竟将何报答四恩三有。良久曰。愁人莫向愁人说。说向愁人愁杀人。师示寂。阇维有终不坏者二。糁以五色舍利。塔于雨华台之左。

　　南安军雪峰道圆禅师

　　南雄人也。依积翠日。宴坐下板。时二僧论野狐话。一云。不昧因果。也未脱得野狐身。一云。不落因果。又何曾堕野狐来。师闻之悚然。因诣积翠庵渡涧猛省。述偈曰。不落。不昧。僧俗本无忌讳。丈夫气宇如王。争受囊藏被盖。一条楖栗任纵横。野狐跳入金毛队。翠见为助喜。住后上堂。举风幡话。颂曰。不是风兮不是幡。白云依旧覆青山。年来老大浑无力。偷得忙中些子闲。

　　蕲州四祖山法演禅师

　　桂州人也。僧问。如何是心相。师曰。山河大地。曰如何是心体。师曰。汝唤甚么作山河大地。上堂。叶辞柯秋已暮。参玄人须警悟。莫谓来年更有春。等闲蹉了岩前路。且道。作么生是岩前路。良久曰。险。上堂。主山吞却案山。寻常言论。拄杖子普该尘刹。未足为奇。光境两亡复是何物。良久曰。劫火洞然毫末尽。青山依旧白云中。上堂。佛祖之道。壁立千仞。拟议驰求。还同点额。识不能识。智不能知。古圣到这里垂一言半句。要你诸人有个入处。所以道。低头不见地。仰面不见天。欲识白牛处。但看髑髅前。如今头上是屋。脚下是地。面前是佛殿。且道。白牛在甚么处。乃召大众。众举头。师叱之。

　　南康军清隐潜庵清源禅师

　　豫章邓氏子。上堂。寒风激水成冰。杲日照冰成水。冰水本自无情。各各应时而至。世间万物皆然。不用强生拟议。上堂。先师初事栖贤諟泐潭澄。历二十年。宗门奇奥。经论玄要。莫不贯穿。及因云峰指见慈明。则一字无用。遂设三关语。以验学者。而学者如叶公画龙。龙现即怖。

　　安州兴国院契雅禅师

　　僧问。请师。不于语默里答话。师以拄杖卓一下。僧曰。和尚莫草草匆匆。师曰。西天斩头截臂。僧礼拜。师曰。堕也。堕也。上堂。心如朗月连天静。遂打一圆相曰。寒山子。聻。性似寒潭彻底清。是何境界。良久曰。无价夜光人不识。识得又堪作甚么。凡夫虚度几千春。乃呵呵大笑曰。争如独坐明窗下。华落华开自有时。下座。

　　齐州灵岩山重确正觉禅师

　　上堂。祖师心印。床似铁牛之机。针挑不出。匙挑不上。过在阿谁。缘虽千种草。香祇一株兰。上堂。不方不圆。不上不下。驴鸣狗吠。十方无价。拍禅床下座。

　　䖍州廉泉院昙秀禅师

　　僧问。满口道不得时如何。师曰。话堕也。问不与万法为侣时如何。师曰。自家肚皮自家画。问如何是学人转身处。师曰。扫地浇华。曰如何是学人亲切处。师曰。高枕枕头。曰总不恁么时如何。师曰。莺啼岭上。华发岩前。问如何是衲僧口。师曰。杀人不用刀。

　　南岳高台寺宣明佛印禅师

　　僧问。正法眼藏。涅槃妙心。便请拈出。师直上觑。僧曰。恁么则人天有赖。师曰。金屑虽贵。

　　蕲州三角山慧泽禅师

　　僧问。师登宝座。大众侧聆。师卓拄杖一下。僧曰。答即便答。又卓个甚么。师曰。百杂碎。

　　南岳法轮文昱禅师

　　上堂。以拄杖卓一卓。喝一喝曰。雪上加霜。眼中添屑。若也不会。北郁单越。

　　信州灵鹫慧觉禅师

　　上堂。大众。百千三昧。无量妙义。尽在诸人脚跟下。各请自家回互取。会么。回互不回互。认取归家路。智慧为桥梁。柔和作依怙。居安则虑危。在乐须知苦。君不见。庞居士。黄金抛却如粪士。父子团圞头。共说无生语。无生语仍记取。九夏雪华飞。三冬汗如雨。

　　黄檗积翠永庵主

　　示众。山僧住庵来。无禅可说。无法可传。亦无羞珍异宝。祇收得续火柴头一个。留与后人。令他烟𦦨不绝。火光长明。遂掷下拂子。时有僧就地拈起。吹一吹。师便喝。曰谁知续火柴头。从这汉边烟消火灭去。乃拂袖归庵。僧吐舌而去。

　　庐山归宗志芝庵主

　　临江人也。壮为苾刍。依黄龙于归宗。遂领深旨。有偈曰。未到应须到。到了令人笑。眉毛本无用。无渠底波俏。未几龙引退。芝陆沉于众。一日普请罢。书偈曰。茶芽荐蔌初离焙。笋角狼忙又吐泥。山舍一年春事办。得闲谁管板头低。由是衲子亲之。师不怿。结茆绝顶。作偈曰。千峰顶上一间屋。老僧半间云半间。昨夜云随风雨去。到头不似老僧闲。

　　南岳下十三世上

　　黄龙心禅师法嗣

　　隆兴府黄龙死心悟新禅师

　　韶州黄氏子。生有紫肉幕。左肩右袒。如僧伽黎床。壮依佛陀院德修祝发进具。后游方至黄龙。谒晦堂。堂竖拳问曰。唤作拳头则触。不唤作拳头则背。汝唤作甚么。师罔措。经二年方领解。然尚谈辩无所抵捂。堂患之。偶与语至其锐。堂遽曰。住住说食岂能饱人。师窘乃曰。某到此弓折箭尽。望和尚慈悲指个安乐处。堂曰。一尘飞而翳天。一芥堕而覆地。安乐处政忌上座许多骨董。直须死却无量劫来全心乃可耳。师趋出。一日闻知事捶行者。而迅雷忽震。即大悟。趋见晦堂。忘纳其屦。即自誉曰。天下人总是参得底禅。某是悟得底。堂笑曰。选佛得甲科。何可当也。因号死心叟。僧问。如何是黄龙接人句。师曰。开口要骂人。曰骂底是接人句。验人一句又作么生。师曰。但识取骂人。问弓箭在手。智刃当锋。龙虎阵圆。请师相见。师曰。败将不斩。曰恁么则。铜柱近标修水侧。铁关高锁凤凰峰。师曰。不到乌江未肯休。曰。若然者。七擒七纵。正令全提。师曰。棺木里瞠眼。僧礼拜。师曰。苦苦。问。承师有言。老僧今夏向黄龙潭内。下三百六十个钓筒。未曾遇着个锦鳞红尾。为复是钩头不妙。为复是香饵难寻。师曰。雨过竹风清。云开山岳露。曰恁么则。已得真人好消息。人间天上更无疑。师曰。是钩头不妙。是香饵难寻。曰出身犹可易。脱体道应难。师曰。乱统禅和。如麻似粟。上堂。深固幽远无人能到。释迦老子到不到。若到。因甚么无人。若不到。谁道幽远。上堂。祖师心印。状似铁牛之机。去即印住。住即印破。祇如不去不住。印即是。不印即是。金果早朝猿摘去。王华晚后凤衔归。上堂。行脚高人解开布袋。放下钵囊。去却药忌。一人所在须到。半人所在须到。无人所在也须亲到。上堂。拗折拄杖。将甚么登山渡水。拈却钵盂匙箸。将甚么吃粥吃饭。不如向十字街头东卜西卜。忽然卜着。是你诸人有彩。若卜不着。也怪云岩不得。上堂。文殊骑师子。普贤骑象王。释迦老子足蹑红莲。且道。黄龙骑个甚么。良久曰。近来年老。一步是一步。上堂。清珠下于浊水。浊水不得不清。念佛投于乱心。乱心不得不佛。佛既不乱。浊水自清。浊水既清。功归何所。良久曰。几度黑风翻大海。未曾闻道钓舟倾。上堂。有时破二作三。有时会三归一。有时三一混同。有时不落数量。且道。甚么处是黄龙为人处。良久曰。珍重。僧问。如何是四大毒蛇。师曰。地水火风。曰如何是地水火风。师曰。四大毒蛇。曰学人未晓。乞师方便。师曰。一大既尔。四大亦同。室中问僧。月晦之阴。以五色彩著于暝中。令百千万人。夜视其色。宁有辩其青黄赤白者么。僧无语。师代曰。个个是盲人。师因王正言问。尝闻。三缘和合而生。又闻。即死即生。何故有夺胎而生者。某甚疑之。师曰。如正言作漕使。随所住处。即居其位。还疑否。王曰。不疑。师曰。复何疑也。王于言下领解。师临寂示偈曰。说时七颠八倒。默时落二落三。为报五湖禅客。心王自在休参。茶毗设利五色。后有过其区所者。获之尤甚。塔于晦堂丈室之北。

　　隆兴府黄龙灵源惟清禅师

　　本州陈氏子。印心于晦堂。每谓人曰。今之学者。未脱生死。病在甚么处。病在偷心未死耳。然非其罪。为师者之罪也。如汉高帝绐韩信而杀之。信虽死。其心果死乎。古之学者。言下脱生死。效在甚么处。在偷心已死。然非学者自能尔。实为师者钳锤妙密也。如梁武帝御大殿。见侯景不动声气。而景之心已枯竭无余矣。诸方所说。非不美丽。要之如赵昌画华。华虽逼真。而非真华也。上堂。鼓声才动。大众云臻。无限天机。一时漏泄。不孤正眼。便合归堂。更待繁词。沉埋宗旨。纵谓释迦不出世。四十九年说。达磨不西来。少林有妙诀。修山主也似万里望乡关。又道。若人识祖佛。当处便超越。直饶恁么悟入亲切去。更有转身一路勘过了。打以拂子击禅床下座。上堂。江月照松风吹。永夜清宵更是谁。雾露云霞遮不得。个中犹道不如归。复何归。荷叶团团团似镜。菱角尖尖尖似锥。上堂。三世诸佛不知有。恩无重报。狸奴白牯却知有。功不浪施。明大用。晓全机。绝踪迹不思议。归去好无人知。冲开碧落松千尺。截断红尘水一溪。上堂。至道无难。唯嫌拣择。但莫憎爱。洞然明白。祖师恁么说话。瞎却天下人眼。识是非别缁素底衲僧。到这里如何辨明。未能行到水穷处。难解坐看云起时。

　　隆兴府泐潭草堂善清禅师

　　南雄州何氏子。初谒大沩喆禅师。无所得。后谒黄龙。龙示以风幡话。久而不契。一日龙问。风幡话子。作么生会。师曰。迥无入处。乞师方便。龙曰。子见猫儿捕鼠乎。目睛不瞬。四足踞地。诸根顺向。首尾一直。拟无不中。子诚能如是。心无异缘。六根自静。默然而究。万无失一也。师从是屏去闲缘。岁余豁然契悟。以偈告龙曰。随随随昔昔昔。随随随后无人识。夜来明月上高峰。元来祇是这个贼。龙颔之。复告之曰。得道非难。弘道为难。弘道犹在己。说法为人难。既明之后。在力行之。大凡宗师说法。一句中具三玄。一玄中具三要。子入处真实。得坐披衣。向后自看。自然七通八达去。师复依止七年。乃辞遍访丛林。后出世黄龙。终于泐潭。僧问。牛头未见四祖时如何。师曰。京三卞四。曰见后如何。师曰。灰头土面。曰毕竟如何。师曰。一场懡㦬。开堂。上堂。举。浮山远和尚云。欲得英俊么。仍须四事俱备。方显宗师蹊径。何谓也。一者。祖师巴鼻。二。具金刚眼睛。三。有师子爪牙。四。得衲僧杀活拄杖。得此四事。方可纵横变态。任运卷舒。高耸人天。壁立千仞。傥不如是。守死善道者。败军之兆。何故。棒打石人。贵论实事。是以到这里。得不。修江耿耿。大野云凝。缘竹含烟。青山锁翠。风云一致。水月齐观。一句该通。已彰残朽。师曰。黄龙今日出世。时当末季。佛法浇漓。不用祖师巴鼻。不用金刚眼睛。不用师子爪牙。不用杀活拄杖。祇有一枝拂子。以为蹊径。亦能纵横变态。任运卷舒。亦能高耸人天。壁立千仞。有时逢强即弱。有时遇贵即贱。拈起则。群魔屏迹。佛祖潜踪。放下则。合水和泥。圣凡同辙。且道拈起好。放下好。竿头丝线从君弄。不犯清波意自殊。上堂。色心不异。彼我无差。竖起拂子曰。若唤作拂子。入地狱如箭。不唤作拂子。有眼如盲。直饶透脱两头。也是黑牛卧死水。

　　吉州青原惟信禅师

　　上堂。老僧三十年前。未参禅时。见山是山。见水是水。及至后来亲见知识。有个入处。见山不是山。见水不是水。而今得个休歇处。依前见山祇是山。见水祇是水。大众这三般见解。是同是别。有人缁素得出。许汝亲见老僧。

　　澧州夹山灵泉院晓纯禅师

　　尝以木刻作一兽。师子头牛足马身。每升堂时。持出示众曰。唤作师子。又是马身。唤作马身。又是牛足。且道。毕竟唤作甚么。令僧下语。莫有契者。师示颂曰。轩昂师子首。牛足马身材。三道如能入。玄门叠叠开。上堂。有个汉。自从旷大劫。无住亦无依。上无片瓦盖头。下无寸土立足。且道。十二时中在甚处安身立命。若也知得。朝到西天。暮归东土。

　　汉州三圣继昌禅师

　　彭州黎氏子。上堂。木佛不度火。甘露台前逢达磨。惆怅洛阳人未来。面壁九年空冷坐。金佛不度炉。坐叹劳生走道途。不向华山图上看。岂知潘䦘倒骑驴。泥佛不度水。一道灵光照天地。堪羡玄沙老古锥。不要南山要鳖鼻。上堂。举赵州访二庵主。师曰。五陵公子争夸富。百衲高僧不厌贫。近来世俗多颠倒。祇重衣衫不重人。

　　隆兴府双岭化禅师

　　上堂。翠竹黄华非外境。白云明月露全真。头头尽是吾家物。信手拈来不是尘。遂举拂子曰。会么。认着依前还不是。击禅床下座。

　　泗州龟山水陆院晓津禅师

　　僧问。如何是宾中宾。师曰。巢父饮牛。曰如何是宾中主。师曰。许由洗耳。曰如何是主中宾。师便喝。曰如何是主中主。师曰。礼拜了退。上堂。田地稳密。过犯弥天。灼然抬脚不起。神通游戏。无疮自伤。特地下脚不得。且道过在甚么处。具参学眼底出来。共相理论。要见本分家山。不支岐路。莫祇管自家点头。蹉过岁月。他时异日。顶上一椎。莫言不道。

　　漳州保福本权禅师

　　临漳人也。性质直而勇于道。乃于晦堂举拳处。彻证根源。机辩捷出。黄山谷初有所入。问晦堂此中谁可与语。堂曰。漳州权。师方督役开田。山谷同晦堂往致问曰。直岁还知露柱生儿么。师曰。是男是女。黄拟议。师挥之。堂谓曰。不得无礼。师曰。这木头。不打更待何时。黄大笑。上堂。举。寒山偈曰。吾心似秋月。碧潭清皎洁。无物堪比伦。教我如何说。老僧即不然。吾心似灯笼。点火内外红。有物堪比伦。来朝日出东。传者以为笑。死心和尚见之叹曰。权兄提唱若此。诚不负先师所付嘱也。

　　潭州南岳双峰景齐禅师

　　上堂。拈拄杖曰。横拈倒用。诸方虎步龙行。打狗撑门。双峰掉在无事甲里。因风吹火。别是一家。以拄杖靠肩。顾视大众曰。唤作无事得么。良久曰。刀尺高悬着眼看。志公不是闲和尚。卓拄杖一下。

　　温州护国寄堂景新禅师

　　郡之陈氏子。上堂。三界无法。何处求心。欲知护国当阳句。且看门前竹一林。

　　鄂州黄龙智明禅师

　　一日上堂。众才集。师乃曰。不可更开眼说梦去也。便下座。上堂。南北一诀。斩钉截铁。切忌思量。翻成途辙。师同胡巡检到公安二圣。胡问。达磨对梁武帝云。廓然无圣。公安为甚么却有二圣。师曰。一点水墨两处成龙。

　　潭州道吾仲圆禅师

　　上堂。不是心。不是佛。不是物。古人恁么道。譬如管中窥豹。但见一斑。设或入林不动草。入水不动波。亦如骑马向冰凌上行。若是射雕手。何不向蛇头上揩痒。具正眼者试辨看。良久曰。鸳鸯绣出自金针。

　　太史山谷居士

　　黄庭坚字鲁直。以般若夙习。虽膴仕澹如也。出入宗门。未有所向。好作艳词。尝谒圆通秀禅师。秀呵曰。大丈夫翰墨之妙。甘施于此乎。秀方戒李伯时画马事。公诮之曰。无乃复置我于马腹中邪。秀曰。汝以艳语动天下人淫心。不止马腹中。正恐生泥犁耳。公悚然悔谢。由是绝笔。惟孳孳于道。着发愿文。痛戒酒色。但朝粥午饭而已。往依晦堂乞指径捷处。堂曰。祇如仲尼道。二三子以我为隐乎。吾无隐乎尔者。太史居常如何理论。公拟对。堂曰。不是不是。公迷闷不已。一日侍堂山行次。时岩桂盛放。堂曰。闻木稚华香么。公曰。闻。堂曰。吾无隐乎尔。公释然。即拜之曰。和尚得恁么老婆心切。堂笑曰祇要公到家耳。久之谒云岩。死心新禅师随众入室。心见张目问曰。新长老死。学士死。烧作两堆灰。向甚么处相见。公无语。心约出曰。晦堂处参得底。使未着在。后左官黔南。道力愈胜。于无思念中。顿明死心所问。报以书曰。往年尝蒙苦苦提撕。长如醉梦。依俙在光影中。盖疑情不尽。命根不断。故望崖而退耳。谪官在黔南。道中昼卧觉来。忽尔寻思。被天下老和尚谩了多少。惟有死心道人不肯。乃是第一相为。也不胜万幸。后作晦堂塔铭曰。某夙承记莂。堪任大法。道眼未圆。而来瞻窣堵。实深宗仰之叹。乃勒坚珉。敬颂遗美。公复设苹蘩之供。祭之以文。吊之以偈。曰。海风吹落楞伽山。四海禅徒着眼看。一把柳丝收不得。和烟搭在玉栏干。

　　观文王韶居士

　　字子淳。出刺洪州。乃延晦堂问道。默有所契。因述投机颂曰。昼曾忘食夜忘眠。捧得骊珠欲上天。却向自身都放下。四棱塌地恰团圆。呈堂。堂深肯之。

　　秘书吴恂居士

　　字德夫。居晦堂入室次。堂谓曰。平生学解。记忆多闻。即不问。你父母未生已前。道将一句来。公拟议。堂以拂子击之。即领深旨。连呈三偈。其后曰。咄这多知俗汉。咬尽古今公案。忽于狼藉堆头。拾得蜣螂粪弹。明明不直分文。万两黄金不换。等闲拈出示人。祇为走盘难看。咦。堂答曰。水中得火世还稀。看著令人特地疑。自古不存师弟子。如今却许老胡知。

　　东林总禅师法嗣

　　隆兴府泐潭应干禅师

　　袁州彭氏子。上堂。灵光洞耀。迥脱根尘。体露真常。不拘文字。心性无染。本自圆成。但离妄缘。即如如佛。古人恁么道。殊不知。是个坑阱贴肉汗衫。脱不去过不得。直须如师子儿。壁立千仞方能剿绝去。然虽如是。也是布袋里老鸦。拍禅床下座。

　　卢山开先行瑛广鉴禅师

　　桂州毛氏子。僧问。如何是道。师曰。良田万顷。曰学人不会。师曰。春不耕。秋无望。问。如何是祖师西来意。师曰。君山点破洞庭湖。曰意旨如何。师曰。白浪四边绕。红尘何处来。上堂。谈玄说妙。譬如画饼充饥。入圣超凡。大似飞蛾赴火。一向无事。败种焦芽。更若驰求。水中捉月。以拂子一拂云。适来许多见解。拂却了也。作么生是诸人透脱一句。良久曰。铁牛不吃栏边草。直向须弥顶上眠。以拂子击禅床。上堂。弯石巩弓。架兴化箭。运那罗延力。定烁迦罗眼。不射大雄虎。不射药山鹿。不射云岩师子。不射象骨猕猴。且道。射个甚么。良久曰。放过一着。上堂。登山须到顶。入海须到底。学道须到佛祖道不得处。若不如是。尽是依草附木底精灵。吃野狐涕唾底鬼子。华严恁么道。譬如良药。然则苦口。且要治疾。阿㖿㖿。

　　庐山圆通可迁法镜禅师

　　严州陈氏子。僧问。如何是佛法大意。师曰。寸钉牛力。曰学人不会。师曰。参取不会底。

　　绍兴府象田梵卿禅师

　　嘉兴人。姓钱氏。僧问。大悲菩萨用许多手眼作甚么。师曰。富嫌千口少。曰毕竟如何是正眼。师曰。从来共住不知名。问寒风乍起。衲子开炉。忽忆丹霞烧木佛。因何院主堕眉须。师曰。张公吃酒李公醉。曰为复是逢强即弱。为复是妙用神通。师曰。堂中圣僧。却谙此事。僧问。象田有屠龙之剑。欲借一观时如何。师横按拄杖。僧便喝。师掷下拄杖。僧无语。师曰。这死虾蟆。上堂。春已暮。落华纷纷下红雨。南北行人归不归。千林万林鸣杜宇。我无家兮何处归。十方刹土奚相依。老夫有个真消息。昨夜三更月在池。上堂。佛法到此命若悬丝。异目超宗亦难承绍。竖起拂子曰。赖有这个堪作流通。于此觑得。便见三世诸佛。向灯笼露柱里。转大法轮。六趣众生。于铁围山得闻法要。声非声。见色非色。随异类四生。各得解脱。如斯举唱。非但埋没宗风。亦乃平沈自己。且道。如何得不犯令去。拍禅床。下座。

　　东京褒亲旌德院有瑞佛海禅师

　　兴化军陈氏子。初参黄龙南禅师。龙问。汝为人事来。为佛法来。师曰。为佛法来。龙曰。若为佛法来。即今便分付。遂打一拂子。师曰。和尚也不得恼乱人。龙即器之。后依照觉深悟玄奥。上堂。有佛世界。以一尘一毛而作佛事。令见一法者。而具足一切法。故权为架阁。有佛化内。以忘言寂默为大佛事。使其学者离一切相。即名诸佛。故好与三下火抄。有佛土中。以黄华翠竹而为佛事。令睹相者。见色即空。故且付与弥勒。有佛宝刹。以法空为座。而示佛事。裨其行人不着佛求。故勘破了勾下。有佛道场。以四事供养而成佛事。使知足者断异念。故可与下载。有佛妙域。以一切语言三昧作其佛事。令随机入者。不舍动静。故为渠装载。大众且道。于中还有优劣也无。良久曰。到者须知是作家。参。

　　临江军慧力院可昌禅师

　　僧问。佛力法力即不问。如何是慧力。师曰。踏倒人我山。扶起菩提树。曰菩提本无树。向甚么处下手。师曰。无下手处。正好着力。曰今日得闻于未闻。师曰。莫把真金唤作鍮。上堂。佛法根源非正信。妙智不能悟入。祖师关键非大悲。重愿何以开通。具信智则权实双行。如金在矿。全悲愿则善恶可辨。似月离云。大众祇如父母未生时。许多譬喻向甚么处吐露。良久曰。十语九中不如一默。

　　黄州柏子山栖真院德嵩禅师

　　上堂。天地一指。绝诤竞之心。万物一马。无是非之论。由是魔罗潜迹。佛祖兴隆。寒山拊掌欣欣。拾得呵呵大笑。大众。二古圣笑个甚么。良久。呵呵大笑曰。昙华一朵再逢春。

　　庐山万杉院绍慈禅师

　　桂州赵氏子。参照觉。问曰。世尊付金襕外。别传何物。觉举拂子。师曰。毕竟作么生。觉以拂子蓦口打。师拟开口。觉又打。师于是有省。遂夺拂子便礼拜。觉曰。汝见何道理便礼拜。师曰。拂子属某甲了也。觉曰。三十年老将。今日被小卒折倒。自此玄风大振。推为东林上首。上堂。先行不到。若须弥立乎巨川。末后太过。犹猛士发乎狂矢。或高或下。未有准绳。以是还非。遭人点检。且道。如何得相应去。良久曰。红炉𦦨里重添火。炟赫金刚眼自开。咄。上堂。我祖别行最上机。纵横生杀绝猜疑。虽然塞断群狐路。返掷须还师子儿。众中还有金毛炟赫。牙爪生狞者么。试出哮吼一声看。良久曰。直饶有。也不免玉溪寨主撩钩搭索。参。

　　南岳衡岳寺道辩禅师

　　僧问。拈槌举拂即且置。和尚如何为人。师曰。客来须接。曰便是为人处也。师曰。粗茶澹饭。僧礼拜。师曰。须知滋味始得。

　　吉州禾山甘露志传禅师

　　僧问。一等没弦琴。请师弹一曲。师曰。山僧耳聋。曰学人请益。师曰。去。曰慈悲何在。师曰。自有诸方眼。

　　东京褒亲旌德寺谕禅师

　　上堂。新罗打鼓。大宋上堂。庭前柏子问话。灯笼露柱着忙。香台拄杖起作舞。卧病维摩犹在床。这老汉。我也识得你病。休讶郎当。咄。

　　隆兴府西山龙泉夔禅师

　　上堂。众集。师乃曰。祇恁么便散去。不妨要妙。虽然如是。早是无风起浪。钉橛空中。岂况牵枝引蔓。说妙谭玄。正是金屑眼中翳。衣珠法上尘。且道。拂尘出屑是甚么人。卓拄杖。下座。

　　南康军兜率志恩禅师

　　上堂。落落魄魄。居村居郭。莽莽卤卤。何今何古。不重已灵。休话佛祖。搊定释迦鼻孔。揭却观音耳朵任他雪岭辊毬。休管禾山打鼓。若是本色衲僧。终不守株待兔。参。

　　福州兴福院康源禅师

　　上堂。山僧有一诀寻常不漏泄。今日不囊藏。分明为君说。良久曰。寒时寒热时热。

　　慧圆上座

　　开封酸枣干氏子。世业农。少依邑之建福寺德光为师。性椎鲁。然勤渠祖道。坚坐不卧。居数岁得度。出游庐山至东林。每以己事请问。朋辈见其貌陋。举止乖疏。皆戏侮之。一日行殿庭中。忽足颠而仆。了然开悟。作偈俾行者书于壁曰。这一交这一交。万两黄金也合消。头上笠腰下包。清风明月杖头挑。即日离东林。众传至照觉。觉大喜曰。衲子参究若此。善不可加。令人迹其所往。竟无知者(大慧武库谓证悟颙语非也)。

　　内翰东坡居士

　　苏试字子瞻。因宿东林。与照觉论无情话有省。黎明献偈曰。溪声便是广长舌。山色岂非清净身。夜来八万四千偈。他日如何举似人。未几抵荆南。闻玉泉皓禅师机锋不可触。公拟抑之。即微服求见。泉问。尊官高姓。公曰。姓秤。乃秤天下长老底秤。泉喝曰。且道。这一喝重多少。公无对。于是尊礼之。后过金山。有写公照容者。公戏题曰。心似已灰之木。身如不系之舟。问汝平生功业。黄州惠州琼州。

　　宝峰文禅师法嗣

　　隆兴府兜率从悦禅师

　　赣州熊氏子。初首众于道吾。领数衲谒云盖智和尚。智与语未数句。尽知所蕴。乃笑曰。观首座气质不凡。奈何出言吐气如醉人邪。师面热汗下曰。愿和尚不吝慈悲。智复与语锥劄之。师茫然。遂求入室。智曰。曾见法昌遇和尚否。师曰。曾看他语录。自了可也。不愿见之。智曰。曾见洞山文和尚否。师曰。关西子没头脑拖一条布裙。作尿臭气。有甚长处。智曰。你但向尿臭气处参取。师依教即谒洞山。深领奥旨。复谒智。智曰。见关西子后大事如何。师曰。若不得和尚指示。洎乎蹉过一生。遂礼谢。师复谒真净。后出世鹿苑。有清素者。久参慈明。寓居一室。未始与人交。师因食蜜渍荔枝。偶素过门。师呼曰。此老人乡果也。可同食之。素曰。自先师亡后。不得此食久矣。师曰。先师为谁。素曰。慈明也某忝执侍十三年耳。师乃疑骇曰。十三年堪忍执侍之役。非得其道。而何。遂馈以余果。稍稍亲之。素问。师所见者何人。曰洞山文。素曰。文见何人。师曰。黄龙南。素曰。南匾头见先师不久。法道大振如此。师益疑骇。遂袖香诣素作礼。素起避之曰。吾以福薄。先师授记不许为人。师益恭。素乃曰。怜子之诚。违先师之记。子平生所得试语我。师具通所见。素曰。可以入佛。而不能入魔。师曰。何谓也。素曰。岂不见。古人道。末后一句始到牢关。如是累月。素乃印可。仍戒之曰。文示子者。皆正知正见。然子离文太早。不能尽其妙。吾今为子点破。使子受用得大自在。他日切勿嗣吾也。师后嗣真净。僧问。提兵统将。须凭帝主虎符。领众匡徒。密佩祖师心印。如何是祖师心印。师曰。满口道不得。曰祇这个。别更有。师曰。莫将支遁鹤唤作右军鹅。问如何是兜率境。师曰。一水桵蓝色。千峰削玉青。曰如何是境中人。师曰。七凹八凸无人见。百手千头祇自知。上堂。耳目一何清。端居幽谷里。秋风入古松。秋月生寒水。衲僧于此更求真。两个猢狲垂四尾。喝一喝。上堂。兜率都无辨别。却唤乌龟作鳖。不能说妙谈真。祇解摇唇鼓舌。遂令天下衲僧觑见眼中滴血。莫有翻瞋作喜。笑傲烟霞者么。良久曰。笛中一曲升平乐。算得生平未解愁。上堂。始见新春。又逢初夏。四时若箭。两曜如梭。不觉红颜翻成白首。直须努力别着精神。耕取自己田园。莫犯他人苗稼。既然如是。牵犁拽把。须是雪山白牛始得。且道。鼻孔在甚么处。良久曰。叱叱。上堂。常居物外度清时。牛上横将竹笛吹。一曲自幽山自绿。此情不与白云知。庆快诸禅德。翻思范蠡谩泛沧波。因念陈抟空眠太华。何曾梦见。浪得高名。实未神游。闲漂野迹。既然如此。具眼衲僧。莫道龙安非他是已好。上堂。无法亦无心。无心复何舍。要真尽属真。要假全归假。平地上行船。虚空里走马。九年面壁人。有口还如哑。参。上堂。夜夜抱佛眠。朝朝还共起。起坐镇相随。语默同居止。欲识佛去处。祇这语声是。诸禅德。大小傅大士。祇会抱桥柱澡洗。把缆放船。印板上打将来。模子里脱将去。岂知道本色衲僧。塞除佛祖窟。打破玄妙门。跳出断常坑。不依清净界。都无一物。独奋双拳。海上横行。建家立国。有一般汉。也要向百尺竿头凝然端坐。洎乎翻身之际。舍命不得。岂不见。云门大师道。知是般事拈放一边。直须摆动精神。着些筋骨。向混沌未剖已前荐得。犹是钝汉。那堪更于他人舌头上。𠯗啖滋味。终无了日。诸禅客要会么。剔起眉毛有甚难。分明不见一毫端。风吹碧落浮云尽。月上青山玉一团。喝一喝。下座。一日漕使无尽居士张公商英。按部过分宁。请五院长老。就云岩说法。师最后登座。横拄杖曰。适来诸善知识。横拈竖放。直立斜抛。换步移身。藏头露角。既于学士面前各纳败阙。未免吃兜率手中痛棒。到这里。不由甘与不甘。何故。见事不平争忍得。衲僧正令自当行。卓拄杖下座。室中设三语。以验学者。一曰。拨草担风祇图见性。即今上人性在甚么处。二曰。识得自性方脱生死。眼光落地时作么生脱。三曰。脱得生死便知去处。四大分离向甚么处去。元祐六年冬。浴讫集众说偈曰。四十有八。圣凡尽杀。不是英雄。龙安路滑。奄然而化。其徒遵师遗诫。欲火葬捐骨江中。得法弟子无尽居士张公。遣使持祭。且曰。老师于祖宗门下有大道力。不可使来者无所起敬。俾塔于龙安之乳峰。谥真寂禅师。

　　东京法云佛照杲禅师

　　自妙年游方。谒圆通玑禅师。入室次。玑举。僧问投子。大死底人却活时如何。子曰。不许夜行投明须到。意作么生。师曰。恩大难酬。玑大喜。遂命首众。至晚为众秉拂。机迟而讷。众笑之。师有𧹞色。次日于僧堂点茶。因触茶瓢坠地。见瓢跳乃得应机三昧。后依真净。因读祖偈曰。心同虚空界。示等虚空法。证得虚空时。无是无非法。豁然大悟。每谓人曰。我于绍圣三年十一月二十一日。悟得方寸禅。出住归宗诏居净因。僧问。达磨西来传个甚么。师曰。周秦汉魏。问昔日僧问云门。如何是透法身句。门曰。北斗里藏身。意旨如何。师曰。赤心片片。曰若是学人即不然。师曰。汝又作么生。曰昨夜抬头看北斗。依稀却似点糖糕。师曰。但念水草。余无所知。上堂。西来祖意。教外别传。非大根器。不能证入。其证入者。不被文字语言所转。声色是非所迷亦无。云门临济之殊。赵州德山之异。所以唱道。须明有语中无语。无语中有语。若向这里荐得。可谓终日着衣。未尝挂一缕丝。终日吃饭。未尝咬一粒米。直是呵佛骂祖。有甚么过。虽然如是。欲得不招无间业。莫谤如来正法轮。喝一喝下座。上堂。拈拄杖曰。归宗会斩蛇。禾山解打鼓。万象与森罗。皆从这里去。掷下拄杖曰。归堂吃茶。师以力参深到。语不入时。每示众常举。老僧熙宁八年文帐。在凤翔府供申。当年崩了华山四十里。压倒八十村人家。汝辈后生茄子瓠子。几时知得。或问曰。宝华王座上。因甚么一向世谛。师曰。痴人佛性岂有二种邪。

　　隆兴府。泐潭。湛堂文准禅师

　　兴元府。梁氏子。初谒真净。净问。近离甚处。师曰。大仰。净曰。夏在甚处。师曰。大沩。净曰。甚处人。师曰。兴元府。净展手曰。我手何似佛手。师罔措。净曰。适来祇对一一灵明一一天真。及乎道个我手何似佛手。便成窒碍。且道。病在甚处。师曰。某甲不会。净曰。一切见成。更教谁会。师当下释然。服勤十载。所往必随。绍圣三年。真净移石门。众益盛。凡衲僧扣问。但瞑目危坐无所示。见来学。则往治蔬圃。率以为常。师谓同行恭上座曰。老汉无意于法道乎。一日举杖决渠。水溅衣忽大悟。净诟曰。此乃敢尔藞苴邪。自此迹愈晦。而名益着。显谟李公景直守豫章。请开法云岩。未几移居泐潭。僧问。教意即且置。未审如何是祖意。师曰。烟村三月里。别是一家春。问寒食因悲郭外春。墅田无处不伤神。林间垒垒添新冢。半是去年来哭人。这事且拈放一边。如何是道。师曰。苍天苍天。曰学人特伸请问。师曰。十字街头吹尺八。村酸冷酒两三巡。问一法若有。毗卢堕在凡夫。万法若无。普贤失其境界。去此二途。请师一决。师曰。大黄甘草。曰此犹是学人疑处。师曰。放待冷来看。问向上一路千圣不传。未审如何是向上一路。师曰。行到水穷处。坐看云起时。曰为甚不传。师曰。家家有路透长安。曰。祇如衲僧门下。毕竟作么生。师曰。放你三十棒。上堂。曰。五九四十五。圣人作而万物睹。秦时𨍏轹钻头尖。汉祖殿前樊哙怒。曾闻黄鹤楼。崔颢题诗在上头。晴川历历汉阳戍。芳草萋萋鹦鹉洲。可知礼也。君子务本。本立而道生。道生一。一生二。二生三。三生万物。蓦拈拄杖起身云。大众。宝峰何似孔夫子。良久曰。酒逢知己饮。诗向会人吟。卓拄杖下座。上堂。劄。久雨不晴。直得五老峰头黑云叆叇。洞庭湖里白浪滔天。云门大师忍俊不禁。向佛殿里烧香。三门头合掌。祷祝咒愿。愿黄梅石女生儿子母团圆。少室无角铁牛。常甘水草。喝一喝。有甚么交涉。顾众曰。不因杨得意。争见马相如。上堂。混元未判。一气岑寂。不闻有天地玄黄。宇宙洪荒。日月盈昃。秋收冬藏。正当恁么时。也好个时节。叵耐雪峰老汉。却向虚空里钉橛。辊三个木毬。直至后人构占不上。便见沩山水牯牛。一向胆大心粗。长沙大虫。到处咬人家猪狗。虽然无礼难容。而今放过一着。孝经序云。朕闻。上古其风朴略。山前华尧民解元。且喜尊候安乐。参。上堂。今朝腊月十。夜来天落雪。群峰极目高低白。绿竹青松难辨别。必是来年蚕麦熟。张公李公皆忻悦。皆忻悦。鼓腹讴歌笑不彻。把得云箫缭乱吹。依稀有如杨柳枝。又不觉手之舞之。足之蹈之。左之右之。喝曰。禅客相逢祇弹指。此心能有几人知。上堂。太阳门下日日三秋。明月堂前时时九夏。洞山和尚祇解夜半捉乌鸡。殊不知惊起邻家睡。宝峰相席打令。告诸禅德。也好冷处着把火。咄。上堂。古人道。不看经不念佛。看经念佛是何物。自从识得转经人。举拂子曰。龙藏圣贤都一拂。以拂子拂一拂曰。诸禅德。正当恁么时。且道云岩土地向甚么处。安身立命。掷下拂子。以两手握拳。叩齿曰。万灵千圣。千圣万灵。上堂。僧问。教中道。若有一人发真归源。十方虚空悉皆消殒。未审此理如何。师遂展掌点指曰。子丑寅卯辰巳午未。一罗。二土。三水。四金。五太阳。六太阴。七计都。今日计都星入巨蟹宫。宝峰不打这鼓笛。便下座。上堂。大道纵横。触事现成。云开日出。水绿山青。拈拄杖卓一下曰。云门大师来也。说道观音菩萨将钱买胡饼。放下手元来却是馒头。大众。云门祇见锥头利。不见凿头方。宝峰即不然。掷下拄杖曰。勿于中路事空王。䇿杖须还达本乡。昨日有人从淮南来。不得福建信。却道嘉州大像。吞却陕府铁牛。喝一喝曰。是甚说话。笑倒云居土地。上堂。祖师关捩子。幽隐少人知。不是悟心者。如何举似伊。喝一喝曰。是何言欤。若一向恁么。达磨一宗扫土而尽。所以大觉世尊。初悟此事。便开方便门示真实相。普令南北东西四维上下。郭大李二邓四张三。同明斯事。云岩今日不免效古去也。击拂子曰。方便门开也。作么生是真实相。良久云。十八十九痴人夜走。示众。拈拄杖曰。衲僧家。竿木随身。逢场作戏。倒把横拈自有意思。所以昔日药山和尚问云岩曰。闻汝解弄师子是否。岩曰。是。山曰。弄得几出。岩曰。弄得六出。山曰。老僧亦解弄。岩曰。和尚弄得几出。山曰。老僧祇弄得一出。岩曰。一即六。六即一。山便休。大众。药山云岩钝置杀人。两子父弄一个师子。也弄不出。若是准上座。祇消得自弄拽得来。拈头作尾。拈尾作头。转两个金睛。攫几钩铁爪。吼一声。直令百里内猛兽潜踪。满空里飞禽乱坠。准上座。未弄师子。请大众高着眼。先做一个定场。掷下拄杖曰。个中消息子。能有几人知。师自浙回泐潭谒深禅师。寻命分座。闻有悟侍者见所掷㸑余有省。诣方丈通所悟。深喝出。因丧志自经于延寿堂厕。后出没无时。众惮之。师闻半夜特往登溷。方脱衣。悟即提净水至。师曰。待我脱衣。脱罢悟复到。未几悟供筹子。师涤净已。召接净桶去。悟才接。师执其手问曰。汝是悟侍者那。悟曰。诺。师曰。是当时在知客寮。见掉火柴头有个悟处底么。参禅学道。祇要知个本命元辰下落处。汝刬地作此去就。汝在藏殿移首座鞋。岂不是汝当时悟得底。又在知客寮移他枕子。岂不是汝当时悟得底。汝每夜在此提水度筹。岂不是汝当时悟得底。因甚么不知下落。却在这里恼乱大众。师猛推之。索然如倒垒甓。由是无复见者。政和五年夏。师卧病。进药者令忌毒物。师不从。有问其故。师曰。病有自性乎。曰病无自性。师曰。既无自性。则毒物宁有心哉。以空纳空。吾未尝颠倒。汝辈一何昏迷。十月二十日。更衣说偈而化。阇维得设利。晶圆光洁。睛齿数珠不坏。塔于南山之阳。

　　庐山慧日文雅禅师

　　受请日僧问。向上宗乘。乞师不吝。师曰。拄杖正开封。曰小出大遇也。师曰。放过即不可。便打。

　　瑞州洞山梵言禅师

　　太平州人也。上堂。有二僧齐出。一僧礼拜。一僧便问。得用便用时如何。师曰。伊兰作旃檀之树。曰有意气时添意气。不风流处也风流。师曰。甘露乃蒺藜之园。上堂。吾心似秋月。碧潭清皎洁。无物堪比伦。教我如何说。寒山子劳而无功。更有个拾得道。不识这个意。修行徒苦辛。恁么说话。自救不了。寻常拈粪箕把扫帚。掣风掣颠。犹较些子。直饶是文殊普贤再出。若到洞山门下。一时分付与直岁。烧火底烧火。扫地底扫地。前廊后架切忌搀匙乱箸。丰干老人更不饶舌。参。退吃茶。上堂。一生二。二生三。遏捺不生。廓周沙界。德云直上妙峰。善财却入楼阁。新妇骑驴阿家牵。山青水绿。桃华红李华白。一尘一佛土。一叶一释迦。乃合掌曰。不审。诸佛子。今晨改旦。季春极暄。起居轻利。安乐行否。少间专到上寮问讯。不劳久立。上堂。腊月二十日。一年将欲尽。万里未归人。大众总是他乡之客。还有返本还源者么。击拂子曰门前残雪日轮消。室内红尘遣谁扫。

　　德安府文殊宣能禅师

　　僧问。如何是祖师灯。师曰。四生无不照。一点任君看。上堂。石巩箭秘魔叉。直下会得眼里空华。堪悲堪笑少林客。暗𢹂只履度流沙。

　　桂州寿宁善资禅师

　　上堂。若论此事。如鸦啄铁牛。无下口处。无用心处。更向言中问觅。句下寻思。纵饶卜度将来。翻成戏论边事。殊不知。本来具足。直下分明。佛及众生纤毫不立。寻常向诸人道。凡夫具足圣人法。凡夫不知。圣人具足凡夫法。圣人不会。圣人若会。即同凡夫。凡夫若知。即是圣人。然则凡圣一致。名相互陈。不识本源。迷其真觉。所以逐境生心。狥情附物。苟能一念情忘。自然真常体露。良久曰。便请荐取。上堂。诸方五日一参。寿宁日日升座。莫怪重说偈言。过在西来达磨。上士处处逢渠。后学时时蹉过。且道。蹉过一着。落在甚么处。举起拂子曰。一片月生海。几家人上楼。

　　南岳祝融上封慧和禅师

　　上堂。未升此座已前。尽大地人成佛已毕。更有何法可说。更有何生可利。况菩提烦恼本自寂然。生死涅槃犹如昨梦。门庭施设诳呼小儿。方便门开罗纹结角。于衲僧面前皆成幻惑。且道。衲僧有甚么长处。拈起拄杖曰。孤根自有擎天势。不比寻常曲录枝。卓拄杖下座。

　　瑞州五峰净觉本禅师

　　僧问。同声相应时如何。师曰。鹁鸠树上啼。曰同气相求时如何。师曰。猛虎岩前啸。问一进一退时如何。师曰。脚在肚下。曰如何是不动尊。师曰。行住坐卧。上堂。僧问。宝座既升。愿闻举唱。师曰。雪里梅华火里开。曰莫便是为人处也无。师曰。井底红尘已涨天。上堂。恁么也不得。不恁么也不得。恁么不恁么总不得。诸人作么生会。直下会得。不妨奇特。更或针锥。西天此土。上堂。五峰家风。南北西东。要用便用。以撅钉空。咄。

　　永州太平安禅师

　　上堂。有利无利莫离行市。镇州萝卜极贵。庐陵米价甚贱。争似太平这里。时丰道泰。商贾骈阗。白米四文一升。萝卜一文一束。不用北头买贱西头卖贵。自然物及四生。自然利资王化。又怎生说个佛法道理。良久云。劝君不用镌顽石。路上行人口似碑。

　　潭州报慈进英禅师

　　僧问。远涉长途即不问。到家一句事如何。师曰。雪满长空。曰此犹是时人知有。转身一路又作么生。师便喝。上堂。报慈有一公案。诸方未曾结断。幸遇改旦拈出。各请高着眼看。遂趯下一只鞋曰。还知这个消息也无。达磨西归时。提𢹂在身畔。上堂。与么上来猛虎出林。与么下去惊蛇入草。不上不下日轮杲杲。喝一喝曰。潇湘江水碧溶溶。出门便是长安道。上堂。掷下拄杖却召大众曰。柱杖吞却祖师了也。教甚么人说禅。还有人救得也无。喝一喝。上堂。蓦拈拄杖曰。三世一切佛。同入这窠窟。衲僧唤作辽天鹘。卓拄杖一下。

　　瑞州洞山至干禅师

　　上堂。洞山不会谈禅。不会说道。祇是饥来吃饭。困来打睡。你诸人必然别有长处。试出来尽力道一句看。有么。有么。良久曰。睦州道底。

　　平江府宝华普鉴佛慈禅师

　　本郡周氏子。幼不茹荤。依景德寺清智下发。十七游方。初谒觉印英禅师不契。遂扣真净之室。净举石霜䖍侍者话问之。释然契悟。作偈曰。枯木无华几度秋。断云犹挂树梢头。自从斗折泥牛角。直至如今水逆流。净肯之。命侍巾钵。晚狥众开法宝华。次移高峰。上堂。参禅别无奇特。祇要当人命根断。疑情脱。千眼顿开。如大洋海底辊一轮赫日。上升天门。照破四天之下。万别千差一时明了。便能握金刚王宝剑。七纵八横。受用自在。岂不快哉。其或见谛不真。影像仿佛。寻言逐句。受人指呼。驴年得快活去。不如屏净尘缘。竖起脊梁骨。着些精彩。究教七穿八穴百了千当。向水边林下长养圣胎。亦不枉受人天供养。然虽如是。卧云门下。有个铁门限。更须猛着气力跳过始得。拟议之间。堕坑落堑。以拂子击禅床下座。上堂。月圆。伏惟三世诸佛狸奴白牯。各各起居万福。时中淡薄无可相延。切希宽抱。老水牯牛。近日亦自多病多恼。不甘水草。遇着暖日和风。当下和身便倒。教渠拽把牵犁。直是摇头摆脑。可怜万顷良田。一时变为荒草。

　　瑞州九峰希广禅师

　　游方日。谒云盖智和尚。乃问。兴化打克宾意旨如何。智下禅床。展两手。吐舌示之。师打一坐具。智曰。此是风力所转。又问石霜琳禅师。琳曰。你意作么生。师亦打一坐具。琳曰。好一坐具。祇是不知落处。又问真净。净曰。你意作么生。师复打一坐具。净曰。他打你也打。师于言下大悟。净因有颂曰。丈夫当断不自断。兴化为人彻底汉。已后从教眼自开。棒了罚钱趁出院。后住九峰。衲子宗仰。

　　瑞州黄檗道全禅师

　　上堂。以拂子击禅床曰。一槌打透无尽藏。一切珍宝吾皆有。拈来普济贫乏人。免使波吒路边走。遂喝曰。谁是贫乏者。

　　瑞州清凉慧洪觉范禅师

　　郡之彭氏子。年十四。父母俱亡。乃依三峰靘禅师为童子。日记数千言。览群书殆尽。靘器之。十九试经于东京天王寺得度。从宣秘讲成实唯识论。逾四年。弃谒真净于归宗。净迁石门。师随至。净患其深闻之獘。每举玄沙未彻之语。发其疑。凡有所对。净曰。你又说道理耶。一日顿脱所疑。述偈曰。灵云一见不再见。红白枝枝不着华。叵耐钓鱼船上客。却来平地捷鱼鰕。净见为助喜。命掌记。未久去谒诸老。皆蒙赏音。由是名振丛林。显谟朱公彦。请开法抚州北景德。后住清凉。示众。举首楞严如来语阿难曰。汝应嗅此炉中栴檀。此香若复然于一铢。室罗筏城四十里内。同时闻气。于意云何。此香为复生旃檀木。生于汝鼻。为生于空。阿难。若复此香生于汝鼻。称鼻所生。当从鼻出。鼻非栴檀。云何鼻中有栴檀气。称汝闻香。当于鼻入。鼻中出香。说闻非义。若生于空。空性常恒。香应常在。何藉炉中热此枯木。若生于木。则此香质。因热成烟。若鼻得闻。合蒙烟。气。其烟腾空。未及遥远。四十里内。云何已闻。是故当知。香鼻与闻。俱无处所。即嗅与香。二处虚妄。本非因缘。非自然性。师曰。入此鼻观。亲证无生。又大智度论。问曰。闻者云何闻。用耳根闻邪。用耳识闻邪。用意识闻邪。若耳根闻。耳根无觉识知。故不能闻。若耳识闻。耳识一念故。不能分别。不应闻。若意识闻。意识亦不能闻。何以故。先五识识五尘。然后意识识。意识不能识现在五尘。唯识过去未来五尘。若意识能识现在五尘者。盲聋人亦应识声也。何以故。意识不破故。师曰。究此闻尘。则合本妙。既证无生。又合本妙。毕竟是何境界。良久曰。白猿已叫千岩晚。碧缕初横万字炉。住景德日。僧问。南有景德。北有景德。德即不问。如何是景。师曰。颈在顶上。崇宁二年。会无尽居士张公于峡之善溪。张尝自谓。得龙安悦禅师末后句。丛林畏与语。因夜话及之曰。可惜云庵不知此事。师问僧。以张曰商英顷。自金陵酒官。移知豫章。过归宗见之。欲为点破。方叙悦末后句。未卒此老大怒骂曰。此吐血秃丁。脱空妄语不得信。既见其盛怒。更不欲叙之。师笑曰。相公但识龙安口傅末后句。而真药现前不能辨也。张大惊起执师手曰。老师真有此意耶。曰疑则则参。乃取家藏云庵顶相展拜。赞之书以授师。其词曰。云庵纲宗。能用能照。天鼓希声。不落凡调。冷面严眸。神光独耀。孰传其真。觌面为肖。前悦后洪。如融如肇。大慧处众日。尝亲依之。每叹其妙悟辩慧。建炎二年五月。示寂于同安。太尉郭公天民。奏赐宝觉圆明之号。

　　衢州超化静禅师

　　上堂。声前认得已涉廉纤。句下承当犹为钝汉。电光石火尚在迟疑。点着不来横尸万里。良久云。有甚用处。咄。

　　南岳石头怀志庵主

　　婺州吴氏子。年十四。师智慧院宝偁。二十二。试所习落发。肆讲十二年。宿学敬慕。尝欲会通诸宗。正一代时教。有禅者问曰。杜顺乃贤首宗祖师也。谈法身则曰。怀州牛吃禾。益州马腹胀。此偈合归天台何义耶。师无对。即出游方。晚至洞山谒真净。问古人一喝不作一喝用。意旨如何。净叱之。师趋出。净笑呼曰。浙子斋后游山好。师忽领悟。久之辞去。净曰。子所造虽逸格惜缘不胜耳。因识其意。自尔诸方力命出世。师却之。庵居二十年。不与世接。士夫踵门略不顾。有偈曰。万机休罢付痴憨。踪迹时容野鹿参。不脱麻衣拳作枕。几生梦在绿萝庵。或问。住山多年有何旨趣。师曰。山中住。独掩柴门无别趣。三个柴头品字煨。不用援毫文彩露。崇宁改元冬。曳杖造龙安。人莫之留。明年六月晦。问侍僧日早暮。曰已夕矣。遂笑曰。梦境相逢。我睡已觉。汝但莫负丛林。即是报佛恩德。言讫示寂于最乐堂。茶毗收骨。塔于乳峰之下。

　　婺州双溪印首座

　　自见真净彻证宗猷。归遁双溪。一日偶书云。折脚铛儿谩自煨。饭余长是坐堆堆。一从近日生涯拙。百鸟衔华去不来。又以触衣碎甚作偈曰。不挂寸丝方免寒。何须特地袅长竿。而今落落零零也。七佛之名甚处安。

　　五灯严统卷第十七
卍新纂续藏经第 81 册 No. 1568 五灯严统(卷10-25)


　　五灯严统卷第十八

　　　　　南岳下十三世下

　　云居祐禅师法嗣

　　庐山罗汉院系南禅师

　　汀州张氏子。上堂。禅不禅道不道。三寸舌头胡乱扫。昨夜日轮飘桂华。今朝月窟生芝草。阿呵呵。万两黄金无处讨。一向绝思量。诸法不相到。师临示寂升座。告众曰。罗汉今日倒骑铁马。逆上须弥。踏破虚空。不留朕迹。乃归方丈。跏趺而逝。

　　潭州慈云彦隆禅师

　　上堂。举玄沙示众曰。尽大地都来是一颗明珠。时有僧问。既是一颗明珠。学人为甚不识。沙曰。全体是珠。更教谁识。曰虽然全体是。争奈学人不识。沙曰。问取你眼。师曰。诸禅德这个公案。唤作嚼饭喂小儿。把手更与杖。还会么。若未会。须是扣己而参直要真实。不得信口掠虚。徒自虚生浪死。

　　郢州子陵山自瑜禅师

　　僧问。如何是古佛心。师曰。赤脚踏泥冷似冰。曰未审意旨如何。师曰。休要拖泥带水。问泗洲大圣为甚么杨州出现。师曰。业在其中。曰意旨如何。师曰。降尊就卑。曰谢和尚答话。师曰。贼是小人。智过君子。

　　隆兴府东山景福省悦禅师

　　上堂。十二时中跛跛挈挈。且与么过。大众。利害在甚么处。良久曰。听诸方断看。击禅床下座。

　　亳州白藻清俨禅师

　　信州人。僧问。杨广失橐驼。到处无人见。未审是甚么人得见。师以拂子约曰。退后退后。妨他别人所问。曰毕竟落在甚么处。师曰。可煞不识好恶。便打。

　　台州宝相元禅师

　　僧问。一切诸佛。及诸佛阿耨多罗三藐三菩提。皆从此经出。如何是此经。师曰。长时诵不停。非义亦非声。曰如何受持。师曰。若欲受持者。应须用眼听。

　　信州永丰慧日庵主

　　本郡丘氏子。丱岁出家。于明心寺得度。自机契云居。熟游湘汉。暨归永丰。或处岩谷。或居廛市。令乡民称丘师伯。凡有所问。以莫晓答之。忽语邑人曰。吾明日行脚去。汝等可来相送。于是赆路者毕集。师笑不已。众问其故。即书偈曰。丘师伯莫晓。寂寂明皎皎。日午打三更。谁人打得了。投笔而逝。

　　泉州南峰永程禅师

　　示众。始自鸡峰续𦦨。少室流芳。大布慈云。宏开慧日。教分三藏。直指一心。或全提而棒喝齐施。或纵夺而宾主互设。或金刚按剑。或师子翻身。或照用雷奔。或机锋电掣。无非剪除邪妄。开廓玄微。直下明宗到真实地。诸仁者。到此方许一线道。与你商量。苟或未然。尽是依师作解。无有是处。

　　大沩秀禅师法嗣

　　潭州大沩祖瑃禅师

　　福州吴氏子。僧问。如何是沩山家风。师曰。竹有上下节。松无今古青。曰未审其中饮𣊟何物。师曰。饥餐相公玉粒饭。渴点神运仓前茶。上堂。道无定乱。法离见知。言句相投都无定义。自古龙门无宿客。至今鸟道绝行踪。欲会个中端的意。火里蝍蟟吞大虫。咄。上堂。雨下阶头湿。晴干水不流。鸟巢沧海底。鱼跃石山头。众中大有商量。前头两句是平实语。后头两句是格外谈。若如是会。祇见石磊磊。不见玉落落。若见玉落落。方知道宽廓。咦。

　　南岳福严文演禅师

　　僧问。如何是佛。师当面便唾。

　　南岳南台允恭禅师

　　开堂日上堂。稀逢难遇正在此时。何谓。释迦已灭。弥勒未生。拈拂子曰。正当今日。佛法尽在这个。拂子头上。放行把住一切临时。放行也。风行草偃。瓦砾生光。拾得寒山点头拊掌。把住也。水泄不通。精金失色。德山临济饮气吞声。当恁么时。放行即是。把住即是。良久曰。后五日看。

　　黄檗胜禅师法嗣

　　成都府昭觉纯白绍觉禅师

　　上堂。寒便向火。热即摇扇。饥时吃饭。困来打眠。所以。赵州庭前柏。香严岭后松。栽来无别用。祇要引清风。且道。毕竟事作么生。甲子乙丑海中金。丙寅丁卯罏中火。

　　开元琦禅师法嗣

　　饶州荐福道英禅师

　　僧问。佛未出世时如何。师曰。琉璃瓶贮华。曰出世后如何。师曰。玛瑙钵盛果。曰未审和尚今日是同是别。师曰。趯倒瓶拽倒钵。上堂。据道而论。语也不得。默也不得。直饶语默两忘。亦没交涉。何故。句中无路。意在句中。无意无不意。非计较之所及。若是劈头点一点。顶门豁然眼开者。于此却有疾速分。若低头向意根下寻思。卒摸索不着。是知万法无根。欲穷者错。一源绝迹。欲返者迷。看他古佛光明。先德风彩。一一从无欲无依中发现。或时孤峻峭㧞。竟不可构。或时含融混会。了无所睹。终不桩定一处。亦不系系两头。无是无不是。无非无不非。得亦无所得。失亦无所失。不曾隔越纤毫。不曾移易丝发。明明古路。不属玄微。觌面擎来。瞥然便过。不居正位。岂落邪途。不蹈大方。那趋小径。腾腾兀兀。何住何为。回首不逢。触目无对。一念普观。廓然空寂。此之宗要。千圣不传。直下了知。当处超越。是知赤洒洒处。恁么即易。明历历处。恁么还难。不用沾黏点染。直须剥脱屏除。若是本分手脚。放去无收。不来底。一一放光现瑞。一一削迹绝踪。机上了不停。语中无可露。彻底搅不浑。通身扑不碎。且道。毕竟是个甚么。得恁么灵通。得恁么奇特。得恁么坚确。诸仁者休要识渠面孔。不用安渠名字。亦莫觅渠所在。何故。渠无所在。渠无名字。渠无面孔。才起一念追求。如微尘许。便隔十生五生。更拟管带思惟。益见纷纷丛杂。不如长时放教自由自在。要发便发。要住便住。即天然非天然。即如如非如如。即湛寂非湛寂。即败坏非败坏。无生恋。无死畏。无佛求。无魔怖。不与菩提会。不与烦恼俱。不受一法。不嫌一法。无在无不在。非离非不离。若能如是见得。释迦自释迦。达磨自达磨。干我甚么碗。恁么说话。衲僧门下。推勘将来。布裙芒靸。不免撩他些些泥水。岂况汝等诸人更道。这个是平实语句。这个是差别门庭。这个是关棙巴鼻。这个是道眼根尘。递相教习。如七家村里传口令相似。有甚交涉。无事珍重。

　　泉州尊胜有朋讲师

　　本郡蒋氏子。丱岁试经中选下发。多历教肆。尝疏楞严维摩等经。学者宗之。每疑祖师直指之道。故多与禅衲游。一日谒开元。迹未及阃。心忽领悟。元出遂问。座主来作甚么。师曰。不敢贵耳贱目。元曰。老老大大何必如是。师曰。自是者不长。元曰。朝看华严夜读般若。则不问。如何是当今一句。师曰。日轮正当午。元曰。闲言语更道来。师曰。平生仗忠信。今日任风波。然虽如是。祇如和尚恁么道。有甚交涉。须要新戒草鞋穿。元曰。这里且放你过。忽遇达磨。问。你作么生道。师便喝。元曰。这座主今日见老僧。气冲牛斗。师曰。再犯不容。元拊掌大笑。

　　仰山伟禅师法嗣

　　潭州龙王山善随禅师

　　僧问。如何是龙王境。师曰。水晶宫殿。曰如何是龙王如意宝珠。师曰。顶上髻中。僧礼拜。师曰。莫道不如意好。

　　瑞州黄檗山祇园永泰禅师

　　僧问。如何是祖师西来意。师曰。铁铸就。僧拟议。师曰。会么。僧礼拜。师曰。何不早如此。

　　庐山慧日明禅师

　　上堂。不用求心。唯须息见。三祖大师。虽然迴避金钩。殊不知。已吞红线。慧日又且不然。不用求真并息见。倒骑牛兮入佛殿。牧笛一声天地宽。稽首瞿昙真个黄面。

　　福严感禅师法嗣

　　庆元府育王法达宝鉴禅师

　　饶州余氏子。僧问。不落阶级处。请师道。师曰。蜡人向火。曰毕竟如何。师曰。薄处先穿。

　　云盖智禅师法嗣

　　安吉州道场法如禅师

　　衢州徐氏子。参云盖。悟汾阳十智同真话。寻常多说十智同真。故丛林号为如十同也。水庵圆极皆依之。圆极尝赞之曰。生铁面皮难凑泊。等闲举步动乾坤。戏拈十智同真话。不负黄龙嫡骨孙。上堂。知见立知。即无明本。知见无见。斯即涅槃。无漏真净。云何是中。更容他物。释迦老子和身放倒。后代儿孙如何接续。要会么。通玄不是人间世。满目青山何处等。

　　福州宝寿最乐禅师

　　古田人也。上堂。诸佛不真实。说法度群生。菩萨有智慧。见性不分明。白云无心意。洒为世间雨。大地不含情。能长诸草木。若也会得。犹有知解。若也不会。堕在无记。去此二途。如何即是。海阔难藏月。山深分外寒。

　　绍兴府石佛慧明解空禅师

　　僧问。如何是宝相境。师曰。三生凿成。曰如何是境中人。师曰。一佛二菩萨。

　　玄沙文禅师法嗣

　　福州广慧达杲禅师

　　上堂。佛为无心悟心因有佛迷。佛心清净处。云外野猿啼。

　　建隆庆禅师法嗣

　　平江府泗洲用元禅师

　　一日问建隆曰。临济在黄檗。三回问佛法大意。三回被打。意旨如何。语犹未了。被打一拂子。师顿领宗旨。开堂日。僧问。四众云臻。请师说法。师曰。有眼无耳朵。六月火边坐。曰一句截流。万机顿息。师曰。听事不真。唤钟作瓮。问朝参暮请成得甚么边事。师曰。祇要你歇去。曰早知灯是火。饭熟已多时。师曰。你鼻孔因甚么着拄杖子穿却。曰拗曲作直又争得。师曰。且教出气。上堂。一二三四五。火里蝍蟟吞却虎。六七八九十。水底泥牛波上立。一日一夜雨霖霖。无孔铁锤洒不入。洒不入。着底急。百川汹涌须弥岌。八臂那吒撞出来。稽首赞叹道难及。咦。上堂。横安拄杖顾视大众曰。今日平地上吃交。便下座。

　　报本元禅师法嗣

　　平江府承天永安元正传灯禅师

　　郓州郑氏子。上堂。天人群生类。皆承此恩力。大众。有一人道。我不承佛恩力。不居三界。不属五行。祖师不敢定当。先佛不敢安名。你且道。是个甚么人。良久曰。倚石岩前烧铁钵。就松枝上拄铜瓶。

　　隆庆闲禅师法嗣

　　潭州安化启宁闻一禅师

　　上堂。拈华微笑虚劳力。立雪齐腰枉用功。争似老卢无用处。却传衣钵振真风。大众。且道那个是老卢传底衣钵。莫是大庾岭头提不起底么。且莫错认定盘星。以拂子击禅床下座。

　　三祖宗禅师法嗣

　　宁国府光孝惟爽禅师

　　上堂。今朝六月旦。一年已过半。奉报参玄人。识取娘生面。娘生面荐不荐。鹭鸶飞入碧波中。抖擞一团银绣线。

　　泐潭英禅师法嗣

　　南岳法轮齐添禅师

　　僧问。学人上来。乞师指示。师曰。汝适来闻鼓声么。曰闻。师曰。还我话头来。僧礼拜。师曰。令人疑着。上堂。喝一喝曰。师子哮吼。又喝一喝曰。象王颦呻。又喝一喝曰。狂狗趁块。又喝一喝曰。鰕跳不出斗。乃曰。此四喝。有一喝堪与祖佛为师。明眼衲僧。试请拣看。若拣不出。大似日中迷路。上堂。良久曰。性静情逸。乃喝一喝曰。心动神疲。遂顾左右曰。守真志满。拈拄杖曰。逐物意移。蓦召大众曰。见怪不怪。其怪自坏。靠拄杖便下座。

　　泉州慧明云禅师

　　僧问。般若海中。如何为人。师曰。云开银汉迥。曰毕竟如何。师曰。棒头见血。问毗婆尸佛早留心。直至如今不得妙。意旨如何。师曰。丑拙不堪当。

　　保宁玑禅师法嗣

　　庆元府育王无竭净昙禅师

　　嘉禾人也。晚归钱塘之法慧。一日上堂。本自深山卧白云。偶然来此寄闲身。莫来问我禅兼道。我是吃饭屙屎人。绍兴丙寅夏。辞朝贵。归付院事。四众拥视。挥扇久之。书偈曰。这汉从来没缝罅。五十六年成话霸。今朝死去见阎王。剑树刀山得人怕。遂打一圆相曰。嗄。一任诸方钻龟打瓦。收足而化。火后设利如霰。门人持骨。归阿育王山建塔。

　　台州真如戒香禅师

　　兴化林氏子。上堂。孟冬改旦晓天寒。叶落归根露远山。不是见闻生灭法。当头莫作见闻看。

　　五祖常禅师法嗣

　　蕲州南乌崖寿圣楚清禅师

　　僧问。亡僧迁化。向甚么处去。师曰。灵峰水急。曰恁么则不生也。师曰。苍天苍天。

　　黄龙肃禅师法嗣

　　瑞州百丈维古禅师

　　上堂。大众集定。拈拄杖示众曰。多虚不如少实。卓一下。便起。

　　嘉定府月珠祖鉴禅师

　　僧请笔师语要。师曰。达磨西来。单传心印。曹溪六祖。不识一字。今日诸方出世语句如山。重增绳索。乃拍禅床曰。于斯荐得。犹是钝根。若也未然。白云深处从君卧。切忌寒猿中夜啼。

　　石霜琳禅师法嗣

　　鼎州德山静照庵什庵主

　　僧问。如何是庵中主。师曰。从来不相许。僧拟议。师曰。会即便会。本来底不得安名著字。僧拟开口。师便打出。师室中。常以拂子示众曰。唤作拂子。依前不是。不唤作拂子。特地不识。汝唤作甚么。因僧请益。师颂答之曰。我有一柄拂子。用处别无调度。有时挂在松枝。任他头垂露。

　　华光恭禅师法嗣

　　郴州万寿念禅师

　　僧问。龙华胜会。肇启兹晨。未审。弥勒世尊现居何处。师曰。猪肉案头。曰既是弥勒世尊。为甚么却在猪肉案头。师曰。不是弄潮人。休入洪波里。曰毕竟事又且如何。师曰。番人不系腰。岁旦上堂。往复无际。动静一源。含有德以还空。越无私而迥出。昔日日。今日日。照无两明。昔日风。今日风。鼓无两动。昔日雨今日雨。泽无两润。于其中间。觅去来相而不可得。何故。自他心起。起处无踪。自我心忘。忘无灭迹。大众若向这里会去。与天地而同根。共万物为一体。若也未明。山僧为你重重颂出。元正一。古佛家风从此出。不劳向上用工夫。历劫何曾异今日。元正二。寂寥冷淡无滋味。赵州相唤吃茶来。剔起眉毛须瞥地。元正三。上来稽首各和南。若问香山山里事。灵源一派碧如蓝。遂喝一喝下座。

　　上蓝顺禅师法嗣

　　参政苏辙居士

　　字子由。元丰三年。以睢阳从事。左迁瑞州搉管之任。是时洪州上蓝顺禅师。与其父文安先生有契。因往访焉。相得欢甚。公咨以心法。顺示搐鼻因缘。已而有省。作偈呈曰。中年闻道觉前非。邂逅相逢老顺师。搐鼻径参真面目。掉头不受别钳锤。枯藤破衲公何事。白酒青盐我是谁。惭愧东轩残月上。一杯甘露滑如饴。

　　南岳下十四世

　　黄龙新禅师法嗣

　　吉州禾山超宗慧方禅师

　　上堂。举拂子曰。看看祇这个。在临济则照用齐行。在云门则理事俱备。在曹洞则偏正叶通。在沩山则暗机圆合。在法眼则何止唯心。然五家宗派。门庭施设则不无。直饶辩得倜傥分明去。犹是光影边事。若要抵敌生死。则霄壤有隔。且超越生死一句。作么生道。良久曰。洎合错下注脚。

　　临安府崇觉空禅师

　　姑孰人也。上堂。十方无壁落。四面亦无门。净裸裸。赤洒洒。没可把。遂举拂子曰。灌溪老汉。向十字街头逞风流卖。惺惺道。我解穿真珠解玉版。濄乱丝卷筒绢。淫坊酒肆。瓦合舆台。虎穴魔宫。那吒忿怒。遇文王兴礼乐。逢桀纣逞干戈。今日被崇觉觑见。一场懡㦬。师颂野狐话曰。含血噀人。先污其口。百丈野狐。失头狂走。蓦地唤回。打个筋斗。

　　潭州上封祖秀禅师

　　常德府何氏子。上堂。枯木岩前夜放华。铁牛依旧卧烟沙。侬家鞭影重拈出。击拂子曰。一念回心便到家。遂喝一喝。下座。

　　嘉定府九顶寂惺惠泉禅师

　　僧问。心迷法华转。心悟转法华。未审意旨如何。师曰。风暖鸟声碎。日高华影重。上堂。昔日云门有三句。谓函盖乾坤句。截断众流句。随波逐浪句。九顶今日亦有三句。所谓。饥来吃饭句。寒即向火句。困来打睡句。若以佛法而论。则九顶望云门直立下风。若以世谛而论。则云门望九顶直立下风。二语相违。且如何是九顶为人处。

　　嘉兴府华亭性空妙普庵主

　　汉州人。久依死心获证。乃抵秀水追船子遗风。结茅青龙之野。吹铁笛以自娱。多赋咏得之者必珍藏。其山居曰。心法双忘犹隔妄。色尘不二尚余尘。百鸟不来春又过。不知谁是住庵人。又警众曰。学道犹如守禁城。昼防六贼夜惺惺。中军主将能行令。不动干戈治太平。又曰。不耕而食不蚕衣。物外清闲适圣时。未透祖师关棙子。也须存意着便宜。又曰。十二时中莫住工。穷来穷去到无穷。直须洞彻无穷底。踏倒须弥第一峰。建炎初。徐明叛。道经乌镇。肆杀戮。民多逃亡。师独荷策而往。贼见其伟异。疑必诡伏者。问其来。师曰。吾禅者。欲抵密印寺。贼怒欲斩之。师曰。大丈夫要头便斫取。奚以怒为。吾死必矣。愿得一饭以为送终。贼奉肉食。师如常斋。出生毕。乃曰。孰当为我文之以祭。贼笑而不答。师索笔大书曰。呜呼。惟灵劳我以生。则大块之过。役我以寿。则阴阳之失。乏我以贫。则五行不正。困我以命。则时日不吉。吁哉。至哉。赖有出尘之道。悟我之性与其妙心。则其妙心孰与为邻。上同诸佛之真化。下合凡夫之无明。纤尘不动。本自圆成。妙矣哉。妙矣哉。日月未足以为明。乾坤未足以为大。磊磊落落。无𦊱无碍。六十余年和光混俗。四十二腊逍遥自在。逢人则喜。见佛不拜。笑矣乎。笑矣乎。可惜少年郎。风流太光彩。坦然归去付春风。体似虚空终不坏。尚飨。遂举箸饫餐。贼徒大笑。食罢复曰。劫数既遭离乱。我是快活烈汉。如今正好乘时。便请一刀两段。乃大呼斩斩。贼方骇异。稽首谢过。令卫而出。乌镇之庐舍免焚。实师之惠也。道俗闻之愈敬。有僧。睹师见佛不拜歌。逆问曰。既见佛为甚么不拜。师掌之曰。会么。云不会。师又掌曰。家无二主。绍兴庚申冬。造大盆穴而塞之。修书寄雪窦持禅师曰。吾将水葬矣。壬戌岁持至。见其尚存。作偈嘲之曰。咄哉老性空。刚要喂鱼鳖去。不索性去。祇管向人说。师阅偈笑曰。待兄来证明年。令遍告四众。众集。师为说法要。仍说偈曰。坐脱立亡。不若水葬。一省柴烧。二省开圹。撒手便行。不妨快畅。谁是知音。船子和尚。高风难继百千年。一曲渔歌少人唱。遂盘坐盆中。顺潮而下。众皆随至海濵。望欲断目。师取塞犀水而回。众拥观。水无所入。复乘流而往。唱曰。船子当年返故乡。没踪迹处妙难量。真风遍寄知音者。铁笛横吹作散场。其笛声呜咽。顷于苍茫间。见以笛掷空而没。众号慕图像事之。后三日于沙上趺坐如生。道俗争往迎归。留五日。阇维。设利大如菽者莫计。二鹤徘徊空中。火尽始去。众奉设利灵骨。建塔于青龙。

　　严州钟山道隆首座

　　桐庐董氏子。于钟山寺得度。自游方。所至耆衲皆推重。晚抵黄龙。死心延为座元。心顺世。遂归隐钟山。慕陈尊宿高世之风。掩关不事事。日鬻数籰自适。人无识者。手常穿一袜。凡有禅者至。提以示之曰。老僧这袜。着三十年了也。有寺僧戏问。如何是无诤三昧。师便掌。

　　杨州齐谧首座

　　本郡人也。死心称为饱参。诸儒屡以名山致之。不可。后示化于潭之谷山。异迹颇众。门人尝绘其像请赞。为书曰。个汉灰头土面。寻常不欲露现。而今写出人前。大似虚空着箭。怨怨。可惜人间三尺绢。

　　空室道人智通者

　　龙图范珣女也。幼聪慧。长归丞相苏颂之孙悌。未几厌世相。还家求祝发。父难之。遂清修。因看法界观顿有省。连作二偈见意。一曰。浩浩尘中体一如。纵横交互印毗卢。全波是水波非水。全水成波水自殊。次曰。物我元无异。森罗镜像同。明明超主伴。了了彻真空。一体含多法。交参帝网中。重重无尽处。动静悉圆通。后父母俱亡。兄涓领分宁尉。通偕行。闻死心名。重往谒之。心见知其所得。便问。常啼菩萨卖却心肝。教谁学般若。通曰。你若无心我也休。又问。一雨所滋。根苗有异。无阴阳地上。生个甚么。通曰。一华五叶。复问。十二时中。向甚么处安身立命。通曰。和尚惜取眉毛好。心打曰。这妇女乱作次第。通礼拜。心然之。于是道声籍甚。政和间。居金陵。尝设浴于保宁。揭榜于门曰。一物也无。洗个甚么。纤尘若有。起自何来。道取一句子玄。乃可大家入浴。古灵祇解揩背。开士何曾明心。欲证离垢地时。须是通身汗出。尽道。水能洗垢。焉知。水亦是尘。直饶水垢顿除。到此亦须洗却。后为尼。名惟久。挂锡姑苏之西竺。缁白日夕师问。得其道者颇众。俄示疾书偈。趺坐而终。有明心录。行于世。

　　黄龙清禅师法嗣

　　潭州上封佛心才禅师

　　福州姚氏子。幼得度。受具游方。至大中依海印隆禅师。见老宿远道者。看经至一毛头师子。百亿毛头一时现。师指问曰。一毛头师子。作么生得百亿毛头一时现。达曰。汝乍入丛林。岂可便理会许事。师因疑之。遂发心领净头职。一夕汛扫次。印适夜参。至则遇结座。掷拄杖曰。了即毛端吞巨海。始知大地一微尘。师豁然有省。及出闽造豫章黄龙山。与死心机不契。乃参灵源。凡入室。出必挥泪自讼曰。此事我见得甚分明。祇是临机吐不出。若为柰何。灵源知师勤。笃告以须是大彻方得自在也。未几窃观邻案僧。读曹洞广录。至药山采薪归。有僧问。甚么处来。山曰。讨柴来僧。指腰下刀曰。鸣剥剥。是个甚么。山㧞刀作斫势。师忽欣然掴邻案僧一掌。揭帘趋出。冲口说偈曰。彻。彻。大海干枯。虚空迸裂。四方八面绝遮拦。万象森罗齐漏泄。后分座于真乘。应上封之命。屡迁名刹。住乾元日。开堂。示众曰。百千三昧门。无量福德藏。放行也。如开武库错落交辉。把住也。似雪覆芦华通身莫辨。使见之者撩起便行。闻之者单刀直入。个个具顶门正眼。人人悬肘后灵符。扫佛祖见知。作丛林殃害。忆得宝寿开堂日。三圣推出一僧。宝寿便打。三圣云。与么为人。瞎却镇州一城人眼去在。且如乾元。今日开堂。或有僧出来。山僧亦打。不唯此话大行。且要开却福州一城人眼去。何也。剑为不平离宝匣。药因救病出金瓶。上堂。达磨未来东土已前。人人怀媚水之珠。个个抱荆山之璞。可谓。壁立千仞。及乎二祖礼却三拜之后。一一南询诸友。北礼文殊。好不丈夫。或有一个半个。不求诸圣。不重己灵。匹马单枪投虚置刃。不妨庆快平生。如今有么。自是不归归便得。五湖烟景有谁争。上堂。宗乘提唱。妙绝名言一句该通。乾坤函盖。直似首罗正眼竖亚面门。又如圆∴三点。横该法界。乃卓拄杖曰。向这一点下明得。出身犹可易。脱体道应难。又卓拄杖曰。向第二点下明得。纵横三界外。隐显十方身。又卓拄杖曰。向第三点下明得。鱼龙锁户。佛祖潜踪。不然。放过一着随分有。春色一枝三四华。上堂。一法有形该动植。百川湍激竞朝宗。昭琴不鼓云天淡。想像毗耶老病翁。维摩病则上封病。上封病则拄杖子病。拄杖子病则森罗万象病。森罗万象病则凡之与圣病。诸人还觉病本起处么。若也觉去。情与无情同一体。处处皆同真法界。其或未然。甜瓜彻蒂甜。苦瓠连根苦。

　　隆兴府黄龙德逢通照禅师

　　郡之靖安胡氏子。生有庞眉。年十七。从上蓝晋禅师落发。往依灵源。即明深旨。上堂。举夹山境话。师曰。法眼徒有此语。殊不知。夹山老汉。被这僧轻轻拶着。直得脚前脚后。设使不作境话会。未免犹在半途。

　　潭州法轮应端禅师

　　南昌徐氏子。少依化度善月圆颅登具。谒真净文禅师。机不谐。至云居会。灵源分座为众激昂。师扣其旨。然以妙入诸经自负。源尝痛劄之。师乃援马祖百丈机语。及华严宗旨为表。源笑曰。马祖百丈固错矣。而华严宗旨与个事。喜没交涉。师愤然欲他往。因请辞。及揭帘忽大悟。汗流浃背。源见乃曰。是子识好恶矣。马祖百丈文殊普贤几被汝带累。由此誉望四驰名。士夫争挽应世。皆不就。政和末。太师张公司成以百丈坚命开法。师不得已始从。上堂。举大隋劫火洞然话。遂曰。六合倾翻劈面来。暂披麻缕混尘埃。因风吹火浑闲事。引得游人不肯回。坏不坏。随不随。徒将闻见强针锥。太湖三万六千顷。月在波心说向谁。僧问。如何是宾中宾。师曰。芒鞋竹杖走红尘。曰如何是宾中主。师曰。十字街头逢上祖。曰如何是主中宾。师曰。御马金鞭混四民。曰如何是主中主。师曰。金门谁敢抬眸觑。曰宾主已蒙师指示。向上宗乘又若何。师曰。昨夜霜风刮地寒。老猿岭上啼残月。

　　东京天宁长灵守卓禅师

　　泉州庄氏子。上堂。曰三千剑客独许庄周。为甚么跳不出。良医之门多病人。因甚么不消一劄。已透关者更请辩看。上堂。譬如眼根不自见眼性。自平等无平等者。便恁么去无孔铁锤。聊且安置。直得。入林不动草。入水不动波。也是一期方便。若也篱内竹抽篱外笋。涧东华发涧西红。更待勘过。了打。僧问。丹霞烧木佛。院主为甚么眉须堕落。师曰。猫儿会上树。曰早知如是。终不如是。师曰。惜取眉毛。问如何是衲衣下事。师曰。天旱为民愁。问佛未出世时如何。师曰。绝毫绝𨤲。曰出世后如何。师曰。填沟塞壑。曰出与未出相去几何。师曰。人平不语。水平不流。上堂。平高就下。勾贼破家。截铁斩钉狐狸恋窟。总不恁么。合作么生。所以道。万仞崖头亲撒手。须是其人。祇如香积国中持钵一句。作么生道。良久。曰切忌风吹别调中。上堂。释迦掩室过犯弥天。毗耶杜词自救不了。如何如何口门太小。宣和五年十二月二十七日。奄然示寂。阇维日。皇帝遣中使赐香。持金盘求设利。爇香罢。盘中铿然。视之。五色者数颗大如豆。使者持还。上见大悦。

　　信州博山无隐子经禅师

　　岁旦上堂。和气生枯蘖。寒云散远郊。木人占吉兆。夜半露龟爻。诸禅德。龟爻露处。文彩已彰。便见一年十二月。月月如然。一日十二时。时时相似。到这里直似。黄金之黄。白玉之白。自从旷大劫来。未尝异色。还见么。其或未然。且狥张三通节序。从教李四鬓苍浪。

　　隆兴府百丈以栖禅师

　　兴化人也。上堂。摩腾人汉。达磨来梁。途辙既成。后代儿孙开眼迷路。若是个惺惺。底。终不向空里采华。波中捉月。谩劳心力。毕竟何为。山僧今日已是平地起骨堆。诸人行时各自着精彩看。

　　邵州光孝昙清禅师

　　上堂。杀父杀母佛前忏悔。杀佛杀祖不消忏悔。为甚么不消忏悔。且得冤家解脱。

　　温州光孝德周禅师

　　信州璩氏子。于景德尊胜院染削。问道。有年后。至黄龙。闻举少林面壁顿悟。述二偈以呈。龙许之。自尔名流江浙。上堂曰。举体露堂堂。十方无挂碍。千圣不能传。万灵成顶戴。拟欲共商量。开口百杂碎。祇如未开口已前作么生。咄上堂。回互不回互。觑见没可睹。透出祖师关。踏断人天路。阿呵呵。悟不悟。落华流水知何处。

　　寺丞戴道纯居士

　　字孚中。咨扣灵源一日有省。乃呈偈曰。杳冥源底全机处。一片心华露印纹。知是几生曾供养。时时微笑动香云。

　　泐潭清禅师法嗣

　　隆兴府黄龙山堂道震禅师

　　金陵赵氏子。少依觉印英禅师为童子。英移居泗之普照。适淑妃择度童行。师得圆具。久之辞。谒丹霞淳禅师。一日与论洞上宗旨。师呈偈曰。白云深覆古寒岩。异草灵华彩凤御。夜半天明日当午。骑牛背面着靴衫。淳器之。师自以为碍。弃依草堂。一见契合。日取藏经读之。一夕闻晚参鼓。步出经堂。举头见月遂大悟。亟趋方丈。堂望见即为印可。初住曹山。次迁广寿。黄龙。上堂。曰举个古人因缘问阇梨。阇梨不得作古会。若作古会。失却当面眼。举个即今因缘问阇梨。阇梨不得作今会。若作今会。障却阇梨本来眼。假饶不失不障。非古非今。犹是药病相治。止啼之说。祇如透脱一句。阇黎还道得也无。若道不得。直待罗汉峰深谈实相。即向汝道。上堂。少林冷坐。门人各说异端。大似众盲摸象。神光礼三拜。依位而立。达磨云。汝得吾髓。这黑面婆罗门。脚跟也未点地在。上堂。石人问枯桩。何时汝发华。枯桩怒石人。何得口吧吧。石人呵呵笑。枯桩吐异葩。红霞辉玉象。白玉碾金沙。借问通玄士。何人不到家。

　　台州万年雪巢法一禅师

　　太师襄阳郡王李公遵勉之玄孙也。世居开封祥符县。母梦。一老僧至。而产。年十七试上庠。从祖仕。淮南。欲官之。不就。将弃家。事长芦慈觉赜禅师。祖弗许。母曰。此必宿世沙门。愿勿夺其志。未几慈觉没。大观改元。礼灵岩通照愿禅师祝发登具。依愿十年。迷闷不能入。谒圆悟于蒋山。悟曰。此法器也。悟奉诏徙京师天宁。师侍行。靖康末。谒草堂于疏山。一语之。及大法顿明。绍兴七年。泉守宝文刘公彦修。请居延福。后四迁巨刹。上堂。拈拄杖曰。拄杖子有时作出水蛟龙。万里云烟不断。有时作踞地师子。百年妖怪潜踪。有时心法两忘照体独立。有时照用同时主宾互用。以拄杖画曰。延福门下总用不着。且道。延福寻常用个甚么。卓拄杖喝一喝。下座。上堂。仰面不见天。低头不见地。古剑髑髅前。大海波涛沸。退长芦归天台万年观音院。忽示微疾。书偈曰。今年七十五。归作庵中主。珍重观世音。泥蛇吞石虎。入龛趺坐而逝。

　　福州雪峰东山慧空禅师

　　本郡陈氏子。十四圆顶。即游诸方。遍谒诸老。晚契悟于草堂。绍兴癸酉。开法雪峰。受请日。上堂。曰俊快底。点着便行。痴钝底。推挽不动。便行则人人欢喜。不动则个个生嫌。山僧而今转此痴钝为俊快去也。弹指一下曰。从前推挽不出。而今出。从前有院不住。而今住。从前嫌佛不做。而今做。从前嫌法不说。而今说。出不出。住不住。即且置。敢问诸人。做底是甚么佛。空王佛耶。然灯佛耶。释迦佛耶。弥勒佛耶。说底又是甚么法。根本法耶。无生法耶。世间法耶。出世间法耶。众中莫有道得底么。若道得山僧出世事毕。如或未然。逢人不得错举。喝一喝。下座。上堂。举云门示众云。祇这个带累杀人。师曰。云门寻常气宇如王。作恁么说话。大似贫恨一身多。山僧即不然。祇这个快活杀人。何故。大雨方归屋里坐。业风吹。又绕山行。然虽如是。也是乞儿见小利。且不伤物义一句作么生道。上堂。一拳拳倒黄鹤楼。一趯趯翻鹦鹉洲。有意气时添意气。不风流处也风流。俊哉俊哉。快活快活。一似十七八岁状元相似。谁管你天。谁管你地。心王不妄动。六国一时通。罢拈三尺剑。休弄一张弓。自在自在。快活快活。恰似七八十老人作宰相相似。风以时雨以时。五谷植万民安。竖起拄杖曰。大众。这两个。并山僧拄杖子。共作得一个衲僧。到雪峰门下。但知随例餐䭔子。也得三文买草鞋。喝一喝。卓拄杖。下座。僧问。和尚未见草堂时如何。师曰。江南有。曰见后如何。师曰。江北无。

　　庆元府育王野堂普崇禅师

　　本郡人也。示众。举巴陵和尚道。不是风动。不是幡动。不是风幡。又向甚么处着。有人。为祖师出气。出来与巴陵相见。雪窦和尚道。风动幡动。既是风幡。又向甚么处着。有人为巴陵出气。出来与雪窦相见。师曰。非风非幡无处着。是幡是风无著处。辽天俊鹘悉迷踪。踞地金毛还失措。呵呵呵悟不悟。令人转忆谢三郎。一丝独钓寒江雨。

　　青原信禅师法嗣

　　潭州梁山欢禅师

　　僧问。大众云臻。请师开示。师曰。天静不知云去处。地寒留得雪多时。曰学人未晓玄言。乞师再垂方便。师曰。一重山后一重人。

　　成都府正法希明禅师

　　汉州人也。解制上堂。林叶纷纷落。乾坤报早秋。分明西祖意。何用更驰求。若恁么会得。始信佛祖之道。本自平夷。大解脱门元无关钥弥纶宇宙逼塞虚空。量不可穷。智不能测。若也未明此旨不达其源。任是百劫熏功。千生炼行。徒自疲苦。了无交涉。若深明此旨。洞达其源。乃知动静施为。经行坐卧。头头合道。念念朝宗。祖不云乎。迷生寂乱。悟无好恶。得失是非。一时放却。如是则谁迷谁悟。谁是谁非。自是诸人独生异见。观大观小。执有执无。已灵独耀不肯承当。心月孤圆自生违背。何异家中舍父。衣内忘珠。致使菩提路上。荆棘成林。解脱空中。迷云蔽日。山僧今日幸值众僧自恣。化主还山。诸上善人得得光访。不可缄默随分葛藤。曲为今时少开方便。也须是诸人着眼各自谛观。若更拟议寻思。白云万里。遂拈拄杖曰。于期明得灵山一会俨在目前。其或未然。更待来晨分付。

　　祖庵主

　　见青原之后。缚屋衡岳间。三十余年人无知者。偶遣兴作偈曰。小锅煮菜上蒸饭。菜熟饭香人正饥。一补饥疮了无事。明朝依样画猫儿。由是衲子披榛扣之。无尽张公力挽其开法。不从。竟终于此山。

　　夹山纯禅师法嗣

　　澧州钦山乾明普初禅师

　　上堂。良久曰。举扬宗旨。上祝皇基。伏愿。祥云与景星俱现。醴泉与甘露双呈。君乃尧舜之君。俗乃成康之俗。使林下野夫。不觉成太平曲。且作么生是太平曲。无为而为。神而化之。洒德雨以霶霈。鼓仁风而雍熙。民如野鹿。上如标枝。十八子知不知。哩哩啰。逻啰哩。拍一拍。下座。

　　泐潭干禅师法嗣

　　楚州胜因戏鱼咸静禅师

　　本郡高氏子。上堂。游遍天下。当知寸步不曾移。历尽门庭。家家灶底少烟不得。所以。肩筇峭履乘兴而行。掣钓沉丝任性而住。不为故乡田地好。因缘熟处便为家。今日信手拈来从前几曾。计较不离旧时科段。一回举着一回新。明眼底瞥地便回。未悟者识取面目。且道。如何是本来面目。良久曰。前台华发后台见。上界钟声下界闻。以拂子击禅床下座。上堂。举世尊在摩竭陀国为众说法。是时将欲白夏。乃谓阿难曰。诸大弟子。人天四众。我常说法。不生敬仰。我今入因沙臼室中坐夏九旬。忽有人来问法之时。汝代为我说。一切法不生。一切法不灭。言讫掩室而坐。师召众曰。释迦老子初成佛道之时。大都事不获已。才方成个保社。便生退倦之心。胜因当时若见。将钉钉却室门。教他一生无出身之路。免得后代儿孙递相仿敩。不见道。若不传法度众生。是不名为报恩者。击拂子下座。后晦处涟漪之天宁。示微疾。书偈曰。弄罢影戏。七十一载。更问如何。回来别赛。置笔而逝。

　　潭州龙牙宗密禅师

　　豫章人。僧问。如何是佛。师曰。莫寐语。问如何是一切法。师曰。早落第二。上堂。大众集。师曰。已是团圞不劳雕琢。归堂吃茶。上堂。休把庭华类此身。庭华落后更逢春。此身一往知何处。三界茫茫愁杀人。

　　福州东禅祖鉴从密禅师

　　汀州人也。上堂。开口不是禅。合口不是道。踏步拟进前。全身落荒草。

　　庆元府天童普交禅师

　　郡之万龄毕氏子。幼颖悟。未冠得度。往南屏听台教。因为檀越修忏摩。有问曰。公之所忏罪。为自忏耶。为他忏耶。若自忏罪。罪性何来。若忏他罪。他罪非汝乌能忏之。师不能对。遂改服游方。造泐潭足才踵门。潭即呵之。师拟问。潭即曳杖逐之。一日忽呼。师至。丈室曰。我有古人公案。要与你商量。师拟进语。潭遂喝。师豁然领悟。乃大笑。潭下绳床。执师手曰。汝会佛法耶。师便喝。复拓开。潭大笑。于是名闻四驰。学者宗仰。后归桑梓。留天童掩关却。扫者八年。寺偶虚席。郡僚命师开法。恐其遁。预遣吏候于道。故不得辞。受请日上堂曰。咄哉黄面老。佛法付王臣。林下无情客。官差逼杀人。莫有知心底。为我免得么。若无不免将错就错。便下座。师凡见僧来。必叱曰。楖栗未担时。为汝说了也。且道。说个甚么。招手洗钵。拈扇张弓。赵州柏树子。灵云见桃华。且掷放一边。山僧无恁么闲唇吻。与汝打葛藤。何不休歇去。拈拄杖逐之。宣和六年三月二十日。沐浴升堂。说偈脱然示寂。偈曰。宝杖敲空触处春。个中消息特弥纶。昨宵风动寒岩冷。惊起泥牛耕白云。寿七十七。腊五十八。

　　江州圆通道旻圆机禅师

　　世称古佛。兴化蔡氏子。母梦吞摩尼宝珠有孕。生五岁。足不履。口不言。母抱游西明寺。见佛像遽履地。合爪称南无佛。仍作礼。人大异之。及宦学大梁依景德寺德祥出家。试经得度。遍往参激皆染指。亲沩山喆禅师最久。晚慕泐潭往谒。潭见默器之。师陈历参所得不蒙印可。潭举。世尊拈华。迦叶微笑语。以问。复不契。后侍潭行次。潭以拄杖架肩长嘘曰。会么。师拟对。潭便打。有顷复拈草示之曰。是甚么。师亦拟对。潭遂喝。于是顿明大法。作拈华势。乃曰。这回瞒旻上座不得也。潭挽曰。更道。更道。师曰。南山起云。北山下雨。即礼拜。潭首肯。后开法灌溪。次居圆通。以符道济禅师之记。学者向臻。朝廷闻其道会。宰臣复为之请。锡以命服与圆机号。上堂。诸佛出世无法与人。祇是抽钉㧞楔。除疑断惑。学道之士不可自谩。若有一疑如芥子许。是汝真善知识。喝一喝曰。是甚么。切莫刺脑入胶盆。

　　庆元府二灵知和庵主

　　苏台玉峰张氏子。儿时尝习坐。垂堂堂倾。父母意其必死。师瞑目自若。因使出家。年满得度。趋谒泐潭。潭见乃问。作甚么。师拟对。潭便打。复喝曰。你唤甚么作禅。师蓦领旨。即曰。禅无后无先。波澄大海。月印青天。又问。如何是道。师曰。道红尘浩浩。不用安排。本无欠少。潭然之。次谒衡岳辩禅师。辩尤器重。元符间。抵雪窦之中峰栖云两庵。逾二十年尝有偈曰。竹笕二三升野水。松窗七五片闲云。道人活计祇如此。留与人间作见闻。有志于道者。多往见之。僧至礼拜。师曰。近离甚处。曰天童。师曰。太白峰高多少。僧以手斫额作望势。师曰。犹有这个在。曰却请庵主道。师却作斫额势。僧拟议。师便打。师初偕天童交禅师问道盟曰。他日吾二人宜踞孤峰绝顶。目视霄汉。为世外之人。不可作今时籍名官府。屈节下气于人者。后交爽盟至则。师竟不接。正言陈公以计诱师出山。住二灵。三十年间居无长物。唯二虎侍其右。一日威于人。以偈遣之。宣和七年四月十二日趺坐而逝。正言陈公。状师行实。及示疾异迹甚详。仍塑其像二虎侍之。至今存焉。

　　开先瑛禅师法嗣

　　绍兴府慈氏瑞仙禅师

　　本郡人。年二十。去家以试经披削。习毗尼。因睹戒性如虚空。持者为迷倒。师谓。戒者束身之法也。何自缚乎。遂探台教。又阅诸法不自生。亦不从他生。不共不无因。是故说无生。疑曰。又不自他。不共不无。因生毕竟从何而生。即省曰。因缘所生。空假三观。抑扬性海。心佛众生。名异体同。十境十乘。转识成智。不思议境。智照方明。非言诠所及。弃谒诸方。后至投子。广鉴。问乡里甚处。师曰。两浙东越。鉴曰。东越事作么生。师曰。秦望峰高。鉴湖水阔。鉴曰。秦望峰与你自已。是同是别。师曰。西天梵语。此土唐言。鉴曰。此犹是丛林祇对。毕竟是同是别。师便喝。鉴便打。师曰。恩大难酬。便礼拜。后归里开法。慈氏。室中尝问僧。三个橐驼两只脚。日行万里趁不着。而今收在玉泉山。不许时人乱斟酌。诸人向甚么处与仙上座相见。

　　潭州大沩海评禅师

　　上堂曰。灯笼上作舞。露柱里藏身。深沙神恶发。昆仑奴生嗔。喝一喝曰。一句合头语。万劫堕迷津。

　　圆通仙禅师法嗣

　　温州净光了威佛日禅师

　　僧问。如何是祖师西来意。师曰。一宿二宿程。千山万山月。曰意旨如何。师曰。朝看东南。暮看西北。曰向上更有事也无。师曰。人心难满。溪壑易填。问时节因缘即不问。惠超佛话事如何。师曰。波斯弯弓面转黑。曰意旨如何。师曰。穿过髑髅笑未休。曰学人好好借问。师曰。黄泉无邸店。今夜宿谁家。

　　象田卿禅师法嗣

　　庆元府雪窦持禅师

　　郡之卢氏子。僧问。中秋不见月时如何。师曰。更待夜深看。曰忽若黑云未散。又且如何。师曰。争怪得老僧。上堂。悟心容易息心难。息得心源到处闲。斗转星移天欲晓。白云依旧覆青山。

　　绍兴府石佛益禅师

　　上堂。一叶落天下秋。一尘起大地收。一法透万法周。且道。透那一法。遂喝曰。切忌错认驴鞍桥。作阿爷下颔。便下座。

　　褒亲瑞禅师法嗣

　　安州应城寿宁道完禅师

　　僧问。云从龙风从虎。未审和尚从个甚么。师曰。一字空中画。曰得恁么奇特。师曰。千手大悲提不起。问十方国土中。唯有一乘法。如何是一乘法。师曰。斗量不尽。曰恁么则。动容扬古路。不堕悄然机。师曰。作么生是悄然机。僧举头看。师举起拂子。僧喝一喝。师曰。大好悄然。上堂。古人见此月。今人见此月。此月镇常存。古今人还别。若人心似月。碧潭光皎洁。决定是心源。此说更无说。咄上堂。诸禅德。三冬告尽。腊月将临三十夜。作么生祇准。良久曰。衣穿瘦骨露。屋破看星眠。

　　兜率悦禅师法嗣

　　抚州疏山了常禅师

　　僧问。如何是疏山为人底句。师曰。怀中玉尺未轻掷。袖里金锤劈面来。上堂。等闲放下。佛手掩不住。特地收来。大地绝纤埃。向君道。莫疑猜。处处头头见善财。锤下。分明如得旨。无限劳生眼自开。

　　隆兴府兜率慧照禅师

　　南安郭氏子。上堂。龙安山下道路纵横。兜率宫中楼阁重叠。虽非天上不是人间。到者安心全忘诸念。善行者不移双足善入者。不动双扉。自能笑傲烟萝谁管。坐消岁月。既然如是。且道。向上还有事也无。良久曰。莫教推落岩前石。打破下方遮日云。上堂。举拂子曰。端午龙安亦鼓桡。青山云里得逍遥。饥餐渴饮无穷乐。谁爱争先夺锦标。却向干地上划船。高山头起浪。明椎玉鼓。暗展铁旗。一盏菖蒲茶。数个沙糖粽。且移取北郁单越来。与南阎浮提斗额看。击禅床下座。上堂。兜率都无伎俩。也敩诸方榜样。五日一度升堂。起动许多龙象。禅道佛法。又无到此。将何供养。须知。达磨西来分付一条拄杖。乃拈起曰。所以道。你有拄杖子。我与你拄杖子。你无拄杖子。我夺你拄杖子。且道。那个是宾句。那个是主句。若断得去。即途中受用。若断不得。且世谛流布。乃抛下拄杖。

　　丞相张商英居士

　　字天觉。号无尽。年十九应举入京。道由向氏家。向预梦神人报曰。明日接相公。凌晨公至。向异之。劳问勤晪。乃曰。秀才未娶。当以女奉洒扫。公谦辞再三。向曰。此行若不了。当吾亦不爽前约后。果。及第乃娶之。初任主簿。因入僧寺。见藏经梵夹金字齐整。乃怫然曰。吾孔圣之书。不如胡人之教人所仰重。夜坐书院中。研墨吮笔。凭纸长吟。中夜不眠。向氏呼曰。官人夜深。何不睡去。公以前意白之。正此着无佛论。向应声曰。既是无佛。何论之有。当须著有佛论始得。公疑其言。遂已之。后访一同。列见佛龛前经卷。乃问曰。此何书也。同列曰。维摩诘所说经。公信手开卷。阅到此病非地大亦不离地大处。叹曰。胡人之语亦能尔耶。问此经几卷。曰三卷。乃借归阅。次向氏问。看何书。公曰。维摩诘所说经。向曰。可熟读此经。然后着无佛论。公悚然异其言。由是深信佛乘。留心祖道。元祐六年。为江西漕。首谒东林照觉总禅师。觉诘其所见处。与已符合。乃印可。觉曰。吾有得法弟子。住玉溪。乃慈古镜也。亦可与语。公复因按部过分宁。诸禅迓之。公到。先致敬玉溪慈。次及诸山。最后问兜率悦禅师。悦为人短小。公曾见龚德庄说其聪明可人。乃曰。闻公善文章。悦大笑曰。运使失却一只眼了也。从悦临济九世孙。对运使论文章。政如运使。对从悦论禅也。公不然其语。乃强屈指曰。是九世也。问玉溪去此多少。曰三十里。曰兜率聻。曰五里。公是夜乃至兜率。悦先一夜梦。日轮升天。被悦以手抟取。乃说与首座曰。日轮运转之义。闻张运使非久过此。吾当深锥痛劄。若肯回头。则吾门幸事。座曰。今之士大夫。受人取奉惯。恐其恶发别生事也。悦曰。正使烦恼。祇退得我院。也别无事。公与悦语次。称赏东林。悦未肯其说。公乃题寺后拟瀑轩诗。其略曰。不向庐山寻落处。象王鼻孔谩辽天。意讥其不肯东林也。公与悦语。至更深论及宗门事。悦曰。东林既印可运使。运使于佛祖言教有少疑否。公曰有。悦曰。疑何等语。公曰。疑香严独脚颂德山拓钵话。悦曰。既于此有疑。其余安得无耶。祇如岩头言末后句。是有耶是无耶。公曰有。悦大笑。便归方丈。闭却门。公一夜睡不稳。至五更下床。触翻溺器。乃大彻。猛省前话。遂有颂曰。鼓寂钟沉拓钵回。岩头一拶语如雷。果然祇得三年活。莫是遭他授记来。遂扣方丈门曰。某已捉得贼了。悦曰。赃在甚处。公无语。悦曰。都运且去。来日相见。翌日公遂举前颂。悦乃谓曰。参禅祇为命根不断。依语生解。如是之说。公已深悟。然至极微细处。使人不觉不知。堕在区宇。乃作颂证之曰。等闲行处。步步皆如。虽居声色。宁滞有无。一心靡异。万法非殊。休分体用。莫择精粗。临机不碍。应物无拘。是非情尽。凡圣皆除。谁得谁失。何亲何疏。拈头作尾。指实为虚。翻身魔界。转脚邪涂。了无逆顺。不犯工夫。公邀悦至建昌。途中一一伺察。有十颂叙其事。悦亦有十颂酬之。时元祐八年八月也。公一日谓大慧曰。余阅雪窦拈古。至百丈再参马祖因缘曰。大冶精金应无变色。投卷叹曰。审如是岂得有临济今日耶。遂作一颂曰。马师一喝大雄峰。深入髑髅三日聋。黄檗闻之惊吐舌。江西从此立宗风。后平禅师致书云。去夏读临济宗派。乃知居士得大机大用。且求颂本。余作颂寄之曰。吐舌耳聋师已晓。捶胸祇得哭苍天。盘山会里翻筋斗。到此方知普化颠。诸方往往以余聪明博记。少知余者。师自江西法窟来。必辨优劣。试为老夫言之。大慧曰。居士见处。与真净死心合。公曰。何谓也。大慧举真净颂曰。客情步步随人转。有大威光不能现。突然一喝双耳聋。那吒眼开黄檗面。死心拈曰。云岩要问。雪窦既是大冶精金。应无变色。为甚么却三日耳聋。诸人要知么从前汗马无人识。祇要重论盖代功。公拊几曰。不因公语。争见真净死心用处。若非二大老。难显雪窦马师尔。公于宣和四年十一月黎明。口占遗表。命子弟书之。俄取枕掷门窗上。声如雷震。众视之。已薨矣。公有颂古。行于世。兹不复录。

　　法云杲禅师法嗣

　　随州洞山辩禅师

　　上堂。不是心。不是佛。不是物。钻天鹞子辽天。鹘不度。火不度。水不度。罏离弦箭。发没回途。直饶会得十分去。笑倒西来碧眼胡。

　　东京慧海仪禅师

　　上堂。无相如来示现身。破魔兵众绝纤尘。七星斜映风生处。四海还归旧主人。诸仁者。大迦叶灵山会上见佛拈华。投机微笑。须菩提闻佛说法。深解义趣。涕泪悲泣。且道笑者。是哭者是。不见道。万派横流总向东。超然八面自玲珑。万人胆破沙场上。一箭双雕落碧空。上堂。举沩山坐次仰山问和尚百年后有人问先师法道如何祇对。沩曰。一粥一饭。仰曰。前面有人不肯。又作么生。沩曰。作家师。僧仰便礼拜。沩曰。逢人不得错举。师曰。自古及今。多少人下语道。严而不威。恭而无礼。横按拄杖。竖起拳头。若祇恁么却如何知得他父子相契处。山僧今日也要诸人共知。莫分彼我。彼我无殊。困鱼止泺。病鸟栖芦。逡巡不进泥中履。争得先生一卷书。

　　西蜀銮法师

　　通大小乘。佛照谢事。居景德。师问照曰。禅家言多不根何也。照曰。汝习何经论。曰诸经粗知颇通百法。照曰。祇如昨日雨今日晴。是甚么法中收。师懵然。照举痒和子击曰。莫道禅家所言不根好。师愤曰。昨日雨今日晴。毕竟是甚么法中收。照曰。第二十四时分不相应法中收。师恍悟。即礼谢。后归蜀。居讲会。以直道示徒。不泥名相。而众多引去。遂说偈罢讲曰。众卖华兮独卖松。青青颜色不如红。算来终不与时合。归去来兮翠霭中。由是隐居二十年。道俗追慕。复命演法。笑答偈曰。遁迹隐高峰。高峰又不容。不如归锦里。依旧卖青松。众列拜悔过。两川讲者争依之。

　　泐潭准禅师法嗣

　　隆兴府云严典牛天游禅师

　　成都郑氏子。初试郡庠。复往梓州试。二处皆与贡籍。师不敢承。窜名出关。适会山谷道人西还。因见其风骨不凡。议论超卓。乃同舟而下。竟往庐山。投师剃发。不改旧名。首参死心不契。遂依湛堂于泐潭。一日潭普说曰。诸人苦苦就准上座觅佛法。遂拊膝曰。会么雪上加霜。又拊膝曰。若也不会。岂不见乾峰。示众曰。举一不得举二。放过一着。落在第二。师闻脱然颖悟。出世云盖。次迁云岩。尝和忠道者牧牛颂曰。两角指天。四足踏地。拽断鼻绳。牧甚屎屁。张无尽见之甚击节。后退云岩。过庐山栖贤。主翁意不欲纳。乃曰。老老大大。正是质库中典牛也。师闻之。述一偈而去曰。质库何曾解典牛。祇缘价重实难酬。想君本领无多子。毕竟难禁这一头。因庵于武宁。扁曰典牛。终身不出。涂毒见之。已九十三矣。上堂。卓拄杖曰。久雨不晴劄。金乌飞在钟楼角。又卓一下曰。犹在㲉。复卓曰。一任衲僧名邈。上堂。马祖一喝。百丈蹉过。临济小厮儿向粪扫堆头。拾得一只破草鞋。胡喝乱喝。师震声喝曰。唤作胡喝乱喝得么。上堂。象骨辊毬能已尽。玄沙斫牌伎亦穷。还知么火星入裤。口事出急家门。上堂。三百五百铜头铁额。木笛横吹谁来接拍。时有僧出。师曰。也是贼过后张弓。上堂。宝峰有一诀。对众分明说。昨夜三更前。乌龟吞却鳖。至节上堂。晷运推移。日南长至。布裈不洗。无来换替。大小玉泉。无风浪起。云岩路见。不平直下。一锤粉碎。遂高声曰。看脚下。上堂举梁山曰。南来者与你三十棒。北来者。与你三十棒。然虽与么。未当宗乘。后来琅瑘和尚道梁山好。一片真金将作顽铁。卖却琅瑘。则不然。南来者。与你三十棒。北来者。与你三十棒。从教天下贬剥。师拈曰。一人能舒不能卷。一人能卷不能舒。云岩门下一任南来北来。且恁么过蓦然。洗面摸着。鼻头却来。与你三十。上堂。日可冷。月可热。众魔不能坏。真说作么生。是真说初三十。一中九下七。若信不及。云岩与汝道破。万人齐指处。一雁落寒空。病起上堂。举马大师日面佛月面佛。后来东山演和尚颂曰。丫鬟女子画蛾眉。鸾镜台前语似痴。自说玉颜难比并。却来架上着罗衣。师曰。东山老翁满口赞叹。则故是点检。将来未免有乡情在云岩。又且不然。打杀黄莺儿。莫教枝上啼。几回惊妾梦。不得到辽西。

　　潭州三角智尧禅师

　　上堂。捏土定千钧。秤头不立蝇个中些子事。走杀岭南能还有。荐得底么直饶。荐得也是第二月。

　　慧日雅禅师法嗣

　　隆兴府九仙法清祖鉴禅师

　　严陵人也。尝于池之天宁。以伽梨覆顶而坐。侍郎曾公开问曰。上座仙乡甚处。曰严州。曰与此间是同是别。师拽伽梨。下地揖曰。官人曾到严州否。曾罔措。师曰。待官人到严州时。却向官人道。住后。上堂曰。万柳千华暖日开。一华端有一如来。妙谈不二虚空藏。动着微言遍九垓。笑咍咍。且道笑个甚么笑。觉苑脚跟不点地。上堂。举睦州示众曰。汝等诸人未得个入头处。须得个入头处。既得个入头处。不得忘却。老僧明明向汝道。尚自不会。何况盖覆将来。师曰。睦州恁么道。意在甚么处。其或未然。听觉苑下个注脚。张僧见王伴。王伴叫张僧。昨夜放牛处。岭上及前村。溪西水不饮。溪东草不吞。教觉苑如何。即得会么。不免与么去。遂以两手按空。下座。僧问。如何是夺人不夺境。师曰。惺惺寂寂。曰如何是夺境不夺人。师曰。寂寂惺惺。曰如何是人境两俱夺。师曰。惺惺惺惺。曰如何是人境俱不夺。师曰。寂寂寂寂。曰学人今日买铁得金去也。师曰。甚么处得这话头来。

　　平江府觉海法因庵主

　　郡之嵎山朱氏子。年二十四。披缁服进具。游方至东林谒慧日。日举灵云悟道机语问之。师拟对。日曰。不是不是。师忽有所契。占偈曰。岩上桃华开。华从何处来。灵云才一见。回首舞三台。日曰。子所见虽已入微。然更着鞭当明大法。师承教居庐阜三十年。不与世接。丛林尊之。建炎中。盗起江左。顺流东归。邑人结庵命居。缁白继踵问道。尝谓众曰。汝等饱持定力。无忧晨炊。而事干求也。晚年放浪自若。称五松散人。

　　龙牙言禅师法嗣

　　瑞州洞山择言禅师

　　僧问。如何是十身调御。投子下禅床立。未审意旨如何。师曰。脚跟下七穿八穴。

　　文殊能禅师法嗣

　　常德府德山琼禅师

　　受请日。上堂曰。作家捞笼不肯住。呼唤不回。头为甚么。从东过西。自代曰。后五日看。

　　智海青禅师法嗣

　　蕲州四祖仲宣禅师

　　上堂。诸佛出世。为一大事因缘。祖师西来。直指人心是佛。凡圣本来不二。迷悟岂有殊途。非涅槃之可欣。非死生之可厌。但能一言了悟。不起坐而即证无生。一念回光不举步而遍周沙界。如斯要经引曰。宗门山僧既到这里。不可徒然。乃举拂子曰。看看山河大地日月星辰。若凡若圣。是人是物。尽在拂子头上一毛端里。出入游戏。诸人还见么。设或便向这里见。得倜傥分明。更须知有向上一路。试问诸人作么生是向上一路。良久曰。六月长天降大雪。三冬岭上火云飞。

　　泉州乾峰圆慧禅师

　　上堂。达磨正宗。衲僧巴鼻。堪嗟迷者成群。开眼瞌睡。头上是天。脚下是地。耳朵闻声。鼻孔出气。敢问云堂之徒。时中甚处安置。还见么可怜。双林傅大士却言。祇这语声是咄。

　　大沩瑃禅师法嗣

　　眉州中岩慧目蕴能禅师

　　本郡吕氏子。年二十二。于村落一富室为校书。偶游山寺。见禅𠕋。阅之。似有得即裂冠圆具。一钵游方。首参宝胜澄甫禅师。所趣颇异。至荆湖。谒永安喜真如喆德山绘。造诣益高。迨抵大沩。沩问。上座桑梓何处。师曰西川。曰我闻西川有普贤菩萨示现是否。师曰。今日得瞻慈相。曰白象何在。师曰。爪牙已具。曰还会转身么。师提坐具。绕禅床一匝。沩曰。不是这个道理。师趋出。一日沩为众入室。问僧黄巢过后。还有人收得剑么。僧竖起拳。沩曰。菜刀子。僧曰。争奈受用不尽。沩喝出次问。师黄巢过后还有人收得剑么。师亦竖起拳。沩曰。也祇是菜刀子。师曰。杀得人即休。遂近前拦胸筑之。沩曰。三十年弄马骑。今日被驴子扑。后还蜀庵于旧址。应四众之请。出住报恩。上堂。龙济道。万法是心光。诸缘唯性晓。本无迷悟人。祇要今日了。师曰。既无迷悟。了个甚么。咄。上堂。举雪峰一日普请搬柴中路见一僧遂掷下一段。柴曰。一大藏教。祇说这个后来。真如喆道。一大藏教不说这个。据此二尊宿说话。是同是别。山僧则不然。竖起拂子曰。提起则如是我闻。放下则信受奉行。室中问。崇真毡头。如何是你空劫已前父母。真领悟曰。和尚且低声。遂献投机颂曰。万年仓里曾饥馑。大海中住尽长渴。当初寻时寻不见。如今避时避不得师为印可。一日与黄提刑奕棋次。黄问。数局之中无一局同。千着万着则故是。如何是那一着。师提起棋子示之。黄伫思。师曰。不见道从前。十九路迷杀。几多人。师住持三十余载。凡说法不许录其语。临终书偈。趺坐而化。阇维时暴风忽起。烟所至处皆雨设利。道俗斸其地。皆得之。心舌不坏。塔于本山。

　　怀安军云顶宝觉宗印禅师

　　上堂。古者道。识得凳子。周匝有余。又道识得凳子。天地悬殊。山僧总不恁么。识得凳子。是甚么闲家具。一日普说罢。师曰。诸子未要散去。更听一颂。乃曰。四十九年。一场热哄。八十七春。老汉独弄。谁少谁多。一般作梦。归去来兮。梅梢雪重。言讫下座。倚杖而逝。

　　昭觉白禅师法嗣

　　成都府信相宗显正觉禅师

　　潼川王氏。子少为进士有声。尝昼掬溪水为戏。至夜思之。遂见水泠然盈室。欲汲之不可。而尘境自空。曰吾世网裂矣。往依昭觉得度。具满分戒。后随众咨参。觉一日问师。高高峰顶立。深深海底行。汝作么生会。师于言下顿悟曰。钉杀脚跟也。觉拈起拂子曰。这个又作么生。师一笑而出。服勤七祀。南游至京师。历淮浙。晚见五祖演和尚于海会。出问。未知关棙子。难过赵州桥。赵州桥即不问。如何是关棙子。祖曰。汝且在门外立。师进步一踏而退。祖曰。许多时茶饭元来也。有人知滋味。明日入室。祖云。你便是昨日问话底僧否。我固知你见处。祇是未过得白云关在。师珍重便出。时圆悟为侍者。师以白云关意扣之。悟曰。你但直下会取。师笑曰。我不是不会。祇是未谙。待见这老汉共伊理会一上。明日祖往舒城。师与悟继往。适会于兴化。祖问。师记得曾在郡里相见来。师曰。全火祇候。祖顾悟曰。这汉饶舌。自是机缘相契。游庐阜回。师以高高峰顶立深深海底行所得之语告五祖。祖曰。吾尝以此事诘先师。先师云。我曾问远和尚。远曰。猫有歃血之功。虎有起尸之德。非素达本源。不能到也。师给侍之久。祖钟爱之。后辞西归。为小参。复以颂送曰。离乡四十余年。一时忘却蜀语。禅人回到成都。切须记取鲁语。时觉尚无恙。师再侍之。名声蔼着。遂出住长松。迁保福信相。僧问。三世诸佛。六代祖师。总出这圈䙡不得。如何是这圈䙡。师曰。井栏唇。上堂。举仰山问中邑。如何是佛性义。邑曰。我与你说个譬喻。汝便会也。譬如一室有六窗。内有一猕猴。外有猕猴。从东边唤狌狌。猕猴即应。如是六窗俱唤俱应。仰乃礼拜。适蒙和尚指示。某有个疑处。邑曰。你有甚么疑。仰曰。祇如内猕猴睡时。外猕猴欲与相见。又作么生。邑下禅床。执仰山手曰。狌狌与你相见了。师曰。诸人要见二老么。我也与你说个譬喻。中邑大似个金师。仰山将一块金来。使金师酬价。金师亦尽价相酬。临成交易卖金底。更与贴秤金师。虽然闇喜。心中未免偷疑。何故。若非细作。定是贼赃。便下座。

　　道林一禅师法嗣

　　潭州大沩大圆智禅师

　　四明人也。上堂。举南泉道三世诸佛不知有狸奴白牯却知有。师曰。三世诸佛既不知有。狸奴白牯。又何曾梦见。灼然。须知向上有知有底人始得。且作么生是知有底人。吃官酒。卧官街。当处死。当处埋。沙场无限英灵汉。堆山积岳露尸骸。

　　南岳下十五世

　　上封秀禅师法嗣

　　文定公胡安国草庵居士

　　字康侯。久依上封。得言外之旨。崇宁中。过药山。有禅人。举南泉斩猫话问公。公以偈答曰。手握乾坤杀活机。纵横施设在临时。玉堂兔马非龙象。大用堂堂总不知。又寄上封有曰。祝融峰似杜城天。万古江山在目前。须信死心元不死。夜来秋月又同圆。

　　上封才禅师法嗣

　　福州普贤元素禅师

　　建宁人也。上堂。兵随印转。三千里外绝烟尘。将逐符行。二六时中净裸裸。不用铁旗铁鼓。自然草偃风行。何须七纵七擒。直得无思不服。所谓大丈夫秉慧剑。般若锋兮金刚𦦨。非但能摧外道心。早曾落却天魔胆。正恁么时。且道主将是甚么人。喝一喝。上堂。南泉道。我十八上便解作活计。囊无系蚁之丝。厨乏聚蝇之糁。赵州道。我十八上便解破家散宅。南头买贱。北头卖贵。点检将来。好与三十棒。且放过一着。何故。曾为宕子偏怜客。自爱贪杯惜醉人。上堂。未开口时先分付。拟思量处隔千山。莫言佛法无多子。未透玄关也大难。祇如玄关作么生透。喝一喝。

　　福州鼓山山堂僧洵禅师

　　本郡阮氏子。上堂。黄檗手中六十棒。不会佛法的的大意。却较些子。大愚肋下筑三拳。便道黄檗佛法无多子。钝置杀人。须知有一人。大棒蓦头打。他不回头。老拳劈面槌。他亦不顾。且道是谁。上堂。朔风扫地卷黄叶。门外千峰凛寒色。夜半乌龟带雪飞。石女溪边皱两眉。卓拄杖云。大家在这里。且道天寒人寒。喝一喝云。归堂去。

　　福州鼓山别峰祖珍禅师

　　兴化林氏子。僧问。赵州绕禅床一匝。转藏已竟。此理如何。师曰。画龙看头。画蛇看尾。曰婆子道比来请转全藏。为甚么祇转得半藏。此意又且如何。师曰。人无远虑。必有近忧。曰未审甚么处是转半藏处。师曰。不是知音者。徒劳话岁寒。上堂。寻牛须访迹。学道贵无心。迹在牛还在。无心道易寻。竖起拂子曰。这个是迹。牛在甚么处。直饶见得头角分明。鼻孔也在法石手里。上堂。向上一路千圣不传。卓拄杖曰。恁么会得十万八千。毕竟如何。桃红李白蔷薇紫。问着春风总不知。示众云。大道祇在目前。要且目前难睹。欲识大道真体。不离声色言语。卓拄杖云。这个是声。竖起拄杖云。这个是色。唤甚么作大道真体。直饶向这里见得。也是郑州出曹门。示众若。论此事。如人吃饭。饱则便休。若也不饱。必有思食之心。若也过饱。又有伤心之患。到这里。作么生得恰好去。良久云。且归岩下宿。同看月明时。

　　黄龙逢禅师法嗣

　　饶州荐福常庵择崇禅师

　　宁国府人也。上堂。举僧问古德。生死到来如何免得。德曰。柴鸣竹爆惊人耳。僧曰不会。德曰。家犬声狞夜不休。师曰。诸人要会么。柴鸣竹爆惊人耳。大洋海底红尘起。家犬声狞夜不休。陆地行船三万里。坚牢地神笑呵呵。须弥山王眼觑鼻。把手东行却向西。南山声应北山里。千手大悲开眼看。无量慈悲是谁底。良久曰。头长脚短。少喜多瞋。上堂。问侍者曰。还记得昨日因缘么。曰记不得。复顾大众曰。还记得么。众无对。竖起拂子曰。还记得么。良久曰。也忘却了也。三处不成。一亦非有。诸人不会。方言露柱且莫开口。以拂子击禅床。下座。

　　天宁卓禅师法嗣

　　庆元府育王无示介谌禅师

　　温州张氏子。谢知事上堂。尺头有寸。鉴者犹稀。秤尾无星。且莫错认。若欲定古今轻重。较佛祖短长。但请于中着一只眼。果能一尺还他十寸。八两元是半斤。自然内外和平。家国无事。山僧今日已是两手分付。汝等诸人。还肯信受奉行也无。尺量刀剪遍世间。志公不是闲和尚。上堂。文殊智普贤行。多年历日。德山棒临济喝。乱世英雄。汝等诸人穿僧堂入佛殿。还知险过铁围关么。忽然踏着释迦顶𩕳。磕着圣僧额头。不免一场祸事。上堂。我若说有。你为有碍。我若说无。你为无碍。我若横说。你又跨不过。我若竖说。你又跳不出。若欲丛林平怗。大家无事。不如推倒育王。且道育王如何推得倒去。召大众曰。着力着力。复曰。苦哉苦哉。育王被人推倒了也还有路见不平。拔剑相为底么。若无。山僧不免自倒自起。击拂子下座。师性刚毅。莅众有古法。时以谌铁面称之。

　　安吉州道场普明慧琳禅师

　　福州人。上堂。有漏箍篱。无漏木杓。庭白牡丹。槛红芍药。因思九年面壁人。到头不识这一着。且道作么生是这一着。以拄杖击禅床下座。上堂。一即多多即一。毗卢顶上明如日。也无一也无多。现成公案没誵讹。拈起旧来。毡拍板。明时共唱太平歌。

　　安吉州道场无传居慧禅师

　　本郡吴氏子。上堂。钟馗醉里唱凉州。小妹门前祇点头。巡海夜叉相见后。大家拍手上高楼。大众若会得去。锁却天下人舌头。若会不得。将谓老僧别有奇特。上堂。百尺竿头弄影戏。不唯瞒你又瞒天。自笑平生歧路上。投老归来没一钱。上堂。举临济示众曰。一人在高高峰顶。无出身之路。一人在十字街头。亦无向背。且道那个在前。那个在后。师曰。更有一人不在高高峰顶。亦不在十字街头。临济老汉因甚不知。便下座。

　　临安府显宁松堂圆智禅师

　　上堂。芦华白蓼华红。溪边修竹碧烟笼。闲云抱幽石。玉露滴岩丛。昨夜乌龟变作鳖。今朝水牯悟圆通。咄。

　　安吉州乌回唯庵良范禅师

　　上堂。尘劫已前事。堂堂无背面。动静莫能该。舒卷快如电。莫道凡不知。佛也觑不见。决定在何处。合取这两片。荐不荐。更为诸人通一线。良久曰。天下太平。皇风永扇。上堂。举僧问赵州。至道无难唯嫌拣择。是时人窠窟否。州曰。曾有人问老僧。直得五年分疏不下。师召众曰。赵州具顶门眼。向击石火里分缁素。闪电光中明纵夺。为甚么却五年分疏不下。还委悉么。易分雪里粉。难辨墨中煤。

　　温州本寂灵光文观禅师

　　本郡叶氏子。上堂。过去诸如来。斯门已成就。好事不如无。现在诸菩萨。今各入圆明。好事不如无。未来修学人。当依如是住。好事不如无。还知么。除却华山陈处士。何人不带是非行。参。

　　黄龙震禅师法嗣

　　常德府德山无诤慧初禅师

　　静江府人也。上堂。顾视大众曰。见么。在天成象。在地成形。在日月为晦为朔。在四时为寒为暑。鼓之以雷霆。润之以风雨。且道在衲僧分上。又作么生。一趯趯翻四大海。一拳拳倒须弥山。佛祖位中留不住。又吹渔笛汨罗湾。上堂。九月二十五。聚头相共举。瞎却正法眼。拈却云门普。德山不会说禅。赢得村歌社舞。阿呵呵。逻啰哩。遂作舞。下座。

　　万年一禅师法嗣

　　嘉兴府报恩法常首座

　　开封人也。丞相薛居正之裔。宣和七年。依长沙益阳华严元轼下发。遍依丛林。于首楞严经。深入义海。自湖湘至万年。谒雪巢机契。命掌笺翰。后首众报恩。室中唯一矮榻。余无长物。庚子九月中。语寺僧曰。一月后不复留此。十月二十一。往方丈谒饭将晓。书渔父词于室门。就榻收足而逝。词曰。此事楞严尝露布。梅华雪月交光处。一笑寥寥空。万古风瓯语。迥然银汉横天宇。蝶梦南华方栩栩。斑斑谁跨丰干虎。而今忘却来时路。江山暮天涯。目送鸿飞去。

　　岳山祖庵主法嗣

　　庐山延庆叔禅师

　　僧问。多子塔前共谈何事。师曰。一回相见一回老。能得几时为弟兄。僧礼拜。师曰。唐兴今日失利。

　　胜因静禅师法嗣

　　涟水军万寿梦庵普信禅师

　　上堂。残雪既消尽。春风日渐多。若将时节会。佛法又如何。且道时节因缘与佛法道理是同是别。良久曰。无影树栽人不见。开华结果自馨香。

　　平江府慧日默庵兴道禅师

　　上堂。同云欲雪未雪。爱日似晖不晖。寒雀啾啾闹篱落。朔风冽冽舞帘帷。要会韶阳亲切句。今朝觌面为提撕。卓拄杖。下座。

　　广德军光孝果慜禅师

　　常德桃源人也。上堂。举南泉斩猫儿话。乃曰。南泉提起下刀诛。六臂修罗救得无。设使两堂俱道得。也应流血满街衢。

　　雪峰需禅师法嗣

　　福州雪峰毬堂慧忠禅师

　　上堂。终日忙忙。那事无妨。作么生是那事。良久曰。心不负人。面无惭色。

　　天童交禅师法嗣

　　庆元府蓬莱圆禅师

　　住山三十年。足不越阃。道俗尊仰之。师有偈曰。新缝纸被𤊄来暖。一觉安眠到五更。闻得上方钟鼓动。又添一日在浮生。

　　圆通旻禅师法嗣

　　江州庐山圆通守慧冲真密印通慧禅师

　　上堂。但知今日复明日。不觉前秋与后秋。平步坦然归故里。却乘好月过沧洲。咦。不是苦心人不知。

　　隆兴府黄龙道观禅师

　　上堂曰。古人道。眼色耳声。万法成办。你诸人为甚么。从朝至暮。诸法不相到。遂喝一喝曰。牵牛入你鼻孔。祸不入慎家之门。

　　左丞范冲居士

　　字致虚。由翰苑守豫章。过圆通。谒旻禅师。茶罢曰。某行将老矣。堕在金紫行中去。此事稍远。通呼内翰。公应喏。通曰。何远之有。公跃然曰。乞师再垂指诲。通曰。此去洪都有四程。公伫思。通曰。见即便见。拟思即差。公乃豁然有省。

　　枢密吴居厚居士

　　拥节归钟陵。谒圆通旻禅师曰。某顷赴省试。过此。过赵州关。因问前住讷老透关底事如何。讷曰。且去做官。今不觉五十余年。旻曰。曾明得透关底事么。公曰。八次经过常存此念。然未甚脱洒在。旻度扇与之曰。请使扇。公即挥扇。旻曰。有甚不脱洒处。公忽有省曰。便请末后句。旻乃挥扇两下。公曰。亲切亲切。旻曰。吉獠舌头三千里。

　　谏议彭汝霖居士

　　手写观音经。施圆通。通拈起曰。这个是观音经。那个是谏议经。公曰。此是某亲写。通曰。写底是字。那个是经。公笑曰。却了不得也。通曰。即现宰官身而为说法。公曰。人人有分。通曰。莫谤经好。公曰。如何即是。通举经示之。公拊掌大笑曰嗄。通曰。又道了不得。公礼拜。

　　中丞卢航居士

　　与圆通拥炉次。公问。诸家因缘不劳拈出。直截一句。请师指示。通厉声指曰。看火。公急拨衣。忽大悟。谢曰。灼然佛法无多子。通喝曰。放下着。公应喏喏。

　　左司都贶居士

　　问圆通曰。是法非思量分别之所能解。当如何凑泊。通曰。全身入火聚。公曰。毕竟如何晓会。通曰。蓦直去。公沉吟。通曰。可更吃茶么。公曰不必。通曰。何不恁么会。公契旨曰。元来太近。通曰。十万八千。公占偈曰。不可思议。是大火聚。便恁么去。不离当处。通曰。咦。犹有这个在。公曰。乞师再垂指示。通曰。便恁么去。铛是铁铸。公顿首谢之。

　　明招慧禅师法嗣

　　杨州石塔宣秘礼禅师

　　僧问。山河大地与自己是同是别。师曰。长亭凉夜月。多为客铺舒。曰谢师答话。师曰。网大难为鸟。纶稠始得鱼。僧作舞归众。师曰。长江为砚墨。频写断交书。上堂。举百丈野狐话乃曰。不是翻涛手。徒夸跨海鲸。由基方捻镞。枝上众猿惊。上堂。至座前师搊一僧。上法座。僧慞惶欲走。师遂指座曰。这棚子若牵一头驴上去。他亦须就上屙在。汝诸人因甚么却不肯。以拄杖一时赶散。顾侍者曰险。

　　浮山真禅师法嗣

　　峨嵋灵岩徽禅师

　　僧问。文殊是七佛之师。未审谁是文殊之师。师曰。金沙滩头马郎妇。

　　祥符立禅师法嗣

　　湖南报慈淳禅师

　　上堂曰。青眸一瞬。金色知归。授手而来。如王宝剑。而今开张门户。各说异端。可谓古路坦而荆棘生。法眼正而还自翳。孤负先圣。埋没已灵。且道。不埋没。不孤负。正法眼藏如何吐露。还有吐露得底么。出来吐露看。如无。担取诗书归旧隐。野华啼鸟一般春(联灯作乌回范语)。

　　云岩游禅师法嗣

　　临安府径山涂毒智策禅师

　　天台陈氏子。幼依护国僧楚光落发。十九造国清谒寂室光。洒然有省。次谒大圆于明之万寿。圆问曰。甚处来。师曰。天台来。曰见智者大师么。师曰。即今亦不少。曰因甚在汝脚跟下。师曰。当面蹉过。圆曰。上人不耘而秀。不扶而直。一日辞去。圆送之门。拊师背曰。宝所在近。此城非实。师颔之。往豫章谒典牛。道由云居。风雪塞路。坐阅四十二日。午初版声铿然。豁尔大悟。及造门。典牛独指师曰。甚处见神见鬼来。师曰。云居闻版声来。牛曰。是甚么。师曰。打破虚空。全无柄靶。牛曰。向上事未在。师曰。东家暗坐。西家厮骂。牛曰。崭然超出佛祖。他日起家一麟足矣。住后上堂。举教中道。若以色见我。以音声求我。是人行邪道。不能见如来。虽然恁么。正是捕得老鼠。打破油瓮。怀禅师道。你眼在甚么处。虽则识破释迦老子。争奈拈䭔䑛指。若是涂毒即不然。色见声求也不妨。百华影里绣鸳鸯。自从识得金针后。一任风吹满袖香。师将示寂。升座别众。嘱门人。以文祭之。师危坐倾听。至尚飨。为之一笑。越两日沐浴更衣。集众说偈曰。四大既分飞。烟云任意归。秋天霜夜月。万里转光辉。俄顷泊然而逝。塔全身于东冈之麓。

　　信相显禅师法嗣

　　成都府金绳文禅师

　　僧问。如何是大道之源。师曰。黄河九曲。曰如何是不犯之令。师曰。铁蛇钻不入。僧拟议。师便打。

　　南岳下十六世

　　育王谌禅师法嗣

　　台州万年心闻昙贲禅师

　　永嘉人。住江心。病起上堂。维摩病说尽道理。龙翔病咳嗽不已。咳嗽不已。说尽道理。说尽道理。咳嗽不已。汝等诸人还识得其中意旨也未。本是长江凑风冷。却教露柱患头风。上堂。一见便见。八角磨盘空里转。一得永得。辰锦朱砂如墨黑。秋风吹渭水。已落云门三句里。落叶满长安。几个而今被眼瞒。竖拂子曰。瞒得瞒不得。总在万年手里。还见么。华顶月笼招手石。断桥水落舍身岩。僧问。百丈卷席意旨如何。师曰。贼过后张弓。四明太守以雪窦。命师主之。师辞以偈曰。闹篮方喜得抽头。退鼓而今打未休。莫把乳峰千丈雪。重来换我一双眸。

　　庆元府天童慈航了朴禅师

　　福州人。上堂。酷暑如焚不易禁。炎炎赫赫欲流金。夜明帘外无人到。灵木迢然转绿阴。上堂。久雨不晴。半睡半醒。可谓天地合其德。日月合其明。四时合其序。鬼神合其吉凶。遂喝曰。住住。内卦已成。更求外象。卓拄杖曰。适来掷得雷天大壮。如今变作地火明夷。上堂。牛皮鞔露柱。露柱啾啾叫。灯笼佯不知。虚明还自照。殿脊老蚩吻。闻得呵呵笑。三门侧耳听。就上打之绕。譬如十日菊。开微阿谁。要阿呵呵。未必秋香一夜衰。㷉斗煎茶不同铫。室中问僧。贼来须打。客来须看。祇如三更夜半。人面似贼。贼面似人。作么生辨。上堂。观音岩玲玲珑珑。太白石丁丁东东。西园菜蟥似不堪食。东谷华发却无赖红。且道是祖意教意。途中受用。世谛流布。若辨不出。雪峰覆却饭桶。若辨得出。甘贽礼拜蒸笼。参。上堂。德山入门便棒。临济入门便喝。临济喝处。德山棒头耳聋。德山棒时。临济喝下眼瞎。虽然一搦一抬。就中全生全杀。遂喝一喝。卓拄杖一下云。敢问诸人是生是杀。良久云。君子可入。

　　南剑州西岩宗回禅师

　　婺州人也。久依无示。深得法忍。因寺僧以茶禁闻有司。吏捕知事。师谓众曰。此事不直之。则罪坐于我。若自直。彼复得罪。不忍为也。令击鼓升座。说偈曰。县吏追呼不暂停。争如长往事分明。从前有个无生曲。且喜今朝调已成。言讫而逝。

　　高丽国坦然国师

　　少嗣王位。钦乡宗乘。因海商。方景仁抵四明。录无示语归。师阅之启悟。即弃位圆颅。作书以语要及四威仪偈。令景仁呈无示。示答曰。佛祖出兴于世。无一法与人。实使其自信自悟自证自到。具大知见。如所见而说。如所说而行。山河大地草木丛林。相与证明。其来久矣。后复通嗣法。其书略曰。生死海广劫殚同通。得遇本分宗师以三要印子。验定其法。实谓盲龟值浮木孔耳。

　　临安府龙华无住本禅师

　　广德人也。上堂。举云门大师拈起胡饼曰。我祇供养两浙人。不供养向北人。众无语。门自代曰。天寒日短。两人共一碗。师曰。韶阳老汉言中有响。痛处着锥。检点将来。翻成毒药。诸人要会么。半在河南半河北。一片虚凝似墨黑。冷地思量愁杀人。叵耐云门这老贼。贼贼。下座。更不巡堂。

　　道场琳禅师法嗣

　　临江军东山吉禅师

　　因李朝请。与甥芗林居士向公子諲谒之。遂问。家贼恼人时如何。师曰。谁是家贼。李竖起拳。师曰。贼身已露。李曰。莫荼糊人好。师曰。赃证见在。李无语。师示以偈曰。家贼恼人孰奈何。千圣回机祇为他。遍界遍空无影迹。无依无住绝笼罗。贼贼。猛将雄兵收不得。疑杀天下老禅和。笑倒闹市古弥勒。休休。不用将心向外求。回头瞥尔贼身露。和赃捉获世无俦。世无俦。真可仰。从兹不复夸伎俩。怗怗安家乐业时。万象森罗齐拊掌。

　　道场慧禅师法嗣

　　临安府灵隐懒庵道枢禅师

　　吴兴四安徐氏子。初住何山。次移华藏隆兴。初诏居灵隐。孝宗皇帝召至内殿。问禅道之要。师答以此事在陛下堂堂日用应机处。本无知见起灭之棼。圣凡迷悟之别。第护正念则与道相应。情却物则业不能系。尽去沉掉之病。自忘问答之意。矧今补处见在佛。般若光明中何事不成。见耶。上为之首肯数四。师示众曰。仙人张果老。骑驴穿市过。但闻蹄拨剌。谁知是纸做。后退居明教永安兰若。逍遥自适。有偈题于壁曰。雪里梅华春信息。池中月色夜精神。年来可是无佳趣。莫把家风举似人。淳熙丙申八月示微疾。书偈而逝。塔于永安。

　　光孝慜禅师法嗣

　　广德军光孝悟初首座

　　分座日。示众。举风幡话。至仁者心动处。乃曰。祖师恁么道。赚杀一船人。今时衲僧也。不可恁么会。既不恁么会。毕竟作么生。良久曰。六月好合酱。切忌着盐多。

　　南岳下十七世

　　万年贲禅师法嗣

　　温州龙鸣在庵贤禅师

　　上堂。举崇寿示众曰。识得凳子。周匝有余。云门道。识得凳子。天地悬殊。师曰。崇寿老汉坐杀天下人。云门大师走杀天下人。龙鸣则不然。识得凳子四脚着地。要坐便坐。要起便起。上堂。举赵州勘婆话。颂曰。冰雪佳人貌最奇。常将玉笛向人吹。曲中无限华心动。独许东君第一枝。

　　潭州大沩咦庵鉴禅师

　　会稽人也。上堂。木落霜空。天寒水冷。释迦老子无处藏身。拆东篱补西壁。撞着不空见菩萨。请示念佛三昧也。甚奇怪。却向道。金色光明云。参。退吃茶去。上堂。老胡开一条路。甚生径直。祇云。歇即菩提。性净明心。不从人得。后人不得其门。一向奔驰南北。往复东西。极岁穷年。无个歇处。诸人还歇得么。休休。上堂。举晦堂和尚一日问僧甚处来。曰南雄州。堂曰。出来作甚么。曰寻访尊宿。堂曰。不如归乡好。曰未审和尚令某归乡意旨如何。堂曰。乡里三钱买一片鱼鲊。如手掌大。师曰。宁可碎身如微尘。终不瞎个师僧眼。晦堂较些子有般汉便道。熟处难忘。有甚共语处。上堂。举罽宾国王问师子尊者蕴空公案。师颂曰。尊者何曾得蕴空。罽宾徒自斩春风。桃华雨后已零落。染得一溪流水红。

　　五灯严统卷第十八
卍新纂续藏经第 81 册 No. 1568 五灯严统(卷10-25)


　　五灯严统卷第十九

　　南岳下十一世

　　石霜圆禅师法嗣

　　袁州杨歧方会禅师

　　郡之宜春冷氏子。少警敏。及冠不事笔砚。系名征商课。最坐不职。乃宵遁入瑞州九峰。恍若旧游。眷不忍去。遂落发。每阅经心融神会。能折节扣参老宿。慈明自南源徙道吾石霜。师皆佐之总院事。依之虽久。然未有省发。每咨参。明曰。库司事繁且去。他日又问。明曰。监寺异时儿孙遍天下在。何用忙为。一日明适出。雨忽作。师侦之小径。既见。遂搊住曰。这老汉。今日须与我说。不说打你去。明日。监寺。知是般事便休。语未卒。师大悟。即拜于泥途。问曰。狭路相逢时如何。明曰。你且亸避。我要去那里去。师归。来日具威仪。诣方丈礼谢。明呵曰。未在。自是明每山行。师辄瞰其出。虽晚必击鼓集众。明遽还。怒曰。少丛林。暮而升座。何从得此规绳。师曰。汾阳晚参也。何谓非规绳乎。一日明上堂。师出问。幽鸟语喃喃。辞云入乱峰时如何。明曰。我行荒草里。汝又入深村。师曰。官不容针。更借一问。明便喝。师曰。好喝。明又喝。师亦喝。明连喝两喝。师礼拜。明曰。此事是个人方能担荷。师拂袖便行。明移兴化。师辞归九峰。后道俗迎居杨歧。次迁云盖。受请日。拈法衣示众曰。会么。若也不会。今日无端。走入水牯牛队里去也。还知么。筠阳九岫萍实杨歧。遂升座。时有僧出。师曰。渔翁未掷钓。跃鳞冲浪来。僧便喝。师曰。不信道。僧拊掌归众。师曰。消得龙王多少风。问师唱谁家曲。宗风嗣阿谁。师曰。有马骑马。无马步行。曰少年长老。足有机筹。师曰。念汝年老。放汝三十棒。问如何是佛。师曰。三脚驴子弄蹄行。曰莫祇这便是么。师曰。湖南长老。乃曰。更有问话者么。试出来相见。杨歧今日性命。在汝诸人手里。一任横拖倒拽。为甚么如此。大丈夫儿。须是当众决择。莫背地里。似水底按葫芦相似。当众引验。莫便面赤。有么有么。出来决择看。如无。杨歧今日失利。师便下座。九峰勤和尚把住云。今日喜得个同参。师曰。作么生是同参底事。勤曰。九峰牵犁。杨岐拽耙。师曰。正恁么时。杨歧在前。九峰在前。勤拟议。师拓开曰。将谓同参。元来不是。僧问。人法俱遣。未是衲僧极则。佛祖双亡。犹是学人疑处。未审和尚如何为人。师曰。你祇要勘破新长老。曰恁么则旋斫生柴带叶烧。师曰。七九六十三。问古人面壁意旨如何。师曰。西天人不会唐言。上堂。雾锁长空。风生大野。百草树木。作大师子吼。演说摩诃大般若。三世诸佛。在你诸人脚跟下转大法轮。若也会得。功不浪施。若也不会。莫道杨歧山势险。前头更有最高峰。上堂。举古人一转公案。布施大众。良久曰。口祇堪吃饭。上堂。踏着秤锤硬似铁。哑子得梦向谁说。须弥顶上浪滔天。大洋海里遭火爇。参。上堂。杨歧一要。千圣同妙。布施大众。拍禅床一下云。果然失照。参。上堂。杨歧一句急着眼觑。长连床上。拈匙把箸。上堂。拈拄杖云。一即一切。一切即一。画一画云。山河大地。天下老和尚百杂碎。作么生是诸人鼻孔。良久云。剑为不平离宝匣。药因救病出金瓶。喝一喝。卓一下。上堂。杨歧无旨的。种田博饭吃。说梦老瞿昙。何处觅踪迹。喝一喝。拍禅床一下。上堂。薄福住杨歧。年来气力衰。寒风凋败叶。犹喜故人归。啰啰哩。拈上死柴头。且向无烟火。上堂。杨歧乍住屋壁疏。满床尽布雪真珠。缩却项暗嗟吁。良久曰。翻忆古人树下居。上堂。云盖是事不如。说禅似吞栗蒲。若向此处会得。佛法天地悬殊。上堂。掷下拄杖曰。释迦老子着跌。偷笑云盖乱说。虽然世界坦平。也是将勤补拙。上堂。释迦老子初生时。周行七步。目顾四方。一手指天。一手指地。今时衲僧。尽皆打模画样。便道。天上天下。唯我独尊。云盖不惜性命。亦为诸人打个样子。遂曰。阳气发时无硬地。示众。一切智通无障碍。拈起拄杖曰。拄杖子。向汝诸人面前。逞神通去也。掷下曰。直得乾坤震裂。山岳摇动。会么。不见道。一切智智清净。拍禅床曰。三十年后。明眼人前。莫道杨歧龙头蛇尾。僧问。拨云见日时如何。师曰。东方来者东方坐。问天得一似清。地得一以宁。衲僧得一。堪作甚么。师曰。钵盂口向天。慈明忌辰设斋。众才集。师于真前。以两手捏拳安头上。以坐具画一画。打一圆相。便烧香。退身三步。作女人拜。首座曰。休捏怪。师曰。首座作么生。座曰。和尚休捏怪。师曰。兔子吃牛奶。第二座近前。打一圆相。便烧香。亦退身三步。作女人拜。师近前作听势。座拟议。师打一掌曰。这漆桶也乱做。龙兴孜和尚迁化。僧至下遗书。师问。世尊入灭。椁示双趺。和尚归真。有何相示。僧无语。师捶胸曰。苍天苍天。室中。问僧。栗棘蓬。你作么生吞。金刚圈。你作么生透。一日三人新到。师问。三人同行。必有一智。提起坐具曰。参头上座。唤这个作甚么。曰坐具。师曰。真个那。曰是。师复曰。唤作甚么。曰坐具。师顾视左右曰。参头却具眼。问第二人。欲行千里。一步为初。如何是最初一句。曰到和尚这里。争敢出手。师以手画一画。僧曰了。师展两手。僧拟议。师曰。了。问第三人。近离甚处。曰南源。师曰。杨歧今日被上座勘破。且坐吃茶。问僧。败叶堆云。朝离何处。曰观音。师曰。观音脚跟下一句。作么生道。曰适来相见了也。师曰。相见底事作么生。僧无对。师曰。第二上座。代参头道看。亦无对。师曰。彼此相钝置。示众云。春风如刀。春雨如膏。律令正行。万物情动。你道。脚踏实地一句。作么生道。出来向东涌西没处道看。直饶道得。也是梁山颂子。示众云。身心清净。诸境清净。诸境清净。身心清净。还知杨歧老人落处么。河里失钱河里捷。示众云。景色乍晴。物情舒泰。举步也千身弥勒。动用也随处释迦。文殊普贤。总在这里。众中有不受人谩底。便道。杨歧和麸粜面。然虽如是。布袋里盛锥子。示众云。雪雪处处。光辉明皎洁。黄河冻锁绝纤流。赫日光中须迸裂。须迸裂。那吒顶上吃蒺藜。金刚脚下流出血。皇祐改元示寂。塔于云盖。

　　南岳下十二世

　　杨歧会禅师法嗣

　　舒州白云守端禅师

　　衡阳葛氏子。幼事翰墨。冠依茶陵郁禅师披削。往参杨歧。岐一日忽问。受业师为谁。师曰。茶陵郁和尚。歧曰。吾闻。伊过桥遭攧有省。作偈甚奇。能记否。师诵曰。我有明珠一颗。久被尘劳关锁。今朝尘尽光生。照破山河万朵。歧笑而趋起。师愕然。通夕不寐。黎明咨询之。适岁暮。歧曰。汝见昨日打驱傩者么。曰见。岐曰。汝一筹不及渠。师复骇曰。意旨如何。歧曰。渠爱人笑。汝怕人笑。师大悟。巾侍久之。辞游庐阜。圆通讷禅师。举住承天。声名籍甚。又逊居圆通。次徙法华龙门兴化海会。所至众如云集。僧问。如何是佛。师曰。镬汤无冷处。曰如何是佛法大意。师曰。水底按葫芦。曰如何是祖师西来意。师曰。乌飞兔走。问不求诸圣。不重己灵。未是衲僧分上事。如何是衲僧分上事。师曰。死水不藏龙。曰便恁么去时如何。师曰。赚杀你。到栖贤上堂。承天自开堂后。便安排些葛藤来山南。东葛西葛。却为在归宗开先万杉打叠了也。今日到三峡会里。大似临嫁医瘿。卒着手脚不辨。幸望大众不怪。伏惟珍重。上堂。鸟有双翼。飞无远近。道出一隅。行无前后。你衲僧家。寻常拈匙放箸。尽道知有。及至上岭时。为甚么却气急。不见道。人无远虑。必有近忧。上堂。乾坤之内。宇宙之间。中有一宝。秘在形山。大众。眼在鼻上。脚在肚下。且道。宝在甚么处。良久云。人面不知何处去。桃华依旧笑春风。上堂。古者道。将此深心奉尘刹。是则名为报佛恩。圆通则不然。时挑野菜和根煮。旋斫生柴带叶烧。上堂。江月照。松风吹。到这里还有漏网者么。良久曰。皇天无亲。上堂。入林不动草。入水不动波。入鸟不乱行。大众。这个是把缆放船底手脚。且道。衲僧家。合作么生。以手拍禅床曰。掀翻海岳求知己。拨乱乾坤见太平。上堂。忌口自然诸病减。多情未免有时劳。贫居动便成违顺。落得清闲一味高。虽然如是。莫谓无心云是道。无心犹隔一重关。示众云。泥佛不度水。木佛不度火。金佛不度罏。真佛内里坐。大众。赵州老子。十二剂骨头。八万四千毛孔。一时抛向诸人怀里了也。圆通今日路见不平。为古人出气。以手拍禅床云。须知海岳归明主。未信乾坤陷吉人。示众云。佛身充满于法界。普现一切群生前。随缘赴感靡不周。而常处此菩提座。大众。作么生说个随缘赴感底道理。祇于一弹指间。尽大地含生根机。一时应得周足。而未尝动着一毫头。便且唤作随缘赴感。而常处此座。祇如山僧。此者受法华请。相次与大众相别去。宿松县里开堂了。方归院去。且道。还离此座也无。若道离。则世谛流布。若道不离。作么生见得个不离底事。莫是无边刹境。自他不隔于毫端。十世古今。始终不离于当念么。又莫是一切无心。一时自遍么。若恁么。正是掉棒打月。到这里直须悟始得。悟后更须遇人始得。你道。既悟了便休。又何必更须遇人。若悟了遇人底。当垂手方便之时。着着自有出身之路。不瞎却学者眼。若祇悟得干萝卜头底。不唯瞎却学者眼。兼自己动便先自犯锋伤手。你看。我杨歧先师。问慈明师翁道。幽鸟语喃喃。辞云入乱峰时如何。答云。我行荒草里。汝又入深村。进云。官不容针。更借一问。师翁便喝。进云。好喝。师翁又喝。先师亦喝。师翁乃连喝两喝。先师遂礼拜。大众须知。悟了遇人者。向十字街头。与人相逢。却在千峰顶上握手。向千峰顶上相逢。却在十字街头握手。所以山僧尝有颂云。他人住处我不住。他人行处我不行。不是为人难共聚。大都缁素要分明。山僧此者临行。解开布袋头。一时撒在诸人面前了也。有眼者。莫错怪好。珍重。开堂示众云。昔日灵山会上。世尊拈华。迦叶微笑。世尊道。吾有正法眼藏。分付摩诃大迦叶。次第流传。无令断绝。至于今日。大众。若是正法眼藏。释迦老子自无分。将个甚么分付。将个甚么流传。何谓如此。况诸人分上。各各自有正法眼藏。每日起来。是是非非。分南分北。种种施为。尽是正法眼藏之光影。此眼开时。乾坤大地。日月星辰。森罗万象。祇在面前。不见有毫厘之相。此眼未开时。尽在诸人眼睛里。今日已开者。不在此限。有未开者。山僧不惜手。为诸人开此正法眼藏看。乃举手竖两指曰。看看。若见得去。事同一家。若也未然。山僧不免重说偈言。诸人法眼藏。千圣莫能当。为君通一线。光辉满大唐。须弥走入海。六月降严霜。法华虽恁道。无句得商量。大众既满口道了。为甚么却无句得商量。喝一喝曰。分身两处看。上堂。释迦老子。有四弘誓愿云。众生无边誓愿度。烦恼无尽誓愿断。法门无量誓愿学。佛道无上誓愿成。法华亦有四弘誓愿。饥来要吃饭。寒到即添衣。困时伸脚睡。热处爱风吹。上堂。古人留下一言半句未透时。撞着铁壁相似。忽然一日觑得透。后方知自己便是铁壁。如今作么生透。复曰。铁壁铁壁。上堂。若端的得一回汗出。便向一茎草上。现琼楼玉殿。若未端的得一回汗出。纵有琼楼玉殿。却被一茎草盖却。作么生得汗出去。自有一双穷相手。不曾容易舞三台。上堂。安居之首。禁足为名。禁足之意。意在进道而护生。衲僧家。更有何生而可护。何道而可进。唾一唾。唾破释迦老子面门。踏一步。踏断释迦老子背脊骨。犹是随群逐队汉。未是本分衲僧。良久曰。无限风流慵卖弄。免教人指好郎君。上堂。丝毫有趣皆能进。毕竟无归若可当。逐日退身行兴尽。忽然得见本爷娘。作么生是本爷娘。乃云万福。便下座。示众云。如我按指。海印发光。拈起拄杖云。山河大地。水鸟树林。情与无情。今日尽向法华拄杖头上。作大师子吼。演说摩诃大般若。且道。天台南岳。说个甚么法门。南岳说洞上五位修行。君臣父子。各得其宜。莫守寒岩异草青。坐却白云宗不妙。天台说临济下三玄三要四料拣。一喝分宾主。照用一时行。要会个中意。日午打三更。庐山出来道。你两个。正在葛藤窠里。不见道。欲得不招无间业。莫谤如来正法轮。大众。据此三个汉见解。若上衲僧秤子上称。一个重八两。一个重半斤。一个不直半分钱。且道。那个不直半分钱。良久云。但愿春风齐着力。一时吹入我门来。卓拄杖。下座。熙宁五年迁化。寿四十八。

　　金陵保宁仁勇禅师

　　四明竺氏子。容止渊秀。龆为大僧。通天台教。更衣谒雪窦明觉禅师。觉意其可任大法。诮之曰。央庠座主。师愤悱下山。望雪窦拜曰。我此生行脚参禅。道不过雪窦。誓不归乡。即往泐潭。逾纪。疑情未泮。闻杨岐移云盖。能钤键学者。直造其室。一语未及。顿明心印。岐殁。从同参白云端禅师游。研极玄奥。后出世。两住保宁而终。僧问。如何是佛。师曰。近火先焦。曰如何是道。师曰。泥里有刺。曰如何是道中人。师曰。切忌踏着。问先德道。寒风凋败叶。犹喜故人归。未审谁是故人。师曰。杨岐和尚迁化久矣。曰正当恁么时。更有甚么人为知音。师曰。无眼村翁暗点头。问。如何是佛。师曰。自屎不觉臭。问如何是保宁境。师曰。主山头倒卓。曰如何是境中人。师曰。鼻孔无半边。问如何是尘中自在底人。师曰。因行不妨掉臂。问如何是佛。师曰。铁锤无孔。曰如何是佛法大意。师曰。镬汤无冷处。问灵山指月。曹溪话月。未审保宁门下如何。师曰。嗄。曰有华当面贴。师便喝。问摘叶寻枝即不问。如何是直截根源。师曰。蚊子上铁牛。曰直截根源人已晓。中下之流如何指示。师曰。石人脊背汗通流。上堂。山僧。二十余年。挑囊负钵。向寰海之内。参善知识十数余人。自家并无个见处。有若顽石相似。参底尊宿。亦无长处可相利益。自此一生。作个百无所解底人。幸自可怜生。忽然被业风吹。到江宁府。无端被人上当推。向十字路头。住个破院。作粥饭主人。接待南北。事不获已。随分有盐有醋。粥足饭足。且恁过时。若是佛法不曾梦见。上堂。侍者烧香罢。师指侍者曰。侍者已为诸人说法了也。上堂。看看。山僧入㧞舌地狱去也。以手拽舌云。阿㖿阿㖿。上堂。相骂无好言。相打无好拳。大众直须恁么始得。一句句切害。一拳拳着实。忽然打着个无面目汉。也不妨畅快杀人。上堂。满口是舌。都不能说。碧眼胡僧。当门齿缺。上堂。秋风凉松韵长。未归客思故乡。且道。谁是未归客。何处是故乡。良久曰。长连床上有粥有饭。上堂。天上无弥勒。地下无弥勒。打破太虚空。如何寻不得。垂下一足曰。大众。向甚么处去也。上堂。若说佛法供养。大众未免眉须堕落。若说世法供养。大众入地狱如箭射。去此二途。且道保宁今日当说甚么。三寸舌头无用处。一双空手不成拳。上堂。古人底今人用。今人底古人为。古今无背面。今古几人知。㖿鸣咿。一九与二九。相逢不出手。上堂。有手脚无背面。明眼人看不见。天左旋地右转。拍膝曰。西风一阵来。落叶两三片。上堂。风鸣条雨破块。晓来枕上莺声碎。虾䗫蚯蚓一时鸣。妙德空生都不会。都不会。三个成群。四个作队。窈窈窕窕。飘飘飖飖。向南北东西。折得梨华李华。一佩两佩。上上。智不到处。切忌道着。道着则头角生。大众头角生了也。是牛是马。上堂。无漏真净。云何是中更容他物。喝一喝曰。好人不肯做。须要屎里卧。上堂。夜静月明。水清鱼现。金钩一掷。何处寻踪。提起拄杖曰。历细历细。示众云。有个汉。怪复丑。眼直鼻蓝镵。面南看北斗。解使日午金乌啼。夜半铁牛吼。天地旋山河走。羽族毛群。失其所守。直得文殊普贤出此没彼。七纵八横。千生万受。蓦然逢着个黄面瞿昙。不惜眉毛。再三与伊摩顶授记云。善哉善哉。大作佛事。希有希有。于是乎。自家懡懡㦬㦬。慞慞惶惶。藏头缩手。召云。大众此话大行。何必更待三十年后。示众云。大方无外。大圆无内。无内无外。圣凡普会。瓦砾生光。须弥粉碎。无量法门。百千三昧。拈起拄杖云。总在这里。会么。苏噜苏噜㗭哩㗭哩娑诃。示众云。释迦老子。四十九年说法。不曾道着一字。优波鞠多。丈室盈筹。不曾度得一人。达磨不居少室。六祖不住曹溪。谁是后昆。谁为先觉。既然如是。彼自无疮。勿伤之也。拍膝顾众云。且喜得天下太平。示众云。真相无形。示形现相。千怪万状。自此而彰。喜则满面光生。怒则双眉陡竖。非凡非圣。或是或非。人不可量。天莫能测。直下构得。未称丈夫。唤不回头。且莫错怪。

　　潭州石霜守孙禅师

　　僧问。生也不道。死也不道。为甚么不道。师曰。一言已出。曰从东过西。又作么生。师曰。驷马难追。曰学人总不与么。师曰。易开终始口。难保岁寒心。

　　比部孙居士

　　因杨岐会禅师来谒。值视断次。公曰。某为王事所牵。何由免离。岐指曰。委悉得么。公曰。望师点破。岐曰。此是比部。弘愿深广。利济群生。公曰。未审如何。岐示以偈曰。应现宰官身。广弘悲愿深。为人重指处。棒下血淋淋。公于此有省。

　　南岳下十三世

　　白云端禅师法嗣

　　蕲州五祖法演禅师

　　绵州邓氏子。三十五始弃家。祝发受具。往成都。习唯识百法论。因闻菩萨入见道时。智与理冥。境与神会。不分能证所证。西天外道。尝难比丘曰。既不分能证所证。却以何为证。无能对者。外道贬之。令不鸣钟鼓。反披袈裟。三藏装法师。至彼救此义曰。如人饮水。冷暖自知。乃通其难。师曰。冷暖则可知矣。作么生是自知底事。遂质本讲曰。不知自知之理如何。讲莫疏其问。但诱曰。汝欲明此。当往南方。扣传佛心宗者。师即负笈出关。所见尊宿。无不以此咨决。所疑终不破。洎谒圆照本禅师。古今因缘会尽。唯不会僧问兴化。四方八面来时如何。化云。打中间底。僧作礼。化云。我昨日赴个村斋。中途遇一阵卒风暴雨。却向古庙里避得过。请益本。本云。此是临济下因缘。须是问他家儿孙始得。师遂谒浮山远禅师。请益前话。远云。我有个譬喻说似你。你一似个三家村里卖柴汉子。把个匾担。向十字街头。立地问人。中书堂今日商量甚么事。师默计云。若如此大故未在。远一日语师曰。吾老矣。恐虚度子光阴。可往依白云。此老虽后生。吾未识面。但见其颂临济三顿棒话。有过人处。必能了子大事。师潸然礼辞。至白云。遂举僧问南泉摩尼珠话请问。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云特印可。令掌磨事。未几云至。语师曰。有数禅客。自庐山来。皆有悟入处。教伊说亦说得。有来由举因缘。问伊亦明得。教伊下语亦下得。祇是未在。师于是大疑。私自计曰。既悟了。说亦说得。明亦明得。如何却未在。遂参究累日。忽然省悟。从前宝惜一时放下。走见白云。云为手舞足蹈。师亦一笑而已。师后曰。吾因兹出一身白汗。便明得下载清风。云一日示众曰。古人道。如镜铸像。像成后。镜在甚么处。众下语不契。举以问师。师近前问讯曰。也不较多。云笑。曰。须是道者始得。乃命分座。开示方来。初住四面。迁白云。晚居东山。僧问。𢹂筇领众。祖令当行。坐断要津。师意如何。师曰。秋风吹渭水。落叶满长安。曰四面无门山岳秀。今朝且得主人归。师曰。你道路头在甚么处。曰为甚么对面不相识。师曰。且喜到来。问祖意教意。是同是别。师曰。人贫智短。马瘦毛长。问如何是白云为人亲切处。师曰。捩转鼻孔。曰便恁么去时如何。师曰。不知痛痒汉。问达磨面壁意旨如何。师曰。计较未成。曰二祖立雪时如何。师曰。将错就错。曰祇如断臂安心。又作么生。师曰。炀帝开汴河。问百尺竿头如何进步。师曰。快走始得。问如何是临济下事。师曰。五逆闻雷。曰如何是云门下事。师曰。红旗闪烁。曰如何是曹洞下事。师曰。驰书不到家。曰如何是沩仰下事。师曰。断碑横古路。僧礼拜。师曰。何不问法眼下事。曰留与和尚。师曰。巡人犯夜。问如何是白云一滴水。师曰。打碓打磨。曰饮者如何。师曰。教你无著面处。问天下人舌头。尽被白云坐断。白云舌头。甚么人坐断。师曰。东村王大翁师。乃曰。适来思量得一则因缘。而今早忘了也。却是拄杖子记得。乃拈拄杖曰。拄杖子也忘了。遂卓一下曰。同坑无异土。咄。上堂。幸然无一事。行脚要参禅。却被禅相恼。不透祖师关。如何是祖师关。把火入牛栏。上堂。恁么恁么。鰕跳不出斗。不恁么不恁么。弄巧成拙。软似铁。硬如泥。金刚眼睛十二两。衲僧手里秤头低。有价数没商量。无鼻孔底。将甚么闻香。上堂。难难几何般。易易没巴鼻。好好催人老。默默从此得。过这四重关了。泗州人见大圣。参。上堂。若要七纵八横。见老和尚打鼓升堂。七十三八十四。将拄杖蓦口便筑。然虽如是。拈却门前下马台。剪却五色索。方始得安乐。僧问。承师有言。山前一片闲田地。祇如威音王已前。未审。甚么人为主。师曰。问取写契书人。曰和尚为甚倩人来答。师曰。祇为你教别人问。曰与和尚平出去也。师曰。大远在。问如何是佛。师曰。口是祸门。又曰。肥从口入。问一代时教是个切脚。未审切那个字。师曰。钵啰娘。曰学人祇问一字。为甚么却答许多。师曰。七字八字。问如何是和尚家风。师曰。铁旗铁鼓。曰祇有这个。为复别有。师曰。采石渡头看。曰忽遇客来。将何祇待。师曰。龙肝凤髓。且待别时。曰客是主人相师。师曰。谢供养。问如何是先照后用。师曰。王言如丝。曰如何是先用后照。师曰。其出如纶。曰。如何是照用同时。师曰。举起轩辕鉴。蚩尤顿失威。曰如何是照用不同时。师曰。金将火试。问佛未出世时如何。师曰。大憨不如小憨。曰出世后如何。师曰。小憨不如大憨。问牛头未见四祖时如何。师曰。头上戴累垂。曰见后如何。师曰。青布遮前。曰未见时。为甚么百鸟䘖华献。师曰。富与贵。是人之所欲。曰见后为甚么不䘖华献。师曰。贫与贱。是人之所恶。问如何是佛。师曰。露胸跣足。曰如何是法。师曰。大赦不放。曰如何是僧。师曰。钓鱼船上谢三郎。问四面无门山岳秀。个中时节若为分。曰东君知子细。遍地发萠芽。曰春去秋来事宛然也。师曰。才方搓弹子。便要捏金刚。上堂。古人道。我若向你道。即秃却我舌。若不向你道。即哑却我口。且道。还有为人处也无。四面有时。拟为你吞却。祗被当门齿碍。拟为你吐却。又为咽喉小。且道。还有为人处也无。乃曰。四面自来柳下惠。上堂。结夏无可供养作。一家燕管顾诸人。遂抬手曰。啰逻招啰逻摇啰逻送。莫怪空疏。伏惟珍重。上堂。白云不会说禅。三门开向两边。有人动着关捩。两片东扇西扇。上堂。一向恁么去。路绝人稀。一向恁么来。孤负先圣。去此二途。祖佛不能近。设使与白云同生同死。亦未称平生。何也。凤凰不是凡间物。不得梧桐誓不栖。上堂。千峰列翠。岸柳垂金。樵父讴歌。渔人鼓舞。笙簧聒地。鸟语呢喃。红粉佳人。风流公子。一一为汝诸人。发上上机。开正法眼。若向这里荐得。金色头陀。无容身处。若也不会。吃粥吃饭。许你七穿八穴。上堂。此个物。上拄天下拄地。皖口作眼。皖山作鼻。太平退身三步。放你诸人出气。上堂。狗子还有佛性也无。也胜猫儿十万倍。上堂。太平淈𣸩汉。事事尽经遍。如是三十年。也有人赞叹。且道。赞叹个甚么。好个淈𣸩汉。上堂。汝等诸人。见老和尚鼓动唇吻。竖起拂子。便作胜解。及乎山禽聚集。牛动尾巴。却将作等闲。殊不知。檐声不断前旬雨。电影还连后夜雷。谢监收上堂。人之性命事。第一须是○。欲得成此○。先须防于○。若是真○人。○○。上堂。有佛处不得住。换却你心肝五脏。无佛处急走过。雁过留声。三千里外。逢人不得错举。出门便错。恁么则不去也。种粟却生豆。摘杨华。摘杨华。不觉日又夜。争教人少年。上堂。悟了同未悟。归家寻旧路。一字是一字。一句是一句。自小不脱空。两岁学移步。湛水生莲华一年生一度。僧问。如何是夺人不夺境。师曰。秋风吹渭水。落叶满长安。曰如何是夺境不夺人。师曰。路上逢人半是僧。曰如何是人境两俱夺。师曰。高空有月千门照。大道无人独自行。曰如何是人境俱不夺。师曰。少妇棹孤舟。歌声逐水流。小参。举德山云。今夜不答话。问话者三十棒。众中举者甚多。会者不少。且道。向甚处见德山。有不顾性命者。试出来道看。若无。山僧为大众。与德山老人相见去也。待德山道。今夜不答话。问话者三十棒。但向伊道。某甲话也不问。棒也不吃。你道。还契他德山老人么。到这里须是个汉始得。况某甲十有余年。海上参寻。见数人尊宿。自为了当。及到浮山会里。直是开口不得。后到白云门下。咬破一个铁酸豏。直得百味具足。且道。豏子一句作么生道。乃曰。华发鸡冠媚早秋。谁人能染紫丝头。有时风动频相倚。似向阶前斗不休。上堂。山僧昨日入城。见一棚傀儡。不免近前看。或见端严奇特。或见丑陋不堪。动转行坐。青黄亦白。一一见了。子细看时。元来青布幔里有人。山僧忍俊不禁。乃问长史高姓。他道。老和尚看便了。问甚么姓。大众。山僧被他一问。直得无言可对。无理可伸。还有人为山僧道得么。昨日那里落节。今日这里㧞本。上堂。说佛说法。拈槌竖拂。白云万里。德山入门便棒。临济入门便喝。白云万里。然后恁么也不得。不恁么也不得。恁么不恁么。总不得也。则白云万里。忽有个汉出来道。长老你恁么道也。则白云万里。这个说话。唤作矮子看戏。随人上下。三十年后。一场好笑。且道。笑个甚么。笑白云万里。示众云。祖师道。吾本来兹土。传法救迷情。一华开五叶。结果自然成。达磨大师。信脚来。信口道。后代儿孙。多成计较。要会开华结果处么。郑州梨青州枣。万物无过出处好。示众云。真如凡圣。皆是梦言。佛及众生。并为增语。或有人出来道。盘山老聻。但向伊道。不因紫陌华开早。争得黄莺下柳条。若更问道。五祖老聻。自云。诺惺惺着。示众云。十方诸佛。六代祖师。天下善知识。皆同这个舌头。若识得这个舌头。始解大脱空。便道。山河大地是佛。草木丛林是佛。若也未识得这个舌头。祇成小脱空自谩去。明朝后日。大有事在。五祖恁么说话。还有实头处也无。自云。有。如何是实头处。归堂吃茶去。示众云。每日起来。拄却临济棒。吹云门曲。应赵州拍。担仰山锹。驱沩山牛。耕白云田。七八年来。渐成家活。更告诸公。每人出一只手。相共扶助。唱村田乐。粗羹淡饭。且恁么过。何也。但愿今年蚕麦熟。罗睺罗儿与一文。示众。举德山和尚。因僧问。从上诸圣。以何法示人。山云。我宗无语句。亦无一法与人。雪峰从此有省。后有僧问雪峰云。和尚见德山。得个甚么便休去。峰云。我当时空手去空手归。白云今日说向透未过者。有个人从东京来。问伊。甚处来。他却道。苏州来。问伊。苏州事如何。伊道。一切寻常。虽然如是。谩白云不过。何故。祇为语音各别。毕竟如何。苏州菱邵伯藕。示众。佛祖生冤家。悟道染泥土。无为无事人。声色如聋瞽。且道。如何即是。恁么也不得。不恁么也不得。恁么不恁么总不得。忽有个出来道。恁么也得。不恁么也得。恁么不恁么总得。祇向伊道。我也知你向鬼窟里作活计。小参。举陆亘大夫问南泉。弟子家中。有一片石。也曾坐。也曾卧。拟镌作佛得么。云得。陆曰。莫不得么。云不得。大众。夫为善知识。须明决择。为甚么他人道得也道得。他人道不得也道不得。还知南泉落处么。白云不惜眉毛。与汝注破。得又是谁道来。不得又是谁道来。汝若更不会。老僧今夜为汝作个样子。乃举手云。将三界二十八天。作个佛头。金轮水际。作个佛脚。四大洲。作个佛身。虽然作此佛儿子了。汝诸人。又却在那里安身立命。大众。还会也未。老僧作第二个样子去也。将东弗于逮。作一个佛。南赡部洲。作一个佛。西瞿耶尼。作一个佛。北郁单越。作一个佛。草木丛林是佛。蠢动含灵是佛。既恁么。又唤甚么作众生。还会也未。不如东弗于逮。还他东弗于逮。南赡部洲。还他南赡部洲。西瞿耶尼。还他西瞿耶尼。北郁单越。还他北郁单越。草木丛林。还他草木丛林。蠢动含灵。还他蠢动含灵。所以道。是法住法位。世间相常住。既恁么。汝又唤甚么作佛。还会么。忽有个汉出来道。白云休寐语。大众记取这一转。三佛侍师。于一亭上夜话。及归灯已灭。师于暗中曰。各人下一转语。佛鉴曰。彩凤舞丹霄。佛眼曰。铁蛇横古路。佛果曰。看脚下。师曰。灭吾宗者乃克勤尔。崇宁三年六月二十五日上堂。辞众曰。赵州和尚。有末后句。你作么生会。试出来道看。若会得去。不妨自在快活。如或未然。这好事作么说。良久曰。说即说了也。祇是诸人不知。要会么。富嫌千口少。贫恨一身多。珍重。时山门有土木之役。躬往督之。且曰。汝等勉力。吾不复来矣。归丈室。净发澡身。迄旦吉祥而化。是夕。山摧石陨。四十里内。岩谷震吼。阇维。设利如雨。塔于东山之南。

　　潭州云盖山智本禅师

　　瑞州郭氏子。开堂日。僧问。诸佛出世。天雨四华。和尚出世。有何祥瑞。师曰。千闻不如一见。曰见后如何。师曰。瞎。问如何是清净法身。师曰。家无小使。不成君子。问将心觅心。如何觅得。师曰。波斯学汉语。问如何是学人出身处。师曰。雪峰元是岭南人。问素面相呈时如何。师曰。一场丑拙。问人人尽有一面古镜。如何是学人古镜。师曰。打破来。向你道。曰打破了也。师曰。胡地冬抽笋。问古人道。说取行不得底。行取说不得底。未审行不得底。作么生说。师曰。口在脚下。曰说不得底。作么生行。师曰。踏着舌头。问。知师久蕴囊中宝。今日当场略借看。师曰。适来恰被人借去。上堂。去者鼻孔辽天。来者脚踏实地。且道。祖师意向甚么处着。良久曰。长恨春归无觅处。不知流入此中来。上堂。高台巴鼻开口便是。若也便是。有甚巴鼻。月冷风高。水清山翠。上堂。以楔出楔。有甚休歇。欲得休歇。以楔出楔。喝一喝。上堂。高声唤侍者。侍者应诺。师曰。大众集也未。侍者曰。大众已集。师曰。那一个。为甚么不来赴参。侍者无语。师曰。到即不点。上堂。满口道不出。句句甚分明。满目觑不见。山山叠乱青。鼓声犹不会。何况是钟鸣。喝一喝。上堂。祖翁卓卓荦荦。儿孙龌龌龊龊。有处藏头。没处露角。借问衲僧如何摸索。上堂。横按拄杖曰。牙如刀剑面如铁。眼放电光光不歇。手把蒺梨一万斤。等闲敲落天边月。卓一下。僧问。如何是咬人师子。师曰。五老峰前。曰这个岂会咬人。师曰。今日拾得性命。上堂。头须戴弥山。脚踏四大海。呼吸起风雷。动用生五彩。若能识得渠。一任岁月改。且道。谁人识得渠。喝一喝。云田厍奴。

　　滁州琅邪永起禅师

　　襄阳人也。僧问。庵内人。为甚么不见庵外事。师曰。东家点灯。西家暗坐。曰如何是庵内事。师曰。眼在甚么处。曰三门头合掌。师曰。有甚交涉。乃曰。五更残月落。天晓白云飞。分明目前事。不是目前机。既是目前事。为甚么不是目前机。良久曰。此去西天路。迢迢十万余。上堂。良久。拊掌一下曰。阿呵呵。阿呵呵。还会么。法法本来法。遂拈拄杖曰。这个是山僧拄杖。那个是本来法。还定当得么。卓一下。

　　英州保福殊禅师

　　僧问。诸佛未出世时如何。师曰。山河大地。曰出世后如何。师曰。大地山河。曰恁么则一般也。师曰。敲砖打瓦。问如何是和尚家风。师曰。碗大碗小。曰客来将何祇待。师曰。一杓两杓。曰未饱者作么生。师曰。少吃少吃。问如何是大道。师曰。闹市里。曰如何是道中人。师曰。一任人看。问如何是禅。师曰。秋风临古渡。落日不堪闻。曰不问这个禅。师曰。你问那个禅。曰祖师禅。师曰。南华塔外松阴里。饮露吟风又更多。问如何是真正路。师曰。出门看堠子。乃曰。释迦何处灭俱尸。弥勒几曾在兜率。西觅普贤好惭愧。北讨文殊生受屈。坐压毗卢额汗流。行筑观音鼻血出。回头摸着个匾担。却道好个木牙笏。喝一喝。下座。

　　袁州崇胜院珙禅师

　　上堂。举石巩张弓架箭接机公案。颂曰。三十年来握箭弓。三平才到擘开胸。半个圣人终不得。大颠弦外几时逢。

　　提刑郭祥正

　　字功甫。号净空居士。志乐泉石。不羡纷华。因谒白云。云上堂曰。夜来枕上。作得个山颂。谢功甫大儒。庐山二十年之旧。今日远访白云之勤。当须举与大众。请已后分明举似诸方。此颂岂唯谢功甫大儒。直要与天下有鼻孔衲僧。脱却着肉汗衫。莫言不道。乃曰。上大人丘乙己。化三千七十士。尔小生八九子。佳作仁可知礼也。公切疑。后闻小儿诵之。忽有省。以书报云。云以偈答曰。藏身不用缩头。敛迹何须收脚。金乌半夜辽天。玉兔赶他不着。元祐中。往衢之南禅。谒泉万卷。请升座。公趋前拈香曰。海边枯木。入手成香。爇向炉中。横穿香积如来鼻孔。作此大事。须是对众白过始得。云居老人。有个无缝布衫。分付南禅。禅师着得。不长不短。进前则诸佛让位。退步则海水澄波。今日颦呻。六种震动。遂召曰。大众还委悉么。有意气时添意气。不风流处也风流。泉曰。递相钝置。公曰。因谁致得。崇宁初。到五祖。命祖升座。公趋前拈香曰。此一瓣香。爇向炉中。供养我堂头法兄禅师。伏愿于方广座上。擘开面门。放出先师形相。与他诸人描邈。何以如此。白云岩畔旧相逢。往日今朝事不同。夜静水寒鱼不食。一炉香散白莲峰。祖遂云。曩谟萨怛哆钵啰野。恁么恁么。几度白云溪上望。黄梅华向雪中开。不恁么不恁么。嫩柳垂金线。且要应时来。不见。庞居士问马大师云。不与万法为侣者。是甚么人。大师云。待汝一口吸尽西江水。即向汝道。大众。一口吸尽西江水。万丈深潭穷到底。掠彴不是赵州桥。明月清风安可比。后又到保宁。亦请升座。公拈香曰。法鼓既鸣。宝香初爇。杨岐顶𩕳门。请师重着楔。保宁卓拄杖一下曰。着楔已竟。大众证明。又卓一下。便下座。又到云居。请佛印升座。公拈香曰。觉地相逢一何早。鹘臭布衫今脱了。要识云居一句玄。珍重后园驴吃草。召大众曰。此一瓣香。熏天炙地去也。印曰。今日不着便。被这汉当面涂糊。便打。乃曰。谢公千里来相访。共话东山竹径深。借与一龙骑出洞。若逢天旱便为霖。掷拄杖。下座。公拜起。印曰。收得龙么。公曰。已在这里。印曰。作么生骑。公摆手作舞便行。印拊掌曰。祇有这汉。犹较些子。

　　保宁勇禅师法嗣

　　郢州月掌山寿圣智渊禅师

　　僧问。祖意西来即不问。如何是一色。师曰。目前无阇黎。此间无老僧。曰既不如是。如何晓会。师曰。领取钩头意。莫认定盘星。乃曰。凡有问答。一似击石迸火。流出无尽法财。三草二木。普沾其润。放行也。云生谷口。雾罩长空。把定也。碧眼胡僧。亦须罔措。寿圣如斯举唱。犹是化门。要且未有衲僧巴鼻。敢问诸人。作么生是衲僧巴鼻。良久曰。布针开两眼。君向那头看。

　　安吉州乌镇寿圣院楚文禅师

　　上堂。拈拄杖曰。华藏木楖栗。等闲乱拈出。不是不惜手。山家无固必。点山山动摇。搅水水波溢。忽然把定时。事事执法律。要横不得横。要屈不得屈。蓦召大众曰。莫谓棒头有眼明如日。上面光生尽是漆。随声敲一下。上堂。一叉一劄。着骨连皮。一搦一抬。粘手缀脚。电光石火。头垂尾垂。劈箭追风。半生半死。撞着磕着。讨甚眉毛。明头暗头。是何眼目。总不恁么。正在半途。设使全机未至涯岸。直饶净裸裸。赤洒洒。没可把。尚有廉纤。山僧恁么道。且道。口好作甚么。良久曰。嘻。留取吃饭。

　　信州灵鹫山宝积宗映禅师

　　开堂日。乃横按拄杖曰。大众到这里。无亲无疏。自然不孤。无内无外。纵横自在。自在不孤。清净毗卢。释迦举令。弥勒分疏。观根逗教。更相回互。看取宝积拄杖子。黑漆光生。两头相副。阿呵呵。是何言欤。良久曰。世事但将公道断。人心难与月轮齐。卓一下。下座。

　　隆兴府景福日余禅师

　　僧问。如何是道。师曰。天共白云晓。水和明月流。曰如何是道中人。师曰。先行不到。末后太过。又僧出众。画一圆相。师以手画一画。僧作舞归众。师曰。家有白泽之图。必无如是妖怪。乃拈拄杖曰。无量诸佛。向此转大法轮。今古祖师。向此演大法义。若信得及。法法本自圆成。念念悉皆具足。若信不及。山僧今日因行不妨掉臂。更为重说偈言。卓一下。下座。

　　安吉州上方日益禅师

　　开堂日。上首白槌罢。师曰。白槌前。观一又不成。白槌后。观二又不是。到这里任是铁眼铜睛。也须百杂碎。莫有不避危亡底衲僧。试出来看。时有两僧齐出。师曰。一箭落双雕。僧曰。某甲话犹未问。何得着忙。师曰。莫是新罗僧么。僧拟议。师曰。撞露柱汉。便打。问如何是未出世边事。师曰。井底虾蟆吞却月。曰如何是出世边事。师曰。鹭鸶踏折枯芦枝。曰去此二途。如何是和尚为人处。师曰。十成好个金刚钻。摊向街头卖与谁。问如何是多年水牯牛。师曰。齿疏眼暗。问闹市相逢事若何。师曰。东行买贱。西行卖贵。曰忽若不作贵不作贱。又作么生。师曰。镇州萝卜。问一切含灵。具有佛性。既有佛性。为甚么却撞入驴胎马腹。师曰。知而故犯。曰未审向甚么处忏悔。师打曰。且作死马医。问觌面相呈时如何。师曰。左眼半斤。右眼八两。僧提起坐具曰。这个聻。师曰。不劳拈出。乃左右顾视曰。黄面老周行七步。脚根下正好一锥。碧眼胡兀坐九年。顶门上可惜一劄。当时若有个为众竭力底衲僧。下得这毒手。也免得拈花微笑。空破面颜。立雪齐腰。翻成辙迹。自此将错就错。相篓打篓。遂有五叶芬芳。千灯续𦦨。向曲录木上。唱二作三。于楖栗杖头。指南为北。直得进前退后。有问法问心之徒。倚门傍墙有觅佛觅祖底汉庭前指柏。便唤作祖意西来。日里看山。更错认学人自己。殊不知。此一大事。本自灵明。尽未来际。未尝间断。不假修证。岂在思惟。虽鹙子有所不知。非满慈之所能辩。不见。马祖一喝。百丈三日耳聋。宝寿令行。镇州一城眼瞎。大机大用。如迅雷不可停。一唱一提。似断崖不可履。正当恁么时。三世诸佛。祇可傍观。六代祖师。证明有分。大众且道。今日还有证明底么。良久曰。劄。上堂。拾得搬柴。寒山烧火。唯有丰干。岩中冷坐。且道。丰干有甚么长处。良久曰。家无小使。不成君子。

　　南岳下十四世

　　五祖演禅师法嗣

　　成都府昭觉寺克勤佛果禅师

　　彭州骆氏子。世宗儒。师儿时。日记千言。偶游妙寂寺。见佛书三复。怅然如获旧物。曰予殆过去沙门也。即去家。依自省祝发。从文照通讲说。又从敏行授楞严。俄得病濒死。叹曰。诸佛涅槃正路。不在文句中。吾欲以声求色见。宜其无以死也。遂弃去。至真觉胜禅师之席。胜方创臂出血。指示师曰。此曹溪一滴也。师矍然。良久曰。道固如是乎。即徙步出蜀。首谒玉泉皓。次依金銮信。大沩喆。黄龙心。东林度。佥指为法器。而晦堂称。他日临济一派。属子矣。最后见五祖。尽其机用。祖皆不诺。乃谓。祖强移换人。出不逊语。忿然而去。祖曰。待。你着一顿热病打时。方思量我在。师到金山。染伤寒困极。以平日见处试之。无得力者。追绎五祖之言。乃自誓曰。我病稍间。即归五祖。病痊寻归。祖一见而喜。令即参堂。便入侍者寮。方半月。会部使者。解印还蜀。诣祖问道。祖曰。提刑。少年曾读小艳诗否。有两句颇相近。频呼小玉元无事。祇要檀郎认得声。提刑应喏喏。祖曰。且子细。师适归侍立次。问曰。闻和尚举小艳诗。提刑会否。祖曰。他祇认得声。师曰。祇要檀郎认得声。他既认得声。为甚么却不是。祖曰。如何是祖师西来意。庭前柏树子聻。师忽有省。遽出。见鸡飞上栏干。鼓翅而鸣。复自谓曰。此岂不是声。遂袖香入室。通所得。呈偈曰。金鸭香销锦绣帏。笙歌丛里醉扶归。少年一段风流事。祇许佳人独自知。祖曰。佛祖大事。非小根劣器所能造诣。吾助汝喜。祖遍谓山中耆旧曰。我侍者参得禅也。由此所至推为上首。崇宁中。还里省亲。四众迓拜。成都帅翰林郭公知章。请开法六祖。更昭觉。政和间。谢事复出峡南游。时张无尽。寓荆南。以道学自居。少见推许。师舣舟谒之。剧谈华严旨要曰。华严现量境界。理事全真。初无假法。所以即一而万。了万为一。一复一。万复万。浩然莫穷。心佛众生。三无差别。卷舒自在。无碍圆融。此虽极则。终是无风匝匝之波。公于是不觉促榻。师遂问曰。到此与祖师西来意。为同为别。公曰。同矣。师曰。且得没交涉。公色为之愠。师曰。不见云门道。山河大地。无丝毫过患。犹是转句。直得不见一色。始是半提。更须知有向上全提时节。彼德山临济。岂非全提乎。公乃首肯。翌日复举事法界理法界。至理事无碍法界。师又问。此可说禅乎。公曰。正好说禅也。师笑曰。不然。正是法界量里在。盖法界量未灭。若到事事无碍法界。法界量灭。始好说禅。如何是佛干屎橛。如何是佛麻三斤。是故真净偈曰。事事无碍。如意自在。手把猪头。口诵净戒。趁出淫坊。来还酒债。十字街头。解开布袋。公曰。美哉之论。岂易得闻乎。于是。以师礼留。居碧岩复徙道林。枢密邓公子常。奏赐紫服师号。诏住金陵蒋山。学者无地以容。来补天宁万寿。上召见。褒宠甚渥。建炎初。又迁金山。适驾幸维扬入对。赐圆悟禅师。改云居。久之。复领昭觉。僧问。云门道须弥山意旨如何。师曰。推不向前。约不退后。曰未审还有过也无。师曰。坐却舌头。问法不孤起。仗境方生。提坐具曰。这个是境。那个是法。师曰。却被阇黎夺却枪。问古人道。楖栗横担不顾人。直入千峰万峰去。未审那里是他住处。师曰。腾蛇缠足。路布绕身。曰朝看云片片。暮听水潺潺。师曰。却须截断始得。曰此回不是梦。真个到庐山。师曰。高着眼。问猿抱子归青嶂后。鸟衘华落碧岩前。此是和尚旧时安身立命处。如何是道林境。师曰。寺门高开洞庭野。殿脚插入赤沙湖。曰如何是境中人。师曰僧宝。人人沧海珠。曰此是杜工部底。作么生是和尚底。师曰。且莫乱道。曰如何是夺人不夺境。师曰。山僧有眼不曾见。曰如何是夺境不夺人。师曰。阇黎问得自然亲。曰如何是人境俱夺。师曰。收。曰如何是人境俱不夺。师曰。放。问有句无句。如藤倚树。如何得透脱。师曰。倚天长剑逼人寒。曰祇如树倒藤枯。沩山为甚么呵呵大笑。师曰。爱他底着他底。曰忽被学人掀倒禅床。拗折拄杖。又作个甚么伎俩。师曰。也是贼过后张弓。问明历历。露堂堂。因甚么乾坤收不得。师曰。金刚手里八棱棒。曰忽然一唤便回。还当得活也无。师曰。鹙子目连无奈何。曰不落照。不落用。如何商量。师曰。放下云头。曰忽遇其中人时如何。师曰。骑佛殿出山门。曰万象不来渠独语。教谁招手上高峰。师曰。错下名言。上堂。通身是眼见不及。通身是耳闻不彻。通身是口说不着。通身是心鉴不出。直饶尽大地明得。无丝毫透漏。犹在半途。据令全提。且道。如何展演。域中日月纵横挂。一亘晴空万古春。上堂。山头鼓浪。井底扬尘。眼听似震雷霆。耳观如张锦绣。三百六十骨节。一一现无边妙身。八万四千毛端。头头彰宝王刹海。不是神通妙用。亦非法尔如然。苟能千眼顿开。直是十方坐断。且超然独脱一句。作么生道。试玉须经火。求珠不离泥。上堂。本来无形段。那复有唇觜。特地广称扬。替他说道理。且道。他是阿谁。上堂。十五日已前。千牛拽不回。十五日已后。俊鹘趁不及。正当十五日。天平地平。同明同暗。大千沙界。不出当处。可以含吐十虚。进一步。超越不可。说香水海。退一步。坐断千里万里白云。不进不退。莫道阇黎。老僧也无开口处。举拂子曰。正当恁么时如何。有时拈在千峰上。划断秋云不放高。上堂。十方同聚会。本来身不昧。个个学无为。顶上用钳锤。此是选佛场。深广莫能量。心空及第归。利剑不如锥。庞居士。舌拄梵天。口包四海。有时将一茎草。作丈六金身。有时将丈六金身。作一茎草。甚是奇特。虽然如此。要且不曾动着向上关。且如何是向上关。铸印筑高坛。上堂。有句无句。超宗越格。如藤倚树。银山铁壁。及至树倒藤枯。多少人失却鼻孔。直饶收拾得来。已是千里万里。祇如未有恁么消息时如何。还透得么。风暖鸟声碎。日高华影重。上堂。第一句荐得。祖师乞命。第二句荐得。人天胆落。第三句荐得。虎口横身。不是循途守辙。亦非革辙移途。透得则六臂三头。未透。亦人间天上。且三句外。一句作么生道。生涯祇在丝纶上。明月扁舟泛五湖。示众云。一言截断。千圣消声。一剑当头。横尸万里。所以道。有时句到意不到。有时意到句不到。句能刬意。意能刬句。意句交驰。衲僧巴鼻。若能恁么转去。青天也须吃棒。且道。凭个甚么。可怜无限弄潮人。毕竟还落潮中死。示众云。万仞崖头撒手。要须其人。千钧之弩发机。岂为鼷鼠。云门睦州。当面蹉过。德山临济。诳呼闾阎。自余立境立机。作窠作窟。故是灭胡种族。且独脱一句。作么生道。万缘迁变浑闲事。五月山房冷似冰。绍兴五年八月己酉示微恙。趺坐书偈遗众。投笔而逝。茶毗。舌齿不坏。设利五色无数。塔于昭觉寺之侧。谥真觉禅师。

　　舒州太平慧勤佛鉴禅师

　　本郡汪氏子。丱岁。师广教圆深。试所习得度。每以唯此一事实余二则非真味之。有省。乃遍参名宿。往来五祖之门有年。恚祖不为印据。与圆悟相继而去。及悟归五祖方丈彻证。而师忽至。意欲他迈。悟勉令挂搭。且曰。某与兄相别始月余。比旧相见时如何。师曰。我所疑者此也。遂参堂。一日闻祖与僧问赵州。如何是和尚家风。州曰。老僧耳聋。高声问将来。僧再问。州曰。你问我家风。我却识你家风了也。师即大豁所疑曰。乞和尚指示极则。祖曰。森罗及万象。一法之所印。师展拜。祖令主翰墨。后同圆悟语话次。举东寺问仰山镇海明珠因缘。至无理可伸处。圆悟征曰。既云收得逮索此珠。又道。无言可对。无理可伸。师不能加答。明日谓悟曰。东寺祇索一颗珠。仰山当下倾出一栲栳。悟深肯之。乃告之曰。老兄更宜亲近老和尚去。师一日造方丈。未及语。被祖诟骂。懡㦬而退。归寮闭门打睡。恨祖不已。悟已密知。即往扣门。师曰。谁。悟曰。我。师即开门。悟问。你见老和尚如何。师曰。我本不去。被你赚累。我遭这老汉诟骂。悟呵呵大笑曰。你记得前日下底语么。师曰。是甚么语。悟曰。你又道。东寺祗索一颗。仰山倾出一栲栳。师当下释然。悟遂领师。同上方丈。祖才见。遽曰。勤兄。且喜大事了毕。明年命师为第一座。会太平灵源赴黄龙。其席既虚。源荐师于舒守孙鼎臣。遂命补处。五祖付法衣。师受而捧。以示众曰。昔释迦文佛。以丈六金襕袈裟。披千尺弥勒佛身。佛身不长。袈裟不短。会么。即此样无他样。自是法道大播。政和初。诏住东都智海。五年乞归。得旨居蒋山。枢密邓公子常。奏赐徽号椹服。僧问。如何是祖师西来意。师曰。吃醋知酸。吃盐知咸。曰弓折箭尽时如何。师曰。一场懡㦬。问不与万法为侣者。是甚么人。师曰。拶破露柱。曰归乡无路时如何。师曰。王程有限。曰前三三。后三三。又作么生。师曰。六六三十六。问承闻和尚亲见五祖。是否。师曰。铁牛啮碎黄金草。曰恁么则亲见五祖也。师曰。我与你有甚冤仇。曰祇如达磨见武帝。意旨如何。师曰。胡言易辩。汉语难明。曰为甚栖栖暗渡江。师曰。因风借便。问如何是主中宾。师曰。进前退后愁杀人。曰如何是宾中主。师曰。真实之言成妄语。如何是宾中宾。师曰。夫子游行厄在陈。曰如何是主中主。师曰。终日同行非伴侣。曰宾主已蒙师指示。向上宗乘事若何。师曰。大斧斫了手摩挲。问即心即佛即不问。非心非佛事如何。师曰。昨日有僧问。老僧不对。曰未审。与即心即佛。相去多少。师曰。近则千里万里。远则不隔丝毫。曰忽被学人截断两头。归家稳坐。又作么生。师曰。你家在甚么处。曰大千沙界内。一个自由身。师曰。未到家在更道。曰学人到这里。直得东西不辨。南北不分去也。师曰。未为分外。上堂。至道无难。唯嫌拣择。桃华红李华白。谁道融融只一色。燕子语黄莺鸣。谁道关关只一声。不透祖师关捩子。空认山河作眼睛。上堂。日日日西沉。日日日东上。若欲学菩提。掷下拄杖曰。但看此模样。五祖周祥。上堂。去年今日时。红炉片雪飞。今日去年时。曹娥读夜碑。末后一句子。佛眼莫能窥。白莲峰顶上。红日绕须弥。鸟啄珊瑚树。鲸吞离水犀。大平家业在。千古袭杨岐。上堂。横拄杖曰。先照后用。竖起曰。先用后照。倒转曰。照用同时。卓一下曰。照用不同时。汝等诸人。被拄杖一口吞尽了也。自是你不觉。若向这里。道得转身句。免见一场气闷。其或未然。老僧今日失利。上堂。金乌急玉兔速。急急流光七月十。无穷游子不归家。纵归只在门前立。门前立。把手牵伊不肯入。万里看看寸草无。残华落地无人拾。无人拾。一回雨过一回湿。上堂。世尊有密语。迦叶不覆藏。乃曰。你寻常说黄道黑。评品古今。岂不是密语。你寻常折旋俯仰。拈匙把箸。祇揖万福。是覆藏不覆藏。忽然瞥地去。也不可知。要会么。世尊有密语。冬到寒食一百五。迦叶不覆藏。水泄不通已露赃。灵利衲僧如会得。一重雪上一重霜。上堂。十五日已前事。锦上铺华。十五日已后事。如海一沤发。正当十五日。大似一尺镜。照千里之像。虽则真空绝迹。其奈海印发光。任他露柱开华。说甚佛面百丑。何故。到头霜夜月。任运落前溪。上堂。举僧问赵州。如何是不迁义。州以手作流水势。其僧有省。又僧问法眼。不取于相。如如不动。如何是不取于相。见于如如不动。眼曰。日出东方夜落西。其僧亦有省。若也于此见得。方知道。旋岚偃岳。本来常静。江河兢注。元自不流。其或未然。不免更为饶舌。天左旋地右转。古往今来经几遍。金乌飞玉兔走。才方出海门。又落青山后。江河波渺渺。淮济浪悠悠。直人沧溟昼夜流。遂高声曰。诸禅德。还见如如不动么。师室中。以木骰子六只。面面皆书么字。僧才入。师掷曰。会么。僧拟不拟。师即打出。七年九月八日上堂。祖师心印。状似铁牛之机。去即印住。住即印破。直饶不去不住。亦未是衲僧行履处。且作么生是衲僧行履处。待十月前后。为诸人注破。至后月八日。沐浴更衣端坐。手写数书。别故旧。停笔而化。阇维。收灵骨设利。塔于本山。

　　舒州龙门清远佛眼禅师

　　临邛李氏子。严正寡言。十四圆具。依毗尼究其说。因读法华经。至是法非思量分别之所能解。持以问讲师。讲师莫能答。师叹曰。义学名相。非所以了生死大事。遂卷衣南游。造舒州太平演禅师法席。因丐于庐州。偶雨。足跌仆地。烦懑间。闻二人交相恶骂。谏者曰。你犹自烦恼在。师于言下有省。及归凡有所问。演即曰。我不如你。你自会得好。或曰。我不会。我不如你。师愈疑。遂咨决于元礼首座。礼乃以手引师之耳。绕围炉数匝。且行且语曰。你自会得好。师曰。有冀开发。乃尔相戏耶。礼曰。你他后悟去。方知今日曲折耳。太平将迁海会。师慨然曰。吾持钵方归。复参。随往一荒院。安能究决己事耶。遂作偈告辞。之蒋山坐夏。邂逅灵源禅师。日益厚善。从容言话间。师曰。比见都下一尊宿。语句似有缘。灵源曰。演公天下第一等宗师。何故舍而事远游。所谓有缘者。盖知解之师。与公初心相应耳。师从所勉。径趋海会。后命典谒。适寒夜孤坐。拨炉见火一豆许。恍然自喜曰。深深拨有些子。平生事只如此。遽起阅几上传灯录。至破灶堕因缘。忽大悟。作偈曰。刀刀林鸟啼。披衣终夜坐。拨火悟平生。穷神归破堕。事皎人自迷。曲淡谁能和。念之永不忘。门开少人过。圆悟因诣其寮。举青林般土话验之。且谓。古今无人出得。你如何会。师曰。也有甚难。悟曰。祇如他道。铁轮天子。寰中旨。意作么生。师曰。我道。帝释宫中放赦书。悟退语人曰。且喜远兄便有活人句也。自是隐居四面大中庵。属天下一新崇宁万寿寺。舒守王公涣之。命师开法。次补龙门。道望尤振。后迁和之褒禅。枢密邓公洵武。奏赐师号紫衣。上堂。台山路上。过客全稀。破灶堂前。感恩无地。雪埋庭柏。冰锁偃溪。虽在南方火炉头。不入他家齑瓮里。看看。腊月三十日便是。孟春犹寒。你等诸人。各须努力向前。切忌自生退屈。上堂。卓拄杖曰。圆明了知。不由心念。抵死要道。堕坑落堑。毕竟如何。乃倚拄杖下座。上堂。泡幻同无碍。如何不了悟。眼里瞳人吹叫子。达法在其中。非今亦非古。六只骰子满盆红。大众。时人为甚么。坐地看杨州。钵盂着柄新翻样。牛上骑牛笑杀人。上堂。赵州不见南泉。山僧不识五祖。甜瓜彻蒂甜。苦瓠连根苦。上堂。一叶落天下春。无路寻思笑杀人。下是天上是地。此言不入时流意。南作北东作西。动而止喜而悲。蛇头蝎尾一试之。猛虎口里活雀儿。是何言。归堂去。上堂。千说万说。不如亲面一见。纵不说亦自分明。王子宝刀喻。众盲摸象喻。禅学中。隔江招手事。望州亭相见事。迥绝无人处事。深山岩崖处事。此皆亲面而见之。不在说也。上堂。苏武牧羊。辱而不屈。李陵望汉。乐以忘归。是在外国在本国。佛诸弟子中。有者双足越坑。有者聆筝起舞。有者身埋粪壤。有者呵骂河神。是习气。是妙用。至于擎叉打地。竖拂敲床。睦州一向闭门。鲁祖终年面壁。是为人。是不为人。信知。一切凡夫。埋没宝藏。殊不丈夫。诸人。何不摆柁张帆。抛江过岸。休更钉桩摇橹。何日到家。既作曹溪人。又是家里汉还见家里事么。僧问。劫火洞然。大千俱坏。未审这个坏不坏。师曰。黑漆桶里黄金色。问道远乎哉。触事而真。如何是道。师曰。顶上八尺五。曰此理如何。师曰。方圆七八寸。问劫火威音前。别是一壶天。御楼前射猎。不是刈茆田。提起坐具曰。这个唤作甚么。师曰。正是刈茆田。僧便喝。师曰。犹作主在。问僧。孤灯独照时如何。僧无对。师代曰。露柱证明。师闻开静板声。乃曰。据款结案。师尝题语于龙门延寿壁间曰。佛许有病者当疗治。容有将息所也。禅林凡有数名。或曰涅槃。见法身常住。了法不坐也。或曰省行。知此违缘。皆从行苦也。或曰延寿。欲得慧命。扶持色身也。其实使人了生死处也。多见少觉微恙。便入此堂。不强支吾。便有补益。及乎久病思念乡闾。不善退思灭除苦本。先圣云。病者众生之良药。若善服食。无不瘥者也。宣和初。以病辞归蒋山之东堂。二年书云前一日。饭食讫趺坐。谓其徒曰。诸方老宿。临终必留偈辞世。世可辞耶。且将安往。乃合掌怡然趋寂。门人函骨归龙门。塔于灵光台侧。

　　潭州开福道宁禅师

　　歙溪汪氏子。壮为道人。于崇果寺执浴。一日将濯足。偶诵金刚经。至于此章句能生信心以此为实。遂忘所知。忽垂足沸汤中。发明己见。后祝发蒋山。依雪窦老良禅师。逾一年。遍历丛林。参诸名宿。晚至白莲。闻五祖小参。举忠国师古佛净瓶。赵州狗子无佛性话。顿彻法源。大观中。潭帅席公震。请住开福。衲子景从。浴佛上堂。未离兜率。已降王宫。未出母胎。度人已毕。诸禅德。日日日从东畔出。朝朝鸡向五更啼。虽然不是桃华洞。春至桃华亦满溪。又道。毗蓝园内。右胁降生。七步周行。四方目顾。天上天下。唯我独尊。大似贪观天上月。失却手中珠。还知落处么。若知落处。方为孝子顺孙。苟或未然。不免重下注脚。良久曰。天生伎俩能奇怪。末上输他弄一场。示众云。秋日耀长空。秋江浸虚碧。伤嗟门外人。处处寻弥勒。蓦路忽抬头。相逢不相识。诸禅德。既是相逢。为甚么却不相识。剪尽霜前竹。临溪不化龙。上堂。遍界不曾藏。通身无影像。相逢莫讶太愚痴。旷劫至今无伎俩。无伎俩少人知。大抵还他肌骨好。何须临镜𦘕蛾眉。上堂。摩竭正令。未免崎岖。少室垂慈。早伤风骨。腰囊挈锡。孤负平生。炼行灰心。递相钝置。争似春雨晴春山青。白云三片四片。黄鸟一声两声。千眼大悲看不足。王维虽巧画难成。直饶便恁么。犹自涉途程。且不涉途程一句。作么生道。人从汴州来。不得东京信。僧问。莲华未出水时如何。师曰。人天合掌。曰出水后如何。师曰。不碍往来看。问如何是句到意不到。师曰。瑞草本无根。信手拈来用。曰如何是意到句不到。师曰。领取钩头意。莫认定盘星。曰如何是意句俱到。师曰。大悲不展手。通身是眼睛。曰如何是意句俱不到。师曰。君向潇湘我向秦。政和三年十一月四日。净发沐浴。次日斋罢。小参。勉众行道。辞语诚切。期初七示寂。至日酉时。跏趺而逝。阇维。获设利五色。归藏于塔。

　　彭州大随南堂元静禅师(后名道兴)

　　阆之玉山大儒赵公约仲之子也。十岁病甚。每祷之感异梦。舍令出家。师成都大慈宝生院宗裔。元祐三年。通经得度。留讲聚有年。而南下。首参永安恩禅师。于临济三顿棒话发明。次依诸名宿。无有当意者。闻五祖机峻。欲抑之。遂谒祖。祖乃曰。我此间不比诸方。凡于室中。不要汝进前退后。竖指擎拳。绕禅床作女人拜。提起坐具。千般伎俩。祇要你一言下谛当。便是汝见处。师茫然。退参三载。一日入室罢。祖谓曰。子所下语。已得十分。试更与我说看。师即剖而陈之。祖曰。说亦说得十分。更与我断看。师随所问而判之。师曰。好即好。祇是未曾得老僧说话在。斋后可来祖师塔所。与汝一一按过始得。及至彼。祖便以即心即佛。非心非佛。睦州担板汉。南泉斩猫儿。赵州狗子无佛性有佛性之语编辟之。其所对了无凝滞。至子胡狗话。祖遽转面曰。不是。师曰。不是却如何。祖曰。此不是。则和前面皆不是。师曰。望和尚慈悲指示。祖曰。看他道。子胡有一狗。上取人头。中取人腰。下取人脚。入门者好看。才见僧入门。便道。看狗。向子胡道看狗处。下一转语。教子胡结舌。老僧钤口。便是你了当处。次日入室。师默启其说。祖笑曰。不道你不是。千了百当底人。此语祇似先师下底语。师曰。某何人。得似端和尚。祖曰。不然。老僧虽承嗣他。谓他语拙。盖祇用远录公手段。接人故也。如老僧共远录公。便与百丈黄檗南泉赵州辈。把手共行。才见语拙即不堪。师以为不然。乃曳杖渡江。适大水泛涨。因留四祖。侪辈挽其归。又二年。祖方许可。尝商略古今次。执师手曰。得汝说须是吾举。得汝举须是吾说。而今而后。佛祖秘要。诸方关键。无逃子掌握矣。遂创南堂以居之。于是名冠寰海。成都帅席公旦。请开法嘉祐。未几。徙昭觉。迁能仁及大随。上堂。君王了了。将帅惺惺。一回得胜。六国平宁。上堂。举临济参黄檗之语。白云端和尚颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流。师曰。大随即不然。行年七十老躘蹱。眼目精明耳不聋。忽地有人欺负我。一拳打倒过关东。上堂。问答已。乃曰。有祖已来。时人错会。祇将言句。以为禅道。殊不知。道本无体。因体而得名。道本无名。因名而立号。祇如适来上座。才恁么出来。便恁么归众。且道。具眼不具眼。若道具眼。才恁么出来。眼在甚么处。若道不具眼。争合便恁么去。诸仁者。于此见得倜傥分明。则知二祖礼拜依位而立。真得其髓。祇这些子。是三世诸佛命根。六代祖师命脉。天下老和尚安身立命处。虽然如是。须是亲到始得。上堂。自己田园任运耕。祖宗基业力须争。悟须千圣头边坐。用向三涂底下行。僧问。祖师心印。请师直指。师曰。你闻热么。曰闻。师曰。且不闻寒。曰和尚还闻热否。师曰。不闻。曰为甚么不闻。师摇扇曰。为我有这个。问如何是夺人不夺境。师曰。活捉魔王鼻孔穿。曰如何是夺境不夺人。师曰。中心树子属吾曹。曰如何是人境两俱夺。师曰。一钓三山连六鳌。曰如何是人境俱不夺。师曰。白日骑牛穿市过。问莲华未出水时如何。师曰。好。曰出水后如何。师曰。好。曰如何是莲华。师曰。好。僧礼拜。师曰。与他三个好。万事一时休。问藏天下于天下即不问。乃举拳曰。祇如这个作么生藏。师曰。有甚么难。曰且作么生藏。师曰。衫袖里。曰未审如何是纪纲佛法底人。师曰。不可是鬼。曰。忽遇杀佛杀祖底来。又作么生支遣。师曰。老僧有眼不曾见。问学人乍入丛林。乞师指示。师曰。吃粥吃饭。莫教放在脑后。曰终日吃时未尝吃。师曰。负心衲子。不识好恶。问劫火洞然。大千俱坏。未审。这个坏也无。师曰。阿谁教你恁么问。僧进前鞠躬曰。不审。师曰。是坏不坏。僧无语。问如何是山里禅。师曰。庭前嫩竹先生笋。涧下枯松长老枝。曰如何是市里禅。师曰。六街钟鼓韵冬冬。即处铺金世界中。曰如何是村里禅。师曰。贼盗消亡蚕麦熟。讴歌鼓舞乐升平。问如何是诸佛出身处。师曰。问得甚当。曰便恁么去时如何。师曰。答得更奇。问因山见水。见水忘山。山水俱忘。理归何所。师曰。山僧坐却舌头。天地黯黑。有一老宿垂语云。十字街头。起一间茅厮。祇是不许人屙。僧举以扣师。师曰。是你先屙了。更教甚么人屙。宿闻焚香。遥望大随。再拜谢之。绍兴乙卯秋七月大雨雪。山中有异象。师曰。吾期至矣。十七日别郡守。以次越三日。示少恙于天彭。二十四夜。谓侍僧曰。天晓无月时如何。僧无对。师曰。倒教我与汝下火始得。翌日还堋口廨院。留遗诫。蜕然示寂。门弟子奉全身归。烟雾四合。猿鸟悲鸣。茶毗。异香遍野。舌本如故。设利五色者。不可计。瘗于定光塔之西。后住天童天目文礼。作师画像赞。可补行实之缺。因并录此。赞曰。东山一会人。唯他不唧𠺕。别处着闲房。丛林难讲究。邡水潭蛇出惊人。钝铁锅鸡啼白昼。杂剧打来。全火祇候。晚岁放疏慵。却与俗和同。勤巴子使人勘验。掷香贴便显家风。定光无佛。枉费罗笼。临行摇铎向虚空。那知丧尽白云宗。

　　汉州无为宗泰禅师

　　涪城人。自出关遍游丛社。至五祖。告香日。祖举赵州洗钵盂话。俾参。洎入室。举此话问师。你道。赵州向伊道甚么。这僧便悟去。师曰。洗钵盂去聻。祖曰。你祇知路上事。不知路上滋味。师曰。既知路上事。路上有甚滋味。祖曰。你不知耶。又问你。曾游浙否。师曰。未也。祖曰。你未悟在。师自此凡五年不能对。祖一日升堂顾众曰。八十翁翁辊绣毬。便下座。师欣然出众曰。和尚试辊一辊看。祖以手作打仗鼓势。操蜀音。唱绵州巴歌曰。豆子山打瓦鼓。杨平山撒白雨。白雨。下取龙女。织得绢二丈五。一半属罗江。一半属玄武。师闻大悟。掩祖口曰。祇消唱到这里。祖大笑而归。师后还蜀。四众请开法无为。迁正法。上堂。此一大事因缘。自从世尊拈华。迦叶微笑。世尊曰。吾有正法眼藏。分付摩诃大迦叶。以后灯灯相续。祖祖相传。迄至于今。绵绵不坠。直得遍地生华。故号涅槃妙心。亦曰本心。亦曰本性。亦曰本来面目。亦曰第一义谛。亦曰烁迦罗眼。亦曰摩诃大般若。在男曰男。在女曰女。汝等诸人。但自悟去。这般尽是闲言语。遂拈起拂子曰。会了唤作禅。未悟果然难难难。目前隔个须弥山。悟了易易易。信口道来无不是。僧问。如何是佛。师曰。阿谁教你恁么问。僧拟议。师曰。了。

　　蕲州五祖表自禅师

　　怀安人也。初依祖最久。未有省。时圆悟为座元。师往请益。悟曰。兄有疑处。试语我。师遂举德山小参不答话。问话者三十棒。悟曰。礼拜着。我作得你师。举话尚不会。师作礼竟。悟令再举前话。师曰。德山小参不答话。悟掩其口曰。但恁么看。师出扬声曰。屈屈。岂有公案。祇教人看一句底道理。有僧谓师曰。兄不可如此说。首座须有方便。因静坐体究。及旬顿释所疑。诣悟礼谢。悟曰。兄始知吾不汝欺。又诣方丈。祖迎笑。自尔。日深玄奥。祖将归寂。遗言郡守。守命嗣其席。衲子四至不可遏。师榜侍者门曰。东山有三句。若人道得即挂搭。衲子皆披靡。一日有僧。𢹂坐具径造丈室。谓师曰。某甲道不得。祇要挂搭。师大喜。呼维那。于明窗下安排。上堂。世尊拈华。迦叶微笑。时人祇知拈华微笑。要且不识世尊。僧问。如何是祖师西来意。师曰。荆棘林中舞柘枝。曰如何是佛。师曰。新生孩子掷金盆。

　　靳州龙华道初禅师

　　梓之马氏子。为祖侍者有年。住龙华日。上堂曰。鸡见便斗。犬见便咬。殿上鸱吻。终日相对。为甚么却不瞋。便下座。师机辩峻捷。门人罔知造诣。一日谓众曰。昨日离城市。白云空往还。松风清耳目。端的胜人间。召众曰。此是先师末后句。有顷。脱然而逝。

　　嘉州九顶清素禅师

　　本郡郭氏子。于乾明寺剃染。遍扣禅扄。晚谒五祖。闻举首山答西来意语。倏然契悟。述偈曰。颠倒颠。颠倒颠。新妇骑驴阿家牵。便恁么太无端。回头不觉布衫穿。祖见乃问。百丈野狐话。又作么生。师曰。来说是非者。便是是非人。祖大悦。久之辞归。住清溪。次迁九顶。太守吕公来。瞻大像问曰。既是大像。因甚么肩负两楹。师曰。船上无散工。至阁下睹观音像。又问。弥勒化境。观音何来。师曰。家富小儿娇。守乃礼敬。勤老宿至。师问。舞剑当咽时如何。曰伏惟尚飨。师诟曰。老贼死去。你问我。勤理前语问之。师叉手揖曰。拽破。绍兴乙卯四月二十四日得微疾。书偈遗众曰。木人备舟。铁人备马。丙丁童子稳稳登。喝散白云归去也。竟尔趋寂。

　　元礼首座

　　闽人也。受业焦山。初参演和尚于白云。凡入室。必谓曰。衲僧家明取缁素好。师疑之不已。一日演升堂。举首山新妇骑驴阿家牵语。乃曰。诸人要会么。莫问新妇。阿家免烦。路上波吒。遇饭即饭。遇茶即茶。同门出入。宿世冤家。师于言下豁如。且曰。今日缁素明矣。二年。演迁席祖山。命分座不就。演归寂。即他往。崇宁间。再到五祖。僧问。五祖迁化。向甚么处去。师曰。有眼无耳朵。六月火边坐。曰意旨如何。师曰。家贫犹自可。路贫愁杀人。或问。金刚经云。一切善法。如何是法。师曰。上是天下是地。中间坐底坐。立底立。唤甚么作善法。僧无对。师便打。后终于四明之瑞岩。

　　普融知藏

　　福州人也。至五祖。入室次。祖举倩女离魂话问之。有契。呈偈曰。二女合为一媳妇。机轮截断难回互。从来往返绝踪由。行人莫问来时路。凡有乡僧来谒。则发闽音诵俚语曰。书头教娘勤作息。书尾教娘莫瞌睡。且道。中间说个甚么。僧拟对。师即推出。

　　法閦上座

　　久依五祖。未有所入。一日造室。祖问。不与万法为侣者。是甚么人。曰法閦即不然。祖以手指曰。住住。法閦即不然作么生。师于是启悟。后至东林宣密度禅师席下。见其得平实之旨。一日拈华绕度禅床一匝。背手插香炉中曰。和尚且道。意作么生。度屡下语皆不契。逾两月遂问师。令试说之。师曰。某祇将华插香炉中。和尚自疑。有甚么事来。

　　云盖本禅师法嗣

　　潭州南岳承天院自贤禅师

　　僧问。大众已集。仰听雷音。猊座既登。请师剖露。师曰。刹竿头上翻筋斗。曰恁么则岳麓山前祥雾起。祝融峰下瑞云生。师曰。紫罗帐里璨真珠。上堂。拈拄杖曰。不是心。不是佛。不是物。击禅床一下曰。与君打破精灵窟。簸土扬尘无处寻。千山万山空突兀。复击一下曰。归堂去。参。上堂。一身高隐惟南岳。自笑孤云未是闲。松下水边端坐者。也应随例说居山。咄。上堂。五更残月落。天晓白云飞。分明目前事。不是目前机。既是目前事。为甚么不是目前机。良久曰。欲言言不及。林下却商量。

　　琅邪起禅师法嗣

　　俞道婆

　　金陵人也。市油糍为业。常随众参问琅邪。邪以临济无位真人话示之。一日闻丐者唱莲华乐云。不因柳毅传书信。何缘得到洞庭湖。忽大悟。以糍盘投地。夫傍睨曰。你颠邪。婆掌曰。非汝境界。往见琅邪。邪望之。知其造诣问。那个是无位真人。婆应声曰。有一无位人。六臂三头。努力瞋。一擘华山分两路。万年流水不知春。由是。声名蔼着。凡有僧至则曰。儿儿。僧拟议。即掩门。佛灯珣禅师往勘之。婆见如前所问。珣曰。爷在甚么处。婆转身拜露柱。珣即踏倒曰。将谓有多少奇特。便出。婆蹶起曰。儿儿来。惜你则个。珣竟不顾。安首座至。婆问。甚处来。安曰。德山。婆曰。德山泰乃老婆儿子。安曰。婆是甚人儿子。婆曰。被上座一问。直得立地放尿。婆尝颂马祖不安因缘曰。日面月面。虚空闪电。虽然截断天下衲僧舌头。分明祇道得一半。

　　南岳下十五世

　　昭觉勤禅师法嗣

　　临安府径山宗杲大慧普觉禅师

　　宣城奚氏子。夙有英气。年十二入乡校。一日因与同窗戏。以砚投之。误中先生帽。偿金而归。曰大丈夫。读世间书。曷若究出世法。即诣东山慧云院。事慧齐。年十七。剃发具毗尼。偶阅古云门录。恍若旧习。往依广教珵禅师。弃游四方。从曹洞诸老宿。既得其说。去登宝峰。谒湛堂准禅师。堂一见异之。俾侍巾裓。指以入道捷径。师横机无所让。堂诃曰。汝曾未悟。病在意识。领解则为所知障。堂疾革。嘱师曰。吾去后。当见川勤。必能尽子机用。(勤即圆悟)堂卒。师趋谒无尽居士。求堂塔铭。无尽。门庭高少许可。与师一言相契。下榻延之。名师庵曰妙喜。洎后再谒。且嘱令见圆悟。师至天宁。一日闻悟升堂举僧问云门。如何是诸佛出身处。门曰。东山水上行。若是天宁即不然。忽有人问。如何是诸佛出身处。只向他道。熏风自南来。殿阁生微凉。师于言下。忽然前后际断。虽然。动相不生。却坐在净裸裸处。悟谓曰。也不易。你得到这田地。可惜死了。不能得活。不疑言句。是为大病。不见道。悬崖撒手。自肯承当。绝后再苏。欺君不得。须信有这个道理。遂令居择木堂。为不𨤲。务侍者日。同士大夫入室。(择木。乃朝士止息处)悟。每举有句无句如藤倚树问之。师才开口。悟便曰。不是不是。经半载。遂问悟曰。闻和尚当时在五祖。曾问这话。不知五祖道甚么。悟笑而不答。师曰。和尚当时须对众问。如今说亦何妨。悟不得已。谓曰。我问有句无句如藤倚树意旨如何。祖曰。描也描不成。画也画不就。又问树倒藤枯时如何。祖曰。相随来也。师当下释然曰。我会也。悟遂举数因缘诘之。师酬对无滞。悟曰。始知吾不汝欺。遂着临济正宗记付之。俾掌记室。未几。令分座。室中握竹篦。以验学者。丛林浩然归重。名振京师。右丞相吕公舜徒。奏赐紫衣佛日之号。会女真之变。其酋。欲取禅僧十数人。师在选。得免趋吴。虎丘度夏。因阅华严。至菩萨登第七地证无生法忍。洞晓向所请问湛堂。殃崛摩罗。持钵至产妇家因缘。时圆悟诏住云居。师往省觐。至山次日。即请为第一座。时会中多龙象。以圆悟久虚座元。俟师之来。颇有不平之心。及冬至秉拂。昭觉元禅师出众问云。眉间挂剑时如何。师曰。血溅梵天。圆悟于座下以手约云。住住。问得极好。答得更奇。元乃归众。丛林由是改观。圆悟归蜀。师于云居山后古云门旧址。创庵以居。学者云集。久之。入闽结茅于长乐。洋屿从之。得法者十有三人。又徙小溪云门庵。后应张丞相魏公浚径山之命。开堂日。僧问。人天普集。选佛场开。祖令当行。如何举唱。师云。钝鸟逆风飞。曰遍界且无寻觅处。分明一点座中圆。师曰。人间无水不朝东。复有僧竞出。师约住云。假使大地尽末为尘。一一尘有一口。一一口具无碍广长舌相。一一舌相。出无量差别音声。一一音声。发无量差别言词。一一言词。有无量差别妙义。如上尘数衲僧。各各具如是口。如是舌。如是音声。如是言词。如是妙义。同时致百千问难。问问各别。不消长老咳𠻳一声。一时答了。乘时于其中间。作无量无边广大佛事。一一佛事。周遍法界。所谓一毛现神变。一切佛同说经。于无量劫。不得其边际。便恁么去。闹热门庭。即得正眼观来。正是业识茫茫。无本可据。祖师门下。一点也用不着。况复勾章棘句。展弄词锋。非唯埋没从上宗乘。亦乃笑破衲僧鼻孔。所以道。毫厘系念。三涂业因。瞥尔情生。万劫羁锁。圣名凡号。尽是虚声。殊相劣形。皆为幻色。汝欲求之。得无累乎。及其厌之。又成大患。看他先圣恁么告报。如国家兵器。岂得已而用之。本分事上。亦无这个消息。山僧今日如斯举唱。大似无梦说梦。好肉剜疮。检点将来。合吃拄杖。只今莫有下得毒手者么。若有堪报不报之恩。共助无为之化。如无倒行此令去也。蓦拈拄杖云。横按镆鎁全正令。太平寰宇斩痴顽。卓拄杖。喝一喝。便下座。道法之盛。冠于一时。众二千余。皆诸方俊乂。侍郎张公九成。亦从之游。洒然契悟。一日因议及朝政。与师连祸。绍兴辛酉五月。毁衣牒屏居衡阳。乃裒先德机语。间与拈提。离为三帙。目曰正法眼藏。凡十年。移居梅阳。又五年。高宗皇帝。特恩放还。明年春。复僧伽梨。四方虚席。以邀率。不就。后奉朝命。居育王。逾年有旨改径山。道俗歆慕如初。孝宗皇帝。为普安郡王时。遣内都监。入山谒师。师作偈为献。及在建邸。复遣内知客。诣山供五百应真。请师说法。祝延圣寿。亲书妙喜庵三字。并制赞。宠寄之。上堂。欲识佛性义。当观时节因缘。时节若至。其理自彰。举起拂子曰。还见么。击禅床曰。还闻么。闻见分明。是个甚么。若向这里提得去。皇恩佛恩。一时报足。其或未然。径山打葛藤去也。复举起拂子曰。看看。无量寿世尊。在径山拂子头上。放大光明。照不可说不可说又不可说佛刹。微尘数世界中。转大法轮。作无量无边广大佛事。其中若凡若圣。若正若邪。若草若木。有情无情。遇斯光者。皆获无上正等菩提。所以诸佛。于此得之。具一切种智。诸大菩萨。于此得之。成就诸波罗蜜。辟支独觉。于此得之。出无佛世。现神通光明。诸声闻众。洎夜来迎请。五百阿罗汉。于此得之。得八解脱。具六神通。天人于此得之。增长十善。修罗于此得之。除其憍慢。地狱于此得之。顿超十地。饿鬼傍生。及四生九类。一切有情。于此得之。随其根性。各得受用。无量寿世尊。放大光明。作诸佛事已竟。然后以四大海水。灌弥勒世尊顶。与授阿耨多罗三藐三菩提记。当于补处。作大佛事。无量寿世尊。有如是神通。有如是自在。有如是威神。到这里还有知恩报恩者么。若有出来。与径山相见。为汝证明。如无。听取一颂。十方法界至人口。法界所有即其舌。祇凭此口与舌头。祝吾君寿无间歇。亿万斯年注福源。如海滉漾永不竭。师子窟内产狻猊。鸑鷟定出丹山穴。为瑞为祥遍九垓。草木昆虫尽欢悦。稽首不可思议事。喻若众星拱明月。故今宣畅妙伽陀。第一义中真实说。上堂。祖师道。一心不生。万法无咎。无咎无法。不生不心。能随境灭。境逐能沈。境由能境。能由境能。大小祖师。却作座主见解。径山即不然。眼不自见。刀不自割。吃饭济饥。饮水定渴。临济德山特地迷。枉费精神施棒喝。除却棒。拈却喝。孟八郎汉。如何止遏。上堂。拈拄杖卓一下。喝一喝曰。德山棒。临济喝。今日为君重拈掇。天何高地何阔。休向粪扫堆上。更添搕𢶍。换却骨。洗却肠。径山退身三步。许你诸人商量。且道。作么生商量。掷下拄杖。喝一喝曰。红粉易成端正女。无钱难作好儿郎。上堂。正月十四十五。双径椎锣打鼓。要识祖意西来。看取村歌社舞。上堂。久雨不曾晴。豁开天地清。祖师门下事。何用更施呈。上堂。举圆通秀禅师示众曰。少林九年冷坐。刚被神光觑破。如今玉石难分。祇得麻缠纸裹。这一个。那一个。更一个。若是明眼人。何须重说破。径山今日不免狗尾续貂也。有些子老胡九年话堕。可惜当时放过。致令默照之徒。鬼窟长年打坐。这一个。那一个。更一个。虽然。苦口叮咛。却似树头风过。结夏上堂。文殊三处安居。志公不是闲和尚。迦叶欲行正令。未免眼前见鬼。且道。径山门下。今日事作么生。下座后。大家触礼三拜。上堂。僧问。有么有么。庵主。竖起拳头。还端的也无。师便下座归方丈。上堂。水底泥牛嚼生铁。憍梵钵提咬着舌。海神怒把珊瑚鞭。须弥灯王痛不彻。上堂。才方八月中秋。又是九月十五。卓拄杖曰。唯有这个不迁。掷拄杖曰。一众耳闻目睹。圆悟禅师忌。师拈香曰。这个尊慈。平昔强项。气压诸方。逞过头底颟顸。用格外底儱侗。自言。我以木槵子。换天下人眼睛。殊不知。被不孝之子。将断贯索。穿却鼻孔。索头既在径山手里。要教伊生。也由径山。要教伊死。也由径山。且道。以何为验。遂烧香曰。以此为验。僧问。达磨西来。将何传授。师曰。不可总作野狐精见解。曰如何是粗入细。师曰。香水海里一毛孔。曰如何是细入粗。师曰。一毛孔里香水海。问古镜未磨时如何。师曰。火不待日而热。曰磨后如何。师曰。风不待月而凉。曰磨与未磨时如何。师曰。交问不与万法为侣者。是甚么人。待汝一口吸尽西江水。即向汝道。意作么生。师曰。钉钉胶黏。问一法若有。毗卢堕在凡夫。万法若无。普贤失其境界。去此二途。请师速道。师曰。脱壳乌龟飞上天。问高揖释迦。不拜弥勒时如何。师曰。梦里惺惺。问大修行底人。还落因果也无。前百丈曰不落因果。为甚么堕野狐身。师曰。逢人但恁么举。曰祇如后百丈。道不昧因果。为甚么脱野狐身。师曰。逢人但恁么举。曰或有人问径山。大修行底人。还落因果也无。未审。和尚向他道甚么。师曰。向你道。逢人但恁么举。问明头来时如何。师曰。头大尾颠纤。曰暗头来时如何。师曰。野马嘶风蹄拨剌。曰明日大悲院里有斋。又作么生。师曰。雪峰道底。问过去心不可得。现在心不可得。未来心不可得时如何。师曰。亲言出亲口。曰未审如何受持。师曰。但恁么受持。决不相赚。问我宗无语句。实无一法与人时如何。师曰。五味饡秤锤。问心佛俱忘时如何。师曰。卖扇老婆手遮日。问教中道。尘尘说刹刹说无间歇。未审。以何为舌。师拍禅床右角一下。僧曰。世尊不说说。迦叶不闻闻也。师拍禅床左角一下。僧曰。也知今日令不虚行。师曰。识甚好恶。师室中问僧。不是心不是佛不是物。你作么生会。僧曰。领师曰。领你屋里。七代先灵。僧便喝。师曰。适来领。而今喝。干他不是心不是佛不是物。甚么事。僧无语。师打出。僧请益夹山境话。声未绝。师便喝。僧茫然。师曰。你问甚么。僧拟举。师连打喝出。师才见僧入。便曰。不是出去。僧便出。师曰。没量大人。被语脉里转却。次一僧入。师亦曰。不是出去。僧却近前。师曰。向你道不是。更近前觅个甚么。便打出。复一僧入。曰适来两僧。不会和尚意。师低头嘘一声。僧罔措。师打曰。却是你会老僧意。问僧。我前日有一问。在你处。你先前日答我了也。即今因甚么瞌睡。僧曰。如是如是。师曰。道甚么。僧曰。不是不是。师连打两棒曰。一棒打你如是。一棒打你不是。举竹篦问僧曰。唤作竹篦则触。不唤作竹篦则背。不得下语。不得无语。速道速道。僧曰。请和尚放下竹篦。即与和尚道。师放下竹篦。僧拂袖便出。师曰。侍者认取这僧着。又举问僧。僧曰。瓮里怕走却鳖那。师下禅床。擒住曰。此是谁语。速道。僧曰。实不敢谩昧老师。此是竹庵和尚教某恁么。道。师连打数棒曰。分明举似诸方。师年迈求解。辛巳春。得旨退居明月堂。隆兴改元。一夕星殒于寺西。流光赫然。寻示微恙。八月九日。学徒问安。师勉以弘道。徐曰。吾翌日始行。至五鼓。亲书遗奏。又贻书辞紫岩居士。侍僧了贤。请偈。复大书曰。生也祇恁么。死也祇恁么。有偈与无偈。是甚么热大。掷笔委然而逝。平明有蛇尺许。腰首白色。伏于龙王井栏。如义服者。乃龙王示现也。四众哀号。皇帝闻而叹惜。上制师真赞曰。生灭不灭。常住不住。圆觉空明。随物现处。丞相以次。致祭者沓来。门弟子。塔全身于明月堂之侧。寿七十有五。夏五十有八。诏以明月堂。为妙喜庵。谥曰普觉。塔名宝光。淳熙初。赐其全录八十卷随大藏流行。

　　平江府虎丘绍隆禅师

　　和之含山人也。九岁谢亲。居佛慧院。逾六年。得度受具。又五年。荷包谒长芦信禅师。得其大略。有传圆悟语至者。师读之叹曰。想酢生液。虽未浇肠沃胃。要且使人庆快。第恨未聆謦欬耳。遂由宝峰依湛堂。客黄龙。叩死心禅师。次谒圆悟。一日入室。悟问曰。见见之时。见非是见。见犹离见。见不能及。举拳曰。还见么。师曰。见悟曰。头上安头。师闻。脱然契证。悟叱曰。见个甚么。师曰。竹密不妨流水过。悟肯之。寻俾掌藏教。有问悟曰。隆藏主。柔易若此。何能为哉。悟曰。瞌睡虎耳。后归邑。住城西开圣。建炎之扰。乃结庐铜峰之下。郡守李公光。延居彰教。次徙虎丘。道大显著。因追绎白云端和尚立祖堂故事。乃曰。为人之后。不能躬行遗训。于义安乎。遂图其像。以奉安之。上堂。曰凡有展托。尽落今时。不展不托。堕坑落堑。直饶风吹不入。水洒不着。检点将来。自救不了。岂不见道。直似寒潭月影。静夜钟声。随扣击以无亏。触波澜而不散。犹是生死岸头事。拈拄杖。划一划云。划断古人多年葛藤。点头石不觉。拊掌大笑。且道。笑个甚么。脑后见腮。莫与往来。上堂。目前无法。万象森然。意在目前。突出难辨。不是目前法。触处逢渠。非耳目之所到。不离见闻觉知。虽然如是。也须踏着他向上关捩子始得。所以道。罗笼不肯住。呼唤不回头。佛祖不安排。至今无处所。如是则不劳敛念。楼阁门开。寸步不移。百城俱到。蓦拈拄杖。划一划云。路逢死蛇莫打杀。无底篮子盛将归。上堂曰。百鸟不来春又暄。凭栏溢目水连天。无心还似今宵月。照见三千与大千。上堂。摩竭陀国。亲行此令。拈拄杖卓一下曰。大尽三十曰。小尽二十九。僧问。为国开堂一句。作么生道。师曰。一愿皇帝万寿。二愿重臣千秋。曰祇如生佛未兴时。一着落在甚么处。师曰。吾常于此切。曰官不容针。更借一问时如何。师曰。踞虎头收虎尾。曰中间事作么生。师曰。草绳自缚汉。曰毗婆尸佛早留心。直至如今不得妙。师曰。几行岩下路。少见白头人。问九旬禁足。意旨如何。师曰。理长即就。曰祇如六根不具底人。还禁得也无。师曰。穿过鼻孔。曰学人今日小出大遇。师曰。降将不斩。曰恁么则和尚放某甲逐便也。师曰。停囚长智。问雪峰道。尽大地撮来。如粟米粒。大抛向面前。漆桶不会。打鼓普请看。未审此意如何。师曰。一亩之地。三蛇九鼠。曰乞师再垂指示。师曰。海口难宣。问如何是大道真源。师曰。和泥合水。曰便恁么去时如何。师曰。截断草鞋跟。问如何是佛法大意。师曰。蛇头生角。问古人到这里。因甚么不肯住。师曰。老僧也恁么。曰忽然一刀两段时如何。师曰。平地神仙。问万机休罢。千圣不𢹂时如何。师曰。未足观光。曰还有奇特事也无。师曰。独坐大雄峰。绍兴丙辰。示微疾而逝。塔全躯于寺之西南隅。

　　庆元府育王山佛智端裕禅师

　　吴越王之裔也。六世祖守会稽。因家焉。师生而岐嶷。眉目渊秀。十四驱乌于大善寺。十八得度受具。往依净慈一禅师。未几。偶闻僧击露柱曰。你何不说禅。师忽微省。去谒龙门远。甘露卓。泐潭祥。皆以颖迈见推。晚见圆悟于钟阜。一日悟问。谁知正法眼藏。向这瞎驴边灭却。即今是灭不灭。曰请和尚合取口好。悟曰。此犹未出常情。师拟对。悟击之。师顿去所滞。侍悟居天宁。命掌记室。寻分座。道声蔼着。京西宪。请开法丹霞。次迁虎丘径山。谢事。徇平江道俗之请。庵于西华。阅数稔。来居建康保宁。后移苏城万寿。及闽中玄沙。寿山西禅。复被旨补灵隐。慈宁皇太后幸韦王第。召师演法。赐金襕袈裟。乞归西华旧隐。绍兴戊辰秋。赴育王之命。上堂曰。德山入门便棒。多向皮袋里埋踪。临济入门便喝。总在声尘中出没。若是英灵衲子。直须足下风生。超越古今途辙。拈拄杖卓一下。喝一喝曰。祇这个何似生。若唤作棒喝。瞌睡未惺。不唤作棒喝。未识德山临济。毕竟如何。复卓一下曰。总不得动着。上堂。尽大地是沙门眼。遍十方是自己光。为甚么东弗于逮打鼓。西瞿耶尼不闻。南赡部洲点灯。北郁单越暗坐。直饶向个里道得十全。犹是光影里活计。摵拂子曰。百杂碎了也。作么生是出身一路。掷下拂子曰。参。上堂。动则影现。觉则冰生。直饶不动不觉。犹是秦时𨍏轹钻。到这里便须千差。密照万户。俱开毫端。拨转机轮。命脉不沉毒海。有时觉如湛水。有时动若星飞。有时动觉俱忘。有时照用自在。且道。正恁么时。是动是觉。是照是用。还有区分得出底么。铁牛横古路。触着骨毛寒。上堂曰。行时绝行迹。说时无说踪。行说若到。则垛生招箭。行说未明。则神锋划断。就使说无渗漏。行不迷方。犹滞壳漏在。若是大鹏金翅。奋迅百千由旬。十影神驹。驰骤四方八极。不取次啖啄。不随处埋身。且总不依倚。还有履践分也无。刹刹尘尘是要津。上堂曰。易填巨壑。难满漏卮。若有操持。了无难易。拈却大地。宽绰有余。放出纤毫。碍塞无路。忽若不拈不放。向甚么处履践。同诚共休戚。饮水亦须肥。僧问。如何是宾中宾。师曰。你是田厍奴。曰如何是宾中主。师曰。相逢犹莽卤。曰如何是主中宾。师曰。剑气烁愁云。曰如何是主中主。师曰。敲骨打髓。师莅众。色必凛然。寝食不背众。唱道无倦。绍兴庚午十月初。示微疾。至十八日。首座法全请遗训。师曰。尽此心意。以道相资。语绝而逝。火后目睛齿舌不坏。其地发光终夕。得设利者无计。逾月不绝。黄冠罗肇常。平日问道于师。适外归。独无所获。道念勤切。方与客食。咀噍间。若有物。吐哺则设利也。大如菽。色若琥珀。好事者持去。遂再拜于阇维所。闻香奁有声。亟开。所获如前。而差红润。门人奉遗骨。分塔于鄮峰西华。谥大悟禅师。

　　潭州大沩佛性法泰禅师

　　汉州李氏子。僧问。理随事变。该万有而一片虚凝。事逐理融。等千差而咸归实际。如何是理法界。师曰。山河大地。曰如何是事法界。师曰。万象森罗。曰如何是理事无碍法界。师曰。东西南北。曰如何是事事无碍法界。师曰。上下四维。上堂。推真真无有相。穷妄妄无有形。真妄两无所有。廓然露出眼睛。眼睛既露。见个甚么。晓日烁开岩畔雪。朔风吹绽腊梅华。上堂。宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋铓。亦非顾鉴。独超物外。则且置。万机丧尽时如何。八月秋何处热。上堂。涅槃无异路。方便有多门。拈起拄杖曰。看看山僧拄杖子。一口吸尽西江水。东海鲤鱼𨁝跳。上三十三天。帝释忿怒。把须弥山。一掴粉碎。坚牢地神。合掌赞叹曰。谛观法王法。法王法如是。以拄杖击禅床。下座。上堂。达得人空法空。未称祖佛家风。体得全用全照。亦非衲僧要妙。直须打破牢关。识取向上一窍。如何是向上一窍。春寒料峭。冻杀年少。上堂。今朝正月已半。是处灯火缭乱。满城罗绮骈阗。交互往来游玩。文殊走入闹篮中。普贤端坐高楼看。且道。观音在甚么处。震天椎画鼓。聒地奏笙歌。上堂。渺渺邈邈。十方该括。坦坦荡荡。绝形绝相。目欲视而睛枯。口欲谈而词丧。文殊普贤。全无伎俩。临济德山。不妨提唱。龟吞陕府铁牛。蛇咬嘉州大像。吓得东海鲤鱼。直至如今肚胀。嘻上堂。火云烧田苗。泉源绝流注。娑竭大龙王。不知在何处。以拄杖击禅床曰。在这里看看。南山起云。北山下雨。老僧更为震雷声。助发威光令远布。乃高声曰。哄弄哄弄。上堂。开口有时非。开口有时是。粗言及细语。皆归第一义。释迦老子碗鸣声。达磨西来屎臭气。唯有山前水牯牛。身放毫光照天地。上堂。得念失念。无非解脱。是甚么语话。成法破法。皆名涅槃。料掉没交涉。智慧愚痴。通为般若。颟顸佛性菩萨。外道所成就法。皆是菩提。犹较些子。然虽如是。也是杨广失骆驼。上堂。欲识佛去处。祇这语声是。咄。傅大士不识好恶。以昭昭灵灵。教坏人家男女。被志公和尚一喝曰。大士莫作是说。别更道看。大士复说偈曰。空手把锄头。步行骑水牛。人从桥上过。桥流水不流。志公呵呵大笑曰。前头犹似可。末后更愁人。上堂。忆昔游方日。获得二种物。一是金刚锤。一是千圣骨。持行宇宙中。气岸高突兀。如是三十年。用之为准则。而今年老矣。一物知何物。掷下金刚锤。击碎千圣骨。抛向四衢道。不能更惜得。任意过浮生。指南将作北。呼龟以为鳖。唤豆以为粟。从他明眼人。笑我无绳墨。

　　台州护国此庵景元禅师

　　永嘉楠溪张氏子。年十八。依灵山希拱圆具。后习台教。三祀。弃谒圆悟于钟阜。因僧读死心小参语云。既迷须得个悟。既悟须识悟中迷。迷中悟。迷悟双忘却。从无迷悟处。建立一切法。师闻而疑。即趋佛殿。以手托开门扉。豁然大彻。继而执侍。机辩逸发。圆悟目为聱头元侍者。遂自题肖像。付之曰。生平只说声头禅。撞着聱头如铁壁。脱却罗笼截脚跟。大地撮来墨漆黑。晚年转复没刀刀。奋金刚椎碎窠窟。他时要识圆悟面。一为渠侬并拈出。圆悟归蜀。师还浙东。铲彩埋光。不求闻达。括苍守耿公延禧。尝问道于圆悟。因阅其语录。至题肖像。得师为人。乃致开法南明山。遣使物色。至台之报恩。获于众寮。迫其受命。方丈古公。乃灵源高第。闻其提唱。亦深骇异。僧问。三圣道。我逢人即出。出则不为人。意旨如何。师曰。八十翁翁嚼生铁。曰兴化道。我逢人则不出。出即便为人。又作么生。师曰。须弥顶上浪翻空问天不能盖。地不能载。是甚么物。师曰。无孔铁锤。曰天人群生类。皆承此恩力也。师曰。莫妄想。问三世诸佛说不尽底句。请师速道。师曰。眨上眉毛。问昔年三平道场重兴。是日。圆悟高提祖印。始自师传。如何是临济宗。师曰。杀人活人不眨眼。曰目前抽顾鉴领略者还稀。如何是云门宗。师曰。顶门三眼耀乾坤。曰未举先知。未言先见。如何是沩仰宗。师曰。推不向前。约不退后。曰三界唯心。万法唯识。如何是法眼宗。师曰。箭锋相直不相饶。曰建化何妨行鸟道。回途复妙显家风。如何是曹洞宗。师曰。手执夜明符。几个知天晓。曰向上还有路也无。师曰。有曰。如何是向上路。师曰。黑漫漫地。僧便喝。师曰。贪他一粒粟。失却半年粮。上堂。威音王已前。这一队汉。错七错八。威音王已后。这一队汉。落二落三。而今这一队汉。坐立俨然。且道。是错七错八。落二落三。还定当得出么。举拂子曰。吽吽。浴佛上堂。这释迦老子。初生下来。便作个笑具。一手指天。一手指地。云天上天下。唯我独尊。后来云门大师道。我当时若见。一棒打杀。与狗子吃却。贵图天下太平。尚有人不肯放过。却道赞祖。须是云门始得。且道。那里是赞他处。莫是一棒打杀处是么。且喜没交涉。今日南明乍此住持。祇得放过。若不放过。尽大地人并皆乞命始得。如今事不获已。且同大众。向佛殿上。每人与他一杓。何故。岂不见道。乍可违条。不可越例。以拂子击禅床下座。上堂。野干鸣。师子吼。张得眼。开得口。动南星。蹉北斗。大众。还知落处么。金刚阶下蹲。神龟火里走。师退居西山。耿龙学。请就净光升座。灵峰古禅师。举白云见杨岐。岐令举茶陵悟道颂公案。请师批判。师乃曰。诸禅德。杨岐大笑。眼观东南。意在西北。白云悟去。听事不真。唤钟作瓮。检点将来。和杨岐老汉。都在架子上。将错就错。若是南明即不然。我有明珠一颗。切忌当头蹉过。虽然。觌面相呈。也须一锤打破。举拂子曰。还会么。棋逢敌手难藏拙。诗到重吟始见功。师示疾。请西堂应庵华禅师为座元。付嘱院事。示训如常。俄握拳而逝。茶毗。得五色舍利。齿舌右拳无少损。塔于东寺刘阮洞前。寿五十三。

　　福州玄沙僧昭禅师

　　上堂。天上无弥勒。地下无弥勒。且道。弥勒在甚么处。良久曰。夜行莫踏白。不是水便是石。

　　平江府南峰云辩禅师

　　本郡人。依闽之瑞峰章得度。旋里。谒穹窿圆。忽有得。遂通所见。圆曰。子虽得入。未至当也。切宜着鞭。乃辞扣诸席。后参圆悟。值入室。才踵门。悟曰。看脚下。师打露柱一下。悟曰。何不着实道取一句。师曰。师若摇头。弟子摆尾。悟曰。你试摆尾看。师翻筋斗而出。悟大笑。由是知名。住后。僧问。如何是夺人不夺境。师曰。霸主到乌江。曰如何是夺境不夺人。师曰。筑坛拜将。曰如何是人境两俱夺。师曰。万里山河获太平。曰如何是人境俱不夺。师曰。龙吟雾起。虎啸风生。曰向上还有事也无。师曰。当面蹉过。曰真个作家。师曰。白日鬼迷人。一日入城。与道俗行。至十郎巷。有问。巷在这里。十郎在甚处。师奋臂曰。随我来。

　　临安府灵隐慧远佛海禅师

　　眉山彭氏子。年十三。从药师院宗辩为僧。诣大慈听习。弃依灵岩徽禅师。微有省。会圆悟复领昭觉。师即之。闻悟普说。举庞居士问马祖。不与万法为侣因缘。师忽顿悟仆于众。众掖之。师乃曰。吾梦觉矣。至夜小参。师出问曰。净裸裸。空无一物。赤骨力。贫无一钱。户破家亡。乞师赈济。悟曰。七珍八宝一时拏。师曰。祸不入谨家之门。悟曰。机不离位。堕在毒海。师随声便喝。悟以拄杖击禅床云。吃得棒也未。师又喝。悟连喝两喝。师便礼拜。自此机锋峻发。无所抵捂。圆悟顺寂。师即束下。屡迁名刹。由虎丘。奉诏住皋亭崇先。复被旨补灵隐。孝庙召对。赐佛海禅师。上堂。新岁有来由。烹茶上酒楼。一双为两脚。半个有三头。突出神难辨。相逢鬼见愁。倒吹无孔笛。促拍舞凉州。咄。上堂。好是仲春渐暖。那堪寒食清明。万叠云山耸翠。一天风月良邻。在处华红柳绿。湖天浪稳风平。山禽枝上语谆谆。再三𤨏𤨏碎碎。嘱付叮叮咛咛。你且道。他叮咛。嘱付个甚么。卓拄杖曰。记取明年今日。依旧寒食清明。上堂。举僧问睦州。以一重去一重。即不问。不以一重去一重时如何。州曰。昨日栽茄子。今朝种冬瓜。师曰。问者。善问不解答。答者。善答不解问。山僧。今日向饥鹰爪下夺肉。猛虎口里横身。为你诸人。说个样子。登坛道士羽衣轻。咒力虽穷法转新。拇指破开天地闇。蛇头攧落鬼神惊。僧问。十二时中。教学人如何用心。师曰。蘸雪吃冬瓜。问浩浩尘中如何辨主。师曰。木杓头边镰切菜。曰莫便是和尚为人处也无。师曰。研槌撩䬪饦。问即心即佛时如何。师曰。顶分丫角。曰非心非佛时如何。师曰。耳坠金镮。曰不是心不是佛不是物。又作么生。师曰。秃顶修罗舞柘枝。问东山水上行。意旨如何。师曰。初三十一。不用择日。问文殊是七佛之师。为甚么出女子定不得。师曰。担头不挂针。问昔有一秀才。作无鬼论。论成有一鬼。叱曰。争奈我何。意作么生。师以手斫额曰。何似生。曰祇如五祖。以手作鹁鸠觜。曰谷呱呱。又且如何。师曰。自领出去。问庵内人。为甚么不知庵外事。师曰。拄杖横挑铁蒺藜。问不与万法为侣者。是甚么人。师曰。脚踏辘轳。一日鸣鼓升堂。师潜坐帐中。侍僧寻之。师忽拨开帐曰。祇在这里。因甚么不见。僧无对。师曰。大斧斫三门。问僧。一大藏教是恶口。如何是本身卢舍那。僧曰。天台普请。南岳游山。师别曰。阿耨达池。深四十丈。阔四十丈。乙未秋。示众曰。淳熙二年闰。季秋九月旦。闹处莫出头。冷地着眼看。明暗不相干。彼此分一半。一种作贵人。教谁卖柴炭。向你道。不可毁不可赞。体若虚空没涯岸。相唤相呼归去来。上元定是正月半。都下喧传。而疑之。明年忽感微疾。果以上元。挥偈安坐而化。偈曰。拗折秤锤。掀翻露布。突出机先。鸦飞不度。留七日颜色不异。塔全身于寺之乌峰。

　　台州鸿福子文禅师

　　上堂。不昧不落作么会。会得依前堕野狐。一夜凉风生画角。满船明月泛江湖。

　　成都府正法建禅师

　　上堂。兔马有角。牛羊无角。绝毫绝牦。如山如岳。针锋上师子翻身。藕窍中大鹏展翼。等闲突过北俱卢。日月星辰一时黑。

　　建康府华藏密印安民禅师

　　嘉定府朱氏子初讲楞严于成都。为义学所归。时圆悟居昭觉。师与胜禅师为友。因造焉。闻悟小参。举国师三唤侍者因缘。赵州拈云。如人暗中书字。字虽不成。文彩已彰。那里是文彩已彰处。师心疑之。告香入室。悟问。座主讲何经。师曰。楞殿。悟曰。楞严。有七处征心。八还辨见。毕竟心在甚么处。师多呈艺解。悟皆不肯。师复请益。悟令一切处。作文彩已彰会。偶僧请益十玄谈。方举问君心印作何颜。悟厉声曰。文彩已彰。师闻而有省。遂求印证。悟示以本色钳锤。师则罔措。一日白悟曰。和尚休举话。待某说看。悟诺。师曰。寻常拈槌竖拂。岂不是经中道。一切世界。诸所有相。皆即菩提妙明真心。悟笑曰。你元来在这里作活计。师又曰。下喝敲床时。岂不是返闻闻自性。性成无上道。悟曰。你岂不见经中道。妙性圆明。离诸名相。师于言下释然。悟出蜀居夹山。师罢讲侍行。悟为众夜参。举古帆未挂因缘。师闻未领遂求决。悟曰。你问我。师举前话。悟曰。庭前柏树子。师即洞明。谓悟曰。古人道。如一滴投于巨壑。殊不知。大海投于一滴。悟笑曰。柰这汉何。未几。令分座。悟说偈曰。休夸四分罢楞严。按下云头彻底参。莫学亮公亲马祖。还如德峤访龙潭。七年往返游昭觉。三载翱翔上碧岩。今日烦充第一座。百华丛里现优昙。后谒佛鉴于蒋山。鉴问。佛果有不曾乱为人说底句。曾与你说么。师曰。合取狗口。鉴震声曰。不是这个道理。师曰。无人夺你盐茶袋。叫作甚么。鉴曰。佛果若不为你说。我为你说。师曰。和尚疑时退院。别参去。鉴呵呵大笑。师未几。开法保宁。迁华藏。旋里领中峰。上堂。众卖华兮独卖松。青青颜色不如红。算来终不与时合。归去来兮翠蔼中。可笑。古人恁么道。大似逃峰赴壑。避溺投火。争如随分到尺八五分钁头边。讨一个半个。虽然如是。保宁半个也不要。何故。富嫌千口少。贫恨一身多。冬至上堂。举玉泉皓和尚云。雪雪片片不别下。到腊月再从来年。正月二月三月四月五月六月七月八月九月十月。依前不歇。冻杀饿杀。免教胡说乱说。师曰。不是骂人。亦非赞叹。高出临济德山。不似云居罗汉。且道。玉泉意作么生。良久曰。但得雪消去。自然春到来。师后示寂于本山。阇维。设利颇剩。细民穴地尺许。皆得之。尤光明莹洁。心舌亦不坏。

　　成都府昭觉彻庵道元禅师

　　绵州邓氏子。幼于降寂寺圆具。东游谒大别道禅师。因看廓然无圣之语。忽尔失笑曰。达磨元来在这里。道誉之。往参佛鉴佛眼。蒙赏识。依圆悟于金山。以所见告。悟弗之许。悟被诏住云居。师从之。虽有信入。终以鲠胸之物未去为疑。会悟问参徒。生死到来时如何。僧曰。香台子笑和尚。次问师。汝作么生。师曰。草贼大败。悟曰。有人问你时如何。师拟答。悟凭陵曰。草贼大败。师即彻证。圆悟以拳击之。师拊掌大笑。悟曰。汝见甚么便如此。师曰。毒掌未报。永劫不忘。悟归昭觉。命首众。悟将顺世。以师继席焉。

　　临安府中天竺㑃堂中仁禅师

　　洛阳人也。少依东京奉先院出家。宣和初。赐牒于庆基殿。落发进具。后往来三藏译经所。谛穷经论。特于宗门未之信。时圆悟居天宁。凌晨谒之。悟方为众入室。师见敬服。奋然造前。悟曰。依经解义。三世佛冤。离经一字。即同魔说。速道速道。师拟对。悟劈口击之。因坠一齿。即大悟。留天宁。由是师资契合。请问无间。后开法大觉。迁中天竺。次徙灵峰。上堂。九十春光已过半。养华天气正融和。海棠枝上莺声好。道与时流见得么。然虽如是。且透声透色一句。作么生道。金勒马嘶芳草地。玉楼人醉杏华天。上堂。举狗子无佛性话。乃曰。二八佳人刺绣迟。紫荆华下啭黄鹂。可怜无限伤春意。尽在停针不语时。淳熙甲午四月八日。孝宗皇帝诏入赐座说法。帝举不与万法为侣因缘俾拈提。师拈罢。颂曰。秤锤搦出油。闲言长语休。腰缠十万贯。骑鹤上杨州。癸亥中。升堂。告众而逝。

　　眉州象耳山袁觉禅师

　　郡之袁氏子。出家传灯。试经得度。本名圆觉。郡守填祠牒。误作袁字。疑师慊然。戏谓之曰。一字名可乎。师笑曰。一字已多。郡守异之。既受具。出蜀遍谒有道尊宿。后往大沩。依佛性。顷之入室陈所见。性曰。汝忒煞远在。然知其为法器。俾充侍者掌宾客。师每侍性。性必举法华开示悟入四字。令下语。又曰。直待我竖点头时。汝方是也。偶不职被斥。制中无依。寓俗士家。一日诵法华。至亦复不知何者是火何者为舍。乃豁然。制罢归省。性见首肯之。圆悟再得旨住云居。师至彼。以所得白悟。悟呵云。本是净地屙屎作么。师所疑顿释。绍兴丁巳。眉之象耳虚席。郡守谓。此道场。久为蟊螣囊橐。非名流胜士。莫能起废。诸禅。举师应聘。尝语客曰。东坡云。我持此石归。袖中有东海。山谷云。惠崇烟雨芦雁。坐我潇湘洞庭。欲唤扁舟归去。傍人谓是丹青。此禅髓也。又曰。我敲床竖拂时。释迦老子孔夫子。都齐立在下风。有举此语似佛海远禅师。远曰。此觉老语也。我此间。即不恁么。

　　眉州中岩华严祖觉禅师

　　嘉州杨氏子。幼聪慧。书史过目成诵。著书排释氏。恶境忽现。悔过出家。依慧目能禅师。未几。疽发膝上。五年医莫愈。因书华严合论。毕夜感异梦。且即舍杖步趋。一日诵至现相品。曰佛身无有生。而能示出生。法性如虚空。诸佛于中住。无住亦无去。处处皆见佛。遂悟华严宗旨。洎登僧籍。府帅。请讲于千部堂。词辩宏放。众所叹服。适南堂静禅师过门。谓师曰。观公讲说。独步西南。惜未解离文字相耳。傥问道方外。即今之周金刚也。师欣然。罢讲南游。依圆悟于钟阜。一日入室。悟举罗山道。有言时。踞虎头。收虎尾。第一句下明宗旨。无言时。觌露机锋。如同电拂。作么生会。师莫能对。夙夜参究。忽然有省。作偈呈悟曰。冢住孤峰顶。长年半掩门。自嗟身已老。活计付儿孙。悟见许可。次日入室。悟又问。作日公案作么生。师拟对。悟便喝曰。佛法不是这个道理。师复留五年。愈更迷闷。后于庐山栖贤。阅浮山。远禅师削执论。云若道悟有亲疏。岂有旃檀林中却生臭草。豁然契悟。作偈寄圆悟曰。出林依旧入蓬蒿。天网恢恢不可逃。谁信业缘无避处。归来不怕语声高。悟大喜。持以示众曰。觉华严彻矣。住后。僧问。最初威音王。末后娄至佛。未审。参见甚么人。师曰。家住大梁城。更问长安路。曰只如德山。担疏钞行脚。意在甚么处。师曰。拶破你眼睛。曰与和尚。悟华严宗旨。相去几何。师曰。同途不同辙。曰昔日德山。今朝和尚。师曰。夕阳西去水东流。上堂。举石霜和尚迁化。众请首座继踵住持。虔侍者所问公案。师曰。宗师行处。如火消冰。透过是非关。全机亡得丧。尽道。首座滞在一色。侍者知见超师。可谓体妙失宗。全迷向背。殊不知。首座如鹭鸶立雪。品类不齐。侍者似凤翥丹霄。不萦金网。一人高高山顶立。一人深深海底行。各自随方而来。同会九重城里。而今要识此二人么。竖起拂子曰。龙卧碧潭风凛凛。垂下拂子曰。鹤归霄汉背摩天。僧问。如何是一喝如金刚王宝剑。师曰。血溅梵天。曰如何是一喝如踞地师子。师曰。惊杀野狐狸。曰如何是一喝如探竿影草。师曰。验得你骨出。曰如何是一喝不作一喝用。师曰。直须识取把针人。莫道鸳鸯好毛羽。

　　潭州福严文演禅师

　　成都府杨氏子。僧问。如何是定林正主。师曰。坐断天下人舌头。曰未审。如何亲近。师曰。觑着则瞎。上堂。当阳坐断。凡圣迹绝。随手放开。天回地转。直得日月交互。虎啸龙吟。头头物物。耳闻目视。安立谛上是甚么。还委悉么。阿斯吒。咄。

　　平江府西山明因昙玩禅师

　　温州黄氏子。遍参丛席。宣和庚子。回抵钟阜。适朝廷改僧为德士。师与同志数人。入头陀岩。食松自处。久之。圆悟被旨居是山。亲至岩所。令去须发。及悟诏补京师天宁。与师俱往。命掌香水海。未几。因举枹击鼓。顿明大法。凡有所问。皆对曰。莫理会。故流辈。咸以莫理会称之。住后上堂。汝有一对眼。我也有一对眼。汝若瞒还自瞒。汝若成佛作祖。老僧无汝底分。汝若做驴做马。老僧救汝不得。众檀越入山请上堂。说偈曰。我无长处名虚出。谢汝殷勤特地来。明因无法堪分付。谩把山门为汝开。

　　平江府虎丘雪庭元净禅师

　　双溪人也。上堂。知有底人。过万年如同一日。不知有者。过一日如同万年。不见死心和尚道。山僧行脚。三十余年。以九十日为一夏。增一日也不得。减一日也不得。取不得舍不得。不可得中祇么得。翠云见处。又且不然。山僧行脚。三十来年。谁管他一日九十日。也无得。也无不得。处处当来见弥勒。且道。弥勒在甚么处。金风吹渭水。落叶满长安。上堂。说得须是见得。见得又须说得。见得说不得。落在阴界。见解偏枯。说得见不得。落在时机。堕在毒海。若是翠云门下。直饶说得见得。好与三十棒。说不得见不得。也好与三十棒。翠云恁么道。也好与三十棒。遂高声召大众曰。险。上堂。日日日东出。日日日西没。是时人知有。自古自今。如麻似粟。忽然捩转。话头。亦不从东出。亦不从西没。且道。从甚处出没。若是透关底人。闻恁么道。定知五里牌。在郭门外。若是透不过者。往往道。半山热瞒人。僧问如何是到家一句。师曰。坐观成败。问不与万法为侣者。是甚么人。师曰。远亲不如近邻。曰待汝一口吸尽西江水。即向汝道。又作么生。师曰。近邻不如远亲。问亡僧迁化。向甚么处去。师曰。粪堆头。曰意旨如何。师曰。筑着磕着。

　　衢州天宁讷堂梵思禅师

　　苏台朱氏子。上堂。趯翻生死海。踏倒涅槃岸。世上无活人。黄泉无死汉。遂拈拄杖曰。讷堂今日拄杖子。有分付处也。还有承当得者么。试出来担荷看。有么有么。良久。掷拄杖。下座。上堂。知有底。也吃粥吃饭。不知有底。也吃粥吃饭。如何直下验得他有之与无。是之与非。邪之与正。若验不出。参学事大远在。喝一喝。下座。上堂。山僧。是杨岐四世孙这老汉。有个三脚驴子弄蹄行公案。虽人人举得。祇是不知落处。山僧不惜眉毛。为诸人下个注脚。乃曰。八角磨盘空里走。

　　岳州君山佛照觉禅师

　　上堂。举古者道。仰之弥高。钻之弥坚。瞻之在前。忽焉在后。诸人还识得么。若也不识。为你注破。仰之弥高。不隔丝毫。要津把断。佛祖难逃。钻之弥坚。真体自然。鸟啼华笑。在碧岩前。瞻之在前。非正非偏。十方坐断。威镇大千。忽焉在后。一场漏逗。堪笑云门藏身北斗。咄。

　　平江府宝华显禅师

　　本郡人也。上堂曰。吃粥了也。头上安头。洗钵盂去。为蛇画足。更问。如何自纳败阙。良久。高声召大众。众举首。师曰。归堂吃茶。上堂。禅莫参道休学。歇意忘机常廓落。现成公案早周遮。祇个无心已穿凿。直饶坐断未生前。难透山僧错错错。

　　绍兴府东山觉禅师

　　后住因圣。上堂。三通鼓罢。诸人各各上来。拟待理会祖师西来意。还知剑去久矣么。设使直下悟去。也是斩头觅活。东山事不获已。且向第二头鞠拶看。以手拍禅床。下座。上座。花烂熳景暄妍。休说壶中别有天。百草头边如荐得。东高三丈。西阔八寸。上堂。举昔广额屠儿。一日至佛所。飏下屠刀曰。我是千佛一数。世尊曰。如是如是。今时丛林。将谓广额。过去是一佛。权现屠儿。如此见广额。且喜没交涉。又曰。广额正是个杀人不眨眼底汉。飏下屠刀。立地成佛。且喜没交涉。又道。广额飏下屠力曰。我是千佛一数。这一佛多少分明。且喜没交涉。要识广额么。夹路桃华风雨后。马蹄何处避残红。

　　台州天封觉禅师

　　上堂。无生国里。未是安居。万仞崖头。岂容驻足。且望空撒手。直下翻身。一句作么生道。人逢好事精神爽。入火真金色转鲜。

　　成都府昭觉道祖首座

　　初见圆悟。于即心是佛语下发明。久之。悟命分座。一日为众入室。余二十许人。师忽问曰。生死到来。如何迴避。僧无对。师掷下拂子。奄然而逝。众皆愕眙。亟以闻悟。悟至。召曰。祖首座。师张目视之。悟曰。抖擞精神透关去。师点头。竟尔趋寂。

　　南康军云居宗振首座

　　丹丘人也。依圆悟于云居。一日仰瞻钟阁。倏然契证。有诘之者。座酬以三偈。其后曰。我有一机。直下示伊。青天霹雳。电卷星驰。德山临济。棒喝徒施。不传之妙。于汝何亏。悟见大悦。竟以节操自高。道望愈重。尝书壁曰。住在千峰最上层。年将耳顺任腾腾。免教名字挂人齿。甘作今朝百拙僧。

　　枢密徐俯。字师川。号东湖居士

　　每侍先龙图。谒法昌及灵源。语论终日。公闻之藐如也。及法昌归寂在笑谈间。公异之。始笃信此道。后丁父忧。念无以报罔极。命灵源归孝址说法。源登座。问答已。乃曰。诸仁者。祇如龙图。平日读万卷书。如水传器。涓滴不遗。且道。寻常着在甚么处。而今舍识之后。这着万卷书底。又却向甚么处着。公闻洒然有得。遂曰。吾无憾矣。源下座。问曰。学士适来。见个甚么。便恁么道。公曰。若有所见。则钝置和尚去也。源曰。恁么则老僧不如。公曰。和尚是何心行。源大笑。靖康初。为尚书外郎。与朝士同志者。挂钵于天宁寺之择木堂。力参圆悟。悟亦喜其见地超迈。一日至书记寮。指悟顶相曰。这老汉。脚跟犹未点地在。悟颗面曰。瓮里何曾走却鳖。公曰。且喜老汉脚跟点地。悟曰。莫谤他好。公休去。

　　郡王赵令衿

　　字表之。号超然居士。任南康政成事简。多与禅衲游。公堂间。为摩诘丈室。适圆悟居瓯阜。公欣然就其炉锤。悟不少假。公固请。悟曰。此事要得相应。直须是死一回始得。公默契。尝自疏之。其略曰。家贫遭劫。谁知尽底不存。空屋无人。几度贼来亦打。悟见。嘱令加护。绍兴庚申冬。公。与汪内翰藻。李参政邴。曾侍郎开。诣径山谒大慧。慧闻至。乃令击鼓入室。公欣然袖香趋之。慧曰。赵州洗钵盂话。居士作么生会。公曰。讨甚么碗。拂袖便出。慧起搊住曰。古人向这里悟去。你因甚么却不悟。公拟对。慧𢮁之曰。讨甚么碗。公曰。还这老汉始得。

　　侍郎李弥逊

　　号普现居士。少时读书。五行俱下。年十八。中乡举登第京师。旋历华要至。二十八岁。为中书舍人。常入圆悟室。一日早朝回。至天津桥马跃。忽有省。通身汗流。直造天宁。适悟出门。遥见便唤曰。居士且喜大事了毕。公厉声曰。和尚眼华作甚么。悟便喝。公亦喝。于是机锋迅捷。凡与悟问答。当机不让。公后迁吏部。乞祠禄。归闽连江。筑庵自娱。忽一日示微恙。遽索汤沐。浴毕遂趺坐。作偈曰。谩说从来牧护。今日分明呈露。虚空拶倒须弥。说甚向上一路。掷笔而逝。

　　觉庵道人

　　祖氏。建宁游察院之侄女也。幼志不出。适留心祖道。于圆悟示众语下。了然明白。悟曰。更须飏却所见。始得自由。祖答偈曰。露柱抽横骨。虚空弄爪牙。直饶玄会得。犹是眼中沙。

　　令人本明

　　号明室。自机契圆悟。遍参名宿。皆蒙印可。绍兴庚申二月望。亲书三偈。寄呈草堂清。微露谢世之意。至旬末。别亲里而终。草堂。䟦其偈后。为刊行。大慧亦尝垂语发扬。偈曰。不识烦恼是菩提。若随烦恼是愚痴。起灭之时须要会。鹞过新罗人不知。不识烦恼是菩提。净华生淤泥。人来问我若何为。吃粥吃饭。了洗钵盂莫管他。莫管他。终日痴憨弄海沙。要识本来真面目。便是祖师一木叉。道不得底叉下死。道得底也叉下死。毕竟如何。不许夜行。投明须到。

　　成都府范县君者

　　𡠉居岁久。常坐而不卧。闻圆悟住昭觉。往礼拜。请示入道因缘。悟令看不是心不是佛不是物。是个甚么。久无所契。范泣告悟曰。和尚有何方便。令某易会。悟曰。却有个方便。遂令祇看是个甚么。后有省曰。元来恁么地近那。

　　太平勤禅师法嗣

　　常德府文殊心道禅师

　　眉州徐氏子。年三十得度。诣成都习唯识。自以为至。同舍诘之曰。三界唯心。万法唯识。今目前万象摐然。心识安在。师茫然不知对。遂出关。周流江淮。既抵舒之太平。闻佛鉴禅师夜参。举赵州柏树子话。至觉铁觜。云先师无此语。莫谤先师好。因大疑。提撕既久。一夕豁然。即趋丈室。拟叙所悟。鉴见来便闭门。师曰。如尚莫谩某甲。鉴云。十方无壁落。何不入门来。师以拳擉破窗纸。鉴即开门。搊住云。道道。师以两手捧鉴头。作口啐而出。遂呈偈曰。赵州有个柏树话。禅客相传遍天下。多是摘叶与寻枝。不能直向根源会。觉公说道无此语。正是恶言当面骂。禅人若具通方眼。好向此中辨真假。鉴深然之。每对客称赏。后命分座。襄守请开法天宁。未几。擢大别文殊。上堂曰。师子颦呻。象王哮吼。云门北斗里藏身。白云因何唤作手。三世诸佛不能知。狸奴白牯却知有。且道。作么生是他知有底事。雨打梨华蛱蝶飞。风吹柳絮毛毬走。上堂。拈拄杖。直上指曰。恁么时。刺破憍尸迦脚跟。卓一下曰。恁么时。卓碎阎罗王顶骨。乃指东畔曰。恁么时。穿过东海鲤鱼眼睛。指西畔曰。恁么时。塞却西王母鼻孔。且道。总不恁么时如何。今年雨水多。各宜频晒㫰。宣和改元。下诏改僧为德士。上堂。祖意西来事。今朝特地新。昔为比丘相。今作老君形。鹤氅披银褐。头包蕉叶巾。林泉无事客。两度受君恩。所以道。欲识佛性义。当观时节因缘。且道。即今是甚么时节。毗卢遮那。顶戴宝冠。为显真中有俗。文殊老叟。身披鹤氅。且要俯顺时宜。一人既尔。众人亦然。大家成立丛林。喜得群仙聚会。共酌迷仙酎。同唱步虚词。或看灵宝度人经。或说长生不死药。琴弹月下。指端发太古之音。棋布轩前。妙着出神机之外。进一步。便到大罗天上。退一步。却入九幽城中。祇如不进不退一句。又作么生道。直饶羽化三清路。终是轮回一幻身。二年九月复僧。上堂。不挂田衣着羽衣。老君形相颇相宜。一年半内闲思想。大底兴衰各有时。我佛如来预谶。法之有难。教中明载。无不委知。较量年代。正在于兹。魔得其便。惑乱正宗。僧改俗形。佛更名字。妄生邪解。删削经文。铙钹停音。钵盂添足。多般矫诈。欺罔圣君。赖我皇帝陛下。圣德圣明。不忘付嘱。不废其教。特赐宸章。颁行天下。仍许僧尼。重新披削。实谓寒灰再焰。枯木重荣。不离俗形而作僧形。不出魔界。而入佛界。重鸣法鼓。再整颓纲。迷仙酎变为甘露琼浆。步虚词翻作还乡曲子。放下银木简。拈起尼师坛。昨朝稽首擎拳。今日和南。不审。祇改旧时相。不改旧时人。敢问大众。旧时人是一个是两个。良久曰。秋风也解嫌狼籍。吹尽当年道教灰。建炎三年春。示众。举临济入灭嘱三圣因缘。师曰。正法眼藏瞎驴灭。临济何曾有是说。今古时人皆妄传。不信但看后三月。至闰三月。贼钟相叛。其徒欲举师南奔者。师曰。学道所以了生死。何避之有。贼至。师曰。速见杀以快汝心。贼即举槊残之。血皆白乳。贼骇。引席覆之而去。

　　韶州南华知昺禅师

　　蜀之永康人也。上堂。此事最希奇。不碍当头说。东邻田舍翁。随例得一橛。非唯贯声色。亦乃应时节。若问是何宗。八字不着丿。击禅床。下座。上堂。日日说。时时举。似地擎山争几许。陇西鹦鹉得人怜。大都祇为能言语。休思惟带伴侣。智者聊闻猛提取。更有一般也大奇。猫儿偏解捉老鼠。上堂。以拄杖向空中搅曰。搅长河为酥酪鰕蟹犹自眼搭眵。卓一下曰。变大地作黄金。穷汉依前赤骨力。为复自家无分。为复不肯承当。可中有个汉。荷负得行多少。人失钱遭罪。再卓一下曰。还会么。宝山到也须开眼。勿使忙忙空手回。上堂。春光烂熳华争发。子规啼落西山月。侨梵钵提长吐舌。底事分明向谁说。嗄。上堂。迷不自迷。对悟立迷。悟不自悟。因迷说悟。所以悟为迷之体。迷为悟之用。迷悟两无。从个中无别共。无别共。拨不动。祖师不将来。鼻孔千斤重。

　　潭州龙牙智才禅师

　　舒州施氏子。早服勤于佛鉴法席。而局务不辞难。名已闻于丛林。及游方。迫暮至黄龙。适死心在三门。问其所从来。既称名。则知为舒州太平才庄主矣。翌日入室。死心问曰。会得最初句。便会末后句。会得末后句。便会最初句。最初末后。拈放一边。百丈野狐话。作么生会。师曰。入户已知来。见解何须更举轹中泥。心曰。新长老死。在上座手里也。师曰。语言虽有异。至理且无差。心曰。如何是无差底事。师曰。不扣黄龙角。焉知颔下珠。心便打。初住岳麓。开堂日。僧问。德山棒。临济喝。今日请师为拈掇。师曰。苏噜苏噜。曰苏噜苏噜。还有西来意也无。师曰。苏噜苏噜。由是。丛林呼为才苏噜。后迁龙牙。因钦宗皇帝登位。众官请上堂祝圣。已就座拈拄杖。卓一下曰。朝奉疏中道。本来奥境。诸佛妙场。适来拄杖子。已为诸人说了也。于斯悟去。理无不显。事无不周。如或未然。不免别通个消息。舜日重明四海清。满天和气乐升平。延祥拄杖生欢喜。掷地山呼万岁声。掷拄杖。下座。上堂。弹指一下曰。弹指圆成八万门。刹那灭却三祇劫。若也见得行得。健即经行困即歇。若也不会。两个鸬鹚扛个鳖。上堂。举死心和尚小参曰。若论此事。如人家有三子。第一子。聪明智慧。孝养父母。接待往来。主掌家业。第二子。凶顽狡猾。贪淫嗜酒。倒街卧巷。破坏家业。第三子。盲聋喑哑。菽麦不分。是事不能。祇会吃饭。三人中。黄龙要选一人用。更有四句。死中有活。活中有死。死中常死。活中常活。将此四句。验天下衲僧。师曰。唤甚么作四句。三人姓甚名谁。若也识得。与黄龙把手并行。更无纤毫间隔。如或未然。不免借水献华去也。三人共体用非用。四句同音空不空。欲识三人并四句。金乌初出一团红。师居龙牙十三载。以清苦莅众。衲子敬畏。大帅席公震。迁住云溪。经四稔。绍兴戊午八月望。俄集众付寺事。仍书偈曰。戊午中秋之日。出家住持事毕。临行自己尚无。有甚虚空可觅。其垂训如常。二十三日。再集众示问曰。涅槃生死。尽是空华。佛及众生。并为增语。汝等诸人。合作么生。众皆下语。不契。师喝曰。苦苦。复曰。白云涌地。明月当天。言讫。冁然而逝。火浴。获设利五色。并灵骨塔于寺之西北隅。

　　明州蓬莱卿禅师

　　上堂。有句无句如藤倚树。且任诸方点头。及乎树倒藤枯。上无冲天之计。下无入地之谋。灵利汉。这里着得一只眼。便见七纵八横。举拂子曰。看看。一曲两曲无人会。雨过夜塘秋水深。上堂。杜䳌声里春光暮。满地落华留不住。琉璃殿上绝行踪。谁人解插无根树。举拄杖曰。这个是无根底。且道。解开华也无。良久曰。祇因连夜雨。又过一年春。上堂。举法眼道。识得凳子。周匝有余。云门道。识得凳子。天地悬殊。师曰。此二老人。一人向高高山顶立。一人向深深海底行。然虽如是。一不是二不成。落华流水里啼莺。闲亭雨歇夜将半。片月还从海底生。

　　安吉州何山佛灯守珣禅师

　　郡之施氏子。参广鉴瑛禅师。不契。遂造太平。随众咨请。邈无所入。乃封其衾曰。此生若不彻去。誓不展此。于是。昼坐宵立。如丧考妣。逾七七日。忽佛鉴上堂曰。森罗及万象。一法之所印。师闻顿悟。往见鉴。鉴曰。可惜一颗明珠。被这风颠汉拾得。乃诘之曰。灵云道。自从一见桃华后。直至如今更不疑。如何是他不疑处。师曰。莫道灵云不疑。只今觅个疑处。了不可得。鉴曰。玄沙道。谛当甚谛当。敢保老兄未彻在。那里是他未彻处。师曰。深知和尚老婆心切。鉴然之。师拜起。呈偈曰。终日看天不举头。桃华烂熳始抬眸。饶君更有遮天网。透得牢关即便休。鉴属令护持。是夕。厉声谓众曰。这回。珣上座稳睡去也。圆悟闻得。疑其未然。乃曰。我须勘过始得。遂令人召至。因与游山。偶到一水潭。悟推师入水。遽问曰。牛头未见四祖时如何。师曰。潭深鱼聚。悟曰。见后如何。师曰。树高招风。悟曰。见与未见时如何。师曰。伸脚在缩脚里。悟大称之。鉴移蒋山。命分座说法。出住庐陵之禾山。退藏故里。道俗迎居天圣。后徙何山及天宁。上堂。𨍏轹钻住山斧。佛祖出头未轻。与纵使醍醐满世间。你无宝器如何取。阿呵呵。神山打罗。道吾作舞。甜瓜彻蒂甜。苦瓠连根苦。上堂。举婆子烧庵话。师曰。大凡扶宗立教。须是其人。你看他婆子。虽是个女人。宛有丈夫作略。二十年簁油费酱。固是可知。一日向百尺竿头。做个失落。直得用尽平生腕头气力。自非个俗汉知机。洎乎巧尽拙出。然虽如是。诸人要会么。雪后始知松柏操。事难方见丈夫心。上堂。如是禅。祖师道。切忌将心外边讨。从门所得即非珍。特地埋藏衣里宝。禅家流。须及早拨动。祖师关棙。抖擞多年布袄。是非毁誉。付之空。竖阔横长浑恰好。君不见。寒山老。终日嬉嬉。长年把扫。人问其中事若何。入荒田不拣。信手拈来草。参。僧问。如何是宾中宾。师曰。客路如天远。侯门似海深。曰如何是宾中主。师曰。长因送客处。忆得别家时。曰如何是主中宾。师曰。相逢不必问前程。曰如何是主中主。师曰。一朝权祖令。谁是出头人。曰宾主已蒙师指示。向上宗乘事若何。师曰。向上问将来。曰如何是向上事。师曰。大海若知足。百川应倒流。僧礼拜。师曰。珣上座三十年学得底。师尝谓众曰。兄弟如有省悟处。不拘时节。请来露个消息。雪夜有僧扣方丈门。师起秉烛。震威喝曰。雪深夜半。求决疑情。因甚么威仪不具。僧顾视衣裓。师逐出院。每曰。先师祇年五十九。吾年五十六矣。来日无多。绍兴甲寅。解制退天宁之席。谓双槐居士郑绩曰。十月八日。是佛鉴忌。则吾时至矣。乞还鄣南。十月四日。郑公遣弟僧道如讯之。师曰。汝来正其时也。先一日不着便。后一日蹉过了。吾虽与佛鉴同条生。终不同条死。明早。可为我寻一只小船子来。如曰。要长者。要高者。师曰。高五尺许。越三日。鸡鸣端坐如平时。侍者请遗偈。师曰。不曾作得。言讫而逝。阇维。舌根不坏。郡人陈师颜。以宝函藏其家。门弟子奉灵骨。塔于普应院之侧。

　　隆兴府泐潭择明禅师

　　上堂。举赵州访茱萸探水因缘。师曰。赵老云收山岳露。茱萸雨过竹风清。谁家别馆池塘里。一对鸳鸯画不成。又举德山托钵话。师曰。从来家富小儿娇。偏向江头弄画桡。引得老爷把不住。又来船上助歌谣。上堂。永嘉道。一月普现一切水。一切水月一月摄。竖起拂子云。看看。千江竞注。万派争流。若也素善行舟。便谙水脉。可以优游性海。笑傲烟波。其或未然。且归林下坐。更待月明时。

　　台州宝藏本禅师

　　上堂。清明已过十余日。华雨阑珊方寸深。春色恼人眠不得。黄鹂飞过绿杨阴。遂大笑。下座。

　　吉州大中祥符清海禅师

　　初见佛鉴。鉴问。三世诸佛一口吞尽。何处更有众生可教化。此理如何。师拟进语。鉴喝之。师忽领旨。述偈曰。实际从来不受尘。个中无旧亦无新。青山况是吾家物。不用寻家别问津。鉴曰。放下着。师礼拜而出。

　　漳州净众佛真了灿禅师

　　泉南罗氏子。上堂。重阳九日菊华新。一句明明亘古今。杨广橐驼无觅处。夜来足迹在松阴。

　　隆兴府谷山海禅师

　　上堂。一举不再说。已落二三相。见不扬眉。翻成造作。设使动弦别曲。告往知来。见鞭影便行。望刹竿回去。脚跟下。好与三十棒。那堪更向这里。撮摩石火。收捉电光。工夫枉用浑闲事。笑倒西来碧眼胡。卓拄杖。下座。

　　五灯严统卷第十九
卍新纂续藏经第 81 册 No. 1568 五灯严统(卷10-25)


　　五灯严统卷第二十

　　　　　南岳下十五世

　　龙门远禅师法嗣

　　温州龙翔竹庵士圭禅师

　　成都史氏子。初依大慈宗雅心醉楞严。逾五秋。南游谒诸尊宿。始登龙门。即以平时所得。白佛眼。眼曰。汝解心已极。但欠着力开眼耳。遂俾职堂司。一日侍立次。问云。绝对待时如何。眼曰。如汝僧堂中白椎相似。师罔措。眼至晚。抵堂司。师理前话。眼曰。闲言语。师于言下大悟。政和末。出世和之天宁。屡迁名刹。绍兴间。奉诏开山雁荡能仁。时真歇居江心。闻师至。恐缘法未熟。特过江迎归方丈。大展九拜。以诱温人。由是翕然归敬。未视篆。其徒惧行规法。深夜放火。鞠为瓦砾之墟。师竟就树缚屋。升座示众云。爱闲不打鼓山鼓。投老来看雁荡山。杰阁危楼浑不见。溪边茆屋两三间。还有共相出手者么。喝一喝。下座。听法檀施。并力营建。未几复成宝坊。次补江心。上堂曰。万年一念。一念万年。和衣泥里辊。洗脚上床眠。历劫来事。祇在如今。大海波涛涌。小人方寸深。拈起拄杖曰。汝等诸人。未得个入头。须得个入头。既得个入头。须有出身一路始得。大众。且作么生是出身一路。良久曰。雪压难摧涧底松。风吹不动天边月。卓拄杖下座。上堂。万机不到。眼见色耳闻声。一句当堂。头戴天脚踏地。你诸人祇知今日是五月初一。殊不知。金乌半夜忙忙去。玉兔天明上海东。以拂子击禅床下座。上堂。明明无悟。有法即迷。诸人向这里立不得。诸人向这里住不得。若立则危。若住则瞎。直须意不停玄。句不停意。用不停机。此三者既明。一切处不须管带。自然现前。不须照顾。自然明白。虽然如是。更须知有向上事。久雨不晴。咄。上堂。一叶落天下秋。欲穷千里目。更上一层楼。一尘起大地收。嘉州打大像。陕府灌铁牛。明眼汉合作么生。良久曰。久旱檐头句。桥流水不流。卓拄杖下座。上堂。见见之时。见非是见。见犹离见。见不能及。落华有意随流水。流水无情恋落华。诸可还者。自然非汝。不汝还者。非汝而谁。长恨春归无觅处。不知转入此中来。喝一喝。曰三十年后。莫道能仁教坏人家男女。上堂。僧问。如何是祖师西来意。师曰。东家点灯。西家暗坐。曰未审意旨如何。师曰。马便搭鞍。驴便推磨。僧礼拜。师曰。灵利衲僧祇消一个。遂曰。马搭鞍驴推磨。灵利衲僧祇消一个。纵使东家明点灯。未必西家暗中坐。西来意旨问如何。多口阿师自招祸。僧问。如何是第一义。师曰。你问底是第二义。问狗子还有佛性也无。赵州道无。意旨如何。师曰。一度着蛇咬。怕见断井索。问燕子深谈实相。善说法要。此理如何。师曰。不及雁衘芦。问如何是佛。师曰。华阳洞口石乌龟。问鲁祖面壁。意旨如何。师曰。金木水火土。罗睺计都星。问有句无句如藤倚树时如何。师曰。作贼人心虚。曰国师三唤侍者。又作么生。师曰。打鼓弄猢狲。鼓破猢狲走。丙寅七月十八日。召法属长老宗范。付后事。次日沐浴。声钟集众就座。泊然而逝。茶毗日送者。均获设利。奉灵骨。塔于鼓山。

　　南康军云居高庵善悟禅师

　　洋州李氏子。年十一。去家业。经得度。有夙慧。闻冲禅师举。武帝问达磨因缘。如获旧物。遽曰。我既廓然。何胜之有。冲异其语。勉之南询。蒙授记于龙门。一日有僧被蛇伤足。佛眼问曰。既是龙门。为甚么却被蛇咬。师即应曰。果然现大人相。眼益器之。后传此语。到昭觉。圆悟云。龙门有此僧耶。东山法道未寂寥尔。住后上堂。少林面壁。怀藏东土西天。欧阜升堂。充塞四维上下。致使山巍巍而砥掌平。水昏昏而常自清。华非艳而结空果。风不摇而片叶零。人无法而得咨问。佛无心而更可成。野蔬淡饭延时日。任运随缘道自灵。毕竟如何。日午打三更。

　　遂宁府西禅文琏禅师

　　郡之张氏子。上堂。一向恁么去。直得凡圣路绝。水泄不通。铁蛇钻不入。铁锤打不破。至于千里万里鸟飞不度。一向恁么来。未免灰头土面。带水拖泥。唱九作十。指鹿为马。非唯孤负先圣。亦乃埋没己灵。敢问大众。且道恁么去底是。恁么来底是。芍药华开菩萨面。棕榈叶散夜叉头。上堂。诸方浩浩谈玄。每日撞钟打鼓。西禅无法可说。勘破灯笼露柱。门前不置下马台。免被傍人来借路。若借路。须照顾脚下。若参差。邯郸学唐步。上堂。心生种种法生。森罗万象纵横。信手拈来便用。日轮午后三更。心灭种种法灭。四句百非路绝。直饶达磨出头。也是眼中着屑。心生心灭是谁。木人𢹂手同归。归到故乡田地。犹遭顶上一锤。上堂。正月孟春犹寒。直下言端语端。拈起衲僧鼻孔。穿开祖佛心肝。知有者。达磨不来东土。二祖不往西天。不知有者。谁知当面蹉过。迢迢十万八千。山僧为你重说偈言。大众。莫教孤负。孟春犹寒。僧问。师子未出窟时如何。师曰。爪牙已露。曰出窟后如何。师曰。龙头蛇尾。曰出与未出时如何。师曰。正好吃棒。问以一重去一重。即不问。不以一重去一重时如何。师曰。阇黎有许多工夫。

　　隆兴府黄龙牧庵法忠禅师

　　四明姚氏子。十九试经得度。习台教悟一心三观之旨。未能泯迹。遍参名宿。至龙门。观水磨旋转。发明心要。乃述偈曰。转大法轮。目前包裹。更问如何。水推石磨。呈佛眼。眼曰。其中事作么生。师曰。涧下水长流。眼曰。我有末后一句。待分付汝。师即掩耳而去。后至庐山。于同安枯树中。绝食清坐。宣和间。湘潭大旱。祷而不应。师跃入龙渊。呼曰。业畜当雨一尺。雨随至。居南岳。每跨虎出游。儒释望尘而拜。住后上堂。张公吃酒李公醉。子细思量不思议。李公醉醒问张公。恰使张公无好气。无好气。不如归家且打睡。上堂。今朝正月半。有事为君断。切忌两眼睛。被他灯火换。上堂。我有一句子。不借诸圣口。不动自己舌。非声气呼吸。非情识分别。假使净名杜口于毗耶。释迦掩室于摩竭。大似掩耳偷铃。未免天机漏泄。直饶德山入门便棒。临济入门便喝。若向牧庵门下。检点将来。祇得一橛。千种言万般说。祇要教君自家歇。一任大地虚空。七凹八凸。僧问。如何是佛。师曰。莫向外边觅。曰如何是心。师曰。莫向外边寻。曰如何是道。师曰。莫向外边讨。曰如何是禅。师曰。莫向外边传。曰毕竟如何。师曰。静处萨婆诃。问大众临筵。请师举唱。师竖起拂子。僧曰。乞师再垂方便。师击禅床一下。后示寂。塔于香原洞。

　　衢州乌巨雪堂道行禅师

　　处州叶氏子。依泗州普照英禅师得度。去参佛眼。一日闻举玄沙筑着脚指话。遂大悟。住后上堂。会即便会。玉本无瑕。若言不会。碓觜生华。试问。九年面壁。何如大会拈华。南明恁么商确。也是顺风撒沙。参。上堂。云笼岳顶。百鸟无声。月隐寒潭。龙珠自耀。正当恁么时。直得。石梁忽然大悟。石洞顿尔心休。虚空开口作证。溪北石僧点头。诸人总在这里瞌睡。笑杀陕府铁牛。上堂。佛说三乘十二分。顿渐偏圆。痴人面前不得说梦。祖师西来。直指人心。见性成佛。痴人面前不得说梦。临济三玄。云门三句。洞山五位。痴人面前不得说梦。南明恁么道。还免得遭人检责也无。所以古人道。石人机似汝。也解唱巴歌。汝若似石人。雪曲也应和。还有和雪曲底么。若有。唤来与老僧洗脚。上堂。通身是口。说得一半。通身是眼。用得一橛。用不到处说有余。说不到处用无尽。所以道。常用无说。当说无用。用说同时。用说不同时。诸人若也拟议。西峰在你脚底。到国清。众请。上堂。句亦刬意亦刬。绝毫绝牦处。如山如岳。句亦到意亦到。如山如岳处。绝毫绝牦。忽若拶通一线。意句俱到俱不到。俱刬俱不刬。直得。三句外绝牢笼。六句外无标的。正当恁么时。一句作么生道。倾盖同途不同辙。相将𢹂手上高台。上堂。举赵州示众云。老僧除却二时斋粥。是杂用心处。师曰。今朝六月旦。行者击鼓。长老升堂。你诸人总来这里杂用心。上堂。举僧问云门。如何是惊人句。门曰响。师曰。云门答这僧话不得便休。却鼓粥饭气。以当平生。上堂。黄梅雨麦秋寒。恁么会太无端。时节因缘佛性义。大都须是髑髅干。示众。举玑和尚问僧。禅以何为义。众下语皆不契理。僧请益玑。玑代云。以谤为义。师曰。三世诸佛是谤。西天二十八祖是谤。唐土六祖是谤。天下老和尚是谤。诸人是谤。山僧是谤。于中还有不谤者也无。谈玄说妙河沙数。争似双峰谤得亲。师示疾。门弟子。教授汪公乔年至省候。师以后事委之。示以偈曰。识则识自本心。见则见自本性。识得本心本性。正是宗门大病。注曰。烂泥中有刺。莫道不疑好。黎明沐浴更服。加趺而逝。阇维五色设利。烟所至处累然。齿舌不坏。塔于寺之西。

　　抚州白杨法顺禅师

　　绵州文氏子。依止佛眼。闻普说。举傅大士心王铭云。水中盐味。色里胶青。决定是有。不见其形。师于言下有省。后观宝藏迅转。顿明大法。趋丈室作礼。呈偈曰。顶有异峰云冉冉。源无别派水泠泠。游山未到山穷处。终被青山碍眼睛。眼笑而可之。住后上堂。好事堆堆叠叠来。不须造作与安排。落林黄叶水推去。横谷白云风卷回。寒雁一声情念断。霜钟才动我山摧。白杨更有过人处。尽夜寒炉拨死灰。忽有个衲僧出来道。长老少卖弄。得恁么穷乞相。山僧祇向他道。却被你道着。上堂。我手何似佛手。天上南星北斗。我脚何似驴脚。往事都来忘却。人人尽有生缘。个个足方顶圆。大愚滩头立处。孤月影射深湾。会不得见还难。一曲渔歌过远滩。示众。染缘易就。道业难成。不了目前。万缘差别。祇见境风浩浩。凋残功德之林。心火炎炎。烧尽菩提之树。道念若同情念。成佛多时。为众一似为己。彼此事办。不见他非我是。自然上敬下恭。佛法时时现前。烦恼尘尘解脱。上堂。鸡啼晓月。狗吠枯桩。只可默会。难入思量。看不见处。动地放光。说不到处。天地玄黄。抚城尺六状纸。元来出在清江。大众。分明话出人难见。昨夜三更月到窗。上堂。风吹茆茨屋脊漏。雨打阇黎眼睛湿。恁么分明却不知。却来这里低头立。(时绍灯上座闻之有省。后住婺之广教)因病示众。久病未尝推木枕。人来多是问如何。山僧据问随缘对。窗外黄鹂口更多。只如七尺之躯。甚处受病。众中具眼者。试为山僧指出病源。众下语。皆不契。师自拊掌一下。作呕吐声。又云。好个木枕子。师律身清苦。出入唯杖笠独行。后示寂。阇维收舍利。目睛齿舌数珠。同灵骨塔于寺西。

　　南康军云居法如禅师

　　丹丘胡氏子。依护国瑞禅师祝发。登具。遍参浙右诸宗匠。晚至龙门。以平日所证白佛眼。眼曰。此皆学解非究竟事。欲了生死。当求妙悟。师骇然谛信。一日命主香积。以道业未办固辞。眼勉曰。姑就职。其中大有人。为汝说法。未几。晨兴开厨门。望见圣僧。契所未证。即白佛眼。眼曰。这里还见圣僧么。师诣前。问讯叉手而立。眼曰。向汝道。大有人为汝说法。住后上堂。一法若有。毗卢堕在凡夫。万法若无。普贤失其境界。向这里。有无俱遣。得失两亡。直得十方诸佛不见诸人。且道。十二时中。向甚么处。安身立命。披蓑侧立千峰外。引水浇蔬五老前。上堂。乾坤之内。宇宙之间。中有一宝。秘在形山。云居又且不然。乾坤之内。宇宙之间。中有一宝。掷下拄杖云。大众。也须识取。

　　南康军归宗真牧正贤禅师

　　潼川陈氏子。世为名儒。幼从三圣海澄为苾刍。具满分戒。游成都。依大慈秀公。习经论。凡典籍过目成诵。义亦顿晓。秀称为经藏子。出蜀谒诸尊宿。后扣佛眼。一日入室。眼举。殷勤抱得旃檀树。语声未绝。师顿悟。眼曰。经藏子。漏逗了也。自是与师商确渊奥。亹亹无尽。眼称善。因手书真牧二字授之。绍兴己巳。归宗虚席。郡侯以礼请。坚卧不应。宝文李公懋。尝问道于师。同属官强之。乃就。上堂。且第一句如何道。汝等若向世界未成时。父母未生时。佛未出世时。祖师未西来时。道得。已是第二句。且第一句如何道。直饶你十成道得。未免左之右之。卓拄杖下座。上堂。良久。召大众曰。作么生。若也拟议。贤上座。谩你诸人去也。打地和尚瞋他。秘魔岩主擎个叉儿。胡说乱道。遂将一掴成齑粉。散在十方世界。还知么。举拂子曰。而今却在拂子头上说。一切智智清净。无二无二分。无别无断故。还闻么。阎老子知得乃曰。贤上座。你若相当去。不妨奇特。咸不相当。总在我手里。祇向他道。阎老子。你也退步。摸索鼻孔看。击禅床下座。僧问。久默斯要。已泄真机。学人上来。请师开示。师曰。耳朵在甚么处。曰一句分明该万象。师曰。分明底事作么生。曰台星照临。枯木回春。师曰。换却你眼睛。

　　安吉州道场正堂明辩禅师

　　本郡俞氏子。幼事报本蕴禅师。圆颅受具。后谒诸名宿。至西京少林。闻僧举佛眼以古诗。发明罽宾王斩师子尊者话曰。杨子江头杨柳春。杨华愁杀渡江人。一声羌笛离亭晚。君向潇湘我向秦。师默有所契。即趋龙门求入室。佛眼问。从上祖师。方册因缘。许你会得。忽举拳曰。这个因何唤作拳。师拟对。眼筑其口曰。不得作道理。于是顿去知见。住后上堂。猛虎口边拾得。毒蛇头上安排。更不钉桩摇橹。回头别有生涯。婆子被我勘破了。大悲院里有村斋。上堂。净五眼。涌金春色晚。得五力。吹落碧桃华。唯证乃知难可测。卓拄杖曰。一片何人得。流经十万家。上堂。三祖道。但莫憎爱。洞然明白。当时老僧若见。便与一掴。且道。是憎邪。是爱邪。近来经界稍严。不许诡名挟佃。解夏上堂。十五日已前不得去。少林只履无藏处。十五日已后不得住。桂子天香和雨露。正当十五日又且如何。呵呵呵。风流不在着衣多。上堂。举僧问投子。大死底人却活时如何。子曰。不许夜行。投明须到。师曰。我疑千年苍玉精。化为一片秋水骨。海神欲护护不得。一旦鳌头忽擎出。上堂。华开陇上。柳绽堤边。黄莺调叔夜之琴。芳草入谢公之句。何必闻声悟道。见色明心。非唯水上觅沤。已是眼中着屑。擘开胸曰。汝等当观吾紫磨金色之身。今日则有。明日则无。大似无风起浪。全不知羞。且道。今日事作么生。好个迷逢达磨。不知谁解承当。僧问。如何是佛。师乃鸣指三下。问语默涉离微。如何通不犯。师曰。横身三界外。独脱万机前。曰祇如风穴道。长忆江南三月里。鹧鸪啼处百华香。又作么生。师曰。说这个不唧𠺕汉作么。曰嫩竹摇金风细细。百华铺地日迟迟。师曰。你向甚么处见风穴。曰眼里耳里绝潇洒。师曰。料掉无交涉。问莲华未出水时如何。师曰。未过冬至莫道寒。曰出水后如何。师曰。未过夏至莫道热。曰出与未出时如何。师曰。三十年后不要错举。问如何是佛。师曰。无柴猛烧火。曰如何是法。师曰。贫做富装裹。曰如何是僧。师曰。卖扇老婆手遮日。曰如何是和尚栗棘蓬。师曰。不答此话。曰为甚么不答。师大笑曰。吞不进。吐不出。问如何是一喝如金刚王宝剑。师曰。古墓毒蛇头戴角。曰如何是一喝如踞地师子。师曰。虚空笑点头。曰如何是一喝如探竿影草。师曰。石人拍手笑呵呵。曰如何是一喝不作一喝用。师曰。布袋里猪头。曰四喝已蒙师指示。向上还有事也无。师曰。有。曰如何是向上事。师曰。锯解秤锤。随声便喝。佛眼忌拈香。龙门和尚。阐提潦倒。不信佛法。灭除禅道。拶破毗卢向上关。猫儿洗面自道好。一炷沉香炉上然。换手槌胸空懊恼。遂摇手曰。休懊恼。以坐具搭肩上作女人拜曰。莫怪下房媳妇。触忤大人好。室中垂问曰。猫儿为甚么爱捉老鼠。又曰。板鸣因甚么狗吠。师家风严冷。初机多惮之。因赞达磨曰。升元阁前懡㦬。洛阳峰畔乖张。皮髓传成话霸。只履无处埋藏。不是一番寒彻骨。觅得梅华扑鼻香。雪堂行一见。大称赏曰。先师犹有此人在。只消此赞。可以坐断天下人舌头。由是衲子奔凑。临终登座。拈拄杖。于左边卓一下曰。三十二相无此相。于右边卓一下曰。八十种好无此好。僧繇一笔画成。志公露出草藁。又卓一下。顾大众曰。莫懊恼。直下承当休更讨。下座。归方丈。俨然趺坐而逝。火后收灵骨设利。藏所建之塔。曰仙人山。

　　潭州方广深禅师

　　僧问。一法若有。毗卢堕在凡夫。万法若无。普贤失其境界。未审意旨如何。师曰。富嫌千口少。贫恨一身多。

　　世奇首座者

　　成都人也。遍依师席晚造龙门。一日燕坐瞌睡间。群蛙忽鸣。误听为净发版响亟趋往。有晓之者。曰蛙鸣非版也。师恍然。诣方丈剖露。佛眼曰。岂不见罗睺罗。师遽止曰。和尚不必举。待去自看。未几有省。乃占偈曰。梦中闻版响。觉后虾蟆啼。虾蟆与版响。山岳一时齐。由是益加参究。洞臻玄奥。眼命分座。师固辞曰。此非细事也。如金针刺眼。毫发若差。睛则破矣。愿生生居学地而自煅炼。眼因以偈美之曰。有道只因频退步。谦和元自惯回光。不知已在青云上。犹更将身入众藏。暮年学者力请不容。辞后。因说偈曰。诸法空故我心空。我心空故诸法同。诸法我心无别体。祇在而今一念中。且道。是那一念。众罔措。师喝一喝而终。

　　温州净居尼慧温禅师

　　上堂。举法眼示众曰。三通鼓罢。簇簇上来。佛法人事。一时周毕。师曰。山僧道。三通鼓罢。簇簇上来。拄杖不在。苕帚柄聊与三十。

　　给事冯楫济川居士

　　自壮扣诸名宿。最后居龙门。从佛眼远禅师。再岁。一日同远经行法堂。偶童子趋庭。吟曰。万象之中独露身。远拊公背曰。好聻。公于是契入。绍兴丁巳。除给事。会大慧禅师就明庆开堂。慧下座。公挽之曰。和尚每言于士大夫前曰。此生决不作这虫豸。今日因甚却纳败缺。慧曰。尽大地是个杲上座。你向甚处见他。公拟对。慧便掌。公曰。是我招得。越月特丐祠。坐夏径山。榜其室。曰不动轩。一日慧升座。举。药山问石头曰。三乘十二分教。某甲粗知。承闻。南方直指人心见性成佛。实未明了。伏望慈悲示诲。头曰。恁么也不得。不恁么也不得。恁么不恁么总不得。你作么生。山罔措。头曰。子缘不在此。可往江西见马大师去。山至马祖处。亦如前问。祖曰。有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。山大悟。慧拈罢。公随至方丈曰。适来和尚所举底因缘。某理会得了。慧曰。你如何会。公曰。恁么也不得。苏嚧娑婆诃。不恁么也不得。㗭唎娑婆诃。恁么不恁么总不得。苏嚧㗭唎娑婆诃。慧印之以偈曰。梵语唐言。打成一块。咄哉俗人。得此三昧。公后知邛州。所至宴晦无倦。尝自咏曰。公事之余喜坐禅。少曾将胁到床眠。虽然现出宰官相。长老之名四海传。至二十三年秋。乞休致。预报亲知。期以十月三日报终。至日令后听置高座。见客如平时。至辰巳间。降阶望阙肃拜。请漕使摄邛事。着僧衣履踞高座。嘱诸官吏及道俗。各宜向道。扶持教门。建立法幢。遂拈拄杖按膝。蜕然而化。漕使请曰。安抚去住如此自由。何不留一颂以表罕闻。公张目索笔书曰。初三十一。中九下七。老人言尽。龟哥眼赤。竟尔长往。建炎后。名山巨刹教藏多不存。公累以已俸印施。凡一百二十八藏。用祝君寿。以康兆民。门人蒲大聘尝志其事。有语录颂古。行于世。

　　开福宁禅师法嗣

　　潭州大沩月庵善果禅师

　　信州余氏子。上堂。奚仲造车一百辐。拈却两头除却轴。以拄杖打一圆相曰。且莫错认定盘星。卓一卓下座。谢供头上堂。解猛虎颔下金铃。惊群动众。取苍龙穴里明珠。光天照地。山僧今日到此赞叹不及。汝等诸人。合作么生。竖起拂子曰。眨上眉毛。速须荐取。掷拂子下座。上堂。心生法亦生。心灭法亦灭。心法两俱忘。乌龟唤作鳖。诸禅德。道得也未。若道得。道林与你拄杖子。其或未然。归堂吃茶去。僧问。达磨九年面壁时如何。师曰。鱼行水浊。曰二祖礼三拜。为甚么却得其髓。师曰。地肥茄子大。曰祇如一华开五叶。结果自然成。明甚么边事。师曰。贼以赃为验。曰有时乘好月。不觉过沧洲。师曰。阇黎无分。问有句无句。如藤倚树时如何。师曰。验尽当行家。曰树倒藤枯。句归何处。又作么生。师曰。风吹日炙。曰沩山呵呵大笑聻。师曰。波斯读梵字。曰道吾推倒泥里。沩山不管。此意又且如何。师曰。有理不在高声。曰罗山道。道吾是撮马粪汉。又作么生。师曰。多口阿师。曰。今日足见老师七通八达。师曰。仰面哭苍天。僧礼拜。师曰。过。问莲华未出水时如何。师曰。乾坤无异色曰出水后如何。师曰。遍界有清香。

　　大随静禅师法嗣

　　台州钓鱼台石头自回禅师

　　本郡人也。世为石工。虽不识字。志慕空宗。每求人口授法华能诵之。弃家投大随供扫洒。寺中令取崖石。师手不释锤凿。而诵经不辍口。随见而语曰。今日硿磕。明日硿磕。死生到来。作甚折合。师愕然。释其器设礼。愿闻究竟法。因随至方丈。随令且罢诵经。看赵州勘婆因缘。师念念不去心。久之。因凿石。石稍坚。尽力一锤。瞥见火光。忽然省彻。走至方丈。礼拜呈颂曰。用尽工夫。浑无巴鼻。火光迸散。元在这里。随忻然曰。子彻也。复献赵州勘婆颂曰。三军不动旗闪烁。老婆正是魔王脚。赵州无柄铁扫帚。扫荡烟尘空索索。随可之。遂授以僧服。人以其为石工故。有回石头之称也。上堂。参禅学道。大似井底叫渴相似。殊不知。塞耳塞眼。迴避不及。且如十二时中。行住坐卧。动转施为。是甚么人使作。眼见耳闻。何处不是路头。若识得路头。便是大解脱路。方知老汉与你证明。山河大地与你证明。所以道。十方薄伽梵。一路涅槃门。诸仁者。大凡有一物当途。要见一物之根源。一物无处。要见一物之根源。见得根源。源无所源。所源既非。何处不圆。诸禅德。你看。老汉有甚么胜你处。诸人有甚么不如老汉处。还会么。太湖三万六千顷。月在波心说向谁。

　　潼川府护圣愚丘居静禅师

　　成都杨氏子。年十四。礼白马安慧为师。闻南堂道望。遂往依焉。堂举香严枯木里龙吟话。往返酬诘。师于言下大悟。一日堂问曰。莫守寒岩异草青。坐却白云宗不妙。汝作么生。师曰。直须挥剑。若不挥剑。渔父栖巢。堂矍然曰。这小厮儿。师珍重便行。出住东岩。上堂。月生一。东岩乍住增愁寂。红尘世路有多端。米面仓储无颗粒。崖为伴泉为匹。飒飒清风来入室。山王土地暗中忙。云版钟鱼偷泪滴。世人莫道守空岩。亦有东篱打西壁。尝谓众曰。参学至要。不出先南堂道。最初句及末后句。透得过者。一生事毕。傥或未然。更与你分作十门。各各印证自心。还得稳当也未。一须信有教外别传。二须知有教外别传。三须会无情说法。与有情说法无二。四须见性如观掌中之物。了了分明。一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。凡欲绍隆法种。须尽此纲要。方坐得这曲录床子。受得天下人礼拜。敢与佛祖为师。若不到恁么田地。祇一向虚头。他时异日。阎老子未放你在。间有学者。各门颂出呈师。师以颂示曰。十门纲要掌中施。机会来时自有为。作者不须排位次。大都首末是根基。

　　简州南岩胜禅师

　　上堂。召大众曰。护生须是杀。杀尽始安居。会得个中意。分明在半途。且道。到家一句又作么生。释迦弥勒没量大。看来犹祇是他奴。僧问。放行五位即不问。把定三关事若何。师曰。横按镆鎁全正令。曰把定三关蒙指示。放行五位事如何。师曰。太平寰宇斩痴顽。曰恁么则南岩门下土旷人稀。师曰。灵利衲僧祇消一点。曰自古自今。同生同死时如何。师曰。家贼难防。曰今日学人小出大遇去也。师便打曰。须是老僧打你始得。僧礼拜。师曰。切忌诈明头。

　　常德府梁山廓庵师远禅师

　　合川鲁氏子。上堂。举杨岐三脚驴子话。乃召大众曰。扬其汤者。莫若扑其火。壅其流者。莫若杜其源。此乃智人之明鉴。佛法之至论。正在斯焉。这因缘如今丛林中。提唱者甚多。商量者不少。有般底祇道。宗师家无固必。凡有所问。随口便答。似则也似。是即未是。若恁么。祇作个干无事会。不见杨岐用处。乃至祖师。千差万别。方便门庭如何消遣。又有般底。祇向佛还会。却与自己没交涉。古人道。凡有言句。须是一一消归自己。又作么生。又有般底。一向祇作自己会。弃却古人用处。唯知道明自己事。古人方便。却如何消遣。既消遣不下。却似抱桥柱澡洗。要且放手不得。此亦是一病。又有般底。却去脚多少处会。若恁么会。此病最难医也。所以他语有巧妙处。参学人卒难摸索。才拟心则差了也。前辈谓之杨岐宗旨。须是他屋里人。到恁么田地方堪传授。若不然者。则守死善道之谓也。这公案。直须还他透顶彻底汉方能了得。此非止禅和子会不得。而今天下丛林中。出世为人底。亦少有会得者。若要会去。直须向威音那畔。空劫已前。轻轻觑着。提起便行。捺着便转。却向万仞峰前进一步。可以笼罩古今。坐断天下人舌头。如今还有恁么者么。有则出来道看。如无。更听一颂。三脚驴子弄蹄行。直透威音万丈坑。云在岭头闲不彻。水流涧下太忙生。湖南长老谁解会。行人更在青山外。上堂。天得一以清。地得一以宁。君王得一以治天下。这个说话是家常茶饭。须知衲僧家。别有奇特处始得。且道。衲僧门下。有甚奇特处。天得一。斗牛女虚危室壁。地得一。万象森罗及瓦砾。君王得一。上下四维无等匹。且道。衲僧得一时如何。要见客从何处来。闲持经卷倚松立。浴佛上堂。举药山浴佛公案。拈云。这僧问处。依稀越国。仿佛杨州。药山答来。眼似流星。机如掣电。点检将来。二俱不了。若是山僧即不然。当是时。才见他问只浴得这个。且不浴得那个。但转木杓柄与伊。待他拟议之间。拦面便泼。假饶这僧有大神通。具大智慧。也无施展处。敢问大众。这个即且置。唤甚么作那个。下座。佛殿烧香为你说破。师有十牛图。并颂。行于世。

　　嘉州能仁默堂绍悟禅师

　　结夏上堂。最初一步。十方世界现全身。末后一言。一微尘中深锁断。有时提起。如倚天长剑。光耀乾坤。有时放下。似红炉点雪。虚含万象。得到恁么田地。天魔外道拱手归降。三世诸佛一时稽首。便可以大圆觉。为我伽蓝。于一毫端。现宝王刹。如是。则朝往西天。暮归东土。亦是禁足。百华丛里坐。淫坊酒肆行。亦是禁足。虽然如是。不曾动着这里一步。恁么。则九旬无虚弃之功。百劫有今时之用。堪报不报之恩。以助无为之化。此即是涅槃妙心。金刚王宝剑。敢问大众。作么生得到这田地去。如人上山。各自努力。上堂。举赵州访二庵主公案。颂曰。一重山尽一重山。坐断孤峰子细看。雾卷云收山岳静。楚天空阔一轮寒。

　　彭州上溪智陀子言庵主

　　绵州人也。初至大随。闻举石头和尚示众偈。倏然领旨。归隐土溪悬崖绝壑间。有石若蹲异兽。师凿以为室。中发异泉无涸溢。四众讶之。居三十年。化风盛播。室成日作偈曰。一击石庵全。纵横得自然。清凉无暑气。涓洁有甘泉。宽廓含沙界。寂寥绝众缘。个中无限意。风月一床眠。

　　剑门南修道者

　　淳厚之士也。自大随一语契投。服勤不怠。归谒崇化赟禅师。坐次。赟以宗门三印问之。南曰。印空印泥印水。平地寒涛竞起。假饶去就十分。也是灵龟曳尾。

　　莫将尚书字少虚

　　家世豫章分宁。因官西蜀。谒南堂静禅师。咨决心要。堂使其向好处提撕。适如厕。俄闻秽气。急以手掩鼻。遂有省。即呈以偈曰。从来姿韵爱风流。几笑时人向外求。万别千差无觅处。得来元在鼻尖头。南堂答曰。一法才通法法周。纵横妙用更何求。青蛇出匣魔军伏。碧眼胡僧笑点头。

　　龙图王萧居士

　　字观复。留昭觉日。闻开静板声有省。问南堂曰。某有个见处。才被人问。却开口不得。未审过在甚处。堂曰。过在有个见处。堂却问。朝旆几时到任。公曰。去年八月四日。堂曰。自按察几时离衙。公曰。前月二十。堂曰。为甚么道。开口不得。公乃契悟。

　　五祖自禅师法嗣

　　蕲州龙华高禅师

　　上堂。象王行师子住。赤脚昆仑眉卓竖。寒山拾得笑呵呵。指点门前老松树。且道。他指点个甚么。忽然风吹倒时。好一堆柴。

　　南岳下十六世

　　径山杲禅师法嗣

　　泉州教忠晦庵弥光禅师

　　闽之李氏子。儿时寡言笑。闻梵呗则喜。十五。依幽岩文慧禅师圆顶。犹喜阅群书。一日曰。既剃发染衣。当期悟彻。岂醉于俗典邪。遂出岭。谒圆悟禅师于云居。次参黄檗祥高庵悟。机语皆契。以淮楚盗起。归谒佛心。会大慧寓广。因往从之。慧谓曰。汝在佛心处所得者。试举一二看。师举。佛心上堂。拈普化公案曰。佛心即不然。总不恁么来时如何。劈脊便打。从教遍界分身。慧曰。汝意如何。师曰。某不肯他。后头下个注脚。慧曰。此正是以病为法。师毅然无信可意。慧曰。汝但揣摩看。师竟以为不然。经旬因记海印信禅师。拈曰。雷声浩大。雨点全无。始无滞。趋告慧。慧以举道者见琅邪。并玄沙未彻语诘之。师对已。慧笑曰。虽进得一步。祇是不着所在。如人斫树。根下一刀。则命根断矣。汝向枝上斫。其能断命根乎。今诸方浩浩说禅者。见处总如此。何益于事。其杨岐正传三四人而已。师愠而去。翌日慧问。汝还疑否。师曰。无可疑者。慧曰。祇如古人相见。未开口时。已知虚实。或闻其语。便识浅深。此理如何。师悚然汗下。莫知听诣。慧令究有句无句。慧过云门庵。师侍行。一日问曰。某到这里不能得彻。病在甚处。慧曰。汝病最癖。世医拱手。何也。别人死了活不得。汝今活了未曾死。要到大安乐田地。须是死一回始得。师疑情愈深。后入室。慧问。吃粥了也。洗钵盂了也。去却药忌。道将一句。来。师曰。裂破。慧震威喝曰。你又说禅也。师即大悟。慧挝鼓告众曰。龟毛拈得笑咍咍。一击万重关锁开。庆快平生在今日。孰云千里赚吾来。师亦以颂呈之曰。一拶当机怒雷吼。惊起须弥藏北斗。洪波浩渺浪滔天。拈得鼻孔失却口。住后上堂。有句无句如藤倚树。放憨作么。及乎树倒藤枯。句归何处。情知汝等诸人。卒讨头鼻不着。为甚如此。祇为分明极。翻令所得迟。上堂。梦幻空华。何劳把捉。得失是非。一时放却。掷拂子曰。山僧今日已是放下了也。汝等诸人又作么生。复曰。侍者收取拂子。僧问。文殊为甚么出女子定不得。师曰。山僧今日困。曰罔明为甚么却出得。师曰。令人疑着。曰恁么则擘开华岳千峰秀。放出黄河一派清。师曰。一任卜度。

　　江州东林卍庵道颜禅师

　　潼川人。族鲜于氏。久参圆悟。微有省发。洎悟还蜀。嘱依妙喜。仍以书致喜曰。颜川彩绘已毕。但欠点眼耳。他日嗣其后。未可量也。喜居云门及洋屿。师皆在焉。朝夕质疑方大悟。住后。上堂。一叶落天下秋。一尘起大地收。鸟窠吹布毛。便有人悟去。今时学者。为甚么。却不识自己。良久曰。莫错怪人好。上堂。欲识诸佛心。但向众生心行中识取。欲识常住不凋性。但向万物迁变处会取。还识得么。欲得不招无间业。莫谤如来正法轮。上堂。诸人知处。良遂总知。良遂知处。诸人不知。作么生是良遂知处。乃曰。鸬鹚语鹤。上堂。仲冬严寒。三界无安。富者快乐。贫者饥寒。不识玄旨。错认定盘。何也。牛头安尾上。北斗面南看。上堂。一滴滴水。一滴滴冻。天寒人寒。风动幡动。云门扇子𨁝跳。上三十三天。筑着帝释鼻孔。东海鲤鱼打一棒。雨似盆倾。不出诸人十二时中。寻常受用。上堂。云。圆通门户八字打开。若是从门入得。不堪共语。须是入得无门之门。方可坐登堂奥。所以道。过去诸如来。斯门已成就。现在诸菩萨。今各入圆明。未来参学人。当依如是法。从上诸圣。幸有如此广大门风。不能继绍。甘自鄙弃。穿窬墙壁。好不丈夫。敢问大众。无门之门作么生入。良久云。非唯观世音。我亦从中证。上堂。元宵已过。化主出门。六群比丘。各从其类。此众无复枝叶。纯有贞实。如是增上慢人。退亦佳矣。麒麟不为瑞。鸑鷟不为荣。麦秀两岐。禾登九穗。总不消得。但愿。官中无事。林下栖禅。水牯牛。饱卧斜阳。担板汉。清贫长乐。粥足饭足。俯仰随时。箸笼不乱搀匙。老鼠不咬甑箄。山家活计。淡薄长情。不敬功德天。谁嫌黑暗女。有智主人。二俱不受。良久曰。君子爱财。取之以道。上堂。去年寒食后。今年寒食前。日日是好日。不是正中偏。上堂。客舍久留连。家乡夕照边。檐悬三月雨。水没两湖莲。镬漏烧灯盏。柴生满灶烟。已忘南北念。入望尽平川。上堂。旃檀林无杂树。郁密深沉师子住。所以。旃檀丛林旃檀围绕。荆棘丛林荆棘围绕。一人为主。两人为伴。成就万亿国土。士农工商。若夜叉。若罗刹。见行魔业。优哉游哉。聊以卒岁。僧问。香严上树话。意旨如何。师曰。描不成。画不就。曰李陵虽好手。争奈陷番何。师曰。甚么处去来。问如何是佛。师曰。汝是元固。僧近前曰。喏喏。师曰。裈无裆。裤无口。问如何是佛。师曰。志公和尚。曰学人问佛。何故答志公和尚。师曰。志公不是闲和尚。曰如何是法。师曰。黄绢幼妇外孙齑臼。曰是甚么章句。师曰。绝妙好辞。曰如何是僧。师曰。钓鱼船上谢三郎。曰何不直说。师曰。玄沙和尚。曰三宝已蒙师指示。向上宗乘事若何。师曰。王乔诈仙得仙。僧呵呵大笑。师乃叩齿。

　　福州西禅懒庵鼎需禅师

　　本郡林氏子。幼举进士有声年二十五。因读遗教经。忽曰。几为儒冠误。欲去家。母难之。以亲迎在期。师乃绝之曰。夭桃红杏。一时分付春风。翠竹黄华。此去永为道伴。竟依保寿乐禅师为比丘。一锡湖湘。遍参名宿。法无异味。归里结庵于羌峰绝顶。不下山者三年。佛心才禅师。挽出首众于大乘。尝问学者。即心即佛因缘。时妙善庵于洋屿。师之友弥光。与师书云。庵主手段与诸方别。可来少款如何。师不答。光以计邀师饭。师往赴之。会妙喜为诸徒入室。师随喜焉。妙喜举。僧问马祖。如何是佛。祖云。即心是佛。作么生。师下语。妙喜诟之曰。你见解如此。敢妄为人师耶。鸣鼓普说。评其平生珍重得力处排为邪解。师泪交颐。不敢仰视。默计曰。我之所得。既为所排西来不传之旨。岂止此耶。遂归心弟子之列。一日喜问曰。内不放出。外不放入。正恁么时如何。师拟开口。喜拈竹篦。劈脊连打三下。师于此大悟。厉声曰。和尚已多了也。喜又打一下。师礼拜。喜笑云。今日方知。吾不汝欺也。遂印以偈云。顶门竖亚摩醯眼。肘后斜悬夺命符。瞎却眼卸却符。赵州东壁挂葫芦。于是声名喧动丛林。住后上堂曰。句中意。意中句。须弥耸于巨川。句刬意。意刬句。烈士发乎狂矢。任待牙如剑树。口似血盆。徒逞词锋。虚张意气。所以净名杜口。早涉繁词。摩竭掩关。已扬家丑。自余瓦棺老汉。岩头大师。向羌峰顶上。拏风鼓浪。玩弄神变。脚跟下好与三十。且道。过在甚么处。良久云。机关不是韩光作。莫把胸襟当等闲。至节上堂云。二十五日已前。群阴消伏。泥龙闭户。二十五日已后。一阳来复。铁树开华。正当二十五日。尘中醉客骑驴骑马。前街后街递相庆贺。物外闲人衲帔蒙头。围炉打坐。风萧萧。雨萧萧。泠湫湫。谁管你张先生。李道士。胡达磨。上堂。懒翁懒中懒。最懒懒说禅。亦不重自己。亦不重先贤。又谁管你地。又谁管你天。物外翛然无个事。日上三竿犹更眠。上堂。举。僧问赵州。如何是古人言。州云。谛听谛听。师曰。谛听即不无。切忌唤钟作瓮。室中问僧。万法归一。一归何处。曰新罗国里。师曰。我在青州作一领布衫。重七斤。聻。曰今日亲见赵州。师曰。前头见。后头见。僧乃作斫额势。师曰。上座甚处人。曰江西。师曰。因甚么。却来这里纳败缺。僧拟议。师便打。

　　福州东禅蒙庵思岳禅师

　　上堂。蛾羊蚁子。说一切法。墙壁瓦砾。现无边身。见处既精明。闻中必透脱。所以。雪峰和尚凡见僧来辊出三个木毬。如弄杂剧相似。玄沙便作斫牌势。[田/十]末谩道将来。普贤今日谤古人。千佛出世。不通忏悔。这里有人谤普贤。定入㧞舌地狱。且道。谤与不谤者是谁。心不负人。面无惭色。上堂。达磨来时。此土皆知梵语。及乎去后。西天悉会唐言。若论直指人心见性成佛。大似羚羊挂角。猎犬寻踪。一乘乖疏。万言无用。可谓来时他笑我。不知去后我笑他。唐言梵语亲分付。自古斋僧怕夜茶。上堂。腊月初岁云徂。黄河冻已合。深处有嘉鱼。活鱍鱍跳不脱。又不能相煦以湿。相濡以沫。惭愧菩萨摩诃萨。春风几时来。解此黄河冻。令鱼化作龙。直透桃华浪。会即便会。痴人面前且莫说梦。上堂。僧问。如何是初日分。以恒河沙等身布施。师曰。从苗辨地。因语识人。曰如何是中日分。复以恒河沙等身布施。师曰。筑着磕着。曰。如何是后日分。亦以恒河沙等身布施。师曰。向下文长。付在来日。复曰。一转语。如天普盖。似地普擎。一转语。舌头不出口。一转语。且喜没交涉。要会么。惭愧世尊。面赤不如语直。大小岳上座。口似磉盘。今日为这问话僧讲经。不觉和注脚一时说破。便下座。上堂。哑却我口。直须要道。塞却你耳。切忌蹉过。昨日有人从天台来。却道。泗洲大圣在洪州。打坐十字街头。卖行货。是甚么。断跟草鞋。尖檐席帽。

　　福州西禅此庵守净禅师

　　上堂。谈玄说妙。撒屎撒尿。行棒行喝。将盐止渴。立主立宾。华擘宗乘。设或总不恁么。又是鬼窟里坐。到这里。山僧已是打退鼓。且道。诸人寻常。心愤愤。口悱悱。合作么生。莫将闲学解。埋没祖师心。上堂。若也单明自己。不悟目前。此人有眼无足。若也祇悟目前。不明自己。此人有足无眼。直得眼足相资。如车二轮。如鸟二翼。正好勘过了。打。上堂。九夏炎炎大热。木人汗流不辍。夜来一雨便凉。莫道山僧不说。以拂子击禅床下座。上堂。若欲正提纲。直须大地荒。欲来冲雪刃。未免露锋铓。当恁么时。释迦老子出头不得。即不问。你诸人祇如马镫里藏身。又作么生话会。上堂。道是常道。心是常心。汝等诸人闻山僧恁么道。便道我会也。大尽三十日。小尽二十九。头上是天。脚下是地。耳里闻声。鼻里出气。忽若四大海水在汝头上。毒蛇穿你眼睛。虾蟆入你鼻孔。又作么生。上堂。文殊普贤谈理事。临济德山行棒喝。东禅一觉到天明。偏爱风从凉处发。咄。上堂。善斗者不顾其首。善战者必获其功。其功既获。坐致太平。太平既致。高枕无忧。罢拈三尺剑。休弄一张弓。归马于华山之阳。放牛于桃林之野。风以时而雨以时。渔父歌而樵人舞。虽然如是。尧舜之君。犹有化在。争似乾坤收不得。尧舜不知名。浑家不管兴亡事。偏爱和云占洞庭。上堂。闭却口时时说。截却舌无间歇。无间歇最奇绝。最奇绝眼中屑。既是奇绝。为甚么却成眼中屑。了了了时无可了。玄玄玄处亦须呵。上堂。祖佛顶𩕳上。有泼天大路。未透生死关。如何敢进步。不进步。大千没遮护。一句绝言诠。那吒擎铁柱。开堂拈香罢就座。南堂和尚白槌曰。法筵龙象众。当观第一义。师随声便喝曰。此是第几义。久参先德已辨来端。后学有疑不妨请问。僧问。阿难问迦叶。世尊传金襕外。别传何物。迦叶唤阿难。阿难应诺。未审此意如何。师曰。切忌动着。曰祇如迦叶道倒却门前刹竿着。又作么生。师曰。石牛横古路。曰祇如和尚。于佛日处。还有这个消息也无。师曰。无这个消息。曰争奈定光金地遥招手。智者江陵暗点头。师曰。莫将庭际柏。轻比路傍蒿。僧礼拜。师乃曰。定光金地遥招手。智者江陵暗点头。已是白云千万里。那堪于此未知休。设或于此便休去。一场狼籍不少。还有检点得出者么。如无。山僧今日失利。僧问。佛佛授手。祖祖相传。未审传个甚么。师曰。速礼三拜。问不施寸刃。请师相见。师曰。逢强即弱。曰何得埋兵掉斗。师曰。祇为阇黎寸刃不施。曰未审向上还有事也无。师曰有。曰如何是向上事。师曰。败将不斩。问古佛堂前。甚么人先到。师曰。无眼村翁。曰未审如何趣向。师曰。楖栗横担。

　　建宁府开善道谦禅师

　　本郡人。初之京师。依圆悟。无所省发。后随妙喜。庵居泉南。及喜领径山。师亦侍行。未几。令师往长沙。通紫岩居士张公书。师自谓。我参禅二十年。无入头处。更作此行。决定荒废。意欲无行。友人宗元者。叱曰。不可在路便参禅不得也。去吾与汝俱往。师不得已而行。在路泣语元曰。我一生参禅。殊无得力处。今又途路奔波。如何得相应去。元告之曰。你但将诸方参得底。悟得底。圆悟妙喜为你说得底。都不要理会。途中可替底事。我尽替你。只有五件事。替你不得。你须自家支当。师曰。五件者何事。愿闻其要。元曰。着衣吃饭。屙屎放尿。䭾个死尸路上行。师于言下领旨。不觉手舞足蹈。元曰。你此回方可通书宜前进。吾先归矣。元即回径山。师半载方返。妙喜一见而喜曰。建州子。你这回别也。住后。上堂。竺土大仙心。东西密相付。如何是密付底心。良久云。八月秋何处热。上堂。壁立千仞。三世诸佛措足无门。是则是。太杀不近人情。放一线道。十方刹海放光动地。是则是。争奈和泥合水。须知通一线道处。壁立千仞。壁立千仞处。通一线道。横拈倒用。正按傍提。电激雷奔。崖颓石裂。是则是。犹落化门。到这里。壁立千仞也没交涉。通一线道也没交涉。不近人情。和泥合水。总没交涉。只这没交涉。也则没交涉。是则是。又无佛法道理。若也出得这四路头。管取乾坤独步。且独步一句作么生道。莫怪从前多意气。他家曾踏上头关。上堂。去年也有个六月十五。今年也有个六月十五。去年六月十五。少却今年六月十五。今年六月十五。多却去年六月十五。多处不用减。少处不用添。既不用添。又不用减。则多处多用。少处少用。乃喝一喝曰。是多。是少。良久曰。个中消息子。能有几人知。上堂。洞山麻三斤。将去无星秤子上定过。每一斤。恰有一十六两。二百钱重。更不少一𣯛。正与赵州殿里底一般。祇不合被大愚锯解秤锤。却教人理会不得。如今若要理会得。但问取云门干屎橛。上堂。有句无句如藤倚树。撞倒灯笼。打破露柱。佛殿奔忙。僧堂回顾。子细看来。是甚家具。咄。祇堪打老鼠。上堂。诸人从僧堂里恁么上来。少间从法堂头恁么下去。并不曾差了一步。因甚么却不会。良久曰。祇为分明极。翻令所得迟。

　　庆元府育王佛照德光禅师

　　临江军彭氏子。志学之年。依本郡东山光化寺吉禅师。落发。一日入室。吉问。不是心。不是佛。不是物。是甚么。师罔措。遂致疑通夕不寐。次日诣方丈请益。昨日蒙和尚垂问。既不是心。又不是佛。又不是物。毕竟是甚么。望和尚慈悲指示。吉震威一喝。曰这沙弥。更要我与你下注脚在。拈棒劈脊打出。师于是有省。后谒月庵杲应庵华百丈震。终不自肯。适大慧领育王。四海英材鳞集。师亦与焉。大慧室中问师。唤作竹篦则触。不唤作竹篦则背。不得下语。不得无语。师拟对。慧便棒。师豁然大悟。从前所得。瓦解冰消。初住台之光孝。僧问。浩浩尘中。如何辨主。师曰。中峰顶上塔心尖。上堂。临济三遭痛棒。大愚言下知归。兴化于大觉棒头。明得黄檗意旨。若作棒会。入地狱如箭射。若不作棒会。入地狱如箭射。众中商量尽道。赤心片片。恩大难酬。总是识情卜度。未出阴界。且如临济悟去。是得黄檗力。是得大愚力。若也见得。许你顶门眼正。肘后符灵。其或未然。鸿福更为诸人。通个消息。丈夫气宇冲牛斗。一踏鸿门两扇开。上堂。七手八脚。三头两面。耳听不闻。眼觑不见。苦乐逆顺。打成一片。且道。是甚么。路逢死蛇莫打杀。无底篮子盛将归。上堂。闻声悟道。落二落三。见色明心错七错八。生机一路。犹在半途。且道。透金刚圈。吞栗棘蓬底。是甚么人。披蓑侧立千峰外。引水浇蔬五老前。师住灵隐日。孝宗皇帝尝诏问道。留宿内观堂。奏对机缘。备于本录。后示寂。塔全身于鄮峰东庵。

　　常州华藏遁庵宗演禅师

　　福州郑氏子。上堂。拈起拄杖曰。识得这个。一生参学事毕。古人恁么道。华藏则不然。识得这个。更须买草鞋行脚。何也。到江吴地尽。隔岸越山多。腊旦上堂。一九与二九。相逢不出手。世间出世间。无剩亦无少。遂出手曰。华藏不惜性命。为诸人出手去也。劈面三拳。拦腮一掌。灵利衲僧。自知痛痒。且转身一句。作么生道。巡堂吃茶去。上堂。举南泉和尚道。我十八上。便解作活计。赵州和尚道。我十八上。便解破家散宅。师云。南泉赵州。也是徐六担板。祇见一边。华藏也无活计可作。亦无家宅可破。逢人突出老拳。要伊直下便到。且道。到后如何。三十六峰观不足。却来平地倒骑驴。

　　庆元府天童无用净全禅师

　　越州翁氏子。上堂。学佛止言真不立。参禅多与道相违。忘机忘境急回首。无地无锥转步归。佛不是。心亦非。觌体承当绝所依。万古碧潭空界月。再三捞捷始应知。上堂。良久召众曰。还知么。复曰。败缺不少。上堂。举长沙示众曰。百尺竿头坐底人。虽然得入未为真。百尺竿头须进步。十方世界现全身。大慧先师道。要见长沙么。更进一步。保宁则不然。要见长沙么。更退一步。毕竟如何。换骨洗肠重整顿。通身是眼更须参。师到灵隐。请上堂。灵山正派。达者犹迷。明来暗来。谁当辨的。双收双放孰辨端倪。直饶千圣出来。也祇结舌有分。何故。人归大国方为贵。水到潇湘始是清。复曰。适来松源和尚。举竹篦话。令天童纳败缺。诸人要知么。听取一颂。黑漆竹篦握起。迅雷不及掩耳。德山临济茫然。懵底如何插觜。大慧尝举灵云悟桃华问师。师曰。灵云一见两眉横。引得渔翁良计生。白浪起时抛一钓。任教鱼鳖竞头争。师自赞曰。匙挑不上个村夫。文墨胸中一点无。曾把虚空揣出骨。恶声嬴得满江湖。后示寂。塔于本山。

　　大沩法宝禅师

　　福州人也。上堂。唤作竹篦则触。不唤作竹篦则背。直须师子咬人。莫学韩獹逐块。阿呵呵。会不会。金刚脚下铁昆仑。捉得明州憨布袋。上堂。千般言万种喻。祇要教君早回去。夜来一片黑云生。莫教错却山前路。咄。

　　福州玉泉昙懿禅师

　　久依圆悟。自谓不疑。绍兴初。出住兴化祥云。法席颇盛。大慧入闽。知其所见未谛。致书令来。师迟迟。慧小参。且痛斥。仍榜告四众。师不得已。破夏谒之。慧鞫其所证。既而曰。汝恁么见解。敢嗣圆悟老人邪。师退院亲之。一日入室。慧问。我要个不会禅底。做国师。师曰。我做得国师去也。慧喝出。居无何。语之曰。香严悟处。不在击竹边。俱胝得处。不在指头上。师乃顿明。后住玉泉。为慧拈香。继省慧于小溪。慧升座。举云门一日拈拄杖示众曰。凡夫实谓之有。二乘析谓之无。缘觉谓之幻有。菩萨当体即空。衲僧见拄杖子。但唤作拄杖子。行但行。坐但坐。总不得动着。慧曰。我不似云门老人。将虚空剜窟竉。蓦拈拄杖曰。拄杖子。不属有。不属无。不属幻。不属空。卓一下曰。凡夫。二乘。缘觉。菩萨。尽向这里。各随根性。悉得受用。唯于衲僧分上。为害为冤。要行不得行。要坐不得坐。进一步。则被拄杖子迷却路头。退一步。则被拄杖子穿却鼻孔。即今莫有不甘底么。试出来。与拄杖子相见。如无。来年更有新条在。恼乱春风卒未休。正恁么时。合作么生。下座。烦玉泉为众拈出。师登座叙谢毕。遂举前话曰。适来堂头和尚。恁么批判。大似困鱼止泺。病鸟栖芦。若是玉泉则不然。拈拄杖曰。拄杖子。能有。能无。能幻。能空。凡夫。二乘。缘觉。菩萨。卓一下曰。向这里百杂碎。唯于衲僧分上。如龙得水。似虎靠山。要行便行。要坐便坐。进一步。则乾坤震动。退一步。则草偃风行。且道。不进不退一句。作么生道。良久曰。闲持经卷倚松立。笑问客从何处来。

　　饶州荐福悟本禅师

　　江州人也。自江西云门。参侍妙喜。至泉南小溪。于时英俊毕集。受印可者多矣。师私谓其弃己。且欲发去。妙喜知而语之曰。汝但专意参究。如有所得。不待开口。吾已识也。既而有闻师入室者。故谓师曰。本侍者参禅许多年。逐日只道得个不会。师诟之曰。这小鬼。你未生时。我已三度。霍山庙里退牙了。好教你知。由是益锐志。以狗子无佛性话。举无字而提撕。一夕将三鼓。倚殿柱昏寐间。不觉无字出口吻。忽尔顿悟。后三日。妙喜归自郡城。师趋丈室。足才越阃。未及吐词。妙喜曰。本胡子。这回方是彻头也。住后。上堂。高揖释迦不拜弥勒者。与三十拄杖。何故。为他祇会步步登高。不会从空放下。东家牵犁。西家拽耙者。与三十拄杖。何故。为他祇会从空放下。不会步步登高。山僧恁么道。还有过也无。众中莫有点检得出者么。若点检得出。须弥南畔把手共行。若点检不出。布袋里老鸦。虽活如死。上堂。释迦掩室于摩竭。净名杜口于毗耶。须菩提唱无说而显道。释梵绝视听而雨华。大众。这一队不唧𠺕汉。无端将祖父田园。私地结契。各据四至界分。方圆长短。一时花擘了也。致令后代儿孙。千载之下。上无片瓦盖头。下无卓锥之地。博山当时。若见十字路头。掘个无底深坑。唤来一时埋却。免见递相钝置。何谓如此。不见道。家肥生孝子。国霸有谋臣。上堂。乾闼婆王曾奏乐。山河大地皆作舞。争如跛脚老云门。解道腊月二十五。博山今日有条攀条。无条攀例。也要应个时节。蓦拈拄杖。横按膝上。作抚琴势云。还有闻弦赏音者么。良久云。直饶便作凤凰鸣。毕竟有谁知指法。卓一下。下座。

　　庆元府育王大圆遵璞禅师

　　福州人。幼同玉泉懿。问道圆悟。数载后还里。佐懿于莆中祥云。绍兴甲寅。大慧居洋屿。师往讯之。入室次。慧问。三圣兴化出不出。为人不为人话。你道。这两个老汉。还有出身处也无。师于慧膝上打一拳。慧曰。祇你这一拳。为三圣出气。为兴化出气。速道速道。师拟议。慧便打。复谓曰。你第一不得忘了这一棒。后因慧室中。问僧曰。德山见僧入门便棒。临济见僧入门便喝。雪峰见僧入门。便道是甚么。睦州见僧。便道现成公案。放你三十棒。你道这四个老汉。还有为人处也无。僧曰。有。慧曰。劄。僧拟议。慧便喝。师闻遽领微旨。大慧欣然许之。

　　温州雁山能仁枯木祖元禅师

　　七闽林氏子。初谒雪峰预。次依佛心木。皆已机契。及依大慧于云门庵。夜坐次。睹僧剔灯始彻证。有偈曰。剔起灯来是火。历劫无明照破。归堂撞见圣僧。几乎当面蹉过。不蹉过。是甚么。十五年前奇特。依前祇是这个。慧以偈赠之曰。万仞崖头解放身。起来依旧却惺惺。饥餐渴饮浑无事。那论昔人非昔人。绍兴乙巳春。出住能仁。上堂。有佛处不得住。踏着秤锤硬似铁。无佛处急走过。脚下草深三尺。三千里外。逢人不得错举。北斗挂须弥。恁么则不去也。棒头挑日月。摘杨华。摘杨华。眼里瞳人着绣鞋。卓拄杖下座。上堂。雁山枯才实头禅。不在尖新语句边。背手忽然摸得着。长鲸吞月浪滔天。

　　真州灵岩东庵了性禅师

　　上堂。勘破了也。放过一着。是衲僧破草鞋。现修罗相。作女人拜。是野狐精魅。打个圆相。虚空里下一点。是小儿伎俩。拦腮赠掌。拂袖便行。正是业识茫茫。无本可据。直饶向黑豆未生已前一时坐断。未有吃灵岩拄杖分。敢问大众。且道。为人节文。在甚么处。还相委悉么。自从春色来嵩少。三十六峰青至今。上堂。一苇江头杨柳春。波心不见昔时人。雪庭要识安心士。鼻孔依然搭上唇。竖起拂子曰。祖师来也。还见么。若也见得。即今荐取。其或未然。此去西天路。迢迢十万余。僧问。人天交接。如何开示。师曰。金刚手里八棱棒。曰忽被学人横穿凡圣。击透玄关时。又作么生。师曰。海门横铁柱。问如何是独露身。师曰。牡丹华下睡猫儿。

　　建康府蒋山一庵善直禅师

　　德安云梦人。初参妙喜于回雁峰下。一日喜问之曰。上座甚处人。师曰。安州人。喜曰。我闻你安州人会厮扑。是否。师便作相扑势。喜曰。湖南人吃鱼。因甚湖北人着鲠。师打筋斗而出。喜曰。谁知冷灰里有粒豆𤒺。出住保宁。上堂。诸佛不曾出世。人人鼻孔辽天。祖师不曾西来。个个壁立千仞。高揖释迦。不拜弥勒。理合如斯。坐断千圣路头。独步大千沙界。不为分外。若向诸佛出世处会得。祖师西来处承当。自救不了。一生受屈。莫有大丈夫。承当大丈夫事者么。出来与保宁争交。其或未然。不如拽破好。便下座。一日留守陈丞相俊卿。会诸山茶话次。举有句无句如藤倚树公案。令诸山批判。皆以奇语取奉。师最后曰。张打油李打油。不打浑身只打头。陈大喜。

　　剑州万寿自护禅师

　　上堂。古者道。若人识得心。大地无寸土。万寿即不然。若人识得心。未是究竟处。且那里是究竟处。拈拄杖卓一下曰。甜瓜彻蒂甜。苦瓠连根苦。

　　潭州大沩了庵景晕禅师

　　上堂。云门一曲。腊月二十五。瑞雪飘空。积满江山坞。峻岭寒梅华正吐。手把须弥槌。笑打虚空鼓。惊起憍梵钵提。冷汗透身如雨。忿怒阿修罗王握拳当胸。问云。毕竟是何宗旨。咄。少室峰前亦曾错举。

　　临安府灵隐谁庵了演禅师

　　上堂。面门拶破。天地悬殊。打透牢关。白云万里。饶伊两头坐断。别有转身。三生六十劫。也未梦见在。喝一喝。下座。

　　泰州光孝寺致远禅师

　　上堂。举女子出定话。乃曰。从来打鼓弄琵琶。须是相逢两会家。佩玉鸣鸾歌舞罢。门前依旧夕阳斜。

　　福州雪峰崇圣普慈蕴闻禅师

　　洪州沈氏子。示众云。旃檀丛林。旃檀围绕。师子丛林。师子围绕。虎狼丛林。虎狼围绕。荆棘丛林。荆棘围绕。大众。四种丛林。合向那一种丛林安居好。若也明得。九十日内管取。个个成佛作祖。其或未然。般若丛林岁岁凋。无明荒草年年长。

　　处州连云道能禅师

　　汉州人。姓何氏。僧问。镜清六刮意旨如何。师曰。穿却你鼻孔。曰学人有鼻孔即穿。无鼻孔又穿个甚么。师曰。抱赃叫屈。曰如何是就毛刮尘。师曰。筠袁䖍吉头上插笔。曰如何是就皮刮毛。师曰。石城䖍化说话厮骂。曰如何是就肉刮皮。师曰。嘉眉果阆怀里有状。曰如何是就骨刮肉。师曰。漳泉福建头匾如扇。曰如何是就髓刮骨。师曰。洋澜左蠡无风浪起。曰髓又如何刮。师曰。十八十九。痴人夜走。曰六刮已蒙师指示。一言直截意如何。师曰。结舌有分。

　　临安府灵隐最庵道印禅师

　　汉州人。上堂。大雄山下虎。南山鳖鼻蛇。等闲撞着。抱赏归家。若也不惜好手。便与㧞出重牙。有么。有么。上堂。五五二十五。击碎虚空鼓。大地不容针。十方无寸土。春生夏长复何云。甜者甜兮苦者苦。中秋上堂。举马大师与西堂百丈南泉玩月公案。师云。马大师。垂丝千尺。意在深潭。西堂振鬣。百丈摆尾。虽则冲波激浪。未免上他钩线。南泉自谓跃过禹门。谁知依前落在巨网。即今莫有绝罗笼出窠臼底么。也好出来露个消息。贵知华藏门下不致寂寥。其或未然。此夜一轮满。清光何处无。

　　建宁府竹原宗元庵主

　　本郡连氏子。久依大慧。分座西禅。丞相张公浚。帅三山。以数院迎之不就。归旧里结茆。号众妙园。宿衲士夫。交请开法。示众曰。若究此事。如失却锁匙相似。祇管寻来寻去。忽然撞着。恶在这里开个锁了。便见自家库藏。一切受用无不具足。不假他求。别有甚么事。示众曰。诸方为人抽。钉㧞楔。解黏去缚。我这里为人。添钉着楔。加绳加缚了。送向深潭里。待他自去理会。示众曰。主法之人。气吞宇宙。为大法王。若是释迦老子达磨大师出来。也教伊叉手向我背后立地。直得寒毛卓竖。亦未为分外。一日举。世尊生下。一手指天。一手指地云。天上天下唯我独尊。师乃曰。见怪不怪。其怪自坏。垂语云。这一些子。恰如撞着杀人汉相似。你若不杀了他。他便杀了你。

　　近礼侍者

　　三山人。久侍大慧。尝默究竹篦话。无所入。一日入室。罢求指示。慧曰。你是福州人。我说个喻。向你如将名品荔枝。和皮壳一时剥了。以手送在你口里。祇是你不解吞。师不觉失笑曰。和尚吞却即祸事。慧后问师曰。前日吞了底荔枝。祇是你不知滋味。师曰。若知滋味。转见祸事。

　　温州净居尼妙道禅师

　　延平尚书黄公裳之女。开堂日。乃曰。问话且止。直饶有倾湫之辩。倒岳之机。衲僧门下一点用不着。且佛未出世时。一事全无。我祖西来。便有许多建立。列刹相望。星分派列。以至今日。累及儿孙。遂使山僧。于人天大众前。无风起浪。向第二义门。通个消息。语默该不尽底。弥亘大方。言诠说不及处。遍周沙界。通身是眼。觌面当机。电卷星驰。如何凑泊。有时一喝。生杀全威。有时一喝。佛祖莫辨。有时一喝。八面受敌。有时一喝。自救不了。且道。那一喝。是生杀全威。那一喝。是佛祖莫辨。那一喝。是八面受敌。那一喝。是自救不了。若向这里荐得。堪报不报之恩。脱或未然。山僧无梦说梦去也。拈起拂子曰。还见么。若见。被见刺所障。击禅床曰。还闻么。若闻。被声尘所惑。直饶离见绝闻。正是二乘小果。跳出一步。盖色骑声。全放全收。主宾互换。所以道。欲知佛性义。当观时节因缘。敢问诸人。即今是甚么时节。荡荡仁风扶圣化。熙熙和气助升平。掷拂子下座。尼问。如何是佛。师曰。非佛。曰如何是佛法大意。师曰骨底骨董。问言无展事。语不投机时如何。师曰。未屙已前。堕坑落堑。

　　平江府资寿尼无著妙总禅师

　　丞相苏公颂之孙女也。年三十许。厌世浮休。脱去缘饰。咨参诸老。已入正信。作夏径山。大慧升堂。举药山初参石头。后见马祖因缘。师闻豁然省悟。慧下座。不动居士冯公楫。随至方丈曰。某理会得和尚适来所举公案。慧曰。居士如何。曰恁么也不得。苏嚧娑婆诃。不恁么也不得。㗭哩娑婆诃。恁么不恁么总不得。苏嚧㗭哩娑婆诃。慧举似师。师曰。曾见郭象注庄子。识者曰。却是庄子注郭象。慧见其语异。复举岩头婆子话问之。师答偈曰。一叶扁舟泛渺茫。呈桡舞棹别宫商。云山海月都抛却。赢得庄周蝶梦长。慧休去。冯公疑其所悟不根。后过无锡。招至舟中。问曰。婆生七子。六个不遇知音。祇这一个也不消得。便弃水中。大慧老师言。道人理会得。且如何会。师曰。已上供通。并是诣实。冯公大惊。慧挂牌次。师入室。慧问。古人不出方丈。为甚么。却去庄上吃油糍。师曰。和尚放妙总过。妙总方敢通个消息。慧曰。我放你过。你试道看。师曰。妙总亦放和尚过。慧曰。争奈油糍何。师喝一喝而出。于是声闻四方。隆兴改元。舍人张公孝祥。来守是郡。以资寿挽开法入院。上堂。宗乘一唱。三藏绝诠。祖令当行。十方坐断。二乘闻之怖走。十地到此犹疑。若是俊流。未言而谕。设使用移星换斗底手段。施搀旗夺鼓底机关。犹是空拳。岂有实义。向上一路。千圣不传。学者劳形。如猿捉影。灵山付嘱。俯狥时机。演唱三乘。各随根器。始于鹿野苑。转四谛法轮。度百千万众。山僧今日与此界他方。乃佛乃祖。山河大地。草木丛林。现前四众。各转大法轮。交光相罗。如宝丝网。若一草一木。不转法轮。则不得名为转大法轮。所以道。于一毫端现宝王刹。坐微尘里转大法轮。乘时于其中间。作无量无边广大佛事。周遍法界。一为无量。无量为一。小中现大。大中现小。不动步。游弥勒楼阁。不返闻。入观音普门。情与无情。性相平等。不是神通妙用。亦非法尔如然。于此倜傥分明。皇恩佛恩。一时报足。且道。如何是报恩一句。天高群象正。海阔百川朝。上堂。举云门示众云。十五日已前。则不问。十五日已后。道将一句来。自代云。日日是好日。师曰。日日是好日。佛法世法尽周毕。不须特地觅幽玄。祇管钵盂两度湿。上堂。黄面老人。横说竖说。权说实说。法说喻说。建法幢。立宗旨。与后人作榜样。为甚么却道。始从鹿野苑。终至䟦提河。于是二中间。未尝说一字。点检将来。大似抱赃叫屈。山僧今日人事忙冗。且放过一着。便下座。尼问。如何是夺人不夺境。师曰。野华开满路。遍地是清香。曰如何是夺境不夺人。师曰。茫茫宇宙人无数。几个男儿是丈夫。曰如何是人境俱不夺。师曰。处处绿杨堪系马。家家门首透长安。曰如何是人境两俱夺。师曰。雪覆芦华。舟横断岸。曰人境已蒙师指示。向上宗乘事若何。师便打。

　　侍郎无垢居士张九成

　　未第时。因客谈杨文公吕微仲诸名儒所造精妙。皆由禅学而至也。于是心慕之。闻宝印楚明禅师道傅大通居净慈。即之请问入道之要。明曰。此事唯念念不舍。久久纯熟。时节到来。自然证入。复举赵州柏树子话。令时时提撕。公久之无省。辞谒善权清禅师。公问。此事人人有分。个个圆成。是否。清曰。然。公曰。为甚么某无个入处。清于袖中出数珠。示之曰。此是谁底。公俯仰无对。清复袖之曰。是汝底。则拈取去。才涉思惟。即不是汝底。公悚然。未几留苏氏馆。一夕如厕。以柏树子话究之。闻蛙鸣释然契入。有偈曰。春天月夜一声蛙。撞破乾坤共一家。正恁么时谁会得。岭头脚痛有玄沙。届明谒法印一禅师。机语颇契。适私忌。就明静庵供云水。主僧惟尚禅师。才见乃展手。公便喝。尚批公颊。公趋前。尚曰。张学录。何得谤大般若。公曰。某见处祇如此。和尚又作么生。尚举马祖升堂。百丈卷席话。诘之。叙语未终。公推倒卓子。尚大呼。张学录杀人。公跃起问傍僧曰。汝又作么生。僧罔措。公殴之顾尚曰。祖祢不了。殃及儿孙。尚大笑。公献偈曰。卷席因缘也大奇。诸方闻举尽攒眉。台盘趯倒人星散。直汉从来不受欺。尚答曰。从来高价不饶伊。百战场中奋两眉。夺角冲关君会也。丛林谁敢更相欺。绍兴癸丑。魁多士。复谒尚于东庵。尚曰。浮山圆鉴云。饶你入得汾阳室。始到浮山门。亦未见老僧在。公作么生。公叱侍僧曰。何不祇对。僧罔措。公打僧一掌曰。虾蟆窟里果没蛟龙。丁巳秋。大慧禅师董径山。学者仰如星斗。公阅其语要。叹曰。是知宗门有人。持以语尚。恨未一见。及为礼部侍郎。偶参政刘公。请慧说法于天竺。公三往不值。暨慧报谒。公见但寒暄而已。慧亦默识之。寻奉祠还里。至径山与冯给事诸公议格物。慧曰。公祇知有格物。而不知有物格。公茫然。慧大笑。公曰。师能开谕乎。慧曰。不见小说载。唐人有与安禄山谋叛者。其人先为阆守。有画像在焉。明皇幸蜀见之。怒令侍臣以剑击其像首。时阆守居陕西。首忽堕地。公闻顿领深旨。题不动轩壁曰。子韶格物。妙喜物格。欲识一贯。两个五百。慧始许可。后守邵阳。丁父难。过径山饭僧。秉钧者意。慧议及朝政。遂窜慧于衡阳。令公居家守服。服除。安置南安。丙子春。蒙恩北还。道次新淦。而慧适至。与联舟剧谈宗要。未尝语往事。于氏心传录曰。宪自岭下侍舅氏归新淦。因会大慧。舅氏令拜之。宪曰。素不拜僧。舅氏曰。汝姑扣之。宪知其尝执卷。遂举子思中庸天命之谓性。率性之谓道。修道之谓教三句。以问。慧曰。凡人既不知本命元辰下落处。又要牵好人入火坑。如何圣贤于打头一着不凿破。宪曰。吾师能为圣贤凿破否。慧曰。天命之谓性。便是清净法身。率性之谓道。便是圆满报身。修道之谓教。便是千百亿化身。宪得以告舅氏曰。子拜何辞。继镇永嘉。丁丑秋。丐祠枉道。访慧于育王。越明年。慧得旨复领径山。谒公于庆善院。曰某每于梦中。必诵语孟。何如。慧举圆觉曰。由寂静故。十方世界。诸如来心。于中显现。如镜中像。公曰。非老师莫闻此论也。其颂黄龙三关曰。我手何似佛手。天下衲僧无口。纵饶撩起便行。也是鬼窟里走。(讳不得)我脚何似驴脚。又被黐胶粘着。翻身直上兜率天。已是遭他老鼠药。(吐不出)人人有个生缘处。铁围山下几千年。三灾直到四禅天。这驴犹自在旁边。(煞得工夫)公设心六度。不为子孙计因取华严善知识日供。其二回食以饭缁流。又尝供十六大天。而诸位茶杯。悉变为乳。书偈曰。稽首十方佛法僧。稽首一切护法天。我今供养三宝天。如海一滴牛一毛。有何妙术能感格。试借意识为汝说。我心与佛天无异。一尘才起大地隔。傥或尘销觉圆净。是故佛天来降临。我欲供佛佛即现。我欲供天天亦现。佛子若或生狐疑。试问此乳何处来。狐疑即尘尘即疑。终与佛天不相似。我今为汝扫狐疑。如汤沃雪火销冰。汝今微有疑与惑。鹞子便到新罗国。

　　参政李邴居士

　　字汉老。醉心祖道有年。闻大慧排默照为邪禅。疑怒相半。及见慧示众。举赵州庭柏垂语曰。庭前柏树子。今日重新举打破赵州关。特地寻言语。敢问大众。既是打破赵州关。为甚么却特地寻言语。良久曰。当初祇道茆长短。烧了方知地不平。公领悟。谓慧曰。无老师后语几蹉过。后以书咨决曰。某近扣筹室。承击发蒙滞。忽有省入。顾惟。根识暗钝。平生学解。尽落情见。一取一舍。如衣坏絮。行草棘中。适自缠绕。今一笑顿释所疑。欣幸可量。非大宗匠委曲垂慈。何以致此。自到城中。着衣吃饭。抱子弄孙。色色仍旧。既无拘执之情。亦不作奇特之想。其余。夙习旧障。亦稍轻微。临行叮咛之语。不敢忘也。重念始得入门。而大法未明。应机接物。触事未能无碍。更望。有以提诲使卒有所至。庶无玷于法席矣。又书曰。某比蒙诲答。备悉深旨。某自验者三。一。事无逆顺。随缘即应。不留胸中。二。宿习浓厚。不加排遣。自尔轻微。三。古人公案。旧所茫然。时复瞥地。此非自昧者。前书大法未明之语。盖恐得少为足。当扩而充之。岂别求胜解耶。净胜现流。理则不无。敢不铭佩。

　　宝学刘彦修居士

　　字子羽。出知永嘉。问道于大慧禅师。慧曰。僧问赵州。狗子还有佛性也无。赵州道无。但恁么看。公后乃于柏树子上发明。有颂曰。赵州柏树太无端。境上追寻也太难。处处绿杨堪系马。家家门底透长安。

　　提刑吴伟明居士

　　字元昭。久参真歇了禅师。得自受用三昧为极致。后访大慧于洋屿庵。随众入室。慧举狗子无佛性话问之。公拟答。慧以竹篦便打。公无对。遂留咨参。一日慧谓曰。不须呈伎俩。直须啐地折。嚗地断。方敌得生死。若祇呈伎俩。有甚了期。即辞去。道次延平。倏然契悟。连书数颂寄慧。皆室中所问者。有曰。不是心。不是佛。不是物。通身一具金锁骨。赵州亲见老南泉。解道镇州出萝卜。慧即说偈。证之曰。通身一具金锁骨。堪与人天为轨则。要识临济小厮儿。便是当年白拈贼。

　　门司黄彦节居士

　　字节夫。号妙德。于大慧一喝下。疑情顿脱。慧以衣付之。尝举首山竹篦话。至叶县近前夺得拗折。掷向阶下曰。是甚么。山曰。瞎。公曰。妙德到这里。百色无能但记得。曾作蜡梅绝句曰。拟嚼枝头蜡。惊香却肖兰。前村深雪里。莫作岭梅看。

　　秦国夫人计氏法真

　　自寡处。屏去纷华。常蔬食。习有为法。因大慧遣谦禅者。致问其子魏公。公留谦以祖道诱之。真一日问谦曰。径山和尚。寻常如何为人。谦曰。和尚祇教人看狗子无佛性。及竹篦子话。祇是不得下语。不得思量。不得向举起处会。不得向开口处承当。狗子还有佛性也无。无祇恁么教人看。真遂谛信。于是夜坐力究前话。忽尔洞然无滞。谦辞归。真亲书入道概略。作数偈呈慧。其后曰。逐日看经文。如逢旧识人。莫言频有碍。一举一回新。

　　虎丘隆禅师法嗣

　　明州天童应庵昙华禅师

　　蕲州江氏子。生而奇杰。年十七。于东禅去发。首依水南遂禅师。染指法味。因遍历江湖。与诸老激扬无不契者。至云居礼圆悟禅师。悟一见痛与提䇿。及入蜀指见彰教。教移虎丘。师侍行。未半载顿明大事。去谒此庵。分座连云。开法妙严后迁诸巨刹。住归宗日。大慧在梅阳。有僧传师垂示语句。慧见之。极口称叹。后以偈寄曰。坐断金轮第一峰。千妖百怪尽潜踪。年来又得真消息。报道杨岐正脉通其归重如此。上堂。九年面壁。坏却东土儿孙。只履西归。钝置黄面老子。以拄杖画一画曰。石牛拦古路。一马生三寅。上堂。德章老瞎秃。从来没滋味。拈得口失却鼻。三更二点唱巴歌。无端惊起梵王睡。喝一喝。曰我行荒草里。汝又入深村。上堂。临济在黄檗处。三度吃棒底意旨。你诸人还觑得透也未。直饶一咬便断也未是。大丈夫汉。三世诸佛。口挂壁上。天下老和尚。将甚么吃饭。上堂。十五日已前。水长船高。十五日已后。泥多佛大。正当十五日。东海鲤鱼打一棒。雨似盆倾。直得。三千大千世界。一切众生。悉皆欢喜。谓言。打这一棒。不妨应时应节报恩。不觉通身踊跃。遂作诗一首。举似大众。蜻蜓许是好蜻蜓。飞来飞去不曾停。被我捉来摘却两边翼。恰似一枚大铁钉。上堂。若作一句商量。吃粥饭阿谁不会。不作一句商量。屎坑里虫子笑杀阇黎。拈拄杖曰。拄杖子罪犯弥天。贬向二铁围山。且道。荐福还有过也无。卓拄杖。曰迟一刻。上堂。明不见暗。暗不见明。明暗双忘。无异流俗阿师。野干鸣。师子吼。师子吼。野干鸣。三家村里臭猢狲。价增十倍。骊龙颔下明月珠。分文不直若作衲僧巴鼻。甚处得来。三十年后换手捶胸。未是苦在。上堂。饭箩边。漆桶里。相唾饶你泼水。相骂饶你接觜。黄河三千年一度清。蟠桃五百年一次开华。鹤勒那咬定牙关。朱顶王呵呵大笑。归宗五十年前。有一则公案。今日举似诸人。且道。是甚么公案。王节级失却帖。上堂。三十二相。八十种好。从朝至暮。啾啾唧唧。说黄道黑。不知那里是二时。上堂。吃粥吃饭。不觉嚼破舌头。血溅梵天。四天之下。霈然有余。玉皇大帝。发追东海龙王。向金轮峰顶鞫勘顷刻之间。追汝诸人作证见也且各请依实供通。切忌迴避。傥若不实丧汝性命。上堂。赵州吃茶。我也怕他。若非债主。便是冤家。倚墙靠壁成群队。不知谁解辨龙蛇。上堂。五百力士揭石义。万仞崖头撒手行。十方世界一团铁。虚空背上白毛生。直饶。拈却膱脂帽子。脱却鹘臭布衫。向报恩门下。正好吃棒。何故。半夜起来屈膝坐。毛头星现衲僧前。上堂。三世诸佛。眼里无筋。六代祖师。皮下无血。明果咬定牙关。𨁝跳也出他圈䙡不得。何故南泉斩猫儿。上堂。云。参禅人切忌错用心。悟明见性。是错用心。成佛作祖。是错用心。看经讲教。是错用心。行住坐卧。是错用心。吃粥吃饭。是错用心。屙屎送尿。是错用心。一动一静。一往一来。是错用心。更有一处错用心。归宗不敢与诸人说破。何故。一字入公门。九牛车不出。上堂云。良工未出。玉石不分。巧治无人。金沙混杂。纵使无师自悟。向天童门下。正好朝打三千暮打八百。蓦拈拄杖云。唤作拄杖。玉石不分。不唤作拄杖。金沙混杂。其间一个半个。善别端由。管取平步丹霄。苟或未然。卓拄杖云。急着眼看。僧问。婆子问岩头。呈桡舞棹则不问。且道。婆手中儿子。甚处得来。岩头扣船舷三下。意旨如何。师曰。燋砖打着连底冻。曰当时若问和尚。如何对他。师曰。一棒打杀。曰这老和尚。大似买帽相头。师曰。你向甚处见岩头。曰劄。师曰。杜撰禅和。曰婆生七子。六个不遇知音。祇这一个也不消得。掷向水中。又且如何。师曰。少卖弄。曰岩头当时不觉吐舌。意作么生。师曰。乐则同欢。曰僧问云门。如何是清净法身。云门曰。华药栏。此意如何。师曰。深沙努眼睛。问祇这是。埋没自己。祇这不是。孤负先圣。去此二途。和泥合水处。请师道。师曰。玉箸撑虎口。曰一言金石谈来重。万事鸿毛脱去轻。师曰。莫谩老僧好。问人皆畏炎热。我爱夏日长。熏风自南来。殿阁生微凉。时如何。师曰。倒戈卸甲。虎丘忌日。拈香曰。平生没兴。撞着这无意智老和尚。做尽伎俩。凑泊不得。从此卸却干戈。随分着衣吃饭。二十年来坐曲录木。悬羊头卖狗肉。知他有甚凭据。虽然一年一度烧香日。千古令人恨转深。师于室中能锻炼耆艾。故世称大慧与师居处。为二甘露门。尝诫徒曰。衲僧家着草鞋住院。何啻如蚖蛇恋窟乎。隆兴改元。六月十三日。奄然而化。塔全身于本山。

　　育王裕禅师法嗣

　　福州清凉坦禅师

　　有僧举。大慧竹篦话请益。师示以偈曰。径山有个竹篦。直下别无道理。佛殿厨库三门。穿过衲僧眼耳。其僧言下有省。

　　临安府净慈水庵师一禅师

　　婺州马氏子。十六披削。首参雪峰慧照禅师。照举。藏身无迹话问之。师数日方明。呈偈曰。藏身无迹更无藏。脱体无依便厮当。古镜不劳还自照。淡烟和雾湿秋光。照质之曰。毕竟那里是藏身无迹处。师曰。嗄。照曰。无踪迹处。因甚么莫藏身。师曰。石虎吞却木羊儿。照深肯之。住后。上堂。举。圆悟师翁道。参禅参到无参处。参到无参始彻头。水庵则不然。参禅参到无参处。参到无参未彻头。若也欲穷千里目。直须更上一层楼。上堂。冻云欲雪未雪。普贤象驾峥嵘。岭梅半合半开。少室风光漏泄。便恁么去。犹是半提。作么生是全提底事。无智人前莫说。打你头破额裂。上堂。举。法眼示众曰。尽十方世界。明皎皎地。若有一丝头。即是一丝头。师竖起拂子曰。还见么。穿过髑髅犹未觉。法灯云。尽十方世界。自然明皎皎地。若有一丝头。不是一丝头。师曰。夜来月色十分好。今日秋山无限清。上堂。寂然不动。感而遂通。古人恁么说话。大似预搔待痒。若教渠踏着衲僧关捩。管取别有生涯。喝一喝。卓拄杖。下座。

　　安吉州道场无庵法全禅师

　　姑苏陈氏子。东斋川和尚为落发师。久依佛智。每入室。智以狗子无佛性话问之。师罔对。一日闻僧举五祖颂云。赵州露刃剑。忽大悟。有偈曰。鼓吹轰轰袒半肩。龙楼香喷益州船。有时赤脚弄明月。踏破五湖波底天。住后。上堂。欲得现前。莫存顺逆。卓拄杖云。三祖大师变作马面夜叉。向东弗于逮西瞿耶尼南赡部洲北郁单越。却来山僧手里。首身元来只是一条黑漆拄杖。还见么。直饶见得。入地狱如箭射。卓拄杖下座。上堂。拈拄杖曰。汝等诸人。个个顶天立地肩横楖栗。到处行脚。勘验诸方。更来这里。觅个甚么。才轻轻拶着。便言。天台普请。南岳游山。我且问。你还曾收得大食国里宝刀么。卓拄杖。曰切忌口衘羊角。僧问。牛头未见四祖时如何。师曰。天下无贫人。曰见后如何。师曰。四海无富汉。乾道己丑。七月二十五日。将入寂。众求偈。师瞪目下视。众请益坚。遂书无无二字。弃笔而逝。火后设利五色。塔于金斗峰。

　　泉州延福寒岩慧升禅师

　　建宁人也。上堂。喝一喝。曰尽十方世界会。十世古今都卢在里许。逼逼塞塞了也。若乃放开一针锋许。则大海西流。巨岳倒卓。鼋鼍鱼龙。鰕蟹蚯蚓。尽向平地上。涌出波澜。游泳鼓舞。然虽如是。更须向百尺竿头自进一步。则步步踏转无尽藏轮。方知道。鼻孔搭在上唇。眉毛不在眼下。还相委悉么。复喝一喝曰。切忌转喉触讳。

　　大沩泰禅师法嗣

　　潭州慧通清旦禅师

　　蓬州严氏子。初出关至德山。值泰上堂。举。赵州曰。台山婆子已为汝勘破了也。且道。意在甚么处。良久曰。就地撮将黄叶去。入山推出白云来。师闻释然。翌日入室。山问。前百丈不落因果。因甚么堕野狐。后百丈不昧因果。因甚么脱野狐。师曰。好与一坑埋却。住后。上堂。说佛说祖。正如好肉剜疮。举古举今。犹若残羹馊饭。一闻便悟。已落第二头。一举便行。早是不着便。须知个事如天普盖。似地普擎。师子游行不求伴侣。壮士展臂不借他力佛祖拈掇不起。衲僧愿见无门。迷悟双忘。圣凡路绝。且道从上诸圣。以何法示人。喝一喝。曰莫妄想。佛性和尚忌日上堂。三脚驴子弄蹄行。步步相随不相到。树头惊起双双鱼。拈来一老一不老。为怜松竹引清风。其奈出门便是草。因唤檀郎识得渠。大机大用都推倒。烧香勘证见根源。粪埽堆头拾得宝。丛林浩浩谩商量。劝君莫谤先师好。

　　澧州灵岩仲安禅师

　　幼为比丘。壮游讲肆。后谒圆悟。于蒋山。时佛性为座元。师扣之。即领旨。逮性住德山。遣师至踵阜通嗣书。圆悟问曰。千里驰来不辱宗风。公案现成如何通信。师曰。觌面相呈更无回互。曰此是德山底。那个是上座底。师曰。岂有第二人。曰背后底。聻。师投书。悟笑曰。作家禅客天然有在。师曰。付与蒋山。次至僧堂前。师捧书问讯首座。座曰。玄沙白纸此自何来。师曰。久默斯要。不务速说。今日拜呈。幸希一览。座便喝。师曰。作家首座。座又喝。师以书便打。座拟议。师曰。未明三八九。不免自沉吟。师以书复打。一下。曰接。时圆悟与佛眼见。悟曰。打我首座死了也。佛眼曰。官马厮踢。有甚凭据。师曰。说甚官马厮踢。正是龙象蹴踏。悟唤师至曰。我五百人首座。你为甚么打他。曰和尚也须吃一顿始得。悟顾佛眼吐舌。眼曰。未在。却顾师问曰。空手把锄头。步行骑水牛。人从桥上过。桥流水不流。意作么生。师鞠躬曰。所供并是诣实。眼笑曰。元来是屋里人。又往见五祖自和尚通法眷书祖曰书里说个甚么师曰。文彩已彰。曰毕竟说个甚么。师曰。当阳挥宝剑。曰近前来。这里不识几个字。师曰。莫诈败。祖顾侍者曰。是那里僧。曰此上座。向曾在和尚会下去。祖曰。怪得恁么滑头。师曰。被和尚钝置来。祖乃将书于香炉上熏曰。南无三曼多。没陀南。师近前弹指而已。祖便开书。回德山日。佛果佛眼皆有偈送之。未几灵岩虚席。衲子投牒。乞师住持。遂师法焉。上堂。参禅不究渊源。触途尽为留碍。所以守其静默。澄寂。虚闲堕在毒海。以弱胜强。自是非他立人我。量见处偏枯。遂致优劣。不分照不构用。用不离窠。此乃学处不玄。尽为流俗。到这里。须知有杀中透脱。活处藏机。佛不可知。祖莫能测。所以古人道。有时先照后用。且要共你商量。有时先用后照。你须是个汉始得。有时照用同时。你又作么生抵当。有时照用不同时。你又向甚么处凑泊。还知么。穿杨箭与惊人句。不是临时学得来。

　　成都府正法灏禅师

　　上堂。举。永嘉到曹溪因缘。乃曰。要识永嘉么。掀翻海岳求知己。要识祖师么。拨动乾坤建太平。二老不知何处去。卓拄杖。曰宗风千古播嘉声。

　　成都府昭觉辩禅师

　　上堂。毫𨤲有差。天地悬隔。隔江人唱鹧鸪词。错认胡笳十八拍。要会么。欲得现前。莫存顺逆。五湖烟浪有谁争。自是不归归便得。

　　护国元禅师法嗣

　　台州国清简堂行机禅师

　　本郡人。姓杨氏。风姿挺异。才压儒林。年二十五。弃妻孥学出世法。晚见此庵。密有契证。出应莞山。刀耕火种。单丁者一十七年。尝有偈云。地炉无火客囊空。雪似杨华落岁穷。拾得断麻穿坏衲。不知身在寂寥中。每谓人曰。某犹未稳在。岂以住山乐吾事邪。一日偶看斫树倒地。忽然大悟。平昔碍膺之物。泮然冰释。未几。有江州圆通之命。乃曰吾道将行。即欣然曳杖而去。登座说法云。圆通不开生药铺。单单只卖死猫头。不知那个无思算。吃着通身冷汗流。上堂。单明自己。乐是苦因。趣向宗乘。地狱劫住。五日一参。三八普说。自扬家丑。更若问理问事。问心问性。克由叵耐若是。英灵汉。窥藩不入据鼎不尝。便于未有生佛已前转得身。却于今时大官路上捷行阔步。终不向老鼠窟草窠里。头出头没。若也根性陋劣。要去有滋味处咬嚼。遇着义学阿师。递相锢鏴。直饶说得。云兴雨现。也是虾蟆化龙下梢。依旧吃泥吃土。堪作甚么。上堂。仲秋八月旦。庭户入新凉。不露风骨句。愁人知夜长。上堂。无隔宿恩。可参临济禅。有肯诺意。难续杨岐派。穷厮煎饿厮炒。大海祇将折箸搅。你死我活。猛火然铛煮佛喋。恁么作用。方可撑门拄户。更说声和响顺。形直影端驴。年也未梦见。僧问。三圣问雪峰。透网金鳞。未审以何为食。峰云。待汝出网来。即向汝道。意旨如何。师曰。同途不同辙。曰三圣道。一千五百人善知识。话头也不识。峰云。老僧住持事繁。又作么生。师曰。前箭犹轻后箭深。曰祇如雪窦道。可惜放过。好与三十棒。这棒一棒也较不得。直是罕遇作家。意又作么生。师曰。阵败说兵书。曰这棒。是三圣合吃。雪峰合吃。师以拂子击禅床曰。这里荐取。示众云。衲僧拄杖子。不用则已。用则如鸩鸟落水。鱼鳖皆死。正按傍提。风飒飒地。独步大方。杀活在我。所以道。千人排门。不如一人㧞关。若一人㧞关。千人万人得到安乐田地。还知么。鸳鸯绣出从君看。不把金针度与人。示众云。观色即空成大智。故不住生死。观空即色成大悲故。不证涅槃。生死不住。涅槃不证。汉地不收。秦地不管。且道。在甚么处安身立命。莫是昭昭于心目之间。而相不可睹。晃晃于色尘之内。而理不可分么。莫是起坐镇相随。语默同居止么。若恁么。总是髑髅前敲磕。须知过量人。自有过量用。且作么生是过量用。北斗藏身。虽有语出群。消息少人知。

　　镇江府焦山或庵师体禅师

　　台州罗氏子。上堂。举。临济示众四喝公案。乃召众曰。这个公案。天下老宿。拈掇甚多。第恐皆未尽善。焦山不免。四棱着地。与诸人分明注解一遍。如何是踞地师子。咄。如何是金刚王宝剑。咄。如何是探竿影草。咄。如何是一喝不作一喝用。咄。若也未会。拄杖子与焦山吐露。看。卓一下曰。笑里有刀。又卓一下曰。毒蛇无眼。又卓一下曰。忍俊不禁。又卓一下曰。出门是路。更有一机举话。长老也理会不得。上堂。年年浴佛在今朝。目击迦维路不遥。果是当时曾示现。宜乎恶水蓦头浇。上堂。热月须摇扇。寒来旋着衣。若言空过日。大似不知时。上堂。道生一无角铁牛眠少室。一生二。祖父开田说大义。二生三。梁间紫燕语呢喃。三生万物。男儿活计离窠窟。多处添少处减。大虫怕吃生人胆。有若无。实若虚。争掩骊龙明月珠。是则是。祇如焦山坐断诸方舌头一句。作么生道。肚无偏僻病。不怕冷油齑。拍禅床下座。僧问。如何是即心即佛。师曰。鼎州出狞争神。曰如何是非心非佛。师曰。闽蜀同风。曰如何是不是心。不是佛。不是物。师曰。穷坑难满。问起灭不停时如何。师曰。谢供养。问我有没弦琴。久居在旷野。不是不会弹。未遇知音者。知音既遇。未审如何品弄。师曰。钟作钟鸣。鼓作鼓响。曰云门放洞山三顿棒。意旨如何。师曰。和身倒。和身擂。曰饭袋子。江西湖南便恁么去。又作么生。师曰。泪出痛肠。曰真金须是红炉煅。白玉还他妙手磨。师曰。添一点也难为。室中。常举苕帚柄。问学者曰。依俙苕帚柄。仿佛赤斑蛇。众皆下语不契。有僧请益。师示以颂曰。依俙苕帚柄。仿佛赤斑蛇。棒下无生忍。临机不识爷。淳熙己亥八月朔。示微疾。染翰别郡守曾公。逮夜半书偈辞众曰。铁树开华。雄鸡生卵。七十二年。摇篮绳断。掷笔示寂。

　　常州华藏湛堂智深禅师

　　武林人也。佛涅槃日上堂。兜率降生。双林示灭。掘地讨天。虚空钉橛。四十九年播土扬尘。三百余会纳尽败缺。尽力布网张罗。未免唤龟作鳖。末后拘尸城畔。椁示双趺。旁人冷眼看来。大似弄巧成拙。卓拄杖。曰。若无这个道理。千古之下。谁把口说。且道。是甚么道理。痴人面前切忌漏泄。

　　参政钱端礼居士

　　字处和。号松窗。从此庵发明己事。后于宗门旨趣。一一极之。淳熙丙申冬。简堂归住平田。遂与往来。丁酉秋。微恙。修书召堂。及国清瑞岩主僧。有诀别之语。堂与二禅诣榻次。公起趺坐。言笑移时。即书曰。浮世虚幻。本无去来。四大五蕴。必归终尽。虽佛祖具大威德力。亦不能免这一着子。天下老和尚。一切善知识。还有跳得过者无。盖。为地水火风。因缘和合。暂时凑泊。不可错认为己有。大丈夫磊磊落落。当用处把定。立处皆真。顺风使帆。上下水皆可因斋庆赞。去留自在。此是上来诸圣。开大解脱一路涅槃门本来清净。空寂境界。无为之大道也。今吾如是。岂不快哉。尘劳外缘。一时扫尽。荷诸山垂顾。咸愿证明。伏惟珍重。置笔顾简堂曰。某坐去好。卧去好。堂曰。相公去便了。理会甚坐与卧耶。公笑曰。法兄当为祖道自爱。遂敛目而逝。

　　灵隐远禅师法嗣

　　庆元府东山全庵齐己禅师

　　邛州谢氏子。上堂。举。修山主偈曰。是柱不见柱。非柱不见柱。是非已去了。是非里荐取。召大众曰。荐得是。移华兼蝶至。荐得非。担泉带月归。是也好。郑州梨胜青州枣。非也好。象山路入蓬莱岛。是亦没交涉。踏着秤锤硬似铁。非亦没交涉。金刚宝剑当头截。阿呵呵。会也么。知事少时烦恼少。识人多处是非多。莲社会道友请上堂。渐渐鸡皮鹤发。父少而子老。看看。行步躘蹱。疑杀木上座。直饶金玉满堂。照顾白拈贼。岂免衰残老病。正好着精彩。任汝千般快乐。渠侬合自由。无常终是到来。归堂吃茶去。唯有径路修行。依旧打之绕。但念阿弥陀佛。念得不济事。复曰。恶。这条活路。已被善导和尚直截指出了也。是你诸人。朝夕在径路中往来。因甚么当面蹉过阿弥陀佛。这里荐得。便可除迷倒障。㧞犹豫箭。截疑惑网。断痴爱河。伐心稠林。浣心垢浊。正心谄曲。绝心生死。然后转入那边。抬起脚。向佛祖履践不到处。进一步。开却口。向佛祖言诠不到处。说一句。唤回善导和尚。别求径路修行。其或准前。舍父逃走。流落他乡。撞东磕西。苦哉阿弥陀佛。

　　抚州疏山归云如本禅师

　　台城人也。上堂。久雨不晴。戊在丙丁。通身泥水。露出眼睛。且道。是甚么眼睛。卓拄杖曰。林间泥滑滑。时叫两三声。

　　觉阿上人

　　日本国藤氏子也。十四得度。受具。习大小乘有声。二十九。属商者自中都回。言禅宗之盛。阿奋然。拉法弟金庆。航海而来。袖香拜灵隐佛海禅师。海问其来。阿辄书而对。复书曰。我国无禅宗。唯讲五宗经论。国主无姓氏。号金轮王。以嘉应改元。舍位出家。名行真。年四十四。王子七岁令受位。今已五载。度僧无进纳。而讲义高者赐之。某等仰服圣朝远公禅师之名。特诣丈室礼拜。愿传心印。以度迷津。且如心佛及众生。是三无差别。离相离言。假言显之。禅师如何开示。海曰。众生虚妄见。见佛见世界。阿书曰。无明因何而有。海便打。阿即命海升座决疑。明年秋。辞游金陵。抵长芦江岸。闻鼓声忽大悟。始知佛海垂手旨趣。旋灵隐述五偈。叙所见。辞海东归。偈曰。航海来探教外传。要离知见脱蹄筌。诸方参遍草鞋破。水在澄潭月在天。

　　(其一)扫尽葛藤与知见。信手拈来全体现。脑后圆光彻太虚。千机万机一时转。

　　(其二)妙处如何说向人。倒地便起自分明。蓦然踏着故田地。倒裹幞头孤路行。

　　(其三)求真灭妄元非妙。即妄明真都是错。堪笑灵山老古锥。当阳抛下破木杓。

　　(其四)竖拳下喝少卖弄。说是说非入泥水。截断千差休指注。一声归笛啰啰哩。

　　(其五)海称善。书偈赠行。归本国住睿山寺。洎通嗣法书。海已入寂矣。

　　内翰曾开居士

　　字天游。久参圆悟。暨往来大慧之门有日矣。绍兴辛未。佛海补三衢光孝。公与超然居士赵公访之。问曰。如何是善知识。海曰。灯笼露柱。猫儿狗子。公曰。为甚么。赞即欢喜。毁即烦恼。海曰。侍郎曾见善知识否。公曰。某三十年参问。何言不见。海曰。向欢喜处见。烦恼处见。公拟议。海震声便喝。公拟对。海曰。开口底不是。公罔然。海召曰。侍郎向甚么处去也。公猛省。遂点头。说偈曰。咄哉瞎驴。丛林妖孽。震地一声。天机漏泄。有人更问意如何。拈起拂子劈口截。海曰。也祇得一橛。

　　知府葛郯居士

　　字谦问。号信斋。少擢上第。玩意禅悦。首谒无庵全禅师。求指南。庵令究即心即佛。久无所契。请曰。师有何方便。使某得入。庵曰。居士太无厌生。已而佛海来居剑池。公因从游。乃举无庵所示之语。请为众普说。海发挥之曰。即心即佛眉拖地。非心非佛双眼横。蝴蝶梦中家万里。子规枝上月三更。留旬日而后返。一日举不是心。不是佛。不是物。豁然顿明。颂曰。非心非佛亦非物。五凤楼前山突兀。艳阳影里倒翻身。野狐跳入金毛窟。无庵肯之。即遣书颂呈佛海。海报曰。此事非纸笔可既。居士能过我。当有所闻矣。遂复至虎丘。海迎之曰。居士见处。止可入佛境界。入魔境界犹未得在。公加礼不已。海正容曰。何不道金毛跳入野狐窟。公乃痛领。尝问诸禅曰。夫妇二人相打。通儿子作证。且道。证父即是。证母即是。或庵体禅师着语曰。小出大遇。淳熙六年。守临川。八年。感疾。一夕忽索笔书偈曰。大洋海里打鼓。须弥山上闻钟。业镜忽然扑破。翻身透出虚空。召僚属示之曰。生之与死。如昼与夜。无足怪者。若以道论。安得生死。若作生死会。则去道远矣。语毕端坐而化。

　　华藏民禅师法嗣

　　临安府径山别峰宝印禅师

　　嘉州李氏子。自幼通六经。而厌俗务。乃从德山清素得度。具戒后。听华严起信。既尽其说。弃依密印于中峰。一日印举。僧问岩头。起灭不停时如何。岩叱曰。是谁起灭。师启悟。即首肯。会圆悟归昭觉。印遣师往省。因随众入室。悟问。从上诸圣以何接人。师竖拳。悟曰。此是老僧用底。作么生是从上诸圣用底。师以拳挥之。悟亦举拳相交。大笑而止。后至径山谒大慧。慧问。甚处来。师曰。西川。慧曰。未出剑门关。与汝三十棒了也。师曰。不合起动和尚。慧忻然。扫室延之。慧南迁。师乃西还。连主数刹。后再出峡。住保宁金山雪窦径山。开堂升座曰。世尊初成正觉。于鹿野苑中。转四谛法轮。憍陈如比丘。最初悟道。后来真净禅师初住洞山。拈云。今日新丰洞里祇转个拄杖子。遂拈拄杖着左边云。还有最初悟道者么。若无。丈夫自有冲天志。莫向如来行处行。遂喝一喝。下座。若是印上座。则不然。今日向凤凰山里。初无工夫。转四谛法轮。亦无气力。转拄杖子。祇教诸人行。须缓步。语要低声。何故欲得不招无间业。莫谤如来正法轮。上堂。三世诸佛。以一句演百千万亿句。收百千万亿句。祇在一句。祖师门下。半句也无。祇恁么合吃多少痛棒诸仁者。且诸佛是。祖师是。若道佛是祖不是。祖是佛不是。取舍未忘。若道佛祖一时是。佛祖一时不是。颟顸不少。且截断葛藤。一句作么生道。大虫褁纸帽。好笑又惊人。复举。僧问岩头。浩浩尘中如何辨主。头云。铜沙锣里满盛油。师曰。大小岩头打失鼻孔。忽有人问保宁。浩浩尘中如何辨主。祇对他道。天寒不及卸帽。上堂。六月初一烧空赤日。十字街头雪深一尺。扫除不暇。迴避不及。冻得东村廖胡子。半夜着靴水上立。上堂。将心除妄妄难除。即妄明心道转迂。桶底趯穿无忌讳。等闲一步一芙蕖。师至径山弥浃。孝宗皇帝召对选德殿。称旨。入对日。赐肩舆于东华门内。十年二月。上注。圆觉经遣使驰赐命作序。师年迈。益厌住持。十五年冬。奏乞庵居得请。绍熙元年十一月。往见交承智策禅师。与之言别。䇿问行日。师曰。水到渠成。归索纸书。十二月初七夜。鸡鸣时。九字。如期而化。奉蜕质返寺之法堂。留七日。颜色明润。发长顶温。越七日葬于庵之西冈。谥慈辩禅师。塔曰智光。

　　昭觉元禅师法嗣

　　凤栖慧观禅师

　　上堂。前村落叶尽。深院桂华残。此夜初冬节。从兹特地寒。所以道。欲识佛性义。当观时节因缘。时节若至。其理自彰。喝一喝。恁么说话。成人者少。败人者多。

　　文殊道禅师法嗣

　　潭州楚安慧方禅师

　　本郡许氏子。参道禅师于大别。未几。改寺为神霄宫。附商舟过湘南。舟中闻岸人操乡音。厉声云。叫那。由是有省。即说偈曰。沔水江心唤一声。此时方得契平生。多年相别重相见。千圣同归一路行。住后上堂。临老方称住持。全无些子玄机。开口十字九乖。问东便乃答西。如斯出世讨甚玄微。有时拈三放两。有时就令而施。虽然如是。同道方知。且道知底事。作么生。直须打翻鼻孔始得。上堂。达磨祖师在脚底。踏不着兮提不起。子细当头放下看。病在当时谁手里。张公会看脉。李公会使药。两个竞头医。一时用不着。药不相投。错错。吃茶去。

　　常德府文殊思业禅师

　　世为屠宰。一日戮猪次。忽洞彻心源。即弃业为比丘。述偈曰。昨日夜叉心。今朝菩萨面。菩萨与夜叉。不隔一条线。往见文殊。殊曰。你正杀猪时。见个甚么。便乃剃头行脚。师遂作鼓刀势。殊喝曰。这屠儿。参堂去。师便下参堂。住文殊日。上堂。举赵州勘婆话。乃曰。勘破婆子。面青眼黑。赵州老汉。瞒我不得。

　　何山珣禅师法嗣

　　婺州义乌稠岩了赟禅师

　　上堂。举赵州狗子无佛性话。乃曰。赵州狗子无佛性。万叠青山藏古镜。赤脚波斯入大唐。八臂那吒行正令。咄。

　　待制潘良贵居士

　　字义荣。年四十。回心祖闱。所至挂钵。随众参扣。后依佛灯。久之不契。因诉曰。某祇欲死去时如何。灯曰。好个封皮。且留着使用。而今不了不当。后去忽被他换却封皮。卒无整理处。公又以南泉斩猫儿话。问曰。某看此甚久。终未透彻。告和尚慈悲。灯曰。你祗管理会别人家猫儿。不知走却自家狗子。公于言下如醉醒。灯复曰。不易公进此一步。更须知有向上事始得。如今士大夫。说禅说道。祇依着义理便快活。大率似将钱买油糍。吃了便不饥。其余便道。是瞒他。亦可笑也。公唯唯。

　　泐潭明禅师法嗣

　　汉州无为随庵守缘禅师

　　本郡人。姓史氏。年十三病目。去依栖禅慧目能禅师。圆具出峡至宝峰。值峰上堂。举。永嘉曰。一月普现一切水。一切水月一月摄。师闻释然领悟。住后上堂。曰以一统万。一月普现一切水。会万归一。一切水月一月摄。展则弥纶法界。收来毫发不存。虽然收展殊途。此事本无异致。但能于根本上。着得一只眼去。方见三世诸佛。历代祖师。尽从此中示现。三藏十二部。一切修多罗。尽从此中流出。天地日月。万象森罗。尽从此中建立。三界九地。七趣四生。尽从此中出没。百千法门。无量妙义。乃至世间工巧诸伎艺。尽现行此事。所以。世尊拈华。迦叶便乃微笑。达磨面壁。二祖于是安心。桃华盛开。灵云疑情尽净。击竹作响。香严顿忘所知。以至。盘山于肉案头悟道。弥勒向鱼市里接人。诚谓。造次颠沛必于是。经行坐卧在其中。既有如是奇特。更有如是光辉。既有如是广大。又有如是周遍。你辈诸人。因甚么却有迷有悟。要知么。幸无偏照处。刚有不明时。

　　龙翔圭禅师法嗣

　　南康军云居顽庵德升禅师

　　汉州何氏子。二十得度习讲。久之弃谒文殊道禅师。问佛法省要。殊示偈曰。契丹打破波斯寨。夺得宝珠村里卖。十字街头穷乞儿。腰间挂个风流袋。师拟对。殊曰。莫错。师退参三年。方得旨趣。往见佛性。机不投。入闽至鼓山礼觐。便问。国师不跨石门句。意旨如何。竹庵应声喝曰。闲言语。师即领悟。住后。僧问。应真不借三界高超即不问。如何是无位真人。师曰。闻时富贵。见后贫穷。曰抬头须掩耳。侧掌便翻身。师曰。无位真人。在甚么处。曰老大宗师话头也不识。师曰。放你三十棒。

　　通州狼山萝庵慧温禅师

　　福州人。姓郑氏。遍参诸老。晚依竹庵于东林。未几。庵谢事。复谒高庵悟。南华昺草堂清。皆蒙赏识。会竹庵徙闽之乾元。师归省次。庵问。情生智隔。想变体殊。不用停囚长智。道将一句来。师乃释然。述偈曰。拶出通身是口。何妨骂雨诃风。昨夜前村猛虎。咬杀南山大虫。庵首肯。住后。上堂。释迦老子四十九年。坐筹帷幄。弥勒大士九十一劫。带水拖泥。凡情圣量不能刬除。理照觉知犹存露布。佛意祖意。如将鱼目作明珠。大乘小乘。似认橘皮为猛火。诸人须是豁开胸襟宝藏。运出自己家珍。向十字街头普施贫乏。众中忽有个灵利汉。出来道。美食不中饱人吃。山僧只向他道。幽州犹自可。最苦是新罗。

　　云居悟禅师法嗣

　　婺州双林德用禅师

　　本郡戴氏子。上堂。拈槌竖拂。祖师门下将黄叶以止啼。说妙谈玄。衲僧面前望梅林而止渴。际山今日去却之乎者也。更不指东画西。向三世诸佛命脉中。六代祖师骨髓里。尽情倾倒为诸人说破。良久曰。啼得血流无用处。不如缄口过残春。

　　台州万年无著道闲禅师

　　本郡洪氏子。上堂。全机敌胜犹在半途。啐啄同时白云万里。才生眹兆已落二三。不露锋铓成何道理。且道。从上来事合作么生。诬人之罪。以罪加之。上堂。举。乾峰示众云。举一不得举二。放过一着落在第二。云门出众云。昨日有人从天台来。却往径山去。峰曰。典座来日不得普请。师曰。相见不须瞋。君穷我亦贫。谓言侵早起。更有夜行人。

　　福州中际善能禅师

　　严陵人。往来龙门云居有年。未有所证。一日普请择菜次。高庵忽以猫儿。掷师怀中。师拟议。庵拦胸踏倒。于是大事洞明。上堂。万古长空。一朝风月。不可以一朝风月。味却万古长空。不可以万古长空。不明一朝风月。且如何是一朝风月。人皆畏炎热。我爱夏日长。熏风自南来。殿阁生微凉。会与不会。切忌承当。

　　南康军云居普云自圆禅师

　　绵州雍氏子。年十九试经得度。留教苑五祝。出关南下。历扣诸大尊宿。始诣龙门。一日于廊庑间。睹绘胡人有省。夜白高庵。庵举法眼偈曰。头戴貂鼠帽。腰悬羊角锥。语不令人会。须得人译之。复筴火示之曰。我为汝译了也。于是大法明了。呈偈曰。外国言音不可穷。起云亭下一时通。口门广大无边际。吞尽杨岐栗棘蓬。庵遣师依佛眼。眼谓曰。吾道东矣。上堂。举。僧问云门。如何是透法身句。门曰。北斗里藏身。师曰。南北东西万万千。乾坤上下两无边。相逢相见呵呵笑。屈指抬头月半天。

　　乌巨行禅师法嗣

　　饶州荐福退庵休禅师

　　上堂。风动邪。幡动邪。风鸣邪。铃鸣邪。非风铃鸣。非风幡动。此土与西天。一队黑漆桶。诳惑世间人。看看灭胡种。山僧不奈何。趁后也打哄。瓠子曲弯弯。冬瓜直儱侗。上堂。结夏时左眼半斤。解夏时右眼八两。谩云九十日安居。嬴得一肚皮妄想。直饶七穴八穿。未免山僧拄杖。虽然如是。千钧之弩。不为鼷鼠而发机。上堂。先师寻常用脑后一锤。卸却学者胸中。许多屈曲。当年克宾维那。曾中兴化此毒。往往天下丛林。唤作超宗异目。非唯孤负兴化。亦乃克宾受辱。若是临济儿孙。终不依草附木。资福喜见同参。今日倾肠倒腹。遂卓拄杖。喝一喝曰。还知先师落处么。伎死禅和如麻似粟。上堂。言发非声。是个甚么。色前不物。莫乱针锥。透过禹门风波更险。咄。

　　信州龟峰晦庵慧光禅师

　　建宁人。上堂。数日暑气如焚。一个浑身无处安着。思量得也是烦恼人。这个未是烦恼。更有己躬下事不明。便是烦恼。所以。达磨大师烦恼。要为诸人吞却。又被咽喉小。要为诸人吐却。又被牙齿碍。取不得舍不得。烦恼九年。若不得二祖不惜性命。往往转身无路。烦恼教死。所谓。祖祢不了。殃及儿孙。后来莲华峰庵主。到这里烦恼不肯住。南岳思大。到这里烦恼不肯下山。更有临济德山用尽自己查梨。烦恼钵盂无柄。龟峰今日为他闲事长无明。为你诸人从头点破。卓拄杖一下。曰一人脑后露腮。一人当门无齿。更有数人鼻孔没半边。不劳再勘。你诸人休向这里立地瞌睡。殊不知。家中饭箩锅子。一时失却了也。你若不信。但归家检点看。

　　真州长芦且庵守仁禅师

　　越之上虞人。依雪堂于乌巨。闻普说曰。今之兄弟做工夫。正如习射。先安其足。后习其法。后虽无心。以久习故。箭发皆中。喝一喝云。只今箭发也。看看。师不觉倒身作避箭势。忽大悟。上堂。百千三昧。无量妙门。今日且庵不惜穷性命。祇做一句子。说与诸人。乃卓拄杖。下座。尝颂台山婆话云。开个灯心皂角铺。日求升合度朝昏。只因风雨连绵久。本利一空愁倚门。

　　白杨顺禅师法嗣

　　吉州青原如禅师

　　僧问。达磨未来时如何。师曰。生铁铸昆仑。曰来后如何。师曰。五彩画门神。

　　云居如禅师法嗣

　　太平州隐静圆极彦岑禅师

　　台城人也。上堂。韩信打关。未免伤锋犯手。张良烧栈。大似曳尾灵龟。既然席卷三秦。要且未能囊弓褁革。烟尘自静。我国晏然。四海九州。尽归皇化。自然牛闲马放。风以时雨以时。五谷熟万民安。大家齐唱村田乐。月落参横夜向阑。上堂。今朝八月初五。好事分明为举。岭头漠漠秋云。树底鸣鸠唤雨。昨夜东海鲤鱼。吞却南山猛虎。虽然有照有用。毕竟无宾无主。唯有文殊普贤。住住我识得你。上堂。举。正堂辩和尚室中问学者。蚯蚓为甚么化为百合。师曰。客舍并州已十霜。归心日夜忆咸阳无端更度桑干水。却望并州是故乡。

　　鄂州报恩成禅师

　　上堂。秋雨乍寒。汝等诸人。青州布衫成就也未。良久。喝曰。云溪今日。冷处着一把火。便下座。

　　道场辩禅师法嗣

　　平江府觉报清禅师

　　上堂。举僧问云门如何是诸佛出身处。门曰。东山水上行。师曰。诸佛出身处。东山水上行。石压笋斜出。岸悬华倒生。

　　安吉州何山然首座

　　姑苏人。侍正堂之久。入室次。堂问。猫儿为甚么。偏爱捉老鼠。曰物见主眼卓竖。堂欣然因命分座。

　　黄龙忠禅师法嗣

　　成都府信相戒修禅师

　　上堂。举。马祖不安公案。乃曰。两轮举处烟尘起。电急星驰拟何止。目前不碍往来机。正令全施无表里。丈夫意气自冲天。我是我兮你是你。

　　袁州慈化寺普庵印肃禅师

　　宜春余氏子。生时祥光烛天长。师寿隆贤。授以法华。师曰。诸佛玄旨。赀悟于心。数墨循行何益于道。谒牧庵。问曰。万法归一。一归何处。庵竖拂示之。有省。归诵华严论。至达本情亡。知心体合。大悟。曰我今亲契华严法界矣。说偈曰。捏不成团拨不开。何须南岳又天台。六根门首无人用。惹得胡僧特地来。后主慈化。上堂。三界惟心惟佛解。万法惟识更谁知。迷悟本无权立化。恰如黄叶止儿啼。涅槃生死犹如梦。十圣三贤是阿谁。有物先天无相貌。言诠不及体阿弥。祇者阿弥是汝心。不劳逐相外边寻。三僧祇劫随时立。心心心即是如今。若人不了心非相。执境迷真着色声。了色通声无二体。山河大地说真经。敢问诸人。真经作么生说。良久。曰今古妙音无间歇。除非迦叶不闻闻。师之广津梁。崇塔庙。御灾患。异迹不可胜纪。有问修何行业而得此。师向空画一画云。会么。曰不会。师曰。止止不须说。自赞曰。苍天。苍天。悟无生法。谈不说禅。开两片皮。括地该天。如何是佛。十万八千。乾道五年。七月二十一日。书偈曰。乍雨乍晴宝象明。东西南北乱云横。失珠无限人遭劫。幻应权机为汝清。掷笔而逝。

　　西禅琏禅师法嗣

　　遂宁府西禅第二代希秀禅师

　　上堂曰。秋光将半暑气渐消。鸿雁横空。点破碧天似水。猿猱挂树。撼翻玉露如珠。直饶对此明机。未免认龟作鳖。且道。应时应节一句。作么生道。野色并来三岛月。溪光分破五湖秋。

　　净居尼温禅师法嗣

　　温州净居尼无相法灯禅师

　　上堂。拈拄杖卓曰。观音出普贤入。文殊水上穿靴立。抬头鹞子过新罗。石火电光追不及。咄。

　　大沩果禅师法嗣

　　荆门军玉泉穷谷宗琏禅师

　　合州董氏子。开堂日。问答已。乃曰。衲僧向人天众前。一问一答。一擒一纵。一卷一舒。一挨一拶。须是具金刚眼睛始得。若是念话之流。君向西秦。我之东鲁。于宗门中。殊无所益。这一段事。不在有言。不在无言。不碍有言。不碍无言。古人垂一言半句。正如国家兵器。不得已而用之。横说竖说。祇要控人入处。其实不在言句上。今时人。不能一径彻证根源。祇以语言文字。而为至道。一句来一句去。唤作禅道。唤作向上向下。谓之菩提涅槃。谓之祖师巴鼻。正似郑州出曹门。从上宗师会中。往往真个以行脚为事底。才有疑处。便对众决择。祇一句下见谛明白。造佛祖直指不传之宗。与诸有情。尽未来际同得同证。犹未是泊头处。岂是空开唇皮。胡言汉语来。所以南院示众云。诸方祇具啐啄同时眼。不具啐啄同时用。时有僧问。如何是啐啄同时用。院曰。作家不啐啄。啐啄同时失。僧曰。犹是学人问处。院曰。如何是你问处。僧曰。失院便打。其僧不契。后至云门会中。因二僧举此话。一僧曰。当时南院棒折那。其僧忽悟。即回南院。院已迁化。时风穴作维那。问曰。你是问先师啐啄同时话底僧那。僧曰是。穴曰。你当时如何。曰我当时。如在灯影里行。穴曰。你会也。师乃召大众曰。暗穿玉线。密度金针。如水入水。似金博金。敢问大众。啐啄同时是亲切处。因甚却失。若也会得。堪报不报之恩。共助无为之化。便可横身宇宙。独步大方。若跳不出。依前祇在架子下。上堂。拈拄杖曰。破无明暗。截生死流。度三有城。泛无为海。须是识这个始得。乃召大众曰。唤作拄杖则触。不唤作拄杖则背。若也识得。荆棘林中撒手。是非海里横身。脱或未然。普贤乘白象。土宿跨泥牛。参。上堂。一切数句非数句。与吾灵觉何交涉。师曰。永嘉恁么道。大似含元殿上更觅长安。殊不知。有水皆含月。无山不带云。虽然如是。三十年后。赵婆酤醋。上堂。宗乘一唱殊途绝。万别千差俱泯灭。通身是口难分雪。金刚脑后三斤铁。好大哥。僧问。保寿开堂。三圣推出一僧。保寿便打。意旨如何。师曰。利动君子。曰为复棒头有眼。为复见机而作。师曰。猕猴系露柱。曰祇如三圣道。你恁么为人。瞎却镇州一城人眼。又作么生。师曰。锦上铺华又一重。问行脚逢人时如何。师曰。一不成二不是。曰行脚不逢人时如何。师曰。虎咬大虫。曰祇如慈明道。钓丝绞水。意作么生。师曰。水浸钢石卵。问三圣道。我逢人即出。出则不为人。意旨如何。师曰。兵行诡道。曰兴化道。我逢人则不出。出则便为人。又作么生。师曰。绵裹秤锤。问不落因果。为甚么堕野狐身。师曰。庐山五老峰。曰不昧因果。为甚么脱野狐身。师曰。南岳三生藏。曰祇如不落不昧。未审是同是别。师曰。倚天长剑逼人寒。问初生孩子。还具六识也无。赵州道。急水上打毬子。意旨如何。师曰。两手扶犁水过膝。曰祇如僧又问投子。急水上打毬子。意旨如何。曰念念不停流。又作么生。师曰。水晶瓮里浸波斯。问杨岐道。三脚驴子弄蹄行。意旨如何。师曰。过蓬州了便到巴州。

　　潭州大沩行禅师

　　上堂。横拄杖曰。你等诸人。若向这里会去。如纪信登九龙之辇。不向这里会去。似项羽失千里乌骓。饶你总不恁么。落在无事甲里。若向这里。拨得一路。转得身。吐得气。山僧与你拄杖子。遂靠拄杖下座。上堂。不是心。不是佛。不是物。且道。是个甚么。不在内。不在外。不在中间。毕竟在甚么处。苦苦。有口说不得。无家何处归。

　　潭州道林渊禅师

　　僧问。钟未鸣。鼓未响。拓钵向甚么处去。德山。便低头归方丈。意旨如何。师曰。奔电迸火。曰。岩头道这老汉未会末后句在。又作么生。师曰。相随来也。曰岩头密启其意。未审。那里是他密启处。师曰。万年松在祝融峰。曰虽然如是。祇得三年。三年后果迁化。还端的也无。师曰。嚤呢哒唎吽㗶吒。临示寂上堂。拈拄杖示众曰。离却色声言语。道将一句来。众无对。师曰。动静声色外。时人不肯对。世间出世间。毕竟使谁会。言讫倚杖而逝。

　　随州大洪老衲祖证禅师

　　潭州潘氏子。上堂。万象之中独露身。如何说个独露底道理。竖起拂子曰。到江吴地尽。隔岸越山多。僧问。云门问僧。光明寂照遍河沙。岂不是张拙秀才语。僧云。是。门云。话堕也。未审。那里是这僧话堕处。师曰。鲇鱼上竹竿。问离却言句。请师直指。师竖拂子。僧曰。还有向上事也无。师曰。有曰。如何是向上事。师曰。速礼三拜。

　　隆兴府泐潭山堂德淳禅师

　　上堂。俱胝一指头。一毛拔九牛。华岳连天碧。黄河彻底流。截却指。急回眸。青箬笠前无限事。绿蓑衣底一时休。

　　常州宜兴保安复庵可封禅师

　　福州林氏子。上堂。天宽地大风。清月白。此是海宇清平底时节。衲僧家等闲问着。十个有五双知有。祇如夜半华严池吞却杨子江。开明桥撞倒平山塔。是汝诸人还知么。若也知去。试向非非想天。道将一句来。其或未知。掷下拂子曰。须是山僧拂子始得。

　　隆兴府石亭野庵祖璇禅师

　　上堂。曰吃粥了也未。赵州无忌讳。更令洗钵盂。太煞没巴鼻。悟去由来不丈夫。这僧那免受涂糊。有指示。无指示。韶石四楞浑塌地。入地狱如箭射。云岫清风生大厦。相逢𢹂手上高山。作者应须辨真假真假。分若为论。午夜寒蟾出海门。

　　潭州石霜宗鉴禅师

　　上堂。曰送旧年迎新岁。动用不离光影内。澄辉湛湛夜堂寒。借问诸人会不会。若也会。增瑕颣。若不会。依前昧。与君指个截流机。白云更在青山外。

　　石头回禅师法嗣

　　南康军云居蓬庵德会禅师

　　重庆府何氏子。上堂。举教中道。若见诸相非相。即见如来。作么生是非相底道理。佯走诈羞偷眼觑。竹门斜掩半枝华。

　　南岳下十七世

　　教忠光禅师法嗣

　　泉州法石中庵慧空禅师

　　赣州蔡氏子。春日上堂。拈拄杖。卓一下曰。先打春牛头。又卓一下曰。后打春牛尾。惊起虚空。入藕丝里。释迦无路潜踪。弥勒急走千里。文殊却知落处。拊掌大笑欢喜。且道。欢喜个甚么。春风昨夜入门来。便见千华生碓觜。上堂。千家楼阁。一霎秋风。祇知襟袖凉生。不觉园林落叶。于斯荐得触处全真。其或未然。且作寒温相见。上堂。举。金刚经云。佛告须菩提。尔所国土中。所有众生。若干种心。如来悉知。何以故。如来说诸心。皆为非心。是名为心。要会么。春风得意马蹄疾。一日看尽长安华。僧问。先佛垂范。禁足安居。未审。是何宗旨。曰琉璃钵内拓须弥。僧便喝。师便打。

　　临安府净慈混源昙密禅师

　　天台卢氏子。依资福道荣出家。十六圆具习台教。弃参大慧于径山。谒雪巢一此庵元。入闽留东西禅。无省发。之泉南。教忠俾悦众。解职归前资。偶举。香严击竹因缘。豁然契悟。述偈呈忠。忠举玄沙未彻语诘之。无滞。忠曰。子方可见妙喜。即辞往梅阳。服勤四载。住后上堂。诸佛出世。打劫杀人。祖师西来。吹风放火。古今善知识。佛口蛇心。天下衲僧自投笼槛。莫有天然气概。特达丈夫。为宗门出一只手。主张佛法者么。良久。曰设有。也须斩为三段。上堂。德山小参不答话。千古丛林成话霸。问话者三十棒。惯能说诃说夯时。有僧出的能破的。德山便打风流儒雅。某甲话也未问。头上着枷。脚下着匣。你是那里人。一回相见一伤神。新罗人把手笑欣欣。未跨船舷。好与三十棒。依前相厮诳。混源今日恁么批判责情。好与三十棒。且道。是赏是罚。具参学眼者。试辨看。上堂。举云门问僧。光明寂照遍河沙因缘。师曰。平地捷鱼鰕。辽天射飞鹗。跛脚老云门。千错与万错。后示寂。塔于本山。

　　东林颜禅师法嗣

　　荆南府公安遁庵祖珠禅师

　　南平人。上堂。不是心。不是佛。不是物。沥尽野狐涎。趯翻山鬼窟。平田浅草里。露出焦尾大虫。太虚寥廓中。放出辽天俊鹘。阿呵呵。露风骨。等闲拈出众人前。毕竟分明是何物。咄咄。上堂。玉露垂青草。金风动白苹。一声寒雁叫。唤起未惺人。

　　汀州报恩法演禅师

　　果州人。上堂。举。俱胝竖指因缘。师曰。佳人睡起懒梳头。把得金钗插便休。大抵还他肌骨好。不涂红粉也风流。

　　临安府净慈肯堂彦充禅师

　　於潜盛氏子。幼依明空院义堪为师。首参大愚宏智正堂大圆。后闻东林谓众曰。我此间别无玄妙。祇有木札羹铁钉饭。任汝咬嚼。师窃喜之。直造谒陈所见解。林曰。据汝见处。正坐在鉴觉中。师疑不已。将从前所得底。一时飏下。一日闻。僧举南泉道。时人见此一株华。如梦相似。默有所觉。曰打草祇要蛇惊。次日入室。林问。那里是岩头密启其意处。师曰。今日捉败这老贼。林曰。达磨大师性命。在汝手里。师拟开口。蓦被拦胸一拳。忽大悟。直得。汗流浃背。点首自谓曰。临济道。黄檗佛法无多子。岂虚语邪。遂呈颂曰。为人须为彻。杀人须见血。德山与岩头。万里一条铁。林然之。住后。上堂。世尊不说说。迦叶不闻闻。卓拄杖。曰水流黄叶来何处。牛带寒鸦过远村。上堂。举。雪峰示众云。尽大地是个解脱门。因甚把手拽不入。师曰。大小雪峰话作两橛。既尽大地是个解脱门。用拽作么。上堂。一向与么去。法堂前草深一丈。一向与么来。脚下泥深三尺。且道。如何即是。三年逢一闰。鸡向五更啼。上堂。举。卍庵先师道。坐佛床。斫佛脚。不敬东家孔夫子。却向他乡习礼乐。师曰。入泥入水。即不无先师。争奈。寒蝉抱枯木。泣尽不回头。卓拄杖。曰灼然。有不回头底。净慈向升子里。礼汝三拜。上堂。三世诸佛无中说有。䕞𦿆拾华针。六代祖师有里寻无。猿猴探水月。去此二途如何话会。侬家不管兴亡事。尽日和云占洞庭。元庵受智者请引座曰。南山有个老魔王。炯炯双眸放电光。口似血盆呵佛祖。牙如剑树骂诸方。几度业风吹不动。吹得动。云黄山畔与嵩头陀傅大士。一火破落户。依旧孟八郎。赚他无限痴男女。开眼堂堂入镬汤。忽有个衲僧出来道。既是善知识。为甚赚人入镬汤。只向他道。非公境界。后示寂。塔于寺之南庵。

　　婺州智者元庵真慈禅师

　　潼川人。姓李氏。初依成都正法出家具戒。后游讲肆。听讲圆觉。至四大各离。今者妄身。当在何处。毕竟无体。实同幻化。因而有省。作颂曰。一颗明珠。在我这里。拨着动着。放光动地。以呈诸讲师。无能晓之者。归以呈其师。遂举狗子无佛性话诘之。师曰。虽百千万亿公案。不出此颂也。其师以为不逊。乃叱出。师因南游。至庐山圆通挂搭。时卍庵为西堂。为众入室。举僧问云门。拨尘见佛时如何。门云。佛亦是尘。师随声便喝。以手指胸曰。佛亦是尘。师复颂曰。拨尘见佛佛亦是尘。问了答了。直下翻身。劝君更尽一杯酒西出阳关无故人。又颂尘尘三昧曰。钵里饭桶里水别宝昆仑坐潭底。一尘尘上走须弥。明眼波斯笑弹指。笑弹指珊瑚枝上清风起。卍庵深肯之。

　　成都府昭觉绍渊禅师

　　上堂。举僧问云门。树凋叶落时如何。门曰体露金风。师曰。要明陷虎之机。须是本色衲子始得。云门大师。具逸群三昧。击节扣关。于闪电光中。出一只手。与人解粘去缚。㧞楔抽钉。不妨好手仔细简点将来。大似与贼过梯。昭觉即不然。忽有僧问。树凋叶落时如何。祇答他道。落霞与孤鹜齐飞。秋水共长天一色。且道。与云门是同是别。复云。止止不须说。我妙法难思。

　　西禅需禅师法嗣

　　福州鼓山木庵安永禅师

　　闽县吴氏子。弱冠为僧。未几谒懒庵于云门。一日入室。庵曰。不问有言。不问无言。世尊良久。不得向世尊良久处会。随后便喝。倏然契悟。作礼曰。不因今日问。争丧目前机。庵许之。住后上堂。要明个事须是具击石火闪电光底手段。方能险峻岩头全身放舍。白云深处得大安居。如其觑地觅金针。直下脑门须迸裂。到这里。假饶见机而变。不犯锋铓。全身独脱犹涉泥水。祗如本分全提一句。又作么生道。击拂子。曰淬出七星光灿烂。解拈天下任横行。上堂。举。睦州示众云。诸人未得个入处。须得个入处。既得个入处。不得忘却老僧。师曰。恁么说话。面皮厚多少。木庵则不然。诸人未得个入处。须得个入处。既得个入处。直须飏下入处始得。上堂。拈拄杖曰。临济小厮儿。未曾当头道着。今日全身放憨。也要诸人知有。掷拄杖下座。僧问。须弥顶上翻身倒卓时如何。师曰。未曾见毛头星现。曰恁么则倾湫倒岳去也。师曰。莫乱做。僧便喝。师曰。雷声浩大。雨点全无。

　　温州龙翔柏堂南雅禅师

　　上堂。曰瑞峰顶上。栖凤亭边。一杯淡粥相依。百衲蒙头打坐。二祖礼三拜依位而立。已是周遮。达磨老臊胡分尽髓皮。一场狼籍。其余之辈。何足道哉。柏堂恁么道。还免诸方检责也无。拍绳床云。洎合停囚长智。上堂。曰大机贵直截。大用贵顿发。纵有啮镞机。一锤须打杀。何故。我王库内无如是刀。上堂曰。紫蕨伸拳笋破梢。杨华飞尽绿阴交。分明西祖单传句。黄栗留鸣燕语巢。这里见得。谛信得及。若约诸方。决定明窗下安排。龙翔门下。直是一槌槌杀。何故。不是与人难共住。大都缁素要分明。

　　福州天王志清禅师

　　上堂。竖起拂子云。只这个天不能盖。地不能载。遍界遍空。成团成块。到这里。三世诸佛。向甚么处摸索。六代祖师。向甚么处提持。天下衲僧。向甚么处名邈。除非自得自证。便乃敲唱双行。虽然如是。未是衲僧行履处。作么生是衲僧行履处。是非海里横身入。豺虎丛中纵步行。

　　南剑州剑门安分庵主

　　少与木庵同隶业安国。后依懒庵。未有深证。辞谒径山大慧。行次江于。仰瞻宫阙。闻街司喝侍郎来。释然大悟。作偈曰。几年个事挂胸怀。问尽诸方眼不开。肝胆此时俱裂破。一声江上侍郎来。遂径回西禅。懒庵迎之。付以伽梨。自尔不规所寓。后庵居剑门。化被岭表。学者从之。所作偈颂。走手而成。凡千余首。盛行于世。示众。这一片田地。汝等诸人且道。天地未分已前。在甚么处。直下彻去。已是钝置。分上座不少了也。更若拟议思量。何啻白云万里。蓦拈拄杖。打散大众。示众。上至诸佛。下及众生。性命总在山僧手里。检点将来有没量罪过。还有检点得出者么。卓拄杖一下。曰冤有头。债有主。遂左右顾视曰。自出洞来无敌手。得饶人处且饶人。示众。十五日已前。天上有星皆拱北。十五日已后。人间无水不朝东。已前已后总拈却。到处乡谈各不同。乃屈指曰。一二三四五六七八九十。十一。十二。十三。十四。诸兄弟今日是几。良久。曰本店买卖。分文不赊。

　　东禅岳禅师法嗣

　　福州鼓山宗逮禅师

　　上堂。世尊道。应如是知。如是见。如是信解。不生法相。遂喝曰。玉本无瑕却有瑕。

　　福州鼓山石庵知玿禅师

　　示众。举。曹山不如话。颂曰。曹山不如花根本艳。不如曹山。虎体元斑。江南地暖。塞北天寒。一把柳丝收不得。和烟搭在玉阑干。

　　西禅净禅师法嗣

　　福州乾元宗颖禅师

　　上堂。卓拄杖。曰性燥汉祇在一槌。靠拄杖曰。灵利人不劳再举。而今莫有灵利底么。良久。曰比拟张麟。兔亦不遇。

　　开善谦禅师法嗣

　　建宁府仙州山吴十三道人

　　每以己事扣诸禅。及开善。归结茆于其左。遂往给侍。绍兴庚申。三月八日夜。适然启悟。占偈呈善曰。元来无缝罅。触着便光辉。既是千金宝。何须弹雀儿。善答曰。啐地折时真庆快。死生凡圣尽平沉。仙州山下呵呵笑。不负相期宿昔心。

　　育王光禅师法嗣

　　临安府灵隐妙峰之善禅师

　　湖州刘氏子。十三祝发。经论一见。辄了大意。参佛照于鄮山。以风幡语直箭锋机。印以偈曰。今日与君通一线。斩钉截铁起吾宗。遂入匡庐卓锡。妙高峰下面壁。十年初住慧因。晚住灵隐。上堂。应物现形如水中月。信手拈来一时漏泄。以拂子击禅床左边曰。者里是镬汤炉炭。击右边曰。者里是剑树刀山。前面是观音势至。后面是文殊普贤。中间一着还知落处么。又击曰。毗婆尸佛早留心。直至如今不得妙。上堂。久参高士。眼空四海。鼻孔撩天。见也见得亲。说也说得亲。行也行得亲。用也用得亲。只是未识老僧拄杖子在。何故。将成九仞之山。不进一篑之土。示众。汾阳云。识得拄杖子。行脚事毕。错。三角云。识得拄杖子。入地狱如箭。错。老僧则不然。识得拄杖子。错。妙峰三个错。不是无病药。庞公卖笊篱。清平道木杓。将示寂。书偈曰。来也如是。去也如是。来去一如。清风万里。遂逝。

　　临安府净慈北涧居简禅师

　　潼川龙氏子。依邑之广福院得度。参别峰涂毒。沉默自究。一日阅卍庵语有省。再参佛照。机契。自是往来其门者十五年。走江西访仲温于罗湖。与师议论大奇之。遂以大慧居洋屿庵竹篦付之。师巽焉。久之出世台之报恩。晚迁净慈。上堂。识得一万事毕。了事衲僧一字不识。直饶恁么。未称全提。禹力不到处。河声流向西。上堂。举。密师伯与洞山。在饼店。密于地上画一圆相。谓洞山曰。把将去。山曰。拈将来。后来保宁勇和尚曰。非但二人提不起。尽大地人亦提不起。北涧敢道。保宁计穷力尽。上堂。举。赵州入僧堂。曰有贼有贼。见一僧。便捉曰。贼在者里。僧曰。不是某甲。州托开曰。是即是。不肯承当。师曰。赵州收处太宽。放去太急。净慈则不然。家贼难防。家财必丧。卓拄杖。曰只可错捉。不可错放。淳祐丙午春。示疾。索笔书偈。于纸尾复书曰。四月一日珍重。六字。至期假寐而逝。

　　临安府径山浙翁如琰禅师

　　台州周氏子。上堂。拈拄杖曰。蒋山唤者个作拄杖子。诸人亦唤者个作拄杖子。还有缁素也无。阑干虽共倚。山色不同观。

　　上方朴翁铦禅师

　　赞达磨曰。一言已出驷难追。赖得君王放过伊。杨子江心航折苇。浪头何似问头危。

　　东禅性空观禅师

　　上堂。举。盐官国师因僧问。如何是本身卢舍那。官曰。与老僧过净瓶来。僧将净瓶至。官曰。却安旧处着。僧复来问。官曰。古佛过去久矣师曰。盲者难以与乎文彩。聩者难以与乎音声。者僧既不荐来机。国师只成虚设。云门道。无朕迹。扶国师不起。以拂子画一画曰。前来葛藤一时划断。且道毕竟如何是本身卢舍那。掷拂子下座。

　　庆元府育王孤云权禅师

　　上堂。举。僧问雪峰。古涧寒泉时如何。峰曰。瞪目不见底。僧曰。饮者如何。峰曰。不从口入。又问赵州。古涧寒泉时如何。州曰。苦。僧曰。饮者如何。州曰。死。师曰。一人随波逐。浪一人截断众流。检点将来。总欠会在。今日有问育王。古涧寒泉时如何。只对他道。须是亲见雪峰。饮者如何。问取赵州。

　　庆元府育王秀岩师瑞禅师

　　上堂。举。演化大师问报慈曰。如何是真如佛性。慈曰。谁无。化不契。遂请益护。国。国曰。谁有。化于言下契悟。师曰。谁无谁有全机道。言下翻身不唧𠺕。直饶未举已先行。错认簸箕作熨斗。呵呵呵。若人便解倒骑驴。一生不着随人后。

　　临安府净慈退谷义云禅师

　　福州闽清黄氏子。世为士。既冠游国学。因读论语中庸有所悟入。后从山堂淳禅师祝发。至吴见铁庵。庵留入侍司。一日室中问。国师三唤侍者话。师亟举手掩其口。又问。侍者三应。又作么生。师拂袖径出。庵大喜。时佛照唱道灵隐。师往依之。及佛照移育王。命师分座。照闻其说法。叹曰。此子提唱。宛如雪堂行和尚。吾钵袋有所付矣。出住香山育王诸大刹。而朝命又起师说法净慈。僧问。三圣道。我逢人则出。出则不为人。意旨如何。师曰。东斗西移。曰兴化道。我逢人则不出。出则便为人。又作么生。师曰。南斗北转。上堂。奔流度刃。疾𦦨过风。啐啄同时。崖州万里。有底道。如人学射。久习则巧。殊不知。未彀已前中的。早涉迂回了也。赵州到茱萸。靠却拄杖。即且置。只如孚上座道。圣箭折也。意作么生。喝一喝。曰。若不同床睡。焉知被底穿。开禧二年五月。师示微疾。作偈别众曰。意乌猝猝。万人气索。佛法向上。何曾蹋着。临行业识茫茫。一任诸方卜度。遂寂。

　　庆元府育王空叟宗印禅师

　　举。僧问长沙如何是上上人行履处。沙曰。如死人眼。僧曰。上上人相见时如何。沙曰。如死人手。师颂曰。死人眼死人手。金乌飞玉兔走。直截根源。取之左右。张翁醉倒卧官街。元是李翁吃私酒。

　　金陵钟山铁牛印禅师

　　示众曰。若是大丈夫汉。兴决烈之志。屏浮滥之行。从脚跟下一刀两段。向佛祖外一觑便透。身心俱了亦不为难。亦不患护身符子不入手。所以道。高山流水深深意。自有知音笑点头。

　　天童全禅师法嗣

　　庆元府育王笑翁妙堪禅师

　　四明慈溪毛氏子。参无用于天童。用曰。行脚僧。游山僧。师曰。行脚僧。用曰。如何是行脚事。师以坐具便摵。用曰。此僧敢来者里捋虎须。参堂去。室中常示以狗子无佛性话。师拟开口。用以竹篦劈口便打。师应声呈偈曰。大茶毒鼓。轰天震地。转脑回头。横尸万里。用颔之。出世妙胜。晚徙育王。上堂。膏雨及时。江山如洗。幽鸟语乔林。残红随远水。可怜盲聋喑哑人。不识此方真教体。一日示疾。辞众偈曰。业镜高悬。七十二年。一槌击碎。大道坦然。置笔而逝。

　　临安府灵隐石鼓希夷禅师

　　上堂。举南泉曰。文殊普贤昨夜三更相打。每人与二十棒趁出院了也。赵州曰。和尚棒教谁吃。泉曰。王老师过在甚么处。州作礼而出。颂曰。春风吹落碧桃花。一片流经十万家。谁在画楼沽酒处。相邀来吃赵州茶。

　　雪峰然禅师法嗣(师嗣大慧会元不载)

　　如如颜丙居士

　　颂赵州有主沙弥话曰。解把一茎野草。唤作丈六金身。会得头头皆是道。眼中瞳子面前人。

　　净慈一禅师法嗣

　　庆元府天童息庵达观禅师

　　示众。举。南泉曰。江西马祖说即心即佛。王老师不恁么道。不是心。不是佛。不是物。恁么有过么。赵州礼拜而出。僧随问州曰。上座礼拜便出。意作么生。州曰。你却问取和尚。僧乃问。适来谂上座意作么生。泉曰。他却领得老僧意旨。颂曰。惯弄瑶琴与琵琶。清音历历遍天涯。堪嗟不入聋人耳。空使西山日又斜。

　　天童华禅师法嗣

　　南书记者

　　福州人。久依应庵。于赵州狗子无佛性话。豁然契悟。有偈曰。狗子无佛性。罗睺星入命。不是打杀人。被人打杀定。庵见喜其脱略。绍兴末。终于归宗。

　　侍郎李浩居士字德远

　　号正信。幼阅首楞严经。如游旧国志。而不忘持橐。后造明果。投诚入室。应庵揕其胸曰。侍郎死后向甚么处去。公骇然汗下。庵喝出。公退。参不旬日。竟跻堂奥。以偈寄同参严康朝曰。门有孙膑铺。家存甘贽妻。夜眠还早起。谁悟复谁迷。庵见称善。有鬻胭脂者。亦久参应庵。颇自负。公赠之偈曰。不涂红粉自风流。往往禅徒到此休。逶过古今圈䙡后。却来这里吃拳头。

　　道场全禅师法嗣

　　常州华藏伊庵有权禅师

　　临安昌化祁氏子。年十四。得度。十八岁。礼佛智裕禅师于灵隐。时无庵为第一座。室中以从无住本。建一切法。问之。师久而有省。答曰。暗里穿针。耳中出气。庵可之。遂密付心印。尝夜坐达旦。行粥者至忘展钵。邻僧以手触之。师感悟。为偈曰。黑漆昆仑把钓竿。古帆高挂下惊湍。芦华影里弄明月。引得盲龟上钓船。佛智尝问。心包太虚。量廓沙界时如何。师曰。大海不宿死尸。智抚其座曰。此子他日当据此座。呵佛骂祖去在。师自是埋藏头角。益自韬晦。游历湖湘江浙几十年。依应庵于归宗。参大慧于径山。无庵住道场。招师分座说法。于是声名隐然。住后上堂。今朝结却布袋口。明眼衲僧莫乱走。心行灭处解翻身。喷嚏也成师子吼。栴檀林。任驰骤。剔起眉毛顶上生。剜肉成疮露家丑。上堂。禅禅。无党无偏。迷时千里隔。悟在口皮边。所以僧问石霜。如何是禅。霜云。㼾砖。又僧问睦州。如何是禅州云。猛火着油煎。又僧问首山。如何是禅。山云。猢狲上树尾连颠。大众。道无横径。立处孤危。此三大老。行声前活路。用劫外灵机。若以衲僧正眼检点将来。不无优劣。一人如张良入阵。一人如项羽用兵。一人如孔明料敌。若人辨白得。可与佛祖齐肩。虽然如是。忽有个衲僧。出来道。长老话作两橛。也适来道。道无横径。无党无偏。而今又却分许多优劣。且作么生祇对。还委悉么。把手上山齐着力。咽喉出气自家知。淳熙庚子秋。示微疾。留偈趺坐而逝。茶毗齿舌不坏。获五色舍利无数。瘗于横山之塔。分骨归葬万年山寺。

　　焦山体禅师法嗣

　　庆元府天童痴钝智颖禅师

　　颂达磨见武帝因缘曰。提起须弥第一槌。玉关金锁击难开。重施背踏空劳力。应悔迢迢万里来。

　　双林用禅师法嗣

　　婺州三峰印禅师

　　上堂举野狐话曰。不落不昧。诬人之罪。不昧不落。无绳自缚。可怜柳絮随春风。有时自西还自东。

　　大沩行禅师法嗣

　　常德府德山子涓禅师

　　潼川人也。上堂。见见之时。见非是见。见犹离见。见不能及。遂喝曰。鲸吞海水尽。露出珊瑚枝。众中忽有个衲僧出来道。长老休𥧌语。却许伊具一只眼。上堂。横按拄杖曰。一二三四五六七。七六五四三二一。循环逆顺数将来。数到未来无尽日。因七见一。因一亡七。踏破太虚空。铁牛也汗出。绝气息。无踪迹。掷拄杖曰。更须放下这个。始是参学事毕。上堂。拈拄杖曰。有时夺人不夺境。拄杖子七纵八横。有时夺境不夺人。山僧七颠八倒。有时人境两俱夺。拄杖子与山僧。削迹吞声。有时人境俱不夺。卓拄杖曰。伴我行千里。𢹂君过万山。忽然撞着临济大师时如何。喝曰。未明心地印。难透祖师关。

　　大洪证禅师法嗣

　　万寿月林师观禅师

　　颂玄沙三种病曰。盲聋喑哑。捉败了也。更问如何。盲聋喑哑。

　　五灯严统卷第二十
卍新纂续藏经第 81 册 No. 1568 五灯严统(卷10-25)


　　五灯严统卷第二十一

　　　　临济宗

　　　　　南岳下十七世

　　天童华禅师法嗣

　　庆元府天童密庵咸杰禅师

　　福州郑氏子。母梦。庐山老僧入舍。而生。自幼颖悟。出家为僧。不惮游行。遍参知识。后谒应庵于明果。庵孤硬难入。屡遭呵。一日庵问。如何是正法眼。师遽答曰。破沙盆。庵颔之。及辞回省亲。庵送以偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。此行将省觐。切忌便跺跟。吾有末后句。待归要汝遵。出世乌巨。次迁祥符蒋山华藏。未几诏住径山灵隐。晚居太白。僧问。虚空消殒时如何。师曰。罪不重科。上堂。达磨不来东土。二祖不往西天。石室行者踏碓忘却移步。玄沙讨鱼卖峭踏翻钓船。且道。这一队汉。还有衲僧巴鼻也无。良久。曰当门不用栽荆棘。后代儿孙惹着衣。上堂。牛头横说。竖说不知有向上关棙子。有般漆桶辈。东西不辨。南北不分。便问。如何是向上关棙子。何异开眼尿床。华藏有一转语。不在向上向下。千手大悲摸索不着。雨寒无处晒㫰。今日普请。布施大众。良久曰。达磨大师无当门齿。上堂。世尊不说说。拗曲作直。迦叶不闻闻。望空启告。马祖即心即佛。悬羊头卖狗肉。赵州勘庵主。贵买贱卖分文不直。祇如文殊是七佛之师。因甚出女子定不得。河天月晕鱼分子。槲叶风微鹿养茸。上堂。卓拄杖。曰迷时祇迷这个。复卓一下。曰悟时祇悟这个。迷悟双忘。粪埽堆头重添搕𢶍。莫有向东涌西没全机独脱处。道得一句底么。若道不得。华藏自道去也。掷拄杖曰。三十年后。上堂。举。金峰和尚示众云。老僧二十年前。有老婆心。二十年后。无老婆心。时有僧问。如何是和尚二十年前。有老婆心。峰云。问凡答凡。问圣答圣。曰如何是二十年后。无老婆心。峰云。问凡不答凡。问圣不答圣。师曰。乌巨当时若见。但冷笑两声。这老汉忽若瞥地。自然不堕圣凡窠臼。上堂。举。婆子烧庵话。师曰。这个公案。丛林中少有拈提者。杰上座裂破面皮。不免纳败一上。也要诸方检点。乃召大众曰。这婆子。洞房深稳。水泄不通。偏向枯木上糁花。寒岩中发𦦨。个僧。孤身回迥。惯入洪波。等闲坐断泼天潮。到底身无涓滴水。仔细检点将来。敲枷打锁则不无二人。若是佛法。未梦见在。乌巨与么提持。毕竟意归何处。良久。曰一把柳丝收不得。和烟搭在玉栏干。上堂。动弦别曲。叶落知秋。举一明三。目机铢两。如王秉剑杀活临时。犹是无风匝匝之波。向上一路。千圣把手共行。合入泥犁地狱。正当与么时。合作么生。江南两浙春寒秋热。上堂。尽乾坤大地。唤作一句子。担枷带锁。不唤作一句子。业识茫茫。两头俱透脱。净裸裸赤洒洒。没可把。达磨一宗扫土而尽。所以云门大师道。尽乾坤大地。无纤毫过患。犹是转句。不见一法。始是半提。更须知有全提底时节。大小云门。剑去久矣。方乃刻舟。后示寂。塔于寺之中峰。

　　南岳下十八世

　　天童杰禅师法嗣

　　夔州卧龙山破庵祖先禅师

　　广安王氏子。彻证根源。机辩捷出。密庵居杭之灵隐。命师分座。有道者。请益曰。胡孙子捉不住。愿垂开示。师曰。用捉作么。如风吹水自然成纹。住后上堂。不是心。不是佛。不是物。忍俊不禁。为诸人作个撇脱。拈拄杖卓一下曰。流水暗消溪畔石。劝人除却是非难。上堂。举。良遂参麻谷话。颂曰。诸人知处良遂知。良遂知处人不知。王维已死无人画。留得青山对落晖。示楞严座主偈曰。见犹离见非真见。还尽八还无可还。木落秋空山骨露。不知谁识老瞿昙。

　　临安府灵隐松源崇岳禅师

　　处州吴氏子。初参大慧。后见密庵。会庵入室。问僧。不是心。不是佛。不是物话。师侍侧。豁然大悟。上堂。大凡扶竖宗乘。须具顶门正眼。悬肘后灵符。只如宝寿开堂。三圣推出一僧。宝寿便打。三圣道。与么为人。瞎却镇州一城人眼去在。宝寿掷下拄杖便归方丈。二尊宿。等闲一挨一拶。便乃发明临济心髓。只是不知性命。总在者僧手里。还有检点得出者么。昔年觅火和烟得。今日担泉带月归。上堂。举。僧辞赵州。州曰。甚处去。曰诸方学佛法去。州竖拂子曰。有佛处不得住。无佛处急走过。三千里外。逢人不得错举。曰与么则不去也。州曰。摘杨花摘杨花。师曰。铁山崩倒压银山。盘走珠兮珠走盘。密把鸳鸯闲绣出。金针终不与人看。室中问僧。不是风动。不是幡动。汝作么生会。僧拟议。师便打出。嘉泰二年。八月四日。垂语曰。大力量人。因甚抬脚不起。明眼衲僧。因甚脚跟下。红丝线不断。又曰。开口不在舌头上。复书偈曰。来无所来。去无所去瞥转玄关。佛祖罔措。趺跏而寂。寿七十一。腊四十。塔全身北高峰之原。

　　庆元府天童枯禅自镜禅师

　　福州高氏子。上钟示众。一模脱就转风流。平地教他不肯休。要得洪音喧宇宙。直须更上一层楼。

　　饶州荐福曹源生禅师

　　南剑人。举长沙玩月话。颂曰。浮云散尽月当空。兔子怀胎产大虫。跳出风前弄牙爪。至今撼动广寒宫。

　　临安府净慈潜庵慧光禅师

　　化盐偈曰。合水和泥一处烹。水干泥尽雪花生。乘时索起撩天价。公验分明孰敢争。

　　太平府隐静万庵致柔禅师

　　潮州陈氏子。上堂。举。裴相国真仪可观。高僧何在因缘。颂曰。浮云宿雾两朦胧。行遍千峰与万峰。蓦地唤回霜夜梦。举头亲见月当空。

　　侍郎张镃居士

　　号约斋。字功甫。忠烈王诸孙。官直秘阁学士。造密庵筹室。蒙庵示狗子话。忽闻钟声悟入。偈曰。钟一撞耳根塞。赤肉团边去个贼。有人问我解何宗。舜若多神面门黑。书呈庵庵。肯之。自此潇然物外。幅巾竹杖。啸歌往来。后舍宅建慧云寺。请密庵开山。

　　南岳下十九世

　　卧龙先禅师法嗣

　　临安府径山无准师范禅师

　　剑州梓潼雍氏子。髫岁依阴平山道钦出家。及长请益老宿坐禅之法。宿曰。禅是何物。坐底是谁。师昼夜体究。一日如厕。提前话有省。谒育王佛照。照问何处来。师曰。剑州。照曰。带得剑来么。师随声便喝。照笑曰。者乌头子也乱做。至灵隐。时破庵居第一座。偶同游石笋庵。有道者。请益胡孙子话。师侍旁大悟。初住明州清源。后受诏主径山。上堂。名不得。状不得。取不得。舍不得。只么得。且道。得个甚么。三人证龟成鳖。上堂。若论个事。直是省要易会。多是诸人自作艰难。自作障碍。所以。有时东廊西廊。见诸人和南问讯。山僧便乃低头相接。其实无他。只要诸人识得。长老是西川隆庆人氏。若识得去。便与诸人。打些乡谈。说些乡话。如今且未说。你识得长老。且各自知自家乡贯也得。还知么。明州六县。奉化八乡。上堂。举僧问大龙。色身败坏。如何是坚固法身。龙曰。山花开似锦。涧水湛如蓝。师曰。山花似锦水如蓝。突出乾坤不露颜。曾踏武陵溪畔路。洞中春色异人间。上堂灵山指月。曹溪话月。递代相传。证龟成鳖。范上座寻常有一张口。挂在壁上。未曾动着。今日无端入者行户事。到如今只得东簸西簸。未免拈起多年历日。于中点出些子误赚处。说似诸人。且要郭大李二邓四张三。知得江南两浙春寒秋热。虽然如是。黄河三千年一度清。颂善财入弥勒楼阁话曰。南方经历几云烟。收得珍奇货满船。弹指便帆风到岸。一时翻作大光钱。理宗召入内。奏对详明。赐号佛鉴。及金襕僧伽梨。淳祐己酉三月旦日。示疾。升座谓众曰。山僧既老且病。无力与诸人东语西话。今勉强出来。将从前说不到底。尽情向诸人抖擞去也。遂起身抖衣曰。是多少。便归方丈。十五日集众遗嘱。书偈曰。来时空索索。去也赤条条。更要问端的。天台有石桥。移顷而逝。塔全身于圆照庵。

　　南康府云居即庵慈觉禅师

　　蜀人。举。僧问叶县。如何是学人密用心处。县曰。闹市辊毬子。曰意旨如何。县曰。普请众人看。颂曰。辊毬闹市众人看。一阵清风吹面寒。定乱不须双刃剑。活人何必九还丹。师登云居时。先一夕宿瑶田庄。梦。伽蓝安乐公。谓曰。汝与此山祇有一粥缘。明日午后至寺。晚参罢。会同袍二僧斗狠。闻于寺司。凡新到例遭斥逐。师深切疑讶。后数年。蜀士有宦达于朝。与师亲。故以云居虚席。请师补处。师欣然承命。将复征往梦。竟至瑶田庄。而寂。

　　临安府灵隐石田法薰禅师

　　眉山彭氏子。闻破庵道望。往依焉。室中举。世尊拈花。迦叶微笑。师曰。焦砖打着连底冻。赤眼撞着火柴头。庵可之。住后上堂。但得本莫愁末。唤甚么作本。唤甚么作末。松柏千年青。不入时人意。牡丹一日红。满城公子醉。山僧恁么道。若有不肯底。是我同参。上堂。举。僧问慈明。行脚不逢人时如何。明曰。钓丝绞水。师曰。老倒慈明为指迷。钓丝绞水出群机。时人贪看芦花白。不见沙鸥隔岸飞。弟子师俊绘师像求赞。有曰。末后一句。分付厨山。众颇讶之。明日忽示疾。退归宝寿。趣办终焉。塔全身于院之后山。

　　灵隐岳禅师法嗣

　　宁波府天童灭翁文礼禅师

　　临安阮氏子。幼𢹂篮随母采桑。俄而寤念。𢹂之者谁。遂有离尘志。十六依乡真向寺剃落。走净慈参混源。源举。现成公案放汝三十棒。话不契。谒育王佛照。照问。恁么来者。那个是汝主人公。师豁然领旨。一日照问。是风动。是幡动。这僧如何。师曰。物见主眼卓竖。又问。不是风动。不是幡动。甚处见祖师。师曰。揭却脑盖。照然之。松源唱天童法道于荐福。室中问僧。不是风动。不是幡动。拟议即打出。师闻顿忘知解。往参蒙印可。住后上堂。僧问。人天普集。选佛场开。祖令当机。如何举唱。师曰。今日约斋请山僧开堂。曰和尚见佛照时如何。师曰。石中有玉。曰见松源后如何。师曰。沙里无油。僧礼拜。师曰。从上来事迥绝名模。列祖出兴卒难启口。迫不得已。向第二义门。拈槌竖拂。棒喝交驰。或擎叉。或辊毬。或拽石。或搬土礼上座。寻常横草不敢拈。竖草不敢踏。今日被人推出。不顾危亡。露个消息。使诸人知道眉毛在眼上。竖拂子曰。千峰势到岳边止。万派声归海上消。上堂。事事无碍。青山掩映斜阳外。法法无差櫩前古木闹群鸦。君不见。太原孚上座。走天涯。杨州五更闻。画角吹断落梅花。直至如今未到家。上堂举。楞严经曰。诸可还者。自然非汝不汝还者。非汝而谁。颂曰。不汝还兮复是谁。残红流在钓鱼矶。日斜风定无人扫。燕子衔将水际飞。上堂。举。疏山手握木蛇。有僧问。手中是甚么。山提起曰。曹家女。师曰。手中木蛇。是曹家女。美态异常。恶心难御。蓦拈拄杖曰。如今变现在南山。倒用横拈谁敢看。掷下曰。照顾性命。上堂。万松关迥。九陇烟横。谷风传响。涧水流声。若以眼观耳听。㧞舌犁耕。不以眼观耳听。㧞舌犁耕且利害在什么处。若不同床睡。焉知被里穿。上堂有句无句如藤倚树。坐断千差毒蛇当路。树倒藤枯句归何处。老僧直得五年分疏不下。僧问。祖意教意是同是别。师曰。南山筀笋。东海乌蠈。问龙牙问翠微。如何是祖师西来意。微曰。与我过禅板来。牙度禅板与翠微。微接得便打。意作么生。师曰。丧尽家财。曰龙牙道。打则任打。要且无祖师西来意。聻。师曰。却堪持论。曰后复问临济。济曰。与我过蒲团来。牙度蒲团。济接得便打。又作么生。师曰。草本天下同。曰龙牙又与么道。毕竟具甚眼目。师曰。重叠关山路。曰忽有问和尚如何是祖师西来意。未审。如何支遣。师曰。速礼三拜。因。虎维那参次。僧问。汝名什么。曰智虎。师退身作怕势。虎拟议。师便归方丈。师。学问渊博。尤精易理。朱晦庵杨慈湖两先生与之游。师直示以心法。不为世语狥悦也。晦庵问。母不敬。师叉手示之。慈湖问。不欺之力。师答偈曰。此力分明在不欺。不欺能有几人知。要明象兔全提句。看取升阶正笏时。师。历主五大刹。归终于梁渚西丘。婴微恙说偈脱去。茶毗顶骨牙齿不坏。舍利如璨珠。祔天童应庵塔之东。寿八十四。

　　温州龙翔石岩希琏禅师

　　潮阳马氏子。僧问。昔日佛照光禅师。因。孝宗皇帝宣问。释迦入山六年。所成何事。照曰。将谓陛下忘却。意旨如何。师答以颂曰。大根大器大熏修。瞥转机轮向上头。万亿斯年惟一佛。雪山元不隔龙楼。

　　临安府净慈谷源道禅师

　　举。石头刬草话。颂曰。石头刬草验英豪。懵懂丹霞眼不高。若解转身行活路。至今应不累儿曹。

　　常州华藏无碍觉通禅师

　　青苗会上堂。破一微尘出大经。鸢飞鱼跃更分明。不将眼看将心看。已见重敲火里冰。淹黑豆昧平生。直须劫外话丰登。缲成白雪桑重绿。割尽黄云稻正青。

　　北海心禅师

　　示众。举。大颠因韩文公至。问曰。弟子军州事繁。佛法省要处。乞师一语。颠良久。公罔措。时三平为侍者。敲禅床三下。颠曰。作么。平曰。先以定动。后以智㧞。公乃曰。和尚门风高峻。弟子于侍者边得个入处。师颂曰。将军宴坐碧油幢。凛凛威风冷似霜。却把机关轻漏泄。至今千古错商量。

　　庆元府雪窦大歇仲谦禅师

　　金华义乌应氏子。幼见傅大士心王铭。乃誓出家。始见息庵。庵器之。而抑其锐曰。汝儒家习气不除。何能到大休大歇田地。宜如土木人去。师朝暮研究有省。因以大歇自名。既见松源。一日闻举秘魔擎杈话。俄失声曰。争奈有人不甘。源提竹篦曰。打汝不甘。师拟进语。而篦辄至。茫未有措。源震声喝。师即豁然。

　　诺庵肇禅师

　　颂陆亘大夫片石话曰。两手持来难盖覆。依前两手还分付。一枕清风睡正浓。鸟衔花落嵓前路。

　　安吉州道场山运庵普岩禅师

　　颂赵州布衫话曰。无端提起七斤衫。多少禅人着意参。尽向青州做窠窟。不知春色在江南。

　　台州瑞岩少室光睦禅师

　　题栽松道者赞曰。几年活计钁头边。万本青松锁翠烟。梦破曹溪天地阔。再来不值半文钱。

　　镇江府金山掩室善开禅师

　　上堂。举僧问云门。如何是法身。门曰。六不收。佛果曰。一不立。师曰。六不收一不立。清净法身何处觅。夜来一阵吹叶风。扫尽浮云月照壁。颂城东老姥话曰。开眼也着。合眼也着。迴避无门。将错就错。祥麟只有一只角。

　　秘监陆游居士

　　越山阴人问松源曰。心传之学。可得闻乎。源曰。既是心传。岂从闻得。公领解。献偈曰。几度驱车入帝城。逢僧一例眼双青。今朝始觉禅家别。说有谈空要眼听。

　　天童镜禅师法嗣

　　杭州净慈清溪沅禅师

　　上堂。达磨西来。一坐具地被他神光礼了三拜。一时占了。致令后代儿孙自分疆别界。衲僧家拨草瞻风。朝吴暮越。南天台北五台。拄杖头草鞋底。还曾踏着也未。良久。曰切忌踏着。

　　荐福生禅师法嗣

　　临安府径山痴绝道冲禅师

　　武信荀氏子。资性绝群。长应进士不利。受学于梓州妙音院。绍熙三年。出峡时。曹源出世妙果。师往谒。听其提唱有省。后参松源。于灵隐。源门庭峻绝。笠栖八月。不获入室。或以失士告。源曰。我已八字打开挂搭渠。自是渠当面蹉过耳。师闻之。口耳俱丧。彻见曹源于妙果龟峰时。嬉笑怒骂。皆为人善巧方便。自是不疑天下老和尚舌头。初住嘉兴天宁。移雪峰。方半载诏迁天童。育王虚席。兼摄住持。上堂。天童用底。来育王用不着。育王用底。来天童用不着。虽然如是。用不着处用有余。一箭双雕随手落。腊八上堂。举。世尊睹明星悟道因缘。颂曰。正觉山前失眼睛。是凡是圣尽生盲。至今夜夜明星现。谁肯向伊行处行。未几被旨迁径山。一日辞众上堂。举。世尊临入涅槃告众曰。汝等善观吾紫磨金色之身。瞻仰取足。无令后悔。今日则有。明日即无。师曰。世尊平生用尽伎俩。临死之际。求生不得生。求死不得死。山僧则不然。要行便行。要去便去。八臂那吒拦不住。夜分起坐。移顷而逝。遗骨舍利葬金陵山中。

　　隐静柔禅师法嗣

　　双杉元禅师

　　颂太宗劝发菩提心话曰。万里讴歌圣化成。条风块雨乐樵耕。不因嵩岳三呼后。无象谁知真太平。

　　南岳下二十世

　　径山范禅师法嗣

　　袁州仰山雪岩祖钦禅师

　　年十六得度。锐志咨参。初在双林铁橛远会下。看狗子无佛性话。次过净慈。参天目礼。礼曰。汝岂不见。临济三度问。三遭棒。末后向大愚肋下。筑三拳道。元来黄檗佛法无多子。汝但恁么看。后在径山无准处。十迁星序。不得彻悟。一日在天目殿上行。抬眸见古柏。触着向来所得境界。和底飏下。碍膺之物。扑然而散。师出世龙兴。晚住仰山。凡六大刹。赐紫登对。名震江湖。上堂。老屋半千间启。煅圣煅凡。泼天炉鞴。乌藤六七尺振。乃佛乃祖。坠地宗纲。风高月冷。海阔山遥。逆顺卷舒纵横在我。有时恁么。有时不恁么。家家门首透长安。恁么也得。不恁么也得。处处绿杨堪系马。只如高超物表不堕见知。毕竟如何是。六国晏清一句。寺门高开洞庭野。殿脚插入赤沙湖。上堂。纯清绝点。正是真常流注。打破镜来未免一场狼籍。不若遇饭吃饭。遇茶吃茶。晓来独立空庭外。闲对寒梅几树花。上堂。乳燕飞华屋。梅子正香熟。连核和皮一咬百杂碎。元来祖意教意。雪瀑挂层崖。月狖啼寒木。往往有般不知好恶汉。闻道林恁么道。将谓以境示人。拍膝一下曰。眼里无筋一世贫。上堂。佛佛授受。祖祖相传。西天梵语。此土唐言。风满猎猎弄轻柔。欲立蜻蜓不自繇。五月临平山下路。藕花无数满汀洲。且道。是唐言。是梵语。逢人不得错举。冬至小参。群阴剥尽。一阳复来。万里清湘寒冰发𦦨。千年古柏枯𠏉花开。所以道。小人道消。君子道长。四绝堂前地平如掌。就中一人半人。向这里不移寸步。挨拶得入。便见主宾互换是非杳忘。蒲团独坐乾坤大。爱日新添一线长。僧问。天气秋高玉露垂。庭前黄菊绽东篱。临济德山施棒喝。不问知音更问谁。师曰。知音知后更谁知。曰与么则水向石边流出冷。风从花里过来香。师曰。闲言语。曰如何是德山棒。师曰。穿过你髑髅。曰如何是临济喝。师曰。还闻么。曰记得临济有四喝示众。此意如何。师曰。从头问将来。曰如何是一喝如金刚王宝剑。师曰。切忌伤锋犯手。曰如何是一喝如踞地师子。师曰。真个可怜生。曰如何是一喝如探竿影草。师曰。不得面前背后。曰如何是一喝不作一喝用。师曰。却须参始得。曰探竿影草验来人。一喝须教海岳昏。不是法王亲的子。等闲谁敢踏渠门。师曰。且缓缓。上堂。心是根法是尘。两种犹如镜上痕。镜已破法不存。疏影横斜水清浅。暗香浮动月黄昏。因看弄傀儡上堂。鬼面神头线索牵抽。神头鬼面牵抽索线。几多观底看底。将谓是红粉佳人。当场妙舞手里。把柄轻罗白扇。山僧未免为诸人。揭翻布幕去也。卓拄杖。曰伶俐衲僧一见便见。上堂。露地白牛黑黑。是处寻他不得。山青水绿似有如无。眼见耳闻依稀仿佛。全不顾时蹄角却在。才动着时踪繇已没。月下闲将短笛吹。风前休把长绳勒。呵呵呵。也奇特。如今趁亦不去。自在东西南北。无准忌。拈香曰。尽道先师今日死。谁知今日是生朝。不知却有何凭据。紫柏黄檀一处烧。书真赞付高峰曰。上大今已无人。雪岩可知礼也。虚名塞破乾坤。分付原妙侍者。

　　明州天童别山祖智禅师

　　顺庆杨氏子。十四得度。闻僧诵六岩语悦之。时岩住苏之穹窿。亟往从焉。后见无准于雪窦。准知是法器待之弥峻。时或棒喝交下。一语不少贷。师拟对。辄噤不能发。繇是知解都丧。久而言曰。吾生平伎俩皆死法。今见此翁始行活路。既而准移径山。命师分座。宝祐丙辰。被旨住天童。一囊一钵缚茅以居。上堂。举。麻谷问临济。大悲千手眼。那个是正眼。济曰。大悲千手眼。那个是正眼。速道。速道。谷近前。拽临济下禅床。却坐。济近前曰。不审。谷拟议。济便喝。拽下禅床却坐。谷便出去。师曰。贼队相逢午夜时。搀旗夺鼓讨便宜。蓦然天晓重相见。满面羞惭各自归。庚辰九月旦。示众曰。云淡月华新。木脱山骨露。有天有地来。几个眼睛活。有省问者。师曰。不及相见。各自努力。越十日夜分。嘱后事已。叉手而寂。

　　环溪一禅师

　　颂即心即佛话曰。即心即佛。砒霜狼毒。起死回生。不消一服。

　　杭州净慈断桥妙伦禅师

　　台之黄岩徐氏子。初见谷源于瑞岩。闻麻三斤话疑之。忽阅楞伽。至蚊虫蝼蚁。无有言说。而能办事。豁然有省。次谒无准于雪窦。准以狗子因何有业识。令师下语。凡三十转不契。师曰。可无方便乎。准以真净所颂答之。师竦然。良久。闻板声通身汗下。顿脱知见。出世祇园。迁瑞岩国清。至净慈。上堂。荆山有玉。获得者不在荆山。赤水有珠。拾得者不在赤水。衲僧有无位真人。证得者出入不在面门。蓦拈拄杖。横按曰。会么。幽州江口石人蹲。上堂。举永明潜初参法眼。眼曰。子参请外。看什么经。潜曰。华严眼曰。总别同异。成坏六相。是何门摄。潜曰。世出世间。一切法皆具六相。眼曰。空具六相不。潜无对。眼曰。何不问去。潜却问。空具六相不。眼曰。空潜开悟。眼曰。子作么生会。潜曰。空。眼然之。师曰。空兮空兮无背面。拈起豁然成两片。担向南屏山角头。千古万古少人见。要见么。以拂子打圆相曰。金乌飞上琉璃殿。临终集众。入室作书。辞诸山。及魏国公。公使人问曰。师生天台。因甚死在净慈。师曰。日出东方夜落西。书偈而化。

　　明州天童西岩惠禅师

　　示众。举。金峰因僧问。是身无知。如土木瓦石。此意如何。峰下禅床。扭僧耳朵。僧负痛作声。峰曰。今日始捉着个无知汉。僧作礼出。峰召阇黎。僧回首。峰曰。若到堂中不可举着。僧曰。何故。峰曰。大有人笑。金峰老婆心。师曰。扁舟划断晓江云。一曲高歌远送君。惊起滩头野鸭子。海天飞去不成群。颂六祖传衣话曰。不作樵夫作碓夫。只将脚力验精粗。知他踏着踏不着。和米和糠到钵盂。

　　月坡明禅师

　　举僧问子湖。自古上贤。还达真正理否。湖云。达。僧云。真正理作么生达。湖云。霍光当时卖假银城。与单于契书。是什么人作。僧无语。师颂曰。手里丝纶卷复舒。扁舟撩拨洞庭湖。忽然恶浪翻空去。收拾归来一伎无。

　　希叟昙禅师

　　举。僧问南泉。师归丈室将何指南。泉曰。昨夜三更失却牛。天明起来失却火。颂曰。奴颜婢膝走人间。羞见羊裘七里滩。文叔虽为天子贵。子陵元作故人看。

　　杭州灵隐退耕宁禅师

　　上堂。目前雨余山色翠。座间风暖鸟声喧。拍禅床一下曰。堪笑老胡无转智。少室峰前坐九年。上堂。极目千峰锁翠。满空柳絮飞绵。可怜无位真人。一向草宿露眠。哑。今春看又过。何日是归年。

　　灵隐薰禅师法嗣

　　杭州净慈愚极慧禅师

　　参石田。田举。云门念七话无人下语。忽有僧才跨门。田曰。雪峰辊毬。师在傍领悟。说偈曰。云门念七。雪峰辊毬。白苹红蓼。明月孤舟。田颔之。

　　杭州中竺雪屋珂禅师

　　上堂。枯桑知天风。海水知天寒。且道。衲僧知个甚么。知道饭是米做。直饶恁么。阎罗老子。索饭钱有日在。题初祖赞曰。一苇截流。深心叵测。梁土太平。魏邦着贼。师以宋鼎既迁。即谢寺事。金山默庵觉禅师雅知师。时元兵下江南。庵被总兵伯颜协。而置之幕中。从至武林。默庵言于伯颜。请师住灵隐。亲持请疏扣师门。师抽关露半面。问曰。汝为谁。庵曰。故人某甲。师落关曰。我不识汝。盖。师虽处世外。而以忠节自持。故不屑灵隐之命。后断江恩禅师赞曰。雪屋今亡四十年。高风凛凛尚依然。伯颜丞相拜床下。不肯为渠来冷泉。

　　天童聋禅师法嗣

　　明州育王横川如珙禅师

　　示众。举。玄沙三种病人话。颂曰。曲设多方验作家。有谁亲见老玄沙。耳聋口哑眼睛瞎。五浊众生数似麻。夜参。少室无门户。如何便得通。夜深宁耐立。听我话西东。

　　杭州净慈石林行巩禅师

　　上堂。山静课花蜂股重。林空含箨笋肌明。倚栏不觉成痴兀。又得黄鹂唤一声。思溪恁么道。好吃拄杖三十。何故。为他不合。随声逐色。上堂。举。雪峰在僧堂内烧火。闭却前后门。乃叫曰。救火。救火。玄沙将一片柴。从窗棂中抛入。峰便开门。师曰。高烧榾柮暖通身。快活难禁一屋春。不是谢郎来合火。谁知门外有寒人。上堂。水乡水阔地多湿。六月花蚊嘴似铁。夜半起来恼不彻。恼不彻作什么。床头一柄扇。无端又打折。

　　华藏通禅师法嗣

　　杭州径山虚舟普度禅师

　　江都史氏子。谒无碍。碍问。不与万法为侣者。是甚么人。师曰。金香炉下铁昆仑。碍曰。将谓者矮子有长处。见解只如此。师作礼曰。谢和尚证明。住后上堂。万法是心光。诸缘惟性晓。本无迷悟人。只要今日了。既无迷悟人。了个甚么。卓拄杖曰。千言万语无人会。又逐流莺过短墙。上堂。举。世尊摩胸示众话。颂曰。双林树下手摩胸。说有谈无恣脱空。若谓瞿昙曾入灭。错教啼鸟笑春风。至元丁丑。被命。径山值火余。志图兴复将有绪。俄示微恙。索笔大书曰。八十二年。驾无底船。踏翻归去。明月一天。掷笔而逝。

　　雪窦谦禅师法嗣

　　平江府承天觉庵真禅师

　　有华严讲主。挟上命。将易为讲肆。师曰。汝能说禅。吾从汝易。吾不能说教。汝易吾从。于是挝鼓升堂。以一喝入五教。显示吾宗千圣顶𩕳一着子。讲主泣拜。忏悔而退。

　　道场岩禅师法嗣

　　临安府径山虚堂智愚禅师

　　四明人。上堂。举雪窦住翠峰时。有数僧到。窦曰。新到那。曰是。窦曰。参堂去。僧才行。窦复唤曰。来来。僧回首。窦曰。洞庭难得师僧到。与你一碗茶吃。师曰。入门句子已先酬。唤去呼来第二头。到此不知茶味者。纷纷空买洞庭舟。师初住净慈。天使传旨问。赵州八十行脚。虚堂因甚八十住山。师举。赵州行脚到临济话。颂曰。赵州八十方行脚。虚堂八十再住山。别有一机恢佛祖。九重城里动龙颜。使以颂回奏。上大悦。锡赉甚优。室中尝垂语曰。己眼未明底。因甚么。将虚空作布裤着。画地为牢底。因甚。透这个不过。入海算沙底。因甚。向针锋头上翘足。

　　杭州净慈石帆衍禅师

　　示众。举。僧问沩山。如何是百丈真。山下禅床叉手立。曰如何是和尚真。山却坐。颂曰。老妇临妆绛点唇。人前自逞好精神。颦眉冷笑深相似。不顾傍边掩鼻人。

　　金山开禅师法嗣

　　临安府径山石溪心月禅师

　　眉州人。僧问。如何是佛。师曰。矮子看戏。上堂。举。马祖示众曰。凡有言句是提婆宗。以此个为主。师曰。玉转珠回着眼看。有相干处没相干。只将此个以为主。喝一喝。曰一剑倚天星斗寒。

　　径山冲禅师法嗣

　　杭州净慈简翁敬禅师

　　举。云门示众云。闻声悟道。见色明心。遂举手曰。观世音菩萨。将钱买糊饼。放下手曰。元来祇是馒头。师颂曰。一曲风前信是谁。调高争肯落今时。见无人会曲中意。又把云箫特地吹。

　　北山隆禅师

　　颂鸟窠布毛话曰。八十翁翁要力行。布毛吹起祸重生。杀人流血三千里。枯树枝头一老僧。

　　南岳下二十一世

　　仰山钦禅师法嗣

　　杭州西天目高峰原妙禅师

　　苏之吴江人。俗姓徐。母周氏。梦。臞僧乘舟投宿而娩。幼嗜趺坐。年十五。从嘉禾密印寺法住圆颅。二十二请益断桥。伦令参生从何来。死从何去话。次谒雪岩于北涧。才问讯插香。岩即打出。后凡入门。岩便问。阿谁与汝拖个死尸来。声未绝。岩亦打出。一日睹五祖演和尚真赞曰。百年三万六千朝。反覆元来是这汉。蓦然打破死尸之疑。时岩住南明。师往省。岩问。阿谁与你拖个死尸到这里。师便喝。岩拈棒。师把住曰。今日打某甲不得。岩曰。为甚打不得。师拂袖而出。岩赴天宁。师随侍焉。一日岩问。日间浩浩时。作得主么。师曰。作得主。曰睡梦中作得主么。师曰。作得主。曰正睡着时。无梦。无想。无见。无闻。主在什么处。师无语。岩嘱曰。从今日去也不要汝学佛学法。也不要汝穷古穷。今但只饥来吃饭。倦来打眠。才眠觉来。抖擞精神。我这一觉主人公。毕竟在甚处安身立命。师遂奋志入龙须。越五𥜥。因同宿友推枕堕地作声。廓然大彻。迁武康双髻。户屦弥满。应接弗暇。师宵遁入西天目之狮子岩。营小室如舟。榜曰死关。断缘屏侍。有三关语。示众曰。大彻底人本脱生死。因甚命根不断。佛祖公案只是一个道理。因甚有明与不明。大修行人当遵佛行。因甚不守毗尼。弗契即拒户不纳。至元丁未。雪岩寄竹篦法语至。众复请就石室内开堂。僧问。如何是十方同聚会。师曰。龙蛇混杂。凡圣交参。曰如何是个个学无为。师曰。口吞佛祖。眼盖乾坤。曰如何是选佛场。师曰。东西十万。南北八千。曰如何是心空及第归。师曰。动容扬古路。不堕悄然机。曰恁么。则言言见谛。句句朝宗。师曰。你甚处见得。僧喝。师曰。也是掉棒打月。曰此事且止。只如西峰今日十方聚会。选佛场开。毕竟有何祥瑞。师曰。山河大地。万象森罗。情与无情。悉皆成佛。曰既皆成佛。因甚学人不成佛。师曰。汝若成佛。争教大地成佛。曰毕竟学人过在甚处。师曰。湘之南潭之北。曰还许忏悔也无。师曰。礼拜着。僧才拜。师曰。狮子咬人。韩卢逐块。上堂。昨夜梦中作得一偈。举似大众。良久曰。忘却了也。蓦拈拄杖曰。拄杖子还记得么。良久曰。同坑无异土。中夏上堂。以拂子[(中-口+○)-│+卜]曰。四十五日前荐得。非特日消万两黄金。亦乃能应四天下供养。四十五日后荐得。寸丝滴水也当牵犁拽耙偿他。击禅床一下。曰曾经巴峡猿啼处。不是愁人也断肠。上堂。海底泥牛衔月走。檐前石虎抱儿眠。铁蛇钻入金刚眼。昆仑骑象鹭鸶牵。此四句内有一句。能杀能活。能纵能夺。若检点得出。许汝一生参学事毕。上堂。日正暄春已暮。落花片片随流去。拈拄杖曰。拄杖枝头一点红。馨香遍界无人顾。大众。顾不顾。即且止。毕竟一归何处。遂掷下拄杖。上堂。门外有一人。用尽机谋要入。入不得。门里有一人。做尽伎俩要出。出不得。出不得。入不得。且置。且道。门外人与门里人相见时如何。愁人莫向愁人说。说向愁人愁杀人。送法被至上堂。裁蜀锦剪吴绫。披白玉间黄金。打成一片时。针劄不入。罗纹结角处。线路难寻。虽然只如西峰。以诸法空为座。以拄杖指被。曰还着得这个么。靠拄杖曰。天香影散莓苔石。五叶花开薝卜林。师貌古神清。行解真寔。僧俗皆手额赞叹曰。古佛善知识也。元贞乙未。腊朔上堂。曰。西峰三十年。妄谈般若。罪犯弥天。末后一句。不敢累及平人。自领去也。大众还知落处么。良久曰。毫𨤲有差。天地悬隔。书偈曰。来不入死关。去不出死关。铁蛇钻入眼。撞倒须弥山。泊然而逝。塔全躯于死关。寿五十八。腊四十三。

　　衡州灵云铁牛持定禅师

　　磻溪王氏子。壮岁谒肯庵。勤剪发。闻别传之旨。情累释然。寻依雪岩。居槽厂服杜多行。岩示众曰。兄弟做工夫。若也七日夜。一念无间。眼不交眨。无个入处。斫取老僧头做舀屎杓。师默领旨。励精奋发。适染疾。自取触桶。就屏处危坐其上。单持正念。目不交睫者七日。至夜将半。忽觉山河大地觌露堂堂久之如闻击木声。惊醒遍体汗流。其疾遂愈。旦举似岩。岩诘以公案。酬对无滞。越五载。方为大僧。又六年闻岩上堂。举亡僧死了。烧了向什么处去。自代曰。山河及大地。全露法王身。言下疑情荡尽。身如踊高丈许。众退。即诣方丈曰。适来和尚举扬般若。惊得法堂前石狮子。笑舞不已。岩曰。试道看。师曰。劫外春回万物枯。山河大地一尘无。法身超出如何举。笑倒西天碧眼胡。岩敲桌子曰。山河大地一尘无。这个是什么。师作掀倒势。岩笑曰。一彩两赛。入室次。岩问。亲切处道将一句来。师曰。不道。岩曰。为什么不道。师拈起香盒曰。这个得来。不值半文钱。岩曰。多口汉。巡堂次。师以楮被裹身而睡。岩召至方丈。厉声曰。我巡堂。汝打睡。若道得即放过。若道不得趁汝下山。师随答曰。铁牛无力懒耕田。带索和犁就雪眠。大地白银都盖覆。德山无处下金鞭。岩曰。好个铁牛也。因以为号。一时行辈靡不推服。后之酃县。过桃源山。爱其幽深。有栖遁意。遂束茆为庐。与二三禅徒。共处。雨雾晦冥之夕。鬼兽围呼。师举迷悟因缘谕之。授以戒法。群怪遂息。达鲁花赤伯颜公入山问道。未几成大梵刹。榜曰灵云。大德壬寅冬。手书长偈示众。其末曰。尘世非久。日销月磨。桃源一脉三十年后。流出一枝无孔笛。吹起太平歌。明春示寂。侍僧求别众语。师曰。吾别众久矣。恬然坐化。寿六十四。腊二十六。函全身于陶具。至三年启视。颜貌如生。爪发俱长。塔于寺北沙潭。

　　吉安州道场山及庵信禅师

　　初住建阳西峰。石屋参。师问。何在。曰天目。师曰。有何指示。曰万法归一。师曰。汝作么生会。屋无语。师曰。此是死句。甚么害热病底。教汝与么。屋拜求指的。师曰。有佛处不得住。无佛处急走过。意旨如何。屋答不契。师曰。者个亦是死句。屋不觉汗下。后入室。再理前话诘之。屋曰。上马见路。师呵曰。在此六年。犹作者个见解。屋发愤弃去。途中忽举首见风亭。豁然有省。回语师曰。有佛处不得住。也是死句。无佛处急走过。也是死句。某甲今日会得活句也。师曰。汝作么生会。屋曰。清明时节雨初晴。黄莺枝上分明语。师颔之。

　　匡山无极源禅师

　　尝受命于雪岩。曰子福箔。不宜出世度人。遂归隐匡庐。年已百岁。独坐茅庵。终日不语。天真参。师亦无启发。后值师于厕上。乃趋问曰。如何是祖师西来意。师擒住曰。道道。真于言下释然顿悟。但摇首而已。师曰。子有所得耶。真拂袖而出。遂服勤月余。日益玄奥。

　　铁山琼禅师

　　初参雪岩于仰山。闻提唱法语。刻意用工。觉有得力处。一日到方丈。岩曰。有什么事。师曰。门前好五凤楼。岩连打数棒。曰未在且去。随示偈曰。一拶虚空粉碎时。花开铁树散琼枝。绍隆佛祖向上事。脑后依前欠一槌。师自疑曰。如何又欠一槌。将近半载。偶头痛。提瓶煎药。遇见觉赤鼻曰。你须是那吒太子析肉还母。析骨还父。然后为父母说法始得。蓦然打破疑团。未几岩顺世。师以离岩太早。再谒蒙山。山问。那个是你本来面目。师拟进语。山便闭门。后凡室中下语。山只曰。欠在。一日于定中触着欠字。不觉身心豁然。彻骨彻髓。如积雪倏忽开霁。跳下禅床捉住山曰。我少欠个甚么。山打三掌。师礼拜曰。哑。铁山这一着子。今日方了也。次年作首座。冬节秉拂。曰冬在月头卖被买牛。冬在月尾卖牛买被。卓拄杖曰。这里无尾中道齐休。行也休休。坐也休休。住也休休。卧也休休。睡眼豁开五云现瑞。光风霁月无处不周。梅绽枯枝古渡头。风前时复暗香浮。虽然到此。向上一路万里崖州。何以见得。靠拄杖曰。休休。住后竟承嗣雪岩焉。

　　净慈伦禅师法嗣

　　台州瑞岩方山宝禅师

　　付无见偈曰。此心极广大。虚空比不得。此道只如是。受持休外觅。

　　竹屋简禅师

　　颂临济访平田。路逢使牛嫂话曰。目前条路平如砥。何不堂堂掉臂行。撩拨老婆牛性发。赤身挨棒可怜生。

　　绝象鉴禅师

　　示众。举。投子指雨问僧曰。数日来好雨。且道。什么处来。僧无语。后因看华严经有省。师曰。陌上游人竞采芳。不知眼底度春光。夜来一阵落花雨。一百十城流水香。

　　无学元禅师法嗣

　　月庭忠禅师

　　颂文殊三处度夏话曰。锦衣公子游春惯。白首佳人懊恨多。彼富尚嫌千口少。自贫无奈一身何。

　　育王珙禅师法嗣

　　台州紫箨山竺元道禅师

　　恕中参。问赵州狗子话。拟开口。师一喝。中大悟。呈偈曰。狗子佛性无。春色满皇都。赵州东院里。壁上挂葫芦。师乃发笑曰。恁么会又争得。中拂袖而出。

　　金陵保宁古林茂禅师

　　十三为僧。厉志参访。乃得彻证。出住开元永福保宁。僧问。毛吞巨海。芥纳须弥。是衲僧分上事。不是衲僧分上事。师云。拈却门前大案山。曰鲸吞海水尽。露出珊瑚枝。师曰。金刚脑后铁蒺藜。曰只如教中道。我得无诤三昧。人中最为第一。如何是无诤三昧。师曰。放汝三十棒。曰仁义尽从贫处断。世情偏向有钱家。师曰。知恩者少。负恩者多。问如何是佛。师曰。钉钉胶粘。曰如何是祖师西来意。师曰。蚁子不食铁。问如何是偏中正。师曰。苔封古殿。曰如何是正中偏。师曰。草满法堂。曰如何是兼中至。师曰。日上月下。曰如何。是兼中到。师曰。截水停轮。曰如何是正中来。师曰。猕猴戴席帽。曰五位君臣蒙指示。夜明帘外事如何。师曰。趁晓不归家。黄昏看日出。问佛。陀和尚常持一串数珠。念三种名号。意旨如何。师曰。气急杀人。曰如何是一释迦。师曰。天上天下。曰如何是二元和。师曰。草鞋无底。曰如何是三佛陀。师曰。鼻孔大头垂。曰此曲祇应天上有。人间能得几回闻。师曰。高着眼。问群阴剥尽。一阳复生。时节因缘。请师指示。师曰。风不来树不动。曰夜来何处火。烧出古人坟。师曰。阇黎失却鼻孔。曰德山小参为甚么不答话。师曰。人贫智短。曰赵州为甚么却答话。师曰。马瘦毛长。曰。二大老。州县相似。乡谈不同。师曰。且道。我即今是答话。是不答话。曰来朝更有新条在。恼乱春风卒未休。师曰。只恐不是玉。小参。红尘闹市十字街头。百草头边孤峰顶上。若作佛法商量。入地狱如箭射。直得万机休罢。千圣不𢹂。声前非声。色后非色。简点将来。正是髑髅前妄想。设使打破髑髅。揭却脑盖。趯倒须弥。踏翻大海。脚跟下推勘得出。也是落七落八。通方上士。出格高人。除非自有生涯。终不守他窠窟。现前大众。冀善参详。山僧二千里水陆。间关来此聚头。不为别事。复说偈曰。处世行藏各有由。老来谁不爱心休。为圆鄮岭先师话。来结鄱阳衲子仇。跛鳖但随他逐浪。锦鳞终是解吞钩。相逢试把家私展。蜜果时悬檗树头。

　　净慈巩禅师法嗣

　　杭州灵隐东屿德海禅师

　　颂俱胝竖指曰。深深无底。高高绝攀。思之转远。寻之复难。

　　嘉兴府天宁竺云景昙禅师

　　婺州浦江严氏子。及长学无常。师预石林座下委心请法。林曰。佛之妙用。在汝触事不迷。师一言解悟。住后上堂。金乌未上。玉兔西沉。伶俐衲僧。东讨西寻。忽然撞破虚空。历劫只在如今。卓拄杖。下座。焙经上堂。海藏灵文经天纬地。琅函玉轴塞壑填沟。如来不说说。敲出凤凰五色髓。迦叶不闻闻。击碎骊龙颔下珠。火𦦨为三世诸佛说法。义天朗耀揭坤维。三世诸佛向火𦦨上说法。字脚不留空法界。兜罗线里。玉转珠回。文武火中。星移电卷。行行铸出黄金字。朵朵花开白玉莲。湛寂凝然。应真不借。只如经归藏禅归海。又作么生。五千余卷疮疣纸。一众传来耿夜光。问古人道须参活句。莫参死句。如何是活句。师曰。路逢死蛇莫打杀。曰如何是死句。师曰。无底篮儿盛将归。曰不死不活句又作么生。师曰易分雪里粉。难辨墨中煤。问三贤未达。十圣难知。如何是此宗。师曰。无孔笛。毡拍板。曰知音者谁。师曰。聋人争得闻。曰也知和尚惯有此机。师曰。鹞子过新罗。

　　径山度禅师法嗣

　　杭州径山虎岩净伏禅师

　　淮安人至元间。上御大明殿受朝贺。因问南禅才者。右相和礼霍孙。首举师。师作偈以进。其略曰。过去诸如来。安住秘密藏。现在十方佛。成道转法轮。未来诸世尊。一切众生是。繇妄想执着。结烦恼盖缠。迷成六道身。虚受三涂苦。惟念过现佛。不敬未来尊。与佛结冤仇。或烹宰杀害。不了众生相。全是法性身。昔有常不轻。礼拜于一切。言我不轻汝。汝等当作佛。若能念自他。同是未来佛。现世增福寿。生生生佛国。上览悦而问曰。戒勿杀有道者。试为朕言之。师奏对曰。有宋仁宗皇帝。一日语群臣曰。朕夜来饥甚。思欲烧羊。群臣奏曰。陛下何不宣付有司办之。仁宗曰。朕偶饥。思尔虑为常例。宁忍一时。(之饥)不忍启无穷之杀。殿下皆称万岁。上嘉纳。即受帝师戒。

　　径山愚禅师法嗣

　　闲极云禅师

　　举虚堂三转语。颂曰。缝却虚空算尽沙。针头画地是生涯。改头换面无人见。几度春风吹落花。

　　宝叶源禅师

　　示众。举德山入门便棒话。颂曰。皎洁晴天吼怒雷。铁山万叠尽惊开。因思块雨条风日。安得全提有此来。又颂三心不可得话曰。去岁春风燕子多。社前先到旧时窠。今年春色归将半。帘幕萧萧不见过。

　　径山月禅师法嗣

　　南茙叟禅师

　　示众。举。赵州因一秀才云。和尚是古佛州云。秀才是新如来。师曰。广寒宫殿净无埃。已是逢君八字开。月桂不须零碎。折等闲和树拔将来。

　　南岳下二十二世

　　高峰妙禅师法嗣

　　杭州天目中峰明本禅师

　　钱塘孙氏子。母梦。无门开道者。持灯笼至家。而生。神仪挺异。才离襁褓。便好结跏。歌梵呗。初参高峰于死关。高孤峻严冷。不假人辞色。一见师。欢然欲为祝发。一日诵金刚经。至荷担如来处。恍然开解。明年遂剃染受具。未几观流泉有省。即诣高求证。高打趁出。既而民间讹传。官选童男女。师问。忽有人来问和尚讨童男女时如何。高曰。我但度竹篦子与他。师言下洞然。彻法源底。高乃书真赞付师曰。我相不思议。佛祖莫能视。独许不肖儿。窥得半边鼻。有问高诸弟子优劣。高曰。如义首座。固是一根老竹。其如七曲八曲。唯本维那。却是竿上林新篁。他日成材未易量也。延祐六年秋。驸马太尉沈王王璋奏。奉圣旨御香。请师升座。师示众曰。大道无为。大功不宰。大善无迹。大位不居。一切处海印发光。千万古金枝挺秀。访圆通大士于潮音洞里。买石得云饶。修如意轮期于明庆寺中。移花兼蝶至。香风奏四天之乐。梵音轰大地之雷。二千载已现国王。五百劫常为世主。一大藏教随机运转。百千善行任意发挥。祝万岁于九重。保三韩于上国。此是太尉沈王海印居士。寻常行履处。且佛法相应一句。如何指陈。匝天匝地祥云起。无古无今瑞气腾。高峰忌日。师拈香曰。顺心庵里。太湖中央。俄然逢愍忌。世相未能忘。大众。高峰老和尚来也。雨蒸苗叶绿。风撼稻花香。示众。春入寒岩不可加。枯株朽干尽萌芽。化工无处藏形迹。红白都开一样花。大众。一年岁事。已过一月了也。蒲团禅板还知觉也无。钵盂匙箸还休歇也无。芒鞋竹杖还放得下也无。灯笼露柱还忘境智也无。如其未委。你还知前一月。如此虚度。若不痛以生死无常。为己重任。精勤勇猛。别立生涯。则后一月。未免又成虚丧。不消打几个瞌睡。十二个月。特不过展转唐捐。剃发染衣。超方越俗。所图何事。你还知命存呼吸么。壮色不停犹如奔马么。或不趁此。呼吸未断之顷。壮色可玩之时。拌性命。提起话头。与之挨拶。讨个分晓。其落汤螃蟹之喻。咎将谁归。不见。石巩居马祖会下。在厨作务次。祖问。子在此作么。巩曰。牧牛。祖曰。牛作么生牧。巩曰。一回入草去。蓦鼻拽将回。祖曰。子真牧牛也。看他前辈。于作务之顷。未尝斯须忘此道。岂似今人。横草不拈。竖草不踏。二时粥饭。百般受用。指顾如意。闻首座打板声。厌嫌顿起。嗟讶藂生。不得已。走上蒲团。情猿意马。驰骤不息。或不昏沉。便成散乱。间有个不忘出家本志者。强把个所参话头提撕作主。方举未完。则又被风吹别调矣。似如此。唤作参玄上士。不啻郑州出曹门。较他古德造次不离者。岂止霄壤相间哉。诸禅德。本色道流。面前不容伫思。岂许商量逴得便行。玄都观里桃千树。提得便走。杏华枝上月三更。燕声寻王谢堂上之巢。马蹄踏刘阮溪边之路。无一草不含芳洁。无一华不带春容。锦云腾第一义天。玉浪涨真三昧海。且不涉化工底句。如何指陈。鹭鸶滩上翘双足。蝴蝶园中叫一声。雪朝示众。冻云四合雪漫漫。孰解当机作水看。只为眼中花未瞥。启窗犹看玉琅玕。小参。大道在目前。山是山。水是水。玄机超物表。圣非圣。凡非凡。一念洞然。万缘廓尔。水精宫秋容淡淡。森罗万象吞吐明月珠。松雪斋灏气沉沉。屏几六牕交彻宝丝网。无一物不彰至体。无一事不演真乘。庄周虽蝶悟枕边。敢保其当机罔措。子韶固蛙闻月下。未许其觌面施呈。这一着子。名不得。状不得。即其知处已陷情围。事亦然。理亦然。与么会时。早沉识海。所以道。神光独耀。万古徽猷。入此门来。莫存知解。且不存知解底句。如何指陈。玉宇秋高无界限。金园春事政敷腴。师居无宅止。随所寓庵庐。皆曰幻住。四方龙象奔走辐凑。仁宗皇帝闻而聘之不至。锡金襕袈裟。并赐佛慈圆照广慧之号。英宗继御。宠赉一如先朝。尝斥学者不求实悟。有曰。今之参禅不灵验者。第一无古人真实志气。第二不把生死无常。做一件大事。第三拌舍积劫以来。所习所重不下。又不具久远不退转身心。毕竟病在于何。其实不识生死根本故也。凡见学者辄问曰。汝唤什么作生死。或茫然无所对。辄激励开示之。至治癸亥秋。示疾。有来省者。师曰。幻住庵。上漏旁穿。篱坍壁倒。不可久住也。语笑如平昔。复有告归吴门者。师曰。何不过了中秋去。十四早写偈辞众曰。我有一句。分付大众。更问如何。无本可据。置笔安坐而逝。是日白虹贯山。寿六十一。腊三十七。塔全身于寺西望江石。元统二年。复赐号普应国师。仍以师所著书三十卷。名曰广录。敕随大藏流行。

　　杭州西天目山断崖了义禅师

　　姓汤。湖之德清人。六岁始能言。世事懵无所知。年十七。有僧过门。诵高峰上堂语曰。欲穷千里目。更上一层楼。师忽曰。此大善知识也。我宜往见。母惊异之。即上死关为童。峰令提一归何处话。因授名曰。从一。一日过钵盂塘。见松梢雪坠有省。诣峰呈颂曰。不问南北与东西。大地山河一片雪。峰痛棒打退。不觉陨身崖下。同学扪萝以救。力挽之还。师复端直。坚竖誓。以七日为限。未及期。豁然大悟。驰见峰曰。老和尚今日谩我不得也。再呈颂曰。大地山河一片雪。太阳一照便无踪。自此不疑诸佛祖。更无南北与西东。峰上堂曰。我布缦天大网。打凤罗龙。不曾遇得一虾一蟹。今日有蟭螟虫撞入。三十年后向孤峰绝顶。扬声大叫。且道。叫个什么。举拂子曰。大地山河一片雪。师便夺拂子。为众举扬曰。尽大地有一人发真归源。从一皆知之。后归德清。偕母入武康结茅。越五载还山。峰曰。大有人道。你拖泥带水。师曰。两眼对两眼。遂求剃落。更名曰了义。暨峰委席。本雍二公亦相继而化。师乃勉狥众请。尝示众曰。若要超凡入圣。永脱尘劳。直须去皮换骨。绝后再苏。如寒灰发焰。枯木重荣。岂可作容易想。我在老和尚处多年。每被大棒打彻骨髓。不曾有一念远离心。直至今日。才触着痛处。不觉泪流。岂似汝欢喜踊跃。咬着些子苦味。便乃掉头不顾。殊不知。苦味能除百病。或示众曰。除却语默动静。道将一句来。又曰。一息不来。向何处安身立命。师说法应机。颇多粗言秽语。人所不堪。元统元年除夕。谓众曰。有一件事天来大。你还委悉么。良久曰。明日是年朝。越六日。与僧夜谈。乃曰。老僧明日天台去也。僧曰。某甲随去。师曰。你走马也趁我不及。翌午跏趺而寂。寿七十二。腊四十九。初中峰示寂。会葬斋次。师笑谓众曰。后十二年。更为老僧一会。至是十二年矣。全身藏于狮子岩。赐号佛慧圆明正觉普度大师。

　　杭州天目山大觉寺布衲祖雍禅师

　　明州宁海人。得旨于高峰。躬舂㸑樵。貌甚瘠黑。戆而少文。尝和永明山居偈曰。我要心灰即便灰。何须更去觅良媒。千差路口齐关断。万别机头尽截摧。就树缚茅成屋住。拾荆编户傍溪开。是他懒瓒无灵验。惹得天书三度来。又曰。寻常冷解自知非。退步沉踪住翠微。扫荡百年荣辱梦。倒回多劫本根机。蚁因寻穴沿阶走。蝶为寻花遍圃飞。须信先天并后地。洞然物物有真归。后住中天竺。桂子堂。书偈安坐而逝。

　　处州白云空中以假禅师

　　得法高峰。后栖白云山。禅侣闻风。屦满户外。至元丙子夏一日。援笔书偈曰。地水火风先佛记。掘地深埋第一义。一免檀那几片柴。二免人言无舍利。趺坐而化。

　　灵云定禅师法嗣

　　洪州般若绝学世诚禅师

　　示众。兄弟家。三年五年做工夫。无个入处。将从前话头抛却。不知行到中途而废。可惜前来许多心机。有志之士。看众中柴干水便。僧堂温暖。发愿三年不出门。决定有个受用。有等才做工夫。心地清净。但见境物现前。便成四句。将谓是大了当人。口快舌便。误了一生。三寸气消。将何保任。佛子若欲出离。参须寔参。悟须寔悟。

　　径山陵禅师法嗣

　　杭州径山竺远正源禅师

　　南康欧阳氏子。闻虚谷道望。往依焉。一日谷举龙潭灭纸烛话。问之。师曰。焦石可破层冰。谷曰。破后奚为。师曰。探索方知。谷曰。所知者何事。师拟对。谷便打。师释然领旨。后五主大刹。号佛慧慈照普应禅师。寿七十三而逝。塔竖本山。

　　金华府云黄山宝林桐江绍大禅师

　　俗姓吴凤山。为沙弥时。私自计曰。化龙之鱼。肯于蹄涔求生乎。即上双径谒虚谷。谷指以入道捷要。久之辞去。一䇿湖湘遍扣禅扃。法无异味。乃归省谷。奋励倍加。遂得自在无畏法。初住乌龙。晚居宝林。示灭。众请书偈。师接笔掷地曰。纵书到弥勒下生。宁复离此耶。翛然而化。阇维获设利。如绀珠色。牙齿贯珠不坏。寿七十四。腊五十一。

　　苏州觉隐本诚禅师

　　嘉禾语溪人。尝作贫居偈自适。曰。但得闲中乐。岂以贫为艰。愈贫愈无事。无事心愈闲。虽居人世中。恰似出尘寰。

　　道场信禅师法嗣

　　嘉兴府福源寺石屋清珙禅师

　　苏之常熟温氏子。首参高峰。授以万法归一话。服勤三年。次往建阳西峰。参及庵。不契。遽发愤弃去。途中忽举首见风亭。跃然有省。归语庵。庵颔之。师卓庵天湖。躬役樵蔬。禅暇喜作山居吟。遂有终焉之志。俄而福源专使至。师坚卧不起。或劝曰。沙门当以弘法为重任。闲居独善何为哉。于是幡然而就。上堂。达磨居少林。九年面壁。墙堑不牢。疏山卖布单。千里见人。路头繁杂。福源这里。墙堑坚牢。路头平直。诸人每日行在正路上行。住在稳密处住。中间一片田地。因甚踏不着。上堂。我有一句子。欲与诸人说破。又恐诸人骂我。不与诸人说破。又恐诸人疑我。且如今说即是。不说即是。抚膝曰。知我罪我。我无辞焉。上堂。动若行云。止犹谷神。水中咸味。色里胶青。细雨湿衣看不见。闲华落地听无声。上堂。我本山林拙比丘。等闲来此伴禅流。纵饶相聚人情好。那个人情得到头。休休休。绿雾红霞千嶂锦。西风黄叶一天秋。上堂。知见立知。即无明本。知见无见。斯即涅槃。春山叠乱青。春水漾虚碧。寥寥天地间。独立望何极。拈拄杖曰。放过释迦老子。卓拄杖曰。穿却雪窦鼻孔。良久曰。剑为不平离宝匣。药因救病出金瓶。及庵忌。师拈香曰。没兴相逢处。西峰与建阳。不平多少事。尽在一炉香。除夜小参。北禅分岁。三代礼乐全该。王老烧钱。一种杯盘狼籍。珙上座。固守清贫。兼逢歉岁。难与诸方斗富。从年头直至年尾。共诸人同家共活。丰俭随宜。终不陪笑面去。借地栽花虚妆好汉。且就自家屋里。量水打碓。免见求人。但每日二时牵补得过。便可塞住持之责。古人有言。时挑野菜和根煮。旋斫青柴带叶烧。不是爷贫连子苦。免教家富小儿娇。居七年。以老引退。复归天湖。至正间。朝廷闻师名。降香旌异。皇后赐金襕衣。示疾书偈曰。青山不着臭尸骸。死了何须掘土埋。顾我也无三昧火。光前绝后一堆柴。掷笔而逝。塔于天湖之原。以及庵之塔配之。盖不忘及庵昔日与汝同龛之嘱云。诏谥曰佛慈慧照禅师。

　　金华府圣罗山石门刚禅师

　　得旨于及庵。游历罢归。里中善信。即其山地。营建宝坊。请师主之。岁夜谢道德首座顺侍者看病上堂。岁事除年华毕。尊莫尊乎道。重莫重乎德。觉即般若因。顺即菩提佛。当知种豆不生麻。因果自然明历历。然虽如是。且道如何见得。八福田中看病第一。辞世偈曰。七十六年。了然宽廓。拶破虚空。须弥倒卓。

　　匡山源禅师法嗣

　　嘉兴府海门天真惟则禅师

　　湖州费氏子。母梦异僧分卫。觉而有娠。及旦异香袭人。髫年出家。遍参有道知识一十八员。皆弗契。后闻匡庐无极源禅师。径往扣之。豁然大悟。众请开法海门。上堂。僧问。如何是佛祖为人处。师曰。狗䑛热油铛。曰今日海门开堂。还有为人处么。师曰。猛虎当路坐。曰和尚岂无方便。师震威一喝。曰谢师指示。师曰。退过一面。方觉自惭。乃曰。向上事向下事。截断两头休执滞。蓦然放出鳖鼻蛇。咬杀方知难躲避。吽吽吽。海门今日忍俊不禁。越例为诸人通个消息。汝等诸人还委悉么。以拂子点一点曰。等闲抛下活人丹。浩浩清风动天地。上堂。菊绽东篱香正浮。海天空阔月华秋。当阳拈出吹毛利。剿绝纵横六不收。上堂。风头峭急。寒毛卓竖。诸人若也打熬不过。只得向暖处商量。且道。商量个甚么。商量道。观音菩萨将钱买胡饼。放下却是馒头。大家吃得饱暖。睡来但觉鼻息𪖙齁。忽然冷灰里火爆。拶却面门。到这里。莫怪海门说梦好。喝一喝。上堂。我有一间空屋。令一人在内外。有一人叫。应也不是。不应也不是。作么生出得。参。僧问。如何是赵州吃茶去。师曰。舌头在你口里。曰如何是赵州不吃茶去。师曰。舌头在什么处。曰如何是日面佛。师曰。今日云生。曰如何是月面佛。师曰。夜来再看。僧礼拜。师曰。自起自倒汉。上堂。六月不热。五谷不结。摇扇取凉。饮水止渴。海门不惜眉毛。八字打开。向诸人道了也。还委悉么。暑风微动琳琅响。晓露轻凝菡萏香。洪武初。常预荐法事。以足疾赐归。一日告众曰。吾去矣。侍者请偈。师厉声曰。平常说底不是耶。即瞑目而逝。

　　铁山琼禅师法嗣

　　汝州香山无闻聪禅师

　　初谒独翁。令参三不是话。未有省发。一日敬上座谓曰。要知端的意。北斗面南看。忽有省。适铁山从高丽回在石霜。闻师有发明处。乃问。仙府何处。师曰。汝州。曰风穴祖师面目如何。师曰。和尚且止。须臾之间。将二十年工夫说一遍。铁山遂问。如何是无字义。师曰。近从潭州来。不得湖北信。山曰。未是再道。师曰。和尚几时离高丽。山曰。未是更道。师一喝。拂袖而出。山曰。者兄弟都好。只一件大病。道发明了。师感激。铁山为开示细大法门。后住光州。独行独坐十七年。方得颖脱。普说曰。法无定相。遇缘即宗。秉金刚剑。吞栗棘蓬。截断衲僧舌头。坐却毗卢正顶。竖一茎草。作丈六金身。将丈六金身。作一茎草。不是禾山鼓响。且非教外别传。直教寸丝不挂。月冷秋空寒灰发焰。到者里唤作佛法。堕地狱如箭射。不唤作佛法。亦堕地狱如箭射。诸仁者毕竟作么生会。开口烂却舌根。岂不见。船子曰。吾于药山。二十年。藏身处没踪迹。没踪迹处莫藏身。虽然恁么。举唱开佛知见。立大圆镜。竖涅槃幢。举扬般若。敲唱双举。兼带叶通。照用同时。正眼观来。尽是闲家具。与我衲僧分上。料掉没交涉。竖拂子曰。会么。

　　瑞岩宝禅师法嗣

　　天台华顶无见先睹禅师

　　台之仙居叶氏子。资性秀敏嗜读书。过目成诵。从古田垕剃发。参方山。一日作务次。涣然冰释。山以偈印之。筑室华顶。一坐四十年。足未尝逾户限。白云参。问曰。西来密意。未审何如。师曰。待娑罗峰点头。即向汝道。

　　高峰日禅师法嗣

　　日本国兜率院梦窗疏石国师

　　姓源氏。势州人。宇多天王九世孙。母梦吞金色光而孕。长为大僧。留神教典。然恐执滞名相。遂飞渡南游。见一山宁。山曰。我宗无语句。亦无一法与人。师曰。愿慈悲方便。山曰。本来廓然清净。虽慈悲方便亦无也。师迷闷不已。复往万寿参高峰日。日曰。一山云何。师述前语。日厉声喝曰。汝何不道。和尚逗漏不少。师于言下有省。一夕坐久。偶作倚壁势。身忽仆地。豁然大悟。乃说偈自庆。有等闲击碎虚空骨之句。亟趋见日。日印可之。后道誉日隆。加号赐紫。寿七十七示灭。

　　紫箨道禅师法嗣

　　杭州径山大宗兴禅师

　　台州人。临终忽叹曰。夫三十。妇六龄。毕竟偶不成。遂坐去。

　　台州瑞岩恕中无愠禅师

　　本郡临海陈氏子。初受度于元叟和尚。后谒竺元。以看狗子无佛性话。未破请益。才开口。被元一喝。忽大悟。上堂。适来行者打鼓一下下。打着汝诸人心肝五脏。还知疼痛么。而今长老说黄道黑一句句。道着你屋里七代先灵。还知惭愧么。若也知得。可谓恩大难酬。若也未知。未免为汝重下注脚。拈拄杖。卓一卓。上堂。岩寺春深草树肥。几回特地启柴扉。行人只在青山外。杜宇声声唤不归。佛诞上堂。黄面老子。未出母胎已前。好个大力量人。既出之后。口吧吧地。便见不堪。只如道天上天下惟我独尊。闹市里飏碌砖。必定打着。争奈无人承当。祷雨上堂。甘雨愆期。田畴龟拆。衲僧鼻孔焦热生烟。拈拄杖子化为龙。向南阎浮提行雨去也。山僧不可洗手奉功。未免助其神力。卓拄杖曰。急急如律令。敕谢来苏庄监收上堂。山僧昨遣数员宿将。征诸未服。既徯我来苏一鼓而下。直得风以顺。雨以时。嘉谷丰登。庶民乐业。今当还师振旅。奏凯论功。坐享太平之时。玄弼真君。忍俊不禁。不觉手之舞之足之蹈之。于一毫端扬声而歌曰。台州仙高一百红莲。青江口白虾壳。来归兮连子格。且道。是什么曲调。良久曰。饭饱弄箸。上堂。尽十方世界。是一口剑。且道。𣠽柄落在什么人手里。纵然道得分明。我要问你。是杀人剑。活人剑。僧问。如何是最初一机。师曰。虾蟆赶鹞子。曰如何是末后一句。师曰。老鼠弄猢狲。曰恁么则七出八没去也。师曰。且莫诈明头。曰人无远虑。必有近忧。师曰。晨朝有粥。斋时有饭。忧个什么。曰竹影扫阶尘不动。月穿波底水无痕。师曰。二年同一春。僧提起具曰。谢师答话。师曰。口是祸门。问维摩丈室。不以日月为明。和尚丈室。以何为明。师曰。物见主眼卓竖。曰摩竭掩室毗耶杜词。相去多少。师曰。一坑埋却。曰德山入门便棒。临济入门便喝。毕竟明什么边事。师曰。塞北千人帐。江南万斛船。问如何是函盖乾坤句。师曰。猛虎口里活雀儿。曰如何是截断众流句。师曰。金刚手里八棱棒。曰如何是随波逐浪句。师曰。李白捉月。张骞乘槎。示众。稳坐家堂。主人翁因甚不识。掀翻大海。掴碎须弥。平地上因甚抬脚不起。眼光烁破四天下。自家眉毛落尽。因甚不见。拈拄杖曰。三句内。一句外。不涉两头。有人道得。拄杖子两手分付。洪武七年。日本国主遣使入贡。奏请师化其国。上召至阙下。师以老病辞。弟子复迎归翠山侍奉。一日忽遘微恙。挥毫书偈曰。七十八年。无法可说。末后一句。露柱饶舌。咄。端坐而逝。灵骨塔于翠山。

　　庆元府天童了堂一禅师

　　僧问。昔日保寿开堂。三圣横身相为。临济住院。普化尽力扶持。毕竟明甚么边事。师曰。两头俱坐断。一剑倚天寒。曰与么则五位君臣齐裂下。三玄戈甲一时收。师曰。错下名言。僧一喝。师曰。乱统禅和。如麻似粟。上堂。拈一茎草。作丈六金身。将丈六金身。作一茎草。好大众。不是苦心人不知。便下座。上堂。最初一句。末后一机。直下构得。灯笼露柱。动地放光。其或未然。竹山今日失利。

　　保宁茂禅师法嗣

　　嘉兴府本觉南堂清欲禅师

　　临海朱氏子。初住开福。上堂。摩尼珠人不识。如来藏里亲收得。万象森罗影现中。一颗圆光色非色。永嘉大似乞儿暴富。开福道。摩尼珠谁不识。击碎分文也不直。抛向虚空更那边。免使时人挂胸臆。然则云开日出。职到威成。撞着本色道流。恰似泗州人见大圣。后住本觉。上堂。顾视大众曰。莫有作家战将么。时有僧出众曰。尽大地是个问头。和尚作么生答。师曰。遍虚空是个答话。是汝作么生领。曰万福。师曰。拄杖不在。苕帚柄与你三十。曰诸方有明眼人在。师曰。你莫是患盲么。僧无语。师喝曰。将谓是收燕破赵之才。元来也做未得行间小卒在。出去。乃曰。若论战也。个个力在转处。到者里。直须通方上士。本色英流。寸刃不施。全锋敲胜。其或未然。拟议不来。髑髅粉碎。卓拄杖。喝一喝。下座。舟中值冬至小参。一道虚明。总是自家田地。初爻既兆。全彰格外乾坤。无去来动静之殊。无取舍是非之异。可以骑声盖色。可以随流入流。可以泛华亭半叶之舟。可以尽泽国烟波之胜。不举任公之钓。非同濠上之游。击拂子曰。劈口一桡已伤盐醋。离钩三寸休更回头。拍膝曰。永夜月明天在水。雁声飞过臼苹洲。癸卯八月示寂。

　　明州瑞云清凉寺寔庵茂禅师

　　族郑氏。十六去发。不营细务。乃卷衣渡江。谒南涧泉。泉命掌藏钥。一夕松月下。闻流水声有省。往白泉。泉俾诣古林。林问。来欲何为。师曰。特为生死事大。来求出离。林曰。子明知四大五蕴是生死本根。何缘入此革囊耶。师拟开口。林举杖击之。遂臻玄奥。至正壬午。住瑞云。有僧问答未竟。以手拍地而笑。师曰。滞货何烦拈出耶。僧嘘一声。师便喝。僧有省。后良公迎归天童。未几示疾。左右具觚翰请偈。师举手指心曰。我此中廓然。也何偈之为。明旦端坐。握拳枕额。凭几而逝。留七日。颜润顶温。茶毗。天花现瑞。获舍利无数。塔于瑞云西岗。寿八十五。

　　灵隐海禅师法嗣

　　杭州径山月林镜禅师

　　幼岁出家。间扣名硕。俾参本来人。久有省。作偈曰。本来人本来人。无脑无头作么寻。蓦然揪着个鼻孔。试看元来是白丁。硕见睨视曰。可是。师与一掴。

　　明州育王大千慧照禅师

　　永嘉麻氏子。首谒晦机于净慈。未契圆证。一日阅真净语录。至头陀石被莓苔裹处。忽流汗浃背。往见东屿。屿问。东奔西走将欲何为。师曰。特来参礼。屿曰。天无四壁。地绝八荒。汝向何地措足耶。师抵掌于几而退。及屿迁净慈。邀师分座。初出世乐清明庆。继居宝陀。晚主育王。尝垂三关语以验学人曰。山中猛虎以肉为食。何故不食其子。虚空无向背。何缘有南北东西。饮乳等四大海水。积骨如毗富罗山。何者是汝最初父母。居九年。退居妙喜泉上。筑梦庵以自处。洪武癸丑阳月示寂。

　　天宁昙禅师法嗣

　　三空居士

　　女中之善伦也。秉烈丈夫之志。不为富贵所转。参竺云单提无字。如是三十六年。忽一日问曰。生死到来时如何。云曰。生是谁耶。死是谁耶。居士低头问讯。云疑其异常。遂再扣之曰。是谁生。是谁死。士复低头问讯。云曰。切忌死在这里。士提起念珠曰。数珠一百八。未几示微疾。说偈而去。火浴得舍利无数。

　　玉山珍禅师法嗣

　　金陵蒋山昙芳忠禅师

　　南康人。梁王至建康。是夕寺灾。明日王诣寺。问曰。兴复若何。师曰。赖有大檀越在。王曰。寺既毁矣。佛依何住。师曰。古佛过去。今佛再来。王大悦。又曰。衲子所谓蒋簿粥者何也。师曰。将谓殿下忘却。王曰。衲子所谓三只袜者何也。师曰。国内山川都踏遍。今朝亲到帝王家。赐广惠圆悟大禅师。

　　径山伏禅师法嗣

　　杭州径山南楚悦禅师

　　隆兴人。上堂。闻声悟道。见色明心。蓦拈拄杖曰。者个是色。卓一卓曰。者个是声。诸人总见总闻。且那个是明底心。那个是悟底道。喝一喝曰。贪他一粒米。失却半年粮。

　　天童坦禅师法嗣

　　金陵天界寺孚中怀信禅师

　　奉化姜氏子。上天童。谒西竺坦。坦知是法器。厉色待之。一日上堂。举兴化打克宾公案问师。师曰。俊哉师子儿也。遂依侍左右。就维那职。泰定丙寅。出世明之观音。复迁住洛伽。二王首加崇礼。后主龙翔。明太祖亲幸寺中听法。特改额为大天界。一日索浴更衣。召众曰。吾将归矣。汝等当以荷法自期。励精进行可也。言毕而瞑。侍者撼且呼曰。和尚何不留片语示人乎。师乃握管书曰。平生为人戾契。七十八年漏泄。今朝撒手便行。万里晴空片雪。书毕复瞑。一日前太祖方督师江阴。梦师入。大祖问曰。师来胡为。师曰。将西归来告别耳。未几驾还金陵。闻师讣正与梦符。帝惊异。诏出内帑。以助葬事。塔于牛首山麓。分爪发衣履。瘗天童寺。

　　五灯严统卷第二十一
卍新纂续藏经第 81 册 No. 1568 五灯严统(卷10-25)


　　五灯严统卷第二十二

　　　　临济宗

　　南岳下十八世

　　鼓山永禅师法嗣

　　临安府净慈晦翁悟明禅师

　　福州人。上堂。举长庆云。总似今日老胡有望。保福云。总似今日老胡绝望。师曰。天高鸿雁侵云举。地肃蛩螀入草鸣。浑是一秋风景里。客愁几逐异乡情。纂修禅灯会要。行于世。

　　灵隐善禅师法嗣

　　福州雪峰藏叟善珍禅师

　　南安吕氏子。上堂。尽大地是紫磨金身。诸人终日。开眼觑见释迦老子心肝。举步筑着释迦老子鼻孔。说有说无是诳。说生说灭是谤。说即心非心是妄。不诳不谤不妄。春风吹落桃李花。淡烟疏雨笼青嶂。自题像曰。参禅无悟。识字有数。眼三角似燕山愁胡。面百擢如赵婆呷醋。一着高出诸方。敢道饭是米做。后奉朝命移径山。嘉定丁丑示寂。

　　吉安府龙济山友云宗鍪禅师

　　庐陵王氏子。年十九。剃发受具。闻妙峰阐化灵隐。往依之。一日峰上堂。拈拄杖曰。释迦老子来也。诸人还见么。微妙净法身。具相三十二。放下拄杖曰。你诸人不会。入涅槃去也。师于言下豁然。未几辞归。得修山主古寺基。木食涧饮。或雪寒无宿火。啖菖歜数寸度日。口占自遣曰。山僧有分住烟萝。无米无钱莫管他。水似琉璃山似玉。眼前尽有许来多。嗣是化风稍行。不数载成大丛席。因袭旧名。榜曰龙济清凉寺。尝书门曰。除却眼耳鼻舌身意。那个是汝自已。若也道得。许你亲见龙济。其或未然。且居门外。僧问。和尚曾接得几人。师曰。山僧从来不会按牛头吃草。问腊月三十日到来时如何。师曰。门前无索债人。示疾集众。嘱后事。弹指一声曰。只此是别众语也。众请留偈。索笔书曰。一灯在望。更无言说。大地平沉。虚空迸裂。泊然而寂。住世八十。塔全身于峰巅。

　　杭州净慈东叟仲颖禅师

　　上堂。切忌随他觅。无劳向己求。纵横活泼泼。有放还有收。是甚么。一叶落天下秋。

　　净慈简禅师法嗣

　　庆元府育王物初大观禅师

　　鄞县陆氏子。参北涧于南屏。机语契合。住后上堂。一冬二冬你侬我侬。暗中偷笑。当面脱空。虽是寻常家饭。谁知米里有虫。夜来好风。吹折门前一枝松。上堂。尘劫来事。只在今时。当断不断。斗换星移。拈拄杖卓曰。花须连夜发。莫待晓风吹。上堂。达磨正宗。衲僧巴鼻。充塞虚空。无处回避。堪笑迷流白日青天开却眼。只管瞌睡。更有黄面老人。不识好恶。入泥入水。却道我于然灯佛所。无一法可得。而为我授记。何必好肉剜疮。空花求蒂。毕竟如何。悉唎悉唎。顺世后。塔于寺西之庵。

　　径山琰禅师法嗣

　　临安府净慈偃溪广闻禅师

　　侯官林氏子。参浙翁。翁举赵州洗钵盂话。师将开口。翁遽止之。平生疑碍冰释。绍定戊子。出世净慈。上堂。举赵州示众曰。老僧三十年前。在南方火炉头。有个无宾主脚。直至如今。无人举着。师拈曰。森罗万象明暗色空日夜举扬。赵州古佛不是不知。只为贪程太速。上堂。十字街头石幢子。无你遮护处。一声江上侍郎来。无你𢌞避处。衲僧家朝出暮入。脚前脚后也须子细。忽然筑着磕着。净慈拄杖别有分付。上堂。赵州吃茶去。金牛吃饭来。龙门多上客。有人续得末后句。许法入阿字法门。上堂。举王常侍与米和尚相见因缘颂曰。机轮活脱走珠盘。妙处都卢在笔端。竖起依然还放下。灵锋宝剑倚天寒。景定四年示寂。

　　东山源禅师

　　颂蚬子和尚曰。纸钱堆里可怜生。臭口才开便葛藤。荡尽鬼家穷活计。至今古庙绝人行。

　　婺州双林介石朋禅师

　　举明招天寒上堂。众才集。招曰。风头稍硬。不是汝安身立命处。且归暖室商量。便归方丈。大众随至立定。招又曰。才到暖室。便见瞌睡。以拄杖一时趁下。师颂曰。稍硬风头早已乖。更将暖处自沉埋。反令千古成踪迹。枉吃罗山白饭来。

　　临安府径山淮海原肇禅师

　　通州潘氏子。参浙翁。翁问。何处人。师曰淮人。曰泗州大圣为甚么在杨州出现。师曰。今日又在杭州撞着。曰且得没交涉。师曰。自远趋风。翁以师警敏。欲大激发。未容参堂。才见便曰。下一转语来。师拟开口。翁便喝。师呈颂。末有曰。空教回首望长安。翁曰。者里是甚么所在。师曰。谢和尚挂搭。始许入室。

　　弁山阡禅师

　　颂李翱参药山因缘曰。贵耳而贱目。背手抽金镞。仰面看青天。箭过新罗国。

　　临安府灵隐大川普济禅师

　　明州奉化人。题世尊出山相曰。龙章凤质出王宫。肘露衣穿下雪峰。智愿必空诸有界。不知诸有几时空。纂修五灯会元二十卷。行世。

　　育王瑞禅师法嗣

　　庆元府瑞岩无量崇寿禅师

　　腊八上堂。举世尊睹明星悟道公案。颂曰。明星一见眼皮穿。汉语胡言万万千。暴富乞儿休说梦。谁家灶里火无烟。

　　天童派禅师法嗣

　　无境彻禅师

　　举岩头因僧问尘中如何辨主。头曰。铜砂锣里满盛油。颂曰。百万雄兵入汉关。威如猛虎阵如山。单刀直取颜良首。不是关公也大难。

　　天童观禅师法嗣

　　平江府虎丘[仁-二+幻]堂善济禅师

　　赞鱼篮观音像曰。云鬓浓妆苦强颜。为他闲事入尘寰。𢹂来活底无人买。只作寻常死货看。

　　天童颖禅师法嗣

　　临安府灵隐荆叟如珏禅师

　　婺州人。因痴钝室中问如何是佛。师曰。烂冬瓜。仍颂曰。如何是佛烂冬瓜。咬着冰霜透齿牙。根蒂虽然无窖子。一年一度一开花。住后上堂。新岁击新鼓。普施新法雨。万物尽从新。一一就规矩。普贤大士忻欢乘时。打开门户。放出白象王。遍地无寻处。拈拄杖曰。惟有者个。不属故新。等闲开口。吞却法身。掷下曰。是甚么千年桃核里。元是旧时仁。

　　万寿观禅师法嗣

　　杭州黄龙无门慧开禅师

　　本郡梁氏子。参月林看无字话。久无省发。乃奋志自誓。胁不沾席。一日法座边立闻鼓声有看。作偈曰。青天白日一声雷。大地群生眼豁闻。万象森罗齐稽首。须弥𨁝跳舞三台。次日入室。欲通所得。林遽曰。何处见神见鬼来。师便喝。林亦喝。师又喝。淳祐六年。奉旨开山护国仁王寺。上堂。是非长短耳边风。切莫于中觅异同。要得八风吹不动。故教心地等虚空。慈云老人只解顺水张帆。不能逆风把柁。黄龙又且不然。是非都去了。是非里荐取。何故聻。几度黑风翻大海。未曾闻道钓舟倾。属岁大旱。宋理宗召师祈雨。还而默坐。帝遣内侍问之。师曰。寂然不动。感而遂通。既而大雨。赐号佛眼禅师。

　　潭州石霜竹岩妙印禅师

　　对月看经偈曰。未动舌头文彩露。五千余卷一时周。若言待月重开卷。敢保驴年未彻头。

　　南岳下十九世

　　径山珍禅师法嗣

　　杭州径山元叟行端禅师

　　临安何氏子。生而秀㧞。过目成诵。十二岁化成院出家。越六年受具。闻藏叟唱道径山。乃往依之。叟问。何处人。师曰。台州。叟便喝。师展坐具。叟又喝。师收坐具。叟曰。放汝三十棒参堂去。师于言下顿悟。一日侍次。叟曰。我泉南无僧。师曰。和尚聻。叟便棒。师接住曰。莫道无僧好。叟颔之。已而叟告寂。师至净慈。依石林巩。巩命掌记室。复参雪岩。岩问何处来。师曰两浙。岩曰。因甚语言不同。师曰。合取臭口。岩曰。獭径桥高。集云峰峻。未识书记在。师拍手曰。鸭吞螺蛳。眼睛突出。岩笑顾谓侍者曰。点好茶来。师曰。也不消得。大德庚子。出世湖之资福。特旨赐号。次迁天竺。又迁灵隐。复补径山。凡三被金襕之赐。声光蔼着。僧问。月旦清晨升宝座。请师先祝万年春。师曰。麒麟出。凤凰现。曰祝圣一句蒙师指。向上宗乘事若何。师曰。冬瓜直侗儱。瓠子曲弯弯。曰祇如台山婆。凡有僧问。台山路向甚么处去。婆云。蓦直去。僧才行。婆云。好个师僧。便恁么去。未审婆子具甚么眼目。师曰瞎。曰赵州道婆子被我勘过了也。意旨如何。师曰。贼是小人。僧礼拜。师便喝。问如何是祖师西来意。师曰。草鞋无跟。问如何是寔头一句。师曰。刀砍不入。曰如何是虚头一句。师曰。火烧不着。曰如何是不虚不寔一句。师曰。切忌从他觅。迢迢与我疏。问大通智胜佛。十劫坐道场。佛法不现前。不得成佛道。西天广额旃陀罗。放下屠刀。因甚便道。我是千佛一数。师曰。水流江汉去。云向帝乡归。问如何是正法眼藏。师曰。十字街头石敢当。曰莫者便是么。师曰。月似弯弓。少雨多风。上堂。心不是佛。兔马有角。智不是道。牛羊无角。蓦拈拄杖。划一划曰。一夜落花雨。满城流水香。腊八上堂。未到雪山脚跟下。好与三十。既到雪山脚跟下。好与三十。夜来见明星脚跟下。好与三十。更有三十。山僧自吃。释迦老子无分。何也。有功者赏。上堂。尽大地是一碗灯。三世诸佛。六代祖师。天下老和尚。在灯里横尸露骨。进一步筑碎释迦胸门。退一步踏折达磨脊梁。不进不退。坐在临济德山鼻尖上。且作么生得平展去。良久曰。海枯终见底。人死不知心。上堂。秋山削玉。秋水磨铜。南北东西活路通。一只草鞋健似虎。一条锡杖狞如龙。忽然撞着定上座。道无位真人与非无位真人相去多少。切忌无言满面红。师尝勘一新到曰。何方圣者甚处灵祇。曰临朕砧。师曰。杜撰禅和。如麻似粟。参堂去。又勘一僧曰。棋盘石斫。破汝脑门。钵盂池浸。烂汝脚板。僧拟议。师便喝。又勘一僧曰。劈开华岳连天秀。放出黄河彻底清。即且置。平寔地上道将一句来。僧拟开口。师便打。至正辛巳秋。示微疾。问侍僧曰。呼之曾已休。吸之尚未舍。寄同诸苦源。来者不来者。如何是来者不来者。侍僧无语。师良久曰。后五日看。至期夜分书偈曰。本无生灭。焉有去来。冰河发焰。铁树花开。投笔垂一足而化。奉全身窆于寂照塔院。

　　净慈颖禅师法嗣

　　温州江心一山了万禅师

　　临川金氏子。参东叟于南屏。偶经神祠。见纸灰随风旋起。脱然忘所证。亟以白叟。叟诘之。无有疑滞。遂蒙印可。住后僧问。如何是江心景。师曰。宝塔凌空。曰如何是景中人。师曰。拨舟过岸。曰人境已蒙师指示。祝圣报恩句若何。师曰。倾尽此时心。同音歌万寿。皇庆元年冬。遘疾坐化。

　　明州岳林栯堂益禅师

　　温州人。上堂。古德道。我者里无法与人。只是据款结案。彰圣者里。亦无法与人。亦不据款结案。拈拄杖曰。如何是佛。赤脚踏莲花。如何是佛向上事。雕梁画栋。掷下拄杖。便归方丈。二月十五日上堂。击拂子曰。彰圣今日将三十年前冷灰中爆出乌豆。换老胡眼睛去也。喝一喝曰。设有一法过于涅槃。我此一喝。不作一喝用。

　　育王观禅师法嗣

　　洪州仰山晦机元熙禅师

　　南昌唐氏子。与兄元龄。俱从进士业。元龄既登第。师遂祝发。闻物初阐化玉几。往依之。朝夕咨扣。尽发其秘。元贞二年。出世百丈。迁净慈。上堂。云门道个普字。尽大地人不奈何。殊不知云门四棱塌地。当时若与震威一喝。待此老恶发。徐徐打个问讯道。莫怪触忤好。非但救取此老。亦能振起云门纲宗。虽然口是祸门。后迁径山。未几退归百丈。大仰之徒。争来请师。师不获已。遂还仰山。居三年示寂。作偈掷笔而化。

　　净慈闻禅师法嗣

　　杭州径山云峰妙高禅师

　　福宁州人。参偃溪。一日溪举牛过窗棂话。豁然有省。答曰。鲸吞海水尽。露出珊瑚枝。溪可之。住后上堂。世界未形。乾坤泰定。生佛未具。觌体全真。无端镜容。大士鹰巢跃出。剺破面皮。早是遭人描邈。那更缺齿老胡。不依本分。遥望东震旦有大乘根器。迢迢十万里来。意在搀行夺市。直得凰堂鼓响。阿阁钟鸣。转喉触讳。插脚无门。合国难追。重遭讦露。新蒋山迫不得已。跨他船舷。入他界分。新官不理旧事。毕竟如何。拍禅床曰。戍楼静贮千峰月。塞草闲铺万里秋。时有毁谤禅宗者。师争之。遂趋京师。集诸宗徒廷辩。上宣进榻前。同百法论师仙林赐坐。使各持论。林曰。始从鹿野苑。终至䟦提河。于是二中间。未尝谈一字。五千余卷自何而来。师曰。一代时教如标月指。了知所标毕竟非月。林曰。如何是禅。师以手打一圆相。林曰。何得动手动脚。师曰。只者一圈尚透不过。说甚千经万论。林无语。上大悦。陛辞南归。示众曰。我本深藏岩窦。隐遁过时。不谓日照天临。难逃至化。又曰。衲被蒙头万事休。此时山僧都不会。示寂。塔于寺之西麓。

　　明州天童止泓鉴禅师

　　颂太阳无相道场话曰。真空无相绝名模。立底精兮画底粗。道即不难辞上纸。西天胡子绝髭须。

　　双林朋禅师法嗣

　　杭州灵隐悦堂祖訚禅师

　　南康周氏子。一日阅华严。至惟一坚密身一切尘中现。忽有省。往见别山。山问。近离何处。师曰。江西。山曰。马大师安乐否。师叉手曰。起居和尚。参断桥。桥问。临济三遭黄檗痛棒。是否。师曰是。曰因甚大愚肋下筑三拳。师曰。得人一牛。还人一马。桥颔之。暨桥逝世。介石补其处。一日室中举柏树子话。师拟议。石抗声曰。何不道黄鹤楼前鹦鹉洲。师于言下大悟。初出世西林。次住灵隐。尝勘一僧曰。微尘诸佛在汝舌上。三藏圣教在你脚底。何不瞥地。僧罔措。师便喝。又勘一僧曰。释迦弥勒是他奴。他是阿谁。僧拟对。师便打。辞众偈曰。缘会而来。缘散而去。撞倒须弥。虚空独露。遂告寂。

　　灵隐济禅师法嗣

　　庆元府雪窦野翁炳同禅师

　　新昌张氏子。初参痴绝。次谒大川。川举腊月火烧山话。师拟对。川拈竹篦。遽拄之有省。闭户书经。有老来非厌客静里欲书经之句。时雪窦虚席。众请住持。壬寅中秋夕。蜕然而逝。

　　荐福灿禅师法嗣

　　福宁州支提山愚叟澄鉴禅师

　　本州宁德张氏子。初住白云。至元二十年。世祖敕赐住持支提。号通悟明印大师。后示寂。偈曰。八十二年。落赚世缘。跃翻筋斗。应迹西干遂奄然坐化。

　　华藏净禅师法嗣

　　庆元府天童西江谋禅师

　　示众。春日晴。黄鹂鸣。最亲切。谁解听。一日将入灭。顾侍僧曰。一笑翻身。日面月面。趺坐而逝。

　　径山珏禅师法嗣

　　杭州中天竺空岩有禅师

　　室中垂语曰。黄金铸就铁真人。东海涌颂曰。锦衣公子醉田家。熟睡柴床日未斜。热渴呼浆无所得。便将玉带换瓯茶。

　　黄龙开禅师法嗣

　　杭州护国臭庵宗禅师

　　上堂。举岳林振禅师示众曰。布袋口开。还有买得底么。僧曰有。林曰。不作贵。不作贱。作么生买。僧无语。林曰。老僧失利。师曰。岳林说个问端。也甚奇特。及至被人道个有字。直得东遮西掩。囊藏不迭。护国今日布袋口开。还有买得底么。良久曰。栏杆虽共倚。山色不同观。

　　温州瞎驴无见禅师

　　颂兴化打克宾曰。兴化打克宾。言亲语不亲。棒头如雨点。敲出玉麒麟。

　　放牛余居士

　　古杭人。参无门。凡有所问。被门劈面截住曰。不是不是。及见臭庵。问曰。吾师甚么见解。敢对人天。颠倒是非。庵曰。我在无门座下。无法可得。无道可传。只得两个字。士曰。两字如何说。庵曰。不是不是。士于言下。始知无门为人处。述是非关。其言曰。直指人心。见性成佛。回光返照。迥绝遮拦。才拟思量。白云万里。逢人品藻。遇物雌黄。重古轻今。贵耳贱目。任伊卜度沉吟。未梦见是非关在。且作么生透。如何是第一义。对答不得打折齿。却逞神通。暗渡江有分。奔波不近。贵将心来与汝安。大痛无声彻骨寒。摘叶寻枝非好手。西天依旧黑漫漫。有佛处不得住。燕子衔将春色去。杜宇鸣时雪满天。落红万点相思雨。无佛处急走过。觉王宝殿不肯坐。修行六载出山来。方知斧头是铁做。安吉州沈道婆问。是非关有几句。士曰。有四句。婆曰。四句作么生举。士曰。第一句有是有非则不可。第二句无是无非又不可。第三句是是非非也不可。第四句非是是非亦不可。若离得此四句。始见本地风光。曰我离得否。士曰。汝离不得。曰人人有分。我为何离不得。士曰。嫁鸡逐鸡飞。嫁狗逐狗走。曰如何是本地风光。士曰。月子弯弯照几洲。几人欢喜几人愁。曰不问者个风光。士曰。问那个本地风光。曰无男女相底。士曰。既无男女相。问甚是非关。曰别有向上事也无。士曰有。曰如何是向上事。士曰。马蝗丁住鹭鸶脚。你上天时我上天。

　　孤峰秀禅师法嗣

　　福州鼓山皖山正凝禅师

　　舒州大湖李氏子。蒙山来参。师问。光明寂照遍河沙。岂不是张拙秀才语。山拟开口。师便喝出。次年山得悟。复上方丈。师举前问。山便掀倒禅床。师乃擒住曰。那里是话堕处。山以手掩师口。师曰。誵讹在甚么处。山曰。再犯不容。师曰。更颂看。山即颂曰。云门捏怪不堪自败。狮子咬人韩卢逐块。师曰。拄杖不在。别日与汝一顿。山曰。和尚要用借与汝。师拈起竹篦。打三下。山便拜出。师题初祖像曰。渡江一苇风涛急。少室九年空面壁。错把安心露一机。至今满地花狼籍。

　　婺州双林一衲介禅师

　　颂傅大士披衲顶冠因缘曰。非儒非道亦非禅。杜撰修行忒可怜。担阁一身三不了。至今八百有余年。

　　容庵海禅师法嗣

　　燕京庆寿中和璋禅师

　　一夕梦异僧策杖趋方丈踞师子座。天明谓知客曰。今日但有僧过。当令来见。及晚海云至。师笑曰。此乃夜来所梦者。云曰。某不来而来。作么生相见。师曰。参须寔参。悟须寔悟。莫打野榸。云曰。某甲因击火迸散。乃知眉横鼻直。师曰。吾此处别。云曰。如何表信。师曰。牙是一具骨。耳是两片皮。云曰。将谓别有。师曰。错。云喝曰。草贼大败。师休去。次日师举临济两堂首座齐下喝。僧问还有宾主也无。济曰宾主历然。汝作么生会。云曰。打破秦时镜。磨尖上古锥。龙飞霄汉外。何劳更下椎。师曰。你只得其机。不得其用。云便掀倒禅床。师曰。路途之乐。终未到家。云与一掌曰。精灵千载野狐魅。看破如今不值钱。师打一拂子曰。汝只得其用。不得其体。云进前曰。青山耸寒色。月照一溪云。师曰。汝只得其体。不得其智。云曰。流水自西东。落花无向背。师曰。汝虽善语言三昧。要且没交涉。云竖起拳。复拍一拍。当时丈室振动。师曰。如是如是。云拂袖便出。一日授以偈曰。天地同根无异殊。家山何处不逢渠。吾今付你空王印。万法光辉总一如。

　　南岳下二十世

　　径山端禅师法嗣

　　枕州灵隐性原慧明禅师

　　台之黄岩夏氏子。谒元叟。叟曰。东岭来。西岭来。师指草鞋曰。此是三文钱买底。叟曰。未在更道。师曰。某甲只恁么。和尚作么生。叟曰。念汝新到。放汝三十棒。师乃悟旨。初住鄞之五峰。后居灵隐。上堂。举香严和尚曰。去年贫未是贫。今年贫始是贫。去年贫犹有卓锥之地。今年贫锥也无。众中忽有个汉出来。问长老错了也。今朝四月八是佛生日。如何举此公案。山僧只对他道。住持事繁。室中尝垂语曰。莲花峰被蜉蝣食却半边。因甚么不知。又曰。冷泉亭吞却壑雷亭即不问。南高峰与北高峰斗额。是第几机。洪武十九年。遭无妄之灾逮捕。或劝师早自为计。师不顾。怡然诣所司。未鞠。即就庑下。说偈端坐而逝。

　　海盐州天宁楚石梵琦禅师

　　象山朱氏子。母梦日堕怀而生。在襁褓中。有神僧摩其顶曰。此佛日也。他时能照曜昏衢乎。七岁灵性颖发。远近号为奇童。九岁授经。十六芟染圆具。后阅楞严。至缘见因明暗成无见处。有省。遂往径山。参元叟。问如何是言发非声。色前不物。叟遽曰。言发非声。色前不物。速道速道。师拟进语。叟振威一喝。师愕然而退。会元英宗诏善书者赴阙。师在选中。既至。馆于万宝坊。一夕闻彩楼鼓声。豁然大悟。述偈曰。崇天门外鼓腾腾。蓦劄虚空就地崩。拾得红炉一点雪。却是黄河六月冰。冬归。再参叟。叟迎笑曰。且喜大事了毕。遽命分座。未几出世盐之福臻。上堂。僧问。我本无心。有所希求。今此法王大宝自然而至。如何是法王大宝。师曰。有眼者见。有耳者闻。曰莫只这便是么。师曰。击碎髑髅。拽脱鼻孔。曰如何受用。师曰。直待雨淋头。乃曰。未离兜率。已降王宫。未出母胎。度人已毕。三世诸佛历代祖师。天下老和尚。说心说性。举古举今。总是无风匝匝之波。寔情好与二十拄杖。新福臻今日。不是尽法无民。打头不遇作家。到底翻成骨董。若相委悉。拈却灸脂帽子。脱却鹘臭布衫。其或未然。明朝后日大有事在。上堂。一手指天。已在言前。一手指地。莫教错会。天上天下。可知礼也。惟吾独尊。口是祸门。政恁么时。如何委悉。拈拄杖曰。千古长如白练飞。一条界破青山色。次移天宁。主报国并本觉光孝二刹。上堂。举。祖师道。在胎名身。处世名人。在眼曰见。在耳曰闻。在鼻嗅香。在舌谈论。在手执着。在足运奔。遍现俱该法界。收摄在一微尘。识者知是佛性。不识唤作精魂。师曰。书头教娘勤作息。书尾教娘莫瞌睡。还识娘面觜么。玉容寂寞泪阑于。梨花一枝春带雨。喝一喝。上堂。若据一大藏教。说少一字。若据祖师门下。说多一字。不多不少。恰好处道将一句来。僧拟进语。师便打出。上堂。祖祢不了。殃及儿孙。寿山无端入水。牯牛队里牵犁拽耙。与你诸人抵偿。还有人相救么。若有。不妨出来道看。如无。钓竿斫尽重栽竹。不计功程得便休。僧问。不愁念起。惟恐觉迟。如何是觉。师曰。牛角马角。曰如何是念。师曰。四五二十也不识。问一大藏教是个切脚。未审切个甚么字。师曰。切个不字。曰只如不字。又切个甚么字。师曰。莫错举似人。曰谢师指示。师曰。石羊头子向东看。问如何是学人自己。师曰。汝问我觅。问如何是先照后用。师曰。擘开太华连天色。放出黄河到海声。曰如何是先用后照。师曰。剑为不平离宝匣。药因救病出金瓶。曰如何是照用同时。师曰。定光金地遥招手。智者金陵暗点头。曰如何是照用不同时。师曰。三月懒游花下路。一家愁闭雨中门。僧礼拜。师曰。更问一转岂不好。问一言道尽时如何。师曰。开口了合不得。曰不假一言时如何。师曰。合口了开不得。曰总不与么时如何。师曰。七棒对十三。问大悲菩萨用许多手眼作什么。师曰。春风不裹头。问九夏赏劳如何言荐。师曰。重叠关山路。曰便与么去时如何。师曰。江南仅有。江北绝无。问如何是在窟师子。师曰。头顶天。曰如何是出窟师子。师曰。脚踏地。曰如何是哮吼师子。师曰。还闻么。曰即今闻也作么生。师曰。伏惟尚飨。问一人因说得悟。一人因参得悟。一人无师自悟。三人同到寿山。未审接那一人。师曰。狮子咬人。韩卢逐块。曰与么则普请参堂也。师曰。去汝不会我语。曰总不与么来时如何。师曰。却较些子。曰寿山门下风吹不入。水洒不着。师曰。罕逢穿耳客。多遇刻舟人。曰和尚只有受璧之心。且无割城之意。师曰。莫错怪老僧。上堂。召大众曰。若道说的是。争奈诸法寂灭相。不可以言宣。若道默的是。争奈佛法无人说。虽慧莫能了。莫是说时默。默时说么。向下文长。付在来日。上堂。秋风凉。秋夜长。天河无起浪。月桂不闻香。耳到声边声到耳。从教露草泣寒螀。上堂。诸供养中。法供养最。供养则不无。如何是法莫道我谩你。南无佛陀南无达磨南无僧伽。卓拄杖曰。山河大地。草木丛林。尽向这里。平等证入。未解脱者。令得解脱。未涅槃者。令得涅槃。虽在衲僧分上。如经蛊毒之家水。也不得沾他一滴。靠拄杖下座。嗣后再住天宁。洪武元年。上设水陆大会。普济幽冥。诏征禅师十余人。师与其列。二年复应召说法。锡燕文楼下。亲承劳问。三年秋。上征。问鬼神之理。师与梦堂亦与焉。既而书成。候奏。忽示微疾。书偈曰。真性圆明。本无生灭。木马夜鸣。西方日出。书毕谓梦堂曰。师兄。我去矣。堂曰。子去何处。师曰西方。堂曰。西方有佛。东方无佛耶。师厉声一喝。泊然而逝。弟子奉遗骸。及诸不坏者。归海盐。建塔于天宁西斋。寿七十有五。

　　绍兴府天衣天镜元净禅师

　　会稽倪氏子。上堂。即心即佛。嘉州牛吃禾。非心非佛。益州马腹胀。不是心。不是佛。天下觅医人。灸猪左膊上。良久曰。啼到血流无用处。不如缄口过残春。上堂。声不是声。观音三昧。色不是色。文殊法门。声色无碍。普贤境界。拈拄杖画一画曰。大鹏展翅盖十洲。篱边燕雀空啾啾。明兴建会钟山。师与壁峰被召。入内问道。洪武九年。主灵隐。以无罪被谪陕西。至宝应。夜宿宁国寺。端坐而逝。

　　台州国清梦堂昙噩禅师

　　慈溪王氏子。祖父皆缙绅。求学出世法。往参元叟。机辩交触。叟颔之。后历住数大刹。锡佛真文懿之号。将示灭。谓弟子曰。三界空花。如风卷烟。六尘幻影。如汤浇雪。亘古亘今。惟一性独存。吾将入灭。听吾偈曰。吾有一物。无头无尾。要得分明。涅槃后看。言讫危坐而逝。

　　杭州径山愚庵智及禅师

　　吴县顾氏子。幼入海云院为童子。智光日显。及长祝发受具。闻贤首家讲法界观。不契。遂走建业。参广智欣。微露文采。众相推誉。有峙上座呵曰。子才俊若此。不思负荷大法。甘作诗奴乎。无尽灯偈所谓。黄叶飘飘者。不知作何见解。师无对。仍归海云。胸中如碍。一日见秋叶堕庭。豁然有省。即升双径。谒元叟。叟可之。住后僧问。不与万法为侣者是什么人。师曰。十字街头石敢当。僧拟再问。师曰。又要第二杓恶水在。问马祖升堂百丈卷席意旨如何。师曰。不是苦心人不知。曰龙袖拂开全体现。象王行处绝狐踪。还得相应也未。师曰。万里望崖州。问佛法禅道相去多少。师举手曰。展则成掌。握则成拳。僧礼拜。师曰。狂狗趁块。问如何是毗卢师。师曰。断根草鞋。曰如何是法身主。师曰。尖檐席帽。曰学人不会。师曰。现成行货。有什么不会。僧拟议。师便喝。问竺士大仙心东西密相付。如何是密付底心。师曰。九秋黄叶乱飘金。曰和尚莫将境示人。师曰。老僧罪过。问如何是清净法身。师曰。月色和云白。松声带露寒。问净法界身本无出没。因甚释迦老子今日降生。师曰。知而故犯。曰遵布衲浴佛次药山问。汝只浴得者个。还浴得那个么。遵曰。把那个来。(如何是那个。师曰。担枷过)状。上堂。目前无法。心外无机。皇风荡荡。民物熙熙。花霏霏。日迟迟。高下林峦锦绣围。却怪当时杜䳌子。春山无限好。犹道不如归。上堂。时维三月。节届清明。不寒不热。半阴半晴。落花啼鸟一声声。蓦拈拄杖曰。穿却解空鼻孔。戳瞎达磨眼睛。踏破草鞋赤脚走。好山犹在最高层。上堂。顾大众曰。老僧已为诸人和盘托出了也。饥逢王膳不能餐。莫错怪人好。上堂。何物苦求而不得。何物不求而自来。何物铁锤打不破。何物夜合而昼开。满地落花春已过。绿阴空锁旧莓苔。师入园见僧割瓜。问割得几个祖师头。曰三十个。师曰。那个皮下有血。曰和尚何得重重相戏。师曰。好心不得好报。达识帖穆尔丞相到方丈。问净名丈室容受三万二千师子座。净慈丈室容多少。师曰。一尘不立。曰得与么觌体相违。师提起帘曰。请丞相鉴。相呵呵大笑曰。作家宗师不劳再勘。师便供茶。洪武癸丑。诏有道名宿。赴京师。居其首。以病不及召对。赐还海云。戊午秋示疾。书偈而逝。塔于穹窿山之阴。

　　苏州府万寿寺行中至仁禅师

　　番阳吴氏子。参元叟。叟曰。仁书记虎而翼者也。出世德章万寿等刹。后归松林。示众。幻躯将逼从心年。松下经行石上眠。珍重北山龙象众。普通年话几时圆。居无何。书偈而逝。

　　杭州府径山古鼎祖铭禅师

　　奉化应氏子。谒元叟。一日入室。扣以黄龙见慈明机缘。叟诘之曰。只如赵州云。台山婆子被我勘破。与慈明笑曰是骂耶。你且道。二老汉为复肝胆相似。为复鼻孔不同。师曰。一对无孔铁锤。曰黄龙当下悟去。又且如何。师曰。病眼见空花。叟曰。不是不是。师拟进。叟便喝。自是坦然无碍。晨夕警发。益臻阃奥。住后僧问。如何是佛。师曰。秤锤蘸醋。曰如何是佛向上事。师曰。仰面不见天。曰记得僧问云门如何是佛。门云干屎橛。又作么生。师曰。云门不是好心。曰干屎橛与秤锤蘸醋相去多少。师曰。镬汤无冷处。僧拟进。师便喝。示疾书偈曰。生死纯真。太虚纯满。七十九年。摇篮绳断。掷笔而逝。

　　杭州灵隐竹泉法林禅师

　　台之宁海黄氏子。闻元叟唱道中竺。往谒焉。叟问何来。师曰天台。叟曰。曾见寒山拾得么。师叉手向前曰。今日亲见和尚。叟曰。脱空谩语汉。参堂去。看经次。叟曰。看经那。师曰是。叟曰。将甚么看。师曰。将眼看。叟竖拳曰。何不道将这个看。师曰。放下拳头将甚么看。叟微笑。至元四年主灵隐。上堂。法是常法。道是常道。拶破面门。点即不到。雪峰一千七百人善知识。朝夕只辊三个本毬。赵州七百甲子老禅和。见人只道吃茶去。中峰居常见兄弟相访。只是叙通寒温。烧香叉手。若是金毛狮子子。三千里外定誵讹。上堂。古杭管内。灵隐名山。肇建于东晋。咸和年间。慧理法师为第一祖。今日上元令节。诸处放灯。知事直岁各各照管风烛。便下座。示寂偈曰。七十二年虚空钉橛。末后一句不说不说。遂怡然而化。

　　杭州径山复原福报禅师

　　宁海方氏子。参元叟。叟问。近离甚处。师曰净慈。叟曰。来作甚么。师曰。久慕道风。特来礼拜。叟曰。赵州见南泉作么生。师曰。头顶天脚踏地。叟曰。见后如何。师曰。饥来吃饭困来眠。叟曰。何处学得者虚头来。师曰。今日亲见和尚。叟颔之。住东山。上堂举。一不得举二。放过一着。落在第二。古人恁么说话。正是抱赃叫屈。东山即不然。举二不得举一。放过一着。落在第七。到这里。须知有向上一路始得。如何是向上一路。良久曰。莫守寒岩异草青。坐却白云宗不妙。洪武初。应召入京。称旨。留三年。赐还。两住径山。一日疾甚。侍者乞偈。师叱曰。吾世寿尚有三年。已而果然。及化之日。忽拍手曰。阿呵呵。大众是甚么。看取。竟寂。

　　仰山熙禅师法嗣

　　金陵龙翔笑隐大欣禅师

　　南昌陈氏子。参晦机。机问。黄龙向泐潭得旨。领徒游方。及见慈明。气索汗下。过在甚么处。师曰。千年桃核里。觅甚旧时仁。又一日问。不落因果。便堕野狐身。不昧因果。便脱野狐身。且道利害在甚么处。师拟对。机一喝。师始豁然。文宗皇帝圣忌。满散藏经。上堂。尊而无上。高超象帝之先。贵不可名。坐断毗卢之顶。其顶之大。则容摄十虚。其用之广。则包括万类。如月涵众水。无分净秽之殊。春在百华。不见正偏之相。妙有不有。真空不空。所以道。无边刹境。自他不隔于毫端。十世古今。始终不离于当念。掷大千于方外。纳须弥于芥中。于斯见得。便见文宗皇帝。昔从佛地。示现王宫。抚治邦家。又安宗社。化导已周。复归佛位。寂然不动。智普应于十方。廓尔无私。量已周于沙界。龙翔与么赞扬。且道还契圣意也无。良久曰。优钵天花吹不断。又从兜率下阎浮。至正甲申五月示寂。

　　杭州中天竺一关正逵禅师

　　鄱阳方氏子。参晦机。机问。何处人。师曰。鄱阳人。机曰。鄱阳湖水深多少。师曰。瞪目不见底。机曰。恁么则浸烂衲僧鼻孔也。师曰。终不借和尚鼻孔出气。机曰。毕竟借谁鼻孔出气。师曰。恭惟和尚万福。机肯之。

　　金陵保宁仲方天伦禅师

　　象山张氏子。参晦机。机问。湖山蔼蔼。湖水洋洋。浸烂汝鼻孔。塞破汝眼睛。因甚不知。师曰。通身无影像。步步绝行踪。机曰。未在更道。师拂袖便出。遂依座下。屡以此事扣问。机终不说。乃往吴兴桃花坞。结茅。一日闻雷有省。彻见晦机用处。上堂。初三十一。中九下七。七九六十三。九九八十一。朝往西天。暮归东土。一马产三寅。石牛栏古路。参。腊八上堂。昨夜见明星悟道。后园风吹篱笆倒。晓来无迹可追寻。雪山依旧生青草。上堂。修多罗教如标月指。昨日有人从西州来。接得东州信。报道大食国里人。在眼睫上卖香药。喝一喝。

　　明州育王石室祖瑛禅师

　　吴江陈氏子。髫年出家。即谒晦机。一见契合。谢平石砥禅师问疾偈曰。是身无我病根深。惭愧文殊远访临。自有岩花谈不二。青灯相对笑吟吟。临终辞众曰。五十三年。弄巧成拙踏破虚空赤脚行。万象森罗笑不彻。

　　嘉兴府祥符寺梅屋念常禅师

　　华亭黄氏子。年十二得度。至大戊申。参晦机。值机上堂。举孚上座闻角声因缘颂曰。琴生入沧海。太史游名山。从此杨州城外路。令严不许早开关。师于言下有省。投丈室通所得。机颔之。俾掌记室。服勤七年。延祐丙辰。主祥符。着佛祖通载二十二卷。行于世。

　　灵隐訚禅师法嗣

　　江州东林无外宗廓禅师

　　南昌魏氏子。参悦堂。堂问。溪声尽是广长舌。机语相契。遂承印记。初住云居。晚迁东林。辞世偈曰。吾年七十一。世缘今已毕。挨到五须弥。夜半日头出。寂然而逝。

　　鼓山凝禅师法嗣

　　蒙山异禅师

　　参皖山。看无字公案。未省入。往承天。谒孤蟾莹。因首座入堂烧香。打香盒作声。有省。颂曰。没兴路头穷。踏翻波是水。超群老赵州。面目只如此。次依虚堂。堂指瓶梅曰。做得颂者归堂。师曰。战退群阴得意回。百花头上作春魁。看他方便为人处。放出春风和气来。堂曰。归堂去。复参皖山。一日上石梯子。廓然大悟。尝垂三关语。验学者曰。蟭螟虫吸干沧海。鱼龙虾蟹向何处安身立命。又曰。水母飞上色究竟天。入摩醯眼里作舞。因甚不见。又曰。莲湖桥为一切人直指。明眼人因甚落井。

　　金牛真禅师法嗣

　　舒州太湖无用宽禅师

　　一源参。师问何来。源曰通州。师曰。淮海近日盈虚若何。源曰。沃日滔天。不存涓滴。师曰。不着漕道。源曰。请和尚道。师便喝。又一日举证道偈。问曰。掣电飞来。全身不顾。拟议之间。圣凡无路。速道速道。源曰。火迸星飞。有何拟议。觌面当机不是不是。师振威一喝。源曰。喝作么。师曰。东瓜山前吞扁担。捉住清风剥了皮。源不觉通身汗下。曰今日方知和尚用处。师曰。闭着口。

　　庆寿璋禅师法嗣

　　燕京庆寿寺海云印简禅师

　　山西宁远宋氏子。生而颖悟。七岁父授以孝经开宗明义章。师曰。开者何宗。明者何义。父惊异。于是礼中观沼为师。一日扶观行。观曰。法灯道看他家事忙。且道承谁力。汝作么生会。师将观手一掣。观曰。者野狐精。师曰喏喏。观曰。更须别参。后杖䇿之燕。值雨宿岩下。击火大悟。自扪面曰。今日始知眉横鼻直。信道天下老和尚不寐语。谒中和璋。遂承记莂。主庆寿。一日于廊下逢数僧。师问第一僧曰。那里去。曰赏花去。师便打。问第二僧那里去。曰礼佛去。师亦打。问第三僧那里去。曰那里去。师亦打。问第四僧那里去。僧无语。师亦打。问第五僧那里去。曰觅和尚去。师曰。觅他作么。曰待打与一顿。师曰。将什么来打。曰不将棒来打。师连打四下曰。者掠虚汉。众皆走。师召曰。诸上座。众回首。师曰。是什么。后示寂。谥佛日圆明大师。

　　南岳下二十一世

　　万寿仁禅师法嗣

　　杭州径山南石文琇禅师

　　昆山李氏子。上堂。十方无异路。为什么南寻天台。北寻五台。目前无异草。为什么桃华红李华白。良久曰。打破祖师关。总是自家底。上堂。举真净和尚云。昨日风气暖。今朝天色寒。乾坤共着力。衲子眼皮宽。恁么说话。犹欠悟在。昨日风气暖。今朝天色寒。休于地上走。收足上蒲团。咄。上堂。法身无相。应物以形。般若无知。对缘而照。洞庭七十一二峰。烟云蔼蔼。太湖三万六千顷。波浪滔滔。箭泾与涵空阁相对。琴台与穹窿山相朝。日照幽嵓。䳌啼古木。蓦拈拄杖曰。这个是拄杖子。那个是法身。指香桌曰。这个是香桌。那个是般若。于此见得明白。处处归源。头头合辙。其或未然。灵岩拄杖子。未肯分付你在。上堂。情尘易遣。理障难除。尽十方世界。空索索地。欲求一法。了不可得。有什么情尘可遣。有什么理障可除。虽然山门头佛殿上。切忌撞着露柱。上堂。尘说刹说绝覆藏无间歇。横按拄杖曰。会么。漠漠水田飞白鹭。阴阴夏木转黄鹂。上堂。举僧问五祖。一大藏教是个切脚。未审切个甚么。祖曰。钵啰娘。师曰。东山道个钵啰娘。往往禅流妄测量。不是张华安识剑。徒看光射斗牛傍。上堂。拈拄杖曰。国一祖。师向东弗于逮西瞿耶尼南赡部洲北郁单越走。一遭却来。山僧手里呈身。仔细看来。元是黑漆拄杖。还见么。纵饶见得分明。也是秦时𨍏轹钻。僧参拟展坐具。师曰。我这里无残羹馊饭。不用使破炊巾。曰和尚慈悲受礼。师曰。笑倒门前青石幢。僧入门。师曰。你这踏州县汉。脚跟下好与三十棒。曰某甲话也未问便蒙赐棒。师曰。待你开口堪作甚么。僧拟议。师便喝出。

　　径山铭禅师法嗣

　　嘉兴府天宁西白力金禅师

　　吴郡姚氏子。谒古鼎。鼎示以德山见龙潭话。有省。洪武五年冬。诏建大会。命师阐扬第一义。公侯庶僚听者摩不脱服。一日示门人曰。吾有夙因未了。必当酬之。汝等勿以世相逼我。未几示微疾。委顺而化。塔于嘉兴城西环翠兰若。

　　杭州径山象源仁淑禅师

　　台州人。一日趋入门曰。杀来了。杀来了。作么生避。遂坐脱。

　　龙翔欣禅师法嗣

　　南京天界觉原慧昙禅师

　　天台杨氏子。母梦吞明珠而娠。年十六为大僧。学律习教。听止观法。时笑隐唱道天竺。师往造焉。隐问。何处来。师曰。游山来。隐曰。笠子下拶破洛浦遍参底作么生。师曰。未入门时。呈似了也。隐曰。即今因甚不拈出。师拟议。隐便喝。师脱然有省。他日隐展两手。示师曰。八字打开了也。因甚不肯承当。师曰。休来钝置。隐曰。近前来。为汝说。师掩耳而出。隐颔之。住后上堂。一句子黑漆黑。无把柄有准则。良久曰。会么。碓捣东南。磨推西北。上堂。少室峰前。曹溪门下。灯灯相续。的的相传。自古自今。丝毫不易。且以何为验。楼台上下火照火车马往来人看人。上堂。经有经师。论有论师。龙河放一线道。分科列段去也。拈拄杖卓一下曰。且道是何章句。上堂。只个现成公案。众中领解者极多。错会者不少。所以金鍮不辨。玉石不分。龙河者里。直要分辨去也。张上座李上座。一个手臂长。一个眼睛大。总似今日。达磨一宗。教甚么人担荷。嘘一声下座。示众。春风浩浩。春日迟迟。黄鹂啼在百花枝。个中无限意。消息有谁知。时有僧出问曰。心意识遏捺不住时如何。师厉声曰。是谁遏捺。室中谓僧曰。二六时无你㗖啄分。无你趋向分。会么。僧罔措。师曰。未明三八九。难免自沉吟。洪武庚戌夏。奉使西域。至省合剌国。国王事师于佛山精舍。明年九月示疾。呼左右曰。予不能复命矣。趺坐夜半问曰。日出否。曰未也。问至再三。曰日出矣。怡然而逝。祔葬于国之辟支佛塔。

　　南京天界季潭宗泐禅师

　　临海周氏子。始生。坐即跏趺。人异之。八岁从笑隐学佛经藏。过目成诵。一日隐问。国师三唤。侍者三应。于意云何。师曰。何得剜肉作疮。隐曰。将谓汝奇特。今故无所得也。师一喝。隐拟拈棒。师拂袖而出。元末。隐径山洪武元年迁中竺。上堂。金刚王剑横挥。千妖屏迹。烁迦罗眼洞然。万物潜形。到此卷舒在己。杀活临时。直得千岁岩申夭𨁝跳。钱塘水东涌逆流。诸人还知有也无。遂竖拂子曰。庭前石笋抽条也。会见高枝宿凤凰。后应诏主天界。高皇后薨。临葬期。风雨雷雹。帝甚不乐。忽召师。至曰。太后将就葬。汝其宜偈焉。师即应声曰。雨落天垂泪。雷鸣地举哀。西天诸佛子。同送马如来。帝大悦。洪武二十四年。以老退渡江。至江浦石佛寺示疾。唤侍者曰。这个聻。者茫然。师曰苦。遂寂。塔于天界欣公之后。

　　九江府圆通约之崇𥙿禅师

　　毗陵陈氏子。谒笑隐。隐举临济无位真人话诘之曰。你还知么。师不觉下拜。隐曰。你何所见而作礼。师曰。拜者非是他人。隐曰。从门入者不是家珍。师曰。和尚慎毋欺人。隐首肯之。洪武五年秋。应召至便殿。问以佛法大意。师书偈献。上大悦。赐食上前。师或假寐。鼻息微有声。邻坐引裾觉之。上笑曰。此老人无机心。诚善知识也。后示寂。塔于石耳峰。

　　杭州灵隐用贞辅良禅师

　　苏州吴县人。范文正公十叶孙。十五剃发受具。乃曰。学佛将以明心。非师无以示肯綮。遂参笑隐于龙翔。隐一见器之。他日再有所问。师发言愈厉。隐笑曰。得则得矣。终归第二义也。久之遂契心法。后出世嘉兴资圣。晚住灵隐。示众。达磨一宗陵夷殆尽。汝等用力如救头然可也。然百千法门无量妙义。于一毫端。可以周知。如知之。变大地为黄金。受之当无所让。否则贻素餐之愧矣。岁月流电。向上之事。汝等急自进修。洪武四年正月十六日示寂。

　　绍兴府宝相寺清远怀渭禅师

　　南昌魏氏子。笑隐之甥也。生时有灵芝产于庭。长而英发。诵书不待师授。时隐住龙翔。闻而喜曰。此吾宗千里驹也。挽致座下。一日隐警励诸徒。众未有对。师直前肆言。隐震威一喝。师气不少沮。往返诘难。隐笑曰。汝可入吾室矣。遂命为记室。师行化时。有陈氏妇求开示。其妇恍若有悟。师行未百步。而妇与家人别。坐脱而去。

　　竺田霖禅师法嗣

　　安吉州道场孤峰明德禅师

　　朱氏子。家世明之昌国。父与普陀玠公交。玠闻鸡声入道。凡说法。必鼓翅为鸡鸣。玠亡已久。母梦玠来托宿。觉而有娠。十四月而生。幼好趺坐。有问之曰。童子不读书。痴坐安求。师曰。求作佛耳。十七得度圆具。谒竺西。西问。何方来。师曰。金鹅来。曰金鹅山高多少。师曰。不见顶。西斥之。次见晦机。机问。什么人恁么来。师曰。胡张三黑李四。又问。汝从朝至暮。着衣吃饭。还认自己否。师如前对。机拈棒。师拂袖而出。后参竺田。值田上堂。举隐山泥牛入海公案。音声如雷。师不觉庆快。群疑顿释。因呈偈。田叹曰。人天眼目俨然犹在。自是名称普闻。历主四刹。洪武五年二月。书偈入灭。塔建东岗。寿七十九。

　　天池信禅师法嗣

　　杭州大慈止岩成禅师

　　杰峰参师曰。那里见神见鬼来。峰曰。捉得贼了也。师曰。赃在甚么处。峰一喝。师曰。开口合口都不是。向上道得一句来。峰曰。遍界明明不覆藏。师举竹篦曰。唤作竹篦则触。不唤作竹篦则背。汝唤作甚么。峰便掀倒禅床。师打竹篦三下曰。瞎汉敢来者里捋虎须。峰便礼拜。随侍三载。一日师曰。古人寻师择友。不可荡丧光阴。子虽得佛祖之道。犹未能向上翻身。岂不闻汾阳见首山曰。万古碧潭空界月。再三捞捷始应知乎。峰乃豁然。

　　建宁府天宝山铁关法枢禅师

　　温之平阳林氏子。十七礼竺西为师。受具。参中峰及庵。不契。遂见元翁于石门。教看三不是话。一日斋后下床。忽大悟。作颂曰。不是心佛物。拶出虚空骨。金毛狮子儿。岂恋野狐窟。咄咄。即诣方丈。翁问作么。师曰。南泉被我捉败了也。翁曰。不是心。不是佛。不是物。是个甚么。师曰。牙齿一具骨。耳朵两片皮。翁曰。不是别道。师曰。莺啼燕语。鹊噪鸦鸣。翁曰错。师亦曰错。翁曰。南泉即今在什么处。师便喝。翁曰。离却者一喝。南泉在什么处。师拂袖而出。后南游建州。郡将请主天宝。再住松溪之普载。上堂。弗弗弗。莫莫莫。错错错。顾侍者曰。老僧舌头在么。三年退归天宝。至元六年中秋。书偈曰。本无来去。一句全提红霞穿。碧落白日绕须弥。掷笔而逝。

　　无能教禅师法嗣

　　西湖妙果竺源水盛禅师

　　初谒月庭忠于蒋山。时孤舟济为第一座。以皖山示蒙山语示之。越五载有省。济曰蒙山尝言。栽松道者不具二缘而生。达磨葬熊耳。后只履西归。果神通耶。抑法如是耶。师曰。此形神俱妙而已。济曰。不然。子他日当自知之。师后见无能。述前话。能曰。为汝弗解故也。师忽大省。天历己巳主妙果。至正丁亥夏示寂。

　　无用宽禅师法嗣

　　常州龙池一源永宁禅师

　　通州宦族朱氏子。生而颖慧。十三岁给牒。剃度为僧。寻受具戒。蓬累出游。见诸宗匠。语多弗谐。后至淮西。谒无用。才进门。用厉声叱出。师作礼门外。合爪而立。久之乃许入见。师退就禅扄。通夜不寐。一日闻用举云门一念不起话。有省。急趋求证。用便打。然知师顿悟。令颂赵州无字。师立成曰。赵州狗子无佛性。万象森罗齐乞命。无底篮儿盛死蛇。多添少减无余剩。用大笑。久之辞去。用嘱曰。汝逢龙即住。遇池即居。至治癸亥。适请居龙池。师以名符悬记。欣然而赴。逾岁遐迩毕集。丛席屡迁。入觐帝宸。赐紫加号。洪武己酉夏季示疾。属制纸衣。且曰。吾将逝矣。十七日起服纸衣。书偈曰。七十八年守拙。明明一场败阙。泥牛海底翻身。六月炎炎飞雪。书毕吉祥而化。

　　重庆府缙云山如海真禅师

　　碧峰来参。师于地上。画一圆相。峰以袖拂去。师复画一圆相。峰于中增一画。又拂去。师再画如前。峰又增一画成十字。又拂去。师复画如前。峰于十字加四隅。成卍文。又拂去。师乃总画三十圆相。峰一一具答。师曰。汝今方知佛法宏胜如此。宜往朔方。大行吾道。

　　南岳下二十二世

　　双林訚禅师法嗣

　　杭州径山月江宗净禅师

　　兰溪倪氏子。诵楞严。至如标月指处。有省。参双林。林问。黄檗打临济你作么生。师曰。按牛头吃草。临寂偈曰。祖师门下客。开口论无生。老我百不会。日午打三更。遂逝。

　　天界昙禅师法嗣

　　南京灵谷定岩净戒禅师

　　参觉原。原举桶箍爆因缘问之。师未答。原厉声曰。早迟八刻了也。师于言下大悟。师续刻联珠颂古。行于世。

　　大慈成禅师法嗣

　　衢州乌石山杰峰世愚禅师

　　本郡西安余氏子。遍游丛社弗惬。闻止岩阐化大慈。往谒焉。岩举不是心不是佛不是物。一夕坐至夜分。闻邻僧举证道歌曰。不除妄想不求真豁然如释重负。偈曰。时时觌面不相逢。吃尽娘生气力穷。夜半忽然忘月指。虚空迸出日轮红往见元翁。翁问何来。曰大慈。翁曰。大慈鼻孔深多少。师卓拄杖一下。翁曰。拗折拄杖。把甚么卓。师作礼曰。今日亲见老师翁。翁曰念汝师孙。放过三十棒。值岩回。师往礼。因夜举汾阳见首山曰。万古碧潭空界月。再三捞捷始应知。方得瞥然。住后上堂。有一人说到行不到。有一人行到说不到。有一人行说俱到。有一人行说俱不到。且道是什么人。释迦老子四十九年说法。说到行不到。达磨大师少林面壁九年。行到说不到。狸奴白牯念摩诃。行说俱到。露柱灯笼齐合掌。行说俱不到。且道四人中间那个最亲。若也辨得出。许汝具一只眼。其或未然。请木上座。出来与诸人通个消息。卓拄杖曰。昨夜雷声轰宇宙。普天匝地雨漫漫。喝一喝。上堂。秋风飒飒。秋叶飞飞。炎威乍退。暑气方微。山高日出晚。海阔浪来迟。竖起摩醯三只眼。大千沙界一毫厘。上堂。临济德山大机大用。喝似雷轰。棒如风送。震动五岳三山。惊散灵山大众。有放有收。有擒有纵。百匝千重无罅缝。大众还见德山临济么。咄。白日青天休说梦。上堂。诸方今日开炉。红𦦨亘天。衲子争前向火。个个烘得。头黄面赤。虽然取性一时。争奈被守炉神看破。龙眠这里也不要开炉。也不须向火。从教玉洁冰清滴水滴冻。冻得彻骨彻髓。忽然冷灰中爆出一粒豆响。惊天震地。不妨庆快平生。何故。即知此日围炉坐。不记当年立雪人。上堂。腊八吃鸡羹。才疑祸便生。溪边杨柳影。不碍钓舟行。古人与么道。大悟不拘于小节。未免与贼张梯。引邪入正。兴国则不然。腊八吃红糟。丛林意气豪。酣酣沉醉倒。更不惹风骚。上堂。年年此日斗龙舟。鼍鼓喧天水上游。翻忆屈原当日事。悲风动处冷湫湫。即此意有谁酬。往古来今几度秋。汉地楚天何处是。长江依旧水东流。上堂。若论此事。如人上山一般。行一步见一步。行到半山。便见半山境界。行到山顶。便见山顶境界。若都不行。皆无所见。大众且道。诸人即今在山顶耶。在平地耶。有所见耶。无所见耶。竖拄杖曰。见见见时非是见。卓拄杖曰。闻闻闻处更无闻。豁开顶眼超三际。大地山河一口吞。靠拄杖起身。解夏上堂。浙东山浙西水。福建泉南脚头脚底。假饶遍界遨游。不出缦天网里。呵呵呵。哩啰哩。满堂无限白苹风。明明不自秋江起。僧问。我有没弦琴。久居在旷野。不是不会弹。未遇知音者。如何是没弦琴。师曰。高山流水。曰作么生弹。师曰。雪曲阳春。曰与么则一声画角龙楼晓。手握金鞭贺太平。师曰。此是宣差相公分上事。曰学人全肩领荷时如何。师曰。若将耳听应难会。眼里闻声方始知。曰夜半折芦江上渡。九年面壁意如何。师曰。一场败阙。曰二祖立雪齐腰。断臂投诚。所求何事。师曰。不是一翻寒彻骨。争得梅花扑鼻香。曰罪从心起将心忏。忏罪何如莫起心。三祖因甚求二祖忏罪。师曰。心疑生暗鬼。眼病见空花。曰宁可永劫受沉沦。不向诸圣求解说。四祖因甚乞求解脱法门。师曰。好肉剜疮。自绳自缚。曰垂垂白发下青山。七岁归来改旧颜。人却少年松已老。是非从此落人间。毕竟是真是妄。师曰。日从东出。月向西沉。曰黄梅碓觜花开日。夜半传衣过岭南。此事还端的也无。师曰。一物本来无。两肩担不起。曰不是风动。不是幡动。仁者心动。又作么生。师曰。知灯元是火。信水不离波。曰毕竟如何保任。师曰。路逢剑客须呈剑。不是诗人。莫献诗。曰和尚为人一句。又且如何师曰。拦腮一掌。脑后一槌。曰与么则老婆心太切。师曰。不从白浪抛香饵。争得金鳞上钓船。僧礼拜。洪武三年腊月十日。书偈辞众曰。生本不生。灭本不灭。撒手便行。一天明月。掷笔而逝。

　　天宝枢禅师法嗣

　　福州雪峰逆川智顺禅师

　　温之瑞安陈氏子。七岁出家。长出游教苑。皆以颖迈见推。忽感世相无常。遂入闽参铁关。逾月如厕。有省。举所得求证。关曰。此第入门耳。最上一乘太远在。复嘱曰。汝可悉弃前解。专于参提上致力。则自入阃奥矣。一日值关晚参拟离榻。豁然大彻。厉声告关曰。南泉败关。已见了也。关曰。不是心。不是佛。不是物。是何物。师曰。地上砖铺。屋上瓦覆。关曰。即今南泉在什么处。师曰。鹞子过新罗。关曰。错。师亦曰错。关曰错错。师触礼一拜而退。关曰未也。鸣钟集众勘验。师笑曰。未吐辞前。已不相涉。和尚眼目何在。又为此一场戏剧耶。关曰。也要大家知。后出世大龙。以至雪峰。凡五大刹。洪武六年。应召赴京。仅四阅月。奄然坐化。

　　缙云真禅师法嗣

　　代州五台灵鹫碧峰宝金禅师

　　永寿石氏子。幼恒缠疾。父母以为。生感祥征。宜归之释。甫六岁。令依云寂温法师。及长受具。纵游讲肆。随更衣入缙云。谒如海。海示以道要。师大起疑情。偶𢹂筐随海撷蔬。忽凝坐不动。半晷方寤。海曰。汝定耶。师曰然。海曰。尔何所见。师举筐。海不肯。师置筐于地。拱手而立。海亦不肯。师一喝。海奋前揕其胸。师不少让。海笑曰。尘劳暂息。定力未能深也。必使心路绝祖关透。然后大法可明耳。后憩锡峨眉。三年胁不沾席。一日闻伐木声。大悟。急往求证。海反覆辨诘。师拽倾禅床而出。至正间。顺帝三召入燕都。赐以金纹伽梨并寂照圆明之号。洪武初。太祖亦屡召见。褒宠倍优。未几示疾。众请遗偈。师曰。三藏法宝尚为故纸。吾言欲何为。夷然而逝。寿六十五。茶毗于聚宝山。获五色舍利无数。

　　南岳下二十三世

　　净慈联禅师法嗣

　　杭州慈光寺立中成禅师

　　钱塘孙氏子。谒净慈联。联举六月火烧山话。师颂曰。白云迷却旧行踪。腊月烧山火正红。再得慈风来扇发。冷冰冰处暖烘烘。联深器之。

　　乌石愚禅师法嗣

　　南京灵谷寺无涯非幻禅师

　　衢之西安人。从杰峰出家。峰问何来。师曰。虚空无向背。峰指寺钟令颂。师曰。百炼炉中滚出来。虚空元不惹尘埃。如今挂在人头上。撞着洪音遍九垓。时年十二。峰器之。即令剃发。永乐丁亥。太宗文皇帝。有事于长陵。征师入对。称旨。大嘉赏赉。命住灵谷。庚子春。上建会。师若不经意。其徒问之。师笑曰。自家有一大事甚紧。何暇他及。乃书偈曰。生死悠悠绝世缘。蒙恩永乐太平年。者回撒手空归去。雪霁云消月正圆。遂逝。

　　罗阳三峰寺太初启原禅师

　　日本国人。年十九。参上国四十五员宗匠。末于杰峰得法。后住三峰。一日书偈曰。生也铁面皮。死也铁面皮。一槌百杂碎。白日绕铁围。掷笔而化。塔于院南。

　　五灯严统卷第二十二
卍新纂续藏经第 81 册 No. 1568 五灯严统(卷10-25)


　　五灯严统卷第二十三

　　　　临济宗

　　　　　南岳下二十三世

　　中峰本禅师法嗣

　　全华府伏龙圣寿千岩元长禅师

　　萧山董氏子。天资明敏。经目成诵。年十九剃发受具。会行丞相府饭僧。师随众入。中峰在座。呼曰。汝日用何如。师曰念佛。峰曰。佛今何在。师拟议。峰厉声叱之。师遂跪求法要。峰授以无字话。师缚茆灵隐山中。三载胁不沾席。因往望亭。闻鹊声有省。亟见峰。具陈悟因。峰复斥之。师愤归。夜寂。忽鼠翻食猫之器。堕地有声。恍然开悟。复往质于峰。峰问。赵州何故言无。师曰。鼠食猫饭。峰曰未也。师曰。饭器破矣。峰曰。破后如何。师曰。筑碎方瓮。峰微笑。住后上堂。僧问。如何是第一句。师曰。有口如哑。曰如何是第二句。师曰。有眼如盲。曰如何是第三句。师曰。棒折也未放你在。师乃掷拂子曰。此是老僧第二句。如何是第一句。便下座。上堂。是法住法位。世间相常住。山是山。水是水。僧是僧。俗是俗。尽乾坤大地。无丝毫过患。德山临济门下。又且不然。毕竟如何。刚然爱结死冤家。擉瞎顶门三只眼。赐法衣上堂。陈年布裰破毸毸。新制金襕天上来。裹得虚空无少䞉。山河朵朵笑颜开。上堂。大众。佛之一字。吾不喜闻。况说出许多闲言长语。教坏人家男女。好与三十棒。何故。蚊虫遭扇打。只为口伤人。久立。上堂。是法非思量分别之所能解。释迦老子云。我于三七日。思惟如是事。唤作不思量得么。达磨大师云。汝得吾髓。唤作不分别得么。咦。相逢尽道休官去。林下何曾见一人。上堂。江月照松风吹。面面青山展笑眉。经有经师。论有论师。莫怪老僧无法说。劳汝诸人立片时。僧问。如何是祖师西来意。师曰。野马入牛阑。问如何是和尚家风。师曰。无力竖拳头。问释迦弥勒犹是他奴。未审他是阿谁。师曰。粪扫堆头生苕帚。曰学人不会。师曰。问取净头。问如何是夺人不夺境。师曰。日照山河影动摇。曰如何是夺境不夺人。师曰。背水阵圆增勇健。曰如何是人境俱夺。师曰。任是锋刀常坦坦。假饶毒药也闲闲。曰如何是人境俱不夺。师曰。野老不知尧舜力。冬冬打鼓祭江神。示众。召众曰。还知老僧落处么。如钓鱼放生。示众。拈拄杖曰。古佛过去久矣。汝诸人更要第二杓恶水那。卓一卓。示众。狂心不息。虽天上亦不称意。便成佛亦是虚头。狂心一息。便是佛也不要做。更说什么天堂地狱。汝诸人还息么。示众。今朝腊月二十五。云门一曲曾无谱。争似无明调转高。等闲唱出千山舞。大地为琴。虚空为鼓。拍拍相随。声声相助。汝诸人须听取。白雪阳春何足数。个中端的孰知音。寥寥永夜松风度。众看经次。师举起经曰。这是甚么经。众无对。师代曰。序品第一。良久曰。会么。向下文长。因俗官见猫儿。问曰。猫儿吃肉否。师曰。不吃肉。只吃老鼠。曰善知识如何容得他。师曰。教官人莫来不得。至正丁酉六月十四日示微疾。会众书偈曰。平生饶舌。今日败阙。一句轰天。正法眼灭。遂投笔而逝。弟子等。用陶器函盖。奉蜕质。瘗于青松庵。赐谥佛慧圆鉴禅师。

　　苏州师子林天如惟则禅师

　　吉安永安谭氏子。示众曰。赵州道个无字。开口见心肝。因甚诸人自生障碍。时有僧问。蠢动含灵。皆有佛性。因甚狗子独无。师曰。莫说狗子。直饶汝问他释迦弥勒还有佛性也无。他也道无。曰赵州禅在口唇边。因甚只道个无字。师曰。赵州见处只到这里。曰和尚不肯赵州那。师曰是。曰赵州是古佛。和尚因甚不肯他。师曰。赵州在那里。随后便喝。示众曰。纸屏风上画於菟。两眼通红似火珠。夜来突出一双角。斗杀杨岐三脚驴。汝等诸人。上床下地。出门入户。各自照管穷性命。示众。举临济道。我这里是活祖师西来意。一切临时要用便用。师拈拂子摇曳曰。我这里也是活底。要用便用。一切临时。且道与临济底。是同是别。击一击。掷下曰。临济犹欠这一着在。示众。跛者命在杖。济者命在舟。有来繇没来繇。一身还有一身愁。衲僧门下。夺食驱牛。拟着眼看。便与闭却户牖。拟开口道。便与塞却咽喉。夜廊无月不点火。露柱从教撞破头。示众。天如老汉。一个呆僧。争奈诸人认他不着。道他卓卓巍巍。他却䖃䖃苴苴。道他䖃䖃苴苴。他又卓卓巍巍。或时做知识模样。谈玄说妙。或时现三头六臂。发嗔发恶。如是等处一一认他不着。殊不知。老汉不在诸人眼睛里。却在诸人鼻孔里。诸人不信。伸手摸着。纵饶摸他不着。也摸着自家鼻孔。示众。举拂子曰。只这些子不直半钱。指挥佛祖。号令人天。即今分付诸人去也。遂掷下。喝一喝。示众。山中何所有。岭上多白云。呵呵呵。个是众家之物。谁敢私而有之。虽然如是。只可自怡悦。不堪持赠君。示众。释迦老子推不开。达磨大师赶不出。引得一亩之地。三蛇九鼠。尽道呼蛇易。遣蛇难。拍膝曰。有甚么难。家有白泽之图。必无如是妖怪。除夜示众。欲达佛性义。当观时节因缘。旧时官历。卖不值钱。师子林下。别有说焉。过得腊月三十日。明朝决定是新年。佛诞日示众。梅雨弄晴。梅风吹湿。悉达太子生也。举拂子曰。现在拂子头上。目顾四方。周行七步。恼乱天下人。尽从今日起。吽吽。莫道世无云门。无人敢欺你。恶水蓦头浇。杓柄在老僧手里。后示寂。塔于水西原。

　　日本国相州建长寺。古先印原禅师

　　俗姓藤。为国中贵族。十三剃发。遍历户庭。咸无证入。遂乘航而南。参无见睹。见指谒中峰。随侍左右。屡呈见解。峰呵曰。根尘不断。如缠缚何。师寝食俱废。峰怜其诚。乃曰。此心包罗万象。迷则生死。悟则涅槃。生死之迷。固是未易驱斥。涅槃之悟。犹是入眼金尘。当知般若如大火聚。近之则焦头烂额。唯存不退转一念。生与同生。死与同死。自然与道相符。脱使未悟之际。千释迦万慈氏。倾出四大海水。入汝耳根。总是虚妄尘劳。皆非究竟事。师闻之。不觉汗下。一日有省。告峰曰。印原已撞入银山铁壁去也。峰曰。既入银山铁壁。来此何为。师超然领旨。后受请出世。八迁名刹门人欲绘师像。预索赞语。师作一圆相。题其上曰。妙相圆明。如如不动。触处相逢。是何面孔。洪武甲寅春。将入灭。呼侍者曰。时至矣。可持觚翰来。及至。复曰。吾塔已成。唯未书额耳。大书心印二字。入室端坐而化。

　　九峰寿首座

　　得旨于中峰。后示寂。说偈曰。七十二年。这边那边。吃十方饭。参达磨禅。今朝一掷翻身去。笑破傍观嘴半边。

　　般若诚禅师法嗣

　　建宁府高仰山古梅正友禅师

　　广信贵溪丁氏子。弱龄出家。及长遍参耆宿。一日因小便触地。得个入处。请益绝学。后到雪岩。阅法昌语录。至驱耕夺食。不觉汗下。便颂公案数则。寄呈学。学曰。此人得我第三番竹篦上气力。但欠脱壳在。越三𥜥。因过堂。打动钵盂。忽大悟。上堂。慧剑单提。明行正令。拟议不来。丧身失命。还有当锋底么。良久曰。正好一帆风过海。个中不遇驾涛人。小参。月落山头惨。云横谷口阴。欲明生死事。直指本来心。还有会得本来心底么。夜静不劳重借月。玉蟾常挂太虚中。至正壬辰夏。示寂。

　　智者义禅师法嗣

　　杭州净慈德隐普仁禅师

　　兰溪人。俗姓赵。参了然。机语相契。至正乙未间。住金华西峰。太祖取婺州。幸智者寺。诏师住之。晚莅净慈。忽示微疾。屈指计曰。今夏五月矣。左右曰然。师曰。此八月八日最良。吾将逝矣。至期整衣坐脱。

　　平山林禅师法嗣

　　杭州止庵德祥禅师

　　本郡人。一日倚座曰。一队噇酒糟汉。我争如你何不道。竟寂。

　　海门则禅师法嗣

　　湖州弁山白莲寺懒云智安禅师

　　嘉兴沈氏子。示众。万法归一。无孔铁锤当面掷。一归何处。抹过西天并此土。青州布衫重七斤。寒岩古木璚花春。仁者殷勤问端的。娘生鼻孔从来直。倘于言下解知归。九九分明八十一。示寂。塔于苍弁之南阡。

　　华顶睹禅师法嗣

　　处州福林院白云智度禅师

　　郡之丽水吴氏子。弱冠从空中假公。披削受具。后一策南游。遍叩禅林。无有可其意者。复旋白云遗址。筑院以居。日取楞严圆觉二经钞疏。但执泥文字。所见不允。闻无见睹和尚说法天台。欣然就谒。问西来密意未审如何。见曰。待娑罗峰点头与汝道。师以手摇曳拟答。见便喝。师曰。娑罗峰顶。白浪滔天。花开芒种后。叶落立秋前。见曰。我家无残羹剩饭也。师曰。此非残羹剩饭而何。见颔之。后主普慈诸刹。洪武庚戌春。浩然有归志。众坚留之。师曰。叶落归根。吾所愿也。便回福林。一日书偈曰。无世可辞。有众可别。太虚空中。何必钉橛。掷笔而逝。火余获五色舍利。并灵骨不坏等。瘗于院西。

　　别源源禅师法嗣

　　明州天童元明原良禅师

　　宁海周氏子。侑宏智禅师词曰。呜呼山不让尘。故能成其高。海不让流。故能成其深。师非宿备六度万行之愿轮。则曷由树斯大法之功。于古今圣人出兴。作百世师。千载一时。惟师得之巍巍窣堵。镇兹东谷。洞上一宗。真规复复。昭告菲词。深勒崖谷。愿师再来。为法作则。

　　天童一禅师法嗣

　　抚州云居呆庵普庄禅师

　　台之仙居袁氏子。母梦梵僧入室而生。晬岁岐嶷颖异。负笈入乡校。授书成诵。长依天童左庵。剃发受具。抵郡之天宁。参了堂。堂问。何来。师曰。天童。堂曰。冒雨冲寒着甚死急。师曰。正为生死事急。堂曰。如何是生死事急。师以坐具作摵势。堂曰。敢来这里捋虎须。参堂去。一日。堂室中。举庭前柏树子话。师拟开口。堂劈口掌之。豁然有省。住初出世抚州北禅。示众。昨日开荒地。请诸人。刬却荆棘。除去瓦砾。本来基址。已见分明。只有中间树子。无人㧞得。山僧。今日未免别行方便。利刀剪尽繁枝叶。钝钁深锄邪倒根。实地工夫成一片。住山鈯斧了无痕。铲草次。僧问。者片田地。几时铲得干净。师举起锄头曰。不得唤作锄头。未审上座唤作什么。僧无语。师抛下锄头曰。者片田地。几时铲得干净。问如何是云居境。师曰。路转溪回空院静。曰如何是境中人。师曰。太平时代自繇身。曰人境已蒙师指示。愿闻一句接初机。师曰。无毛鹞子泼天飞。问路逢达道人。不将语默对。时如何。师曰。达道者方知。曰和尚何得干戈相待。师曰。捉贼不如吓贼。曰明眼人瞒他一点也不得。师曰。情知汝不是好心。洪武二十六年春。诏征天下高僧。师与举首。对扬称旨。秋。函命祭庐山礼成。复赐衣一袭。是冬。得旨升住径山。上堂。人从庐岳来。接得华顶信。报道。南山白额虎。却在龙渊里。藏牙伏爪。东海赤梢鲤。直上鹫峰头。跃浪冲波好。大众。一大藏教。何曾说到者里。虽然。径山拄杖子。未肯放过在。拈拄杖。画一画曰。仙人张果老。不爱药葫芦。靠拄杖。下座。忽于十月二十三日。谓众曰。难难。二八娇娘上高山。老僧扶不得。言讫遂寂。

　　径山悦禅师法嗣

　　杭州灵隐见心来复禅师

　　南昌丰城王氏子。掩关示众。槁木形骸百念灰。溪猿野鹤苦相猜。闭门独掩青松雨。笑口逢人亦懒开。赋白牛偈曰。耕耘不住海门东。收向楞伽小朵峰。露地已忘调伏力。雪山谁识去来踪。放归祇树垂羊鹿。种就昙花伴象龙。一色天䦨头角别。水精池沼玉芙蓉。洪武元年冬。以高行召。说法钟山。赐食内廷。时蜀王椿。为太祖所钟爱。命儒臣与师论道无虚日。二十四年。山西捕获胡党。举师等往来胡府。坐罪入灭。

　　灵隐明禅师法嗣

　　杭州净慈无旨可授禅师

　　台之临海李氏子。十九得度。后䇿杖游方。参普觉。问答之际。疑情顿释。觉可之。临终日。众求偈。师曰。吾宗本无言说。遂合掌而化。

　　南岳下二十四世

　　伏龙长禅师法嗣

　　苏州邓尉山万峰时蔚禅师

　　温之乐清人也。俗姓金。母梦儒释二人入其寝。觉而生二子。师居末。白光烛室。襁褓中。见僧辄微笑。作合掌态。十三岁得度。尝诵法华经。至诸法从本来常自寂灭相。有省。遂入杭受具。参止岩。岩示以三不是语。别入达蓬山卓庵。一日闻寺僧举沩山踢倒净瓶公案。忽契悟。后往华顶。谒无见睹。睹嘱师且居山保守已。而闻千岩偈。有寄语诸方参学者。莫教错过好时光之句。径造伏龙。岩便问。将甚么与老僧相见。师竖拳曰。者里与和尚相见。岩曰。死了烧了。向何处安身立命。师曰。沤生沤灭水还在。风息波平月映潭。岩曰。不是心不是佛不是物。是个甚么。师以坐具打圆相。叉手而立。一日普请砍松次。师拈圆石。作献珠状曰。请和尚酬价。岩曰。不值半文钱。师曰。瞎。岩曰。我也瞎。汝也瞎。师曰。瞎瞎。岩就命堂中第一座。师辞不获免。一日岩升堂。举无风荷叶动。必定有鱼行。师震威一喝。拂袖而出。岩示偈曰。郁郁黄花满目秋。白云端坐碧峰头。无宾主句轻拈出。一喝千江水逆流。师受偈。退职往兰溪嵩山。众请开堂。僧问。如何是嵩山境。师曰。四面好山擎日月。一湖秋水浸青天。曰如何是境中人。师曰。三仙描不就。终不与君传。曰如何是目前事。师曰。眉毛眼上横。曰莫不是他安身处么。师曰。错认定盘星。乃曰。千圣难明不了因。代代相传古到今。今日嵩山重举似。铁树花开别是春。向无影树不打眠。宏开饭店于虚空。背上经行。大阐宗乘。尘尘刹刹全彰。物物头头合辙。击碎魔王窠臼。断送衲子命根。不作奇特商量。不作玄妙解会。直得净名杜口。共赞升平。岩头密契。咸宣至化。政恁么时。开堂祝圣一句。作么生道。良久曰。一片灵光辉宇宙。俨然万国奉君恩。上堂。月头是初一。光明渐渐出。月尾是三十。光明何处觅。假饶老释迦。也道拈不出。拈得出。万事毕。大众。若有人道得。出来道看。如无。嵩山与你诸人。露个消息。舒两手曰。我见灯明佛。本光瑞如此。后居邓尉。四众归响。构大伽蓝。曰圣恩。将入灭时。门人问曰。和尚会中。几人得法。师示偈曰。慈悲无念。花开果熟。因地分明。慧宝致嘱。清彻源源一派流。千古万古来相续。复说偈曰。七十九年。一味杜田。悬崖撒手。杲日当天。趺坐而逝。停龛十三日。颜色如生。塔全躯于院西。其遗像。吴人咸绘事之。

　　杭州天龙无用守责禅师

　　俗姓甄。家业耕樵。每使之行馌田间。志甚弗乐。弱冠为苾刍。谒千岩。深有证入。次遍扣名宿。乃曰。千江虽殊。而明月则一。吾今后无疑矣。后住持天龙。百废具饬。示寂日。书偈曰。一蜗臭壳。内外秽恶。撒手便行。虚空振铎。天龙一指今犹昨。掷笔而逝。丞相达识帖穆尔。为造慈济。塔于天龙西岗。奉全身葬焉。

　　松江府松隐唯庵德然禅师

　　郡之张氏子。少祝发于无用贵公。后谒千岩。闻其提唱。顿领深旨。于是声光耸起。继席圣寿。上堂。垂钩四海。惯钓鲸鳌。众中莫有不惜性命者么。出来道一句看。僧便问。远离松水。来据龙峰。海众临筵。请师祝圣。师曰。万年松在祝融峰。曰。祝圣已蒙师指示。列祖宗风事若何。师曰。春到寒食一百五。曰莫便是和尚为人处么。师曰。斧头是铁做。曰恁么则龙门无宿客也。师曰。早已点额。曰若不登楼望。焉知沧海深。师曰。汝道。老僧眉毛有几茎。曰一堂风冷淡。千古意分明。师曰。蹉过不少。乃曰。第一义谛。已被东白和尚一槌击碎了也。未免向第二义门。露个消息。山僧数年搓得一条龟毛索子。今日拈来。将三世诸佛。西天四七。东土二三。天下老和尚鼻孔。一串穿却。且道。山河大地。草木丛林。森罗万象。有情无情。甚处得来。良久曰。莫将闲学解。埋没祖师心。上堂。蜡人为验。始于今日。九十日终。推功辨的。黄面老瞿昙。结住布袋头。百万人天。咸皆受屈。松隐结制。总不恁么。以手作摇橹势曰。山僧。即今驾无底铁船。普请大众。同入大圆觉海游戏去也。喝一喝曰。看取定南针。上塔顶宝索。上堂。钩索连环。连环钩索。觌体全彰。眼眼相顾。其横也。穿却虚空鼻头。其竖也。锁住须弥铁柱。亲从恶辣钳上煅炼得来。岂比寻常麻缠纸裹。个是谷宝居士。壮观浮图。腾今亘古底作也。虽然如是。且道。高悬倒挂一句。如何举似。四檐平定香云绕。万世光华佛日长。

　　金华府花山明叟昌庵主

　　辞众偈曰。生本非生。灭亦无灭。撒手便行。虚空片月。端坐而逝。

　　白莲安禅师法嗣

　　杭州正传院空谷景隆禅师

　　苏之洞庭陈氏子。因日本僧问。如何是禅。师曰。大明国对扶桑国。曰恁么则风吹南岸柳。雨打北池莲。师曰。犹着外境在。曰如何是不着外境。师曰。说似一物则不中。问如何是佛法的的大意。师曰。此问最亲切。曰觌面露堂堂。师曰。途路未为真。曰南人如问雪。我道是杨花。师曰。一任唤钟作瓮。示徒偈曰。春暖天风浩荡吹。痛心求法效常啼。看他空里翻身掷。正是金毛师子儿。又曰。便于言外解承当。未许雄文可度量。越格一机神莫测。拈来瓦砾也生光。

　　福林度禅师法嗣

　　太平府繁昌八峰山古拙俊禅师

　　无际参师。问还我照用来。际曰。若有照用。即成障隔。师曰。者厮着空。佛也救不得。际曰。有无俱寂灭。空佛悉皆非。后示以偈曰。忆昔繁昌一别时。此心能有几人知。无弦曲子真堪续。慧命悬悬付阿谁。

　　南岳下二十五世

　　邓尉蔚禅师法嗣

　　苏州邓尉山宝藏普持禅师

　　参万峰。峰付偈曰。大愚胁下痛还拳。三要三玄绝正偏。临济窟中师子子。灯灯续焰古今传。虚白参师。问曰。心不是佛。智不是道。汝云何会。白向前问讯。叉手而立。师呵曰。汝在许多时。还作者见解。白乃发愤忘食。至第二夜大彻。师笑曰。虽然如是。也须善自护持。复送偈曰。见得分明不是禅。竿头进步绝思言。发扬祖道吾宗旨。更入山中二十年。示寂。塔建本山。

　　武昌府九峰无念胜学禅师

　　随州应山陈氏子。幼礼本郡宝林无极公为师。初不识字。执苦经年。自觉己事不明。往参无闻。授以一归何处话。后入嵩山。住静有省。偈曰。数载东山昏雾蒙。凭栏终日待晴空。夜来忽睹霜天月。万象全彰一镜中。繇是遍访耆宿。抵邓尉参万峰。峰举牛过窗棂话令颂。师曰。头角峥嵘四足蹄。通身过隙月沉西。当机若解翻身去。哮吼一声更不疑。峰印可之。洪武间。太祖召至奉天殿。亲问法要。师进偈曰。万机之暇究真玄。百草头边佛祖禅。毛孔遍含尘刹土。毫端现出性中天。定回坐看云横谷。行乐闲观石涌泉。林下衲僧何以报。祝延圣寿亿千年。上大悦。御制诗文以赐。永乐三年示寂。说偈曰。世尊七十九。无念八十边。打破华藏海。依旧水连天。俨然而逝。塔全身于师子岩。谥清福广惠禅师。

　　果林首座

　　因僧参。师掷下蒲团索颂。僧曰。只此消息。本无言说。破蒲团上。地迸天裂。师曰。且道。裂个甚么。僧拟进语。师便打。

　　慈舟济禅师法嗣

　　杉关福田西竺本来禅师

　　抚州崇仁人也。俗姓裴。年十三发足。参礼一峰。后往金山。见慈舟济曰。学人拿得贼来。请师决断。舟曰。贼即不问。赃在甚处。师以拳打香案一下。舟喝曰。你到这般无礼。师曰。和尚到这般无礼。舟曰。闻你当初见一峰。是否。师曰。是。吃他三十痛棒。文书久已到手。今日特来和尚处。讨个印子。舟指净瓶花曰。你试颂看。师曰。当机拶破乾坤骨。撒髓漫天莹绝瑕。惊得净瓶开口笑。常敷劫外四时花。舟曰。诸佛不说。诸祖不传。除却摇唇鼓舌。瞬目扬眉处。还我到家语来。师默然。舟肯之。未几。遁迹剑江寿圣寺。宁王闻师道迈。遣使赍书。三请不赴。复进书问道。崇锡师号。黎川寿昌上堂。拈香毕曰。天日高明暑渐隆。榴花喷火耀庭中。衲僧眼里真机露。无位真人觌面逢。直下知端的。拟议隔千重。要达己躬事。黄龙最上峰。便下座。后住闽杉关福田。重兴大刹。一日焚香趺坐。书偈曰。这个老乞儿。教化何时了。颠颠倒倒任随流。是圣是凡人不晓。咄。来来来。去去去。海湛波澄。风清月皎。默然而逝。世寿六十八。僧腊五十五。

　　繁昌俊禅师法嗣

　　普州东林无际悟禅师

　　蜀人。楚山参师。问数年来住在何处。山曰。我所住廓然无定在。师曰。汝有何所得。山曰。本自无失。何得之有。师曰。莫不是学得来者。山曰。一法不有。学自何来。师曰。汝落空邪。山曰。我尚非我。谁落谁空。师曰。毕竟若何。山曰。水浅石出。雨霁云收。师曰。莫乱道。只如佛祖来。也不许纵。你横吞藏教。现百千神通。到者里更是不许。山曰。和尚虽是把定要津。其奈劳神不易。师拍膝一下曰。会么。山便喝。师笑曰。克家须是破家儿。恁么干蛊也省力。山掩耳而出。

　　何密庵居士法嗣

　　杨州素庵田大士

　　僧问。普陀路向甚么门出。士曰。即今从何门入。曰抑勒人作么。士曰。看脚下。僧抬头。进前三步。士曰。错。僧退后三步。士曰。错。僧茫然。士曰。是汝错。贫道错。僧曰。未举已前。早知错了。士指膝曰。正好吃棒在。僧无语。士曰。若到诸方。分明记取。

　　南岳下二十六世

　　邓尉持禅师法嗣

　　杭州东明虚白慧旵禅师

　　湖广王氏子。年十四。礼丹阳妙觉寺湛然落发。一日作务次。然问曰。汝在此作甚么。师曰。切萝卜。然曰。汝只会切萝卜。师曰。也会杀人。然引颈与师。师曰。降将不斩。值然住疏山。闻松隐唱道云间。即往咨扣。因睹松有省。后见宝藏。具陈悟因。藏叱之。师乃发愤忘食。至第二夜。蓦然彻法源底。偈曰。一拳打破太虚空。百亿须弥不露踪。借问个中谁是主。扶桑涌出一轮红。师受嘱。后至安溪设关。三十余年影不出山。道风扬播。宿衲争趋座下。示众曰。株守林泉三十载。一条拄杖两眉横。去来不用纤毫力。试问水云会。未曾付海舟法。升座曰。瞿昙有意向谁传。迦叶无端开笑颜。到此岂容七佛长。文殊面赤也茫然。今朝好笑东明事。千古令人费吐涎。幸得海公忘我我。济宗一脉续绵绵。掷下拄杖曰。千斤担子方全付。玄要如今拄杖谈。以拂子击三下。下座。宣德辛酉六月二十七日。有去世意。众请留偈。师曰。一大藏教。无人看着。争得这几句闲言语。越二日。趺坐而逝。塔于安溪东坞。

　　寿昌来禅师法嗣

　　建宁府天界山雪骨会中禅师

　　大阐参师。示偈曰。万缘都竞起。放下莫惊寒。但把河沙法。收归作一团。掀翻诸障碍。打破五阴关。战退魔军阵。干戈罢却闲。阐有省。师赞曰。的是金毛亲出窟。法轮早转入廛来。一声卒地遥空吼。野兽闻知脑裂开。

　　东林悟禅师法嗣

　　成都府东山天成寺楚山绍琦禅师

　　唐安雷氏子。初诣玄极通。学出世法。后谒无际。示以无字公案。偶闻板鸣。碍膺冰泮。往见际。际曰。还我无字意来。师曰。者僧问处偏多事。赵老何曾涉所思。信口一言都吐露。翻成特地使人疑。曰如何是汝不疑处。师曰。青山绿水。燕语莺啼。历历分明。更疑何事。曰未在更道。师曰。头顶虚空。脚踏实地。际曰。亦未在。师乃礼拜。际曰。如是如是。住投子。僧问。远离皖山。来据投子。海众临筵。请师祝圣。师曰。鼎内长生篆。峰头不老松。曰祝圣已蒙师的旨。投子家风事若何。师曰。提瓶穿市过。不是卖油翁。曰只如祖师道。不许夜行。投明须到。还端的也无。师曰。虽然眼里有筋。争奈舌头无骨。曰赵州道。我早侯白。更有侯黑。意作么生。师曰。不因弓矢尽。未肯竖降旗。师入园。见园头缚冬瓜架。师指冬瓜曰。者个无口。因甚长如许多大。头曰。某甲不曾怠惰一时。师曰。你主人公。还替你出些气力也无。头曰。全靠他力。师曰。请来与老僧相见。头礼拜。师曰。犹是奴儿婢子在。头拈篾缚冬瓜架。师呵呵大笑。回顾侍僧曰。菜园有虫成化。九年三月望日。示微疾。众请师末后句。师展两手曰。会么。曰不会。复曰。今年今日。推车撞壁。撞倒虚空。青天霹雳。呵呵呵。泥牛吞却老龙珠。澄澄性海沤花息。遂安详而逝。

　　太平府八峰山广善宝月潭禅师

　　付大慧偈曰。乾坤虽大不能藏。日月虽明难逾光。绍续慧灯常不灭。流传千古继诸方。

　　南京太岗月溪澄禅师

　　付法偈曰。心即能知心。法即可知法。今所付法心。非心亦非法。

　　伏牛山物外圆信禅师

　　金台高氏子。依无际参究。后得洒脱。偈曰。昆仑倒跨清风舞。涧底泥牛斗石虎。磕着苍松眼上眉。蟭螟踏破虚空肚。

　　重庆府西禅雪峰瑞禅师

　　天奇参师。问无字话。奇移时方觉。答曰。涧底顽冰吞宇宙。性湖明月匝天寒。师大喝曰。汝还有嫌凡爱圣底心。扫妄求真底见。奇曰。是。师曰。汝若嫌凡爱圣。断般若之善根。你若扫妄求真。绝诸佛之命脉。震声又喝曰。真又是谁。妄又是谁。凡又是谁。圣又是谁。奇豁然。

　　浮山古庭善坚禅师

　　滇之昆明人。参一归何处话。一日定中闻僧曰。见无所见即真见。忽顿然脱落。后至隆恩。见无际。机语相投。一日礼辞。际曰。子向甚么处去。师曰。十字街头。喝佛骂祖去。际曰。子再来么。师曰。不违和尚尊颜。脱开法浮山。

　　南岳下二十七世

　　东明旵禅师法嗣

　　杭州东明海舟普慈禅师

　　苏州常熟钱氏子。世宗儒业。出家于破山。听讲楞严。至但有言说都无实义处。有疑。往谒万峰。峰问。何来。师曰。常熟。峰曰。到此何为。师举前话求示。峰劈头两棒曰。只者是实义。师有省。遂结庐洞庭山坞。后有一僧。呵其见解未忘。师即谒东明。一日明问。曾见人否。师曰。见万峰。明曰。万峰即今在什么处。师罔然。明曰。恁么则何曾见万峰。归寮。三昼夜寝食俱忘。偶琉璃灯堕地。忽然大悟。诣呈悟繇。明曰。老阇黎。承嗣万峰去。师曰。和尚为我打彻。岂得承嗣万峰。明乃出关。升座付法。未几。明迁化。师留继席。示众。举赵州到黄檗。檗见来。便闭方丈门。州入法堂叫曰。救火救火。檗开门捉住曰。道道。州曰。贼过后张弓。师曰。此二老。疑杀天下人。时有僧问。和尚疑个什么。师曰。捉贼不着被贼笑。曰和尚也须具眼始得。师便打。僧礼拜。师颂曰。一擒一纵二施能。戟去枪来两阵陈。彼此机关谁识得。至今疑杀李将军。示春。举僧问睦州。一言道尽时如何。州曰。老汉在你钵囊里。师曰。看。这僧如出林虎。睦州轻轻收入重网深坑埋却。僧问。如何是重网深坑处。师曰。礼拜了向汝说。僧拜起。又问。师哭曰。我爷[口*邪]我娘[口*邪]。僧罔措。师打曰。不会出去。别时再来。颂曰。问人容易会机难。只在渠侬弹指间。钵里哭声如悟得。千七百则一齐穿。示众。举僧问投子。依稀似半月。仿佛若三星。乾坤收不得。师于何处明。子曰。道什么。僧曰。想师只有湛水之波。且无滔天之浪。子曰。闲言语。师曰。这僧文辞灿烂。投子本分提持。若是济下儿孙。痛打一顿逐出。复颂曰。中宫夜静百花香。欲卷珠帘春恨长。斜抱三星光并日。朦胧树色隐昭阳。景泰元年示寂。说偈曰。九十六年于世。七十四载为僧。中间多少誵讹。一见东明消殒。以拂子打圆相曰。释迦至我。六十二世。有不可数老和尚。多向这里安身。咄。泊然而逝。全身塔于本山之左。

　　天界中禅师法嗣

　　邵武府君峰大阐慧通禅师

　　建宁政和邵氏子。出家斗峰。初参周山主。闭关岩头庵。次参雪骨。一夕有省。即呈偈曰。手把清风斧。毗卢顶破开。三千诸佛法。一串串将来。骨肯之。成化癸巳秋。抵燕京。中官黄高。为师建寺。奏上赐名正法。开堂日。僧问。无眼人如何吹得笛响。师曰。礼拜着。向汝道。僧礼拜。师曰。响也响也岂得无眼。僧豁然。后住君峰。弘治十四年二月十七日。辞世偈曰。人生七十古来稀。更添一岁也希奇。若问老僧何处去。太虚里面笑嘻嘻。沐浴而化。

　　天成琦禅师法嗣

　　襄阳府大云兴禅师

　　随楚山下山。回至途中。性空。本洁。毒庵三人来迎。山曰。你道我甚么处去来。空曰。知和尚去处也。洁曰。今朝天色晴暖。庵曰。和尚登山不易。山顾师曰。汝作么生。师曰。大众久立。请师回寺。山曰。那里是寺。师曰。钟声响得好。山笑曰。头角仿佛。鼻孔一般。到家各与三十拄杖。众同礼一拜。山转身便行。

　　𣵠州金山宝禅师

　　参楚山。山问。面南观北斗。低回看青天。此语明甚么边事。师曰。和尚合却口好。山曰。未在。师曰。瞒别人即得。山曰。差别用处。非智眼不能无惑。子欲洞明佛祖真宗。须具透关正眼。未审。如何是透关正眼。师振威一喝。山曰。具得正眼。当明向上一机。如何是向上一机。师曰。青天日卓午。山曰。犹未梦见在。师曰。木人拈玉线。石女度金针。山曰。从上佛祖不传之妙。子作么生领会。师近前礼拜。山曰。转身一句。速道将来。师曰。雨添山色秀。风来草影移。山拟拈拄杖。师一喝拂袖而出。山曰。放子三十棒。师复回近前合掌曰。谢和尚垂慈。深锥痛劄。山曰。子虽有滔天之浪。且无湛水之波。师叉手默然。山曰。如是如是。

　　唐安湛渊奫禅师

　　楚山问。如何是至理一言。师曰。有口说不得。山曰。松风流水。为甚么却说得。师曰。为渠无口。山曰。你道他说个甚么。师曰。和尚适来问甚么。山曰。绝音响处。还有说也无。师曰。有则灼然有。只是闻不及。山曰。闻则且置。你道说个甚么。师乃竖起拳头。山曰。还有闻得及者么。师指香炉曰。是渠却闻得。山曰。渠为甚却闻得。师曰。为渠有耳。山曰。汝亦有耳。为甚闻不得。师曰。虽然闻不得。瞒他一点不过。山曰。放汝二十棒。师乃礼拜。

　　古渝济川洪禅师

　　问楚山曰。蟭螟虫吸干沧海。鱼龙虾蟹。向何处安身立命。山曰。识海若空。鱼龙自有变化。师曰。未审蟭螟虫即今何在。山曰。在汝眉毛下。师曰。水母飞上色究竟天。入摩醯眼里作舞。因甚不见。山曰。多少人。向者不见处。打失鼻孔。师曰。未审如何是摩醯正眼山喝曰。会么。师曰。不会。山曰。面门两眼浑无事。顶中一点耀乾坤。师曰。莲湖桥为人直指。因甚明眼人落井。山曰。高山无险路。平地有深坑。师曰。如何是直指的事。山曰。玉栏干上石狮子。红藕花边白鹭鸶。师曰。谢师答话。山曰。切忌随语生解。师礼拜。

　　太原府海云深禅师

　　因钟声。楚山便问。子还闻么。师曰。闻。山曰。你道说个甚么。师作钟声。山曰。只如钟声未发已前。响在何处。师曰。未发已前。山曰。钟声绝后。响归何处。师曰。钟声起后。山曰。耳是根。响是尘。知响者是甚么。师曰。非心不响。非响不心。山曰。心岂有响乎。师曰。心虽非响。响处分明。师曰。无响之时。心在何处。师曰。心体湛然。不逐响生。不随响灭。盖繇两耳虚通。是以应用无碍。山曰。子说道理耶。师曰。不说可乎。山便打。师礼拜。

　　石经海珠祖意禅师

　　掩关次。楚山抚关门一下曰。请关中主相见。师敛手鞠躬而立。山曰。日用事作么生。师曰。看取无字。山曰。如何是无字意。师曰。无孔铁锤当面掷。山曰。赵州意作么生。师曰。只为婆心切。肝胆向人倾。山曰。不涉有无。如何体会。师曰。某甲到这里。无用心处。山曰。早是用心了也。师曰。某亦不知。山曰。谁道不知。师曰。道者亦非。山曰。待出关来。与汝一顿。师曰。某即今亦不在关内。山拍关门一下曰。这里聻。师一喝。山曰。未在更道。师曰。灵机无隔碍。墙壁绝周遮。山亦喝。师近前问讯曰。谢指教。山曰。天时酷暑。善加保爱。

　　长松大心真源禅师

　　三池张氏子。参楚山。问从上佛祖言行不到处。请师直指。师拈拄杖曰。聻。师一喝。山便打。师又喝。山又打曰。汝道好打么。师乃捉住拄杖曰。打甚么。山与一喝。师作礼。山曰。那里来。师曰。本无动静。山曰。因甚到此。师曰。来处亦非。山曰。与甚么人同途。师曰。野鹤独翔云汉表。清蟾孤照宇寰中。山曰。途中忽遇猛虎时如何回避。师曰。虎在甚么处山便作虎声。师作怕势。山曰。恁么。子亲见虎来耶。师却作虎声。山呵呵大笑。复问曰。子于二六时中。何所用心。师曰。独开双眼睁。长伸两脚眠。山曰。向上还有事也无。师曰。晴霄月晒梅花冷。寒夜霜敲木叶疏。山曰。只此便是。别更有么。师曰。古木枝头飞赤鸟。山曰。末后一句。始到牢关。把断要津。不通凡圣。子又如何领会。师曰。泥牛走入海。吞却老龙珠。山曰。未在。师进前叉手。默然而立。山曰。如是如是。

　　石经豁堂祖𥙿禅师

　　成都巨氏子。参楚山。值山阅经次。师进前。举起经曰。这个是什么。山一喝曰。你道是什么。师亦喝。山乃夺经举起曰。百千三昧。无量妙义。皆从此经流出。子还知此经出处么。师弹指一下。山曰。般若智用。子今得矣。遂度经与师曰。更须一字一句从头阅过。再来汝共商量。师接经。作礼而出。

　　中溪隐山昌云禅师

　　参楚山。山问。汝名甚么。师曰。昌云。山曰。号甚么。师曰。隐山。山曰。云在山中隐。如何又出山。师曰。只因夜来鹤。带过上头关。山曰。或为霖雨时如何。师曰。遍布寰区。山曰。忽被猛风吹散时如何。师曰。依旧青天白昼。山乃笑。

　　松藩大悲寺崇善一天智中国师

　　彭县人。生有异相。年十二。即礼月光为师。后住松藩。时番夷叛服不常。师为抚化。莫不投伏。天顺间。累封国师。楚山过访。师呈悟繇。山曰。如何是无字意。师曰。出匣吹毛剑。寒光射斗牛。山曰。赵州因甚道无。师曰。波斯嚼冰雪。不觉齿牙寒。山曰。拈过有无如何凑泊。师曰。夜深谁把手。同共御街游。山曰。向上还有奇特事也无。师曰。秋夜家家月。春来处处花。一双明白眼。何处撤尘沙。山曰。善哉。

　　三池月光常慧禅师

　　简州李氏子。谒楚山。山问。二六时中如何用工。师曰。看取无字。山曰。如何是无字。师曰。适来上山恁么发困。山曰。意旨如何。师曰。风吹秋月冷。雪压老梅寒。山曰。还我无字颂来。师曰。无无无处亦非无。云散长空月正孤。亘古亘今浑不昧。要将名列祖师图。山肯之。

　　天成古音韶禅师

　　掩关次。楚山以拄杖扣门三下曰。关主在么。师曰。他不曾出入。谁云在不在。即开门礼拜。山曰。此犹是奴儿婢子事。请关中主相见。师叉手默然。山曰。恁么则寂默去也。师曰。师适来问甚么。山曰。问汝关中主。师曰。唤作寂默得么。遂呈偈曰。只此寂默非寂默。非寂默中非亦绝。渠侬面目已呈师。动静何曾有区别。师曰。若然则子不在关内耶。师曰。某甲见和尚亦不在关外。山以手拍关门曰。争奈者个何。师拟对。山便叱之。

　　翠薇悟空真空禅师

　　陕右人。楚山问。踏翻大地。了无寸土。彻底穷源。更无一物。子作么生领会。师曰。有星皆拱北。无水不朝东。山曰。此中还假履践功用也无。师曰。履践则不无。功用不可得。山曰。只个不可得处。亦不可得。子又作么生。师拟开口。山振声一喝。师曰。恩大难酬。山弹指曰。知即得。宜加保任。

　　南京香岩古溪觉澄禅师

　　高阳张氏子。参楚山。山问。心外无法。满目青山。作么生会。师曰。法外无心。青山满目。已而针芥相投。随众入室。天顺五年。住高座寺。结制小参。三根椽下坐堆堆。把定身心若死灰。拨出炉中些子火。惊天动地一声雷。我此堂中。都是伶俐衲僧。本分禅和。个中有不惜眉毛者。出来问话。有么有么。十五日以前。不许动着。十五日以后。道将一句来。有者云。日日是好日。如此则太煞分明。又论甚么。小参大参。横说竖说。有时。三世诸佛。与露柱说法。觅火和烟得。有时。火炉说法。三世诸佛谛听。担泉带月归。如斯会得。芥子纳须弥也得。极小同大。忘绝境界。须弥纳芥子也得。极大同小。不见边表。只如大小相含。一多无碍。树凋叶落。体露金风。作么商量。太阳门下日日三秋。明月堂前时时九夏。正眼观来。两个火炉。三世诸佛结住。于青州布衫。不放出头。一粒芥子。百亿须弥收之。于云门胡饼。不容开口。教你两堂云水。穿又穿不得。咬又咬不破。正当恁么时。且道。是小参是大参。还会么。眉间拶出金刚焰。露柱灯笼尽放光。成化癸巳秋坐化。众皆凄然。师徐开目曰。不须如是。遂瞑目。

　　陕府玉峰如琳禅师

　　楚山问。子在甚处用心。师曰。无用心处。山曰。与么则虚丧光阴耶。师曰。虚空百杂碎。廓彻太分明。山曰。如何是分明的事。师曰。识得东君面目。乾坤总是春。山曰。未在。师曰。面门鼻孔大头垂。山曰。子恁么到不疑之地耶。师曰。某甲亦不向者里住着。山曰。子向甚么处住着。师曰。有无俱不滞。脱体绝思量。山曰。只者绝思量处。子今正好思量。师乃诺诺。山曰。且道绝思量处。如何思量。师曰。非思量非思量。山为点首。

　　圭庵祖玠侍者

　　病甚作痛苦声。楚山问。子平日得力句。到此还用得着么。师曰。用得着。山曰。既用得着。叫苦作么。师曰。痛则叫。痒则笑。山曰。笑与叫者。复是阿谁。师曰。四大无我。叫者亦非真。寂体中实无受者。山曰。主人公。即今在什么处。师曰。秋风不扇。桂蕊飘香。山曰。恁么则遍界绝遮藏也。师曰。有眼觑不见。山曰。只如三寸气消时。子向何处安身立命。师曰。雨过天晴。青山依旧。山曰。从今别后。再得相见否。师曰。旷劫不违。今何有间。山曰。恁么则子不曾病耶。师曰。病与不病。总不相干。山遂执其手曰。此是甚么。师曰。是祖。玠手。山曰。祖玠是谁。师曰。玠固非我。亦不离我。山叹曰。善哉。只个不即不离。妙契无生。子今理见既明。虽则年茂。死亦何憾。师乃合掌。告山曰。快与某甲趱座龛来。山命舁龛至。师顾众曰。吾行矣。遂振身端坐。敛目而逝。

　　广善潭禅师法嗣

　　南京崇福寺大慧觉华禅师

　　维杨刘氏子。初请益海丹慈。有省。次至太平繁昌。参宝月。遂承印证。住后。上堂。举拂子曰。威音那畔。元只是者个。如今目前。也只是者个。山僧将来。上下拂。左右拂。若唤作拂子。瞎却人天眼目。若不唤作拂子。亦瞎却人天眼目。大众。毕竟唤作甚么。若也会得。便知迦叶微笑。二祖觅心了不得处。绍如来传灯。续祖庭正脉。联二十八世英华。接三十四代骨髓。众皆默然。良久曰。千圣不能识。以拂子击香几。下座。

　　太岗澄禅师法嗣

　　杭州天真寺毒峰本善禅师

　　凤阳吴氏子。幼恶腥荤。好以佛事为嬉。年十七剃发。遇源明。授以无字公案。遍扣禅扄。至淯溪。设关精进。一日闻钟声有省。偈曰。沉沉寂寂绝施为。触着无端吼似雷。动地一声消息尽。髑髅粉碎梦初回。遂参月溪于广恩。溪问。如何是无字。师曰。本善一向随人道。是个无字。今日看来。是口金刚王宝剑。溪曰。如何是金刚王宝剑。师曰。寒霜焰焰腾今古。溪曰。还我剑来。师曰。拟动即犯他锋铓。溪曰。横按当轩时如何。师曰。佛来也杀。祖来也杀。溪曰。老僧来聻。师曰。亦不相饶。溪曰。杀败后如何。师曰。且喜天下太平。溪颔之。师深自韬晦。随处掩关。上堂。诸大德。既来这里。参禅。究明生死。须依贫道家风行持。他后决不相赚。各各俱要屏息诸缘。一心向道。追复百丈已前。释迦老子头陀之行。是谓家风。此之苦行头陀。经中具载。请自检看。然虽今人难比古人。且请。于中行得一半。亦得沾头陀苦行之少分不可似。今时学者。至不问着。甘作无惭愧人。佛法驴年会得。只如世尊当时。饥则领众持钵入城。归则各处岩穴。赵州。三十年不开口告人。匾担山和尚。唯餐橡栗过日。丹霞然。一生只个布衲。芙蓉楷。不发疏簿。甘事淡薄。此诸尊宿。俱是行头陀行家风。所以个个魁磊秀出。当时千古。为世所尊。诸大德。若依此苦行行持。久之。不移不易。僧问。如何是佛。云门道。干屎橛。管取呵呵大笑。时有僧问。如何是和尚家风。师曰。前江潮急鱼行涩。后岭松高鸟泊难。下座。普说。略曰。宝剑全提日用中。高挥大抹肯从容。卷兮魂胆迎风丧。舒也髑髅遍地横。万死万生浑不顾。一枪一剑便收功。赵州性命分明也。血刃参天不露锋。拂一拂曰。虚空廓彻无消息。万里无云天碧碧。拶得须弥入藕丝。弥勒释迦齐叫屈。倒骑铁马逐西风。惊杀泥牛从海出。诸仁者。若作奇特胜妙会。正是辜负已灵。不作奇特胜妙会。又是抱赃叫屈。且作么生会。不见道。解藏天下于天下。始见林梢挂角羊。

　　夷峰宁禅师

　　付法偈曰。祖祖无法付。人人本自有。汝受无付法。急着传于后。

　　代州五台普济寺孤月净澄禅师

　　西河张氏子。参月溪。看无字话。三日有省。溪可之。后入蜀。谒广福。福问。大死底人。却活时如何。师曰。眉毛眼上横。鼻孔大头垂。曰如何是无字意。师曰。风行草偃。水到渠成。曰大地平沉。虚空粉碎。汝向何处安身立命。师曰。云消山岳露。日出海天清。天顺改元。代王请诣内掖问道。感现光明。王心大悦。而师礼焉。遂捐俸建寺华严谷。额曰普济。山居偈曰。寰中独许五台高。无位真人伴寂寥。一任诸方风浩浩。常空两眼视云霄。飒飒春风和鸟哀。清音直到耳边来。炉烧柏子端然坐。对月残经又展开。后坐脱于本寺。

　　西禅瑞禅师法嗣

　　棠城宝文洪印禅师

　　古渝棠城张氏子。礼西禅瑞有年。因禅迁化。远扣楚山。值定王除𧝓。请山升座。师出问。雷音动地。选佛场开。一会灵山俨然未散。未审。皇恩佛恩。如何补报。山曰。荡荡尧风清六合。明明佛日照三千。师曰。祝赞已闻师的旨。拈花微笑意如何。山曰。机前有语难容舌。独许头陀一笑传。师曰。玉梅破雪。红叶凋霜。适官家除𧝓之辰。乃鹤驾仙游之日。未审。即今何在。山竖拂曰。在山僧拂子头上。成等正觉。放大光明。与三世如来。共转法轮。汝还见么。师曰。与么则遍界绝遮藏也。山曰。要且有眼觑不见。师曰。只者觑不见处。不隔纤毫。山曰。未是妙。师曰。未审如何是妙。山曰。二边俱抹过。始见劫前人。师曰。蒙师点出金刚眼。死去生来更不疑。山曰。俊哉衲子。透网金鳞。出语标宗。不忝西禅之嗣。更须保任。切莫自欺。师曰。人天证明。谢师印可。

　　古庭坚禅师法嗣

　　五台山显通大巍净伦禅师

　　昆明康氏子。受业于无极泰。得法于浮山坚。住台山日。僧问。如何是台山境。师曰。不是下雨。便是天晴。曰如何是境中人。师曰。金刚宝窟万菩萨。曰寻常所谈何事。师曰。清风吹幽松。近听声愈好。问如何是佛法的的大意。师曰。今年调雨水。农家好春麦。问如何是祖师西来意。师曰。饭仙山转身。即向汝道。示众。山高海阔。月朗风清。松苍石白。夏暑冬寒。如是历历分明。一一成现。且衲僧分上。成得个什么边事。莫有道得者么。不妨出来道看。若无。老僧自道去也。拈拄杖。下座。示众。目前无法。意在目前。他不是目前法。非耳目之所到。白云自占青山。明月谁分流水。示众。我这里。也不管东村李大郎太俭。也不说西社王二姐太奢。也不会安角呼兔。也不会添足画蛇。早起一碗白粥。午后一碗清茶。谁管他陈年烂葛藤。冷地开花。展两手云。你等诸人。来这里讨什么。干木查。示众。演祖道。有一则奇特因缘。举似诸人。欲说又被说碍。不说又被不说碍。师曰。大小演祖。大似灵龟曳尾。一言既落人耳。如何又讳得住。山僧者里。也有一则奇特因缘索性。举似大方。使他依门傍户。者一个个。壁立千仞。也不为分外。示众。长沙岑大师道。尽大地草木人畜。总是般若真光。师乃召曰。大众看看。老僧上黄鹤楼也。只见晴川历历汉阳树。芳草萋萋鹦鹉洲。是汝诸人还见么。喝一喝。

　　南岳下二十八世

　　东明慈禅师法嗣

　　南京宝峰明瑄禅师

　　吴江范氏子。素业木工。因海舟建塔院。失斧伤足。痛甚索酒。舟曰。范作头。伤足犹可假。若斫去头。有千石酒与作头吃。能吃否。师有省。即求为僧。舟与披剃曰。今日汝头落也。师曰。头虽落好。吃酒人不落也。乃充火头。一日负薪。舟见曰。将刺棘作么。师曰。是柴。舟呵呵大笑。师惘然。舟曰。是柴将去烧却。师疑曰。和尚毕竟有什么道理。故尔问我。是夕刻意参究。不觉被火燎眉。面如刀割。以镜照之。忽然大悟。呈偈曰。负薪和尚唤为棘。火焰烧眉面皮急。祖师妙旨镜中明。一鉴令人玄要得。舟便打。师夺拄杖曰。这条六尺竿。几年不用。今日又要重拈。舟大笑。师又呈偈曰。棒头着处血痕斑。笑里藏刀仔细看。若非英灵真汉子。死人吃棒舞喃喃。舟曰。即此偈语。可绍吾宗。乃付偈曰。临济儿孙是狮子。一吼千山百兽死。今朝汝具爪牙威。也须万壑深山止。从此名闻遐迩。学徒川赴。逝于成化八年腊月九日。塔建东明寺左。

　　君峰通禅师法嗣

　　邵武府君峰清祥上座

　　呈大阐偈曰。法性空无碍。平等观自在。截断两头机。是名超三界。

　　天宁宣禅师法嗣

　　杭州径山天才英禅师

　　尝曰默堂和尚。平地上涌起波涛。虚空里敲出木楔。中人毒气回来。刚道亲见宝月。不知瞎却多少人眼睛。哑洎合饶舌。

　　东方𥙿禅师法嗣

　　南京碧峰寺天通显禅师

　　玉芝问。碧峰寺里有如来。莫便是和尚否。师曰。上座还见么。曰纵见得。也是金屑落眼。师曰。者汉死去多少时。汝来为他乞命。便归方丈。明日上堂。举古德云。打破大唐国。觅个不会佛法的也无。又曰。向南方走了一转。拄杖头上不曾拨着个会佛法的。此二句。甚有誵讹。试为酬一语看。芝曰。前不遘村。后不迭店。师曰。未在再道。曰不遇知音者。徒劳话岁寒。师复问曰。汝向南参。有何言句。试道看。芝举悟道偈曰。湖光倚杖三千顷。山色开门五六峰。触目本来成现事。蒲团今不炼顽空。满月风光足起居。有谁平地别亲疏。纵令达磨传心诀。问着依然不识渠。师曰。非非。芝曰。云何非非。师曰。子不非非。恁人非非。梁皇达磨。两不见机。何劳折苇。又遣人追古之今之。落人圈缋。曰如何得不落人圈缋。师打一掌曰。是落耶。是不落耶。芝礼拜。平日所蕴。泮然冰释。师游南屏宗镜堂。升法座曰。此处正好说法。芝从傍唱曰。说法已竟。师便下座。顾曰。何者是我说法处。芝曰。剑去久矣。师颔之。

　　夷峰宁禅师法嗣

　　杭州天目宝芳进禅师

　　付法偈曰。真性本无性。真法本无法。了知无法性。何处不通达。

　　南岳下二十九世

　　宝峰瑄师法嗣

　　天奇本瑞禅师

　　钟陵人。江氏子。二十一岁。从荆南无说能披剃。即看一归何处。后遍游丛社。遇全首座行次。闻呼猪声。全曰。阿娘墙里唤哪哪。途路师僧会也么。拶破这些关棙子。娘娘依旧是婆婆。师闻之瞿然。一日染病甚剧。有晖禅者。嘱曰。病中不可放逸。昔大慧杲生背疮。昼夜叫痛。有问。和尚还有不痛底么。杲曰。有曰。有在什么处。杲曰。痛死人。师于此。透得娘娘依旧是婆婆。一日闻鹿鸣。会得日用之中无不是语。后往南京。过单县途次。恍如梦醒。始觉从前所悟。一场懡㦬。乃参见宝峰。峰问。甚处来。师曰。北京。峰曰。别有去处么。师曰。随方潇洒。峰曰。曾到四川否。师曰。曾到。峰曰。四川境界。与此间如何。师曰。江山虽异。风月一般。峰竖拳曰。还有这个么。师曰。无。峰曰。因甚却无。师曰。非我境界。峰曰。如何是汝境界。师曰。诸佛不能识。谁敢强安名。峰曰。汝岂不是着空。师曰。终不向鬼窟里作活计。峰曰。西天九十六种外道。汝是第一。师拂袖便行。峰乃付偈曰。济山棒喝如轻触。杀活从兹手眼亲。圣解凡情俱坐断。昙华犹放一枝新。住后示众。一切无余。一切无碍。一切无碍。一切无余。透得无碍。自然无余。透得无余。自然无碍。会么。娇花若绣红千朵。曲水如罗碧一湾。示众。人人鼻孔撩天。何用拈花对众。个个眼睛突出。休寻向上玄机。临济妄立三玄。洞山强分五位。识破沩山水牯。方知僧璨无罪。举拂曰。三阳开泰户。一气转鸿钧。示众。[○@((○*○)/(○*○))]大众会么。若然不会。更听一偈。宽兮宇宙诚然小。窄也丝毫实不存。空劫那边如殒却。莫来这里强言论。复拈拄杖曰。曾伴夜行惊恶虎。几回同上碧萝峰。

　　吉庵祚禅师法嗣

　　嘉兴府天宁法舟道济禅师

　　本郡张氏子。依东禅昂为比丘。后谒吉庵。偶行廊庑间。闻磬响契悟。寻趋方丈。庵望见笑曰。子着贼也。师曰。贼已收下。庵曰。赃在甚处。师提坐具曰。狼籍狼籍。庵曰。这掠虚汉。狼籍个甚么。师一喝归众。庵喜而印之。嘉靖初。出世金陵。僧问。如何是安隐境。师曰。三山半落青天外。二水中分白鹭洲。曰如何是安隐家风。师曰。石虎山前斗。泥牛水底眠。曰不会。师曰。用会作么。未几。归天宁。示众。举梁武帝问达磨曰。如何是圣谛第一义。磨曰。廓然无圣。帝曰。对朕者谁。磨曰。不识。帝不领悟。师颂曰。廓然无圣绝机轮。打破重关百万门。雨过落花红满地。行人犹自不知春。示众。精严寺里撞钟。府谯楼上擂鼓。同时显大神通。穿透千门万户。大众闻么。若道不闻。争奈钟鼓分明。人人有耳。若道闻。将什么闻。即今鼓绝钟消。闻的事作么生。速道速道。卓拄杖曰。黄金自有黄金价。终不和沙卖与人。僧问。如何是道。师曰。满口道不出。僧复问师曰。一番提起。一番新问。达磨未来时如何。师曰。古镜分明含万象。曰来后如何。师曰。万象分明古镜中。曰用来作么。师曰。若不来埋没古镜。问佛佛授手。祖祖相传。未审。传个甚么。师曰。苏卢苏卢。悉利悉利。溪上坐次。僧问。如何是随波逐浪句。师曰。两岸春风香不断。一溪流水落花新。曰争奈学人不会。师曰。蜻蜓飞尚缓。蛱蝶舞偏忙。曰和尚将境示人。师震威一喝。僧礼拜。师曰。未在更道。僧无语。师曰。啼得血流无用处。不如缄口过残春。有士对奕问曰。如何下手方妙。师曰。向黑白未分时。下一着看。士作下子势。师曰。妙手妙手。陆五台问。画前元有易否。师曰。若无庖牺氏。将甚么画。曰画后如何。师曰。元无一画。曰现有六十四卦。何得言无。师曰。莫著文字。曰请师离文字。发一爻看。师召台。台应诺。师曰。这一爻。从何处起。师示一少年偈曰。学道还须年少身。每因年少误青春。若言年少堪凭仗。荒冢应无年少人。梵僧来。师假榻与坐。二鼓见三神人。峨冠绯衣而入。师怪问之。皆曰。吾伽蓝神也。师入深禅定。故来谒耳。遂不见。秋寝疾革。或请说偈。师曰。此皆文饰耳。无事此也。以手摇曳而逝。年七十四。坐五十二夏。

　　碧峰显禅师法嗣

　　湖州天池玉芝庵月泉法聚禅师

　　嘉禾富氏子。幼肄儒业。长得度于海盐资圣寺。喜作韵语。忽自谓曰。出家当为生死。嗜此奚益。遂誓志参学。后闻禅者举僧问大颠。如何是见性。颠曰。见即是性。跃然一笑。结庐于澉湖悟空山。参碧峰。问如何不落人圈缋。峰与一掌。师即大悟。徙居天池玉芝精舍。尝与名绅。证儒释大同之旨。闻者欣快。上堂。迅速年光若流水。尽道三十六旬今夜止。争如山僧有个陈年历日。直是无头无尾。虽然。墨烂纸灰。争奈诸人本命元辰。尽在里许。蓦然拈出绳床角头。打乱周天星纪。谁管他角亢危娄氐房箕尾。切忌颠拈倒举。如何是颠拈倒举。老者不减年。幼者非得岁。申生人不属猴。子生人不属鼠。上堂。棒喝交驰。机如掣电。犹是祖师门下寻常茶饭。忽若移星换斗。露影藏形。苟非亲见古人用处。往往分疏不下。遂举赵州访二庵主因缘。师曰。此话。商量者不少。每向竖拳处。卜度异同。殊不知机轮转处。擒纵临时。变通无滞。方堪八面受敌。使或据险一隅。不免得陇失蜀。得失且置。只如赵州。拂袖便行。与礼拜处。是同是别。试听一偈。铺席经过祇一般。争知死货活人拈。东行卖贵西行贱。勘破方知不值钱。上堂。举金刚经曰。一切诸佛。及诸佛阿耨多罗三藐三菩提法。皆从此经出。既是佛从经出。则经非佛说。毕竟唤什么作此经。现前大众。又作么生受持。良久。击拂子曰。口说如哑。耳听若聋。鹭鸶夜宿寒汀月。飞入芦花不见踪。陆五台问。东土一千七百善知识。即今向什么处去。师指树上鸣蝉曰。这里也有一个。曰声响便是么。师曰。唤作声响。即蹉过去也。嘉靖癸亥五月示寂。葬于本山。寿七十有二。

　　金台觉禅师法嗣

　　杭州径山万松慧林禅师

　　仁和沈氏子。因入京师宿通堂。闻僧诵丹霞上堂语。大彻。后参金台。陈所解。遂得法焉。晚住径山。一日书偈曰。七十六年。萍踪何倚。本无去来。应缘而已。蜕然而逝。

　　天目进禅师法嗣

　　野翁晓禅师

　　无趣来参。师令看一归何处话。后趣有省。师付以偈曰。非法非非法。非性非非性。非心非非心。付汝心法竟。

　　寿堂松禅师法嗣

　　建宁府斗峰古音净琴禅师

　　建阳蔡氏子。参万法归一公案。后经南阳鸡鸣河。中途有省。谒寿堂于巫山寺。遂承印可。有醍醐集。行于世。

　　南岳下三十世

　　天奇瑞禅师法嗣

　　随州关子岭龙泉寺无闻明聪禅师

　　邵武光泽奚氏子。依隐庵初出家。参大通智胜佛四句偈。数载。偶闻马嘶。豁然大悟。参天奇。才入门。值奇外出。师曰。一出一入。是同是别。奇曰。同别且置。见出入者是阿谁。师良久。奇怒骂而出。夜归。问知客曰。今日我骂这僧在否。曰在。奇曳杖到寮。师礼拜。奇便打。师曰。适来某甲。草草触忤和尚。奇曰。老僧今日被上座勘破。复问。在世忘世是如何。师曰。了物非物。奇曰。在念忘念是如何。师曰。于心无心。奇曰。心物俱忘是如何。师曰。华山高㟮太行峨。奇曰。教坏人家男女者。惟汝一人。乃付以偈曰。破情情破破还情。绝迹无私精内精。知是个中今不惜。尽籯分付与仁行。师后住关子岭龙泉寺。为开山第一世。僧问。如何是本来面目。师曰。石香亭。曰。便恁么去时如何。师曰。丧却了也。问今朝四月八。天下丛林。皆庆如来降诞。未审。如来何处降生。师于几上。画圆相示之。示疾。告众曰。因心不了又游山。吴越山川路渺茫。拄杖一条担日月。龙泉寺里话偏长以拄杖掷地。趺坐而逝。全身塔于寺右。

　　净庵素禅师法嗣

　　襄西大觉圆禅师

　　仪貌丰硕。音声如钟。因僧入室次。师曰。外道问佛。不问有言。不问无言。世尊良久。外道便悟。既不涉有无。良久亦是闲名。正恁么时。外道悟个什么。僧拟答。师急掩其口曰。止止。犹要挂齿在。僧有省。师曰。可谓东土衲僧。不如西天外道。僧呈偈曰。自笑当年画模则。几番红了几番黑。如今谢主老还乡。那管平生得未得。师大喜之。一日无病而终。寿七十三。坐五十三夏。

　　天宁济禅师法嗣

　　嘉兴府胥山云谷法会禅师

　　嘉善怀氏子。参法舟于天宁。舟令参念佛是谁话。一日受食。碗忽堕地。有省。寻阅宗镜录大悟。僧问。如何是祖师意。师曰。有水皆含月。无山不带云。曰莫更有奇特否。师曰。不得将龟作鳖。

　　嘉兴府精严寺冬溪方泽禅师

　　嘉善任氏子。闻法舟。举龙潭参天王语。至何处不指示心要。有省。解制秉拂。佛法虽遍一切世间。而未尝有丝毫逗漏。作么生结。虽未尝有丝毫逗漏。亦未尝有丝毫囊藏。作么生解。故知。百丈大师。曲引初学。为此方便之辞。其实不能结。不能解也。设有个孟八郎汉。出来道。我能向百丈大师结不得处。一结结断。直使天下衲僧。忘前失后。求出无门。亦能向百丈大师解不得处。一解解开。直使天下衲僧。七狼八籍。窜身无地。却甚奇特。诸上座。彼既丈夫。我能不尔。乃击拂子曰。吽。

　　野翁晓禅师法嗣

　　嘉兴府敬畏庵无趣如空禅师

　　本郡施氏子。志慕祖道。适野翁寓东塔。师往谒。每呈见解。尽被扫辟。一日翁谓师曰。达磨西来。直指人心。见性成佛。唯在直下体取。你若信得及。可放下万缘。参个一归何处。师猛参三载。闻鸡鸣有省。遂蒙印可。付衣钵焉。剃染后。众请居敬畏庵。示众。搜穷三际元无我。逼塞虚空更有谁。祖佛相传无法付。拈花微笑只因渠。召大众曰。世尊拈花则不问。且道。迦叶作么生笑。众无对。师曰。苦哉佛陀耶。示众。鸿蒙未判。天地未分。先有一物。时人呼为正法眼藏。亦名涅槃妙心。今在诸人六根门头显现。四威仪内昭彰。拈起拂子曰。见么。若见。通个消息。其或未然。不得不疑。示众。众才集。师良久。喝一喝曰。祸出私门。便归方丈。示众。夏末秋新。即佛即心。秋新夏末。即心即佛。掷下拄杖曰。会么。不知寒暑催人老。除夜闻爆竹声。师问众曰。是什么。曰爆竹声。师曰。破了也。众有省。同居士湖边步月。一僧至。师曰。明月与清风。水天同一色。人人在个中。祇是出不得。僧曰。打草惊蛇作什么。师曰。汝又作么生。曰看脚下。师呵呵大笑曰。将谓胡须赤。更有赤须胡。师问讲主。经前一句。逼塞虚空。经后一句。充满大地。包括一句。函盖乾坤。正恁么时。法师向什么处下口。主无对。师良久曰。善来法师杭城回。示众。予在湖山境中。作篇佛法。且是平直切当。简易明白。渴欲归来。举示大众。及乎今日相见。忘却了也。遂竖起拂子曰。记得么。万历己卯冬。谓门人性冲曰。来岁中秋。五六。之间。吾欲行子宜来。次年八月六日。冲以前命至。师示微恙。说偈而逝。偈曰。生来死去空华。死去生来一梦。皮囊付与丙丁公。白骨断桥随众。呵呵。明月清风吟弄。塔于本庵。

　　石门海禅师法嗣

　　随州七尖峰大休宗隆禅师

　　青州益都贾氏子。在成都北寺为典座。挑水忽地撞壁。有省。谒无尽于乾明寺。遂蒙印莂。住后。垂三关语。示学者曰。吹毛宝剑。被石人持去。挂在万仞峰头。四壁无路。如何取得。有一如意珠。被木人擎来。抛向大海波中。不假舟航。如何觅得。尽大地是个火坑。烧却了也。惟有一茎眉毛在。未审。何人见得。示寂偈曰。三际握来为拄杖。十方原是旧袈裟。泥牛石虎知消息。踏破虚空便到家。端坐而逝。

　　斗峰琴禅师法嗣

　　建宁府斗峰天真道觉禅师

　　本郡张氏子。看一归何处话。有省。作偈曰。一手拍兮一手鼓。无位真人出格舞。口中唱出无腔歌。三千诸佛同一母。呈古音。即蒙印记。

　　五灯严统卷第二十三
卍新纂续藏经第 81 册 No. 1568 五灯严统(卷10-25)


　　五灯严统卷第二十四

　　　　临济宗

　　南岳下三十一世

　　龙泉聪禅师法嗣

　　北京笑岩月心德宝禅师

　　金台吴氏子。世族锦衣。母。于晴昼忽闻巨雷震地而诞。既冠。不甘处俗。二十二岁。礼广慧大寂。祝发受具。首谒古拙大川。后上关子岭。谒无闻。举从前见处。皆印可之。忽碓房杵声。即举以验。师随答之。闻曰。汝之所得正矣。翌旦入室。倏问。上座许多络索。向甚处去。师拟对。闻笑曰。鹞子已过新罗国。遂问曰。十圣三贤。已全圣智。如何道不明斯旨。闻厉声曰。十圣三贤尔已知。如何是斯旨。速道。师下语。不契。一日洗菜。忽一茎菜堕水。逐水圆转。捉不着。师有省。喜跃携篮而归。闻见问曰。是甚么。师曰。一篮菜。曰何不别道一句。师曰。请和尚别问来。晚侍立次。闻举灵云见桃花话。诘师。师随问而答。问曰。祇如玄沙不肯意作么生。师曰。贼入空房。闻曰。这则公案。不得草会。师随声便喝。拂袖而出。参大觉。逾年返觐。值围炉次。闻问。人人有个本来父母。子之父母。今在何处。师曰。一火焚之。曰恁么则子无父母耶。师曰。有则有。只是佛眼觑不见。曰子还见么。师曰。某亦不见。曰子何不见。师曰。若见则非真父母。曰善哉。师呈偈曰。本来真父母。历劫不曾离。起坐承他力。寒温亦共知。相逢不相见。相见不相识。为问今何在。分明举似师。闻曰。如是如是。住后。上堂。拈拄杖曰。有么有么。时有僧作礼。师劈脊打曰。多口作么。曰某甲一言也未。何为多口。师复打曰。再犯不容。上堂。趣庭路湿阶苔滑。行道藤牵山径迷。禅者多询真祖意。夜来携履独归西。拈拄杖。指曰。看看。祖师又越山门来也。唤行童即便与我逐出。且道。正欲觅祖师。祖师既至。为什么却逐出。良久曰。是汝诸人分上着。这等闲家具不得。上堂。举云门道。佛法太煞有。祇是舌头短。觉范道。佛法大有。只是牙痛。师曰。山僧这里。牙且幸不痛。舌头颇相称。只是无甚佛法可说。上堂。当门一只箭。来者看方便。拟进问如何。穿过髑髅面。僧问。如何是和尚昔年获益事。师以拂子倒悬。视僧曰。会么。曰某甲已识得和尚做处也。师曰。汝道。荆州黄四娘。礼佛求个甚么。僧无对。师打出。问如何是曹溪家风。师曰。滔滔底。曰如何是临济家风。师曰。刘玄德种圃。曰如何是云门家风。师曰。大禹观河。曰如何是曹洞家风。师曰柳巷花街公子醉。问祖意教意。是同是别。师曰。柳影横塘鱼上树。槐阴罩地马登枝。曰与么则形影两分。曲直自显去也。师曰。未尝饱食庐陵米。徒把蒲团认作天。问如何是佛。师曰。黧奴白牯。曰如何是祖。师曰。黧奴白牯笑咍咍。曰如何是本来神通。师曰。鸡解司晨。犬解吠。问某心中。久有一惑。特来乞师决破。师曰。汝惑犹可。莫教惑着老僧。曰和尚心如虚空。焉能惑得。师曰。汝吃饭也未。曰某适来。居士家得斋。师曰。怪道一阵生脏气。问大死底人。却活时如何。师曰。与伊一盏茶吃。问久闻和尚大人相。乞请随喜。师缩颈作蹲势。僧罔措。问如何是道人境界。师曰。泥牛吸尽西江水。木马嘶回北塞风。问至理简径处。乞师一言。师曰。罕遇其人。居士问佛道玄奥。弟子拟欲进入。未知有分否。师曰。人皆为尧舜。曰如何契入。师曰。我欲仁斯仁至矣。曰一切时中。云何履践。师曰。进则过之。退则不及。曰不进不退。可适中否。师曰。易开终始口。难保岁寒心。问如何是清净法身。师曰。春风无面目。花柳满皇都。曰已悟者则不问。未悟者还有分也无。师曰。曲不藏直。问达磨来东土。所传何事。师曰。熊耳塔前风搕𢶍。少林崖畔月朦胧。问如何是和尚家风。师曰。烈焰炉中飞彩凤。曰如何是和尚宗旨。师曰。白鹭下田千点雪。黄鹂上树一枝花。因水桶底置佛像。师见。问众曰。既是佛。为甚么却在桶底坐。一僧曰。佛身充满法界。师曰。佛身既充满法界。为什么被小桶盛却。僧无对。次日有三人。请师代语。方举前话。师急征曰。佛在桶底坐。且止。忽然桶底脱时。又作么生。三人豁然省旨。上堂。举金刚经为人轻贱话。师曰。万法本空。一心无住。不持不失。罪福何寓。昨夜释迦老子。与波旬眉毛厮结。帝释天主。共阎罗王鼻孔相御。更有一伙不识好恶汉。务要佛魔两分。天狱另处。却被阿修罗怒。发把伊密密。打入黑山鬼窟里。直教伊尽未来劫。依旧业识忙忙。无本可据。於戏。人有近忧。必无远虑。上堂。夜来好大风。底砌舞残红。悉达无巴鼻。为人话苦空。示众。举玄沙天龙。同入山见虎。龙曰。面前是虎。沙曰。是汝。雪窦曰。要与人天为师。面前端的是虎。师曰。于今这里虎也。无面前端的。是个什么。若辨得出。许你与人天为师。示众。举乾峰举一不得举二话。师曰。拾得酒酣。寒山醉倒。相扶相搀。和泥卧草。天明携手出松门。直至如今无处讨。僧问。如何是西来的的意。师曰。不是苦辛人不知。师初至熊耳山。礼祖塔。寺僧叱曰。汝憨。拜空塔奚为。师从容以手指塔。问曰。此是空塔乎。曰然。师曰。祖师聻。曰携履西逝已久矣。师曰。苍天苍天。一僧闻风铃有省。喜跃曰。某甲。今日识破观音老汉了也。即入室求证。才礼拜。师劈脊与一棒曰。速将你识破底观音出来看。僧以手作摇铃势。口作铃声。师直打出方丈。问一念不生。三际永断时如何。师曰。远山青㟮屼。近水响丁东。问古人云。打破镜来相见。既打破镜。拟向什么处相见。师曰。惭惶杀人。问一言道尽。更不容言时如何。师曰。武陵溪畔杜䳌语。十里桃花血染红。问一切众生。毕竟成佛。未审。成佛后如何。师曰。山自高兮水自流。师。素性寡言。迁寓不一。万历丁丑。结庵京都西城柳巷。越四载。跏趺而化。塔于城西小西门。语录有南北二集。又辑沙弥成范一册。垂世。

　　大川洪禅师法嗣

　　代州五台龙树庵宝印禅师

　　一日晨起见霜。有省。作偈曰。日出东山。月沉西嶂。昨日今朝。曾无两样。

　　楚峰和尚

　　居秘魔崖十余载。枯淡晏如。一日闻火爆声大悟。说偈曰。眼睛突出死柴头。赫赫神光照四洲。触处分明人不委。几回春去又逢秋。

　　玉堂和尚

　　僧问。如何是道。师曰。脚下底。曰如何履践。师曰。直去不迷。

　　敬畏空禅师法嗣

　　苏州车溪无幻性冲禅师

　　秀水张氏子。参无趣。诲以教外别传之旨。参究有契。遂剃染。结庵径山。集无趣语录。既毕返觐。趣问。子一向在什么处。师曰。径山。趣曰。做得甚么事。师曰。某甲买得一段田。收得原本契书。请和尚佥押。即将集本呈上。趣接看曰。这个是我底汝底聻。师曰。和尚莫搀夺行市。趣掷下集本。师趋出。已而呈偈。趣莞尔曰。非语言文字也。是汝作底么。师曰。某甲。鼓粥饭气。若谓有所得。辜负和尚不少。趣点首。住后。示众云。孤峰顶上。阔步大千。十字街头。知音少遇。不礼维摩诘。不尊傅大士。良久曰。举头天外看。谁是个中人。示众。毗蓝园里曾呈丑。古佛堂前又露形。不是月光三昧力。何年洗得你身清。大众且道。释迦老子。今日诞生。未审。此时落地也未。一僧出曰。落地了也。师曰。你见什么人说。僧无语。师曰。杓卜听虚声。示众。三界唯心。万法唯识。卓拄杖曰。昨宵时雨滴空阶。一片绿苔俱打湿。示众。良久曰。世界如许开阔。为甚么在老僧手里。便归方丈。示众。禁烟时节陈寒食。荒冢野田人啼泣。死髑髅上活眼开。鬼神茶饭都打失。首阳山堪隐逸。时人莫谓春无力。一夜东风鼓少林。落花满地成狼籍。示众。举起拂子曰。未明这些子。俱是妄卜度。既明这些子。亦是妄卜度。一僧出问。未明时卜度。某甲不疑。既明后。为甚么也是卜度。师曰。岂不见道。不得春风花不开。及至花开又吹落。僧问。如何是西来密传心印。师呵呵大笑。僧罔措。复问。传个什么。师打曰。开门渔笛近。明月在沧洲。问清虚之理。毕竟无身时如何。师曰。道者合如是。曰向上更有事也无。师曰。雪隐鹭鸶。柳藏鹦鹉。问腊月三十日到来时如何。师曰。家无索债人。问和尚百年后。向甚么处去。师曰。千株松下角弯弯。百草头边乱𨁝跳。师烧火次。僧问。如何是自性天真佛。师曰。与我搬取一束柴。僧搬柴复问。师曰。这奴子好恶也不知。便打问。达磨未来时如何。师曰。家家观世音。曰来后如何。师曰。旄头星出现。问如何是㝡上一乘。师曰。藤穿篾缚。曰意旨如何。师曰。三十年后。师问僧。何处来。曰庐山。师曰。古人道。不向庐山寻落处。象王鼻孔漫辽天。如何是庐山落处。曰举即不难。傍观者晒。师曰。不然。你且举看。曰和尚尊重万福。师曰。我还疑着你。曰不消。师休去。万历辛亥冬。痹疾。嘱后事毕。端坐而寂。阇维。奉绀骨塔于径山。腊三十。寿七十二。

　　南岳下三十二世

　　笑岩宝禅师法嗣

　　常州龙池禹门幻有正传禅师

　　溧阳吕氏子。十九岁荆溪显亲寺祝发。尝燃顶发愿曰。若不见性明心。誓不将身倒席。一夕闻灯花爆声。有省。参笑岩。方具述所以。岩忽趯出只鞋曰。向这里道一句看。师茫然。通夕不寐。明晨犹伫立檐下。岩见唤师。师回顾。岩翘足作修罗障日月势。师豁然。一日岩持拄杖入堂曰。我者杖。要与人有要底么。首座曰。某甲要。岩曰。汝要作么。座曰。要他铲断天下人舌根。岩以杖架肩曰。楖𣗖横担不顾人。直入千峰万峰去。师跃然下禅床曰。若果如是。须分付某甲可也。往前迎取。岩微笑曰。汝当久久执持一番。须可打草去也。已而辞去。岩书正宗付焉。仍赠一笠曰。以此覆之。无露圭角。师初住龙池。次迁五台秘魔。次北京普照。晚归龙池。僧问。如何是西来意。师曰。屋北鹿独宿。曰不会。师曰。溪西鸡齐啼。问。如何是佛祖奇特事。师曰。虾蟆捕大虫。曰恁么则不为奇特也。师曰。猫儿捉老鼠。僧礼拜起。师振威一喝。曰和尚为什么放某甲不过。师急索曰。老僧有事。你且去。问如何是佛。师曰。千峰雪色照人寒。曰如何是法。师曰。春水平江匝匝波。曰如何是僧。师曰。皈依似木人。曰学人不会。师曰。争怪得老僧。有客举僧问云门如何是诸佛出身处。门曰。东山水上行。如何会。师曰。无孔笛没人解吹。曰学人试问和尚得否。师曰。得。曰如何是诸佛出身处。师曰。西河火里坐。上堂。一切法不有。一切法不无。若能如是会。水上打葫芦。上堂。山漉漉。水漉漉。四天王。昨夜忽被无明逐算盘子打过了。八万四千九百九十零九遍。众兄弟。为什么。累我厨下火头。直到如今睡不足。下座曰。参。上堂。也大奇。也大奇。地转天回斗柄移。山门昨夜与灯笼斗。苕帚粪箕俱失仪。急努力莫思议。地狱天宫总皱眉。直得一身冷汗出。翻转话头都不知。喝一喝。上堂。无上法王。有大陀罗尼门。名为圆觉。蓦竖起拂子曰。汝等会得这个么。鹞子已飞云外去。痴人犹向月边寻。久立珍重。上堂。举文殊三处度夏话。师曰。文殊当时太杀神通。迦叶奈何局于智短。若作迦叶。应把黄面老子。先须摈却。何也。不见道。来说是非者。便是是非人。上堂。竖起拂子曰。老僧今日借取这拂子。一时说法。直得三世诸佛立地听。汝等现前俱信得及么。倘信不及。止止不须说。我法妙难思。珍重。题香炉偈曰。有耳闻声一似聋。无容余物动乎中。灰心未必常如此。嬴得清烟便不同。师与士大夫游。尝举东坡点琴操语曰。门前冷落车马稀。老大嫁作商人妇。琴操何所感。便削发为尼耶。士大夫多不契。又虑学者见落断常。著书三篇。曰驳语。曰性住释。曰物不迁。题旨刻行于世。万历甲寅春仲。示寂。塔建本山。与一源禅师同塔。

　　代州东台瑞峰和尚

　　寿昌参问。某甲于古德机缘数则有疑。乞师指示。师曰。请道。昌曰。临济道。佛法无多子。毕竟是个甚么。师曰。向道无多子。又是个甚么。昌曰。玄沙谓。灵云敢保老兄未彻在。何处是他未彻处。师曰。大是玄沙未彻。昌曰。赵州勘破婆子。勘破在甚么处。师曰。却是婆子勘破赵州。昌乞颂。师曰。知是般事便休。昌作礼而退。

　　高阳灵谷昙芝禅师

　　参笑岩。问古人云。打破镜来相见。既打破镜。拟向甚么处相见。岩曰。惭愧杀人。师有省。舞跃而出。

　　南岳下三十三世

　　龙池传禅师法嗣

　　宁波府天童密云圆悟禅师

　　宜兴蒋氏子。生而凝穆。长事耕获。见堆柴突露面前。有省。二十九岁。安置家室。依龙池祝发。喜兀坐。二六时中。看得心境两立。与古人天地同根万物一体话。未能契合。因请益池。池曰。汝若到这田地。便乃放身倒卧。师益昏惑。一日过铜棺山。豁然大悟。时池迁燕都。师往省觐。池问。汝离老僧三年。有新会处么。师曰。一人有庆。万民乐业。池曰。汝又作么生。师曰。某甲特来觐和尚。池曰。念子远来。放汝三十棒。师便出。一日侍次。池问。忽有人问。汝如何抵对。师竖拳。池曰。老僧不晓得。者个是什么意思。师曰。莫道和尚不晓得。三世诸佛。也不晓得。池曰。汝又作么生。师便喝。池曰。三喝四喝后如何。师即连喝而退。池曰。宛有古人之作。师复喝。又一日池升座。举拂问曰。诸方还有这个么。师震威一喝。池曰。好一喝。师连喝两喝归位。池顾师曰。再喝一喝看。师即出法堂。池归方丈。师随入曰。适来触忤和尚。池乃挝鼓上堂。授师衣拂。复命入室。嘱累扶持佛法。师呈偈曰。若据某甲扶佛法。任他○○○○○。都来总与三十棒。莫道分明为赏罚。未几。池示寂。师依塔三载。万历丁巳。众谓继席开法。次住通玄金栗黄檗育王天童。凡六钜刹。宗风大振。上堂。禅不在参。道不在悟。直下了然超佛越祖。蓦拈拄杖曰。即今莫有超佛越祖者么。卓拄杖曰。正好朝打三千。暮打八百。掷拄杖曰。为什么如此。抚掌曰。这里放过则不可。上堂。本来无物可评论。未悟之人妄见分。忽若迸开顶𩕳眼。大地山河一口吞。上堂。今朝正是四月八。释梵王宫生悉达。祇为时人不知因。年年枉遭恶水泼。众中若有知因者出来。为这老汉雪屈。良久曰。若无。云门大师来也。拽住杖下座。打散。上堂。有问有答。正是业识茫茫。无问无答。亦是无本可据。直饶闻恁么道。撩起便行。未免落在山僧圈缋里。且不涉化门一句。如何通信。卓拄杖曰。举头天外看。谁是我般人。上堂。树雕叶落。明明脱体全彰。云散天空。杲杲日轮当午。正恁么时。霜风劈面来。诸人还觉寒。毛卓竖也无。若也觉得。如龙得水。似虎靠山。日用头头全体露。折旋俯仰没遮拦。喝一喝。上堂。人人尽道今日生。谁谓老僧今日死。但了死生个一时。莫问世间花甲子。上堂。六月初一正炎热。人人通体汗流出。忽然一阵凉风来。个个仍前干暴暴。且道。干暴暴底是。汗流出底是。汗流出底是。则不应有干暴暴底时节。干暴暴底是。则不应有汗流出底时节。恐误赚诸人。老僧不敢道破。也须各各自悟讨个分晓始得。僧问。如何是金粟境。师曰。四野桑田。曰如何是境中人。师曰。金粟山头望。曰人境已蒙师指示。击鼓升堂事若何。师曰。瞻之仰之。问清净本然。云何忽生山河大地。师曰。眼花作么。曰如何是清净本然。师曰。脑后见腮。问如何是本来面目。师以手摸嘴曰。会么。曰不会。乞师指示。师打曰。天晴不肯走。须待雨淋头。问大事未明。如丧考妣。意旨如何。师曰。汝是无主孤魂。曰为甚大事已明。亦如丧考妣。师曰。唯我独尊。问如何是五眼圆明。师曰。老僧止两只。问如何是三宝。师曰。一顿胡饼两顿粥。曰不问者三饱。师曰。老僧日日奉持。问云门饼。赵州茶。和尚这里有甚么。师曰。一顿大拳头。问清水洗尘。水归何处。师曰。茅厕里。曰某甲不会。师曰。问取净头去。问如何是暗中明。师曰。东村黄老夜摩肩。曰如何是明中暗。师曰。南海波斯昼洗面。曰明暗相去几何。师曰。分身两处看。问除却棒喝。请师分明指示。师以手指僧曰。指示汝。僧无语。师便打。问一口气不来时如何。师曰。眼闭脚直。问月明星稀。密云藏在何处。师直打出。问杀生是大戒。为什么南泉斩猫。归宗斩蛇。师曰。汝寔恁么问那。曰是。师曰。汝当忏悔去。问长大无衣。是什么人。师曰。不识丑陋汉。居士问。狗子还有佛性也无。师曰。汝且唤狗子来。士礼拜。师与一踏曰。这畜生。问如何是不动尊。师曰。此去径山五百里。问乞师指个修行路。师曰。我从来不会修行。曰更冀慈悲。师曰。一事无成两鬓丝。上堂。新年新月新日新时。长老又披新法衣。提起衣曰。这个是衣。如何是法。放下衣曰。九九百百。张七赵八。孟春犹寒。不得露骨。喝一喝。上堂。子规啼血满花枝。口口声声祇叫归。不耐时人犹不省。年年三月又来啼。大众还委么。自是不归归便得。五湖烟景有谁争。卓拄杖一下。上堂。太白山中尽有柴。一株不许众人搬。老僧不是多护惜。为要诸人彻骨寒。虽然如是。只如道三界无安。犹如火宅。诸人又向甚么处回避。若也回避得。可以高超三界。独步大方。其或未然。各各照顾眉须始得。上堂。今朝五月五日。知事头首。乞老僧升座。应个时节。老僧无计可处。何以雄黄烧酒。固也不可。要且无个铜钱买糯谷。思量到计穷力极。忽然得个富不有余。贫无不足。真可谓是平等法门。正可以与世移风易俗。遂竖起两拳曰。只将这两个大粽子。供养大众。一任横咬竖咬。忽然咬着自家底。直得人人饱足。免得穷厮煎饿厮炒。为甚如此。到底终输自家宝。上堂。未到天童。不妨疑着。已到天童。瓦解冰消。何故聻。不见道。闻名不如见面。面既见矣。诸人分中。成得个甚么边事。一翳在眼。空花乱坠。崇祯辛巳。国戚田公。为皇贵妃。赍紫衣入山。请师演法。复得俞旨。住金陵大报恩寺。师以衰迈逊谢。明年春。拂衣上通玄。秋七月三日示微疾。七日午时。奄然坐化。流光夜照。四山变白。寿七十有七。迎全身归。塔于天童幻智庵右陇。

　　常州磬山天隐圆修禅师

　　本郡闵氏子。依龙池剃染。参父母未生前话。偶展楞严。见佛咄阿难此非汝心处有所证入。后阅古今因缘。一一透露。至僧问乾峰十方簿伽梵话。未免疑滞。力参两载。忽闻驴鸣大彻。偈曰。忽闻驴子叫。惊起当人笑。万别与千差。非声非色闹。遂抵燕京。觐池。一日侍次。问历历孤明时如何。池曰。待汝到这田地。与汝道。师便喝。池曰。汝还起缘心么。师拂袖而出。又一日因事。池穿褊衫。举椅子曰。汝上座。待我拜你为师。师含笑退。呈偈曰。木人提唱笑呵呵。更着衣衫谁识他。昨日覸来是男子。今朝还作老婆婆。池曰。甚惬老僧意。暨池顺世。师乃结茆磬山。阅历寒暑。方成丛席。僧问。如何是临济旨。师曰。怒雷掩耳。曰如何是沩仰旨。师曰。光含秋月。曰如何是法眼旨。师曰。千山独露。曰如何是曹洞旨。师曰。万派朝源。曰如何是云门旨。师曰。乾坤坐断。问既是师子儿。为什么被文殊骑。师曰。理能伏人。问如何是句到意不到。师曰。言言见谛。步步迷踪。曰如何是意到句不到。师曰。只在舌尖头。尽力吐不出。曰如何是意句俱到。师曰。有时独倚庭栏上。闲看梅开三五枝。曰如何是意句俱不到。师曰。落花流水去。空负浪游人。问如何是出格句。师曰。独脚蟹。示众。举古人道。幽鸟语如簧。柳垂金线长。烟收山谷静。风送杏花香。永日潇然坐。澄心万虑忘。欲言言不及。林下好商量。师曰。既言之不及。又商量个什么。若道有商量。古人恁么道。若道无商量。古人恁么道。诸人且作么生。良久曰。薰风自南来。殿阁生微凉。示众。今朝四月半。农家秧好看。堪笑懒禅和。一事无可断。开了两片皮。只是粥饭罐。道眼不能明。阎罗要打算。示众。磬山阿里。有两个小老虎。昨日老僧被他截住。却在三家村里躲过。你等出出入入。切须仔细。随顾左右曰。且喜不露爪牙。便归方丈。示众。举玄沙三种病人话。师曰。玄沙老宿。可谓善说。未能善接。云门大师。如此接人。也只接得无三种病底汉。果寔有三种病人来。又如何接。若到磬山门下。来也不难。何故。如患盲者来。高声向他道个瞎。若患聋者来。劈脊便棒。若患哑者来。便以拂子打圆相示之。今日还有三种病底么。良久曰。如无。老僧今日失利。崇祯乙亥秋季。报恩示寂。塔建磬山。

　　湖州净名庵抱朴大莲禅师

　　杭之临安骆氏子。幼失怙恃。出家于青山妙严院。后寓双径。结制。从尿桶边㘞地大彻。作偈曰。自幼失亲娘。遍觅于他乡。蓦然一相见。便不再商量。遂参龙池。进方丈。以坐具打圆相。展具三拜。收具一拂。便出。住后。僧问。如何是杀人刀。师曰。垂帘关乳燕。曰如何是活人剑。师曰。穴纸出痴蝇。问香严上树意旨如何。师高声叫曰。一个人跌死了。曰是则是。只是大惊小怪。师曰。人命不是小事。崇祯二年秋。示微疾。众请末后句。师曰。我有日用相应颂在。趺坐而逝。颂曰。◑并行黑白却同年。[○@牛]芳草茸茸到处眠。○一时秋空云翳尽。●夜深何处是家园。

　　南岳下三十四世

　　天童悟禅师法嗣

　　沩山五峰如学禅师

　　陕西人。律身严谨。遇事精勤。一夕与天童话次。童蓦伸脚曰。你作么生。师以脚踢之。童笑曰。未在未在。师曰。和尚道看。童倒卧。师曰。也只是困。童曰。你又与么去也。师礼拜。一日辞行。童握拂曰。唤作拂子则触。不唤作拂子则背。不得拈起。不得放下。不得下语。不得无语。不得错举。若不错举。即分付汝。师连跳两跳曰。不要不要。童曰。犹是乱叫乱跳。更试举看。师转身曰。某甲去也。童乃付。

　　苏州邓尉山汉月法藏禅师

　　梁溪苏氏子。十九。圆顶于德庆庵。二十九岁。读高峰语录有疑。历十余秋。闻折竹声。忽然大彻。天启甲子春。天童悟唱道金粟。师往参焉。一日童上堂。举僧问古德云。朗月当空时如何。德曰。犹是阶下汉。僧曰。请师接上阶。德曰。月落后相见。童乃顾师曰。且道。月落后又如何相见。师便出法堂。冬开炉。命居众首。童上堂。举起拄杖曰。举一不得举二。放过一着。落在第二。掷下拄杖曰。落二去也。且一又如何举。便下座。师掣拄杖便行。童归方丈。师以拄杖呈曰。此是打尽天下人底拄杖。今日还却和尚。童接得。便打曰。先打汝一个起。师曰。幸得还和尚杓柄。童曰。犹嫌少在。又打数下。师作礼而出。住后。上堂。把断要津。不通凡圣。你才出头来。早与三十棒。趁出去矣。老僧一向闲。极目朝云汉。不得已指点桑麻。行看山水。你若恁么会。又错过了也。喝一喝曰。何不简便会取。久立珍重。上堂。攀跻不住忽然翻。打破吾宗向上关。剩得一双穷相手。始知无法付人间。上堂。有一人。平地上行船如飞箭。有一人。轻波上去脚似腾云。会得者。今日天晴。昨日雨下。不会者。昨日雨下。今日天晴。尽情透过。还有一人不肯。蓦拈拄杖曰。会么。良久曰。黄金楖栗。白玉琅玕。遂掷下。上堂。山僧十五六年前。也曾见神见鬼。如今年深月久总忘却也。但得轻衣一片。饱食三餐。童子揶揄。禅人问道。赞之或喜。骂之或怒而已。若道曹山有尊贵旨诀。切莫听他这样说话。上堂。数万先须举一。二五恰成一十。数到不可说处。舌大如槌。神机活脱。蟠桃一夜尽开花。岁历三千始成实。诸仁者。且道万出于千。千起于百。百始于十。十始于一。只这一。从空不得。从有不得。毕竟从那里起。良久曰。剥到顶时培硕果。雷从复处震天机。喝一喝。上堂。秋山清。秋桂老。秋风高夜莫扫。放下破蒲团。秋湖向人好。昔日晦堂问黄山谷云。还闻木樨花香么。谷云。闻。堂云。吾无隐乎尔。喝一喝曰。恁么答话。惹人情见不少。老僧昨宵大睡一觉。外床倒。里床倒。枕子是藤。白席是草。乃顾视左右。下座。上堂。如何是西来的的意。稽首和南齐着地。如何是向上一门。那个为官不戴君。还有受用也无。春风花乱竞提壶。恁么则通身尊贵去也。沙水螃蜞横是蟹。此四句。一句是佛。一句是祖。一句是老僧。一句是大众。若人缁素得出。许汝一生参学事毕。何故聻。尽道洞庭如箬笠。春风乱插满头花。上堂。心无起处原无事。念转非情运六通。双足不知谁是主。看山踏遍白云中。且道。如何是脚下事。以拂子击香几曰。红叶投空锦。清泉掷地金。小参云。斩钉截铁。梵天溅血。不待三尺龙泉。只用飘空一叶。急急急。孟冬正是十月节。小参云。古意不可得。萧然四座僧。檐牙无燕雀。赤日印空庭。良久曰。不可得意则不问。日印空庭事若何。乃曰。苔文镂石古。草篆带帘青。问如何是安隐境。师曰。石幢倒卓门前水。树骨横撑殿后山。曰如何是安隐家风。师曰。黑袈裟下云承座。白楖𣗖边风逼人。曰如何是安隐禅。师曰。坐到月来香未过。卧教日出粥方粘。曰如何是安隐事。师曰。钟声过后催厨板。经韵销时接夜香。曰无眼耳鼻舌身意。意旨如何。师曰。床下龙眠云半夜。石边鸟宿露初更。问未雨以前时如何。师曰。冻草带残雪。寒花夹野云。曰正雨时如何。师曰。阴阴烟雾里。落落数家村。曰忽然倾倒时如何。师曰。大江初涨白。孤屿不停云。曰雨收云散。又作么生。师曰。芒鞋携短杖。随意过桥东。师室中尝举竹篦子话。勘验学者。稍或拟议。便痛打出。崇祯乙亥七月示疾。侍者问。如何是身后事。师曰。床头老鼠偷残药。壁上孤灯照旧衣。者复问。师举手曰。放下幔子着。遂酣睡。至中夜。索浴更衣而逝。塔建本山。

　　破山海明禅师

　　蜀之蹇氏子。弱冠得度。从慧法主听讲楞严。咨疑不决。即出蜀。住破头山。鞭逼三载。忽于经行之际。见一平世界。不觉堕落岩下损足。至夜半翻身剧痛。有省。叫曰。屈屈。一居士曰。师脚痛耶。师劈面一掌曰。非公境界。寻参博山。复参云门。后参天童。童问。那里来。师曰。云门。曰几时起身。师曰。东山红日出。童曰。东山红日出。与汝什么相干。师曰。老老大大。犹有这个语话。童曰。我既如此。你许多络索。又从那里来。师震威一喝便出。次日。同僧进方丈。童命坐里首。师曰。昨日走得。今日走不得也。童曰。作贼人心虚。师曰。是贼识贼。童颔之。久之。命作西堂。入室次。童问。内不放出。外不放入。政恁么时。以何为界。师曰。竿头丝线从君弄。不犯清波意自殊。便出。崇祯己巳。出世禾之东塔。后返蜀中。僧问。如何是一六开天。师曰。竹密山斋冷。曰如何是二五成性。师曰。荷开水殿香。问达磨西来。为甚只履西去。师曰。长安虽乐。不是久居。问万法从心生。万法从心灭。不生不灭。心在什么处。师曰。谢三娘不识四字。僧礼拜。师曰。亏汝当面忏悔。问如何是当机句。师曰。东塔庙前。上堂。爆竹一声。苍天两字。草木昆虫。全彰意气。柳眼拖不价之金。梅梢吐不瑕之玉。龙儿凤子。齐歌舜德尧仁。癞狗泥猪。同和祖风佛日。导群情而越死超生。普万有而丰衣足食。当恁么时。还有不威而严。无为而化者么。良久曰。东风吹出林间去。惹得游蜂嚷旧新。喝一喝。送法衣至上堂。大庾岭头提不起。鸡足山前成滞货。衲僧今日获一披。如云普覆华王座。大众记取三十年后。切忌不可动着。何也。动着则祸生。上堂。天上月正圆。人间道月半。撞着阎罗王。便把饭钱算。咄。休打算。且待山僧细细与你从头判。天上月正圆。陕府铁牛头角攒。人间道月半。嘉州大像皮毛换。撞着阎罗王。大虫被犬伤。便把饭钱算。两个五百是一贯。不管三七念一。二五一十挨排算。到腊月三十日。祇算得一半。设或完全。直待驴年。卓拄杖一下。上堂。金锄削尽千峰雪。露出天涯星月孤。照得世间人廓彻。都来依样画葫芦。大众。未审还有依样画得者么。有则不妨好手手中呈好手。红心心里射红心。其或未然。且待山僧自画去也。以拄杖打圆相掷地曰。层落落。影团团。千古万古与人看。上堂。山僧连日伤风。佛法没处启口。檀越强逼升座。只好略扬家丑。蓦拈拄杖卓曰。释迦老子。过十恒河沙等佛土。来山僧拄杖头上。口喃喃地。露题露目了也。汝等诸人。还听得么。顾视左右曰。且道。释迦老子。露个甚么题目。聻。落梅溅石青丸碎。卧柳临波翠带长。喝一喝。上堂。卓拄杖曰。大众闻么。木上座。为汝诸人。转根本法轮去也。尘说刹说。炽然说无间歇。复掷下曰。频呼小玉原无事。只要檀郎认得声。问是法非思量分别之所能解。为什么惟佛与祖乃能知之。师曰。知音不必频频举。八两原来是半斤。问破山堂内有僧否。师拈拄杖曰。向前来。与汝道曰执杖者是谁。师蓦头一棒。僧无语。师连棒打出。

　　杭州府径山费隐通容禅师

　　闽之福清何氏子。十四依镇东慧山祝发。首参寿昌。提无字话。发奋身心。遽忘寝食。忽一日觉身世俱空。话头脱落。目前虚逼逼地。问昌曰。今日看破和尚家风了也。昌曰。汝有什么见处。师便喝。次参云门。又参博山。往返至再。不能了手。天启壬戌。闻天童寓吼山。师冒雨往谒。问觌面相提事若何。童便打。师曰。错。童又打。师尽力一喝。童复打。师复喝。至第七打。伎俩知见。泮然冰释。后上天台省觐。童问。薰风自南来。殿阁生微凉。汝作么会。师曰。水向石边流出冷。风从花里过来香。曰离了此。又作么生。师曰。放和尚三十棒。曰除却棒。又作么生。师便喝。曰喝后聻。师曰。更要重说偈言。童休去。既而童主金粟。命职西堂。明年。随赴黄檗。童升座。以源流衣拂付焉。开堂日。僧问。昔从黄檗去。今向黄檗来。作么生道个无来去底事。师曰。头顶天。脚踏地。曰黄檗消息更何如。师便喝曰。砂盆虽破。家风犹在。师曰。与阇黎无干。问打着昔年旧痛处。于今犹恨棒头轻。请师末后一顿。师打曰。旧疮瘢上着艾。曰恁么则彻骨彻髓去也。师曰。如何是彻底意。僧一喝。师曰。喝后聻。曰时清休唱太平歌。师曰。祇引一半。问如何是夺人不夺境。师曰。打教髑髅穿。曰如何是夺境不夺人。师曰。掀翻坐具地。曰如何是人境两俱夺。师曰。一并收下。曰如何是人境俱不夺。师曰。一任𨁝跳。问古人道。犹如争斗快龙舟。一度赢来方始休。祇如未得赢时。和尚作么相为。师曰。休将橹棹施。曰看来旧阁闲田地。何事懡㦬错用功。师曰。天地宽阔。曰正值端阳时节好。大家共唱采莲歌。师曰。不易道将来。上堂。全身担荷。赤体提持。要是夙有器骨英灵汉子。于寻常日用。活卓卓地。不将奇特言句。贴于额头。玄妙理致。蕴于底里。专用格外钳锤。独奋宗门牙爪。生擒猛虎。活捉狞龙。纵有言超佛祖。行过舍那。入此阃域。未免横身拶出。其余之辈。观心作念。着意思惟。尘寂光生。而有神颖妙慧。自作去就。毕竟构他语脉不上。要有者等丁卓。始可别行教外。单传直指。主持棒喝。全行正令。而与从上瞎驴蹄角相肖。且正当恁么时。回机就位一句。作么生道。本来不借修因得。那管心明与法通。上堂。句要分明。意须不错。不错分明。洒洒落落。随处降雨腾云。不比秃帚堕在壁角。所以垂钩四海。只钓狞龙。格外玄机。为寻知己。狞龙既钓也。则虾蟆蚯蚓。不在所言。知己若遇也。则门外汉子。徒劳捉摸。且道。金粟会里。以何为知己。滴水能兴万丈波。到来犹欠那一杓。上堂。良久曰。声前一句子。欲要大家知。便下座。上堂。天寒人寒。大家在这里。风和阳和。彼此行物外。有佛处不得住。没孔铁锤恐虫蛀。无佛处急走过。枯木岩前蹉路多。恁么则不去也。蓦地翻身寻本据。摘杨花。摘杨花。谁忆赵州老作家。然则金粟今朝解制。还是去的是。不去的是。把住两头咸踢脱。等闲举步廓周沙。上堂。蓦竖拂子曰。这一段事。亘古亘今。人人本具。个个圆成。会也草披春色。不会月泻秋清。弗用求真息见。那许管带忘形。五湖四海同风日。社舞村歌乐太平。上堂。炉鞴重开。钳锤再握。格外推敲。超方烹琢。活捉铁额铜头。生擒超宗异目。当机难于吐气。退后如何摸索。任他深如沧海。亦要掀翻。更有高似青天。也须打落。还有诸人进退处么。所以道。若也举唱宗门中事。使得三乘胆战。十地魂惊。直饶等觉地菩萨见性。如同罗月。只如释迦老子。即今在什么处。唤来者里。扇炉添炭。喝一喝曰。为什么点却不到。卓拄杖。下座。小参。举雪峰示众曰。南山有一条鳖鼻蛇。汝等诸人。切须好看蛇无头不行。长庆曰。今日堂中大有人。丧身失命。张开蛇口。云门以拄杖。撺向面前作怕势。露出蛇斑。僧举似玄沙。沙曰。须是我棱兄始得。与蛇揩痒。虽然如是。我却不与么。僧曰。和尚作么生。沙曰。用南山作么。跳出蛇窠。当时雪峰会里。者一群蛇。今日被山僧挑。向拄杖头上。要教他生也得。要教他死也得。要教他不生亦得。要教他不死亦得。所谓把住则四方无路。放行则草丛里辊。现前兄弟。还有与古人出气者么。有则出来。为蛇画足。无则出僧放者一群蛇。咬杀汝诸人去也。以拄杖一时打退。上堂。今日径山启期底意。与诸方常例不同。盖者里天空海阔。山高水长。如鹏抟万里扶摇自在。朝阳峰下。祥光满目。燕坐当轩。八面玲珑。钵盂峰顶。香积如堆。更有大人。拥护其间。头头彰实所。一一显真机。心目所知。手足所到。无非是格外乾坤。古佛家风。从缘荐得。匝地优昙。就体消停。横生荆棘。所以。学道人。贵乎缘境会心。从心了境。心境一如。方名解脱。始信古人谓。通玄峰顶。不是人间。心外无法。满目青山。忽然洒落时。又作么生。山月如银牵老兴。闲行不觉到峰西。卓拄杖一下。上堂。举临济祖师云。若第一句中荐得。堪与佛祖为师。若第二句中荐得。堪与人天为师。若第三句荐得。自救不了。师曰。径山者里则不然。若向第三句荐得。则石笋抽条。若向第二句荐得。则种麻得豆。若向第一句荐得。则漆桶不快。笑看临济强分节目。将刀割水。无事望江亭上立。山河无限个中圆。喝一喝。上堂。今日冬至。庆无不利。衲僧门下。多增意气。日增少许长。梅将铺梵字。不是东鲁书。亦非西祖意。律筒灰里暖些儿。灵焰融通三昧地。且道。者一气从何处发来。参。天童悟和尚三周忌。拈香曰。一二三。三二一。铁马嘶空没踪迹。忆得当年腾踏时。一回饮水一回噎。虽然如是。心不负人。面无惭色。师自黄檗莲峰法通。暨至金粟天童超果福严。及今径山万寿。钳锤衲子。寒暑弗懈。每见诸方言行。有乖法门者。不避怨憎。直笔救正。著书十二卷。颜曰别集。与语录并行于世。

　　嘉兴府金粟石车通乘禅师

　　金华朱氏子。二十六岁。依天真为僧。云门禀具。阅六祖不思善公案。有省。不惮间关。遍参知识。后谒天童于金粟。童问。那里来。师曰。云门。童曰。几时起身。师打圆相。童曰。莫乱统。师曰。千里同风。今日特来。亲领痛棒。童曰。既千里同风。又来作么。师翘左足。童曰。未在。师翘右足。童曰。错也。师曰。风吹别调中。童休去。入室次。童问。世尊拈花。迦叶微笑。意作么生。师曰。白曰穿针。童连棒打退。师豁然。怀香礼谢。童复举手曰。我手何似佛手。师拂袖便出。呈偈曰。我手何似佛手。赤脚蓬头便走。直得透上玄关。管取合著狗口。童肯之。命为都监。一日领众作务。童曰。我在龙池为都监。做在人前。师曰。虚名要他作么。童曰。如何是汝实处。师劈面一掌。童连棒打曰。我终日与你獦狚。大有因繇。师喝曰。好事不如无。童大骂趁出。先出世于杭之隆庆。次继席金粟。上堂。诸佛出世。为一大事因缘。达磨西来。指人见性成佛。金粟不谙老婆禅。祇要诸人棒下见血。若也恁么会得。触处逢渠。纤尘不立。垂手人间。和光化物。既然触处逢渠。且道。渠是阿谁。毫𨤲有差。天地悬隔。喝一喝。上堂。千言万语。不如不说。今朝四月八。为何不说。蓦拈拄杖。卓一卓曰。珊瑚枕上两行泪。半是思君半恨君。上堂。道绝功勋。建功失宜。虚玄不昧。了了常知。饥来吃饭。寒只添衣。虽然如是。十个有五双。到这里望崖而退。殊不知。正是诸人全体受用底境界。击拂子曰。会么。百般美味非珍馔。一味粗羹饱即休。上堂。少室真机。人天普育。直指父母未生面目。大众。有眼曰见。有耳曰闻。且作么生是父母未生面目。良久曰。墙外鸟啼声已碎。尽在摇头不语中。喝一喝。上堂。不寒不热火柴头。拨动些儿爆地流。从此一番亲煅炼。纵横无碍任悠悠。若也见得。不须画地为牢。其或未然。烧却眉毛有几茎。晚参云。把断乾坤。迥无一物。直饶悟去。犹落廉纤。还有证明底么。出来相见。僧问。棒喝交参。意旨如何。师曰。虚明历历。复曰。会么。曰不会。师曰。不会。听取一偈。棒喝交参。体证十方。不容拟议。石火生光。以拄杖打散。僧问。未出母胎。度人已毕。黄面瞿昙。又出来作甚么。师曰。打草惊蛇。曰座中亦有江南客。休向人前唱鹧鸪。师打曰。漆桶不快。问如何是禅。师曰。拨水不成连。曰如何是道。师曰。直透到长安。曰禅道相去多少。师曰。往来不异。曰向上宗乘事若何。师曰。六六三十六。问有不得。无不得。毕竟是个甚么。师曰。破草鞋。曰不值半文钱。师曰。谁教你问。问万法归一。一归何处。师曰。掬水月在手。弄花香满衣。曰犹是万法归一。毕竟一归何处。师便打。问火宅门外布三车。未审。金粟堂上车在何处。师打曰。这里荐取。曰清清物外虚空。体即是如来坚固心。师曰。面赤不如语直。崇祯戊寅春。示疾。僧问。此后向甚处。与和尚相见。师曰。遍界不曾藏。僧作礼曰。恁么则向这里。与和尚相见去也。师曰。且莫错认。泊然而逝。世寿四十六。停龛两载。阇维。塔于本山之左。

　　贑州宝华朝宗通忍禅师

　　常州陈氏子。弱冠出家。谒天童于金粟。茫无所入。遍礼诸方。未机。复回。童问。薰风自南来。殿阁生微凉。汝作么生会。师曰。通身庆快。彻骨清凉。呈偈曰。翰林学士浑身湿。兵部尚书彻骨寒。晤对不须频叫屈。一人有庆万民安。童肯之。后随童赴育王请。寺碑有刻大千禅师垂语云。山中猛虎。以肉为命。何故不食其子。被童逼拶。坐卧不安。经两旦。蓦然除去鲠胸之物。趋见童。下语曰。惟人自肯乃方亲。童曰。亦未在。师笑曰。和尚只做得大千儿孙。便出。已而闻童自答。曰自肉食不尽。方省悟未在之旨。翌日。童上堂。师问。直下知归则不问。如何是大用现前一句。童拟拈棒。师指曰。这老汉。伎俩不忘一钓便上。拂袖而出。住后。上堂。见彻非眼。眼见则瞎。闻洞非耳。耳闻则聋。瞎却眼。聋却耳。南泉刀下斩猫儿。赵州庭前生柏子。端的得一回汗出。胸襟流出。还与岩头。岂学玄沙封张白纸繁。兴大用觌体全真。千圣共传无底钵。镇州萝卜重三斤。东舍织机底。连宵不歇。西邻种菜底。整日不停。天上云行。似白驹过隙。树头风过。如乌鸦噪庭。历历根尘脱落。堂堂闻见分明。只是诸人到这里。十个有五双。换却耳朵眼睛。因甚如此。只为头头忒现成。蓦拈拄杖。卓一卓曰。还知落处么。复卓一卓。问如何是寂。然不动。师曰。七纵八横。曰如何是感而遂通。师曰。推门落臼。问山中猛虎。以肉为命。何故不食其子。师曰。从门入者。不是家珍。问如何是大事已明。如丧考妣。师曰。单单只得我。曰威音那畔事如何。师曰。祇这是。问向上事如何下手。师便掌。僧拟议。师踢曰。脚也下得。问雪里埋人时如何。师曰。出头天外看。问如何是同生。师曰。大家在这里。曰如何是同死。师曰。君向潇湘我向秦。曰未在更道。师曰。不是知音者。徒劳话岁寒。问世尊初生。已解指天指地。后来睹明星。又悟个甚么。师曰。贫儿思旧债。问狗子佛性。赵州因甚道无。师曰。一字入公门。九牛拔不出。居士问。如何是百姓日用而不知。师曰。上大人丘乙己。士不觉失笑。师乃大笑曰。元来是你家常茶饭。士无语。又居士阅语录。至敛手哭苍天处。笑问曰。他当时为甚么哭。师曰。你今为甚么笑。曰弟子解他这一哭不得。师曰。你今还解得你这一笑么。曰我笑他这一哭。师曰。他正哭你这一笑。师问僧。那里人。曰苏州人。师踢椅曰。是甚么。僧无语。师曰。虎丘山也不识。乃叱曰。去。

　　常州龙池万如通微禅师

　　嘉兴张氏子。出家兴善。后参天童。有僧问童曰。如何是佛法的的大意。童曰。近前来。僧近前。童便打。僧曰。上根大器。直下承当。中下人来如何。童曰。老僧从来。未曾眼花。僧罔措。师闻之豁然。遂回嘉兴住静。未几省觐。入门便喝。童曰。胡喝乱喝。师礼拜。童打曰。再喝喝看。师曰。苍天苍天。茶毕趋出。童唤曰。万如我直下疑汝这两喝。道道看。师曰。歇歇。与和尚道。便行。一日侍次。童问。薰风自南来。殿阁生微凉。汝作么生会。师曰。严霜初降。彻骨皆寒。童曰。乱道。师拂袖出。呈颂曰。薰风自南来。殿阁生微凉。遍体寒毛竖。将身衲被藏。鼻息鼾鼾一觉省。从来越国是南乡。童览竟。休去。崇祯十三年冬。开法如如院。次移曹山。后补龙池。上堂。前三三。后三三。个中消息许谁谙。春风处处花成锦。秋水澄澄月一湾。唤作真如不坏法。此人曾未踏乡关。唤作无常生死法。管教累劫受余殃。敢问诸人。毕竟如何即是。以拂子打圆相曰。生佛未形消息在。不知几个肯担当。遂掷下拂子。上堂。一九二九。林林竹木赤条条。仲冬季冬。叠叠云山呈面目。所以道。望州亭与汝相见了。乌石岭与汝相见了。僧堂前与汝相见了。可谓彻底婆心。如何是佛麻三斤。如何是佛殿里底。如何是佛。新妇骑驴阿家牵。忒杀现成。通方之士。自然物物归元。迷性之流。便见头头逐妄。山僧到这里。总与截断。使诸人各各归家稳坐。拈拄杖。卓一卓。召大众曰。虽然。说得十分真。不若一番亲见面。僧问。吹毛用了急须磨。如何是吹毛剑。师曰。照顾性命。曰灵光一点异。万古照人间。师曰。血流也不知。问超凡越圣。须识自己。如何是自己。师曰。问我即不得。曰某甲为甚不识。师曰。恰好。僧喝。师便打。问今朝四众皆云集。师将何法利天人。师曰。雨下地上湿。曰谢师指示。师曰。照顾袈裟角。问语默涉离微。如何通不犯。师曰。黄河九曲。水出昆仑。曰。恁么则纵横妙用去也。师曰。未信汝在。曰争奈我何。师呵呵大笑。问一念不生全体现。一念若生。全体在什么处。师曰。俱见汝问话。僧礼拜。师曰。拟议思量隔万山。问拈起毫端风雨快。这回不做探花郎。如何是状元消息。师曰。头上花冠色正鲜。曰可谓出头须是英灵汉。敌胜还他狮子儿。师曰。切莫诈明头。僧喝。师便打。

　　湖州府道场木陈道忞禅师

　　潮州林氏子。匡庐剃染。依悟和尚座下。掌记室。暨悟顺世。乃继席。后住道场。僧问。古镜未磨时如何。师曰。玲珑岩寺旧传灯。曰磨后如何。师曰。法堂佛殿长相对。曰此去汉阳不远。聻师曰。罕逢穿耳客。多见刻舟人。曰黄鹤楼前鹦鹉洲。又作么生。师曰。姹女已归霄汉去。呆郎犹自火边蹲。僧礼拜曰。谢师指示。师打曰。打破镜来好相见。问如何是学人水牯牛。师打曰。这畜生。僧无语。师复打曰。吽问。不进不退。是甚么道理。师曰。立地死汉。问如何是本来面目。师连掴曰。好不识羞。问眼光落地时。向什么处安身立命。师曰。七星板上。僧礼拜。师曰。添着一场愁。问如何是天童境。师曰。二十里松关行欲尽。青山捧出梵王宫。曰如何是境中人。师曰。闲移拄杖松根立。笑问客从何处来。曰向上宗乘事若何。师曰。看脚下。问如何是诸佛出身处。师曰。你吃粥也未。僧拟议。师曰。诸佛过去久矣。上堂。世尊初生。草本不劳拈出。一手指天。一手指地。卖弄小孩儿。周行七步。脚跟未点地在。目顾四方。望空启告。天上天下。惟我独尊。囚供死款。云门一棒打杀。贪他香饵着他钩。天童恁么判断。虽则相席打令。犹是大嚼对屠门。然既庆赞因斋。何妨借花献佛。乃召大众曰。世尊初生。拈向一边。祇如云门一棒。且道。打得他杀。打他不杀。若打得他杀。西天东土。瓦解冰消。岂有今朝与么事。若打他不杀。山僧不免更下毒手去也。拽拄杖下座。打散。上堂。释迦老子道。作是思惟时。十方佛皆现。古德道。才入思惟。便成剩法。且道。名字既同。因甚么有利有害。红粉易妆端正女。无钱难做好儿郎。立秋兼谢雨。上堂。三伏火云中。金风动㵳泬。香芬十里荷。衣捣千家月。历历清秋令。明明朱夏节。夏秋曷以分。智者善甄别。大众。这里合下得什么语。与此时相应去。莫是月色水铺地。雁声秋满天么。算来犹隔半月程。莫是秋风吹渭水。落叶满长安么。眼前未有恁么事。毕竟如何道得。恰好山僧这里有一道。依时及节。不伤物义。铸古镕金。通上彻下底灵验真言。只是诸人。不得作佛法会。不得作世法会。但能至心听受。要会天地同根。万物一体。有什么难。乃合掌曰。易见龙王。大易见龙王。甘露连注龙王。毗疏其梨那龙王。会么。山中无六月。一雨便成秋。示众云。有一人三头八臂。有一人无背无面。同到天童门下。且道。安下那个即是。一晚入堂。大叫曰。适来栏中不见了牛。普请诸人。把火上山寻牛去。众愕然。一僧才出。师便低头归方丈。尝举居一切时不起妄念话。颂曰。草鞋踏遍江南雪。归看庐山石上云。却笑间身犹未老。寻梅几度出松门。

　　宁波府雪窦石奇通云禅师

　　住灵鹫。上堂。僧问。如何是灵鹫境。师曰。秀峰齐插耳。曰如何是境中人。师曰。觌面案山横。曰如何是目前事。师打曰。脑后荐取。乃曰。一二三四五六七。逗到今朝是人日。春风蓦面忽相逢。扑破鼻头撞破额。灵鹫寺里。今日有斋。大众开单展钵。拈匙放箸。则且置。祇如应时及节一句。作么生道。拈拄杖曰。泥牛起舞春悠悠。不风流处也风流。上堂。春山叠乱青。春水漾虚碧。寥寥天地间。独立望何极。古德恁么说话。大似在孤峰顶上等个人来。且道。他要等个什么人。以拄杖击香几曰。还委悉么。定光金地遥招手。智者江陵暗点头。上堂。昨日火云烧空。今朝阴生岩谷。天道何似不尝人身。随着反覆。或时夹背汗流。或时干燥暴暴。分明不隔纤毫。直下好个消息。且道。是何消息。良久曰。无事此静坐。一日似两日。移雪窦。上堂。当阳一着。独露无遮。八面玲珑。十方轩豁。明眼作证。岂敢囊藏。直得琼楼玉殿。百草头上。全彰千丈报身。瓦砾堆边。顿现尘尘尔刹刹尔。突出无位真人。发明现成公案。直饶三世诸佛。历代老古锥到来。个个退身有分。正当恁么时如何。水归大海波涛静。云到苍梧气象闲。

　　嘉兴府古南牧云通门禅师

　　尝熟张氏子。二十岁。礼兴福洞闻为师。初参博山。次参天童。童问。即今事作么生。师拟议。童便打。师礼拜。童向背上。筑一拳曰。汝若作打会。入地狱如箭射。自是发愤咨参。终成凝滞。后上天童。题万松关偈曰。古路松阴二十里长。过时谁觉骨清凉。童曰。何不道过时谁不骨清凉。师于言下。顿去所滞。作活眼泉偈。正当思索。偶右手于。左臂一触。豁然契悟。住古南日。僧问。昔日临济初住院云。我欲于此建立黄檗宗旨。未审。如何是黄檗宗旨。师打曰。一棒血淋淋。曰今日或有问和尚。如何是天童宗旨。又作么生。师又打曰。再犯不容。僧礼拜。师复打曰。恩大难酬。师曰。也祇道得一半。问如何是学人安身立命处。师曰。摸取脚跟。问如何是黑豆未生芽。师曰。黑豆聻。僧无语。师曰。黑豆也未见。说甚生芽。问不生不灭是如何。师曰。好人不肯做定。要屎里卧。问天不能盖。地不能载时如何。师曰。放下坐具看。曰恁么则天上天下。惟我独尊。师曰。未到你在。曰彼既丈夫我亦尔。因甚未到学人。师曰。只恐不是玉。僧便礼拜曰。何须脑后用钳锤。师休去。上堂。竺土大仙心。东西密相付。释迦老子。说法四十九年。三百余会。不说心便说性。达磨大师。从南天竺国来震旦。亦说直指人心见性成佛。及乎逗到老神光安心。又道。觅心了不可得。且道。誵讹在甚处。安心且置。年荒米贵。禅和子聚头。一百二百。十字街头石敢当。不知我先佛法门。阴翊王度。冷地不甘。昨夜奏上四天王宫。各各忿然大怒差了。飞行夜叉。向四天下寻觅。凡是禅和子。俱要一时索取眼睛。蓦拈拄杖。卓曰。正恁么时。还有避得者么。若知迴避不得。不妨因祸致福。若也眼𥉌眵地。复卓拄杖曰。谨白参玄人。光阴莫虚度。天童山扫塔上堂。太白峰头。千差坐断。清关桥下。一派常流。虽为列祖道场。固是先师重扶家业。山僧昔预此会。法乳亲尝。今日重来。墓木拱矣。可胜凄怆。虽然。须知恁么中不恁么。砂盆未破。堂构依然。幸我堂头法兄。寅夕不倦。流慈于此方广座上。劈开面门。放出先师形相。与诸人描邈。直得钵盂峰点头。玲珑岩起舞。正恁么时。敲唱双行。主宾互换。且如何道得恰好底句。良久曰。妙舞会须夸遍拍。三台须是大家催。

　　苏州报恩寺浮石通贤禅师

　　平湖李氏子。十九离俗。历扣真寂云门。懵无入路乃偕同志。上莺窠山挂搭。适阅传灯。至尸在这里。人向什处去。有省。述偈曰。一池蛙鼓夜喧喧。历历明明道口边。通报五湖林下客。从今不必更加参。后谒天童。童问。薰风自南来。汝作么生会。师无对。连呈数偈。童俱曰。未在。一日入室。曰某甲会也。童曰。如何是汝会处。师曰。鹞子过新罗。复呈偈曰。薰风自南来。殿阁生微凉。我今看破处。也只是寻常。童曰。不是不是。师曰。和尚自不是。礼拜而出。住后。上堂。当阳显露。更不囊藏。就体知归。和声揭示。黄鹤楼中吹玉笛。不堕宫商。江城五月落梅花。岂同春色。到恁么地。可谓知归。若到青莲门下。一点也用不着。且道。用个甚么。拈拄杖曰。拄杖𨁝跳。上三十三天。筑着帝释鼻孔。东海鲤鱼。打一棒雨。似盆倾。若能恁么。滴水兴波滔天作用。便是撒手悬崖。洞明大法底汉。已过关者。闻恁么举。撩起便行。未过关者。闻恁么举。且听新青莲为汝道破。良久曰。横按镆铘全正令。太平寰宇斩痴顽。僧问。牛头未见四祖时如何。师曰。花园摆燕。曰见后如何。师曰。茅屋疏篱。问如何是西来意。师曰。风过树头摇。问如何是独露无私一句。师曰。玉栏杆上石狮子。问久秘法音。请师一震。师曰。分明听取。曰恁么则喧天震地去也。师曰。未是知音者。问如何是一。师曰。贼曰。某甲为何是贼。师曰。还要抱赃叫屈。问家亲作崇是如何。师曰。祇要个护身符子。曰如何是护身符子。师曰。但恁么举。问如何是第一义。师曰。戏论。曰如何是某甲戏论处。师曰。但有言说。都无实义。僧礼拜。师便喝。问如何是东塔境。师曰。殿后一溪水。门前角里街。曰如何是境中人。师曰。摇的摇。摆的摆。僧拟议。师曰。还我人境处来。僧无语。师便打。问某甲有百问。请师一句答。师曰。放汝三十棒。曰。过在什么处。师曰。不识痛痒汉。问某甲昨日一问。今日请师答。师曰。不答。曰因甚不答。师曰。字经三写。乌焉成马。

　　宁波府天童林野通奇禅师

　　合州蔡氏子。十八披缁。即南游研穷教典。久之。掩关当湖。忽接天童参禅。偈曰。一念未生前。试看底模样。疑情猛发。一日失足堕楼。有悟入处。遂破关。参天童于吴门之清凉庵。随童住育王。童上堂。举世尊初生下地。便解指天指地。汝等诸人。犹向老僧。拟讨甚么碗。拽拄杖。下座打散。师自此全身脱落。一日将破碗入库取油。童见曰。你为甚打破常住碗。师曰。不是。某打破底。童曰。为什么在汝手里。师曰。城门失火。殃及池鱼。童曰。赔了碗去。师便展手。童休去。崇祯癸未。住通玄。次居栖真。后迁天童。上堂。皇恩广庇。万象光新。大地群情均蒙泽。及各适其适。各安其安。所谓一人端拱无为。万物咸赖得所。且林下道人。将何报答。蓦竖拂子曰。只将这柄无尘拂。祝赞吾皇万万春。上堂。举丹霞访忠国师。值睡次。乃问侍者。和尚在否。者曰。在即在。祇是不见客。霞曰。太深远生。者曰。莫道上座佛眼也觑不见。霞曰。龙生龙子。凤生凤儿。国师睡起。者举似。师打二十棒趁出。丹霞闻曰。不谬为南阳国师。师曰。侍者瞠眼寐语。累他国师。寝食不安。丹霞虽解。就地埋人。殊不顾傍人看破。还有知他侍者吃棒丹霞吃惊底么。试道看。复颂曰。端居丈室独安眠。不忆春花落槛前。可恨游蜂胡乱弄。至今赶向草堤边。僧拟礼拜。师曰。莫妄想。僧拟开口。师又曰。莫妄想。僧拂袖转身。师曰。与么好笑。问礼拜的可是某甲否。师曰。汝问那个。僧进语。师一推曰。莫妄想。僧礼拜。师问僧昆仑曰。祇如毗岚风一起。尽大地吹为微尘。昆仑在什么处。僧拟议。师便打出。

　　磬山修禅师法嗣

　　镇江府夹山林皋本豫禅师

　　初参云门。次参博山。博曰。未入金笼贮。谁家野雀儿。师曰。鹤有九皋翀碧汉。马无千里谩追风。博曰。运斤非郢。未免伤痕。师曰。祇如诸方。竖拂扬眉。又得甚么边事。博曰。片云横海岳。樵子尽思归。师曰。怪来岩下虎。特地暗惊人。便出参磬山。入室次。山曰。我疑汝不会廓侍者与华严相会因缘。师曰。不但和尚疑某甲。尽大地人疑某甲。山曰。尽大地人疑汝。则可莫使老僧疑你。师曰。恁么则某甲罪过。山曰。只如兴化与旻德宾主四喝。化曰。适才若是别人三十棒。一棒也较不得。何故。为他会一喝不作一喝用。那里是他会一喝不作一喝用处。师曰。放某甲别通个消息。山曰。不要下语。师遂颂曰。主宾相逢。纵夺作家。喝下从云见活蛇。棒头突出通无犯岂作亲承解撒砂。山然之。后开法石湫。过报恩谢法山。将如意付曰。此是。老僧四十年用不尽底。将去揩磨。不得有忘。师秉如意入堂曰。者个是堂上老人。为豫上座。作用不尽底公案。敢问。有同相证用者么。良久。击板头一下。便出。开山次。握枯藤谓侍者曰。此是曹家女。者曰。却少谢家郎在。师曰。但得有女。何愁无郎。者曰。虽然。也要完全始得。师拈藤度与。者拟接。师掷下。笑曰。却不相当。诞日上堂。天地与我同根。万物与我一体。秋光遍界生。秋风从地起。拈起拄杖曰。山僧今日生也。遂放下曰。逢人切莫错举。晚参云。不透祖师关。休来到夹山。一步一吃攧。千难与万难。这个且止。作么是行脚事。参示众云。我这里参禅。大似与汝等荔枝吃。去了壳。吃了肉。须还老僧核来始得。且道。壳作么生去。肉作么生吃。核作么生还得老僧。一僧才出礼拜。师便归方丈。僧问。如何是大法源底。师竖拂子曰。会么。曰忽有人道。和尚也未彻在。又作么生。师曰。汝不是这等人。曰和尚因甚压良为贱。师曰。从来得恁么惯。僧礼拜。僧辞。问或有人问某甲竹林佛法。如何抵对。师曰。一日惟担两度土。曰恁么则某甲竟往也。师直打出。复示偈曰。竹林寺里无佛法。一日惟担两度土。分付诸方禅学人。轻轻莫到夹山路。

　　湖州报恩玉林通琇禅师

　　蓉城杨氏子。澄江请磬山。不赴。师破关来见。叉手曰。狂儿国土。父不容过。者个峰头。还是老汉住处么。山曰。你且站下脚。我与汝道。师掀倒香案。便出。山高声曰。将拄杖来。师遥应曰。剑去久矣。住后。上堂。有一句子。河沙刹土三世诸佛。不能说。西干东震历代祖师。不能说。天下善知识。不能说。先师亦未曾说。琇上座。今日既居此位。为众分明举似去也。良久曰。元正启祚。万象咸亨。上堂。众竞出问话毕。师曰。欲钓鲸鲵澄巨浸。却嗟蛙步滞泥沙。掷拄杖。下座。上堂。有一人。佛之一字。素不喜闻。念佛一声。漱口三日。有一人。见佛欢喜。礼拜赞叹。种种供养。二人同到报恩来。且道。留那一个即是。有般汉。便道。功德天黑暗女。有智主人。二俱不受。正好捉来。朝打三千。暮打八百。何故。大海若不纳。百川应倒流。僧问。和尚昔年见处如何。师曰。路逢剑客须呈剑。曰即今日用事如何。师曰。不遇诗人莫献诗。问㘞地一声时如何。师曰。惭惶杀人。问德山入门便棒。临济入门便喝。未审。过在什么处。师曰。咬人屎橛。不是好狗。问某甲特来礼拜和尚。师曰。却值和尚不在。僧拟议。师便喝。问如何是定。师曰。颠颠倒倒。曰如何是慧。师曰。愚愚痴痴。曰如何是定慧总持。师曰。又颠倒又愚痴。问如何是临济宗。师曰。耀古腾今。曰如何是云门宗。师曰。普天匝地。曰如何是曹洞宗。师曰。家风绵密。曰如何是沩仰宗。师曰。父子作家。曰如何是法眼宗。师曰。进前来与汝道。曰打破砂盆透底去也。师曰。与汝三十拄杖。

　　杭州理安箬庵通问禅师

　　吴江俞氏子。参磬山。看父母未生前话。久无入处。一日闻风声。蓦然庆快。呈偈曰。千玄万妙隔重重。个里无私总不容。一种没弦琴上曲。寒崖吹落五更风。山曰。玄妙即不问。汝如何是不隔底句。师拟对。山便打退。入室次。山曰。不得烧却眉毛。师便喝。山曰。烧却了也。师转身曰。看这老汉一场败阙。便出。住后示众。僧问。如何是夺人不夺境。师曰。藏尽楚天月。唯存汉地星。曰如何是夺境不夺人。师曰。花落乱流稀。村翁坐迟暮。曰如何是人境两俱夺。师曰。干戈既息狼烟少。谁唱江南折柳辞。曰如何是人境俱不夺。师曰。拍手向君开笑靥。大家齐唱木兰舟。问四众临筵。乞师垂示。师曰。雨过青山翠欲流。曰与么则大众沾恩。学人礼谢去也。师曰。今日好天晴僧喝。师曰。驴鸣马嘶作甚么。乃曰。既隆释种。须绍门风。谛审先宗。是何标格。莫似而今长养无明。纵肆习气。随群逐队。全不忖思也。须自发大勇猛。起大精进。抛却从前恶知恶解。翻来覆去看道。毕竟是个什么道理。忽然啐地折爆地断。始信此事不从人得。且道。不从人得时如何。一夜落花雨。满溪流水香。示众。堂堂密密。密密堂堂。觌面不识。举目全彰。枯木岩前休蹉过。白云堆里好风光。竖拂曰。一夜寒梅满院香。示众。千林雾隐。霪雨晦冥。云锁柴门。苔连石几。虚堂阒寂。冷淡自知。一段家风。阿谁相委。良久。竖拂子曰。今古长如白练飞。一条界破青山色。问如何是理安境。师曰。一团空翠烟云绕。曰如何是境中人。师曰。坐立俨然。曰如何是人中意。师拈拄杖曰。与你二十棒。僧绕一匝。师曰。门外打之绕。问大悲千眼。阿那个是正眼。师曰。急水滩头下钓[糸*系]。问冬裘夏葛。各自知时。不挂寸[糸*系]底人。如何过活。师曰。拄杖不在苕帚柄。聊与三十。问云门放洞山三顿棒。毕竟有吃棒分。无吃棒分。师呵呵大笑曰。雪上加霜。师嘘一声曰。明眼人前。休得错举。

　　南岳隐身岩山茨通际禅师

　　磬山问。如何是就理藏锋。师曰。梁皇殿上道不识。曰如何是就事藏锋。师曰。今朝雨落地不干。曰如何是理事俱藏锋。师曰。行不出户。坐不当轩。曰如何是俱不涉理事藏锋。师曰。八角磨盘空里走。

　　五灯严统卷第二十四
卍新纂续藏经第 81 册 No. 1568 五灯严统(卷10-25)


　　五灯严统卷第二十五

　　曹洞宗

　　青原下三十五世

　　大觉念禅师法嗣

　　绍兴府云门显圣寺湛然圆澄禅师

　　会稽夏氏子。家贫为邮卒。传符逾期惧受辱。走投隐峰。执役。后谒妙峰剃落。充净头三载。一日忆乾峰示众。举一不得举二话。遂大发明。作颂曰。举一举二别端倪个。里元无是与非。雪曲调高人会少。独许韶阳和得齐。二老何曾动舌。诸方浪自攒眉。拟议鹞过新罗。刻舟求剑元迷。诣云栖。栖举高峰海底泥牛话。师推出傍僧曰。大众证明。栖颔之。万历辛卯。值大觉念至越。师趋呈所见求证。念问。止风图向青山近。越王城傍沧海遥时如何。师曰。月穿潭底破。波斯不展眉。又问。洞上宗旨。师呈偈曰。五位君臣切要知。个中何必待思惟。石女惯弄无针线。木偶能提化外机。井底红尘腾蔼蔼。山头白浪滚飞飞。诞生本是无功用。不觉天然得帝畿。念以为当家种草。遂印可之。住后上堂。朔风凛凛正隆冬。叶落园林露本容。凋尽繁柯真实在。何必殷勤问主翁。物理循复。枯必然荣。目下虽然穷彻骨。来年依旧笑春风。上堂。昨夜泥牛耕破月。波斯怒眼恨不彻。石人抚掌笑呵呵。木女㥬惶泪成血。且道。是何宗旨。良久云。薰风醉倒西湖客。莫把杭州作汴州。到径山上堂。细切岭头云。箔批潭底月。将取无底碗。满盘堆垛出。取则不可取。吃则从君吃。大众。莫谓山僧将常住物当人情好。上堂。老侬不识元字脚。强出人前要说法。错读曾参作鲁参。合堂大众皆笑杀。者一笑中有妙。若还悟得其中意。点破当头者一窍。大众。如何是者一窍。良久曰。动容扬古路。不堕悄然机。僧问。如何是杀人刀。师曰。布鼓当轩谁敢击。曰如何是活人剑。师曰。虽然后学也堪为。问如何是圆相。师曰。大烧饼。曰如何是暗机。师曰。凌霄峰。曰如何是义海。师曰半山亭。曰如何是意语。师曰。哑子咒人。曰如何是默论。师曰。温伯见孔子。曰。如何是回互。师曰。孝子讳爷名。天启六年腊月。于显圣寺。作付嘱语。四日至。天华上堂。明智白往九华。师曰。汝去。老僧即今起程。复为众语。至夜分丑时。右胁示寂。门人奉全身。塔于显圣寺南钵盂山之阴。世寿六十六。腊三十八。

　　青原下三十六世

　　云门澄禅师法嗣

　　指南明彻禅师

　　金华永康应氏子。年二十二。礼古卓为师。看万法归一话。竟无所入。向佛前自励立誓。两断其指。后遍扣名宿。渐有入处。而终是碍膺。闻云门在梅墅。遂往参焉。门举僧问法眼。如何是佛。眼曰。即汝便是。倘有问汝。作么生答。师曰。向他道。清风度廊下。门曰。未在更道。师曰。教某道。个甚么即得。门心肯之。一日同麦浪侍次。门召师曰。老僧四大不和。汝能疗否。师曰。苍天苍天。门召浪曰。汝能疗否。浪曰。谵语作么。门曰。不如者个不识字的。后苕溪住静。偶至土桥示疾。僧问。大师得力宗门。今日何如。师震威一喝而逝。

　　麦浪明怀禅师

　　山阴王氏子。幼岁出家。长遍游讲肆。闻禅宗有奇特处。决意咨参。后谒云门。遂蒙印可。示众。昨日雨。今日风。非空非色。天台来。径山去。是圣是凡。孟八郎汉。检点得。七穿八穴。犹是隔靴抓痒。其或未然。一任钻龟打瓦。

　　杭州佛日石雨明方禅师

　　嘉善陈氏子。二十二岁披削。看南泉三不是公案。碍胸痛甚。时云门阐化石佛。师往实告。门诟曰。愚痴汉。参禅图大安乐。似这样苦。参他作么。后抵姑苏。阅楞严。至如汝文殊更有文殊是文殊者。不觉微笑。同参扭住曰。道道。师逼抑无对。勇猛倍常。走谒博山憨山。仍归显圣。因门上堂曰。放下着。豁然庆快。呈偈曰。平空一掷绝踌躇。转眼风波彻太虚。会得竿头舒卷意。放生原是钓来鱼。门问。如何是一口道不尽底句。师曰。晨昏礼拜和尚。也是寻常事。门曰。赵州道。无意作么生。师曰。和尚喜着棋。某甲粗知。门曰。他道有又作么生。师信口颂曰。家家有幅遮羞布。放下便能当雨露。独怪当年老赵州。掷却头巾顶却裤。门印可之。住后上堂。天寒人寒。明星今夜许谁看。结制解制。草鞋明日难回避。会得者。撩起便行。不会者。再三辞退。会不会且置。且道。碗子落地。为什么。碟子成七片。参。上堂。坐断十方。山僧自肯。密移一步。分付诸人。还会么。补出蒲团秋月现。列开五位照人难。游鼓山上堂。敲空作响。击木无声。唤什么作声。唤什么作响。还有道理商量么。若有。安得有今日事。若无。安得有今日事。且道。如何是今日事。莫是拈槌竖拂。要接续晏国师圣箭么。屴崱峰高沧海近。片帆早已透钱塘。莫是语言三昧。要起博山遗香么。游人不坐忘归石。水尽山穷总是愁。莫是为张道人因斋助荐么。昨夜面然亲口说。鬼王早已自知羞。恁么则不干今日事也。虽然。要会今日事也不难。大家汲鼓山水。烹鼓山茶。吹鼓山笛。唱鼓山歌。兴鼓山丛林。作鼓山佛事。只不要打鼓山鼓。何故。聻。恐落在今日故。送东山密禅师圆寂上堂。风雨发恶。滔天浪作。师兄灵骨。何处摸索。休摸索。举出东山水上行。从教大地入牛角。还有转得身吐得气者么。良久曰。问取化山和尚去。腊八解制上堂。举拂子曰。见么。夜半明星。何似这个。瞌睡朦胧。说悟不悟。一唤即醒。天晓不露。逼塞虚空。向何处去。去不去。住不住。鹘眼龙睛。徒劳伫顾。滔天白浪。紫云峰为君脱却。娘生裤脱却也未。喝一喝。司理黄元公问。明头来时如何。师曰。耶溪不许扁舟宿。曰暗头来时如何。师曰。此去钱塘尚隔程。因裱瑞白和尚像次。僧问。和尚终日上堂。为什么弁山和尚口挂壁上。师曰。恰好。曰祇如弟全归兄一句。作么生道。师曰。更须归父。曰归后又如何。师曰。同时不识祖。一日辞众出山。柱首座问曰。和尚几时回。师曰。初八九日便回。初六至宝寿。初七上龙门。是日示疾。晚付托后事。届旦。命侍者曰。扶老僧起来。众察师有去世意。问和尚还有分付也无。师曰。我无甚么分付。时诸檀护问候。师一见合掌。微笑遂坐脱。筮塔于龙门悟空寺案山岩下。世寿五十六。腊三十五。

　　绍兴府化山三宜明盂禅师

　　仁和丁氏子。出家真寂院。参云门。有省。一日同佛日入室。门踞座问曰。如何是一口道不尽底句。师曰。问取典座。复问赵州无字意作么生。师呈偈曰。佛性无佛性无。秤锤落井不曾浮。知得赵州端的意。拍手终朝唱鹧鸪。遂与佛日。同承印记。崇祯癸未。主显圣。上堂。若论第一义。花擘了也。向山僧未屙已前荐取。早已落七落八。况在文字语言。白云万里。除此二途。君子可入。万不得已。借路经过。聊塞一时之责。蓦竖拳曰。者是老和尚一生用不尽底馊残盂。上座。贵买贱卖。不妨奇特。屈指曰。一二三四五。南赡部洲普请。北俱卢洲打鼓。七金山下。乾闼婆阿修罗迦楼罗。耸身起舞。须弥山顶。帝释天主。高声唱道。汝等佛子。各各本有灵明妙智。与刹等。世界等。诸佛等。菩萨罗汉贤圣僧等。众生等。神通等。妙用等。说法等。寿量等。相好等。光明功德等。拂一拂云。者一落索。向什么处去也。水向石边流出冷。风从花里过来香。下座。

　　绍兴府东山尔密明澓禅师

　　会稽王氏子。初谒贞白珊于大慈。决志力参。一日舟中闻锣声有省。遂弃俗。往开元剃发。后参云门。呈闻锣因缘。门曰。汝夙有善根。故得随观音入道。命充维那。一日门上堂曰。放下着。师因此全身脱落。作偈曰。夜半霜寒月忽低。行人到此尽迟疑。翻身踏着来时路。默默星辉斗柄垂。门印可之。住后上堂。心生则种种法生。心灭则种种法灭。且道。今日事出奇。逢缘成偶作还。是心生法生。心法双忘。良久曰。红叶舞空难辨数。白云迷嶂昧高低。上堂。达磨九载面壁。言满天下。释迦四十九年说法。未曾道着一字。与么看来。多不在添。少不在减。是以东山数欲踢翻二老窠臼。也不刻华文。也不书梵字。从来是个无文印子。寻常逢逆则讥诃怒骂。遇顺则四海春风。现前兄弟。犹言个老子面皮少黄黑在。且道。今日与么提持。还是添多。还是减少。倘有兄弟缁素得出。许他具一只眼。缁素不出。亦许具一只眼。恁么批今判古。非特现前甘伏。要且赏罚分明小参洞山云。秋初夏末。各各东去西去。直须万里无寸草处去。有曰。出门便是草。有曰。直得不出门亦是草。洞山老祖。与二尊宿。忘却自家四大五脏。尽力提持。恐人入草。今日东山解制。腊节初临。春气未至。正值烧痕满界。众兄弟。直须向干茅丛里。信手拈来寸寸琼枝。缕缕玉叶。不妨和身卧在荆棘林中。累地辊他。十七八辊。起来通身荆棘。非但佛祖难亲。饶他舜若多神。拟着则鲜血淋漓。纵使腊月三十。索债盈门。难以近傍。东山如是告报。大似出客颠狂。自露通身丑恶。虽然。也不得错举。崇祯壬午夏。示寂。塔于显圣之南山。

　　绍兴府香雪庵具足明有禅师

　　会稽杨氏子。性纯孝。常割股疗父病。二十二岁出家。便参念佛是谁。谒云门。闻拈提宗教。屡有发明。后因僧举北斗南看话。疑情顿发。一日殿上经行。见前山。豁然大悟。偈曰。虚空粉碎无偏正。大地平沉孰是亲。从今了却相思债。石虎泥牛笑转新。门付以偈曰。孝为致道之先。孰能于此两兼。时中护念如是。诸佛慧命可全。出住上虞之香雪。僧问。久滞不通时如何。师曰。数珠在手。曰音声未息时如何。师曰。葶苈子。曰六窗未净时。师曰。相见了也。未几。示寂。塔于显圣之南山。

　　南昌府百丈瑞白明雪禅师

　　桐城杨氏子。参云门。门问。向来作什么。师曰。持毗舍偈。门曰。四大是假。妄心是空。阿谁拖你者死尸来。师疑甚。后闻钟声大彻。遍谒博山黄檗天童诸尊宿。复归云门。遂承印记。上堂。秋色渐深。满林红叶承玉露。金风乍起。半山冷气逼人寒。彻骨彻髓自家知。通天通地何人晓。道有也。见之不见丝毫。道无也。用时遍满法界。触处灵明。何须他觅。遂竖拂曰。会么。乌鸦藏玉树。泥牛舞碧波。上堂。扶桑日出。须弥突兀。北俱卢洲。人无贪欲。南阎浮提。衣足食足。特地报知莫生疑惑。且作么生是不疑底事。良久曰。静倚长松忘百虑。抬头祇见帝王家。解制示众。月钩云饵整常抛。湛水澄潭正寂寥。有时浪里吞钩去。收卷丝纶喜气高。大众且道。收纶卷钓一句。作么生道。良久曰。柳条横串花篮里。街坊高叫卖新鲜。僧问。师唱谁家曲。宗风嗣阿谁。师曰。黑狗白银蹄。曰。宗旨已蒙师指示。曹溪一滴事若何。师曰。泥牛翻白浪。问三九二十七棒打不出。不出门的人。如何安养。师曰。围炉独自坐。曰九重深密旨已晓。迥出红轮事若何。师曰。照天照地。问如何是不思议境界。师曰。螺蛳吞大象。问如何是西来大意。师曰。弁山无剩语。问一口气不来。何处安身立命。师曰。日照寒光澹。曰毕竟如何。师曰。山色冷如冰。问如何是佛。师曰。秋林叶落。曰学人不会。师曰。遍地残红。问金钩玉线将收挽。鲸鲵忽现时如何。师曰。虚空撒下漫天网。纵使飞鳌争出头。曰拏云攫雾去也。师曰。霹雳一声魂胆碎。曰三级浪高鱼化龙。渔翁空捕夜江水。师曰。已被柳条穿却。崇祯辛巳三月十九日浴。手书偈曰。来亦无一物。去亦无一物。若知端的意。百丈花稍月。掷笔。吉祥而逝。弟子迎全身。塔于弁山龙华寺之北。世寿五十八。腊三十八。

　　雁田柳浈居士

　　山阴人。参云门。问世尊上堂意旨。为复是升座处。为复是白槌处。门应声一掌。士曰。分明勾贼破家。门曰。还要第二顿那。后有省。呈偈曰。是甚么是甚么。对着家亲莫问爷。金不换金随处使。从来常遇白牛车。门曰。且道。赵州勘破婆子。甚处是勘破处。士曰。壁外盖茅屋。门曰。不是更道。士曰。雷声甚大。雨点全无。门曰。不信道。

　　五灯严统卷第二十五(终)

　　No. 1568-A 重刊五灯严统䟦并赞

　　夫灯不明。继之以光。统既混乱。严之以正。偏颇狂狷。导之以中。怪诞纵庶。御之以庸。矫伪幻妄。示之以真。诡异变诈。指之以常。高古奇洁。处之以平。轻露眇薄。挽之以朴。斯乃师家铸人之妙用。挽回真正。圆明具足之大道。速如反掌。仍然亘赫中天。奕叶厮承。绳绳不忒。功覆千秋而不宰。源流万劫以常清。大哉师范严若金汤。邪外魔侣。莫可窥其毫芒。轰轰烈烈。师道廓如。中兴临济。非吾师者谁欤。余小子。遨游海外不知吾师担荷法门之忧。其歉何如。一日过知浴寮。偶阅老人示逸然偈。有流通法脉腾今古。无限风光令远思之句。彻见师心片片。谓逸然曰。子知之乎。然少顷。感悟密嘱之意。欢然承领。可谓见义而为知恩有地。更有甚兵卫者。与数信士。共乐其事。启板于季春。不满百日。其工已竣。真猛于三军。迅如瀑流矣。大凡世出世间之事。至公至正。至明至当者。自有默默呵护存焉。故一谈吐顷。即成莫大之功勋。而启天下万世之正眼。岂小补也哉。是书老人怀之有年。稽古核今。的的相承。历历可据。无党无偏。明如杲日。照耀天下。禅林一时一刻不可无也。禅衲无此。如盲者不睹乎大阳之光。若聋者不闻乎黄钟之音。况不责己之见闻晦塞。反咎乎光音之乌有者。可乎。丈室无事。偶阅虎关禅师济北集。有五家辨一篇。论宗旨甚详。於戏。扶桑三百年前。与老人所修。若合符节然。海外且有至公至正金石之论。况中华文献之邦。禅统宗纲。讵可混滥乎。自老人严正之后。开万世禅学正眼。为丛林千秋龟鉴。扩乎师承道统。巍巍荡荡。辉辉煌煌。虚空可坏。海水可竭。此书不可磨也。赞曰。

　拈花别传　　微笑首盟　　祖灯灿烂
　大道纵横　　至我中华　　五叶鼎盛
　三千年来　　愈振愈更　　法久弊生
　统乱混正　　以愚自用　　以贱自庆
　邪习成风　　相为比并　　聋瞽末学
　伪言诈行　　逐恶随邪　　佐辅力劲
　僭窃祖道　　欺贤罔圣　　业累三途
　万劫奚屏　　堪悲堪怜　　可嗟可咏
　余愧龙钟　　偷光微调　　谁起颓风
　谁行祖令　　吾师婆心　　严核宗镜
　朗如太虚　　揭邪匡正　　令彼迷徒
　回光自映　　枝派分明　　人天皈敬
　合辙通途　　大道坦平　　各各还源
　物物归命　　无党无偏　　顿除争兢
　有据可凭　　永息浪孟　　见端行确
　名顺理性　　佛祖爪牙　　衲僧𣠽柄
　独露真心　　法眼圆净　　龟鉴千秋
　灯传靡竟

　　旹丁酉仲夏念有四日。寓摄州普门福元禅寺。嗣法弟子隆琦。谨跋。
