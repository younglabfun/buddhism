卍新纂续藏经第 37 册 No. 0675 佛祖三经指南


　　No. 675-A 佛祖三经指南序

　　禅家有所谓佛祖三经者不知昉自何时然传习已久大都少高远广博之谭皆日用切近之诲不过防浮情诫邪业而轨之于正道是学佛之初门而迪蒙之宝训也凡为僧者不可不知正如为山九仞功必始于一篑若舍一篑而谈九仞虽童稚亦知其必无成也近世禅流浮慕高远耻谈卑近见此等书辄掉头弗顾妄以为上根上智不屑及此也不知上根上智正不妨兼修中下如饮光尊者一笑传衣称宗门第一祖而力行头陀终身不舍岂根智之弗若哉今此辈根智视饮光为何如也不过妄情难制乐于放逸故托言高远自便其私吾知其必自暴自弃而已兹霈子初注是经用为末学指南会意发挥亦自明畅其亦有一篑之思云。

　　鼓山永觉老人题于圣箭堂

　　No. 675-B 自序

　　佛祖之道高而无上深不可测然造之必有门行之必有渐求可为蒙学之指南作千里之跬步者其唯三经欤昔世尊始成道机缘未熟不堪大法于是于鹿苑中隐实施权循循善诱三乘五乘咸备焉四十二章是也诸乘既经法华开显如来出世事毕于是于双树间唱入无余涅槃扶律谭常以为最后深诲遗教是也是二经者时虽有始终意实无二轨但始则近而详终则严而切防妄情流逸峻正法藩篱谓非如来开物之妙权群机必由之要道乎第去圣既遥根器日劣往往出家之士亡失正因于如来大师始终明训不啻秦人视越人之肥瘠所以圆颅方服虽类乎僧而实去婆罗门不远此沩山警䇿所由作也盖其言拨乱反正儆俗救弊深得先佛之遗旨可翼二经于不坠故古德合之目为佛祖三经以传于世使后之学者于佛祖高深之道知所造诣不至堕于匪类废于半涂则其为益岂不大哉(濡)弱冠始礼老和尚于荷山和尚愍其愚钝首授是经且俾力行迨今十余年所矣出入禅讲孜孜矻矻不至于畔道者此三经力也顷因山中无事客有扣余者曰昔大洪遂禅师于兵火之余草衣木食为学者释三经其言简其理精盖所谓药因救病出金瓶也今去大洪之世五百有余载而世道法道交相为病益烈子能发其蕴以药之乎余唯然起曰是余之志也乌敢饰让于是顿忘孤陋黾勉从事凡期月而藁成自署名曰指南盖欲使始发意者知所向往不至迷误失错入于险道耳若其药病与否则余盖不暇计云。

　　旹岁在乙酉春王正月上元日序

　　凡例四十二章经遂师所解之本视藏本为少异竹窗尝辩之谓遂师之本文义俱畅而藏本颇为未安故今亦宗遂本。遗教经马鸣有论孤山有疏世不传近所传者宋净源法师疏论节要而已而云栖和尚尝为之补注今凭之以作解。沩山警䇿言似近而意实远文似复而脉实贯近为注者凡一二家殊多浮泛不达作者之心故余僭更注之。云栖竹窗谆谆于四十二章佛遗教二经者凡数节今录其一以见意曰汉明帝夜梦金人遣使天竺得佛经四十二章此圣教东流入震旦之始也今以其言近僧不持诵法师不升座为人讲演夫此经言不专近有远者有言近而旨远者人自不察也又遗教经乃如来入灭最后之要语喻世人所谓遗嘱也子孙昧祖宗创始之来源是忘本也子孙背父母临殁之遗嘱是不孝也为僧者胡弗思也愚按二经实末法救病之良药不可忽不可忽。唐太宗施行遗教经敕其劝勉僧尼辞意恳切因附载于此以见圣主护法之意云敕旨法者如来灭后以末代浇浮付嘱国王大臣护持佛法然僧尼出家戒行须备若纵情淫佚触涂烦恼关涉人间动违经律既失如来玄妙之旨又亏国王受付之义遗教经是佛临涅槃所说诫勒弟子甚为详要末俗缁素并不崇奉大道将隐微言且绝永怀圣教用思弘阐宜令所司差书手十人多写经本务在施行所须纸笔墨等有司准给其官宦五品已上及诸州刺史各付一卷若见僧尼行业与经文不同宜公私劝勉必使遵行(出文馆辞林)。

　　No. 675-1 佛祖三经指南卷上

　　富沙释　道霈　述

　　佛说四十二章经

　　佛凡说经皆有缘起或因一事为一人升座演说至于立名或立一名或立多名如楞严净名等是也唯此经是佛初成道时寻常日用中随机开导非止因一事为一人也故其问教义大小顿渐不一其说亦无有定名后经家约章立之其章凡四十有二故名佛说四十二章经佛能说教主四十二章所说之法七种立题中则人法立题也按六离合释是佛所说之四十二章经则依主带数也又四十二章即经则持业带数也经如常解具四义谓贯摄常法也。

　　后汉迦叶摩腾竺法兰同译

　　后汉东汉也按梁高僧传云摄摩腾本中天竺人善风仪解大小乘经常以游化为任昔经往天竺附庸小国讲金光明经会敌国侵境腾惟曰能说此法为地神所护使所居安乐今锋镝方始曾是为益乎乃发誓亡身躬往和劝遂二国交欢由是显誉逮汉永平中明皇帝梦金人飞空而至乃大集群臣以占所梦通人傅毅奉答臣闻西域有神其名曰佛陛下所梦将必是乎帝以为然即遣郎中蔡愔博士弟子秦景等往天竺寻访佛法愔等于彼遇见摩腾乃要还汉腾矢志弘通不惮疲苦冒涉流沙至于雒邑明帝甚加赏接于城西门外立精舍以处之汉地有沙门之始也时大法初传未有归信故腾蕴其深解但译出四十二章经一卷少时卒于雒阳腾所住处即雒阳城西雍门外白马寺是也。

　　竺法兰亦中天竺人诵经论数万章为天竺学者之师时蔡愔既至彼国兰与摩腾共契游化遂相随而来会彼学徒留碍兰乃间行而至既达雒阳与摩腾同止少时便善汉言愔于西域获经即为翻译所谓十地断结佛本生法海藏佛本行四十二章等五部后因寇乱移都四部失本不传唯四十二章经见在可二千余言汉地见存诸经唯此为始也昔汉武帝穿昆明池得黑灰问东方朔朔云不知可问西域胡人后法兰既至众人追问兰云世界终尽劫火洞然此灰是也朔言有征信者甚众兰后卒于雒阳春秋六十余译者翻字翻音变梵语为华言也。

　　世尊成道已作是思惟离欲寂诤是最为胜住大禅定降诸魔道于鹿野苑中转四谛法轮度憍陈如等五人而证道果复有比丘所说诸疑求佛进止世尊教敕一一开悟。

　　合掌敬诺而顺尊敕。

　　成道菩提树下成无上道也思惟成道后三七日观树思惟也离欲寂静即所思施权阐化之法离欲令袪烦惑寂静令证灭果以二者是出苦之要三乘之弄引故云最胜住定降魔者佛始成道魔来娆乱故不起那伽而降伏之鹿野苑者古帝王养鹿之园也四谛谓苦集灭道即世出世两重因果五人者以太子入山父王思念乃命家族三人谓阿鞞䟦提拘利舅氏二人谓憍陈如十力迦叶寻访给侍同学苦行日食一麻米或七日食一麻米垂满六年形体羸瘦犹如枯木菩萨自念为灭邪外自饿非道我当受食然后成佛即从座起诣河沐浴有牧牛女净居天劝令施乳糜即取奉上咒愿受食五人见惊谓为退转各还所止共修异法佛既成道因念五人缘熟可为说法于是至鹿苑中为三转四谛法轮陈如最初开悟其四人亦相继而悟佛唱善来须发自堕皆为沙门证阿罗汉比丘梵语此云乞士亦云破恶亦云怖魔以应果上应供杀贼无生三义世尊成道佛宝也四谛法宝也五人僧宝也三宝从兹住世为人天第一福田复有继五人为比丘者如三迦叶舍利弗目犍连等是皆久事外道空无所得既获遇佛如闇得灯如贫人得宝故说自己心中所疑求佛进止世尊教敕一一开悟如下四十二章是也又经无丰约皆具序正流通唯此经序中括三分合为一章盖别是一例不同常途自世尊成道已至而证道果是序分复有比丘至一一开悟即正宗分合掌敬诺而顺尊敕是流通分下四十二章则别列正宗也此属经家所序非佛正说故自别为一章。

　　佛言辞亲出家识心达本解无为法名曰沙门常行二百五十戒进止清净为四真道行成阿罗汉阿罗汉者能飞行变化旷劫寿命住动天地次为阿那含阿那含者寿终灵神上十九天证阿罗汉次为斯陀含斯陀含者一上一还即得阿罗汉次为须陀洹须陀洹者七死七生便证阿罗汉爱欲断者如四肢断不复用之。

　　此示沙门法也沙门梵语此云勤息谓勤修三学息灭三毒也辞亲出家等沙门之实也了境唯识曰识心知法即性曰达本悟五阴法自性不生今则无灭本来涅槃曰解无为法常行二百五十戒等沙门之行也二百五十戒详具戒本进止清净者谓谨洁无犯皎如冰霜也四真道行谓四果证真之道行略则戒定慧广则三十七助道品等阿罗汉等沙门之果也阿罗汉此云杀贼杀见思贼也亦云无生我生已尽不受后有也亦云应供具智断功德堪应人天大供养也以具三明六通故能飞行变化出分段生死故得旷劫寿命德重道高故住动天地也次为三果阿那含此云不还于欲界寿终时其灵神直往十九天断上二界思而证阿罗汉十九天色究竟天也以欲界一地为一天合色界十八天为十九也次为二果斯陀含此云一来以欲界残思未尽更须一上天上一还人间欲残思始尽而证三果也次为初果须陀洹此云预流已断三界八十八使见惑而思惑未断须于天上人间经七生往反始断欲界前六品而证二果也然预流一来断证次第常途皆同此说惟今经独言即得阿罗汉者盖是约利根言之不由阶渐超证极果也如四肢断不复用者以爱欲乃三界受生根蒂阿罗汉爱欲既断无复受生之缘喻如四肢既断无复四肢之用也。

　　右经第一章。

　　佛言出家沙门者断欲去爱识自心源达佛深理悟无为法内无所得外无所求心不系道亦不结业无念无作非修非证不历诸位而自崇最名之曰道。

　　此为利根示顿教也污浊心源者爱与欲也爱欲既断则心源可默识矣言心源者一心之源乃如来藏性也实相无相谓之佛深理法本无法谓之无为法皆藏性之异称耳此性如摩尼珠浑体圆净求其异相了不可得若有毫末许内外道业等可言者皆未见道也故道人之行履也内无所得以无内可得也外无所求以无外可求也心不系道以心即是道系念乖真也亦不结业以尘境本空根无所偶也体本寂灭故无念无作性自天真故非修非证此岂待涉僧祇历诸位而后尊贵者哉本不可得而名强名之曰道。

　　右经第二章。

　　佛言剃除须发而为沙门受道法者去世资财乞求取足日中一食树下一宿慎勿再矣使人愚蔽者爱与欲也。

　　众生恋着此身于财食睡三者妄起爱欲欲起则智昏爱兴故神昧沙门受道可如是乎故制沙门去世资财等慎勿再者叮咛之辞谓此外不可复加也使人下二句出其过意谓身心澹泊则志虑虗间不为爱欲所愚蔽庶几入道也或谓是三者皆不能行柰何曰不可妨他行者也问谁是能行者曰知无常者知道者能之。

　　右经第三章。

　　佛言众生以十事为善亦以十事为恶何等为十身三口四意三身三者杀盗淫口四者两舌恶口妄言绮语意三者嫉恚痴如是十事不顺圣道名十恶行是恶若止名十善行。

　　是恶若止名十善者是以止为善也不杀而护生等是以行为善也夫三界轮转唯心所造一三业也纵之而为恶种三途之苦因反之而为善熟人天之乐果譬为治者善化之则寇贼皆为良民不善化之则良民将为贼子是故举足动步开口动舌起心动念之间智者当自慎之。

　　右经第四章。

　　佛言人有众过而不自悔顿息其心罪来赴身如水归海渐成深广若人有过自解知非改恶行善罪自消灭如病得汗渐有痊损耳。

　　无心越理谓之过悔者追悔前非息心改行也未预圣流孰能无过但愚者不悔罪海转深智者知非心病渐损。

　　右经第五章。

　　佛言恶人闻善故来挠乱者汝自禁息当无嗔责彼来恶者而自恶之。

　　挠乱如毁谤打骂之类当无嗔责者华严云菩萨于他起嗔心即成就八万障门是知嗔之为害甚大当恶来挠乱嗔心起时当以佛知见禁息之尚不见有己况有人乎自恶犹自害也。

　　右经第六章。

　　佛言有人闻吾守道行大仁慈故致骂佛佛默不对骂止问曰子以礼从人其人不纳礼归子乎对曰归矣佛言今子骂我我今不纳子自持祸归子身矣犹响应声影之随形终无免离慎勿为恶。

　　骂犹谤也佛诫恶人不可谤佛以佛不受谤祸还归自也故设喻明之声响影形喻因果不爽。

　　右经第七章。

　　佛言恶人害贤者犹仰天而唾唾不至天还从己堕逆风扬尘尘不至彼还坌己身贤不可毁祸必灭己。

　　佛诫恶人不可害贤以贤者不可害秪自害耳故设二喻明之。

　　右经第八章。

　　佛言博闻爱道道必难会守志奉道其道甚大。

　　博闻犹多闻也爱道犹慕道也多闻以慕道则全是口耳之学与道转远故必难会守志者不为岐路所惑也奉道者一心在道也不为岐路所惑而一心在道则道必可得故其道大。

　　右经第九章。

　　佛言睹人施道助之欢喜得福甚大沙门问曰此福尽乎佛言譬如一炬之火数千百人各以炬来分取熟食除冥此炬如故福亦如之。

　　普贤十大愿随喜功德其一也功德不出六度而布施足以该之故惟云睹施道也见他胜事而心生憎嫉则其罪无穷睹人施道而助之欢喜则其福甚大沙门问此福尽者意谓此施福既为彼随喜之而得福则此人之福不亦尽乎佛为释疑云譬如一炬之火数千百人以炬各分之或熟食或除冥而此炬之火如故一人之福数千百人随喜之而皆得福此人之福不损但仗彼为增上缘耳况又展转相传其𦦨愈炽则其福不愈大乎。

　　右经第十章。

　　佛言饭恶人百不如饭一善人饭善人千不如饭一持五戒者饭五戒者万不如饭一须陀洹饭百万须陀洹不如饭一斯陀含饭千万斯陀含不如饭一阿那含饭一亿阿那含不如饭一阿罗汉饭十亿阿罗汉不如饭一辟支佛饭百亿辟支佛不如饭一三世诸佛饭千亿三世诸佛不如饭一无念无住无修无证之者。

　　夫择田投种自恶人至于三世诸佛极矣然犹云不如饭无念住修证之人者以其凡圣情尽超诸格量故其福独胜也秪如此人毕竟如何供养金果早朝猿摘去玉花晚后凤衔来。

　　右经第十一章。

　　佛言人有二十难贫穷布施难豪贵学道难弃命必死难得睹佛经难生值佛世难忍色忍欲难见好不求难被辱不嗔难有势不临难触事无心难广学博究难除灭我慢难不轻未学难心行平等难不说是非难会善知识难见性学道难随化度人难睹境不动难善解方便难。

　　此佛略示人情之难事二十种盖欲人转难为易化情向道也如知贫穷无羡余则减口体以行施豪贵易起业则降志以学道贪生难弃则引义自决佛经难睹则信乐希求乃至不善解方便则深思博究令心慧开发必使掀翻窠臼不为诸难所封是称人中大丈夫也。

　　右经第十二章。

　　沙门问佛以何因缘得知宿命会其至道佛言净心守志可会至道譬如磨镜垢去明存断欲无求当得宿命。

　　宿命六通之一也至道大道也夫道本现成由迷故隔若能净其心守其志则道必可会如赵州谓汝但究理坐看二三十年不会截取老僧头去心本灵明由贪欲故昧若能内无所欲外无所求则心光独露而旷劫之事一念皆知犹如磨镜垢去明存胡汉俱现也。

　　右经第十三章。

　　沙门问佛何者为善何者最大佛言行道守真者善志与道合者大。

　　道非行则弗至真非守则外移若能行道守真则不背于理故善然尚局在人天至于行之守之而合于道则可超出凡伦优入圣域故曰大也。

　　右经第十四章。

　　沙门问佛何者多力何者最明佛言忍辱多力不怀恶故兼加安健忍者无恶必为人尊心垢灭尽净无暇秽是为最明未有天地逮于今日十方所有无有不见无有不知无有不闻得一切智可谓明矣。

　　力莫多于忍辱以忍辱之人达无我我所故虽恶境来加而心不怀恶八风来挠而心加安健所谓能行忍者乃可名为有力大人也故为人所尊明莫最于灭心垢以心垢灭者灵光独露得一切智古今所有无不知见所谓恒沙界外一滴之雨尽知头数也不谓明乎。

　　右经第十五章。

　　佛言人怀爱欲不见道者譬如澄水致手搅之众人共临无有睹其影者人以爱欲交错心中浊兴故不见道汝等沙门当舍爱欲爱欲垢尽道可见矣。

　　澄水喻心本清净手搅喻爱欲浑浊不睹影喻不见道心中浊兴谓由爱欲故众欲并起也水清则毛发可鉴心净则道体毕露不舍爱欲而能见道者未之有也。

　　右经第十六章。

　　佛言夫见道者譬如持炬入冥室中其冥即灭而明独存学道见谛无明即灭而明常存矣。

　　已上皆破无明而见道此章独见谛而灭无明文影略耳。

　　右经第十七章。

　　佛言吾法念无念念行无行行言无言言修无修修会者近尔迷者远乎言语道断非物所拘差之毫𨤲失之须臾。

　　从无住本立一切法言其有体本寂灭言其无幻相俨然故云念无念念等悟其旨者不滞于有无独超物外故与此法近迷其旨者滞于有无永堕尘区故与此法远也况此法言语路绝不可以言语求非物所拘不可以事物取盖惟证者方知非情所测若以有思惟心拟议于事物之迹则毫𨤲之差天地悬隔须臾之失永劫沉沦可不慎哉。

　　右经第十八章。

　　佛言观天地念非常观世界念非常观灵觉即菩提如是知识得道疾矣。

　　劫火洞然大千俱坏天地世界何常之有众生觉性灵灵不昧直下与诸佛所证智果同体不二岂有间然盖无常为入道之门灵觉是本有佛性二者能观之如灸病得穴而道之得旦暮可待岂不疾乎。

　　右经第十九章。

　　佛言当念身中四大各自有名都无我者我既都无其如幻耳。

　　念犹观也以众生认身为我故令观此身唯有四大假名而无我者如坚者名地湿者名水暖者名火动者名风何者名为我乎若四者即我则我有四若四者非我则离四之外我安在哉由此观之我不可得其身心之相惟如幻耳毗婆尸佛偈云身从无相中受生犹如幻出诸形相幻人心识本来无罪福皆空无所住是故学者贵知幻也。

　　右经第二十章。

　　佛言人随情欲求于声名声名显著身已故矣贪世常名而不学道抂功劳形譬如烧香虽人闻香香之烬矣危身之火而在其后。

　　贪世常名谓贪世间庸众人所求之名抂功劳形谓无益身心性命徒费力耳香闻质烬喻名著身丧危身之火而在其后者谓享虚名于生前受实祸于身后也清凉国师云求大名称者若胜负心是修罗因若我慢心是外道因是也。

　　右经第二十一章。

　　佛言财色于人人之不舍譬如刀刃有蜜不足一餐之美小儿䑛之则有割舌之患。

　　刀蜜喻财色小儿喻无智之人不足一餐喻利少割舌喻害多也。

　　右经第二十二章。

　　佛言人系于妻子舍宅甚于牢狱牢狱有散释之期妻子无远离之念情爱于色岂惮驱驱虽有虎口之患心存甘伏投泥自溺故曰凡夫透得此门出尘罗汉。

　　驱驱役劳貌虎口之患心存甘伏者谓为妻子之故虽行险侥幸亡身失命之事亦甘为之也夫爱欲泥深凡夫自溺火宅门狭罗汉能超昔国一禅师谓崔赵公曰出家乃大丈夫事非将相之所能为亦以是哉。

　　右经第二十三章。

　　佛言爱欲莫甚于色色之为欲其大无外赖有一矣若使二同普天之人无能为道者矣。

　　爱欲莫甚于色者以是根蒂中带来为轮回受身之本故大而无外也所以佛有赖一之叹今欲界众生能为道而不为欲所败者佛知见力耳昔有法师问大义禅师曰欲界无禅禅归色界此土凭何而立禅义曰法师秪知欲界无禅不知禅界无欲是也。

　　右经第二十四章。

　　佛言爱欲之人犹如执炬逆风而行必有烧手之患。

　　执炬喻欲情内炽逆风喻欲境横陈烧手言爱欲之人必遭爱欲之害也良以淫习研磨不休自耗其精则火界炽然其于生也尚有痟渴等疾则其死也感大猛火之报故楞严云十方如来色目行淫同名欲火菩萨见欲如避火坑岂不然哉。

　　右经第二十五章。

　　天神献玉女于佛欲坏佛意佛言革囊众秽尔来何为去吾不用天神逾敬因问道意佛为解说即得须陀洹果。

　　此佛之降魔也众生所以流浪于色欲者于此不净妄生净想耳如知其为革囊众秽虽掩鼻而过之可也况耽恋乎宝积云愚人昏迷念不净耽染臭秽脓血身诸欲迅灭归无常永沉地狱阎罗界假令变化如汝等色身殊胜满世间我无一念贪欲心常生如梦如怨想或曰魔以恶心向佛罪莫大矣而佛为说法便得果证何也答曰凡见佛无空过者盖既见佛则化恶为善反邪归正又根熟故得道也。

　　右经第二十六章。

　　佛言夫为道者犹木在水寻流而行不触两岸不为人取不为鬼神所遮不为洄流所住亦不腐败吾保此木决定入海学道之人不为情欲所惑不为众邪所娆精进无为吾保此人必得道矣。

　　夫为道者一句总标犹木在水下举喻学道之人下合法谓学道者顺道而修如木在水寻流而行若瞥起一念为情欲所惑则是触两岸为有为所滞则是为人取娆于邪见则为鬼神所遮疲于精进则为洄流所住堕于空寂则腐败也惟负大根器者罗笼不住呼唤不回蓦直向前执得为碍哉所以世尊皆云吾保者示其必得终不虚也。

　　右经第二十七章。

　　佛言慎勿信汝意汝意不可信慎勿与色会色会即祸生得呵罗汉已乃可信汝意。

　　夫瞥嗔瞥喜乍善乍恶犹如野马无暂停住意可信乎古云须作心师勿师于心是也败道丧志伤神耗体皆因女色色可会乎古云宁近毒蛇勿亲女色是也得阿罗汉已乃可信意者以见思既尽如家贼已袪而主人用事复何疑乎。

　　右经第二十八章。

　　佛言慎勿视女色亦莫共言语若与语者正心思念我为沙门处于浊世当如莲华不为泥污想其老者如母长者如姊少者如妹稚者如子生度脱心息灭恶心。

　　长阿含经云阿难白佛言佛灭度后诸女人辈来受诲者当如之何佛告阿难莫与相见阿难又白设相见者当如之何佛言莫与共语阿难云设与语者当如之何佛言自捡其心与此全同我为沙门下乃正心思念母子姊妹等乃假想对治也。

　　右经第二十九章。

　　佛言夫为道者如被干草火来须避道人见欲必当远之。

　　此示远离行也干草喻欲念火喻欲境达境原空知心本寂各不相到当处解脱是真避也。

　　右经第三十章。

　　佛言有人患淫不止欲自除阴佛谓之曰若断其阴不如断心心如功曹功曹若止从者都息邪心不止断阴何益佛为说偈欲生于汝意意以思想生二心各寂静非色亦非行佛言此偈是迦叶佛说。

　　患淫不止而欲断阴可谓切志于道者但不知断心为得其要徒断阴无益也何者心生种种法生如功曹行从者俱行心灭种种法灭如功曹止从者俱止苟邪心不止而断阴果何益乎又引先佛偈示之曰欲不自生生于第六意识意不自生生于思想两心所其王所二心相因而起各不相到当体无生故云各寂静其寂静之心不有状貌非关起灭故云非色非行此又世尊示断心之要智者宜善思之。

　　○大宝积经文殊师利告善住天子言若人一心专精自守贪欲心发即应觉知方便除散应作是念此是空此不净求此欲心生处灭处从何所来去至何所是中谁染谁受染者谁为染法如是观时不见能染不见所染不见染事以不见故则无有取以不取故则无有舍以不舍故则无有受不舍不受则名离欲寂灭涅槃偈意正同。

　　右经第三十一章。

　　佛言人从爱欲生忧从忧生怖若离于爱何忧何怖。

　　三界生死爱为根本爱则忧忧失其爱也忧则怖怖失其爱也怖有五一不活怖二恶名怖三大众威德怖四死怖五堕恶道怖爱本也忧怖其末也本既不存则末将安立乎然爱欲根深非智莫拔故经云身苦所逼迫由贪着渴爱断灭诸渴爱惟佛智为胜其佛智者真伐生死根之利斧也。

　　右经第三十二章。

　　佛言夫为道者譬如一人与万人战挂铠出门意或怯弱或半路而退或格斗而死或得胜而还沙门学道应当坚持其心精进勇锐不畏前境破灭众魔而得道果。

　　此示精进度也万人喻众魔战喻以智灭惑挂铠出门喻发心入道怯弱喻志不坚牢半路而退喻自画而不进格斗而死喻稍进而无功得胜而还喻破魔得道众魔共四种一蕴魔二死魔三烦恼魔四天魔。

　　右经第三十三章。

　　沙门夜诵迦叶佛遗教经其声悲紧思悔欲退佛问之曰汝昔在家曾为何业对曰爱弹琴佛言弦缓如何对曰不鸣矣弦急如何对曰声绝矣急缓得中如何对曰诸音普矣佛言沙门学道亦然心若调适道可得矣于道若暴暴即身疲其身若疲意即生恼意若生恼行即退矣其行既退罪必加矣但清净安乐道不失矣。

　　夫懈怠不能进道人皆知之而不知其进锐者亦有失道之患故即弹琴喻之谓沙门学道必心调适得中乃可得道也盖暴疲恼退四者相因而来行至于退则无所不至矣罪不亦加乎清净安乐正所谓适中之行也兴善宽禅师云真修者不得勤不得忘勤即近执着忘即落无明此为心要又法句经云若起精进心是妄非精进若能心不妄精进无有涯知此进道则无过不及之患矣。

　　右经第三十四章。

　　佛言如人锻䥫去滓成器器即精好学道之人去心垢染行即清净矣。

　　众生结习在心如铁含滓若非锻炼功深曷由使行清净而成就真正法器哉。

　　右经第三十五章。

　　佛言人离恶道得为人难既得为人去女即男难既得为男六根完具难六根既具生中国难既得中国值佛世难既值佛世遇道者难既得遇道兴信心难既兴信心发菩提心难既发菩提心无修无证难。

　　复列此九难者欲人自庆其所已得而勉其所未得也无修无证难者以慕果发心刻意修证为之或易若夫修证俱忘天真自如非见性者不易入作故为最难也。

　　右经第三十六章。

　　佛言佛子离吾数千里忆念吾戒必得道果在吾左右虽常见吾不顺吾戒终不得道。

　　戒为得道之基盖因戒生定由定发慧也若不顺戒则定慧无由发生虽日近佛何益宝积云虽有众生见我色身不护其戒何所得耶如提婆达多虽遇于我犹堕地狱若复有人于来世中勤修我教则为希有如见我身无有异也此意正同。

　　右经第三十七章。

　　佛问沙门人命在几间对曰数日间佛言子未知道复问一沙门人命在几间对曰饭食间佛言子未知道复问一沙门人命在几间对曰呼吸间佛言善哉子知道矣。

　　大乘以八识连持一期色心不断功能曰命小乘以出入息为命今言呼吸间者且约小乘言之谓呼时吸已灭吸时呼已灭盖彼彼不相知念念不停驻也寿者之相当体寂灭其于道不既近乎故佛以知道许之。

　　右经第三十八章。

　　佛言学佛道者佛所言说皆应信顺譬如食蜜中边皆甜吾经亦尔。

　　一代时教大小顿渐万万不同总如来后得智中流出一音所演无异法也故以食蜜喻之后人胜负情深性相异旨大小殊宗各党专门互相非是岂如来大师之意乎遂师云教海一味随机万差信顺修行皆离苦得乐斯言得之矣。

　　右经第三十九章。

　　佛言沙门行道无如磨牛身虽行道心道不行心道若行何用行道。

　　此为行道而不知用心者诫也谓身虽行道而心缘世谛与磨牛何异哉故行道者务在心行而身非其所重也华严云心常不与世心和合名为精进是也。

　　右经第四十章。

　　佛言夫为道者如牛负重行深泥中疲极不敢左右顾视出离污泥乃可苏息沙门当观情欲甚于污泥直心念道可免苦矣。

　　夫为道者一句总标如牛负重下举喻沙门当观下合法谓众生负痴爱重担而行情欲泥中惟直心念道庶几免苦其或心稍不端而左右顾视有所觊觎其不遭其没溺者几希矣。

　　右经第四十一章。

　　佛言吾视王候之位如过隙尘视金玉之宝如瓦砾视纨素之服如弊帛视大千界如一诃子视阿耨池水如涂足油视方便门如化宝聚视无上乘如梦金帛视佛道如眼前花视禅定如须弥柱视涅槃如昼夕窹视倒正如六龙舞视平等如一真地视兴化如四时木。

　　此佛示己之知见开悟众生也视尊位如隙尘知无常也金玉如瓦砾心无贪着惠施不吝也纨素如弊帛不求美饰也界诃池油等大小也大千界者释迦所主之土也阿耨池此云无热恼乃西域池之最大者涂足油西域风俗每用油涂足取其清凉且消毒也方便如化宝聚黄叶止儿啼也无上乘如梦金帛归无所得也佛道如眼前花赴机暂应也禅定如须弥柱境风识浪莫能倾动也涅槃如昼夕窹远离梦想也倒正如六龙舞以六龙升降互为正倒无定位也平等视众生如一真地以一直法界绝自他也兴化如四时木者谓繁兴大用随机设化任运起灭而我本无心喻如四时流行草木荣悴而天本无言也以上皆如来自受用境界盖由识谢情亡智通无碍法尔如是也。

　　右经第四十二章。

　　佛说四十二章经终

　　佛祖三经指南卷上
卍新纂续藏经第 37 册 No. 0675 佛祖三经指南


　　No. 675-2 佛祖三经指南卷中

　　富沙释　道霈　述

　　佛遗教经

　　法界真身本无起尽悲愿为物示有去来言佛遗教经者佛佛垂灭皆说此经此本师释迦文佛之遗教经也遗教谓遗留法语教诫群机耳四众弟子今经中唯教诫比丘者示远离相也比丘有大小乘今唯示小法者以入道方便同也然不可见其所示唯小而便谓此经属藏教盖扶律谈常自与藏教别也。

　　亦名佛垂涅槃略说教诫经。

　　垂临也垂涅槃犹云临终也涅槃此云灭度义翻圆寂据唯识有四种涅槃一自性清净涅槃二有余涅槃三无余涅槃四无住涅槃今云垂涅槃者乃无余涅槃实则不离自性清净也略说教诫者大涅槃经已为广说此是二月十五中夜涅槃时到仍以吃紧要语训诲现前及后世之徒众故云略说也。

　　姚秦三藏法师鸠摩罗什译

　　姚秦东晋后秦姚兴也三藏法师谓通经律论三藏之法以师表万世者也鸠摩罗什此云童寿谓童年而有耆德也译义见上师为秦主迎入中国翻译经论弘通佛乘其钜功茂德具载本传。

　　据马鸣祖师论文大科分为七分。

　　一序分(诸经多明三分谓序正流通而序分又有证信发起之殊今经序分缺证信而流通则全缺例与心经一揆也)

　　释迦牟尼佛初转法轮度阿若憍陈如最后说法度须䟦陀罗所应度者皆已度讫于娑罗双树间将入涅槃是时中夜寂然无声为诸弟子略说法要。

　　释迦此云能仁姓也牟尼此翻寂默字也憍陈如见上须䟦陀罗此云善贤外道也住鸠尸那城年一百二十闻佛涅槃方往佛所佛为广说四谛证阿罗汉娑罗此云坚固言双树者上枝相合下根相连一枯一荣表破断常二见中夜表中道也寂然表自性离念无声表自性离言也此经序分与诸经不同以诸经唯序当经此经总序一化故不可以常例局之最初说法度憍陈如序始也最后度须䟦陀罗序终也于双树间将入涅槃序发起也是时中夜寂然无声者示涅槃前相也为诸弟子略说法要者前已广说今但略举其要而已是知此经乃如来最后深慈文虽不多言皆切要凡真心出家者切宜留意焉。

　　二修习世间功德分(此科所示者乃破三障出四趣之法未论出三界故惟云世间功德也分七)

　　初诚邪业(此段所遮止者不出四种邪业故名)

　　汝等比丘于我灭后当尊重珍敬波罗提木叉如闇遇明贫人得宝当知此则是汝等大师若我住世无异此也持净戒者不得贩卖贸易安置田宅畜养人民奴婢畜生一切种植及诸财宝皆当远离如避火坑不得斩伐草木垦土掘地和合汤药占相吉凶仰观星宿推步盈虚历数算计皆所不应节身时食清净自活不得参预世事通致命世咒术仙药结好贵人亲厚媟慢皆不应作当自端心正念求度不得包藏瑕玭显异惑众于四供养知量知足趣得供事不应畜积此则略说持戒之相戒是正顺解脱之本故名波罗提木叉因依此戒得生诸禅定及灭苦智慧是故比丘当持净戒勿令毁缺若人能持净戒是则能有善法若无净戒诸善功德皆不得生是以当知戒为第一安隐功德住处。

　　文分四节一尊戒二持戒三赞戒四结劝今初也呼云汝等比丘者如世人父母将终呼唤子孙而叮嘱之今世尊亦然乃最后深慈也下仿此首二句正勉尊戒波罗提木叉即比丘戒法此云别解脱谓持一戒得一解脱也次二句明戒力用如暗遇明度有烦恼障贫人得宝度空无善根障其力用如此可不尊敬后三句示戒即佛谓如来处世常以篇聚训人此法既存即是佛不灭度以戒是如来法身故也故须尊敬二持净戒下明持戒持净戒者一句总标不得下别释持戒之相共有四段皆具遮劝之意凡不得二字遮也既遮之后则有劝之之意如皆当及当自等字眼皆相照应虽有无者意亦具之初段贩卖贸易者方便求利商贾之道也安置田宅者作安隐之计世俗之心也畜养人民者增外眷属徒长痴爱也畜养奴婢者养成憍奢难生卑下心也畜养畜生者养生求利劫盗之因也一切种植者利农圃之业也及诸财宝者以财能害廉长贪心也夫比丘者清净无为修出离法岂得效俗所为而增长诸过乎故当如火坑以避之可也次段斩伐草木者坏鬼神村且伤慈也垦土掘地者损生亦邪命也和合汤药下谓学医学相学天文学历数等皆邪命自活之业夫比丘者志求解脱应当节身时食而清净自活可也岂可苟求利养而害物伤生驰心杂技哉节身谓调身不使逸劳过度也时食谓过中不食也清净自活者或乞食或檀越送供是谓正命食余皆邪命也三段世事谓王事官事乃至亲友俗事通致使命谓为豪贵人驰书往来等咒术谓依邪咒术恼乱众生仙药谓依邪药饵妄冀延年结好谓胁肩谄笑婢膝奴颜之类贵人谓族姓权豪媟者与之相亲狎也夫比丘者世表之人不事王侯高尚其事岂得致身俗境心染邪艺而自取污贱乎故应端心正念以求度脱可也四段包藏瑕玼者覆己过失也显异惑众者令他不正解也王制曰疑众者杀毗尼云得圣者夷是皆内失正念故外惊邪途俱非比丘所当为也四供养即四事谓衣服饮食汤药卧具知量谓不过取知足谓不贪好不应畜积者昔有比丘多乞积聚既不行道又不为福后感大鱼之报今比丘不为道而积聚资财者他生后世悉成债负填还不了岂非大苦乎故所不应也此则略说持戒之相一句结持戒也三戒是正顺下明赞戒正以拣邪顺不违理解脱本者谓涅槃圣道由此而立也因依此戒等者楞严云因戒生定因定发慧今则戒能生定戒能生慧盖赞戒之至也四是故比丘下结劝也能持戒则有善法者即戒能生定能生慧等无戒反此是故安隐之处虽多而戒为第一也问如上所遮止者皆轻戒而不及重戒者何也答曰轻犹遮止重可知矣虽然焉知所遮止者非淫杀盗妄之囮乎杜渐防微佛之意也可不察哉。

　　二诫制根心

　　汝等比丘已能住戒当制五根勿令放逸入于五欲譬如牧牛之人执杖视之不令纵逸犯人苗稼若纵五根非唯五欲将无涯畔不可制也亦如恶马不以辔制将当牵人坠于坑陷(与坎同)如被劫害苦止一世五根贼祸殃及累世为害甚重不可不慎是故智者制而不随持之如贼不令纵逸假令纵之皆亦不久见其磨灭此五根者心为其主是故汝等当好制心心之可畏甚于毒蛇恶兽怨贼大火越逸未足喻也譬如有人手执蜜器动转轻躁但观于蜜不见深坑又如狂象无钩猿猴得树腾跃踔踯难可禁制当急挫之毋令放逸纵此心者丧人善事制之一处无事不办是故比丘当勤精进折伏汝心。

　　已能住戒一句蹑前当制下戒后也先明制根文分三节初法二喻三结劝今初也五根谓眼耳鼻舌身各能生识故得根名五欲谓色声香味触或云财色名食睡以能生人需欲之心故名为欲制者调伏之也遂师云前是因事立戒防非止恶今明慎护根门常须管带二譬如下喻有三初牧牛喻牛喻五根人喻比丘执杖喻守戒苗稼喻五欲之境谓牛不牧则犯苗稼根不制则入五欲也若纵五根非唯五欲者良以众生根欲之习浸润胶固如油入面若不急制之将当鼓动识浪渺无涯畔不可止也二恶马喻马亦喻根不以辔制谓不以戒摄也坠坑陷喻沉恶道犯苗稼属因坠坑陷属果三劫贼喻以轻况重谓贼害色身故苦止一世根损慧命故殃及累劫三是故智者下结劝制而不随结牛马持之如贼结劫害假令纵之不久磨灭者谓五欲之乐如石火电光旋即消灭不足耽也此五根心为其主下次明制心文分四节初法二喻三较得失四结劝今初也心指第六意识动身发语独为最故为主也二心之可畏下喻毒蛇等四喻喻三毒及等分谓此心忽然而瞋如毒蛇之欲螫人忽然而痴如恶兽之欲搏人忽然而贪如怨贼之欲劫夺人忽等分而起如大火越逸玉石俱焚也如人等三喻喻无知及掉举谓无知之心但念五欲不虑三途如见蜜而不见坑也又掉举之心轻浮躁动如无钩之象得树之猿难以控制言急挫者谓微念才动当猛力斩断不可少纵也三纵此心下较得失此心即意识谓纵心之人心驰欲境神情荒逸世出世善皆不成就故云丧人善事制心之者回光敛念用志不分所期必得故云无事不办因是故下结劝谓此心如毒蛇等其可畏难制如此非勤精进其孰能折伏哉永嘉云损法财灭功德莫不由兹心意识是以禅门了却心顿入无生知见力故惟知见力为能了心而入无生也又临济云若能一念缘起无生超彼三乘权学等见诚能如此是真精进也。

　　三诫多求

　　汝等比丘受诸饮食当如服药于好于恶勿生增减趣得支身以除饥渴如蜂采花但取其味不损色香比丘亦尔受人供养趣自除恼无得多求坏其善心譬如智者筹量牛力所堪多少不令过分以竭其力。

　　凡三喻以诫多求初服药喻增减犹取舍也谓食以补饥犹药以治病何用取舍二蜂花喻不损色香谓不得多求坏檀信之善心也趣自除恼者谓比丘受供取其除饥渴之恼而已何用多求三牛力喻筹量牛力犹云忖己德行谓牛所负过分则竭其力比丘受施过多则败其道。

　　四诫睡眠

　　汝等比丘昼则勤心修习善法无令失时初夜后夜亦勿有废中夜诵经以自消息无以睡眠因缘令一生空过无所得也。

　　当念无常之火烧诸世间早求自度勿睡眠也诸烦恼贼常伺杀人甚于冤家安可睡眠不自警寤烦恼毒蛇睡在汝心譬如黑蚖在汝室睡当以持戒之钩早摒除之睡蛇既出乃可安眠不出而眠是无惭人惭耻之服于诸庄严最为第一惭如铁钩能制人非法是故比丘常当惭耻勿得暂替若离惭耻则失诸功德有愧之人则有善法若无愧者与诸禽兽无相异也。

　　文分三节初正诫睡眠二令观察对治三令生惭愧今初也睡眠有三一从食起二从时节起三从心起前二是阿罗汉眠以彼无心眠眠盖尽故昼勤心治食起眠夜不废治时起眠无空过总结上二皆以精进勤䇿而治之以睡眠令心昏住令身疲怠昔佛呵阿那律云咄咄胡为𥧌螺蛳㕩蛤类一睡一千年不闻佛名字故切须排遣也二当念无常下观察对治正治心眠余二兼之初观无常无常有二一粗二细一期生灭为粗念念生灭为细谓情器世间为无常所吞如火烧薪念念就尽顾可安眠乎次观烦恼谓三毒烦恼眠伏于心念念常伺杀我慧命视冤家为尤甚以冤家杀身苦止一世三毒害心殃及累劫顾可安眠乎又烦恼眠心其义难见黑蚖睡室其事易晓故重举以喻焉后令持戒戒钩摒除者以持戒去惑如钩出蛇此言定共戒总之以戒外防以定内澄故能发慧断惑也睡蛇既出乃可安眠者谓三毒既袪三界已出无为舍中聊可将息其或烦恼未治而肆意安眠空丧天日岂非无惭之人哉三惭耻之服下令生惭愧涅槃云惭者内自羞耻愧者发露向人诸庄严中最第一者以戒定慧皆所以庄严法身唯有惭耻方能习学故居第一何则以惭能制非如钩能调象是故比丘不可斯须去惭耻也以有惭耻则能修善法无惭耻则无所顾忌诸恶皆可为而与禽兽相去者几希矣。

　　五诫瞋恚

　　汝等比丘若有人来节节支解当自摄心无令嗔恨亦当护口勿出恶言若纵恚心则自道妨失功德利忍之为德持戒苦行所不能及能行忍者乃可名为有力大人若其不能欢喜忍受恶骂之毒如饮甘露者不名入道智慧人也所以者何瞋恚之害则破诸善法坏好名闻今世后世人不喜见当知瞋心甚于猛火常当防护勿令得入劫功德贼无过嗔恚白衣受欲非行道人无法自制嗔犹可恕出家行道无欲之人而怀嗔恚甚不可也譬如清冷云中霹雳起火非所应也。

　　文分四节初令护三业二赞忍胜力三出瞋重患四较显非宜今初也支解无嗔护身意二业勿出恶言护口业夫杀身不瞋则余可知矣纵恚妨道失功德利者以嗔火烧心妨己道业憃语加彼失化他利故不可纵也二忍之为德下赞忍胜力忍有三一耐怨害忍二安受苦忍三谛察法忍持戒苦行不及者以戒高者多轻世苦己者多嗔他忍则冤亲等观苦乐并寂又戒施生天忍辱入道何可及也能忍名有力大人者以逆风不能挠故云有力犯而不较故称大入如饮甘露谓乐受之也永嘉云从他谤任他非把火烧天徒自疲我闻却似饮甘露销融顿入不思议是也三所以者何下出嗔重患破诸善法者萌恶念也坏好名闻者恶名流布也人不喜见者形忿怒相也猛火劫贼总喻破坏善法华严云一念嗔心起百万障门开是也四白衣下较显非宜谓白衣受欲比丘行道又白衣无法自治比丘有法自治胡可同日而论故白衣嗔犹可恕比丘怀嗔甚不可也清冷云霹雳火重喻不可之意。

　　六诫贡高

　　汝等比丘当自摩头以舍饰好着坏色衣执持应器以乞自活自见如是若起憍陈当疾灭之增长憍慢尚非世俗白衣所宜何况出家入道之人为解脱故自降其身而行乞耶。

　　自摩头者恐忘出家之心令自警悟也此一句为总舍好着坏持钵乞食四句为别自见如是一句略结上意谓吾已削发为僧堕三宝数应当如此行持非分外也夫舍好着坏等政所以折伏其憍慢之心憍慢若起则妨道业当疾灭之不可缓也非白衣所宜者礼云敖不可长又易云谦谦君子卑以自牧咒出家者志求解脱降身行乞而乃反生憍慢之心乎故所不应也。

　　七诫谄曲

　　汝等比丘谄曲之心与道相违是故宜应质直其心当知谄曲但为欺诳入道之人则无是处是故汝等宜应端心以质直为本。

　　希其意而道其言曰谄其言谄者其心必曲维摩诘云直心是道场楞严云十方如来同一道故出离生死皆以直心故谄曲之心与道心相违也且谄曲本为欺诳世之君子犹以诚之为贵况比丘入道之人志求解脱而怀谄曲可乎故应端心本质直可也。

　　三成就出世间大人功德分(此科所示者如知足无求禅定智慧等皆所以成就出世间之法所谓大人之学也故名分八)

　　初少欲功德

　　汝等比丘当知多欲之人多求利故苦恼亦多少欲之人无求无欲则无此患直尔少欲尚应修习何况少欲能生诸功德少欲之人则无谄曲以求人意亦复不为诸根所牵行少欲者心则坦然无所忧畏触事有余常无不足有少欲者则有涅槃是名少欲。

　　多欲之人多求利故机关暗动忧怖横生其未得也患得之既得亦不足以充其欲经营构画思虑百端其苦恼不亦多乎少欲之者无事无为身安心定故无此患也然直尔少欲已得无患况因少欲能生诸功德哉其功德有五一心无谄曲二诸根闲静三心无忧畏四触事有余五终证涅槃是名少欲一句据义结名也下仿此。

　　二知足功德

　　汝等比丘若欲脱诸苦恼当观知足知足之法即是富乐安隐之处知足之人虽卧地上犹为安乐不知足者虽处天堂亦不称意不知足者虽富而贫知足之人虽贫而富不知足者常为五欲所牵为知足者之所怜悯是名知足。

　　诸苦恼皆生于不知足故知足者即是富乐安隐之处也以知足之人心无乏少非富乎无所逼恼非乐乎不行险幸侥非安隐乎卧地犹安者知足故也处天不称意者不知足故也虽富而贫者如恨珍宝之未多田土之未广栋宇之未丽官爵之未高凡所施为心常不足非贫而何虽贫而富者如虽服絺绤而有狐貉之温虽饭藜藿而有膏梁之美虽居蓬荜而有夏屋之安虽抱关击拆而有尊显之荣随其所得绰然有余非富而何所以然者以不知足者常为五欲所牵而愈见不足转为知足者之所怜悯也。

　　三远离功德

　　汝等比丘欲求寂静无为安乐当离愦闹独处闲居静处之人帝释诸天所共敬重是故当舍己众他众空闲独处思灭苦本若乐众者则受众恼譬如大树众鸟集之则有枯折之患世间缚着没溺众苦譬如老象溺泥不能自出是名远离。

　　文分二节初明远离之功次明乐众之患今初也首句标所求之果寂静涅槃也以其绝诸念虑故无为离生死苦故安乐次四句明能修方便所谓探珠宜浪静动水取应难况欲求涅槃无价之珍而处尘劳愦闹之地其可得乎故当离闹闲居也帝释此云能主言其能为三十三天主也敬重如空生岩中晏坐帝释散华之类是故下三句诫劝远离己众谓五蕴他众谓徒属思灭苦本者法华云诸苦所因贪欲为本是也次若乐众下明乐众之患大树喻自心众鸟喻自他众树枯折谓心为众所恼也象溺泥谓身为众没溺也夫舍众闲居迹似独善止散入道为益良多此所谓为己之学以不为己不能为人也虽然他众易舍己众难离苟非达本亡情未免逃峰赴壑智者不可不知。

　　四精进功德

　　汝等比丘若勤精进则事无难者是故汝等当勤精进譬如小水常流则能穿石若行者之心数数懈废譬如钻火未热而息虽欲得火火难可得是名精进。

　　精进有二一事二理事则念念勤修理则念念空寂水流不息尚能穿石者喻精进之有成也钻火数息火必难得者喻懈怠之无成也。

　　五不忘念功德

　　汝等比丘求善知识求善护助无如不忘念若有不忘念者诸烦恼贼则不能入是故汝等常当摄念在心若失念者则失诸功德若念力坚强虽入五欲贼中不为所害譬如着铠入阵则无所畏是名不忘念。

　　善知识教授知识也善护助外护知识也无如不忘念者以二者在人而不忘念在己设在人者具而自己之正念忘失亦奚以为所以必时时管带常令正念现前则一切烦恼之贼无由而入也摄念在心者起信论云心若驰散即当摄来住于正念是正念者当知唯心无外境界即复此心亦无自相念念不可得是也失念则失诸功德者如入阵无铠贼得其便也念强欲贼不能为害者如着铠入阵了无所畏也。

　　六禅定功德

　　汝等比丘若摄心者心则在定心在定故能知世间生灭法相是故汝等常当精勤修习诸定若得定者心则不散譬如惜水之家善治堤塘行者亦尔为智慧水故善修禅定令不漏失是名为定。

　　摄心则定者蹑前不忘念来谓由不忘念故心不驰散乃得定也能知世间生灭法相者明定成果用以心定则明如海澄清森罗印现也诸定者诸经论中事理不同大小亦异随机所宜当勤修习所谓如人学射久久自中也堤者积土为之以防水也谓水非堤则漏慧非定则失圆觉云无碍清净慧皆依禅定生故应修定也。

　　七智慧功德

　　汝等比丘若有智慧则无贪着常自省察不令有失是则于我法中能得解脱若不尔者既非道人又非白衣无所名也实智慧者则是度老病死海坚牢船也亦是无明黑暗大明灯也一切病者之良药也伐烦恼树之利斧也是故汝等当以闻思修慧而自增益若人有智慧之照虽是肉眼而是明见人也是为智慧。

　　文分三节初法二喻三劝今初也众生处处著者无智慧故也若有智慧则无所著比丘修远离法故应以智慧心常自省察世出世间是真是妄是应作是不应作不令有失则于佛法中必得解脱矣不然心中黯然既非道人形已削染又非白衣两端不摄何所名乎二实智慧下喻实智慧者拣非世智辩聪乃真般若也船灯药斧总喻实智慧有度生死破无明治心病伐烦恼之功也三是故下劝修三慧达耳之谓闻究理之谓思起行之谓修无闻慧如覆器不能受水无思慧如漏器虽受而失无修慧如秽器虽不漏失而秽不可用必须三者具足如器之既仰且完而复清净方可用也夫智慧者自心本有之光也以烦恼所蔽不得透露乃假三慧以增益之庶乎尘尽而光生也肉眼明见者以心慧胜故也。

　　八究竟功德

　　汝等比丘若种种戏论其心则乱虽复出家犹未得脱是故比丘当急舍离乱心戏论若汝欲得寂灭乐者惟当善灭戏论之患是名不戏论。

　　戏论有二一于真实理生戏论四句百非是也二于世间事生戏论诙谐嘲譃是也寂灭即涅槃谓欲得涅槃寂灭之乐必须静一其心若其心乱又安能得乎故必善灭戏论之患戏论之患即乱心也。

　　四显示毕竟甚深功德分(此科所示谓如来说法利生自始至终皆已究竟故名)

　　汝等比丘于诸功德常当一心舍诸放逸如离冤贼大悲世尊所说利益皆已究竟汝等但当勤而行之若于山间若空泽中若在树下闲处静室念所受法勿令亡失常当自勉精进修之无为空死后致有悔我如良医知病说药服与不服非医咎也又如善导导人善道闻之不行非导过也。

　　诸功德即上少欲知足禅定智慧等一心者一心修诸功德不生二念也舍诸放逸如离冤贼者以冤贼劫财害命放逸长恶丧善故宜远离也世尊所说皆已究竟者谓始自鹿野苑终至䟦提河中间所说三乘一乘无量法门皆已究竟无复孑遗后人但当依教勤行耳山间空泽树下静室皆是修行之处念所受法无令忘失者以欲界众生舍静趋动虽有所受犹如漏器多所忘失故佛令静处闲居念所受法所受之法既明则所修之行可进也空死后悔者以厌静之人心轇欲境恍惚一生临死致悔噬哜何及智者云有邺洛禅师名播河海住则四方云仰动则百千成群殷殷轰轰于世有何利益临终皆悔也良医说药喻说法破恶也善导导人喻说法生善也服行与否皆众生咎佛不预也噫血泪诚言谆谆若此自是我等辜负佛恩致招过咎悲夫。

　　五显示入证决定分(此科审众于四谛有疑惑否盖欲其入证决定而无犹豫之心故名)

　　汝等若于苦等四谛有所疑者可疾问之无得怀疑不求决也尔时世尊如是三唱人无问者所以者何众无疑故时阿㝹楼䭾观察众心而白佛言世尊月可令热日可令冷佛说四谛不可令异佛说苦谛实苦不可令乐集真是因更无异因苦若灭时即是因灭因灭故果灭灭苦之道实是真道更无余道世尊是诸比丘于四谛中决定无疑。

　　四谛是比丘知断证修之法大小同禀故劝问之无疑者以众等俱经诸会开示若生灭无生无量无作等皆已明悟故无复可疑也大众无疑佛岂不知然必三问者大悲悯物无己之心也阿㝹楼䭾即阿那律陀此翻如意过去以一食施辟支佛感九十一劫如意之报故名也时居众上首乃观察众心而白佛云日月冷热之性容可转移佛语真实之理决无变易何者佛说苦谛三界二十五有实惟是苦不可令乐集真是苦果之因离见思更无异因能生苦者苦果灭即是集因灭以因灭故果灭因果俱灭是真灭谛也灭苦之道实是真道离戒定慧更无异道能灭苦者此楼䭾且据声闻所证生灭四谛而答实则诸弟子等于无生无量等皆已决定无复可疑也。

　　六分别未入上上证为断疑分(谓未入上上证者见世尊灭度未免怀疑故为断之令其决定故名)

　　于此众中若所作未办者见佛灭度当有悲感若有初入法者闻佛所说即皆得度譬如夜见电光即得见道若所作已办已度苦海者但作是念世尊灭度一何疾哉阿㝹楼䭾虽说是语众中皆悉了达四圣谛义世尊欲令此诸大众皆得坚固以大悲心复为众说。

　　此经家叙疑所作未办者如天人雨泪阿难忧愁之类初入法闻佛所说即得度者如阿䟦陀罗之类所作已办已度三有苦海者如诸罗汉等是二种机所见不一故各怀疑总由不达如来一化事毕及常住不灭之旨楼䭾虽白如上而世尊大悲无尽欲令皆得究竟坚固之心乃复为众决疑云。

　　汝等比丘勿怀悲恼若我住世一劫会亦当灭会而不离终不可得自利利他法皆具足若我久住更无所益应可度者若天上人间皆悉已度其未度者皆亦已作得度因缘自今已后我诸弟子展转行之则是如来法身常在而不灭也是故当知世皆无常会必有离勿怀忧恼世相如是当勤精进早求解脱以智慧明灭诸痴暗世实危脆无牢强者我今得灭如除恶病此是应舍罪恶之物假名为身没住老病生死大海何有智者得除灭之如杀怨贼而不欢喜。

　　文分二节初释疑次重示无常之相今初会聚也既有聚会必有离散有二一师资聚散二五阴聚散自利利他法皆具足者谓得果及度生也久住无益者亦有二一诸佛住世止为说法利生法既足矣故无益二者佛若久住则众生不生难遭之想故无益未度作得度因缘者谓见佛者已为其说法其未见佛者所遗法门为其下种我诸弟子展转流通使不断绝即是如来法身常住世间而不灭也何用悲恼乎是故下重示无常之相先示世无常次我今下引己作证夫见身存则悦而不厌故贪生见身灭则忧而不喜故避死此愚人所为也智人反是故云如除恶病如杀怨贼喜可知矣问如来之身即是法身生本无生灭亦非灭今所示种种过患宛同凡夫炽然生灭何耶答曰以众生妄认四大为身由是起惑造业沉沦苦海不能得出佛既示同人法故极言其过恶而以得灭为喜所谓因灭是色获得常色也。

　　七离种种自性清净无我分(约世尊远离世间种种自性入清净无我涅槃无我即是真我也故名)

　　汝等比丘常当一心勤求出道一切世间动不动法皆是败坏不安之相汝等且止勿得复语时将欲过我欲灭度是我最后之所教诲。

　　出道出生死之道即上所示多种法门是也一切世间总标三界动欲界不动色无色界也败坏言无常涅槃云诸行无常是生灭法是也不安言逼迫法华云三界无安犹如火宅是也时将欲过者已当中夜所以不过表中道也是我最后之所教诲者吃紧叮咛之辞令常存意勿遽忘也自此泊然入自性清净涅槃身语都尽以自性无相离声色故然则何以亲觐乃举经云秪者是。

　　佛遗教经(终)

　　佛祖三经指南卷中
卍新纂续藏经第 37 册 No. 0675 佛祖三经指南


　　No. 675-3 佛祖三经指南卷下

　　富沙释　道霈　述

　　沩山大圆禅师警䇿

　　沩山在长沙府之宁乡周百四十里沩水出焉故名师讳灵祐大圆其谥号也福州长溪人姓赵氏年十五依本郡建善寺法常律师出家嗣往杭州龙兴寺习大小乘教二十三往江西参百丈丈一见许之入室侍立次丈问谁师曰某甲丈曰拨炉中有火否师拨之曰炉中无火丈躬起深拨得少火夹示师曰汝道无这个聻师由是发悟礼谢后因司马头陀选得沩山时师为典座丈命师往住持且嘱曰吾化缘在此沩山胜境汝当居之嗣续吾宗广度后学时桦林闻之曰某甲忝居上座典座何得住持丈曰若对众下得一转语出格当与住持即指净瓶问曰不得唤作净瓶唤作甚么林曰不可唤作木揬也丈顾问师师踢倒净瓶便出去丈笑曰第一座输却山子了也师遂往焉是山峭绝夐无人烟猿猱为伍橡栗为食经五七载而懒安偕数僧自百丈来夹辅之于是禅学者始辐辏焉后又得仰山师资鼓唱家声大振世称沩仰宗师见学者懈怠渐成流弊乃着警䇿一篇丛林盛传之言警䇿者如人重睡警之使寤如马既疲䇿之使进众生睡生死大夜怠修行正路故师作此警䇿之可谓彻困婆心真实相为也其或警而不省䇿而不进则亦自暴自弃而已。

　　大章分二一文二铭文分五节一示色身大患二惩出家流弊三明出家正因四示入道由径五结劝叮咛今初也。

　　夫业系受身未免形累。

　　业者过去所造善恶二业受身者异熟识(第八识)为前业所系而受现在之身业属因身属果以因有善恶之殊故果有苦乐之异也形累者生老病死也老子云吾有大患为吾有身是也。

　　禀父母之遗体假众缘而共成。

　　此总明受身此身禀父母精血所成故曰遗体众缘者四大也谓初则假内四大以生次则假外四大以养故曰共成。

　　虽乃四大扶持常相违背。

　　此下别明形累四大扶持者谓四大有互相扶持之意也如水得火而不寒火得水而不燥等常相违背者谓四大之性升降动静互相乖反也既有扶持之功又有违背之害故有生老病死之累也。

　　无常老病不与人期朝存夕亡刹那异世。

　　不与人期谓卒然而至也刹那异世谓俄尔隔生也。

　　譬如春霜晓露倏忽即无岸树井藤岂能长久。

　　四喻证上春霜易化晓露易晞世俗共知岸树者言易隤也大涅槃经云譬如河岸临峻之树若遇暴风必当颠坠人亦如是临老险岸死风既至势不得住井藤者言易断也经云如人行于旷野大火之中被狂象所逐见一枯井井上有树树上有藤其人板藤悬于井中下有三毒龙四毒蛇复有黑白二鼠兼相皎藤四边毒蜂有蜜少许滴于口中因贪蜜故遂忘其苦旷野喻三界树喻身藤喻命根象喻无常煞鬼二鼠喻日月井喻黄泉三龙喻三毒四蛇喻四大蜜喻五欲因贪财色等欲遂忘生死大苦。

　　念念迅速一刹那间转息即是来生何乃晏然空过。

　　四句总结上文谓生死转变甚速当及时进德不可坐以待弊也刹那者言时之极促也此正出警䇿之意警䇿开端即示身重患者以是苦本故也苟不知此意而漫云出家学道动止云为无非髑髅活计适足以益生死业岂能入道哉。

　　二惩出家流弊

　　父母不供甘旨六亲固以弃离不能安国治邦家业顿指继嗣缅离乡党剃发禀师内勤克念之功外弘不诤之德迥脱尘世冀期出离。

　　此正明出家下反惩流弊旨美也六亲谓伯叔兄弟子孙之亲家业顿捐继嗣谓出家者家业顿弃而无继嗣之人也缅远也千二百五十家为乡五百家为党克念能念也尚书云惟狂克念作圣亦即遗教所谓不忘念也不诤者僧名和合于一切人中不起诤论也夫人生两仪间孝养父母爱敬六亲安治邦国和睦乡党乃至隆家业承宗祧是固所当为者今皆弃去不为而独剃发毁形禀师受法者盖欲内勤外弘期脱尘网以报父母资六亲耳彼世俗常行虚假不实缠缚生死宁有了期故甘自弃之此其舍家出家之本旨也。

　　何乃才登戒品便言我是比丘檀越所须吃用常住不解忖思来处谓言法尔合供吃了聚头喧喧但说人间杂话然则一期趁乐不知乐是苦因。

　　何乃者反责之辞登戒谓受具也忖思来处者佛制比丘凡受食当作五观一计功多少量彼来处二忖己德行全阙应供三防心离过贪等为宗四正事良药为疗形枯五为成道故方受此食今殊不思忖但谓我是比丘法尔合受檀越常住供养也一期犹云一时趁乐即聚头喧喧等乐是苦因者谓目前放逸之乐适足以感召当来苦果故古云信施一粒米重如须弥山若人不了道披毛带角还可不惧哉。

　　曩劫循尘未尝返省时光淹没岁月蹉跎受用殷繁施利浓厚动经年载不拟弃离积聚滋多保持幻质。

　　曩劫下四句谓其无返照之功而循尘流转空度岁月也受用下六句谓其贪着受用而积聚施利保持幻身也。

　　导师有敕诫勖比丘进道严身三常不足人多于此耽味不休日往月来飒然白首。

　　此承上受用殷繁而言比丘不当如是也进道学道也严身资身之具也三不足谓衣食睡三者不可令足衣取蔽形不以文采食取支命不贪美味睡以息劳不令纵意何者恐为其所愚蔽妨废道业也孔子曰食无求饱居无求安亦是此意世人不志于道而多于是三者耽味不休营营求足日往月来不觉老之忽至非三者误之乎。

　　后学未闻旨趣应须博问先知将谓出家贵求衣食。

　　旨趣谓出家之旨趣也出家旨趣在见性而度生后学或未闻应当博问先达之人而依之勒求可也既不闻不问将谓出家者惟贵求衣食哉何太错也。

　　佛先制律启创发蒙轨则威仪净如冰雪止持作犯束敛初心微细条章革诸猥弊毗尼法席曾未叨陪了义上乘岂能甄别可惜一生空过后悔难追。

　　此言其不习律夫律者三学之初门如不习则何由而进道乎启创发蒙者谓佛所制律开始启发其蒙昧也以初始出家者身心蒙昧惟知放逸不有律仪何以防闲哉止持作犯即如来所制之律如五篇七聚等所以束敛初心者也微细条章即轨则威仪等所以革诸猥弊者也毗尼法席律肆也曾未叨陪谓曾未登律肆之门滥陪清众也滥陪尚未则疏野可知矣夫律学事行既尚未知上乘玄理岂能甄别乎是徒空度一生虽有后悔又何可及吁惜哉。

　　教理未尝措怀玄道无因契悟及至年高腊长空腹高心不肯亲附良朋惟知倨傲。

　　此言其不习教夫教者照心之明镜如不习则心何由悟乎及至下四句出其不习教之过不亲良朋逞空腹之高心惟知倨傲恃年腊之高长。

　　未谙法律戢敛全无或大语高声出言无度不敬上中下座婆罗门聚会无殊碗钵作声食毕先起去就乖角僧体全无起坐忪诸动他心念不存些些轨则小小威仪将何束敛后昆新学无因仿效才相觉察便言我是山僧未闻佛教行持一向情存粗糙。

　　此出其不习律之过律所以束敛初心律既不谙则戢敛何有大语高声无忌惮也出言无度言出非法不能自节也不敬上中下座无尊卑次序也婆罗门外道也戒经云我佛法中先受戒者在前坐后受戒者在后坐莫如外道痴人坐无次第碗钵作声者不念饿鬼苦也食毕先起者忽大众也去就乖角者不合礼法非僧体也起坐忪诸者动他念也忪诸粗遽貌不存轨则下总结诸过觉察犹警䇿也山僧谓山野之僧不识礼貌盖拒谏饰非之词粗糙即上大语高声等。

　　如斯之见盖为初心慵惰饕餮因循荏苒人间遂成疏野。

　　此总出上二过所由慵者志劣惰者功怠饕者贪食餮者贪财因循者自无愤悱徒随群逐队而已谓此辈由初心如此遂乃酿成疏野耳荏苒即因循之意。

　　不觉躘踵老朽触事面墙后学咨询无言接引纵有谈说不涉典章或被轻言便责后生无礼瞋心忿起言语该人。

　　言此辈既不闲教律无所用心老病死到来其苦有不可胜言者此明其老苦躘踵行不进之貌面墙言无所知后学下四句皆无知之事或被下四句谓或被轻薄不自知非反动瞋心出言该众该遍涉也谓出言遍涉人动众念也。

　　一朝卧疾在床众苦萦缠逼迫晓夕思忖心里恛惶前路茫茫未知何往从兹始知悔过临渴掘井奚为自恨早不预修年晚多诸过咎。

　　此言其病苦众苦萦缠逼迫者谓大病临身众苦交作非止一端也当此之际与死为邻生平之妄想已歇壮志已灰惟朝夕思忖心里恛惶不知前路何如耳恛惶惊怖貌前路谓五趣将死悔过如临渴掘井尚何及哉自恨二句乃悔过之言。

　　临行挥霍怕怖慞惶縠穿雀飞识心随业如人负债强者先牵心绪多端重处偏坠无常杀鬼念念不停命不可延时不可待人天三有应未免之如是受身非论劫数。

　　此言其死苦谓既无定慧则甘伏死门也挥霍惊惶卒遽之貌縠穿雀飞二句七贤女经云雀来入瓶中以縠覆其口縠穿雀飞去识心随业走雀喻赖耶瓶喻身縠喻命根谓现阴命根既断则赖耶舍身而去随业随心受形六道也如人负债二句谓业重者先报也心绪多端二句谓心重者偏坠也无常下四句谓时命为行阴迁驶念念不住莫可延待也人天下四句谓非独人为然凡三有之内均不能免轮转往反如循环然岂劫数所可论乎三有即三界。

　　感伤叹讶哀哉切心岂可缄言递相警䇿所恨同生像季去圣时遥佛法生疏人多懈怠略申管见以晓后来若不蠲矜诚难轮逭。

　　此总结上文首四句谓目击流弊感伤切心岂可无言共相警䇿讶发叹声缄言谓闭口而不言也所恨下四句谓人根怠惰由时数使然也像季者佛正像法各千年末法万年今当像法之末故曰像季略申下四句正明作警䇿管见古云以管窥豹只见一班盖谦词蠲除也矜者持守之严也轮逭转身而逃也谓叮咛如此更不蠲除旧习矜持素行则生死之苦又安能轮逭乎。

　　三明出家正因

　　夫出家者发足超方心形异俗绍隆圣种震慑魔军用报四恩拔济三有若不如此滥厕僧伦。

　　发足超方者谓一念发足出家之时志欲迥越尘区高超方外也心形异俗者形异可知心异有四一欲绍隆圣种使佛种不断且隆盛也二欲震慑魔军令魔军退衄邪法损减也三欲报四恩荷恩德也四恩谓父母众生国王三宝之恩四欲拔三有悲沉沦也盖四者成佛降魔报恩济众之行四行居怀异俗远矣苟有是形而无是心则是假我衣服而混滥杂厕于僧类之中岂真出家僧宝乎。

　　言行荒疏虚沾信施昔年行处寸步不移恍惚一生将何凭恃况乃堂堂僧相容貌可观皆是夙植善根感斯异报便拟端然拱手不贵寸阴事业不勤功果无因克就岂可一生空过抑亦来业无裨。

　　此明滥厕之意反显正因出家者不如此也言行二句谓言行相违阙应供之德徒素䬸耳昔年二句谓虽复出家而俗行不改新德无闻恍惚二句谓徒混沌一生德业不修无善可恃况乃下共十句提奖而勉励之谓感受美报验知夙因现前不修将来何补。

　　辞亲决志披缁意欲等超何所晓夕思忖岂可迁延过时心期佛法栋梁用作后来龟镜常以如此未能少分相应。

　　首四句审其出家之意果何为也岂非欲上等诸圣下超凡俗哉固当日夜思忖勉力进道讵可迁延憩玩岁月后四句谓栋梁佛法龟镜后来二者固心之所期而功力未充尚不得少分相应况怠惰恣情不加策励又何以酬出家初志哉栋梁谓法门正材龟镜谓后学师匠。

　　出言须涉典章谈说乃傍于稽古形仪挺特意气高闲远行要假良朋数数亲于耳目住止必须择伴时时闻于未闻故云生我者父母成我者朋友。

　　首四句示自立之德涉典稽古谓不可逞胸臆之论意高气闲谓不可近流俗之态后六句明取友之功谓行住之间皆资良友启迪增长见闻须善拣择也生我父母成我朋友古语也谓父母虽能生我之身而切切偲偲指擿瑕类裁成我之德业者惟善友能然。

　　亲附善者如雾露中行虽不湿衣时时有润狎习恶者长恶知见晓夕造恶即目交报殁后沉沦一失人身万劫不复忠言逆耳岂不铭心者哉。

　　此较量择友损益谓亲附善者虽不见其善而相亲相附之间不觉潜消其恶念而默被其德风故云如行雾露中虽不湿衣而时自有润也狎习恶者虽不见其恶而相狎相习之间不觉自丧其良心而密长其恶见故云晓夕造恶也即目交报现报也殁后沉沦生报及后报也一失人身万劫不复者涅槃云失人身者如大地土得人身者如爪上土然既失而思复不亦难乎逆耳者古云良药苦口而利于病忠言逆耳而利于行铭心谓铭刻于心志不忘也师自谓吾所言固是逆耳然实利于行学者可不铭心力践之哉。

　　便能澡心育德晦迹韬名蕴素精神喧嚣止绝。

　　此言铭心力践之效故云便能等澡心育德谓净三毒养三学晦迹韬名谓隐幻身藏虚名蕴素精神者谓精神蕴蓄而不浮露素洁而无染着澡育之功也喧嚣止绝者喧嚣俗境也止绝俗境晦韬之功也。

　　四示入道由径

　　若欲参禅学道顿超方便之门。

　　上所明皆捡束身心淬砺志气之事今正示入道由径以根有利钝故分禅教二种此示参禅欲者志乐也禅即达摩所传最上乘禅所谓直指人心见性成佛者也言顿超方便者以依教修证总属方便惟参禅一着顿悟自性超诸方便也。

　　心契玄津研几精要决择深奥启悟真源。

　　此明参究工夫参究之功舍诸方便直穷理性忽然心与理契谓之心契玄津虽云心与理契秪恐见其粗而不见其精见其泛而不见其要则是肤浅之见岂可颟顸自守必须研穷其几微而拾粗取精舍泛取要也既得其精要则造理可谓深奥然理虽深奥总是识心所缘之境不是衲僧家驻足处必须精于决择重重披剥不可坐于深奥所谓玄玄玄处更须诃也至于穷玄彻底无深可入无奥可居功尽合平常乃可谓之启悟真源名真源者玄津之源也。

　　博问先知亲近善友此宗难得其妙切须子细用心。

　　此示其去就谓学者参禅不可师心自是其未得须依师友决择既得须求师友证据盖此宗不落格量难得其妙三袒云毫𨤲有差天地悬隔故须子细未可忽略也。

　　可中顿悟正因便是出尘阶渐此则破三界二十五有内外诸法尽知不实从心变起悉是假名。

　　此正明悟境可中犹云个中正因者当人本有之正因佛性也三界总名二十五有别列颂云四洲四恶趣六欲并梵天四禅四空处无想五那含内外诸法即器界身心等破者谓参禅者当其悟时犹如大梦豁然惊觉三界等皆梦中之境岂得不破尽知下出破之所由谓诸法不实皆是自心变现而起但有假名而已迷时不知认名为实妄生取舍如小儿弄镜像渴鹿趁阳𦦨岂不大可笑乎南岳示徒云一切万法皆自心生心无所生法无所住若达心地所作无碍非遇上根宜慎辞哉噫可与智者道也。

　　不用将心凑泊但情不附物物岂碍人任他法性周流莫断莫续闻声见色盖是寻常这边那边应用不阙。

　　此明悟后履践之功首三句消遣俗境任他二句保任法性闻声二句功合平常四祖示牛头云境缘无好丑好丑起于心心若不强名妄情从何起妄情既不起真心任遍知汝但随心自在无复对治即名常住法身无有变易如次合上三段可知后二句明应用不阙谓今时那畔临时临机随缘出没无定轨也。

　　如斯行止实不枉披法服亦乃酬报四恩拔济三有生生若能不退佛阶决定可期往来三界之宾出没为他作则此之一学最妙最玄但办肯心必不相赚。

　　此结益激劝之意不退谓心镜明净隔阴不昏也佛阶谓成佛之阶级即三贤十圣也不相赚如法华云我今为汝保任此事终不虚也或谓参究顿悟之人一念不生即名为佛今云顿悟正因始是出尘阶渐又云生生若能不退佛阶决定可期得无既悟之人犹有退失之虞阶渐之修乎答曰经谓一念不生即名为佛者约悟理言之约事则否首楞严云理虽顿悟乘悟并消事非顿除因次第尽是也又僧问沩山曰顿悟之人更有修否山曰若真悟得本他自知时修与不修是两头语今初心从缘一念顿悟自理犹有无始习气未能顿净但教渠净除现业流识即是修也不可别有法教渠修行趋向云云此净除现业流识一句子古人于水边林下不知费却多少盐酱岂可谓一悟便了乎。

　　若有中流之士未能顿超且于教法留心温寻贝叶精搜义理传唱敷扬接引后来报佛恩德时光亦不虚弃必须以此扶持住止威仪便是僧中法器。

　　此示习教谓参禅单刀直入超诸方便非中下之机所能故令其且于教法留心庶几闻解信入也教法谓经论贝叶西域用以书经者如此方纸素之类温寻谓熟文精搜谓穷义传唱敷扬者谓作大法师弘通正教也接引后来报佛恩德者经云假使顶戴经尘劫身为床座遍三千若不传法利众生毕竟无由申报者故唯自利利他如说修行为报佛恩耳时光下四句谓中下之机必须借教扶持而光阴亦不至虚弃四威仪间自然合度便是僧中法器也法器谓受法之器。

　　岂不见倚松之葛上耸千寻托附胜因方能广益。

　　此结上二段松喻宗教葛喻学人寻八尺也谓葛倚长松而耸千寻之势僧闲宗教而行广大之益皆由附托之胜也。

　　恳修斋戒莫谩亏逾世世生生殊妙因果不可等闲过日兀兀度时可惜光阴不求升进徒消十方信施亦乃辜负四恩积累转深心尘易壅触途成滞人所轻欺古云彼既丈夫我亦尔不应自轻而退屈若不如此徒在缁门荏苒一生殊无所益。

　　上正明宗教此兼示戒法谓不可徒恃见地弁髦事行也首二句谓斋戒须恳切而修不得亏缺逾越次二句谓戒根既全则人天胜报永不失耳不可等闲下反覆劝勉之意兀兀无知貌积累转深者业愈重也心尘易壅者迷益深也余可知。

　　五结劝叮咛

　　伏望兴决烈之志开特达之怀举措看他上流莫擅随于庸鄙今生便须决断想料不由别人。

　　望期望也志决烈则无顽懦脂韦之习怀特达则无卑浅隘狭之量举措二句论语云见贤思齐焉见不贤而内自省也今生二句古云此身不向今生度更向何生度此身又首楞严阿难云将谓如来惠我三昧不知身心本不相代故须自决也。

　　息意亡缘不与诸尘作对心空境寂只为久滞不通熟览斯文时时警䇿。

　　内意既息则外缘自亡无复对待也然心境本自空寂但久为妄情所滞不能豁然通达耳后二句诫勿忘警䇿之意。

　　强作主宰莫狥人情业果所牵诚难逃避声和响顺形直影端因果历然岂无忧惧故经云假使百千劫所造业不忘因缘会遇时果报还自受故知三界刑罚萦绊杀人努力勤修莫空过日。

　　此备陈三界因果罪福使自戒慎勿狥人情也所造业不忘者经云如暗书字火灭字存果报还自受者如世尊受马麦之报释种遭琉璃之诛皆酬远因也。

　　深知过患方乃相劝行持愿百劫千生处处同为法侣。

　　首二句谓深知过患故劝行持非虚诳也后二句誓词谓果能信兹言行兹行则一切时一切处以法相逢为法俦侣盖志同道合自然会遇也。

　　二铭

　　乃为铭曰幻身梦宅空中物色。

　　古者盘盂几杖皆有铭以着儆戒之辞今文后系之以铭其意亦然又重述上文之意犹经中之有应颂也幻身正报也毗婆尸佛偈云身从无相中受生犹如幻出诸形相梦宅依报也谓三界不实犹如梦中之宅空中物色重明上依正梦幻之意谓似有而实无也。

　　前际无穷后际宁克出此没彼升沈疲极未免三轮何时休息。

　　三界生死若循环然征之前而无始推之后而无终众生在此苦海中出没升沈轮回往反形神疲极矣唯出三界庶几免之不然不知何时休息也。

　　贪恋世间阴缘成质从生至老一无所得根本无明因兹被惑。

　　世间有情世间也阴五阴缘十二因缘一无所得者谓此身乃阴缘假合本无所得但众生被根本无明所惑故妄生贪恋耳。

　　光阴可惜刹那不测今生空过来世窒塞。

　　光阴可惜者古云尺壁非贤寸阴是竞故可惜耳刹那不测者四十二章经云人命在呼吸间何可测乎后二句谓今生既空过则来世益窒塞窒塞言心神昏昧愈不通利也。

　　从迷积迷皆因六贼六道往还三界匍匐。

　　四句义修楞严首句经云自诸妄想展转相因从迷积迷以历尘劫是也后三句经云则汝现前眼耳鼻舌及与身心六为贼媒自劫家宝由此无始众生世界生缠缚故于器世间不能超越是也释曰六道正报也即众生世界三界依报也即器世间往还匍匐即缠缚及不能超越之意匍匐者伏地手行乃众生迷倒之相也。

　　早访明师亲近高德决择身心去其荆棘。

　　上皆警䇿生死无常迷妄颠倒此方示参禅师者人之模范故古人己事未明不惮勤劬䟦涉山川寻师访友以拣邪辨异袪惑明道终不肯空坐守愚师心自是如雪峰岩头钦山结友参方三登投子九上洞山后皆成大器谓非师友之力乎故参禅之士须早访明师高德而亲近之庶几为我决择真伪捡束身心以剪去其荆𣗥荆𣗥毒刺也即身心之非及一切不正之弊。

　　世自浮虚众缘岂逼。

　　此恐禅者不达世缘浮虚妄遭逼迫有失正念故此示之百丈大智禅师曰一切法本不自言空不自言色亦不言是非垢净亦无心系缚人但人自虚妄计著作若干种解会起若干种知见生若干种爱畏但了诸法不自生皆从自己一念妄想颠倒取相而有知心与境本不相到当处解脱一一诸法当处寂灭当处道场。

　　研穷法理以悟为则。

　　研穷是参究工夫法理即本分事以悟为则者以悟为式也盖大道悬旷无有程途学者参寻惟当以悟为式不可不及所谓悟者如忘忽忆如梦忽觉如十字街头遇见亲生父母更有何疑此岂可以比拟之知恍惚之见而妄云得悟哉昔大慧杲禅师天资颖利口舌快便诸方皆印可之杲惟自知其未悟掉头而去曰大丈夫岂肯受这般野狐涎最后参圆悟于天宁乃自要曰若此老更以我为是造无禅论去也悟知其所得未当果示以本分钳锤杲乃服膺后于悟言下发明大法透顶透底大机大用为宋叶第一流宗师岂似今人乱自承当妄受人印可师资相诳自误误人若大慧可为万世参禅者之龟鉴也。

　　心境俱捐莫记莫忆六根怡然行住寂默。

　　此明初悟时事谓虽知心境本空而心境之影子未消须加捐弃之功不记不忆则六根四仪自然安帖而能成就一相一行三昧也。

　　一心不生万法俱息。

　　由心生故万法俱生若一心不生则心境不待捐而自空更何法之不息乎遂师云末后一句始到牢关是也。

　　沩山警䇿(终)

　　佛祖三经指南卷下(终)
