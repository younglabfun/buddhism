卍新纂续藏经第 39 册 No. 0706 十善业道经节要


　　No. 706-A

　　上谕朕惟三教之觉民于海内也。理同出于一原。道并行而不悖。人惟不能豁然贯通。于是人各异心。心各异见。慕道者谓佛不如道之尊。向佛者谓道不如佛之大。而儒者又兼辟二氏以为异端。怀挟私心。纷争角胜而不相下。朕以持三教之论。亦惟得其平而已矣。能得其平。则外略形迹之异内证性理之同。而知三教初无异旨。无非欲人同归于善。夫佛氏之五戒十善。导人于善也。吾儒之五常百行。诱掖奖劝。有一不引人为善者哉。昔宋文帝。问侍中何尚之曰。六经本是济俗。若性灵真要。则以佛经为指南。如率土之民。皆淳此化。则吾坐致太平矣。何尚之对曰。百家之乡十人持五戒。则十人淳谨。千室之邑。百人持十善。则百人和睦。持此风教。以周寰区。则编户亿千。仁人百万。而能行一善。则去一恶。去一恶。则息一刑。一刑息于家。万刑息于国。洵乎可以垂拱坐致太平矣。斯言也。盖以劝善者。治天下之要道也。而佛教之化贪吝。诱贤良。其旨亦本于此。苟信而从之。洵可以型方训俗。而为致君泽民之大助。其任意诋毁。妄捏为杨墨之道之论者。皆未见颜色。失乎之瞽说也。特谕。

　　雍正十一年二月十五日

　　No. 706

　　十善业道经节要(附说十恶果报)

　　沙门　蕅益　编订

　　戒杀生。得成十种离恼法。一于诸众生普施无畏。二常于众生。起大慈心。三永断一切瞋恚习气。四身常无病。五寿命长远。六恒为非人之所守护。七常无恶梦。寝觉快乐。八灭除怨结众怨自解。九无恶道怖。十命终生天。

　　犯杀生。得成十种恼法。一于诸众生普施有畏。二常于众生。起大害心。三难断一切瞋恚习气。四身常有病。五寿命短促。六恒为非人之所恼害。七常有恶梦。寝觉不乐。八难除怨结众恐不解。九有恶道怖。十命终恶趣。

　　戒偷盗。得成十种可保信法。一资财盈积。王贼水火及非爱子。不能散灭。二多人爱念。三人不欺负。四十方赞美。五不忧损害。六善名流布。七处众无畏。八财命色力安乐。辩才具足无缺。九常怀施意。十命终生天。

　　犯偷盗。得成十种不可保信法。一资财纵盈积。王贼水火。及非爱子。皆能散灭。二多人不爱念。三人能欺负。四十方毁谤。五常忧损害。六恶名流布。七处众有畏。八财命色力不安乐。辩才不足有缺。九不怀施意。十命终恶趣。

　　戒邪淫。得四种智人所赞法。一诸根调顺。二永离喧掉。三世所称叹。四妻莫能侵。

　　犯邪淫。得四种智人不赞法。一诸根不调顺。二不离喧掉。三世所厌恶。四妻常能侵。

　　戒妄语。得八种人天所赞法。一口常清净。舌根优钵花香。二为诸世间之所信服。三发言诚证。人天敬重。四常以爱语。安慰众生。五得胜意乐。三业清净。六言无误失。心常欢喜。七发言尊重人天奉行。八智慧乃殊胜。无能制伏。

　　犯妄语。得八种人天不赞法。一口常不净。舌根臭秽薰蒸。二为诸世间之所不服。三发言不诚证。人天不敬重。四常以恶语。恼害众生。五得劣意业。三业不净。六言常误失。心常忧愁。七发言轻浮。人天不奉行。八智慧乃下劣。人能制伏。

　　戒两舌。得五种不可怀法。一得不坏身。无能害故。二得不坏眷属。无能破故。三得不境信。顺本业故。四得不坏法行。所修坚固故。五得不坏善知识。不诳惑故。

　　犯两舌。得五种可坏法。一得能坏身。有能害故。二得能坏眷属。有能破故。三得能坏信。违本业故。四得能坏法行。所修不坚固故。五得能坏善知识。常诳惑故。

　　戒恶口。得成就八种净业。一言不乖度。二言皆利益三言必契理。四言词美妙。五言可承领。六言则信用。七言无可讥。八言尽爱乐。

　　犯恶口。不成就八种净业。一言常乖度。二言不利益。三言不契理。四言词粗犷。五言难承领。六言不信用。七言多可讥。八言尽不乐。

　　戒绮语。得成就三种决定。一定为智人所爱。二定能以智。如实答问。三定于人天威德最胜。无有虚妄。

　　犯绮语。不成就三种决定。一定为智人所诃。二定难以智。如实答问。三定于人天威德。难最胜。定有虚妄。

　　　　　附四分律酒戒一条

　　戒酒。得成就十种无过失法。一颜色不恶。二不少力。三眼视明。四现无瞋恚相。五不坏田业资生法。六不致疾病。七不益斗讼。八无名称恶名流布。九智慧不减少。十身坏命终。不堕三恶道。

　　犯酒。得成就十种过失法。一颜色恶。二少力。三眼视不明。四现瞋恚相。五能坏田业资生法。六增致疾病。七能益斗讼。八名称恶名流布。九智慧减少。十身坏命终。堕三恶道。

　　戒贪欲。得成就五种自在。一三业自在。诸根具足。二财物自在。一切怨贼不夺。三福德自在。随欲物备。四王位自在。珍奇皆奉。五所获胜物。过本所求。

　　犯贪欲。不成就五种自在。一三业不净。诸根不足。二财物不自在。一切怨贼能夺。三福德不自在。随欲难物备。四王位不自在。珍奇难皆奉。五所获劣物。非本所求。

　　戒瞋恚。得八种喜悦心法。一无损恼心。二无瞋恚心。三无诤讼心。四柔和质直心。五得圣慈心。六常作利益安众生心。七身相端严。众共尊敬。八以和忍故。速生梵世。

　　犯瞋恚。不得八种喜悦心法。一有损恼心。二有瞋恚心。三有诤讼心。四粗犷謟曲心。五得凡害心。六不作利益安众生心。七身相不端严。众共不敬。八以粗犷故。速生恶趣。

　　戒邪痴见。得成就十功德法。一得真善意乐。真善等侣。二深信因果。宁损身命。终不作恶。三惟归依佛。非余天等。四直心正见。永离一切吉凶疑网。五常生人天。不更恶道。六无量福慧转转增胜。七永离邪道。行于圣道。八不起身见。舍诸恶业。九住无碍见。十不堕诸难。

　　犯邪痴见。不成就十功德法。一失真善意乐。真善等侣。二不信因果。宁损身命终作恶。三惟归依外道余天等。四曲心邪见。难离一切吉凶疑网。五常生恶趣。不更善道。六无量邪慧。转转增胜。七永离正道行于非道。八常起身见。舍诸善业。九住有碍见。十常堕诸难。

　　善恶十界业道品

　　沙门　蕅益　编订

　　上品十恶

　　若念念之间。计着我人。专为名利。益己损他。不思反复。身口意业。纯随妄习。不信三宝。毁诸事戒。错误因果。杀害所尊。是名地狱业道。

　　中品十恶

　　若念念之间。计着我人。专恣情欲。不知惭愧。盲无所晓。痴暗昏愚。多诸怨结。是名畜生业道。

　　下品十恶

　　若念念之间。计着我人。悭贪嫉妒。不知植福。但积罪根。是名饿鬼业道。

　　下品十善

　　若念念之间。存謟诳心。无质直意。外施仁义。内计我人。种种所作。情存胜负。是名修罗业道。

　　中品十善

　　若念念之间。畏我堕苦。节制五欲。秉心归戒。希求后有。是名人趣业道。

　　有漏上品十善

　　若念念之间。愿我未来。恒受胜乐。广作众福。制止诸罪。乃至摄散入禅。诃色入空。是名天趣业道。

　　无漏上品十善

　　若念念之间。观察三界苦空无常无我。依四念处。深信缘起。永断希求后有之心。唯志寂灭无为之乐。是名二乘(兼摄声闻)业道。

　　亦漏无漏上品十善

　　若念念之间。缘于苦集二谛而起大悲。缘于道灭二谛而起大慈。深观我法二空。愍物昏迷。种种方便令其觉悟。遍十方界。无有分剂。尽未来时。无有疲厌。不求恩报。不图名称。不冀他知。不见能所。是名菩萨业道。

　　非漏非无漏上上品十善

　　若念念之间。观于诸法实相。即权而实。理事平等。即实而权。千如差别。寂而常用。万行云兴。用而常寂。一际无际。不作一想。不作一切想。而能了知一即一切。一切即一。微尘刹土。不隔毫端。十世古今。不离当念。身遍十方。而无合散。智入三世。而无往来。是名佛界业道。
