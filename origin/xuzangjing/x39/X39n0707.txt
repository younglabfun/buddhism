卍新纂续藏经第 39 册 No. 0707 新删定四分僧戒本


　　No. 707-A 新删定四分僧戒本序

　　终南山沙门释　道宣　撰

　　余以贞观二十一有年仲冬。于终南山丰德寺删定戒本。故其序曰。自戒本之行东夏也。曹魏中世法护创传羯磨乃明戒本盍阙。姚秦关辅方译广文。觉明法师首开律部。因出戒本附译传写。高齐御历盛昌佛日。三方释侣二百余万。法上大统总而维之。沙门慧光当时僧望。联班上统摄御是图。以夫。振纽提纲修整烦惑。非戒不立非戒不弘。更以义求纂缉遗逸。重出一本广流于世。则其本首题归敬者是也。隋运并部沙门法愿鄙光所出宗理爽文。后学凭附卒难通允。乃准的律部。连写戒心。通被汾晋。最所倾重。则其本首题戒德者是也。参互三本仇校同异。通会皆附正经。摘理义无不可。是以。先达晚秀奉而莫遗。意在忘筌。岂惟文绮。世有惰学浮侈之徒。博观未周随言计执同我则审难为易。异听则达是言非。比周成俗卒未惩晓。尝以余景试为通之。如光所诠我今说戒。愿之所出云说木叉及披律解木叉戒也。愿出初戒则云不还。光所传辞便言不舍。检律诚释。违愿附光。取意统文莫非还净。如斯举例其相可知。若夫。戒德戒宗。诚明定慧销烦静务。超世超生。初涉问津会归舟济。非文不启非义不通。妙识两缘双袪二执。荡焉无累纷诤何从。令余所述。还宗旧辙。芟略繁芜修补乖竞。辞理无昧投说有踪。庶几。言行并传愚智通解。悠悠来裔。未达斯归。略为题引序之云尔。

　　No. 707

　　四分戒本

　　出昙无德部

　稽首礼诸佛　　及法比丘僧　　今演毗尼法
　令正法久住　　戒如海无涯　　如宝求无厌
　欲护圣法财　　众集听我说　　欲除四弃法
　及灭僧残法　　障三十舍堕　　众集听我说
　毗婆尸式弃　　毗舍拘留孙　　拘那含牟尼
　迦叶释迦文　　诸世尊大德　　为我说是事
　我今欲善说　　诸贤咸共听　　譬如人毁足
　不堪有所涉　　毁戒又如是　　不得生天人
　欲得生天上　　若生人中者　　常当护戒足
　勿令有毁损　　如御入险道　　失辖折轴忧
　毁戒亦如是　　死时怀恐惧　　如人自照镜
　好丑生欣戚　　说戒亦如是　　全毁生忧喜
　如两阵共战　　勇怯有进退　　说戒亦如是
　净秽生安畏　　世间王为最　　众流海为最
　众星月为最　　众圣佛为最　　一切众律中
　戒经为上最　　如来立禁戒　　半月半月说

　　僧集不(答云僧已集)和合不(答云和合)未受具戒者出(若有即遣出答云。未受具戒者已出。若无即云。此众无未受具戒者)不来诸比丘说欲及清净(若有人说欲即云。说欲及清净已。若无人传欲即云。此众无说欲及清净者)谁遣比丘尼来请教诫(答云。此众无尼来请教诫)。僧今和合何所作为(答云。说戒羯磨)。

　　大德僧听。今白月十五日(或黑月十五日。或十四日不定)。众僧说戒。若僧时到僧忍听。和合说戒。白如是诸大德。我今欲说波罗提木叉。诸比丘共集在一处。当应谛听善思念之。若有犯者应忏悔。无犯者默然。默然故知诸大德清净。若有他问者。即应如实答。如是诸比丘。在于众中。乃至三间。忆念有罪。不发露者。得故忘语罪。佛说故忘语。是障道法。彼比丘。自忆知有罪。欲求清净者。当忏悔。忏悔则安乐。

　　诸大德。我已说。戒经序。今问诸大德。是中清净不(三说)诸大德是中。清净默然故。是事如是持。

　　诸大德。是四波罗夷法。半月半月说。戒经中来。

　　淫戒第一

　　若比丘。共戒。同戒。不舍戒。戒羸不自悔。犯不净行。乃至共畜生。是比丘波罗夷。不共住。

　　盗戒第二

　　若比丘。在村落中。若间静处。不与物。盗心取。随不与取法。若为王。及大臣所捉。若缚。若驱出国。若杀。汝是贼汝痴。汝无所知。是比丘波罗夷。不共住。

　　杀人戒第三

　　若比丘。故断人命。持刀与人。欢誉死。快劝死。咄男子。用此恶活为。宁死不生。作如是思惟。种种方便。叹誉死。快劝死。是比丘波罗夷。不共住。

　　大妄语戒第四

　　若比丘。实无所知。自称言。我得上人法。我已入圣智胜法。我知是。我见是。彼于异时。若问若不问。欲自清净故。作是说。我实不知不见。言知言见。虚诳妄语。除增上慢。是比丘波罗夷。不共住。诸大德。我已说四波罗夷法若比丘犯一一法。不得与诸比丘共住如前。后犯亦尔。是比丘得波罗夷罪。不应共住。今问诸大德。是中清净不(三说)。诸大德是中。清净默然故。是事如是持。

　　诸大德。是十三僧伽婆尸沙法。半月半月说戒经中来。

　　故失精戒第一

　　若比丘。故弄阴失精。除梦中。僧伽婆尸沙。

　　摩触女人戒第二

　　若比丘。淫欲意。与女人身相触。若触一一身分者。僧伽婆尸沙。

　　与女人粗语戒第三

　　若比丘。淫欲意。与女人粗恶淫欲语者。僧伽婆尸沙。

　　向女叹身索供戒第四

　　若比丘。淫欲意。于女人前。自叹身言。大妹我修梵行持戒。精进修善法。可持是淫欲法供养我。如是供养第一最。僧伽婆尸沙。

　　媒人戒第五

　　若比丘。往来彼此媒嫁。持男意语女。持女意语男。若为成妇事。及为私通事。乃至须臾顷。僧伽婆尸沙。

　　无主僧不处分过量房戒第六

　　若比丘。自求作屋。无主自为己。当应量作。是中量者。长佛十二磔手。内广七磔手。当将诸比丘。指授处所。彼应指授处所。无难处。无妨处若比丘。有难处妨处。自求作屋。无主自为己。不将诸比丘。指授处所。若过量作者。僧伽婆尸沙。

　　有主僧不处分房戒第七

　　若比丘。欲作大房。有主为己作。当将余比丘。指授处所。彼应指授处所。无难处。无妨处若比丘。难处妨处作大房。有主为己作。不将余比丘。指授处所者。僧伽婆尸沙。

　　无根谤他重罪戒第八

　　若比丘。瞋恚所覆故。非波罗夷比丘。以无根波罗夷法谤。欲坏彼清净行。彼于异时。若问若不问。知此事无根说。我瞋恚故。作是语者。僧伽婆尸沙。

　　假根谤戒第九

　　若比丘。以瞋恚故。于异分事中取片。非波罗夷比丘。以无根波罗夷法谤。欲坏彼清净行。彼于异时。若问若不问。知是异分事中取片。便言我瞋恚故。作是语者。僧伽婆尸沙。

　　破僧违谏戒第十

　　若比丘。欲坏和合僧。方便受坏和合僧法。坚持不舍。彼比丘。应谏是比丘言。大德莫坏和合僧。莫方便坏和合僧。莫受坏僧法。坚持不舍。大德应与僧和合。欢喜不诤。同一师学。如水乳合。于佛法中。有增益安乐住。是比丘如是谏时。坚持不舍。彼比丘应三谏。舍此事故。乃至。三谏舍者善。不舍者。僧伽婆尸沙。

　　助破僧违谏戒第十一

　　若比丘。有余伴党。若一二三。乃至无数。是比丘语彼比丘言。大德莫谏此比丘。此比丘。是法语律语比丘。此比丘所说。我等喜乐。我等忍可。彼比丘。应谏是比丘言。大德莫作是说。言此比丘。是法语律语比丘。此比丘所说。我等喜乐。我等忍可。然此比丘。非法语律语比丘。大德莫欲坏和合僧。汝等当乐。欲和合僧。大德与僧和合。欢喜不诤。同一师学。如水乳合。于佛法中。有增益安乐住。是比丘如是谏时。坚持不舍。彼比丘应三谏。舍此事故。乃至三谏舍者善。不舍者。僧伽婆尸沙。

　　污家摈谤违僧谏戒第十二

　　若比丘。依聚落若城邑住。污他家。行恶行。俱有见闻。诸比丘。当语是比丘言。大德污他家行恶行。俱有见闻。今可远此聚落去。不须住此。是比丘语彼比丘言。大德今僧有爱有恚。有怖有痴。有如是同罪比丘。有驱者有不驱者。诸比丘谏言。大德莫作是语。言僧有爱有恚。有怖有痴。有如是同罪比丘。有驱者有不驱者。而僧不爱不恚。不怖不痴。大德污他家行恶行。俱有见闻。是比丘如是谏时。坚持不舍。彼比丘应三谏。舍此事故。乃至三谏。舍者善。不舍者。僧伽婆尸沙。

　　恶性拒僧违谏戒第十三

　　若比丘。恶性不受人语。于戒法中。诸比丘如法谏己。不受谏语言。诸大德。莫向我说。若好若恶。我亦不向。诸大德说。若好若恶。大德且止。莫数谏我。彼比丘谏是比丘言。大德莫不受谏语。大德当受谏语。大德如法谏诸比丘。诸比丘。亦如法谏大德。如是佛弟子众。得增益展转。相谏相教忏悔。是比丘如是谏时。坚持不舍。彼比丘应三谏。舍此事故。乃至三谏。舍者善。不舍者。僧伽婆尸沙。

　　诸大德。我已说十三僧伽婆尸沙法。九戒初犯。余至三谏。若比丘。犯一一法。知而覆藏。应强与波利婆沙。行波利婆沙竟。增上与六夜摩那埵。行摩那埵已。应与出罪。当二十僧中。出是比丘罪。若少一人。不满二十众。是比丘罪不得除。诸比丘。亦可诃。此是时。今问诸大德。是中清净不(三说)。诸大德。是中清净。默然故。是事如是持。

　　诸大德。是二不定法。半月半月说。戒经中来。

　　屏处不定

　　若比丘。共女人。独在屏覆障处。可作淫处坐。说非法语。有住信优婆夷。于三法中。一一法说。若波罗夷。若僧伽婆尸沙。若波逸提。是坐比丘自言。我犯是罪。于三法中。应一一治。若波罗夷。若僧伽婆尸沙。若波逸提。如住信优婆夷所说。应如法治。是比丘。是名不定法。

　　露处不定

　　若比丘。共女人。在露现处。不可作淫处坐。说粗恶语。有住信优婆夷。于二法中。一一法说。若僧伽婆尸沙。若波逸提。是坐比丘自言。我犯是罪。于二法中。应一一治。若僧伽婆尸沙。若波逸提。如住信优婆夷所说。应如法治是比丘。是名不定法。

　　诸大德。我已说二不定法今问诸大德。是中清净不(三说)。诸大德。是中清净默然故。是事如是持。

　　诸大德。是三十尼萨耆波逸提法。半月半月说。戒经中来。

　　长衣过限戒第一

　　若比丘。衣已竟。迦絺那衣已出。得长衣经十日。不净施得畜。若过者。尼萨耆波逸提。

　　离三衣宿戒第二

　　若比丘。衣已竟。迦絺那衣已出。于三衣中。若离一一衣。异处宿。除僧羯磨。尼萨耆波逸提。

　　月望衣戒第三

　　若比丘。衣已竟。迦絺那衣已出。得非时衣。欲须便受。受已疾成。若足者善。若不足者。得畜经一月。为满足故。若过者。尼萨耆波逸提。

　　取非亲尼衣戒第四

　　若比丘。取非亲里比丘尼衣。除贸易。尼萨耆波逸提。

　　使非亲尼浣故衣戒第五

　　若比丘。使非亲里比丘尼。浣染打故衣者。尼萨耆波逸提。

　　从非亲俗人乞衣戒第六

　　若比丘。从非亲里居士。若居士妇。乞衣除余时。尼萨耆波逸提。余时者。夺衣失衣。烧衣漂衣。此是时。

　　过分取衣戒第七

　　若比丘。夺衣失衣。烧衣漂衣。是非亲里居士。若居士妇。自恣请多与衣。是比丘。当知足受。若过者。尼萨耆波逸提。

　　劝增衣价戒第八

　　若比丘。居士居士妇。为比丘具衣价。是比丘先不受。自恣请到居士家。作如是说。善哉居士。辨如是衣与我。为好故。若得衣者。尼萨耆波逸提。

　　劝二家增衣价戒第九

　　若比丘。二居士。居士妇。与比丘辨衣价。是比丘。先不受。自恣请。到二居士家。作如是说。善哉居士。辨如是衣与我。共作一衣。为好故。若得衣者。尼萨耆波逸提。

　　过限忽切索衣价戒第十

　　若比丘。若王。若大臣。若婆罗门。居士。居士妇。遣使为比丘送衣价。彼使至比丘所言。大德今送衣价。可受取之。是比丘言。我所不应。须衣合时。清净当受。彼使报言。大德有执事人不。比丘言有。若僧伽蓝民。若优婆塞。此是比丘执事人。彼使诣执事人所。与衣价已。还到比丘所言。大德所示某甲执事人。我已与衣价。大德知时。往彼。当得衣。须衣比丘。当往执事人所。若一二三反。为作忆念得衣者善。若不得衣。应四五六反。在前默然住令彼忆念得衣者善。若不得衣。过是求得衣者。尼萨耆波逸提。若不得衣。从所来处。若自往。若遣使往。语言。汝先遣使送衣价。与某甲比丘。是比丘。竟不得衣。汝还取莫使失。此是时。

　　乞蚕绵作袈裟戒第十一

　　若比丘。杂野蚕绵。作新卧具者。尼萨耆波逸提。

　　黑毛卧具戒第十二

　　若比丘。以新纯黑羺羊毛。作卧具者。尼萨耆波逸提。

　　白毛三衣戒第十三

　　若比丘。作新卧具。应用二分。纯黑羊毛。三分白四分尨。若比丘。不用二分。纯黑羊毛。三分白。四分尨。作新卧具者。尼萨耆波逸提。

　　减六年作三衣戒第十四

　　若比丘。作新卧具。应满六年持。若减六年。不舍故。更作新者。除僧羯磨。尼萨耆波逸提。

　　不贴坐具戒第十五

　　若比丘。作新坐具。当取故者。纵广一磔手。揲新者上。为坏色故。若比丘作新坐具。不取故者。纵广一磔手揲者。尼萨耆波逸提。

　　持羊毛过限戒第十六

　　若比丘。行道中得羊毛。须者应取。无人持。自持行三由旬。若过者。尼萨耆波逸提。

　　使非亲尼浣染毛戒第十七

　　若比丘。使非亲里比丘尼。浣染擘羊毛者。尼萨耆波逸提。

　　畜钱宝戒第十八

　　若比丘。自手受金银。若钱若教人取。若口可受者。尼萨耆波逸提。

　　贸宝戒第十九

　　若比丘。种种卖买宝物者。尼萨耆波逸提。

　　贩卖戒第二十

　　若比丘。种种贩卖者。尼萨耆波逸提。

　　畜长钵过限戒第二十一

　　若比丘。畜长钵。不净施得畜齐十日。若过者。尼萨耆波逸提。

　　乞钵戒第二十二

　　若比丘。畜钵减五缀不漏。更求新钵。为好故。尼萨耆波逸提。彼比丘。是钵应往僧中舍。展转取最下钵。与之令持。乃至破应持此是时。

　　自乞缕使非亲织戒第二十三

　　若比丘。自乞缕线。使非亲里织师。织作衣者。尼萨耆波逸提。

　　劝织师增衣缕戒第二十四

　　若比丘。居士居士妇。使织师。为比丘织作衣。是比丘。先不受自恣请。往织师所言。此衣为我作。汝当极好织。令广长坚致齐整好。我当与汝价。是比丘与衣价。乃至一食直得衣者。尼萨蓍波逸提。

　　夺衣戒第二十五

　　若比丘。先与比丘衣。后瞋恚。若自夺。若使人夺。是比丘应还衣。若取者。尼萨耆波逸提。

　　畜七日药过限戒第二十六

　　若比丘。有病畜酥油。生酥蜜石蜜。齐七日得服。若过者。尼萨耆波逸提。

　　过前求雨衣过前用戒第二十七

　　若比丘。春残一月在。应求雨浴衣。半月应用浴。若比丘。春一月前。求雨浴衣。半月前用者。尼萨耆波逸提。

　　过前受急施衣过后畜戒第二十八

　　若比丘。十日未满夏三月。若有急施衣应受。乃至衣时应畜。若过者。尼萨耆波逸提。

　　有难兰若离衣戒第二十九

　　若比丘。夏三月安居竟。至八月十五日满已。若迥远有疑。恐怖畏难处。比丘在如是处住。于三衣中。若留一一衣。置村舍内。及有缘事。离衣宿乃至六夜。若过者。尼萨耆波逸提。

　　回僧物入己戒第三十

　　若比丘。知他欲与僧物。自回入己者。尼萨耆波逸提。

　　诸大德。我已说三十。尼萨耆波逸提法。今问诸大德。是中清净不(三说)。诸大德。是中。清净。默然故。是事如是持。

　　诸大德。是九十波逸提法。半月半月说。戒经中来。

　　小忘语戒第一

　　若比丘。知而忘语者。波逸提。

　　骂戒第二

　　若比丘。种类毁訾语者。波逸提。

　　两舌戒第三

　　若比丘。两舌语者。波逸提。

　　共女人宿戒第四

　　若比丘。与妇人同室宿者。波逸提。

　　共未受具人宿过限戒第五

　　若比丘。与未受大戒人共宿。过二夜至三夜者。波逸提。

　　与未具人同诵戒第六

　　若比丘。与未受大戒人同诵者。波逸提。

　　向非具人说粗罪戒第七

　　若比丘。知他比丘。有粗恶罪。向未受大戒人说。除僧羯磨。波逸提。

　　实得道向未具者说戒第八

　　若比丘。向未受大戒人。说过人法。言我知是我见是。见知实者。波逸提。

　　与女人说法过限戒第九

　　若比丘。与女人说法。过五六语。除有智男子。波逸提。

　　掘地戒第十

　　若比丘。自手掘地。若教人掘者。波逸提。

　　坏生种戒第十一

　　若比丘。坏鬼神村者。波逸提。

　　身口绮戒第十二

　　若比丘。妄作异语恼僧者。波逸提。

　　嫌骂僧知事戒第十三

　　若比丘。嫌骂僧知事者。波逸提。

　　露敷僧物戒第十四

　　若比丘。取僧绳床木床。卧具坐褥。露地自敷。若教人敷。舍去不自举。不教人举者。波逸提。

　　覆处敷僧物戒第十五

　　若比丘。僧房舍内。敷僧卧具坐褥。若自敷。若教人敷。若坐若卧。从彼舍去不自举。不教人举者。波逸提。

　　强敷戒第十六

　　若比丘。先知比丘住处。后来于其中间。强敷卧具止宿。念言。彼若嫌迮者。自当避我去。作如是因缘。非余非威仪者。波逸提。

　　牵他出僧房戒第十七

　　若比丘。瞋他比丘不喜。僧房舍内。若自牵出。若教人牵出者。波逸提。

　　坐脱脚床戒第十八

　　若比丘。僧房若重阁上。脱脚绳床木床。若坐若卧者。波逸提。

　　用虫水戒第十九

　　若比丘。知水有虫。自用浇泥浇草。若教人浇者。波逸提。

　　覆屋过三节戒第二十

　　若比丘。作大房舍。户扉牕牖。及诸庄饰具。指授覆苫。齐二三节。若过者。波逸提。

　　辄教尼戒第二十一

　　若比丘。僧不差。教授比丘尼者。波逸提。

　　与尼说法至日暮戒第二十二

　　若比丘。为僧差。教授比丘尼。乃至日没者。波逸提。

　　讥教尼人戒第二十三

　　若比丘。语余比丘。如是言诸比丘。为饮食故。教授比丘尼者。波逸提。

　　与非亲尼衣戒第二十四

　　若比丘。与非亲里比丘尼衣。除贸易。波逸提。

　　与非亲尼作衣戒第二十五

　　若比丘。与非亲里比丘尼。作衣者。波逸提。

　　独与尼屏露坐戒第二十六

　　若比丘。与比丘尼。在屏覆处坐者。波逸提。

　　与尼期行戒第二十七

　　若比丘。与比丘尼。期同道行。乃至聚落。除余时。波逸提。余时者。伴行有疑恐怖处。此是时。

　　与尼同船戒第二十八

　　若比丘。与比丘尼。期同乘一船。若上水。若下水。除直渡者。波逸提。

　　食尼叹食戒第二十九

　　若比丘。知比丘尼赞叹因缘得食。食除施主先有意者。波逸提。

　　与女人期同行戒第三十

　　若比丘。与妇人。期同道行。乃至聚落者。波逸提。

　　施一食处过受戒第三十一

　　若比丘。施一食处。无病比丘应受。若过者。波逸提。

　　展转食戒第三十二

　　若比丘。展转食。除余时。波逸提。余时者。病时。施衣时。作衣时。此是时。

　　别众食戒第三十三

　　若比丘。别众食。除余时。波逸提。余时者。病时。施衣时。作衣时。道行时。船行时。大会时。沙门施食时。此是时。

　　取归妇贾客食戒第三十四

　　若比丘。至檀越家。殷勤请与饼麨饭。比丘须者。应两三钵受。持至时内。应分与余比丘食。若比丘。无病过两三钵受者。波逸提。

　　足食戒第三十五

　　若比丘。足食竟。或时受请。不作余食法。更食者。波逸提。

　　劝足食戒第三十六

　　若比丘。知他比丘。足食竟。若受请。不作余食法。殷勤请与食。大德取是食。以是因缘。非余欲使他犯者。波逸提。

　　非时食戒第三十七

　　若比丘。非时食者。波逸提。

　　食残宿戒第三十八

　　若比丘。食残宿食者。波逸提。

　　不受食戒第三十九

　　若比丘。不受食。若药着口中。除水及杨枝。波逸提。

　　索美食戒第四十

　　若比丘。得好美食。乳酪鱼肉。无病自为己索者。波逸提。

　　与外道食戒第四十一

　　若比丘。外道男女。自手与食者。波逸提。

　　不嘱同利入聚戒第四十二

　　若比丘。先受请已。若前食后食。行诣余家。不嘱余比丘。除余时。波逸提。余时者。病时。作衣时。施衣时。此是时。

　　食家强坐戒第四十三

　　若比丘。食家中有宝。强安坐者。波逸提。

　　屏与女坐戒第四十四

　　若比丘。食家中有宝。在屏处坐者。波逸提。

　　独与女人坐戒第四十五

　　若比丘。独与女人露地坐者波逸提。

　　驱他出聚戒第四十六

　　若比丘。语诸比丘如是语。大德共至聚落。当与汝食。彼比丘。竟不教与是比丘食。语言汝去。我与汝。共坐共语不乐。我独坐独语乐。以是因缘非余方便遣者。波逸提。

　　过受四月药请戒第四十七

　　若比丘。请四月与药。无病比丘应受。若过受。除常请更请。分请尽形请者。波逸提。

　　观军戒第四十八

　　若比丘。往观军阵。除时因缘。波逸提。

　　有缘军中过限戒第四十九

　　若比丘。有因缘。至军中若过二夜。至三夜者。波逸提。

　　观军合战戒第五十

　　若比丘。军中住。若二宿三宿。或观军阵斗战。或观游军象马势力者。波逸提。

　　饮酒戒第五十一

　　若比丘。饮酒者波逸提。

　　水中戏戒第五十二

　　若比丘。水中戏者。波逸提。

　　击攊戒第五十三

　　若比丘。击攊他者。波逸提。

　　不受谏戒第五十四

　　若比丘。不受谏者。波逸提。

　　怖比丘戒第五十五

　　若比丘。恐怖他比丘者。波逸提。

　　半月俗过戒第五十六

　　若比丘。半月洗浴。无病比丘应受。若过者除余时。波逸提。余时者。热时。病时。作时。风时。雨时。远行来时。此是时。

　　露地然火戒第五十七

　　若比丘。无病为炙身故。露地然火。若自然。若教人然。除时因缘。波逸提。

　　藏他衣钵戒第五十八

　　若比丘。藏他比丘。衣钵坐具针筒。若自藏。若教人藏。下至戏笑者。波逸提。

　　真实净不语取戒第五十九

　　若比丘。净施比丘比丘尼。式叉摩那沙弥沙弥尼衣。不问主辄著者。波逸提。

　　着新衣戒第六十

　　若比丘。得新衣。当作三种染坏色。青黑木兰。若比丘得新衣。不作三种染坏色。青黑木兰。新衣持者。波逸提。

　　夺畜生命戒第六十一

　　若比丘。故断畜生命者。波逸提。

　　饮虫水戒第六十二

　　若比丘。知水有虫饮用者。波逸提。

　　疑恼比丘戒第六十三

　　若比丘。故恼他比丘。乃至少时不乐者。波逸提。

　　覆他粗罪戒第六十四

　　若比丘。知他比丘有粗恶罪。覆藏者。波逸提。

　　与年不满戒第六十五

　　年满二十当与受大戒。若比丘知年未满二十。与受大戒。此人不得戒。诸比丘可诃。彼愚痴故。波逸提。

　　发诤戒第六十六

　　若比丘。知四诤事。如法灭已。后更发举者。波逸提。

　　与贼期行戒第六十七

　　若比丘。知是贼伴。期同道行。乃至聚落者。波逸提。

　　恶见违谏戒第六十八

　　若比丘。作如是语。我知佛所说法。行淫欲。非障道法。彼比丘。应谏是比丘言。大德莫作是语。莫谤世尊。谤世尊者不善。世尊不作是语。世尊无数方便。说行淫欲是障道法。是比丘如是谏时。坚持不舍。彼比丘应三谏。舍此事故。乃至三谏。舍者善。不舍者。波逸提。

　　随举戒第六十九

　　若比丘。知如是语人。未作法。如是邪见不舍。供给所须。共同羯磨。止宿言语者。波逸提。

　　随摈沙弥戒第七十

　　若比丘。知沙弥。作如是语。我知佛所说法。行淫欲。非障道法。彼比丘。应语此沙弥言。汝莫作是语。莫谤世尊。谤世尊者不善。世尊不作是语。沙弥。世尊无数方便。说行淫欲。是障道法。是沙弥。如是谏时。坚持不舍。彼比丘应三谏。舍此事故。乃至三谏。舍者善。不舍者。彼比丘。应语此沙弥言。汝自今已后。非佛弟子。不得随余比丘。如余沙弥。得与大比丘。二三宿。汝今无此事。汝出去灭去。不须住此。若比丘。知是被摈沙弥。若畜同一止宿者。波逸提。

　　拒劝学戒第七十一

　　若比丘。余比丘。如法谏时。作如是语。大德。我今不学此戒。乃至有智慧持戒律者。我当难问。波逸提。欲求解者。应当难问。

　　毁毗尼戒第七十二

　　若比丘。说戒时。作如是语。大德。何用说此杂碎戒为。说是戒时。令人恼愧怀疑。轻诃戒故。波逸提。

　　恐举先言戒第七十三

　　若比丘。说戒时。作如是语。大德。我今始知是法。是戒经。半月半月说。戒经中来。若余比丘。知是比丘。若二若三。说戒中坐。何况多。彼比丘。无知无解。若犯罪者。应如法治。更重增无知罪。大德汝无利。得不善。汝说戒时。不一心思念。摄耳听法。彼无知故。波逸提。

　　同羯磨后悔戒第七十四

　　若比丘。共同羯磨已。后如是语诸比丘。随亲友以僧物与者。波逸提。

　　不与欲戒第七十五

　　若比丘。僧断事。不与欲。而起去者。波逸提。

　　与欲后悔戒第七十六

　　若比丘。与欲已后。更诃者。波逸提。

　　屏听四诤戒第七十七

　　若比丘。知他比丘斗诤。听此语已。向彼说者。波逸提。

　　瞋打比丘戒第七十八

　　若比丘。瞋故不喜。打比丘者。波逸提。

　　抟比丘戒第七十九

　　若比丘。瞋故不喜以手抟比丘者。波逸提。

　　无根僧残谤戒第八十

　　若比丘。瞋故不喜。以无根僧伽婆尸沙法谤者。波逸提。

　　突入王宫戒第八十一

　　若比丘。刹利水浇头王。王未出。未藏宝。若入宫门过阙者。波逸提。

　　捉宝戒第八十二

　　若比丘。若宝及宝庄饰具。若自捉。若教人捉。除僧伽蓝中。及寄宿处。波逸提。若在僧伽蓝中。及寄宿处。若宝及宝庄饰具。若自捉。若教人捉。识者当取。如是因缘。非余。

　　非时入聚落戒第八十三

　　若比丘。非时入聚落。不嘱余比丘者。波逸提。

　　过量床足戒八十四

　　若比丘。作绳床。木床。足应高如来八指。除入陛孔上。截竟过者。波逸提。

　　兜罗绵贮床褥戒八十五

　　若比丘。持兜罗绵。贮作绳床木床。卧具坐褥者。波逸提。

　　骨牙角针筒戒第八十六

　　若比丘。用骨牙角。作针筒刳刮成者。波逸提。

　　过量尼师坛戒第八十七

　　若比丘。作尼师坛。当应量作。是中量者。长佛二磔手。广一磔手半。更增广长各半磔手。若过成者。波逸提。

　　覆疮衣过量戒第八十八

　　若比丘。作覆疮衣。当应量作。是中量者。长佛四磔手。广二磔手。若过成者。波逸提。

　　雨浴衣过量戒第八十九

　　若比丘。作雨浴衣。当应量作。是中量者。长佛六磔手。广二磔手。半若过成者。波逸提。

　　与佛等量作衣戒第九十

　　若比丘。佛衣等量作。若过成者。波逸提。是中量者。长佛九磔手。广六磔手。是名佛衣等量。诸大德。我已说九十波逸提法。今问诸大德。是中清净不(三说)。诸大德。是中清净默然故。是事如是持。

　　诸大德。是四波罗提提舍尼法。半月半月说。戒经中来。

　　在俗家从非亲尼取食戒第一

　　若比丘。入村中。无病从非亲里比丘尼。自手受食食。是比丘。应向余比丘悔过言。大德我犯可诃法。所不应为。今向大德悔过。是名悔过法。

　　在俗家偏心授食戒第二

　　若比丘。在白衣家食。是中有比丘尼。指示与某甲羹。与某甲饭诸比丘。应语彼比丘尼言。大姊且止。须诸比丘食竟。若无一比丘。语彼比丘尼者。是比丘。应向余比丘悔过言。大德我犯可诃法。所不应为。今向大德悔过。是名悔过法。

　　学家过受戒第三

　　有诸学家。僧作学家羯磨。若比丘。知是学家。先不受请。无病自手受食食。是比丘。应向余比丘悔过言。大德我犯可诃法。所不应为。今向大德悔过。是名悔过法。

　　有难兰若受食戒第四

　　若比丘。若阿兰若。迥远有疑恐怖处。比丘在如是阿兰若处住。先不语檀越。僧伽蓝外不受食。在僧伽蓝内。无病自手受食食。是比丘应向余比丘悔过言。大德我犯可诃法。所不应为。今向大德悔过。是名悔过法。

　　诸大德。我已说四波罗提提舍尼法。今问诸大德。是中清净不(三说)。诸大德是中清净默然故。是事如是持。

　　诸大德。是众学法。半月半月说。戒经中来。

　　齐整着涅槃僧戒第一

　　齐整着内衣。应当学。

　　齐整着三衣戒第二

　　齐整着三衣。应当学。

　　反抄衣戒第三

　　不得反抄衣入白衣舍。应当学。

　　反抄衣坐戒第四

　　不得反抄衣白衣舍坐。应当学。

　　衣缠颈戒第五

　　不得衣缠颈入白衣舍。应当学。

　　衣缠颈坐戒第六

　　不得衣缠颈白衣舍坐。应当学。

　　覆头戒第七

　　不得覆头入白衣舍。应当学。

　　覆头坐戒第八

　　不得覆头白衣舍坐。应当学。

　　跳行戒第九

　　不得跳行入白衣舍。应当学。

　　跳行坐戒第十

　　不得跳行白衣舍坐。应当学。

　　蹲坐戒第十一

　　不得蹲坐白衣舍内。应当学。

　　叉腰戒第十二

　　不得叉腰入白衣舍。应当学。

　　叉腰坐戒第十三

　　不得叉腰白衣舍坐。应当学。

　　摇身戒第十四

　　不得摇身入白衣舍。应当学。

　　摇身坐戒第十五

　　不得摇身白衣舍坐。应当学。

　　掉臂戒第十六

　　不得掉臂入白衣舍。应当学。

　　掉臂坐戒第十七

　　不得掉臂白衣舍坐。应当学。

　　覆身戒第十八

　　好覆身入白衣舍。应当学。

　　覆身坐戒第十九

　　好覆身白衣舍坐。应当学。

　　左右顾视戒第二十

　　不得左右顾视入白衣舍。应当学。

　　左右顾视坐戒第二十一

　　不得左右顾视白衣舍坐。应当学。

　　静默戒第二十二

　　静默入白衣舍。应当学。

　　静默坐戒第二十三

　　静默白衣舍坐。应当学。

　　戏笑戒第二十四

　　不得戏笑入白衣舍。应当学。

　　戏笑坐戒第二十五

　　不得戏笑白衣舍坐。应当学。

　　用意受食戒第二十六

　　正意受食。应当学。

　　平钵受饭戒第二十七

　　平钵受饭。应当学。

　　平钵受羹戒第二十八

　　平钵受羹。应当学。

　　羹饭等食戒第二十九

　　羹饭俱食。应当学。

　　以次食戒第三十

　　以次食。应当学。

　　不挑钵中央食戒第三十一

　　不得挑钵中央食。应当学。

　　索羹饭戒第三十二

　　无病不得为己索羹饭。应当学。

　　饭覆羹戒第三十三

　　不得以饭覆羹更望得。应当学。

　　视比座钵戒第三十四

　　不得视比座钵中起嫌心。应当学。

　　系钵想食戒第三十五

　　当系钵想食。应当学。

　　大抟食戒第三十六

　　不得大抟饭食。应当学。

　　张口待食戒第三十七

　　不得张口待饭食。应当学。

　　含饭语戒第三十八

　　不得含食语。应当学。

　　遥掷口中食戒第三十九

　　不得搏饭掷口中。应当学。

　　遗落食戒第四十

　　不得遗落饭食。应当学。

　　颊食戒第四十一

　　不得颊饭食。应当学。

　　嚼饭作声戒第四十二

　　不得嚼饭作声。应当学。

　　噏饭食戒第四十三

　　不得噏饭食。应当学。

　　舌䑛食戒第四十四

　　不得舌䑛食。应当学。

　　振手食戒第四十五

　　不得振手食。应当学。

　　把散饭食戒第四十六

　　不得手把散饭食。应当学。

　　污手捉食器戒第四十七

　　不得污手捉食器。应当学。

　　弃洗钵水戒第四十八

　　不得洗钵水弃白衣舍内。应当学。

　　生草上大小便戒第四十九

　　不得生草上大小便涕唾除病。应当学。

　　水中大小便戒第五十

　　不得净水中大小便涕唾除病。应当学。

　　立大小便戒第五十一

　　不得立大小便除病。应当学。

　　反抄衣人说法戒第五十二

　　不得为反抄衣人说法除病。应当学。

　　衣缠颈人说法戒第五十三

　　不得为衣缠颈人说法除病。应当学。

　　覆头人说法戒第五十四

　　不得为覆头人说法除病。应当学。

　　裹头人说法戒第五十五

　　不得为裹头人说法除病。应当学。

　　叉腰人说法戒第五十六

　　不得为叉腰人说法除病。应当学。

　　着革屣人说法戒第五十七

　　不得为着革屣人说法除病。应当学。

　　着木屐人说法戒第五十八

　　不得为着木屐人说法除病。应当学。

　　骑乘人说法戒第五十九

　　不得为骑乘人说法除病。应当学。

　　佛塔中宿戒第六十

　　不得佛塔内宿除为守护故。应当学。

　　藏物塔中戒第六十一

　　不得佛塔内藏财物除为坚牢故。应当学。

　　着革屣入塔中戒第六十二

　　不得着革屣入佛塔中。应当学。

　　捉革屣入塔中戒第六十三

　　不得捉革屣入佛塔中。应当学。

　　着革屣绕塔行戒第六十四

　　不得着革屣绕佛塔行。应当学。

　　着富罗入塔中戒第六十五

　　不得着富罗入佛塔中。应当学。

　　捉富罗入塔中戒第六十六

　　不得捉富罗入佛塔中。应当学。

　　塔下坐留食戒第六十七

　　不得塔下食留草及食污地。应当学。

　　塔下担死尸过戒第六十八

　　不得担死尸从塔下过。应当学。

　　塔下埋死尸戒第六十九

　　不得塔下埋死尸。应当学。

　　塔下烧死尸戒第七十

　　不得塔下烧死尸。应当学。

　　向塔烧死尸戒第七十一

　　不得塔前烧死尸。应当学。

　　绕塔四边烧死尸戒第七十二

　　不得绕塔四边烧死尸使臭气来入。应当学。

　　持死人衣床塔下过戒第七十三

　　不得持死人衣及床从塔下过除浣染香熏。应当学。

　　塔下大小便戒第七十四

　　不得塔下大小便。应当学。

　　向塔大小便戒第七十五

　　不得向塔大小便。应当学。

　　绕塔四边大小便戒第七十六

　　不得绕塔四边大小便使臭气来入。应当学。

　　持佛像至大小便戒第七十七

　　不得持佛像至大小便处。应当学。

　　塔下嚼杨枝戒第七十八

　　不得塔下嚼杨枝。应当学。

　　向塔嚼杨枝戒七十九

　　不得向塔嚼杨枝。应当学。

　　绕塔四边嚼杨枝戒第八十

　　不得绕塔四边嚼杨枝。应当学。

　　塔下涕唾戒第八十一

　　不得塔下涕唾。应当学。

　　向塔涕唾戒第八十二

　　不得向塔涕唾。应当学。

　　绕塔四边涕唾戒第八十三

　　不得绕塔四边涕唾。应当学。

　　向塔舒脚戒第八十四

　　不得向塔舒脚坐。应当学。

　　安佛下房戒第八十五

　　不得安佛在下房己在上房住。应当学。

　　人坐己立说法戒第八十六

　　人坐己立不得为说法除病。应当学。

　　人卧己坐说法戒第八十七

　　人卧己坐不得为说法除病。应当学。

　　人在座己在非座说法戒第八十八

　　人在座己在非座不得为说法除病。应当学。

　　人在高座说法戒第八十九

　　人在高座己在下座不得为说法除病。应当学。

　　人在前行说法戒第九十

　　人在前行己在后行不得为说法除病。应当学。

　　人在高经行处说法戒第九十一

　　人在高经行处己在下经行处不得为说法除病。应当学。

　　人在道说法戒第九十二

　　人在道己在非道不得为说法除病。应当学。

　　携手道行戒第九十三

　　不得携手在道行。应当学。

　　上树过人戒第九十四

　　不得上树过人头除时因缘。应当学。

　　担杖络囊戒第九十五

　　不得络囊盛钵贯杖头置肩上行。应当学。

　　持杖人说法戒第九十六

　　人持杖不应为说法除病。应当学。

　　持剑人说法戒第九十七

　　人持剑不应为说法除病。应当学。

　　持鉾人说法戒第九十八

　　人持矛不应为说法除病。应当学。

　　持刀人说法戒第九十九

　　人持刀不应为说法除病。应当学。

　　持盖人说法戒第百

　　人持盖不应为说法除病。应当学。

　　诸大德。我已说众学法。今问诸大德。是中清净不(三说)。诸大德。是中清净默然故。是事如是持。

　　诸大德。是七灭诤法。半月半月说。戒经中来。若比丘。有诤事起。即应除灭。

　　现前毗尼

　　应与现前毗尼。当与现前毗尼。

　　忆念毗尼

　　应与忆念毗尼。当与忆念毗尼。

　　不痴毗尼

　　应与不痴毗尼。当与不痴毗尼。

　　自言治

　　应与自言治。当与自言治。

　　多觅罪相

　　应与多觅罪相。当与多觅罪相。

　　觅罪相

　　应与觅罪相。当与觅罪相。

　　如草覆地

　　应与如草覆地。当与如草覆地。

　　诸大德。我已说七灭诤法。今问诸大德。是中清净不(三说)。诸大德。是中清净默然故。是事如是持。

　　诸大德。我已说戒经序。已说四波罗夷法。已说十三僧伽婆尸沙法。已说二不定法。已说三十尼萨耆波逸提法。已说九十波逸提法。已说四波罗提提舍尼法。已说众学法。已说七灭诤法。此是佛所说戒经。半月半月说。戒经中来。

　　若更有余佛法。是中皆共和合。应当学。

　忍辱第一道　　佛说无为最　　出家恼他人
　不名为沙门

　　此是毗婆尸如来。无所著等正觉。说是戒经。

　譬如明眼人　　能避险恶道　　世有聪明人
　能远离诸恶

　　此是。尸弃如来。无所著等正觉。说是戒经。

　不谤亦不嫉　　当奉行于戒　　饮食知止足
　常乐在空闲　　心定乐精进　　是名诸佛教

　　此是。毗叶罗如来。无所著等正觉。说是戒经。

　譬如蜂采华　　不坏色与香　　但取其味去
　比丘入聚然　　不违戾他事　　不观作不作
　但自观身行　　若正若不正

　　此是。拘留孙如来。无所著等正觉。说是戒经。

　心莫作放逸　　圣法当勤学　　如是无忧愁
　心定入涅槃

　　此是。拘那含牟尼如来。无所著等正觉。说是戒经。

　一切恶莫作　　当奉行诸善　　自净其志意
　是则诸佛教

　　此是。迦叶如来。无所著等正觉。说是戒经。

　善护于口言　　自净其志意　　身莫作诸恶
　此三业道净　　能得如是行　　是大仙人道

　　此是。释迦牟尼如来。无所著等正觉。于十二年中。为无事僧。说是戒经。从是已后。广分别说诸比丘。自为乐法。乐沙门者。有惭有愧。乐学戒者当于中学。

　明人能护戒　　能得三种乐　　名誉及利养
　死得生天上　　当观如是处　　有智勤护戒
　戒净有智慧　　便得第一道　　如过去诸佛
　及以未来者　　现在诸世尊　　能胜一切忧
　皆共尊敬戒　　此是诸佛法　　若有自为身
　欲求于佛道　　当尊重正法　　此是诸佛教
　七佛为世尊　　灭除诸结使　　说是七戒经
　诸缚得解脱　　已入于涅槃　　诸戏永灭尽
　尊行大仙说　　圣贤称誉戒　　弟子之所行
　入寂灭涅槃　　世尊涅槃时　　兴起于大悲
　集诸比丘众　　与如是教诫　　莫谓我涅槃
　净行者无护　　我今说戒经　　亦善说毗尼
　我虽般涅槃　　当视如世尊　　此经久住世
　佛法得炽盛　　以是炽盛故　　得入于涅槃
　若不持此戒　　如所应布萨　　喻如日没时
　世界皆暗冥　　当护持是戒　　如牦牛爱尾
　和合一处坐　　如佛之所说　　我已说戒经
　众僧布萨竟　　我今说戒经　　所说诸功德
　施一切众生　　皆共成佛道

　　四分戒本(终)

　　字音

　　前序

　　联

　　(连)。

　　纽

　　(女久)。

　　纂

　　(作管)。

　　缉

　　(七入)。

　　汾

　　(符分)。

　　仇

　　(市流)。

　　摘

　　(陟革)。

　　侈

　　(尺氏)。

　　比

　　(毗至)。

　　惩

　　(澄)。

　　袪

　　(去鱼)。

　　辙

　　(直列)。

　　芟

　　(衫)。

　　裔

　　(余制)。

　　戒序

　　涯

　　(崖亦通牙)。

　　辖

　　(户瞎)。

　　怯

　　(去劫)。

　　今问诸大德

　　(连下三说下同)。

　　四夷

　　羸

　　(力为)。

　　誉

　　(顶)。

　　共住如前

　　(句绝)。

　　十三

　　磔

　　(陟格)。

　　是中量者

　　(中平呼有作去呼非下同)。

　　妨难

　　(二并去呼)。

　　欲坏

　　(胡经)。

　　莫数

　　(朔)。

　　强

　　(其两)。

　　三十

　　絺

　　(丑饥)。

　　迦絺那衣

　　(有以上三字为句者非)。

　　畜

　　(丑六)。

　　贸

　　(茂)。

　　羺

　　(奴䤮)。

　　尨

　　(莫江)。

　　纵

　　(平呼)。

　　揲

　　(音贴不出字书)。

　　坏色

　　(胡怪下同)。

　　擘

　　(补革)。

　　齐

　　(去呼)。

　　缀

　　(陟卫)。

　　缕

　　(刀主)。

　　致

　　(直利)。

　　迥

　　(户顶)。

　　九十

　　訾

　　(紫)。

　　坏鬼

　　(上怪)。

　　嫌骂

　　(有云嫌骂僧者非也)。

　　迮

　　(侧格)。

　　避

　　(毗义)。

　　苦

　　(失帘)。

　　为僧差

　　(为字平呼)。

　　麨

　　(尺沼)。

　　若药

　　(连上为句)。

　　着

　　(张略)。

　　分请

　　(分字去呼)。

　　攊

　　(郎击)。

　　炙

　　(只)。

　　愧

　　(俱位有云恼鬼者非)。

　　断事

　　(上丁贯)。

　　搏

　　(补各)。

　　刹利

　　(有云刹利水者非)。

　　阈

　　(雨逼况逼二音)。

　　[口*坒]

　　(傍礼)。

　　兜

　　(当侯)。

　　贮

　　(丁吕)。

　　刳

　　(枯)。

　　刮

　　(古滑)。

　　众学

　　抄

　　(楚交初[欷-布+弓]二音并通)。

　　缠

　　(直连)。

　　颈

　　(居郢)。

　　跳

　　(修)。

　　蹲

　　(存)。

　　掉

　　(彼吊)。

　　挑

　　(吐凋)。

　　比座

　　(上毗)。

　　颊

　　(古协)。

　　噏

　　(许及)。

　　舐

　　(神纸)。

　　把

　　(博下有云手爬者非)。

　　屣

　　(所绮)。

　　屐

　　(奇逆)。

　　矛

　　(谋)。

　　略教

　　着

　　(直略)。

　　戾

　　(郎计)。

　　后序

　　牦

　　(莫交)。

　　尊行

　　(平呼)。

　　唵(威切)𠲽咭崛㖀(以律切)摩诃钵啰恨那碍吻(武切)粉什吻微咭(臣吉切许吉切)微摩那栖唵斫羯啰鸣深暮崛㖀吽(于今切)吽𤙣𤙖(二同呼今切)泮泮泮泮　泮娑诃　秽迹神咒

　　四分戒本者。佛法之寿命。灭后之大师。是以灯灯相接。流𦦨殊盛。然寿干世者。或小或大。不便讽诵。故今元禄二年岁次己巳秋八月念五日。奉为追贲吾祖
兴正菩萨四百回忌。俾工翰墨者。以敬写焉。星布清浊于字字之边。罗列句读于文文之际。因以
南山所制律钞戒目移夹经文之间。遂而命工绣梓。施僧转讽。盖顾罔极之厚恩。聊致丝毫之薄报。所冀佛日增耀。与两曜以齐明。祖灯弥炖。等佛光而无尽。

　　后裔比丘慧门光熏沐顶礼书于朝日山华严丈室
