卍新纂续藏经第 18 册 No. 0340 维摩经疏记


　　No. 340-A 刻净名疏记序

　　智者净名经疏。部帙广大。与三部殆比驾焉。随部各有荆溪之记。犹五经之有正义也。但记之为文。三部则广。净名疏则略。均是大部。而其记有广略者。盖亦有说。三部俱是九旬敷演。章安所录。不得不略。其记须委悉释成。而义意始彰矣。此其所以广解也。若净名疏。大师亲令侍人笔录。是故文广义备。其记止笺释其难文要义。则足矣。此其所以略释也。虽广略不侔。然其精拣教门。辨明观道。以扶翼宗旨。则未初不一致也。(余)曩讲疏。深见此记妙解巧释。第全书久散逸。不得复睹。断简残篇。仅窥一斑耳。近横川鸡头慈瑗。特索诸南都兴福。果获全帙而还。灵空和尚一见而喜。遂使(余)谋参订梓行。(余)适病冗交沓。不能从事。乃嘱南溪宝积求公。公乃参订命刻。完璧复莹乎世矣。寔盛举也。学人苟藉斯记而商究疏文。藉斯疏而讲求经文。则不思议解脱。当下荐取。与古文殊老毗耶。一鼻孔出气哉。爰书数言于卷端。为之序云。

　　旹
元文戊午仲冬望日天台山东溪沙门亮润谨撰

　　No. 340-B 刻维摩经疏记辩语

　　智者维摩经疏文古义幽旨趣渊哉大矣故学者窥测实难矣然其所难不在佗而在己不在远而在近也其果难邪其果不难邪欲知其所以实难而得其近在己不难者舍毗陵之记何涂之从惜乎全函流逸存而行者仅断篇畸册而已盖天之未丧斯文邪获复睹全帙寔是时也(清求)谬当拔正之任亦时也不校刊以传乎但其书乃本国传写疑误不少无贰本可校(求)之浮昧恶能任其事也虽然勉强为之犹贤乎已哉可已而不可已乃遂征诸世行残简与垂裕记中所引用校彼订此参互仇拔者数矣稍稍得定铅黄命刻梓人其间尚有疑似若差升者标诸顶上不敢辄改彼全是者巨细悉皆标之彼全误者概弗取两可难裁者则亦举之使以知异同览者其察诸嗟乎记之为释使学者知文字与解脱可以即而不即可以不即而即膏火相助经疏之宗而用即即之不即永免说食数宝之支不即不即之即高超暗证无闻之狂不即不离二病互救之妙焉则窥测其实难哉其或不藉记解者不支则狂不狂则支则窥测其实不难哉伟矣记也救弊正偏羽翼斯道此盖吾宗看教之常亡适不然记旨特在于此谁难乎知常而常之言末之难矣末之难矣唯是为难矣非知常之言难实得乎心之难者籍记解者终令难者难而不知其近在己不难也则窥测其果难邪其果不难邪。

　　元文丁巳腊月朔天台山南溪宝积教院沙门清求妙乘谨撰

　　No. 340-C 维摩经疏记序

　　原夫三才方判一气生于道上三春殆回一阳复乎地中三轴将行一卷显于格下此世出世间自然之数也盖荆溪述作之为维摩疏记也固有三卷广大悉备有三谛焉有三观焉有三千焉一代时教八万法藏卷怀同在一性一心一念巾帙观心为经诸法为纬织成部帙不与他同斯之谓也广矣大矣不可得而思也尝稽群书疏有广略者各从机宜所好也记有众寡者盖由后人析卷也通慧僧传所载略维摩疏十卷维摩疏记三卷虽无广言而对上略下的指广是以孤山垂裕叙于疏三十四卷记三卷疏广记略所由而出后学执广疏记寻绎略疏文义回互慈云函录举略疏十卷广疏记六卷竟云记对广疏指文少殊释义宛合东湖统纪荆溪本纪列出略疏十卷记三卷广疏记六卷其三卷似略疏记而至山家教典志不载于记三卷举广疏记六卷纪之与志何自反也睿山证真虽不载数而决记主云妙乐记消广疏道暹记释略疏由是观之荆溪不记略疏明矣至其编数但是开合异耳何其致疑惑焉犹言兼三才而两之故六六者非他也三才之道也又由一月分为白黑则三春月成六数也夫一心者万法之总也分为戒定慧三学开而为檀那等六度也义真座主撰维摩堂记云不经三祇顿满萨埵之行不逾一念直进遮那之果三身究竟无有过上良以净即真身名即应身真即所证之理应即所现之身一体三身或时分为理智自他胜劣六身或时一一文字皆现金粟如来今斯记数不是妙乎厥天台广疏我孝谦御寓鉴真和尚带来东大传教大师写得南京请益巨唐而传荆溪之记复命本朝以置睿岳之藏是故慈云云唐时有日本国僧最澄多取教卷往于彼国惜乎诸说今无得而闻焉嗟夫教有夷隆书有隐显非惟震旦日域亦尔广疏与记韬晦于世不知几载今夏晒陈编于萤雪轩时偶从书架下敞箧蠹简中得兹首篇不禁踊跃方思绣梓以公同好会书商主赍一故策来谓余曰某有愿刻维摩妙记旁叩诸刹求未应手属推洛北禅门如落枢臼不劳获焉虽卷不完锓木流行以为他日击发希声之一椎耳庶蒙倭训并一校焉余闻领之启卷顶读菩萨品去记而性具法门昭昭乎若大明丽天置书几案语曰夫寿书木也者莫良于梓百木长故梓为木王董子所谓古之造文字者三画而贯其中者谓之王三画者天地与人也而连其中通其道也为是义故我山王明神曰我名山王表三谛即一也山字竖三画者空假中也横一画是即一也王字横三画者三谛也竖一画又一也二字三画而有一贯之象故我立为号也一心三观一念三千亦复如是是以我护持台教镇覆国家云云伯阳又有言道生一一生二二生三此必然之理也我贮斯记一册今方生二圣语信有征矣两加点较共𢍉于子异日会当成三全本流布天下商主大喜而去自时厥后且点且较时时与夫关中注解方以融即匹以圆理岂得同日语其优劣智者大师不言乎若寻什师生肇注维摩同用通意陈梁诸法师讲此经文今家往望皆是用通教意释此经耳圣师之语岂虚也哉是以宝云道威云四注净名既将己见注释佛经犹难取信今则不然深可取信依凭有在者即智者大禅师疏也月柏庭亦云所谓什肇释经多附通意虽得通意之权而失圆顿之实苟为失实则权实俱非斯言至矣哉缅怀有隋炀帝潜龙之时阁什肇注请智者疏大师灭后向疏咒愿梦感智者有悟疏旨以故逮登储贰宣令慧日道场道庄法论二师于东宫讲净名不据关注全用台疏判释经文副君临听以为心要弘通宇内天挺睿智深哉朗矣加旃华严六祖大统清凉国师性自天然解从上智才供二笔目视九行大历十年习学天台止观法华维摩等经疏于荆溪大师凡历唐九朝为七帝门师撰华严疏完用天台判教相文及三观三德一念三千性善性恶等又宜矣乎繇是皇明宋濂着华严古庭法师塔铭云清凉大士学无常师习维摩等疏于荆溪贤首之学杂华为尊至若天台性善性恶三观三德之旨一念三千之文又曷尝不引之而示人况修门之注释乃止观熏习次第亦不外之实惟吾祖智者妙谭解行所以抗折百家独拔两朝者以由三千性恶法门故也虽然阳春白雪唱高和寡义疏虽存而隐不行吾甚伤之今时讲释维摩者众升座握尘辩河驰电谈玄说妙不过什肇通意恶知今宗圆具岂不见无尽灯师云肇公观谈虽善苟不明乎性具亦恐有言而无旨也肇师圣智尚尔况叔世浅识乎故荆溪云忽都未闻性恶之名安能信有性德之行弗知天台性恶融通寂灭魔界即佛之理滥唱毗耶烦恼即菩提生死即涅槃之说非但堕鼠唧鸟空之责诮抑亦为众魔群道之娆固吁可畏者其在兹焉点藁既成投其书肆乃使笔生净写登梓将得一序以安篇端俾人起信频请不已因拭老眼呵砚冰而叙疏记显晦之颠末云耳。

　　旹
元禄龙辑重光大荒落律中黄钟月念有四蓂台宗沙门秀云笔于睿岫西塔东溪萤雪轩之寓居

　　No. 340

　　维摩经疏记卷上

　　天台沙门　湛然　述

　　净名疏卷第一

　　于释经度不尽为三初正明不尽次意下明不尽所以三问答料简初又二初引古今五本次何以下正示不尽文处可捡古本以资新见殷勤无量者凡有二意一者当时佛语词多二者通述不尽之相如世人云无量无已之类故知文殊粗宣佛旨不事余辞堪可承佛旨良有以也爰者于也于也爰至只是至于耳震旦者如止观记即是摩诃般若诸方等等者此明共部非关共教故此二共俱共二乘讴和俱舍优婆夷(出旧华严)始乎净土终法供养者言净土者指佛国品肇师意谓净土法供养皆属正宗故正宗中皆不思议以此一意冠之即足虽然诸品既异不无别旨如观众生佛道不二岂无殊途已如疏破傍经开科等者意欲俱异二师故也傍经故异诸禅师不执故异诸法师夫佛说法至备矣者五时不同逗机差别故曰殊源源即水之滥觞用譬契机之始虽五时不等无失机之辜故得善始令终具有三意序既元序于正流通通于正宗三不可亏故云备矣必先现瑞表发等者问何不述于序述之序用为表发而独云述现瑞序耶答序述还只述于现瑞及以二由故不须也若尔经初何故着叙述耶答无亦何失故亦有经无叙述序如欲说大品等者般若照也故光表之所以彼经数数放光如法华经中放光表中故法华经三段俱中如涅槃经常光表常三亦并常故知今经现国表国三俱佛国深会斯旨众教炳然若尔法华何故不以中为宗耶答取理同边无非一乘堪闻圣旨者故知由现瑞故动物机缘发起之名良有以也亦如斥小诃大事在往时虽非瑞相亦表今经吉兆预彰助成今事义既辅正理合先陈无滞无壅者滞隔内法壅遮外事流至像末莫不沾濡故无壅滞悉如来力助佛扬化者从人及以未印定时方乃成正者法可印成正经人岂印成化主心心寂灭者从名附近义当流通观门亦尔故作斯解起尽者章初章后意也如文所分二序三正正中室外室内出室出室复分空假中等宝积请问佛国因果者愿闻得佛国土清净问果也唯愿为说净土之行问因也总明者未分四故于中为五初明来意次所言下佛国得名三亦名下出其异名四佛国下分于事理五或有下破四性义初来意者文虽未有义已具足今但重示其旨而已分事理者常寂属理余三在事若但云应报二身俱名为应次事即下先略述也而至理下明有事之由然非本下明事理相关体亦相即无因而有土者计虽性过本是理土生佛理具凡圣一如计者成过土体何失若计成过性执须破破性仍是从事以说破三可见不假别论言从事者若云一向无有自他故使计者成无因失思益论染净至游此土捡之问秽土至殊别耶者其因既同果不应异如秽土善因报人天果诸净土中亦有十善何故报与此土永乖答意者名同事同解异愿异如止善是一对于止善加修愿行故使诸土阶降不同人天名同随土义别言二处者且以净秽相对而论摄大乘七种生死者如止观记即因陀罗网者既一土摄一切土故得此界遍摄下二唯不能摄上品寂光其义既通理何隔异准此以说上能摄下有余亦应摄于同居体内外惑其相异故断界内惑者与未断者报不相收别圆二人地住已前观道虽通未见理故论其报相优劣尚隔修因无定者以修因时净秽境融不可以一异名之故云无定别教初地等有七净者此是今家义立七名前五体满者体既居初故从初四皆成就体此但成于正报而已故须第五依报住处依正具足故名体满复由前四庄严于体故初体有相有用三五属相三正报相五依报相二四属用二利他用四自利用若尔相用应次何以间杂答依正虽复通自他一往从便故别对耳六七虽云因圆果满既许初地具于七净还是初地望于地前以立因果即此因圆名为果满常寂光者本是真境意明境智其体本融故云即是常寂智性智是能照以能释所意欲显同次不同去明体异者境异智故故云偏真引涅槃经亦证同智次此经下证同所以指无明性而为智体此智是境此体方同以无明性亦境性故不思议去结成境名以向所释皆通智境故今结境还从境立亦名下列上异名次但真下明身土一细思此意至下诸文及以教门所明土义皆以此意而往申之其理方尽智集等者四智和合故名为集识转为智故名为通唯识之名犹通于惑故成智已方显通名如是取者方曰寂光故此净土唯法身居法身非形得名第一以诸行愿庄严之身方感法性寂光身土并得名为非严之严此乃方曰满足身土宛然相似者经有土名兼所化等名目虽异释使宛同问曰此经等者释义违经其理何在答意者应约密教一音异解即通显秘二不定也横解者如前所引法华经文只于此土而睹上二故小被斥见净不惊足指案地即其事也纵对大竖说于小解仍横准其正理不闻为胜华严十种净土(检之)有人云经明二十七种净土(检之)此经非但至之因也者故知直心乃至十善亦名正因亦曰依因依因二种自行利他今此正当为他取土自他相成土义方具随机别说时不同耳故利物依因由加别愿故菩萨行一因两向上求自为下化成他于下化中分于两异自行利物之依正也故知自行依之与正一因成故云正因感四佛果依因复云感四依土所以其因不殊而义两别故使寂光法身异而常一小妨者若四教因对于四土虽有此义不无小殊何者藏通对于同居净秽别对有余似如稍得若于土中辨教多少是则不便故更对土用教增减委悉论之别圆众生来生其国者仍彼有余用教之时云别圆耳若至实报失别教称唯一圆常以当土名尽未来际引法华经寿量者引于实果以证权果所以过去若常未来必常如从本果以垂于迹示净土行以取众生至论诸佛至可见者仍以三土从常光论寂光无相故三皆泯由不可见故得有见问曰经言去总问也先引经立宗此为是下难也难意者为元只是一种饭色见自异耶为元有多色见有异耶准下答文既有四句岂但多一两句而已此中问答总有三重四句分别既云于不可见而得有见即是寂光对于三土先以有余摄二同居对二同居而立四句以二土并有实质而辨同异故得约质以辨有无次以实报对于下二以立四句以实报中色无障碍对下二土质碍辨异三以寂光对于下三以为四句以寂光中色质永寂故以有无相对辨四是故向辨第二四句约有色质论障不障初四句中复更约障以辨四别若尔亦应更于初四句前立四句净质秽见如身子等净质净见如安养人秽质净见如大梵王秽质秽见如五浊人即二同居相比望也今初四句中云别圆菩萨用天眼者见土不应用余眼故即此二人贤位眼也此约身居此土以论若在方便见二同居必无异质次于一质一见之中明五种人共见有余更无别者五人之中虽兼别圆且据三藏二乘通教三乘共见故尔此之两教三乘之人共禀近教故于有余所见未远故使但以二同居土共彼有余而为一见若于彼土发别圆心便即同于别圆所见问那约有余等者一质与一见皆云有余若二同居各各自见亦得名为一质一见何必要须约有余耶次答文中云三人者当知前释第四句中三种意生须指通中利钝菩萨但不得指利根见中以此菩萨但断通惑与二乘同以其适从通中来故是故答中且指三乘同见第一义谛此等本异今皆成同故且言之若指二种同居之人当土自见何往不得但为辨异故须此明言无漏五阴至一往同者据未发于别圆之心论未见中其事亦等故于真谛同一见也大品亦名往生亦名来生者互相望故(检之)次二土亦然者二同居土相望既尔有余实报相望亦然言然但横竖之殊者二同居横望余二土名之为竖若尔只可娑婆而往于净何以从净却生此耶答下之八品不可来生上品上生或可即能到彼土已获通故来故法华云是人自舍清净业报而来乐此多怒害处唯常寂光文无往义上品可尔中下义通若中下无实报亦无若不立于中下寂光中下犹属实报故也又若义立不往而往上品亦通何但中下善逝之言良有以也如来之义信亦不无方便往来者往义可知所言来者但有愿来应在菩萨小从得记义亦同之次净土中云人天者彼土具有欲色诸天但无须弥地居而已一切皆依虚空而住具如释签别教十行及圆十信后心者准理别教应云住向今不云者住已同于藏通五人十向修中虽亦同生有余之土非为正意故取克体但云十行而立圆信复云后心者七信已上亦可得生但是略耳一者三昧正受乃至伏无明者释三意生皆云恐者尊重圣典兼示无执三种阶降经文义含为是何教三昧正受若约通教七地已上或至九地言自性者别住同通应取十行圆教既云伏于无明即七信去所以别教云自性者若不见中则不见于诸法自性未发真修者真缘之义义通通别若约别教则有二义三俱名意三俱入地一者但是未极名意二带教道挫之言意若通教十地判三种意等者准此即知前之所明一质一见即是二乘及当教中三种意生异质一见而云即是别教菩萨当知消于楞伽经文即别圆人有三意也故今别更从通菩萨而说之也问曰分段至果报土也者以通见思难别见思见思既同舍身应等问实报受生等者远取上文三土有生唯常寂光无往来生则应不合更有此问答中意者但欲重显从名消义亦约中下在果报内约报论生是故有边论于果报约所入边则非果报但所入边即是见真故云不生上品无报唯真无生而云生者不生而生故果报中见真亦有果报不生生义究竟而论寂光唯真永无果报义而言之亦可得云不生生义此则不复更有生也问若不生生等者此问意者从名作并以不生生与不常常言势欲同其义似反故以反义以问势同答中意者名异义同何以云似故许斯理以诺并辞何者下释出名异义同之相究竟而论唯名常常及以不生不生故引圣位即是不常之常不生之生四十一地真理不生不生而生余无明在名为不常见一分常故名为常思之可见次问可见答中云本愿说者上品净土不须开渐故云因愿乃可有说香积无愿故不得说不说不闻故来问也如安养界树说苦空人开罗汉既不云愿验土非高故法华等者此有二意一者通证一切开权二者别证二乘之渐皆法华意是故引之若别教意但是开教不开理也或亦开理以示圆中若约果报至所说法者果报边须云苦集以有苦集须具四谛于果报中分论寂光须从理说故唯实谛义亦当于寂光说法下两土类此分别者有余同居俱得横论即寂光土若有余中亦说无量以对一实或说通以对一实故有余中若说一实即有余中寂光说法实报例之亦应可见然约横论同居具四余三渐减例之可见若兼体同一切皆四观心四土者先立心性为理寂光而众生下明迷寂光而见三土或失一谛而见四谛于中先通明起由次无明下别示迷境次中道下正明观心以成四土此一品经文玄旨者此一品文义兼序正序中表发入正宛然故下正说玄旨在兹界内结业未断等者(上都管反下徒管反)但未断得生非全未断二种众生来生者从方便品及断有为缘集之人故作是说以方便品但用二教故复亦但二教断尽来生其土弟子品中以三教诃故亦但有三教来生是则三教来生至彼但禀二教菩萨品中但云一种来生者从所至说从实教说下卷天女住室十有二年正引经文以证同住常寂先耳不取十二通佛道品者即于不净而现于净具如释所化意是也然于此中且从横说引净名偈者证初住去净土之行不得不修因人果人皆悉尔也若不精解等者若不始末解佛国义此品但云菩萨佛土及众生来生并净土行如是等文何由可识室外现土者现妙寿时不云室内但云众见于内见外理亦何妨摩诃般若等者若尔定应用序标品问若尔者何以不同彼大品经从序显名答意者引金光明由藉之序与正同品非佛非阿难者序品一切结集家置正宗诸品安则不定如法华疏初及记所述高位弟子者如叹宝积神智高明况复或是化佛示逃化佛亦复通于因果难测其本故亦具诸今因别名有别序者如因维摩不思议名得有合盖等不思议事因于经字得有如是我闻等言若因下约行约理明通别者若无行理何须此教况此三事同魔说故一切经皆具此三及以通别具如法华疏记问曰若以观心等者心通观别今云观心乃别前通后如何得例通别二序答意者准世名便不可即云心观故也然亦且顺此土之言若从西方心观何爽。

　　净名疏卷第二

　　初安如是等者自此已下释通序文义具四悉少标名目准法华疏比之可见今于此中指一两节便下比决则易可知今文初是世界又如是者善信去是为人又大论去是对治又古来去是第一义如百论意者具如法华疏记问毗尼明食时等者为异外人暂时权制不应于此而求实理教意唯在求解脱果真如妙理因缘假名中引般若华严者且从历劫以证假名非谓二经部全在假彼多说故故借用之佛法有四种如是者欲约五时故且通途云佛法耳如用金钱买铜钱等者圣人称我人无怪者阿难陀食得闻持缘(出大论捡)阿难从佛乞四愿三如大论(更捡)又云阿难亦结集不共二乘人说者据此应引大乘经证今云正法念者且据迹中多种之文非谓小乘所明阿难能持大小既有多种不可共持一小乘藏故小多名密拟纵广别教者然别所明非无诸部释我等义但非正意故不别云今从胜说故云自在问若尔何得等者此问意者随俗说我四教并应我是世俗何得更立自在之名及以不二答中意者三教随情从多属俗别虽自在望圆仍俗别教地前未观不二后心虽证从教不得名永自在圆教明我我即是闻者能闻所闻皆法界故故使我外更无别闻大经生生即十二因缘相续不断者以生生法是世俗故通教不闻闻别教闻不闻者若准诸文二句对教与今文相有回互者何耶以义互通故可通用于经本文皆不尔也并是随义故得互论以大经中生等释闻生句与闻次第亦等以至释生亦复如是故大经云生不生不生生生生不生不生是故从义回互无在言义通者何以通教作不闻闻虽　而色闻不闻者色即是空作别释者不闻闻者从　出假闻不闻者如空种树虽种而空二义俱通守名何益问若无闻相等者从第四句引大涅槃而为问也恐不了者见第四句不闻不闻复云相尽谓永不闻与闻相违故须问起以生后答此意欲显二死闻尽自在闻生是故答中若相似尽能相似闻若究竟尽能究竟闻问大论等者前问俱应名世流布有何真我今问应令一切俱无何得此中更论于有即违问也若尔下结难答中意者若定有者不应有四若定无者亦不应四若其不许下则有二失一者坏佛方便教失方便对实则有四种二者增于不信之人破正教失以不信者不信佛有逗机众教今还不许佛法诸教义正当于不信之人所不信境三藏教中尚有三文以明于我假实不同更互破立显我不无及后三教并明有我是故当知不可无也虽然许有不可定一意欲并存权实诸说以酬难者佛法无我故知任彼各立其宗方便教中三藏已多况复三权一实相对其名不一何得一向云无我耶故知有无无非佛法大论至阴持入等者持谓执持各有自分如山中物各不相收阴入等是实是故不摄假名时数戒序者古梵网经经初有序如苦忍一刹那者既不出观无闻法义藉于前闻得入见谛此以刹那而为一时世善机发名多一时者不同苦忍一刹那故以有漏心时节长故以世间善其心杂故下之三门亦复如是故前三门皆具四悉唯第四门独论时也约教者法无别时必约实法以论一时摄大乘明数世识者若从分别数之与世以辨识者数世事广故属别教况摄论中不明小乘复少圆义故此世数必属于别一时入一切时等者具如华严刹那三世九世具足况复七日对一劫耶华严十一切(捡)佛在者在即住之异名者一切经初二名互用名异义同译人参取佛所得法等者佛以无依而为所依无所依者即常寂光现三土者皆为利物住表无住故居此城世释佛住唯用世土此乃以佛同于世人今欲通明故通天梵况佛所住兼天梵等次用至对法门者亦依四义以立三身所依之土是故前三约性三德后一即约修得三德从七觉华起慈悲者因相成时依之起誓大经明摸象者汝存事释不许法门如各据象互失其实故一家释义事理二圆岂非得象之全分耶如华严中十城十园岂可准是世城园耶。

　　净名疏卷第三

　　内无得道等者内无得道简异二乘外阙化他简异菩萨如大论者引此释者小则唯小大不定或并或单并是部意单从译者故准论意金刚岂可是小乘译人存略故单列耳发迹等者问发本发迹同异云何答具如释签此四种僧前二至非事和者不能分别定慧二藏犹可事和戒藏不明持亦有阙故虽持戒犹名愚痴况哑羊耶开士者心初开故始士者始发心故问曰前两教至二乘者依前藏通已下文为问也答中意者前云不得名萨埵者以无别圆萨埵义故今云少有慈悲等者藏通菩萨亦有慈悲但异二乘得名菩萨前斥云非萨埵者意令别起别圆慈悲方乃别受萨埵之称但藏通菩萨观行同小故别斥之通得名者各从当教今用前问答意者欲还取藏通菩萨合成四种非正意者今经在衍故斥菩萨有通有别通乃斥三别唯诃藏故使通别有叹有斥三藏唯斥圆教唯叹通斥语见非教正体总叹为五初正标章门者下去但是初德之别德耳次若无下释叹意也三此诸下释知识义也四闻名下释知识名五但众生下约教释也于约教中二初来意次正释释中复更约位而分别者至此位时方可通为众生知识若正叹者如下结文即补处位从今此下正结所叹位中功用言同居等者有本有迹本则教教发为三土之知识也迹则随教随位各各随土细分对之可以意得解此去释大智本行四字所以二释者于他用义初似持业次似有财于今即当离合释也故法华下引证初引法华中上句证本下句证迹依本修行故必作佛既云大智即是本行亦可本行即是大智故但云本行即具大智次云从无住本以证于本立一切以证行也南北二释未见本文什师虽云从下向上渐渐转胜诸句未必后胜于前近无等等者文约定义唯在等觉言相待者是约通义即以住前待于二住以之为远待于初住以之为近初住待二住二住为近若望三住名之为远乃至十地比说可知皆以妙觉为无等等横竖诸德者以种智解历一切行行名为横以智诣理望行名竖竖理深行广故也又亦可云解横行竖解初心具行渐方成又亦可解行各有横竖故知但语行解摄无不周亦得傍成化他者化物必假诸佛加故内虽自有四大者如种子中四大具足不能自生若外无下假外生长外四大者即如文云地是地大日是火大雨是水大风大可知大鹏等者明感应理妙不至而加无缘慈悲也华严八地沉空等者旧经二十一云入八地已十方诸佛作如是言善哉善哉善男子汝已得是第一忍故慎诸佛法诸佛皆有无畏不共之法汝未得之故勤精进此正释前者正释自行此指观心即名事释亦可即名观心释前诸佛放光加方得说者乃至十地尚须请加何况初心而欲揣拱是故自他俱须请也大经云言佛性者亦师子吼三昧者若见佛性方决定说如师子吼故云住此三昧耶能师子吼如师子吼具十一事(捡大论)菩萨善巧至四种四谛等者以四四谛各为当教无畏所依一切智依苦说欲障道依集尽苦道依道漏尽依灭各随教依名同义别圆教菩萨能以四悉而作四说如师子子三年能吼菩萨亦尔得至初住方能分吼若野干子虽复百年不能作于师子吼也如诸外道两教二乘及二菩萨虽至极果永不能说众生佛性以不闻故自未行故然此观解不必初住五品即能观行说也若开等者若开权者指法华教观心中而云四心不请三观者指心为境境虽须观义不名请以不请故勤勤观之方与观合言令住者安是住义如经月喻诸教不绝是异体义故不得以月爱为喻法如月体佛如智德僧如断德思之可见观心绍隆等者此中观心先列事者以事为本故也复以绍隆之心而共为境恐世昧者唯信观心兼励君主树立像教绍隆无观尚成漏缘况迷绍隆相从心耶能表若失所表自亡故一一文皆令观于相从等也二王造像缘具如止观记明出家等者出家之徒已在相从三宝数故且云在家其实四众咸须绍隆及观相从况绍隆事大非王力不办敬像如真佛者大论引经云不于泥木生难思想安能知像性等虚空三身宛然四德无减是则第四观于相从之心若能如是是则相从即真佛也此明观于相从佛宝心也从无离去观相从法见真法也贤愚经者观相从僧心见真实和若不如是岂见常流如身子耶如是绍隆真绍隆也若不如是但于三宝纵见取心何由可见真三宝耶以是思之有德未免大经八魔华严十魔具如止观记如云迦叶是界外外道诃须菩提意亦同之菩萨云何者问前两教菩萨也故三昧魔住小涅槃今谓下正释今师更约以近喻远但枝叶异其名必同。

　　净名疏卷第四

　　大论出异家解王三昧者虽有异释不出此四依衍但三三陀罗尼一一简之皆令异别问此经等者既约三观复属圆教义在初心故有斯问声闻等者凡云持者一者一摄一切二者生生不失小教无此故不合论大品七辩具如止观记大集二十四辩者准第五卷乃以五重释此四辩即有二十华严四十辩(检)还从定慧开出者大开合者随事不定若通六度而为开合具如止观记今且论于三法开出巧拙者只是方便若尔方便无拙何以言之相对故来非谓有拙悭及以愚亦复如是逮之言及者得七度已及得法忍即无所得之法忍也不起只无生异名而云无所得者此中二意一者去大寂近二者寂名不壅重言无所得者即寂灭之无所得也又复恐畏都无故云非是等也仁王明五忍者谓信伏顺无生寂灭璎珞四忍阙于信也复言逮者下别释逮字与前不同故作自上及下释之及是兼义邻果即是佛地所兼今叹所兼故云及也问下文等者此问后前初释生也前云究竟寂灭故云不起法忍及以此中别圆两教皆以等觉通名寂灭等觉正是今之所叹何以后文而违前耶答中乃用通别二意故大经云涅槃言等者故引此文证于不生不生者只是寂灭故得通用相好严身等者约教释中前之三教第一者且教夺边用跨节说已过量者重显无量前虽约所化今重约能教舍复入力者有入下力故云入力舍初所得须入下位下法门也释十力等文者约因缘也从今但下约教者名同义异依谛不同分得力无畏等具如止观记列名者初三菩萨可对三观次第属对亦应可见合体用得名者体即是等用即不等体用不二名等不等前二乃是体用别论实论三人体用悉等随顺物机得名不一即一一人皆具五十一人德也故云乃至文殊等也此既三人合为一释下四十九多二二合或三或单今文为欲一一成观故不作对今顺对文复不失观应以次三共论体用次光相等三能所相对光相即所严之体光严是能严之用大严即欲能所相称虽云能所莫不皆具观法故也下去悉尔次一双亦约体用相对但寄积言之以此为异宝积体也辩积用也宝譬辩法也次一双权实与双非相对实相之印印双非也次一双上求下化相对次慈悲相对次内外自在相对喜内辩外也次能藏所藏相对空能宝所也次得法见法相对得故勇也勇故见也次约差无差别相对帝显差别明无差别次积散相对次人法相虽俱在人得名别故次破立相对坏魔破也见理立也次外内相对外用内严也师子吼一独显无对佛性不与诸法共故次二音相对以譬内照及外他也次二象相对譬二谛也亦事理也次始终相对精进有始不休有终次智断福慧相对妙生智断华严福慧此乃二双共为一双次西方二待为对即折摄也次教法行仪为一对梵网净教法也宝杖福智行也次依正二因相对无胜正也严土依也次权实二智相对次内慈外德相对亦可云本迹相对弥勒本文殊迹亦可云古果今因相对。

　　净名疏卷第五

　　今傍涅槃经者彼唯一句举胜况劣今附一句离为四句于中先列句若通下别判也三即分为七门解释后六虽殊莫不皆成初乘戒也所谓乘戒之信法乃至乘戒之自他亦可云信法之乘戒自他之乘戒中五展转更互论之若欲生起此七门者初为成根具立乘戒为成乘戒须开信法又由信法种子别故感于大小两乘不同由乘大小有渐顿化能引之人须垂应迹为成受化须示观心以观心故化物机熟婆薮来者具如释签大经鬼神来者具如大经列众文明大品放光至来听法(检)舍卫三亿具如止观记听讲讲说为信乘者善自斟量勿失其旨言善得其意者如佛意故既言为种种有明昧若微远种畜生道中久远一句尚得为因况复听讲讲说者耶故知佛意不以但令闻已说已端拱待发若如是者精进徒施必欲为种佛意欲令分起行故菩提故为利他故伏烦恼故随照了故厌生死故达文字故远眷属故为乘急故为俱急故无悕取故远名利故亡彼我故折憍慢故敬求者故不请友故请加被故赞他说故远杂语故离戏笑故舍如是等二十法已略可微为信行乘种若不尔者为种实难木叉等者木叉戒也念处乘也故云等者如止观记以由造逆虽现堕苦未造逆时为种已定蓝弗生天由无乘种福尽堕苦若尔调达尚乃得为乘种何须上来二十法耶答调达未逆已得𤏙法尚不与向二十为俦何得却以调达为比若不畏堕苦任如调达何须更论乘戒四句况教门引逆劝进词耳以此义故须善取意璎珞禅禅有梵王者(检)处空浩漫者初禅覆于一个铁围二禅覆小千三禅覆中千四禅覆大千皆以下拟上略知方所不同于空不可拟故但诸天身量寿命长短于此非急故不具列问胜天甚多者何故于色但列初禅僧护经僧护比丘为四龙说法等者龙有视触气嘘等毒有视者闭目有嘘者闭口有触者远住文云开口恐字误也事相具如止观记十宝山如止观记夜叉下诸部因缘略如法华疏记未可定用者依余经文但云近佛得善宿名不可定云男女不同宿也一发起者至应土也者具表三正三依虽兼表正意正在依若准此意说普集时身相已胜但未论胜土今于胜身加以合盖表说诸土问宝积是何时来答准此经文似普集末何以知然经云尔时毗耶城有长者乃至合成一盖此文既无闻经之言但云持盖来供养佛验知只是普集竟时云尔时也准下叹于胜应法云说法不有亦不无等似如闻法何妨尔前曾闻胜法以不云闻普集经故但是至此见胜应佛约身拟法于理无妨复次下引法华意具腾五时者所以此中腾五时者全借法华意明今部中五第三若不具腾焉知近远既表净土法身等者既见胜应必表法身土既表境境必有智故云岂不等也离身无别土者此法身身土不二之明文也诸部文中虽有此意文相不显不得此文将何以消诸部硕妨通前说普集经等者准此亦知宝积普集会末始来既云彼时验在前也例如先说无量等者彼乃由开故合此明由正有依开意本合依正不殊不二而二为物故尔如海水非等者此山乃是四宝所成依阿含经东青南黄西白北颇而随山变本无四色亦表等者即为辨前后具如前说五种性者习种性道种性圣种性等觉性一性有百各以十善互严故也十善以为众善之本故通浅深或可表器世间者然前文中已表依土依土即是器世间竟故知此中但表依中小世间耳即如一山一洲之例。

　　净名疏卷第六

　　神智高明者位居极故高以高故故云明也若准经文与五百俱自非相亚岂堪随从若非所将其位必下至下请说仍云是五百等皆已发心至下得道方云得忍准此复似五百未与宝积同位纵述己身在五百数宝积岂可与彼全同况在数外仍须有本焉知本位不厕名净故今乃以高明通叹若不高者焉知所表所现之瑞以拟净身净土之相智人知智故能冥合净名之情既了净名亦可依俙裁于佛智述叹者以述为叹故云述叹既现二身必依二土故述两应并得为由故云述叹现相表发至远由者胜应之中别标法身而文但云寻应得法未云应身即法身者犹带方便劣应身故又以劣应色相劣故不可寻之见法身也灭色即色方之可见况复即色所表复通故法华云等者虽引彼经仍有三意一以劣为由二以胜斥劣三引小归大著脱之语不在今教此乃直用尘土坌身状有所畏释所畏相具如释签引成论文问何以至为远由及答文者一者远借法华经意二者近用当部之文在昔必无为由之语于今方可分置其言何以得知等者经既未来以现往验况复自有叹劣之文身胜法身胜劣法劣大经云佛在者亦色亦非色者至无畏等(检)叹胜摄劣者准凡叹圣耳况应身之相教门自分故圣相中莫若毫髻今从眼说故云眼胜况具五眼从名复胜故且叹之以形于劣肝悲等者亦且准凡而拟于圣问自纵有泪安知肝悲答肝实不悲若目欲泪必由于悲所以目泪先动于肝其目既其非悲不泪验目若泪即是肝悲开佛目无泪岂可无悲答亦以圣准凡凡悲必泪泪必在目如来即以利物表悲利必在智故眼表智肝表于定智动于用故云肝悲则目泪也大论等者既悲生于智智由于定定用即悲智用也肝悲目泪况之可知问法身亦有相者既寻胜应以得法身胜应有相法岂有耶答意者佛眼为四眼之体四眼即是法身之相故便寻相见无相也况无相之相诸相中上故引法华即其事也法华意者佛具五眼四不独立故三十二即法身相吾今此身即是法身斯言有在但眼去总别释之故别释中最后佛眼而能双照乃至事理故知但是体用而已若从修观肉眼居首今从叹佛体用同时前事释者当因缘竟今约下当约教也于中先略标教数次金刚下引证五眼不可分张三今宝积下略以五眼用消经文四此但下略约教判五问下料简六今宝积下结归宝积以消经文于中又二先通次别初于通中先消法次消喻别中云今略等者前通释中悉从极判故云穷源及遍法界今从别说故分五差虽复五差仍以教分属别圆也何以知然肉见有顶天见界外慧眼能破内外见思既能过于两教三乘验知义当别圆教也唯圆不应别说五用唯别不应天慧通外但是为令五相区分故于圆中而兼别说次略约教中正以别圆收前次以形斥通藏别圆但成次不次别藏通但四义立于五况复依禅依真不同具如法华疏记那律中明今宝积偈叹不乖佛心等者如向即是依佛心释既云不乖佛心故知其位不下后得无生唯在五百以权覆实迹近何妨次约观心释者既云一心五不应别不别而别暂属对之故此应云只分粗细境即中道也释心净中先略判文凡约教前多属因缘上下多然对下观心即四释中唯阙本迹或时义立释已度中先通次别初若通论下先义立之故涅槃下引通难别今约别下立别通然用消已度若从果者则不可云佛心名禅不可过故问下次难别中从因所以既有通果何事立因答中引大智论及以涅槃并证从因则为因果各有文也且因翻名助从因义故弃恶言定不唯果次约教中三藏亦云永离法爱语通此中但是于禅离爱但当教佛于禅自在故云离爱所以罗汉但云无间超入超出然论自在犹不及佛又今约教者皆附前文从因义边佛无所断故云自在及以无明永尽等也即于已度义便故也又藏通中一时之言但约当教真谛以说别圆九禅义须约位分别故知名同其义永异所以两教并有重玄及以真缘不约位消何由可判从自性至此世他世等者第九既对等觉之位亦名为禅诸名在九佛心过九故云已度此亦从别九唯在因故也是则虽净仍未名净以未尽度诸禅故也依清净禅至出过清净者清净之言即指第九清净净禅此约地前修自性禅者未入初地未具佛法未名一切当位别修故名自性昔在华严等者所言昔者一家五时皆有结教以璎珞经结诸方等故指华严以之为昔犹隔鹿苑璎珞在后道理必然故知他释非但八禅不成昔义未允次观心中取本有理名为心净能观此理得已度名故诸禅语摄别地前及第二教叹化他中云形声两益者准前开章只合云声今加形者形未必声声必有形开章依别释义从通况复经文久积净业及以导众义兼身口故得双明称无量等者文中双约身心两果二业相成方具相好无畏等故故重引相好释成心净应云无量不思议相但云三十二者且欲顺前居相首等又解下重释导众句者自行释上句前约自行后约化他此句前约他后约自自他相借故也是则下示教成相又上形益中兼出心德以显于形故知声益亦依于心故以色释色以心释心声从于口三轮具足故知以能导众必专于心故用二义以释两字若用此以字以字向下若用此已字已字向上约色为神变者然其神变通于一切具如止观记释种种神变中今此且从所变事释既引一切悉趣于色而为神变岂隔于心方得名为一切法趣以此神变有法身本故也问今应叹土何以叹形答形必依土验正知依况事以隔从理必同依事似殊其理无二此一行释成色用者色心言之声亦属色况举说验形其形方实若不验说杂魔外故问闻佛说法乃是声益何名形耶答言形声者须从化主今此但是化事所现况复见佛及佛说法皆属于色况复说法亦是色用是故可得释成于色从若非是释于得益之相非辨形益问曰此即是等者此既现土亲能表土何名为由由但正报何分近远答中意者然此颂中先叹于由次颂表发故不可以由为表发故于答中便破他释法王法力至叹佛心用者前标章中形益色用今云心者此有三意一心有用故色方有用如前略中亦以心释形声两益一切诸法皆趣于色不隔于心色方有益益如前释得三昧王三昧者以法在人人方称王法力等者法不出谛力即自在于谛自在法方有力超过者三昧是断谛观属智二俱超过是故云也既出十界三界通外常以法财等者今以道谛名圣财者其实财通一切诸法亦以无作圣财理通如云闻等不可局故其实通四咸是所证苦集须破故不言之问法财二字为属色等者声教属色屈曲藉心况复答中引无尽意色即是心故云通也但约能施是心者此语尚通方便教意应云施由心妙财方有法是知由于能施心融方乃可云施由心也能善分别等者言权智是世谛者此约跨节指一实理为第一义诸教浅深皆名世谛问上多约三谛等者如略叹形声仍约五眼及九大禅故此禅眼三谛具足言此经者非部对部既云上释多约三谛但释上文今文为此答中但是用开合异者只是一往今应以一期佛法事理相对通论二谛亦得名为合真入俗故此方等具有五种三谛离合次又解下以情智言之者应如法华玄文七重跨节也俗谛离合并属分别上现尊胜等者先以形表声俱正次以正表依正为依序说法不有等者文既双非又云说法当知双非即是中道恐人不了又更从说何等法下于所说法释出其意不可说于所非之法故知能非即所说也能非即是中道法也何者下更举所非释出所说所说必非凡小法也且举凡夫二乘便耳亦应更云异于三教出假菩萨多说中道者方等四教前二无中前二非正意故得云多问上用二谛等者指上善能分别等文智既照谛说必依智何得前后二三不同答意如前问曰外道等者欲简诸教众多双非显双非圆故设斯问答中具答双非不一若得方便等者此约夺边但云非有虽有四门夺但成无故云非有三藏教去虽复与之有此灭故亦得是有但成有无尚无第三何但双非故前二教必无双非次别教云藏性者须简别圆缘起有二种如前说者如前叹菩萨德中明有迷悟二种缘起迷即十二因缘无明为本悟即观于十二缘智能灭无明今亦二种苦集是迷道灭在悟悟兼利物迷全己愚迷乃可尽悟必须兴皆约中道双非理也然体非去结前二句不有不无结说法不有不无双照有无结前以因缘故诸法生此但疏家结其义意无我已去经中自结文相可知四教明三种至云云者若有我者则有造作若有造作当来有受故知无我则无造受但前二教约界内真后之二教约界外真此中正约作时无我非谓不作方名无我故知作时作体本无虽曰本无业不败失只缘本无得论约观修令无我故约佛说作受本无而众生作及佛菩萨作不败亡故得用结不有不无因缘生此中历教先约界内及以二乘二乘义当藏通二教故次列于无量无作论不败亡然道谛中但云善业集谛之中论善恶者道中唯善道理应然集兼二者如三界集善恶各三若无明不了染真之集真俗并善无明为恶若无作无量地住之集于位位中皆唯法爱亦名为善亦名为恶唯佛独善唯善不亡叹劣应中言体用者劣应既无理性之体但以应色而为其体以依色之声而为其用魔王等者具如止观记菩萨中夜入四禅者一切应佛成道入灭转法轮等皆在此禅知一切有常无常等者常即定法无常只是不定之法于三学中如毗尼藏有心犯重定为业障名之为定余戒不障故名不定无心意等者心意只是识想两阴受即受阴行字平去二声俱得俱属于阴能所别耳大品明五受五行者有受必行五门者只是五受以门为名门从教立受在内心于内受中由受故行故皆有五具如止观记长爪尚受第五不受以受不受亦名为见故为佛责低头默然用止观记第五记意细消此文言众人者正意指于诸起见者小小避就但云众人问长爪是后时事者将于长爪及以身子得道之时望佛初坐树下之日所以长爪却在后时答文可见五行六甲如止观记阴阳历数具如大论非此所明三转法轮具如法华疏及记昙无德解三转法轮者具如成论(检)但四谛各十二行他有法轮章于今非急引大集者引甚深理证本来净陈如但见小深理耳但拘邻一人不成僧宝者此破古也若余四人非见谛者陈如一人纵是比丘不名僧宝何名三宝现世间耶先具此三然后依之立相从三不用一体者有二义故一者渐化之始未须一体二者以一体三消经不便以斯妙法者今问他人若从名定应同法华故须简于名义同异今无漏真智断结等者非但无漏过于世智于无漏中佛必异于三乘弟子三十四心无间断故佛无退缘受更不超是故得有一受之言大涅槃云等者此引治他证自不退治他既尔验自可知案婆沙及昙无德有退无退者取无退边以证不退然婆沙中具有二文今举退边成论依空一向不退兼双引之非即双用又复婆沙约修道边有漏智断即无无生但有尽智者则有退也见谛不退二论则同以大悲三念之德者一切诸佛皆具此三谓得供不高逢毁不下于不毁供而不生痴此意多在应化佛耳文中但引女毁梵赞第三略无八风亦但举违顺后文自列故此未具须弥者此云安明入水最深故名为安等诸山上故名为明所言妙者新译云独有兹山四宝所成罗睺三摩等者因身子驱而安慰之诃身子云汝何以轻大龙之子语罗云言莫啼莫啼诃调达者具如释签一香涂下此约色心具出二种三念相者虽即由境方具三心义但成一今各明者欲显二相令后行者因外识内正述叹表发等者前已破古故由前二由方有表发因小果大者五百各各俱献微盖盖微曰小合表寂光大中之极岂过此未达表旨故云莫测此乃为后净土因果之先兆也何者由献故受由受故合由合故喜由喜故请由请故说由说故闻由闻行因由因感果复有种种因果差别即成种种净土之行今从胜说故云无方又从总说但云因果应身之事者之事两字主彼所说之事故也譬之如月方圆随器者非但多少任器亦乃方圆遍临多少譬物类不同方圆譬机情非一方圆只是偏圆不同四悉四门咸随物应佛尚非梵音等者大音无声梵音只是随于国土一类而已梵尚非梵余何所论举胜况劣他皆准知稽首十力等者只由具力方能外用此即同体权实之体用也稽首住于不共法者以不共故故能导物此从不共为名以导物故故有不共此从导物为名左右共论故成二义即是化他权实为智断者断缚到岸其名既通义分偏圆即权实也况复众言理含权实或断众结为权权到彼岸为实据答问文通释为便稽首能度等二句云结三权实者三中一一皆有能度永离之义自度度他自他相对其义并通结上三者若自度世亦自永离结自行也能度结他永离结自即自他也度他令他永离世间并结他也。

　　净名疏卷第七

　　是五百皆已发心者问此之五百何处发心疏既不云此难定判或是此生此会已前或普集见闻胜报人法或复适来睹佛神变或当闻向宝积述叹或可具经上来诸处或再或三但所闻见悉属方等含于四教发岂不然但机宜闻净土行教是故复须更请问耳何者发心之中上求唯一下化犹通不出权实历教行理取土摄生是故更须问净土教是故宝积述发为请令得闻于净土因果如来对大众复宗等者复犹复也佛初自说佛国因果而以为宗今重明之故云复也况对净名弹诃文殊往复皆顺佛旨是故如来重更说之亦得称复从所以下具足腾之问如何得知诃皆在昔五百八千皆云忆念我昔曾于故是已前今说净土去命时近故知诃时悉在前也何必一一须待诏者若非涉情先行后奏弥副圣怀此圣臣也对佛述时契故默印昔日弹诃等者当弹诃时佛国因果其言未兴普集同席尚自未说故使尔前但助二缘况今经中具足依正又普集前诸大乘经但多说正故弹斥日总助成之该于二缘故云通助问曰此半品等者问意言前云净名助佛扬化近闻向来通助正依若尔此中应当别在依报依报既是别意所为应须处处尽明依报净名所说品数虽多若论依报其义未几盖不足言者非谓全无唯有空室现妙喜等盖少许耳答中意者何必说于土名方是净土因果行即是因因必招果即是其义何固守名问始终等者始即佛国终谓庵园前问犹通与其少分故云盖不足言乃由答中但以行因而为答问其行犹总未足决疑今九品中二义不成一非佛说二无土名而净名说何者是依答中意者从义非语理出常途岂执国土之名而亡方便之说故从此下乃至宛然即其事也答至皆有其义者如问中三义净名一诃具其三理乃至九品意亦如之况净名始终悉成三义故从如法华下释出其三初引法华举佛自净佛土成就众生永永不已化主既然以励诸下是则下正明净名但符成于如来净土即释初意次净名既能下释出第二意次弟子下释出第三意弟子即指弟子品也菩萨即指菩萨品也问菩萨可尔等者净土之行必须愿生小乘亡生生灭义反何得引同菩萨事耶答意者引法华者从本说之方有其事故示受折者皆是能同又问疾品去至之宗也者别酬问意即更通引显成佛国为宗义也故因此往复往复乃是通指九品若不许下破古意者此将已释以难古非以空室用表极净之佛土也以破古释所生诸品意斥古人虽见经文十方佛土皆空之文亦未肯以宗为佛国净名意以十方三土亦复皆空良由室表常寂光空当知古人未晓经旨问此经等者此经虽即人法双题恐单人名表法犹滥故从法称以为其问答中还从别名以答故不思议最显佛国但今意明不思议义有总有别总冠一部故名为通以法对人亦复如是是故人法二意不殊翻云无上正遍知道心者恐剩心字心者西音质多菩提云道若加心者西土应云阿耨乃至质多故也文中此音已在心音但发心至分证者问既通列菩提六即之中不列理即及究竟者其理可然何以不云观行即耶答今此发心对佛述行观行功薄故不足论况观名通相似等别故相似分证非无观行从胜别立方称所述若欲通收理何不可只恐长者位已过之今言下更从教简于此三中但云相似者相似居中名字无位分真正当无生之位故须正约相似位判通别二教双标二名通教之中不列地位但列别教三十心者比说可知又别贤位皆能发故通家十地有发不发有因有果故后答中唯约通教简初二地初地只名观行发心故也二地于通虽名相似于别则非故不用之问者长者但云发菩提心今准何据云相似耶答中意者亦简无生及观行故故知尔前发义不成前已论竟今重问者欲简异耳如通教中相似初心尚未能发故知名字虽有发义去无生远兼复通漫此亦约于次第者耳所以引三教者诸长者子义通衍故念之生修慧者念前闻思所依之境当如闻思而修行之通于四教应此方等问何故法华疏以念为闻答夫云念者通于通别彼闻此修者带通从别故也若唯别者则从别立唯论闻等若唯通者俱名为念无可简别而于念上别诫听思故以念之别对修慧是故闻已必须思修故书云思而不学则殆学而不思则罔其义则内修身慎行恐辱先也俗但有名无出世实然土不在至如前具说者问既非四句土定在谁答只缘定属以成性过故四句中皆云不在言四句者破凡非圣凡理本来亦无性过众生业力不可思议佛菩萨应亦复如是岂两难思合成性过离二无别不可思议应知思议即不思议况不思议理可思议耶若离若合皆不逾理作此观之诸土永寂无可说示四悉示之随闻获益余何可论言有为者诸缘积集有为无为一切悉然应知有为即缘名有为缘集若以无为为缘集者名无为之缘集此三土众生者若作都迷即二同居及以有余若兼分迷即指同居有余果报若全取分迷即是果报及中下寂光是故文中上句云乃至中下寂光土也故全取分迷皆在无为缘集故也问何故不依四种缘集者此问意者论师既立四种缘集今家又立四种众生何不以四而对于四有为生灭等次第对之答中一往亦暂许之言有妨者因斥论师自体法界不殊无为名异义同何须别立若于无为义分三者容有是理然此三集并在别圆住地已上故不以三对三众生欲离无为以对三者无为即是初地已上自体即是第十地也法界可对等觉地也然实不及直在无为无为悉是障中无明故须总合为一无为观心者为对二种缘集分明故今且以二种缘集次第以对三观观相粗存缘集未尽故也应须更论一心三观一时俱破二种缘集即约六即及缘集尽今明菩萨至调伏等者准此意教化属初句调伏属次句故前二句并后二句之方便也故知教化调伏本为佛慧起根四随诸下释起根句意亦如是言起菩萨根者既云要因六根起根取土当知下文光明寂默佛菩萨等并在同居净秽二土以今文中亦且在前二土故也具如下文菩萨行品者彼品佛为阿难广说佛土谓佛光明菩萨化人佛衣服等总十七事以此四句在于二土故名为横一一别对故名为竖二竖对中随土体别对惑增减得有诸土多少不同故名为竖四起根中云总别见中以根对境得总别名根六慧一随宜不等非即有于总别之土答因果与夺等者因之与果俱得无生寂灭种智与则寂光而通于因通中下夺则寂光别在极地以上下位俱行无生寂忍种智别则寂忍不通为因如前等者指前横释同居具四复当今文通为四教故令四释通于同居其中寂光唯用中下教化调伏佛慧渐深起根成就入于究竟常寂光故观心中云多少者即是因缘及空假中对论多少如初观心未敢遍缘且缘因缘于因缘中随对随照故云少也观境稍熟恣心遍揽即名为多次空假中多少准说境即如土或增或减次及不次准例可知释教化句竟次若缘去释第二句次随观去释第三句次起菩萨去释第四句已约竖释观心竟复次下更约横初对初句调与不调下即第二句得入不入即第三句若起不起即第四句次深识下约观明起誓横取四土以对四心但约二种缘集作之缘集在因最宜对观次若但下结上观中必须行愿事理相资故竖属行横对属愿今行人下事释横竖本在观心故将向文以观行者既云观心须在于己以诸众生不出心故己心既尔他心亦然是故文云意在于此引大集者证事须观观成心净心净必能事净故也亦约教中于一一句皆约四教各历四土至果报中有别教者存教道耳至寂光中云圆教者通中下耳又从有余以取果报用别圆者用别地前及教道耳下文多倒释者菩萨行品具足述前四义不阙而不次第第一释第四第二释第三第三释第二第四释第一下文虽是章安续补亦不违于先听之旨初开成譬等者所言空者四不可说言虚空者谓都无说是则失于四不可说旨故须依于四不可说有因缘说具足悲智取土利生能于空中以见不空教化调伏入慧起根乃于众生有所成办故云空地随意故有无碍故空故云空者四不可说之理也地者即为悲愿所依空即地也言空室者生之所依为生取土土成物益有因缘故下双证空地若纯用下此经斥二乘而云通教菩萨亦入滞空数者何故复云通教菩萨有净土因然为遮其取空证耳广长之相正表此也者广表于横长表于竖并现于盖正显相资横竖不二而横而竖又十方诸佛以表于横诸佛说法亦可表竖并在盖中不二亦然论横等者所释文须达文旨广长相在身土亦然故表不二问净土是菩萨行等者此问意者经云直心深心是菩萨净土等既此二心是二乘心行菩萨何以行二乘心答中虽借通教义仍未显故引法华而通释之虽为摄物行二乘心元期净土故得引释问曰此中等者经文但云直心深心如前所释并是菩萨行愿大体若消文中净土又无二乘之心乃似妄加二乘之语答中意者但云直深不云二乘者赴小则避大就小赴大则避小就大不可一向专小唯大故云不指的也作此旨者亦可通用言准望者今经此言宜有其旨未可即得彰灼说之此座二乘头角之辈元是修于净土之人故云菩萨修二乘行为摄生法若欲显说须依大品法华经意问准望法华可有此理大品如何答一切诸法趣于谛缘是摩诃衍会法之言良有以也故有诸法趣二乘心问虽作此说亦未消于大品之文大品但云三乘共位菩萨十地皆学皆行何曾云是净土行耶答既云不取证理在摄生修净土因而为摄法所摄亦通二乘心也通教尚尔别圆灼然次引大论者既云有土纯声闻僧即是声闻来生其国既有所引岂无能引四谛下结难也即是能引之人行也从多为论者若望诸土道理合有未开显者故云十方不无此事但开显者多是故前消教化等文虽有横竖通约诸土于中岂无未开显者故此经文理须十方横竖消释然虽犹有未开显土忽若合时移入他邦或用密教当土开之若法华疏释照东方一切开者为引同故但照于同证经意别不可一准无三差别等者故约三心以明三德又此三心义虽通于别圆二教然亦不可前后并别言三德者异名者大乘即解脱深心即般若直心即法身大乘但从悲愿得名故对解脱即是初心住于三德者既对三德理合各三若昔论等者昔指普集今明至三土四者尔前诸经但明正报唯说三身对于四教前二教佛俱名应故若以依因对于四土者同居有余俱名应土故合身土或四或三依因者利物因也若对缘集有为无为及以生死分段变易国须分四即二同居方便实报二集二死各分二故次观心中云空假二观三心等者还借前来通别二释至此文中共成观义三心别者具如别释若作通释空假三心亦含于大以通菩萨亦入空观乃以谛缘假三心者藏通菩萨自观谛缘亦具三心中三心者而云一三三一者二未即中中必即二凡睹万境皆不二故若分圆别对此二教初心后心别教初心义当空假与前两教三乘义同此十七句直居于初故于此中应知起尽是故于中大分为八初从一释下分于今昔以辨异次从问下料简通别三正释四此五下判权实五今圆教下明净土行相六菩萨下明净土行人入于似位七若入下明分真位随分果相八其义下结斥故后成佛使修因时众生来生前约教明等者前普集经准教修行取法身果今非无教但于教行更加悲愿成净土因问此前后文皆云此经并约依因此中何得还引光严以证彼正答道场处义当依因亦可用表能依法身况复今经双表依正故列诸行并具二途问何故等者此还用前别释为问直通缘度岂独谛耶答中二意一者从便二者摄他是则二俱用彼别名以成通义直心有五等者一往似竖如下布施以望持戒亦名为横一一复通五种直等亦得名竖是则竖中以五望五复可为横亦名为竖然终是横专对于横良有以也一世间直中应有多种如三界中见爱各别谚云痴直者但世间诸直以痴为本以是而言亦具贪嗔下之通别具如前释若得无作四法皆实者苦集尚实何况道灭故无作四皆称实也于正释中先列次释依此方等必具五故此五直等者释权实也显为方等当教菩萨密为此中两教二乘密但探用法华之意非今部体若论用教不无其理次菩萨下明净土行相者一切菩萨具此四心方名大行今具后极故是圆也收下三故四心之相阙一不可具如止观记引大论文也故于五直亦具四相成净土行道理虽然识其旨故若实行者前二教人以前二三而为权也别圆准说可以意得各诱令入当教之实若本圆人但以同体之权而摄取之又复通人亦云修于净土行者若任当教虽有其文乃寄利人堪被接者又成佛之言不必妙觉通取别圆地住已上从此位去皆八相故悉以十界身土取生或复古佛垂迹利物今文正在菩萨实行故成佛言必须通晓下去诸文大旨悉尔从似入真以成化相分真果中三土不同以常寂光无成佛义若开中下准说可知无二边等者当地中惑名之为谄断名直最后复次是也深心已下分文悉然下文或必须知大体余有阙者皆应准此为说缘觉者通中存别意仍在通次但具有二种下分于横竖通别兼具具于四种四土故也菩提心至大乘即是四教等者问前别释大乘唯在别圆直深二心唯在二乘今此文中何得通四答前别此通理数然也故通释中虽皆五释于大乘中复除世间思之可见。

　　净名疏卷第八

　　若无等者真实是直高是深心广即大乘前辨亦指普集经也具足揽前总别二释布施有五者亦是菩萨心二乘人所行施等为净土因故离为五思之可见世间至六道者然知世间直深亦合离六及于六中各更委分择觉等者择法属慧今在施者为成施故施不得慧不成出世阿兰若至沙弥咒愿者如是方免摩诃罗之因也出世行者可以仿之各为鹿王具如止观记中彼经即是大拏经也华严十施(检)地持九禅具如法界次第华严经如来檀(检)大品等者具如广乘中品又云趣等者具如发趣品中具历诸法四教修相具如止观记三十二相并忍为本者夫为忍者为端正因故出世忍能感相果故得以为一切相本问曰凡夫等智等者问意者等智有漏依根本禅若正定之言义通五者后四正定位在内凡世禅全在有漏凡夫何意名为正定聚耶答意者分别方异合说何妨正定望散亦可通用岂有行六度行等者如向六度菩萨非不用之化人但法属自行今四无量非不自行法属化他于今四六皆成大行咸具自他一事至法缘者非谓三慈之中法缘慈也法名既通故云皆法但是众生缘之法耳故云事法下之三教准说可知谓无生无量等法耳于无量中着法字者即四无量家恒沙佛法耳即三谛中恒沙佛法若是此法三慈中法法字何得亦在世间故知法字亦可通五若在三藏但成生灭所缘之下三准知圆教独当无缘名者从胜说耳此四摄法非凡夫等者如前三心直深通大大不通小以名局故是故通中亦须别也但可通诸大乘而已今亦如是如前六度及四无量理通大小故此四摄及以大乘并下方便回向之文不通世间及两二乘彼教必无其事故也又四无量及以四摄历教别释修相证相不易分别不可具存故并略列言四摄者布施爱语利行同事约所同边诸教似同细寻智愿高下永别以其上能兼下故也乃至位位节级不同即如本迹高下四句今多分从下劣凡夫难化者说其名必通理不可壅解脱所摄众生等者能摄则有四教之脱所化虽通世间之法菩萨化人无不皆令至解脱故弹指合掌其例可从故今从于摄之本意自行方便等者问自行等三及破等三有何差别答有同有异从名则异从义故同虽此异同离合复别言义同者自行等三名虽有三法但成二自他相对无别体故破立等三亦有三名亦但二义破立二种通成自行教化化他故但成二若尔何须重列答经论逗机各有其旨此法二乘有分者以四谛法二乘初心即须观故况复四四各各不同生灭具用二乘之法故云有分三十七品具如止观及记并法界次第非此可具若准婆沙有漏道品例前九五有何不可但凡夫外道所修行者亦是佛法行者所修未发无漏名有漏耳但外道法无念处名故令来生至具足也者若不回向施福有限唯感富乐回向极果及与众生令福具足福智乘戒体用事理一切无阙若尔施等六度皆悉具五岂不具足何须别立此一门耶答必须方便方乃具足若尔回向复还托于诸行诸行虽皆不云回向回向又亦不云诸行存没虽异诚无别体何须别立答虽相导引所治各别得名又殊施为悭治乃至智为愚治回向自为自利近果之治所以有愿无行令修六度则以六度为名若有六度无回向者令修回向即从回向为名故也至善吉等者彼章亦只对于二乘辨界外难亦不更约方便果报若欲略明则有余中三十心人为三恶道住无我法名为北洲地前法爱如长寿天未有初地十种六根名诸根不具地前智浅如世辩聪不穷中理如佛前后若实报中位位相望节节作之此并障于中道理也是故结云约四土简至具足者以向来意一一思之此非容易不可滥述四句者准经正用四中第二是净土因讥他得宜第三通用初心菩萨未全自守故不论之第四句中不讥一半理亦可通由不自守故亦不应唯于初句都无所取次引大经证第三句故初句中既不自守讥何益耶其身不正虽令不从故第二句不令而行若见机者定用第二第三句也第二自行第三利他利他即是净土行也后四种十善者止恶义通从愿行别问此十善与前尸罗同异云何同何假列别相如何答尸罗相通对一人说今离为十以对多人十三番相资成净土因者初资第二乃至十二资于十三细寻具如下解释中上从直心等者上释诸行诸行相望故名为横一一皆从世间至圆其义虽竖但经一往直列而已终成横行况虽竖释但约教判浅深不同是故穷源研于心念令从浅行直见深理方乃名竖第一须约四教通释成竖行者令出圆教穷源易显耳问三藏既无云何言四答即是释以有对无即名四释若言有者即成身子之疑者三藏教中无净土教但以烦恼润业而生故于秽土成佛无爽忽闻衍门说有净国故使身子由是致疑又依衍门方有变地故用案地以斥身子岂成助于身子之疑若三藏中立净土教与昔教反佛无可以释身子疑无行无人者有六度行无净土教教无行缺终无成佛无净土因无行之佛有教无人六度之行有因无果行既无果反成无行问若尔何故前释直心等文而皆具五世直尚成菩萨之行三藏何失云无行耶答从本则有据迹说无有教无人良可信矣须泛论等者通别二教犹非正意只可泛论以为挍捔次约通教释于中初以直心对于见地而云登地发真者何耶答于通教中上根菩萨初地见真义当三人共位见真入第三地为深心者此十三句中云深心者非前三心之深心也故前深心但是初发之深心也望声闻人得名深耳第四去云事理俱行乃至智慧以对十地皆从成就别别言之通教初心既事理俱行亦应合有教化调伏乃至起根得名处别故别对之以成竖义通教尚尔况复圆耶言善慧者借别詺通故所列地不标地称但云初地乃至十地唯此第九暂借别名至第十地摄后三句并结成地借此十地者正借别也经文但云从初至后虽无地名既云登地已见真理岂可专用干慧等者名通教初地未名直故故可借别以名于通初地断见仍成通义又复通教地前无贤故第十地含于三句初之两地俱名为直故使第十含于三句问通教菩萨有净土行者菩萨知十方诸佛二乘如何答虽同一教大小义别二乘道理不合知之虽与二乘同坐解脱自鄙不发永不求故又菩萨虽知佛犹永灭永灭乃与取土义乖故知此佛无人有教教既权施不称因行故于权教不须苦穷二别教中用二释者初释已将诸句对地次复更下约十四般若者对开合边其名便故以理合故名通初后故下法云含取地前及等觉也依十四般若然欲解释出其理者即如向来消文者是故一家释义以义消文必不以名而局于义故云无往不通故知以名局义无处不壅寂照之智等者若从初地至于等觉但名照寂妙觉一位方名寂照横说则并备众门者于十二句句句遍摄前十七句及以十方一切佛法故句句下随其之言义通横竖发心正行等者圆人初心既在初住始得无生既断无明理合唯在果报土中傍为取机化下二土即是方便及以同居何妨亦得化分寂光下二非正故名为傍事理相资者事即如前十七句也理即指今直心是也事理不善者事理二惑也佛土净故即是境界净者境界即是所化生也所化境净则说法净说法净故内心智慧增明者由物机生令所说秽故使未堪用净智化化道未周未见四净故使说等未受净名即于二土自行等者秽净二种同居土也谓住观行相似位时修净土因若入铜轮还于二土以摄同类乃至令入有余果报故下用经四句结云教化众生调伏等也即用前文横竖对土释于净秽二同居也若以上化下即有余同居多是文字者文字指前别释文也别释即对三教文故故前通释三心之中唯指自性清净之心方近于观余皆言教是故约心圆顿释之以门深诣譬如非日等者但诣理释义当于横对文字释义当于竖其实圆释不当横竖圆别俱教尚成横竖互有资益况以教观而为横竖亦以横竖更互相资故以横等对于三德即非竖而竖般若德也非横而德解脱德也即此横竖双非之理法身德也故云非日无以等也日如横行月如初住岁等即如四十二位三土四土者于四土中合于方便及以同居皆应土故故云三也直心即是前圆教观中道者圆教如前教观中教观二圆方是圆门真净土义言帖释经文者向约教观非不消经未是逐句消文故耳众生正报至佛土净也者此中分于止行二善但对依净及佛土严者非独依及土严而已正报亦合清净及严但今正为明于依报故耳正报止行即是惠施及以愿加名为清净如感五度乃至十善一切皆然如四无量本是利他尚有止行如治嗔等岂非止善为摄生故岂非行善自余诸行一切准知又如世人等者还是宿世以法相关方乃感应只如寻常散心讲说何必能令听者尔耶佛土净等者依此经文初释及以四种之文所以具二种者前约当分从四下即约跨节自行约理性化他约悲愿愿期皆令至自性故正意皆是净心故也此有二意一者句句名异不出净心二者虽十二句意在十三净心句也故知净心者先净自心方净他心他心若净于成佛处心净众生来生其国次跨节者只由自性清净心净即入初住能现四土摄取众生四土四心皆悉清净众生四心分别殊虽究而穷之不出一体故净自他只是自性清净心净事理惑除者至此方始兼论正报事理只是障真障中之惑耳障真为事障中为理二惑俱除感常寂土四教四种众生者缘但有二从解分四如有为缘随于界内析体解异界外亦尔故成四别故止观中云惑随于解集则有四解随于惑但感二死二死为酬二种因耳四土相望互论净秽具如前释四句中明前不许立四缘集者惑体无别故也今立四者从解分耳大乘方等至净土也者自方等前不云此土秽中有净纯小乘人尔来未知故云秘密良由尔前显露未堪至今经中方显昔密以斥小宗故云有也约教暂无附道理论所以云有未能称机疑问者且从迹说乘佛力故若从本论自力亦能自力虽能终归让主故引法华以证发迹又若不蒙加无由能疑加为疑由可加由智三藏教去立其疑宗三藏教宗三祗修时是净土行与十方佛正报果同作此下因闻置疑若三祗行是净佛土释迦之土今即应净此疑释迦为菩萨时其心不净若不以下结疑言翻覆者以土疑佛以佛疑土彼中有诸天子等者天子譬真身宫譬真而云真应二者但是文略应云双标身土故也四德成身常能照于四土众生者明真能起应故合标之真应法身之所依者真是法身通云所依及以所照即是同居净等四土又譬等者前总日月及以天子但作能照所依之譬今置天子又离日月作真缘譬譬能成就及照显也盲者二事俱皆不见故真缘合时破一分无明即有真身依于真土而能照于三土众生成就即譬正报说法照显即譬净土摄生以真缘合故此有四种净土者有为置同居秽也为二缘集等者此乃双举所除故也身子虽除有为缘集犹有无为不见四谛又复身子纵除秽中有为缘集亦未能见净同居也故总二障障于五眼以责身子又有为无为者释通诸盲所以故也对曰等者身子亦未悟于日月譬之深旨且依于事而为答耳众生至不见同居净土者虽先从近说正以此文斥于身子不见四谛是故且以同居言之岂可即令身子见于有余果报以从道理故文兼以有余等合故从界内罪去次第合之言界内罪者即以界内真谛之执及以同居净土之障此罪即与无为集合共障五眼故使不见四种净土若只单诃不见同居之净土者则不须云二种缘集以通责故次第释出若尔同居净中亦有执真与无为合何以得见同居净耶答以彼生者已除界内二种障故今从秽责故云障彼同居净土若从同居净中责者只得责云不见有余果报等三正为前四种罪障故者界内有为缘集障界内尘沙障界外尘沙障界外尘沙障界外无明障而此四障障于四净故知身子具四种障身子虽除恶有为集然由有于净有为集不依佛慧故使于垢不能见净是故四净悉皆不见生闻信之善者初闻未信睹相方伏伏已方信所闻不虚是故二种俱名生善梵王证者欲显如来案地之奇其宝犹如第六天宝者(检)问若同居净对秽为横者香积亦判为净同居何以在上如许恒沙答夫论竖者约理浅深未必重累胜者居上若以二三同一处见故说为横上下相同岂得为竖若准其相不殊安养但以无小稍不同耳虽安养兼小义亦唯大问宝庄严土为在何许答只是安养但六天至举近况远者一往比之不必全同梵王言故螺髻至但见垢也者此文且准明依佛慧则见净土应知佛慧理通衍门平等之言复兼三教言不可思议佛慧者别在于圆尚通三教则是相待不思议也故不思议只释于佛慧尚通诸教则通斥身子但见于秽不见四净答曰有二意者第一则别唯一同居二者理通通于四净与前日月譬意亦同大众悉有生此净土之理者坐华具表同居之净仍通四净若至法华四净因具足蒙授记后分破无明岂非一分常寂光显故寂光中三土具足自力生当故云之理前说诸方等经等于前纵见佛胜应身不谓此身别有净土今藉佛力亦未了知佛常寂土及以果报随机见者置而不论故此随机仍属于密不同华严一切皆见皆闻故也饭色异等者常寂即器同居有余果报为二并身子见理应有四同居净秽二土合说故但云三不得云四十番者初之一番别斥身子后之九番通密斥之与盲者譬及案地譬其意大同第十文云诸土非垢等者应将寂光却对前九应云前九非垢非净名之为垢常寂光土亦垢净而名为净初同居净秽云五浊重轻等者亦得轻者名为五清彼见思轻众生寿命劫量著相一切胜此故名为轻三四五可见六果报与下品寂光并者问下品寂光犹是果报何故复与果报相比答既分出已还将所分属果报者而为比耳亦可初住已上为下寂光寂光是理还对当地果报而比下品下品纯将寂光以比寂光以中比上不同亦然第十虽即一切俱非垢净而垢而净亦成差也问何故皆云非垢非净答有事理故理论不当垢之与净约事唯有寂光永净又寂光异诸土故非垢即诸土故非净诸土即寂光故非垢异寂光非净问前释天器中以寂光譬器诸土如饭今那乃以寂光譬饭答不可以譬譬真解脱若用譬者通别并通别已如彼通即如今彼此俱譬理何晦没诸土寂光并非垢净而垢而净以之为饭若寄辨者果报望寂光器色入饭色令饭色有异故一饭色上有器饭二色亦名饭色异下中上寂光展转复相比器上有多色并皆入饭色展转互相比亦名饭色异若更以寂光而对诸土异双非净秽别论饭色异者饭器俱四微各各非饭器虽各非饭器而能成饭器故通别二其理皆善成若通途往论既以通许三教无生故应将前展转入后以论于得或超或次或从博地凡夫中来或从小乘方便中来八万发心亦复如是或在前教已曾发心闻于后教重能发也若超若次凡来圣来准说可知。

　　净名疏卷第九

　　初此品下总明来意次方开三总明中正为破有等者且据淫舍酒家等处正当有为缘集之事既云欲显法身即指前经所明符成即指今经之说一往虽尔不及云破有为无为缘集以成四土大圣于前普集等者此经宗异体与彼同故亦真性而为其体所以还用前经体者此法华显独尚与一切大乘同体况俱兼带体同何爽然但须以宗对简之故云体是宗家之体宗是体家之宗体为所取宗是能取故将今经以望普集依正自分故使法华一乘因果宗之所取不同诸经此经乃是佛国因果宗之所取故使体家之宗永异诸说以体望宗同而且异以宗望体异而复同深得此意可以判诸教可以会诸部今为迷者依正各论其明了者岂闻正报而昧于依故今明依应须重述故于文下问出其旨令离诸缘集者总语诸缘集也略释方便名者初通明来意次方者下别释二字法华疏中为显实故分为三释谓法用及门并秘妙也今此废二但取法用者门论趣入秘妙开权今未开权故阙后释不取门者菩萨可入二乘阙之于菩萨中且约当分复置传入故且不云据理亦合用门一义以当分入与法用同故且唯用法用一意又通秘教亦可具足用彼三义方便是智所诣之偏法者今文且指三偏之法彼法华疏俱指四教并名法故以未融故乃属今经方便不同中乃约四教次约四教辨不同者即是经论所出不同前文皆但列于有无二门而已阙三四者若了一二则晓三四双用为三双非为四是故不复列三四也又后后教望于前前若实若权说教说证若他若自自他相对闻名权者既非当教之所行用望从说边故皆是权又当教中自他相对皆以前教若证若说皆为权他者以互夺故夺前之实成后之权当教亦得名为实者为欲对辨一双故立自他如大经云世人所见等也如毗昙有门至实智者问此中既云无常事理事可无常理何故尔答照理所无亦名无常故使成论以有门中事理俱权以有门理不即事故法障者界内尘沙也次通教中亦可引大品若有法过涅槃者证于实智亦名幻也是故文殊等者此正引证自行实也亦应通引三十二人各各自说以证化他门门不同即是权也门门不二化他实也亦可文殊以证自他以有说故名为化他说于无说得名自行三方便下明方便不同者先引当文次引璎珞但先总述璎珞三种方便重释方便所以故也意明此品大士种种善巧方便备如璎珞三种方便方今令正法久住于世言久住者谓见佛性云远近者室外处处淫舍酒家如是事去今时遥故名为远望为诸来问疾者说去还庵园印述时促故名为近远近皆是助化之缘莫不为令正法久住是以中论等者即与中论末代观法大旨全同经论远近不出此三故此下引今经文随方便言必含破立久住之意言助佛者佛之大化亦不出三约三方便所用法中初文通释即是自行本无三业及以十界故非一异而以三业十界化物如是等用他所不测藏通下揽向通释以示今品用与不同故于三业以明方便又云密者一一界中各具十故不可以一界测不以多界测即名为密次此品下正示此品得名之由先正示经文以对三密次此三下释密异名三从良以下正示同居现疾得名名方便品一切至可知只是初修三业十界诸根之相若破若立诸教诸观元意只是令成此观问答者答中三意者此具三意而不及初何妨一品是集经者以诸经中尔时等言悉是集者所以不同次家释者岂有宝积不云白佛便于佛前述净名事乃专辄云毗耶离等故知今解深得经旨以加阿难本愿等言有来处故功成者往益今益私益众益斥益熟益现益当益大益小益偏益圆益始终收束疾无不摄疾为法界功之极也维摩义如前者具如玄文释名中明今明下分门解释彼解长者离为四义今亦具四初世长者借喻事理法身长者事理相符名同理异观心长者即法身长者之行相也亦是法身长者之因果也帖释长者即是因果长者之诚证也亦显经文次第有在问既云因果今修十法即获净名之十法耶答依经修观道理必然净名既一德具九修时必诸句互融若修一德尚具十德何况修十不具十耶但以一德而为言端应修十德共成一德余德亦然方名具德故使修时一句遍摄则令至果一德通收问若尔此之十德即十号不答名殊义合何者从如实道故名姓贵堪应供故所以位高以遍知故岂非多财既具通明即是威势善契秘藏由于智深解三世间必在年宿士中之上由三业净丈夫屈伏乃关礼备是天人师诸佛方叹世间之长而为下归故此一号亦具九德问净名即是果佛德不答从本必然迹为因化观心十德尚得名为观行如来发心毕竟岂逾于此爵位者爵封也因官得禄故云爵也宠者爱也若不宠民则无威德故知不爱故物不敬不威故他不畏斯者恶也折也折坏者恶之极也玉是贵质而内有瑕则不任用若是长者具上六德而行有亏则无上敬下归之理证无生忍为位高者但让佛寂灭则于无生最居其极降魔制外者应云降制界内界外权实魔外即是同体权实故也记莂应云授法身记释梵且扬随近以说人天须约四教凡圣故能为释尊等者应云能持十方四土佛法净土之言不局同居秽土而已观心释中一一皆附下文帖释以为观相教理有凭故与他人明观有异但异于果并名观心今引法华初随喜文正是观行四位之观观心灼然通于随喜之前符契者符合也契当也如世人符所行之处上合主心下契黎品十法亦尔上符果理下称物机供养诸佛为种姓者如世父母所有子息自非所生焉能供养众生理等故能发心三慧与理者由圆贤位得入初住乃至等觉故云相应从佛智生名佛真子从理法生名法王子咸依佛慧是故尔耳深植者如世孝子存没无违父在观行父没观志故知父母为德本也真性以为众善之元依之植善善有本也咸依本名真供养观毕竟空种大智者能观属智真空是境大智观境故名为种从解行者智为能观故名大解从此立行行方称境境智既冥万行具足引大品云诸法虽空等者智应于空方令行足此义犹通者通上下地也今净名位别而不通别中三位有本有迹迹因本果故也因中又有二位别者随诸经中有立不立故存没异若居中下者立三品者通总言耳等觉所存如向所明三业功德者即是三乘家之所有故属财也总持一切意业功德者且从别说若通途论只由意持身口方持言逮诸者良由此也言及余者三业之外无复余法今云余者寄方便教从别说之故云余也圆三业兼方便中一切诸法如世大家必具小家之资产也劳怨者最能劳累于我故也所以约害权实父母者如世礼云父母之仇不同天兄弟仇不同国故害智度善权父母即害内外一切权实莫若内外天魔外道故能降者其力称大所以不云内外者内外则有四及八十其义兼故故不言之具如止观记入深法门者门教也由门深故所以智善正用善字而为叹也明了众生心之所趣所趣不同故云为权今为释实者趣有二种近远别故具如法华药草喻疏释终归于空约七方便皆有二趣远趣唯一近趣不同今从远说故云一也此若非实何须更立久于佛道等叹修行者上句序上二句见理序决定大乘年耆喻上二句见久喻下一句诸有所作者三业随智名能善思量智者慧也由慧善思令三俱善三随于智故次文云前智后作若前作后智虽名为觉即是本觉地住诸圣悉皆如是除地住前及诸小乘不入观者但此不与下地同耳叹形心者上句形也下句心也学佛象王回者且寄应佛之仪式也世人仿此未必全然不思议佛法亦尔者具如下文此室所现八未曾有即佛性海诸法具足今文且用不增减一众流等者九道常投而佛界不增种智常煎而生界不减应具以前二句合之九道虽投而由心无取故不增种智虽观而由心无舍故不减此则具于事理二释咨嗟者叹美之声也此借事以表圣仪弟子释梵者举形服同及二界主总而言之应云九道及七方便等觉已还无不归敬居广严国者如前四释并须至此以合净名所居之处资财等者就此为三初总示本迹次问答下料简三资财下正释初资财等者六度之名近本故也故从本六以垂迹六二十九事以为末也故云从迹资财等事是末故也垂此末事摄取众生令归于实问意可见答六度等者此据从理对事以问故六度满亦名为身密之处身口具足所以六度事理名同而本迹各别故下文云从于本六以垂迹六若从事说身口是未元为同凡先同后异方示其本三资财下正释分为二段先序旧释次即今解若旧等者净名非不世财摄生但直云世财叹意不尽故应须约四土等也下去例然故云有事理次今言下为四略释文二约四教释三大士下别示今文大士之化以明净土因果四故知下斥他解初略释文先释上句次摄诸下以释下句于中先总次若是下分文别释约教中三藏菩萨长时六度故得富名别教横竖知如来藏更富于前圆教一切无非秘藏富中之极虽并名富展转互夺是故准叹富中之上大士等者述本也能起者举迹也了斯则晓又约顿者但是八相成道之处皆须八教以显一乘唯除独显大乘之国如香积等观心者为二先须事施以为观境次方观事为施法界次运大悲成净土行随其方所有受化者先为施主方乃为其取土岂同世人自谓高深但令他施为施所堕故知斯等现阙摄生之始当无净土之终必愿学宗说者行者细思易解之教以裨难行之行于中先正出行相次是诸下明摄生取土三即下明结归行人就行相中先略立次若是下为后学者示无尽灯先法次譬后合法中即是自行等四于取土中先权后实故前文中令用八教次为实道之方法也若闻法华下亦为闻法华之远因也下诸文中但阙料简耳此行者之要术故委分之以为行轨观心文中下云不见施悭者即行施时不独治悭见悭法界而行于施施亦法界而用摄生摄生之时生亦法界如是亡泯能治所治能度所度无非法界如是方便不见悭施常途但亡三行施亡何等三凡修观者但云无施而无无悭纵似无悭非施法界况复更能利物为怀三界有二种等者变易分段开合以对四土者开变易合分段开变易者离出有余果报二土合分段者不分同居净秽之殊问分段既合那云二土答分虽有二莫非分段但论恶道五浊有无分净秽耳变易开者良由无明有断不断真应有无寂光见否须发心及不更发又有功用及无功用有此多别须更分二此已下例诸句等者以一观门通该诸说然于此中及以前文竖观心源不同他文观心释义他文观心并寄近事以明远理因名用义借数辨从人显法约法通智今乃竖明即观通事是故此品约事净名密劝后进修于观门自行劝他加愿利物权实双用望果行因我即净名何须远讨故并寄白衣公私文武以为兴致虽暂寄之然应知之发心即是何简黑白故行效者真观行之大士也是以四众悉须钦风可思齐焉可自轨矣然论菩萨虽遍四众出家理顺在俗义违故云俗流立行特出具足众德一切中尊斥夺提蒙辩财无尽欲使后代莫不归之常用四忍修相好者此意如前净土相好来生故立此门以招四土博塞者博戏双陆等也塞谓波罗塞戏以黑白子如斗战势他化物今不着等者凡示俗仪皆现坚志世以混和合杂丑行欲引净名深未可也无记者四无记中即工巧也故论云异熟威仪路工巧处通果直尔为之似属无记因之得物况陷初篇况复道陌定归无救净名示为意令不作今不晓者反欲效之内长散憍全随贫结不思来报倚托圣踪为欲伏彼初应受学者小乘破外稍通一时大乘标宗初心明制妨入妙道故不令为五地菩萨方修世业是断佛种障道因缘今出家人戒定慧心一无所修而云伏外义等倒裳散染易流道法难寄增长慢集反轻学宗深可悲也甚为谬也况坐常住院着信施衣餐净众厨践无价地而三业泛俗四仪拘迷若欲仿之当思十德从纵譬金示人无行于中点理后必杀人此一句通下十九句者后十九句皆令生敬得最后益若随句消皆使成于见敬中最准此中意前文虽为白衣句中乃有二总一总冠二十九句句句皆着虽为白衣而有律行二者别在前八句首身口别故方便与夺者礼以与之刑以夺之又行礼刑各有与夺礼则夺小人而与君子刑夺重罪而与轻𠍴故今俗官皆有大权寄之行事非是舍道等者此明净名非亲职掌而善礼刑大论有三十六失(检)复次酒是烦恼等者准此句中作观心义前文诸句亦应例之如安乐行十缠恼乱尚作观心但不及前释资财等文相周备策励道俗令成真实净名之行田主具如法华疏释王子中尊等者如太子未绍王位不得安眠然是子是臣尽忠尽孝孝名为戒戒名断恶是故戒孝通四通五诲以胜慧者如禅观支是名慧非胜梵亦曾得不以为尊故示出世四种慧胜净禅观等及无垢禅通明特胜带根本修而无所著为说无常十五种观门者具如大论智度中明(检)别教金刚已前皆无常者此他所计今因判之令属别教又梵王保常过于帝释自谓众生之父母故今梵不以无常为治者诸梵已得深根本禅但以胜慧夺其有漏刹利婆罗门等通皆保常此亦置通而从于别各别说之良由此也又复欲示教门种种不同令遍识故以各各说。

　　维摩经疏记卷上
卍新纂续藏经第 18 册 No. 0340 维摩经疏记


　　维摩经疏记卷中

　　天台沙门　湛然　述

　　净名疏卷第十

　　除物罪垢者罪垢之名须通四教或二缘集故此教门一部之内广略相映观其义势逐而释之应合广者不由语略使义混和故见总略以广别之或睹别文以总摄之所以惑体无二智非他惑成从一开诸合诸归一见合亦不少离无所分身土惑智一切皆尔故此除见除垢为四土因岂直只云界内而已托疾为四意者问室内六品何但云发问疾品耶答室内六品悉因疾生但标问疾自摄余五寄言斥彼劝诫为便见者如云是身无常等寄己身疾斥彼计常以斥为诫劝观法身是则一斥义含劝诫况复诫后即劝观也生同居有余等者以断有为有尽未尽俱为证解脱之远由生二土之近行岂敢辄述者惭昔愧今情兼蕴失谁能不命辄述屈怀被命上催恐重招耻虽图俯仰已招屈对佛述过胜俗频诫故称本而谈兼宣化导是则宾主及以师弟咸权实益乐小执小者乐小即是小乘方便执小即是小乘见有果人云心折者折字(市结反)此下执字通上贤圣自鄙志成名之为折知有大法名之为有慕尔时必能发于大心远为至生果报土之良缘者为远缘者若无弹斥不堪洮汰况复二味为见醍醐因得记舍生必招果报普令今日等者虽有三教正意以圆诃诸菩萨菩萨不任大旨见同小其藏通人即别折其执方便者于方等中利者入实钝者仍未故知此中折三语通或但入别而已至法华会方乃见有咸归然经大途宗须入以用真性为体四土为宗故也此中且从对极以说此之四意者具如前文列释者是又总前四意又有四别一得命二文殊论道三声闻自见鄙四菩萨进行故知前二为成后二后二复有近远二意近远复二一通二别所言通者近远各有远近故也声闻二者远成究竟近入熟酥菩萨二者钝同二见见有小乘利悟在即所言别者声闻远益菩萨近益今疏从别故声闻自鄙菩萨进行意乃有四经文二段者四如前列所言见二段者即如文中折伏摄受亦可为二谓室内摄受外折伏于折伏中有今有昔今谓问疾俗徒昔即被诃道众于摄受中亦有二意能生所生能即室空所即六品又亦可分之以为自他他传佛旨自述己情即从居士所疾已下文是言室外者既无数千人皆往问疾尔时未长者国王现难思事故见见有问疾时疾者虽复在于室内而所被机形并疏且云室外从所被说复云室之外又折摄等亦用缨络三方便意思之可知折中具摄受者折如析观摄如体观又折如观身摄如劝求又摄中折者调伏如折慰喻如摄又藏折通摄别折圆摄又权折实摄乃至非权非实下去诸有品比说可知自体等者问前已破古自立二集今何更立法界集耶答兼破论师立斯别称今但只立一无为集故合标之又今文中先且有依彼双立二名而暗夺之故从问答下重显其失而辨大小得名少殊即正释也然须得其正释之旨兼为欲折见摄大乘师以内外尘沙与无明合说今言二乘与诸菩萨同有内外无为缘集既分出已即二乘人须从著于无为立名菩萨不着唯观自体及以法界故别得名名为法界法界非缘以缘与彼法界体合从所障说故云自体法界缘集以是应须并置尘沙从无明立以尘沙惑并不牵于界内外生故且置之不从其立所以文云名虽有殊惑体无别故见例学人与凡同有三界思惑问学人等者此问从问答文而生若真若中俱得名理附中之惑即名自体依真亦名自体惑耶前答既用摄论师名今还承兹以为进难答中意者二真既别真义乃殊故障界内全非自体不可同于障中立名况二惑体殊粗细永别二真元隔何须强同故知自体以对于中则显偏真非自非体但对无为不合别立故依前破有理存焉其往者下说法中六初明说法来意次净名下明章来意三又若下明双用章意四今约下依章别解于中复四初明章中用教次有师下述古三今释下正明说门差别四一约下依门别解初门中云十想者具如法界次第言前三者即无常苦无我言中四者谓身不净食不净世间不可乐死言后三者谓断离尽今劝诸人求者若入后三即入无为故不言之约二种念处者问何意不约缘念处耶答缘非正观但是分别诸门文字故且置之然五种中二行正助其相大同慧行是正行行是助故也今别立者行即能行道是所践道行不同故别立之略出下明五条中前之四文三土具足何以不云常寂土耶答第五文云住不思议即常寂土何须别立但以寂光而为所成即以三土以为能成故所成唯一能成有三是则能所事别故也问前三属生于生成自寂光属所于佛成自以自望他还成二他其义何耶答破自他义已如前释今从所夺一往且然具足应如前之所破所契能契故有其四理还相即不别而别于中第三即是横也同居即是同处净同居也安养乃是异处净同居也具如法华功德品明次引螺髻所见例净同居也复云佛慧者见净无浊良由佛慧即如法华由加而见引螺髻普贤亦证佛慧除浊之人二乘横见亦由适闻佛慧故也三苦者如法华疏及止观记九恼者三世各三可见问于空观中即作衍门说法者何耶答此中明空空兼体析故于此明其义便也故十喻中义兼二教良有以也但大论至如幻者且如幻化俗同真异一俗三真例意可见故于一幻所见不同所以通教三人见别别人次第灭幻见理圆人即于幻见法性利人即指别圆人也劝修观者留意思之寻文述宗谓之数宝离合等者假身即是诸法合成是故得云离合不定亦如婆沙释十二缘或云一法即有为也或云二法谓因果也或云三法即三道也或云四法二因二果或说五法二因三因或说六法三世因果或说七法二因五果或说八法三因五果皆以三世更互比说因缘所成即假身也故诸经论法相离合悉皆不定今用三事者若根本禅多从息入若通明禅具观三事若无漏禅观不净等及以三事是故今文但说三事摄大乘八譬譬阿梨耶(检)沫譬中云此譬人空意显法空未明者如以水投水水譬实法沫喻假名但破于沫故但破假云等亦然若如幻譬全体是幻岂破幻人反存幻法影等亦然若如因药因物成幻兔者义与沫同影等亦尔是身如炎从渴爱生者炎从渴生如身从爱生以炎譬身故并举之影与业缘复如是如以四德别对四三昧者即二十五三昧中以无碍三昧破空有处常三昧破识处乐三昧破不用处我三昧破非想处虽无净名无碍即净若定的对即别义也言破四种人者只是得于四空天处人耳三无我义者众生无我法无我平等无我平等无我即第一义空具如后文观众生品具足三空空即无我内地是四微所成等者此且顺于外计以说即二十五谛中有此计故彼云四大之中微有增减者意云其力薄者须多微成其力大者由少微成故四大中风力最大唯一微成即水无香微火无香味一往观之亦谓似尔然于佛法终无一微独能成法但是质碍皆四微成今欲破计故从彼计约四大破我者问何不譬而云约耶答约者依成也依外破内故但云约今推外地乃至无主知身无主约外知内故云约也余大准知外云依神内云是身依诸大者以大望身身是实法外人迷之谓有神等四大不一神为依谁若并依四应有四我疏云四身正破四我我依身故故云四我内外俱有四大故也草木瓦砾亦由阴阳转变者问草木可尔瓦砾如何答草木随于四时雕翠瓦砾亦有四时改动即如瓦炭能知晴雨故大集云等者心念牵风故并由心为增上缘故前诸义并皆由心与四大合生种种计为破外人及内计故故各破之非合时无若接前等者约前五双今但五只故于见修一双之中接于见道即修道也此不定者于五双中随对一只是何一只更向前等于见修道一双之中若更向于四行之中说此不净则但成于五停中意故云见道方便以居七贤之首故云前后与下六贤共成方便若一时者以助助正即是一时亦应云是行行故也菩萨若入等者且约当教近意通菩萨也若远论者亦助别圆复次至作四苦者不必即是四念处中以无常观通修道故故苦亦然即是三界皆苦故也虽免四趣七反人天具足生等况仍欲界人天往来是故亦可对于生等理四苦者刹那无常事四苦者即在修道以修观时观于思惑思惑属事故云事也特胜及以九想具如法界次第中明余皆生苦者自相不净尚通胎内初托胎时何况性耶是故当知亦属生也虽复澡浴等者有人云衣字平声食字入声今云不尔未受用时可以平入二声呼之若正受用应并去声若衣食二字从平入声者澡浴但应云汤水耳未受用故丘井者丘墟中井朽败无用腐草亦是葛藤耳业力所持无有定相若准人人各自有业亦可有定业有可破亦无定也又有遇缘及如药师大小诸横并大经中八种枉死亦成不定况复只约人人有业彼彼相形业业相望俱名不定山海等者仙人空中死等乃至山海空市出大论具如止观记如毒蛇等者出毒蛇喻经及大经二十四(检)岂可劝求等者非是专令求于劣身既劝捡舍于无常之身岂可还求无常之果引文虽复但云真实下文还约四种真实者实能兼权理无阙也佛答梵志等者借彼破外证此先权若一向依彼岂得引之通劝四人者以依今部教宽机遍故也涅槃等者于三并为一实方便是因此经等者总第三时指于方等具足被机部会始末方有四也故云大部如大宝积四十九会并属方等然于部内或一会唯小或大小相兼故使今文通指大部亦如今经随品不定方便但二问疾及以不思议品则唯在大观众生去三品分三故亦大部方具四耳若从一音显密异闻只方便品密解别圆显密相对大部义足所以者何去亦名转释转释上来当乐佛身国王长者但见王宫父母生身故须劝云佛身者即法身也已下诸句虽复转释此句是总下去是别言偏真空理等者五分仍依有为之法空理即是无为功德禅经及以须菩提为证大小自明须菩提见法身缘具如止观记经文如是清净法云多是通教者问下文既结一十三条但以清净通途结之今那云通答文既不云三阿僧祗并无数劫及以一法摄一切法故且云通然亦可云是三藏教但三藏教不云清净故不论耳劝慕果行因者虽对诸法不及缘了其名最显至果仍存别圆二教以显为生异藏通故其名别立前之二教故戒定慧等者言从五分法身生者方便教中五分法身名唯住果又戒等三虽通于因二种解脱藏通唯果前四并从了了之后方受其名然今从圆故五通四教既列四圆义不局故后结云修五身也又云用此五身复生法身五身即是因五身也故初总云恐多是通非专通也通也通教五分初之二分云如前者罪不罪等皆依前教五分为境故后后教悉观前前若一音异解只于一五所见各别通教中云见真圆极者此非圆融之圆以极称圆故耳九种戒等者地持六度一一皆九名同义别故今用彼三九之文而为三分了了自知见法身显等者自唯见理他通因果迷悟诸位位有隐显圆教云一往亦与别教无殊者意云同至常住极果故也圆修境智因果大异然别教三皆云九种者通指地前乃至等觉证道且同故云无殊若欲去更辨别也以前三教无有一时修五因义事等等者以事况理故云事等即法身之大在烦恼之小小大常尔无所相妨况至果时大恒在小故能事用芥等须弥故不断言只指凡鄙一念刹那具足难思法身之本本来相在非关事通是故方便教门之人迷于相在不思议理纵闻常住解惑分流故使权人由教未实若至登地胜用无殊故教道中仍在异解故唯圆教始末一如故使五分身不乖凡质慧行缘理名为慧身者修因之相戒定是助故且云事中慧具足偏门诸慧故以圆慧而为正道以正消助无处不融以具正助合行故也若初心等者所有诸意具如上说此文亦是寄通说之故云入空应知皆以众生缘慈而为观境是故向来一一教中皆云法缘所以藏通唯至法缘别教后心方得无缘圆教初心即修三慈四教六度者如前说者如前佛国中说用此为劝求之行是故须示或开六为七十百等诸波罗蜜者七十具如止观记中开为百者于十一一更互相资八万等者对三昧烦恼陀罗尼等皆云八万彼诸八万悉至彼岸故得名也诸波罗蜜者一行一心皆至彼岸故也方便如前者如释方便品名者是也生果地法身方便者通至圆果故也因通自行果全利他六通是果而亦云从六通生者习未尽时虽云五通但让果耳其实已得无漏通也故从因六而生果六别圆亦是借果名也故知亦有因中分六以成果六一往见远等者以从业来业为根本别圆即以迷于真如而为根本故云界外亦应更云九世故也三明亦得从因为名即以时节不思议智而为其体此经下文等者若准此意唯在于圆尚不通别寄此通辨亦可知也缘理事止观是能缘事理是所缘具如止观所明正助即是诸教止观不同止观既殊事现亦别总而论之唯实名理权皆属事证佛果法身定慧者即是果地报应二身亦寂照也亦二德也亦二智也亦二严也不二而二以分四教报应等别此三皆据等者四教佛果一切皆有十力等三此三唯果故前通明因人具有是故今着一往之言从真实生者此从所入以为名也诸教真谛莫非真实如是清净法者指向诸法并清净故前虽对通应知清净其理不权又复应知此诸法门一一各有互相收摄如初二严摄下十二具如止观摄法中明及以助道摄佛威仪即其相也总而言之不出常观涅槃行道以般若解脱即二严故一音演说等者此乃重以一音结之令称经旨故也初云广劝此云结劝者依于前章亦合云广今不同者应是更于广劝之中复离为二唯此初章应前先开二无重开者不欲烦耳。

　　净名疏卷第十一

　　如佛说大品至未入位者舍所受初(检)若衍等从共部说故云多也故大论云声闻经以菩萨为似子未断惑故以声闻为真子以断惑故大乘经以菩萨为真子求实果故以声闻为似子不愿大故一往至意同者法华三周亦以身子而为上根今亦居初法华即以迦叶等四而为中根今经亦次身子之后法华以阿难为下今经亦着九德之余中少不同故云一往也但如来下例如初定社稷拓境立功事藉忠臣腹心辅佐密行持戒者波离虽为持律之上无密名者而于密边不及罗云八座卿者即二仆射及六尚书对十心数者此中但依旧名列之若新译云受想思触欲慧念与作意胜解三摩地遍于一切心望此旧名但以触为更乐受为痛别余名悉同然此二名只是名异义同而已佛为法王至善心数法也者问见修道俱须正助何以于见道中即用正行于修道中即用行行答此有二义一者以法望法观理观事以判正助二者从人既入初果已得正位次从此后更修事观助显正正理成后三果又于修道乃是从行修行故云行行复次至入涅槃者言十法门者此意何但直名世间心数而已亦成法门何者若在凡夫唯名为有至四枯即名枯中受想思等成枯法门荣及双非准此以说于此方等不定渐顿者皆不出于受想等故先似欲钩牵等者此十心数更互通入今且从于通欲中说先用世间十心数欲后乃令其入佛十数对迦叶中一切善法欲为其本何以独将对迦叶耶答义有通别通义可尔若别论者唯取于欲故今迦叶于善欲中最受其名以头陀法善行中最更乐为论义者更乐是触触即触对对彼往复故得名也且顺古名而消释之即如更语更听故也其用念数者能持义将对持律名最为便思云密行者思居内怀人无测者解脱对善吉者即此二字文分两用先解字义对空第一次解脱两字明空功用若不见空无由解脱作意于境界名忆数者作意方得名为忆也佛令起此数等者修天眼时忆光明等以为方便故云系心于外境也凡夫皆有此定者举心数定者如根本定一切众生皆曾得之故云皆有若无巳下证心数定以众生下举住心所不能进修若单心所但名决定受数四卷者阿毗昙心文有四卷古译受数名之为痛又云杂心为受所以双引两名者明痛是受恐人误解故并列之上虽明等者上约十数以释十人虽一一人略云枯荣即当人人经于五味味相未显故云语少此中正用大经双树中间涅槃涅槃正表令物入中故云安置诸子自亦入中是十弟子等者如来所入意令弟子悉入其中此意始终亦用大经师子吼文师子吼言谁能庄严娑罗双树佛答之文及师子吼领解之语具如止观记引而云如来方乃最能庄严故知至果方受最名当知弟子但同如来少分得于双非枯荣若尔非唯涅槃名非枯荣八教所显佛性之说皆得名也若行若证悉名涅槃悉名庄严此中须以法华大旨思之方见二千者意总五百所用法门虽复法相未显法门通漫故更问之言未见五百法门者是故可以身因当之今寻乃至五百数者此但借数而对于数义之要者不出根境故用对之以消五百故引五百身因为证故知身因不出根境缘起具如止观记皆由十弟子至佛事者明诸弟子具经半满皆为成就辅弼法王故今具历一代教法众生至开佛知见者意指法华入秘密藏即是大经中间涅槃意明二经大旨同故六明生果报土者还指前文二乘之心是菩萨净土以为问答意也故弹斥及受弹者同时闻者重闻述者同入室者后时入者远论皆当入于寂光居分果报若虽入实未破无明但在方便有余中耳今处中说及已入实故云果报所被大机即有显益若于小行但有冥资今从意说故得言之生有余土者于诸味中无学之人便入灭度不到法华及无密益者故作是说七明净佛土者净正当菩萨之行他消经文都无此旨今此从于权行者说若从未显本示为小乘实行说者尔前未曾与物结缘故使法华初得记已须更修于净土之行次今取去明用法华当知一往显未究竟又用法华须有二别引汝等所行证开权也次引小欲证显本也故释此文方得云符成净土故知净名与诸弟子皆有实本故从是则下以本迹义对净名本而用结之自古但作弹斥等言永失符成佛国之理又复非但佛及弟子义当王数凡入道者心王心所一切悉然施教本令凡夫修习义当王所共化诸心令成正觉又一一文云自他者化他心义似净佛土也今自念是解脱知见法身者解脱知见了自得法今之净名了已证位位居等觉既具三德自念亦是以解解德利益众生念自解脱利他故也息诸劳烦等者烦是烦恼事即是业世疾亦须息此二事今亦二事表于惑业境智相应二事必息所以者何此二种体即是般若解脱二德之种故也而今净名种转事显名之为息问净名等者问曰者只应愍彼何为自念答意者此表三德此三德中境智和合故云法身及以般若但解脱未畅于化机中须云念耳大悲即是解脱之相托自念彼故云寄也三种缘集者二缘集中加法界集方便品前皆但立二方便品初依摄师立法界者为欲消品消文便故若不尔者弟子菩萨但共为一无为缘集大小则滥故更顺古离为三种若尔何以破他答名同义异如前说左面等者如世左相用重故是故今文在前命之故大经下明庄严人者如来于中脱表入中中体者何谓即边是是故其枯即严于荣荣所以严谓即枯故故诸弟子自鹿苑来至般若会枯荣尚隔迹中化事相仍别故探取法华等者至法华时三乘被会三即是一边方能严以法华会悉入中故故至涅槃重以表显一代所归非待涅槃方堪严树却引法华秋收冬藏良有由也诸方等等者至方等中若大若偏已有此事于小犹秘言不必者必亦是定即不定也若将下文诃义望者即准别诃之文故也既云不于三界等验知以圆而诃于藏前云六失者如下别诃三双是也毗昙云灭尽等(检)诚论空心二处灭(检)十种细想具如止观记释灭定名具有破斥如止观记次明下观练薰修如法界次第初背舍二胜处者于内有色外观多少分之为二三四二胜处者文中略无谓内无色外观多少亦分为二余四胜处在净背舍即八一切处中四色是也广如禅门言八一切处者一切处有十八在色界故取四色二在无色故不论之即是空识两一切处也今约下明五味相生者暂寄五禅明五味耳愿智者应云愿智顶禅文云乃至是重举也此愿智禅居诸禅上故名为顶于其禅中能起诸愿及以智等故得名也十八变如止观记诸禅极顶者一切诸禅若依观等至于薰修皆得顶名问何以等者若单根本无此问也更有观等四对根本成五以背舍等皆依禅地别何故别立观等四耶答意者只是熏以观等观练根本耳三双者悉是圆诃但体中名犹似滥小何者身子亦谓我入灭定不是三界而现于意后入无余是不现身何以诃云现身意耶然净名意诃其现在若云未来凡夫亦灭何独身子余之二双一只皆悉非其见闻之境次定用中正斥身子所入之定不能如是余之二双即是诃其定中无慧于第二双仍更兼前定用以斥下一双一只多皆属慧又因果双虽至第三方立其名然前二双并约果诃下重云果者以对因故虽复立因并为成果以诃身子不对余人故但以大乘分证之果而诃小果故除因已余之五法皆先直引菩萨次重举法身菩萨以分证人对斥小果至诃目连缘对八百则尽以三教因法诃之下之八人至文属当身如木石等者虽如木石有此身故虽如死灰有要期故并名为有身子何必为邀名利由现此仪全似现相是故大士寄之以诃乃是不思议等者问此真宴坐是不思议而云乃至者何耶答总以事定而诃身子故先令以佛慧之心入九大禅即别教禅也及同二乘者即是别人入藏通定次不思议中越一切出假诸之故云乃至在欲而行禅者此亦约果地真灭定作此说意令入于不思议假故云在欲不以世人在欲而谓有禅今意云魔本以欲而乱世人既以魔界而为佛事故魔见之其心恼乱复次菩萨下方寄因人不现身心之观行也复次法身下正以因乘无生分果而往诃之大小俱果汝何以于三界而现身心若即理下恐推大果故以不思议事理而对责之事理俱不如汝所人于自无用等者得已有余何复此定废余威仪于佗何益无用等者前诃无体正诃无用之体与无何殊今诃无用乃成双诃三业善不善事等也者三业所作泛泛不善但名不善与三毒合方名不善根善及善根准此可见并在界内故云凡夫问凡起三业必通三毒何有通起而不名根要待别起方名根耶答根以能生生后世为义泛泛起者泛与三毒俱不招来报不名根耳总而言之亦是如彼凡夫有漏三业所作之事成是菩萨定法之外用也故不须舍引物至净土也者故知六法但有一法则能利生为利生故须取净土具足如前二十九事今应等者四句之中第三所诃第四能诃余之二句相从来耳故佛于须䟦等者师子吼者说有佛性八正道也不动不修者有身见故即有边见有边见故即有戒取及以邪见八十八足故云不动修四枯念处等者此是通涂道品具如止观第七及记若有身边即具五阴阴是四教所观之境七十三人者上八地各有九品八九七十二人并取欲界具惑一人七十三人也(检俱舍)八自在者如止观记二断而入中别教者此是别人十住之初用二乘法耳不能用烦恼为佛事者正约初住之位也虽云其入等者应云涅槃本来不动故细合此喻所以身子非但有无定之智亦入无智之定以是义故从定诃之亦由身子智无于定又入无智之灭定言现身者由果人入而现身相故全从果而诃之也。

　　净名疏卷第十二

　　次命目连为对居士全从因诃又从说法边皆用教诃居士俗众一切并具有为缘集故须兼通带别入圆若但目连是则以三而诃于小次所以次命目连者智既不远兼定应堪莱茯者未足表胜应如法华疏云古仙所嗜深求其致者从此至利益之义诸文是也劝勿忘本故曰深求下去悉然身子亦尔渐显者渐教即第二荣也半满相对者所破定半能诃是满门中或三二一虽复不定三皆名满以由此故得名相待非唯至小益者说小法相被彼大机故俱失二故于上来总诃之云不当如人者所说此中当字平声呼之意明所说不当故也若去声呼但可释义即是所说不当理也若常读经须依平声况作去声须以当字而为句末故不可也须略分引至三空不同等者先略标不同次前明下辨大小相三若是下明于小衍入法不同四净名下结归所用于辨相中二先小次衍于先小中五先略引二空不同次依阿含下明诸经论用空多少以立三空三若有人下释平等空四止作下二三离合五虽复下结归本宗次破下衍也于中先巧拙相形次此三下正明衍相三明入法不同中先小次衍衍中先正明衍相次若承禀下明通于通四净名下明结归所用略分文竟次更略消初小中云谁老死等者若云二空须加无字谓无是老死无谁老死具如止观记次相形中二先法次譬无拳是生空也无指是法空也无空即是平等空也文作权字恐误前二空方便者由入法空方入真空乃名平等当知但指所证之空即名平等若衍教等者名字之三无差别三即一故故但有名既是巧空即真即中不应别说三即中者不必皆中但云此俗通至于中是故释云皆通法性若承禀下明通于通先出钝根不见法性唯住偏真故云见菩萨上根通至法性即菩萨中利者故也故下文中皆通法性故云即见中道故也若不信有共空义者今问他云具如经云法无众生离众生垢等岂不是无众生我人寿命等四此之四法二乘已离何以还将用斥于小既斥于小小大须分于今应云所离无殊能空智别今家意能离三中通真与拙所离不别应知别圆能离永乖故释义者诸皆须具约三教俗同真异真体须分今疏从胜且从圆释心法法性其言尚通下三空句一切皆尔善得斯旨方乃可言善消三空又复经文所列诸句凡诸法字及以释中诸法性名悉须分别令具三真若独圆者心外无境一摄一切莫不融通今兼斥俗义通权实及以初心应知所观不出界内一切心法以由即故义杂真殊问众生空等者此依通中偏生空问答中并约通中利根利中圆教以释生空义引经证义一切皆然细得七重之中三真深意方了此中前后经文然约圆释众生尚乃即是法性况众生空岂可非耶故使一切趣于我人次引大经者引于六法而为问者不即不离已如余文于中但取我空而已故引六十二见即是答也向多处之文已料简竟此何复疑如云三俱名字即真入中故于次文分上下根下根即真上根即中即中从深即真在浅深不失浅浅则遗深故覆浅从深一音通被况依经部理合随机准经现文且从通释如云法无众生三教之法俱无众生用智不同使成三异故法性实慧及以方便其言悉通但譬之以伊不通通别又复须知已下诸句方便慧中悉有二意自行化他又下诸句皆云心及一切法者以此诸句历心约法谁有见之不思己行一句专凭文字法耶如优波离心相等者下文正约犯罪心本来无垢如优波离得小乘脱岂不见于罪心脱心心性不别故约理性一切无垢胜天王者引自相空以证理法无众生垢引自相离以证理中离众生垢皆约法性并云自相次实慧中亦先牒法性者由性无故慧方令无虽复性无而犹有者良由无慧不可自无但云若法不云心者心法相摄举一自通下去诸句一切悉然法性至垢者此中具二一者全不了知真中无我二者纵了真谛不知中道由此教令我犹有垢以有垢故并名妄计次若了下明称实之慧乃契理无下去诸句一切悉然类前作者前二易类于方便中皆有自他如伊字等下去悉然不同凡夫至际断者且据此于二边便故具足应云不同七种方便人也此非独圆不复得说之下去例尔次八番正明体法入空者前明衍门人即是法不应别说但于前来生空之上以示法空故体法言通人法也故于所空人法还别约所空说故重言之故所空中人空但对众生寿命即彼能空体常寂灭诸相恒灭即名法空若不说者何以得知下去皆然读者体之行者察之消者了之教意前后相望皆尔数数融会无令迷旨十相者涅槃云色声香味触生住异灭及男女相但离此十未足以显大涅槃德然经意者云大涅槃中无此十相非唯破此成大涅槃智识者分别识也亦是分别智也于今正当空假二相故云分别故中道理无分别境必非智识之所能缘问曰亦有一智而缘多境如以俗智照真照中及以真俗更互转照其理何耶答若论通相入空境智即以一俗对于三真互照转照非此所论法无有说等者以诸言说皆从觉观生凡诸有言皆从觉观法性俱离能说所说法性本无实慧照之方便无著故使然也非六七八识者识名分别故说皆无问何不亦云无五识耶答以根对境不可无也况五未能分别诸法过在六七五亦何辜若尔八亦何失答是无记报含杂染故总而言之俱生死故若尔五亦生死何以不列答当观境故若尔六七及八亦是观境何以云无答所言无者明法性无故法性之理不可见闻觉知故耳若尔何以不云无眼识等答一往须立下文亦云法过眼等谓无为性此即不可无等即性理必如之此下七番及诸句者下去仍合有九番也似平等者以准绝待及同法性同如同实际等言全是平等但诸句势如离好丑及过眼等亦欲同前生法二空进退兼含故且云似又不同前七故云不属因缘无去来等既三空体一故得言之又似平等空与法空杂杂者亦是兼共异名所以可句句兼释故名杂非即合杂故知生法状似有待故以平等而重绝之初云无相待者无亦是绝绝彼待故故从心绝不从事绝事绝无穷绝还不绝心约实理理即法性法性本无尚亦无绝有何不绝相待之惑自然而灭者智称法性方乃名灭是故法性亦灭于绝平等之理犹有所存者故得二空即名平等言所存者意令成绝必无所存当知平等自无平等名平等空若不然者何名衍门三空俱时欲显功能三无差别故列所存显无所存欲得平等生法亦无岂更存于平等之见故云即无平等但三藏下更引小三以形大三纵有平等终无别理况复小教二空成时犹未平等况更修空空于平等是故大小三空不同智障心灭者有智障时仍属相待二障亦是空假智耳虽因共乘至初住位智障必灭非六因不在四缘者略如止观记及俱舍文若欲粗知其名字者名有新旧旧云所作共自分普遍相应报新云能作及俱有同类与相应遍行并异熟四缘者旧云因缘次第缘缘缘增上缘新云缘缘名所缘缘次第缘名等无间缘余二名同大体亦是法性不从因缘生耳以在因法必属缘故因缘必是有为法故及十二等者四缘六因及以并是生死生死即三道三道即三德三德是法性三德之外无复三道言亦可者以十二缘名同事同十二亦是四六而已故知但是离合说耳且如无明即是行家之能通也即同类因行必四相即俱有也行中五部亦同类也无明行中心心所法共行共感所作必同行支必招识等异熟此行必有遍行五部之惑若四缘中论云增上即能作因缘五因性比六因说可知然疏文中因缘中所作及增上云与相待同者如增上中有力无力并是能成望彼所成能所别故故名相待况能所中俱有长短大小等也我法性中都无是事故为平等之所破也为的当故者此方便中唯以随缘应物为坏若世间法属因缘者因假定缘方乃可成如泥成瓦必假火缘如土为泥必假于水一法入一切法至法也者既云诸法悉有安乐即是本有义云相入既本相在更云互入者示相摄相令知相在法即法性等者法虽本即必须实慧而遍入之方了诸法互入之性理智合下即是方便三密应机故云应入法即智慧者即是境智不二故也然小乘中已破因缘得入真谛今云法性不属因缘故殊小也如不异者法性中如一如无二法住实际等者法性实际及以如如名异义等故无四边义亦通三今文且一意在略耳理智合应云四教等者理具故后方遍起不依六尘者依者着也若尔三藏小乘岂着六耶答有即有离离仍同着以着二中之无故也尘离二著名无殊如金铁锁被系义等今摩诃衍二俱离也以见真俗法界故尔法无去来等者问言不住者亦是去来何得去来释无去来答不住则不去不住不去则无去来故可以释无去来也意明法性不偏住故故云不住为异二乘有去有住若声闻经至十六行等者空谓空无我无相谓灭四无作即余十依谛各别三不相收若衍门中三法相收若真若中俱无异趣一法性中三亦何别引思益者众生者即理性灭定灭定尚具足三故知理性不殊无相无愿故也故一理中最可相即尚即众生诸何可异实慧具三昧中云复宗者复彼众生身中灭定之三理也理为本宗故云复也应用即是方便之慧亦有三也虽同他有有常同理无可爱果等者问可爱不可爱俱有生死何以分对生死涅槃耶答为异好丑故重对之亦可果从酬因立名生死涅槃始末翻对是故别也增损等者问增损之中亦云生死及以涅槃与前何别而此复云答好丑约果报增损约功能二门虽别生死等同名异义同重论何爽下去准知法过眼耳等者与不依尘能所别不然法性中无眼等名一一根中俱是法界故云过也若实慧者得慧故过若方便中入假故过文略不述高下比知异三藏者理俱异三何但三藏今没二者应知能异必异三教今经文中通教似显故且从之义解之人须令圆显文之旨故应修门故深收浅故佛元意故故令思择令义归圆唯大目连至方可说乎者故知不应唯作三藏说也言如是者法相应如向来所释岂可唯如目连说乎目连岂不能说三藏之中法无众生离众生垢等而为净名之所责耶法既含三连尚不能说三中之幻俗何能说于即幻之三真即真之圆中中理之诸法故结示云法相如是岂如目连以三藏说乎夫说法者等者然准次第应先诃解后诃于说今先诃说后诃解者正诃目连说法相故也说不如法良为无解故于说后方更诃解如是解者方可如解而为他说故前结云解应如是岂可辄为居士说耶四不可说者当知法性尚不可作圆教说之况复三教宁当可说引法华者以证从极三教名余通别尚迷况复三藏其听法者无闻无得等者此亦斥于说示之谬亦由说示不示无闻无得之体故令听者有闻有得若目连下以有说示正结诃其不能于法性中忘其师资之道目连岂不能于真谛体中忘师资耶准于出定真亦不忘譬如幻士等者问前文多云幻随三真今那云四四理如幻耶答过涅槃幻类之可知问文初但云约通教诃前后释义皆作一幻随三真转释乃成于别圆接通对通即三岂会经旨独通教耶答通为能通别圆是所通有能通别圆之功故先但约通教释之能所相对即具三也若从接边通是所接别圆是能亦缘所有可接之理则令能有能接之功况义在通并含能所若其不以接义释者何以明于通中利根根生待接接候机成今存三释为顺接入圆别教也此文前后少明接义亦得纵容兼含判之故委料简通上下文况今责目连若解若说不称法相正当不得二种入通通入二种之深旨耳当令目连依于中道观解之意而说法也况复说接然须知机目连复无观机之智故令说解不当于机若入如幻等者此引二十五三昧中如幻三昧故令依圆不思议理而说法也当了下至随病授药也者问前已约圆此何仍别答前正在通通中真理虽含圆别但属未是知根之智目连之可中自因此门入圆入别尚须劝以中智照俗使成妙俗况前泛为利根通论机缘不同克仍须别故以别诃良由此也一诃不知根二诃有滞者诃滞仍与通教略同以通教中先真后假故也故先诃其不知根缘况诃有滞正是不知根缘之由文在后者文后意前故也如来至利根也者文中但作藏通相对以论利钝亦且寄通一往而已今亦一切利钝皆悉不知目连但泛对他以说拙教而已既不知小钝亦不知大利况十六门六十四悉之利钝耶故利钝之言有通有别通约十六别但衍门与而言之亦可容知三藏十六故今所以斥小被大三空悉然故须晓此以悲至所说耳者问前以用别理合有悲今此亦以大悲为诃何得判云是圆诃耶答前对真空且以滞空不知根诃非全无悲今云悲者加报佛恩即是无缘大慈悲也故以念报佛恩之大悲而诃其偏但是被俗之慈悲耳况八百居士宜须在慈故更进诃双被故也以不可重而为悲境具如华严人法处等有量则非菩萨大悲一一须云广大如法界等如是运怀通于初后作意任运并可云也运无缘悲即念报佛恩之大悲也若报佛恩即不断种当知二乘自既断种亦断他种良由不知小三空中无无缘悲虽众日说非报佛恩维摩至菩提心者准此亦须略说三空以结净名巧说之德以诃说法不应法相不知根缘且至大机居士发心者故上破古斥小逗大非关人天又发心语通诸居士中根缘不同或是唯圆或是通别或有圆机宜先通别或唯通别同座异闻次命迦叶者身子已约果诃目连复约因诃今此文中约因兼果而为诃也寄大因果诃其小果寄小因果示其大教大因者示乞食门大果者示正食法小因者集道谛也小果者灭谛也大教者顿教也初释因缘文列三大文意具有法华疏中七大义足初从所以然者下释也有人去复是位大次知僧即住持大无欲者即是德大弃金色妇即是舍大头陀者是行大慈悲等印可大得四枯善欲者以大善地加于通数准此余人并须加之但大善名别今略不论法华疏中即具对也头陀三意者半满亦是约教而已法华疏文具广分别今难下破他解中今以二门对于二人意略可见今更助一释二门虽得饭义一即涅槃是恐人谬作观行等者问大师恒用何以匿他答非为不许但斥乖文一家消文皆先事次教后方观门纵为观门依文附教堪资至道以益行者直尔理解恐迷经宗欲使现世转报者凡施圣众皆蒙现益如阿那律拔现贫苦有慈悲心等者抑扬之妙事在于斯以叹有悲抑之令普故也若言下纵难何但下遮于总中一言故也亦具诃于自行化他于中先自次俱别诃中立四意者从始至末次第诃故元知迦叶建意欲往乞食之所标心既谬故后诃时至入聚落其心必非故不能体空聚之想入已得食食必有非非由观谛俱不合理若欲诃之为用何法故辨渐顿以为诃法事穷理尽故结劝之次破其昔心所契者证灭谛也故次标之约证灭也事果乖心者据所契灭未入事时元知出散行事难当及至乞食果然随非具如诃中广明非相行生修者引大品文具如止观记意明次第心中使应般若云常与萨婆若相应次即不次故也迦叶何不将如此心次第行乞而但怀于去取心耶若迦叶下次将身子入定之果寄释其因故知不离萨婆若心尚能于食见于八邪即八解脱善达机理岂令行事舍富从贫事行尚亏安会至理一一禅中皆有三智者具如止观禅境之中观诸事禅皆成妙境此是圆人观于根本乃至别教九种大禅一一禅中皆见佛性若别教人自性禅但在地前而已二苦谛去次下三谛一一谛中皆先于无学法上以破迦叶次若在学地去以学人未足而形迦叶三迦叶结漏下重以应入无余为难四若为迦下以利他法而为难也若菩萨下以大示之乃以菩萨利他结之四食者触思识段揣是古译新不用者云饮粖等岂可为揣凡云食者取能资长灭坏身者不得食名如毒药等虽食非资触如冷等思如意思能延报命识如分别令报命住古人有章不能广述叙今意但取段食为语余者相从诃其有心等者净名诃意云既有取舍信知入聚不免有心不能四仪常住谛理当知六根至之失者滞有等也问迦叶证空先已袪有何须还以有心诃之答此有二意一者诃其无空心入聚二者无分空分别贫富欲知迦叶入聚心散但以分别贫富验之信知不见聚落圆理信无不舍灭定现仪信知小空迦叶已得今以事理不空诃之故一一文皆以体空入位并之见色盲等例之可见六根本是尘识所依生诸分别及于六尘而得断空故以如盲诃令会理意令迦叶得无出入之大盲也迦叶但得入观时盲出观犹见不殊凡俗有见不见则非大盲故借世盲譬无分别见而无见无见而见故虽曰盲遍观法界能如是观空有贫富常会一如迦叶未然故招诃折然又应知盲非尽理故从耳去但云如响不云如聋次引大经正当似位次引大品不见等者当知如盲语局不见乃通铁轮者用判上文下去五根语别位同所以引铜轮为证得至初住方有一分如盲故也如智证者疏文亦对有出入定而诃其触令入聚时身如灭定又如智者如契境以证得理佛答德女等者如大品中德女问佛无明内有不乃至非内非外有不佛初皆答云不也次云如是有今文甚略具有其意如幻非内外意者即佛初答意也现一切事即佛次答意也文有譬喻合初文譬也次无明下合也四句检等者凡云如幻必四句推之令空理已复辨大小今一一文皆以圆文对诃三藏既以圆教而诃于小所列菩萨道理应圆岂杂欲食等者正明食时须称佛慧故非佛慧皆名杂欲故知迦叶散心食时及昔所得舍邪入正悉名杂欲既无佛慧观必出入令食成杂不应食若以欲界释杂去欲则以迦叶同凡非邪非正者双非凡小邪正故也不舍味禅等者于一一支见禅实相名真背舍成常现解脱诃令目连见真佛性以一食施一切等者义虽通因此约果人能用食者以诃迦叶无此胜能故引香积以为诚例若论其意虽在果用必由因验知迦叶初行亦偏因果俱失是故招诃令得不思议双游二谛者由得中故故能双照世及出世世即秽土人间之食以为施也出世即指界外诸尘如香积例即中道也问曰前示至事前理后等者前释体中分之为二初事次理今牒答如文菩萨无上食因者圆门之人发心观食若受若施法界平等方乃堪为一切食因故云无上此即正当以圆诃小而诃迦叶故凡施受因获大益不为损之复损之者易损卦云损之又损之以至于无损今引意者不取无损但暂借于又损之言损于烦恼已得有余复损生死入于无余菩萨不然故不为例若不了义等者准此意者若一代五时相望唯有法华得名为了故许声闻得是渐也若当部论诸大乘人皆有了分但有兼带经云斯有家名者斯此也云在家士也经云我从是来等者耻小也故知彼时虽慕而不能取此时虽耻而不能舍故但冥资而无显益此时能取也故不直用弹诃亦得显名望弹斥意故云密耳。

　　净名疏卷第十三

　　见空得道者即是空解脱门者以依于空门得解脱故五种利益者即当前文深求其致此中云理即道理也亦内实也亦教旨也亦化意也莫敢窥其门也者然十德五百四十八千岂皆不曾造其舍耶欲显善吉恃空之谓伤其说耳其存有者等者此述善吉乃谓一切小乘之人及诸菩萨悉皆以为存有之人则谓一切无近其门我既解空径造何惧今与至示理等者表义众多且出一辙为诃之式以妙有饭点但空钵示令知空即不空也若尔其时已是求于不空得不空耶答此即求也即得也何者心相体信入出无难因闻大教即当其机亦名冥求亦名冥得然其置钵表尚存空是故于舍心仍住小然善吉迦叶皆因乞食不称上田约所诃边二人各异各有所归但迦叶从贫其心犹下善吉自恃空解胜他况复以身直造其舍状当干忤不护人心须以随宜悲敬两屈又此二人其事虽别于理大同何者若堪为敬田乃可取食此同迦叶道灭心非自谓真田而生谬解其心既僻入聚必非于食等者同于迦叶无正食法挫同悲田亦是诃其唯有苦集菩萨常于五道现身闻同悲田情犹未惬如与外道天魔同流而欲自谓无上乞士须是众生福田一事不闲福田何在本不了悲敬平等理性闻兹抑挫置钵忙然复同迦叶被斥自鄙二取二舍有失义同彼此咸招四谛之屈故与迦叶大旨略同余非乞食随事不定然法能成人者若晓于法何须问人下更问人良由暗法事中复云于法等者于食亦等者事中食者贫家富家及所得食事中法者于家于食悲智之心食法互形失一俱丧故知于食起平等者于食必怀不二之心验知善吉二事咸阙如何得成净土之行于食既尔诸法亦然复次下复约二门约食对法而诃其偏故法于食亦成不等故知善吉于乞属非菩萨不尔者示大而诃空有并是一法界故故皆可破及不可破不可破者立一切法俱可破者破一切法遍破遍立安得以之同善吉耶善吉偏以空破一切破即非遍唯立于空立亦不遍有能有所有待对故乞食既坏自他不成今大乘人虽以空有而为言端破立皆遍一切诸法若能至于食无诤心者向破善吉空不成空今破无诤翻为有诤贫富破异诤岂过斯以其不能如菩萨故若能至真乞士者反其善吉当如净名之所说故二明约理者约行立观仍名为事今此唯论乞食法界如智论刹那中三相者今借喻于同时三谛三谛方名于法理等若是圣人至取食者前以人验法今以法格人人法互无即俱无也故知前既无法已知无人故重验之还须约法恐其生念至敬田取食也者前迦叶章中以小四谛难之令于大乘成失今于此中约大四谛难之使于计小有僭故以四谛总别难之故知善吉以小四谛而为所证净名以大四谛而为诃词大小永乖岂能酬答若凡夫下心是心王常与毒俱此下亦应须以四句分别今但三句断而与俱无此理故若义立者即诸常见断惑外见全与见俱于理亦得今第二句正是所诃次第三句即是能诃今菩萨等者此中所明即是中道佛性即真性也次通达下即实慧也见一切法即方便也不坏至不缚者对谛可知有人作不解不缚解字古买反何往不得但反上解脱不合言之何者若正运功上可作古买反下可作耻活反功成之日上应作户买反下应作徒活反缚无两音义实通二以缚竟时亦只名缚二乘观有作苦谛等者小乘可知菩萨下此中亦应具作四句以偏对实有坏不坏今文阙别但有藏通圆三也初以藏通对于圆真论坏不坏故通文中不语不坏以滥圆故故不立之不云别者但别教人先坏后随滥三藏故虽具四句但成二句谓坏而随不坏而随以界内外各有坏与不坏故也若为成于四句义者坏身不随苦行外道不坏不随常见外道又通教中文亦云不坏而随非今经意经言不灭痴爱至方入者体集以为无作之道故云不如此也双游等者理性相即故曰双游岂可俱存事中明暗名双游耶今以此文从果用故得云双游任运体暗即明明能乘暗暗亦恒明如是方可名曰双游岂可障智无明犹存不破而得名为明暗相即今乃通于因果之位事理相即义不相妨故修观者理亦相即岂可一向推功圣人故知行者恒住事中观理明暗暗尽明成亦无所灭故应于事明暗照理明暗而于观行亦曰双游是则事暗非暗理明非明虽即事理位殊亦曰事理不相妨碍由因双游成果双游故也行于非道理亦如之故得证向双游句巳则三千世间皆名非道所示痴爱不离空中明暗理同方名佛道是则事理因果皆不二也问何以明脱而为道谛答三明具有正助二道无漏正也过未助也道谛不出正助之行又可三明正也八解助也又八解者若于事禅达实相理而能化用实理正也化用助也于如是等方名道谛声闻教至即是灭谛者今意灭谛而从解脱五逆为名者五逆即是极苦之因因必招果苦即灭故故小乘中为十三难障戒不发定慧不成定慧不成无得果义今大乘教体达心性即是解脱何障之有若尔何故梵网七逆成遮答小遮障戒而复障果大虽障戒不遮进道故阿阇世得无根信殃掘摩罗获无生忍若尔大何须戒答若也自知宿世有乘遮犹得法此世新入薄助来生乘种既微遮牵恶道实假乘戒人天值佛又大乘障不同于小一生永弃以大乘中许忏逆故此土行事盛用斯宗依大忏𠍴还投小检况本大学忏重何妨梵网明遮未忏者耳具如下文波离中说岂有哲仕避戒从乘尚恋除遮焉求志道如调达等者此须从权迹示边说在逆恒不妨违斥小不关非道为道准理应说体逆入灭体逆灭已方称实行善吉不能如是等者此更举果而斥于果引权调达意亦如之权迹即是果地之用故也初双非中释者初约法中且消经文以无作谛遮二边故若言等者又恐善吉内心遮云若破有作岂全无耶故即示云无作四谛岂亦无耶故以上来所说酬之唯大无小何须置惑次又解下约人释者但以不同凡夫二乘大乘自有无作谛也虽作二释其约法者其理稍强法通属人双释无咎次约去取者但以三教而斥于一问去取文中去一取三为用三教诃善吉耶答小衍相对克如下文外人过论主云若破一切法者出论主过却谓论主破一切法汝是俱破四种四谛此是外道以己量人当知此是大可畏处论主反质者反以此见而还外道汝计是见破诸因果今虽云破虽表不尽即破即立如我所破破小立大乃至遍立一切因果大小并立故云宛然与此相符者破外立小破小立大正符此文俱破俱立故更以衍而对于小三约四不可说者问若诃小乘只合用大而云四不可说为不见谛善吉正得有作灭理亦云不见何名为诃非不见谛亦指大经有因缘说善吉已禀生灭之教亦能说之何名为诃答前文先作双非释竟已属无作更去取释复用大小相对门诃即明善吉非但不见无作四谛意显衍中三俱不见今引大经四不可说及四可说明四四谛俱是圣法一心中具见此具理而能具说若破若立俱说俱泯但须菩提无斯证用则二俱失何名圣田但二乘下更破小果今弹意者以向去取四谛之文其文既通更立圆极以为能非若如是者方名得果降斯已外如破化城已下其文具历四教尚以圆教等觉为非得果善吉何人自谓得耶言已破化城者虽草庵入出无难义已冥当破于化城言十地若别教至果也者问准圆别教皆应以等觉之位为非得果何以只云十地未满答由等觉位有无不定及以等觉为等觉佛此约不立等觉位者于别教中十地义当菩萨位极若望于圆地仍属住故云未满下文等者虽初住中已成佛道亦非得于究竟佛果以云非离凡夫等展转比望亦以佛果方名非凡也永离凡故引五凡夫论者亦证五凡唯佛方非凡夫故也而离至取著者四种四谛只是权实四种因果理性唯是平等法界故云不取着也即是见中道至定慧庄严者三昧是定三智是智谛只是境即法身也即定慧庄严法身故知此中具三德也不闻摩诃衍三教等者此文斥意虽多在通圆举不闻边须云三也故知尚不通别何况圆耶彼外道六师下至得也者前不见等已是极问既不见佛是邪见人虽复总问犹恐善吉因循推托不受泛言我亲见佛安云不见故更的指不见佛者必见六师故知六师既不见佛不闻佛法善吉亦然与彼何别何以知去以事验之即以善吉解空之时望于六师元学之日六师在前善吉先见又言下明不修意八万劫定何须修习禅定者四禅四空停河等者略如止观记四韦陀如止观记又彼师所堕明有生死生死义同大道理等何得具有见思等者亦以体异名同为诃善吉具有界外凡鄙凡鄙是贼何名杀贼贼必是生故非不生是贼是生安堪应供无此三德罗汉不成言邪见者征起释出若界内邪此则易知外邪难识即指善吉故欲释之先须征起次释若作含中即无无见摄意明此邪仍预二谛三谛之内二则指俗为有三则指真为无虽为二谛三谛所摄并不见中即属界外之邪见也若界内邪悉为二三俗之所破故知内外邪见永殊今以界内既不见中具有无明变易生死界内能破贼义仍存言含中者于七重中藏通即是无中二谛别圆接通名为含中别是显中显中或时复指于圆涅槃疏中亦以七重名为单复真俗二谛今于此意明二谛之中有于中道中道共真而为真谛名为含中若显中者亦是别及圆入别之二谛也故准今意含亦得名显言真谛含俗者即二乘之真合在俗中俗亦名有故云有见若离为三二乘真谛亦得名无故云无见以不见中并名为见见故名邪以五种中别圆入通者正斥于真岂论接真故五种中唯圆非见余犹名见故大经下证二属邪何者下释同外道属邪住于八难去明净名诃意本以理难而诃善吉言中意事抑同悲田故释斥辞皆兼事理声闻等者明声闻人难之分齐既破思惑明难定无今以难诃明具理难是则身住界外八难何能入于大乘见道若菩萨则不定者即界内圣为界外障境达界外难方名无难故于此不境有障不障言不障者菩萨通四前二成障未能善巧观于内障成外无障后两善观方乃非障又前二事理一切俱障别教教道犹不免障圆人前后一切非障正约此文以斥善吉又复前二能知内障不能知外故二乘人义当前二是故被诃忙然不识故使小学住内外难不得免难弹斥之意意在于此此即行于非道者内外八难俱名非道从今明去释出内外而分事理此即善吉不识界外理难而能障于中道有师去破古者今但破小既大小二乘共有三空是故不得三空为释又三空位在见道前犹能发心故亦不用今明见等三道是已死故于义便故故引正位即见道也见道尚尔何况修道又从实说入三道者犹可得发入无余者准小乘教无有发理余国之言亦从实教菩萨下明二乘心尚是恶道中之极重岂不名为三恶道耶如大论等者二乘之人为菩萨怨怨家岂过恶道之因证恶道也因缘具如止观记中四谛中有灭谛等者此取法华譬喻品意彼品东西驰走视父而已彼疏释云东西者苦集也南北者道灭也故以北对灭用证灭谛若入无余八六四二如定寿也纵现有余定无余故亦得名定故俱舍云北洲定千年西东半半减西东亦定今取极长自谓永灭长岂过斯佛前佛后出处不定故无当也俗后真前俱不见性何者真谛之后应须见中而便照俗义同在后又约谛论亦可名为俗前真后如二乘人初观俗谛佛意元令于俗见中而便取空故如俗后外道不见理等者见慧即是一切智外道故神通韦陀多皆先修一切智也故小乘谓真于大犹俗俗故名世真俗二谛俱不见中但成世智所以属难喑者大呼声也哑者失喑也无大声故故名喑哑所不能断者折挫之言据未发心前耳问若以事难而为理境者菩萨住于恶道等处及以根坏云何今无根名无难答此有二义一者入位二约观行若入位人何妨有之俱斥小乘无此事耳若观行者亦容不障何者初心菩萨乘急戒缓在三恶道天及北洲乘种不失乘戒俱急纵在佛前宿愿所牵或在佛后禀教无废根缺正智何损观门况体难之言言兼事理事难如前理难只是一念小心小心即中何难可得况复大愿无处不至何得隔于难处难时难根难智住之体之化之用之是故大乘理须体事故知因果并异小乘变易三界者前之见惑亦通三界以通属故故不云三念今明三别故须言之即是欲色无色思也离于自性清净等者自性毕竟言异理同悉皆只是大乘理也从圆说故九皆依理故皆须加毕竟之言故云自性乃至清净小乘无此故云离也四无量心无诤等定者有漏慈悲不与世诤亦名无诤何足为奇有见思砂卤者此寄世田释出世田所言非者但有砂卤非良田耳故二乘人犹有尘沙无明砂卤供养至道中者以小乘人无愿牵故无化物心故施得福先在人天此明施者自无愿故菩萨不然已如前释又解去据薄闻小者自无小益唯能谤大自行等者同乐生死如同一手界内天魔本意但令众生乐有有即生因内外何别生因同故一手作劳侣者文作靳者应作此荦亦可云累劳累之侣于我为劳俱相带累相累类同故云侣也善吉亦具故言等也等者然八万等言通于大小故俱舍云牟尼说法蕴数有八十千乃至如报恩经列多八万此等皆是界内八万如对四分一分各有二万一千四分只是界内惑耳如大乘中三昧波罗蜜等之所治者皆界外惑故知善吉具有界外名同类同故大士诃之云无异也如群贼等者应云阉贼又取他阉自灭灭他不可治也又害等者害即怨也前释害相此释所害又前唯正因故云种子此据三因故云身命及眷属也谤有二种者虽对二种只生死一言亦兼二谤若有生死必无常住为成损相须对常住不入众数者亦可云事理二和方名为众众名和合即是事与法界众生和理与真如法界和善吉并无故不人数不入数故终不能得大般涅槃大般涅槃即大灭度纵有入数尚未得灭况不入数焉能得灭此纵斥耳终无入数而不灭度唯谷者此举譬言所向皆谷故云唯也故应合作此唯字耳忙然者总相不知不知佛法权实开遮若使知者即应答云世尊知我实机未发是故遮实而先施权大士何得辄以实斥至后机成方可遮权而用于实如来尚自观机逗物大士何以损我机宜密意虽然善吉可中能作此答乃涅槃会上声闻岂更招于大士之折大士正为方等不知作入醍醐远方便耳以不能知故默无答即是法身等者即法身如来所作化事作此释者但是从理二应更须从事以释假使如来化为一人还自以此而诘难之所化之人岂有惧色一切诸法等者阴界入等一切法也此法尚尔何独悲敬卒斗忘拳虽从观出卒用不称如自有拳用之不瞻闻后安慰如约幻之说者准此即是昔曾于余方等中闻不可至此方乃闻之而去易悟。

　　净名疏卷第十四

　　大品等者虽于法华而为下根已堪受命转般若教故于今教非后非前故知大权引机何定是三乘初心者此诸比丘在彼三藏三乘众中始欲学小现虽暂居三藏之众宿根非小而满慈子见在小众便为说小不逗宿种无四悉功又或可在于通三乘众满愿见与二乘同止便即为说析法小乘尚失小机宁生别善故为大士之所弹诃言机在者即宿习也引法华经念何事等者何言表诸即七方便亦是借于法华之意何得偏以小法教之应当为说大乘因果三德是果发心为因世间者释世界字亦可通论衍三因果亦应更问所以世界在于为人对治之后何以不同五章中意利在第一钝居第四耶答为人对治逗善恶因世界即是善恶之果观果知因验因识果并是随便何所疑耶若是利人乃至亦可全不同三准此钝中复应有此因果前后若不入定等者此岂不诫后来说者纵不先有知根三昧亦须观人然后说法等是下根依安乐行弘大乘者即是其人为说大乘第一义者若准下文得不退转应以第一义悉而居于初若尔于诸比丘乃成不用下之三悉何得以四而诃满愿答逗诸比丘现世根缘只应用一通往具四故列余三况复因兹通明被物理须具足列四不疑以诸比丘曾修此四具如疏文所列者是闻净名说即是世界破见思恶生俗谛善此并在于相似位中若将不退而为相似为第一义节级向前而为三悉即行不退之四悉也通别不退义准可知障通无知者亦应云见见属知故故知以通是知故以不知而为通障通教慧俱二种解脱二解脱后并云亦尔者亦如小乘有不得禅及得禅者然当通教岂全不知意明未是任运真化未知内外一十六门六十四悉之知见也是故唯取别圆菩萨然于别圆不判位者必须判属下根位故以下根者其位定故具如次文问答料简任运即是真出假位即初地初住圆照者是此智无为照机故也问若尔净名何得等者而下文云当知比丘心之所念答凡欲利物先藉知心一切众机不出心故昔有此志亦方成机或为破为劝者即破小劝圆自无所入为他入故故云方便虽分圆别乃是兼菩提即是法性者明彼比丘昔之曾发正当法性之菩提也大乘器世间者大乘者通标也器谓堪盛大法者世间即是器世间也教二弟子具如止观记是故至有障者此障应合用大治之故非小治之所对也未有念着小乘法疮者勿伤令成小乘疮也大智论云闻法之人须有宿世种子信心为疮如卧毒屑身若无疮毒不得入论元喻大今借譬小本无小疮纵卧小教比毒不入何以用小为身作疮亦是以小损大法身彼本发大法身全具故也此中至性也者明根若成即不可改今诸比丘心犹可发是故先以三义斥之虽余文中三世更互得用其名今此定须释诸比丘改小入大即是对境生欲意也若过去善根牢固下更以性欲更互得名助释斯意习欲成性性在未来由性成欲性在过去是则欲必现在根定过去故向文云根一向也欲又对缘必须现在性名深心等者问其心既深何不名根答得名处别故不云耳根名能生性谓不改以不改故亦名深心未有可生非根也义兼于深亦应名性正酬问也欲性相关者由与欲对辨故性通过未欲显法身等者智为能行道为所践故知所践即实相也故知大道亦小所行小乘于中取真谛耳故以能行用显所行之大道也欲修等者行大由心故云大心大心导行万善归之即缘因也前智为了其意可见若言下以防伏难恐伏难云见真不殊即举譬遮云无以等也故以五义而为别之言五义者一虫宝异真中异故二停不停极未极故三多少殊有界内外四自及他分作无作五益无益化之远近必成三德者以三德名通于小外故以法身而辨别也对上三文相可见此四心者大四悉也不取今世近知者今现在世三乘众中闻小闻共谁不知之若深计者既云中忘须深计其元结缘时必非小乘之所知也虽报障所障者报障即是退大已后在三恶道既云流转多非善处若居人天不名报障是故应云同法华中三千尘点过是已后今始得悟故宿世人未入正位既于方等得遇净名赴往机缘开导当解入正位者必至法华今引法华良有以也问至为失为不失答云不失前云久废复云中忘故须更问失与不失若其失者为说何益又失不失有缘了了如今文若缘因者事关生公善不受报彼义尚似一毫不忘何况了因菩提之心理合于此广明失与不失之本意也受及不受之大旨也寄海寄人之善喻也我观下譬也有法喻合可见此智力不能断尘沙至名微者上广明尘沙约法药也知根即是破向尘沙圆照照上无明尘沙无明尘沙即是所破知根圆照即是能破须约圆别分此二故犹如盲也者先约法明无故无两眼次约人明无无菩萨根等者尘之名虽通凡夫此圆菩萨根尘三谛又如生盲下至钝也者当知二乘全无大乘五眼所见故说如盲此则五眼俱夺意也问前三眼两教二乘亦能得之法眼三教菩萨亦能得之如何五眼并夺云无答随教依理其相天殊若云诸佛菩萨之所见者即是带理之四眼也地住分得佛方究竟故云肉眼一时遍见十方天眼不以二相而见慧眼乃云第一净故法眼佛眼元来永殊是故文中不更别辨具如前文也已委辨竟若尔五俱属佛岂成五别答不然诸佛如来法身菩萨约体分用五相不同且如肉眼见于粗色于粗色处见于中道从粗色边名为肉眼约见中处即名佛眼故见色处名之为用佛眼正当中道体也余之三眼比说如向若如初释与而言之二乘但盲法佛二眼今从夺说故五俱盲况以佛地五眼望之菩萨尚夺况二乘耶法华眇目仍从与论三净名入定者加诸比丘借宿命智借字(子夜反)以此助彼故得名也而今净名住无垢位岂须入定然后知耶今示八相令比丘知则令比丘䘖恩致敬五百佛所者既已中忘若依法华五百之初或依今佛若准大经四恒之后五百佛所诚为不多虽无尘点之言及标一佛之号今既获益从于净名当知净名或是本时眷属师资将非净名亦于五百助其令发凡一句益悉不徒然故众生圣化仪或共或兼或正良为宿缘不同故也碎身莫报者日舍三恒未酬一句岂更计于小教之仪欲行岂存形仪检大小二仪开遮异辙忘犯之教不在声闻故梁朝祐公不礼大士尚获轻报岂闻大教端拱惧违舍衣大提能泯相礼俗小吉何足可除圆教等者从似至真即三不退似位中二不退也即行位二准余可见或是至未可定判者若准斯文既具三教可定判故判前四心通三何咎虽三不定望圆五品须皆外凡虽在经文无的位相故使不可专在一文次命迦旃延中出须陀耶沙弥论议之相具如止观记十仙论议者沙弥最初涅槃居后以此准知中间可见信知彼亦经于五时此是见机得道之论议也即于彼天般涅槃者明佛灭后及以天中论议亦为解脱之业论议无穷尽者双存之妙故使尔耳总相说苦即名略不多解释即义略者总相但云有身皆苦无可爱乐即义略也名广义广准说可知若尔至第二义方称经文经自列五不多解释准列五名亦可为名广义略故使旃延广敷演之今所诃用不诃义广但诃用小不应机宜然经但云说于法要即名略也略名之下含于大小旃延不达以小演之问旃延等者旃延何得以五行名解佛五义佛五义意何必尔耶答意者义行及门所依别耳苦四行等者四行只是四念处耳同缘于苦故名为总大小入道莫若于斯故云要也若尔何故不立不净念处而却云空答不净故空若尔何以不云别相念处既有总言今从亲入燸法边说故且云总随用一行者具在玄文及释签中具留二行以对二人二中随对爱见不等又此下对三印者夫开合者适物所宜一切经论文无不尔今此开合亦但于类例同者合之为三若开为五为五法印有何不可如地持中四优檀那优檀那者此翻为印于彼四印又合不净或复合空是故小乘三不可阙生死之法与涅槃异故别印之生死须存初后二故故生死印不可一也大乘法印即唯一也又此至解脱门者印异名也恐着语者此且从法行者说信行不尔宜读故又着即是乱何关多少一横二竖者三界应竖今云横者且从一世三界之心诸见应横今云竖者历于三世四句别故又诸见由身次第相生故亦云竖又亦可云诸见为横澜漫起故三界为竖浅深别故理须细约诸见委论五义见转皆以五义逐之使成后人入道之相异于数宝唐丧功故凡诸入道皆多从竖也具如止观破见遍中诸论广明为令正法久住世耳若说四念处者明门功能门中皆悉迷悟双明义当有无两门故也三圣行者无贪等三圣人所行名为圣行若不善通三藏等者意明有无但是述其所入之门傍学能于四门通赡故使传于南天竺国毗昙下四门皆五者莫不皆具苦等四义寂灭只是四义所归青目至钝根人者青目全破是故两少犹为钝人此恐下今判论意四门相望展转互得为利钝也方用第四为最利人出没多端者或没大义兼用小名即如今教或没大名而用小义即如迦旃延此非佛意或先大名后用小义如通二乘亦非佛意或先小名后用大义如今净名所用者是此得佛意或先小名兼用小义如通菩萨别教亦然亦非佛意或先后俱小如三藏教固非佛意或先后俱大即通教中利钝菩萨半有佛意于一音中并有上来众多意趣其中虽有非佛意者莫非一代逗机之教逗不得宜故云非耳但旃延用不称佛意于机无益反致讥诃是则以生灭等者此中意明说由心生心既生灭安说无生说从心生证随心证信不余涂故以心验法知法必如心终无生灭之心能说大乘实相实相名通须以理定意诃所说尚非通教实相故耳于中先约四教诃说心非又旃延下重诃不知根缘之失初约教中初三藏教总有五重先约二谛诃次又四下约五义诃三又出下约观用诃四又旃延下约二门诃五又声约下观体诃此则总含四门一切行理行理等异莫非生灭引中论者证第五也但迦旃延所说心非不过此五是能诃所诃相对也是则下约衍结非初通教云八地已上等者意明徒有双流之名而实无有双流之理虽不生灭有教无人以其双流无实果故别教初地理虽是实地亦无人虽用通诃通非教意况复文意亦非专通故至别教尚云无人又迦旃延非但等者语其机教之功用也应知诃意正用通真诸法等者五义皆与藏对辨者正斥三藏名同义异以由境同观别故也诸法究竟等者小亦名空而非空义小空无旨真义不成乃至寂灭同异准说三藏析假入生法二空者或一或三具如目连章中已辨衍明真如实相者义通真中此正用真密兼中道故此正与目连章意及为国王长者所说并下释观众生品大旨略同余非全无不及三处此中意亦正明通义故显说通故知此之四义稍隐不彰于寂灭中偏显圆别是故文中指大涅槃若三藏与通通结五义大小二释此是通涂者只以此章义含三意故曰通涂前后文多皆含于中道之说故此中云亦得即是等也教法通深故也问意只缘含是故问答欲令意显故问意云为显四荣应以荣折虽着义字苦等仍存故云枯也但是四枯显荣何在答中意者破拙入巧巧拙自殊意显破拙即入中也借结此拙而成枯意巧自成荣故先入巧入已见中双游之义枯即荣也故引二鸟其理善成故居士诃即名荣也苦等一一皆云义故可结为非枯非荣义字不简真中故也故立不生不灭我与无我不二等言况此通门元通妙理净名结真等者正出答意具如述真即是中双游之言必相即故不生不灭虽即结苦不必专苦苦义仍通故宜斥于三藏二乘令于此座成生酥益彼比丘益虽不因佛与净名得通教利当知缘在二圣故也具如前说得罗汉者前云真我后云实相及以双游今结得罗汉者验前进明别圆理者明教功力非正诃相心脱是俱慧脱是慧次命阿那律中云报得天眼者亦有生得如鬼神等及发得等(云云)大辟支佛等者问支佛元知十方佛不答亦知不答亦知若准所见百佛世界岂可无佛理应合知只恐见处不知有佛又容知者只知一界唯一佛化知亦何妨故二十部中亦有许知十方佛者此亦宜为大教梯渐问若尔定有何异者如向但闻抑小同凡为同定尔不问异难同答中答出异意者一往所见远近虽同然复报等因亦不一如文三别报修不同及以总别通明复异总言禅智者五事禅中愿智禅也天眼开辟者肉眼虽见广由于天大品等者明大乘肉眼不假开辟故欲夺天先辨肉异大小既别因果自殊与圆教等者即同圆教六根净位父母所生肉眼齐也正当初依具无明惑假使作相等者罗汉灭不应有见故云假使与外道等者亦是抑词有为功德具有三明安同外见而云与等故且挫其出观时也虽与等者与而又夺殊即与也有即夺也入观等者若约那律失眼出观但同世人坏根者不见有佛世尊等者有人以有字为上句末深不可也何者所言谁者本问其人兼及有无故须还以人为答也是故疏中但释答人即中见色等者应云即中见粗细色言无伪者辨佛眼家之功用也常在至深禅定窟者三法名异其义必同亦可义异其体不别而别者理通因果事用非因首楞在因涅槃指果三种生死加自体耳非偏非圆等者亦可应云是偏是圆即别教也约地前后而分偏圆。

　　净名疏卷第十五

　　次命波离中云六念者且指一日之别行耳多日相续皆由念故愿解疑悔者罪轻重悔盖覆心疑悔罪重何由可灭复本上忏不出无生今此波离不达机理专辄为其依小解释悕免咎者悕蠲重𠍴轻尤易除何果见佛或教集僧者集僧唯二羯磨通三灭与不灭如常所辨无重罪者第二篇去僧法可除未妨真修何成扰心当是疑重及重方便依教作法缘具难谐若学悔所加惧一世无用义须心殄乃令事除弥助疑情名重增罪罪从至其想者语意玄善须得旨然知其罪而随其治纵有治者皆择其易焉力其难故须观时药病相扣不可一向并云无生故天台大师明忏净中小教有者令依事灭非小所迷方投大宗并应先断相续之想不应观理而令续行况复须穷逆顺十法观成法顺方灭重瑕然此中辞但存大旨使成净名诃小之相欲集行者不可徒然应当专于四种三昧不思议境九法资成远近方便解行兼美故须于止观大部一切行者之妙津梁作法等三中第二用定门者意明专注非禅定也戒慧相藉次第说之具如法华三昧中辨根本者生罪妄心总而言之烦恼业也故观相者即事一心虽云戒等其实约慧然除圆定无灭重方圆定即慧故如日也违无作者具如止观辨业中明作法纷动者举难从易令习无生意明下三尚自纷动况复上二乘二安可遂情释观相中依经作法故非禅定况云取相心动验知非定者也亦是扰心者既不欲令修前二忏所以列者为逗物机及以并决知非无生悉成纷动何者一七三七多七九旬一年两年或云长作如斯等例岂不纷动耶意复兼劝前二忏者进慕观理一体妙除况消诃文非前二义是故观相缘罪心境对灭罪境生重忏愧不惜身命改革元心故知其人理观全昧次释无生中云观成者指初随喜非必证真或随喜前始集观道前既悠漫故须克之指观行也末代行者自揣其心幸非利根何辞观相观相重灭无生可成勿辜其心空云理是相应之语不在于他善格内怀安负众圣无劳等者结忏功能此无生门忏于三道一念除灭消苦道也毕故忘新袪结业烦恼能必灭故已不造新既不造新岂应习故一刹那顷名故新不忏堕非寻即名故设忏罪毕故忘新新罪既除何新之有便不落谢新故并忘故大论下示悔初后于此初后谓罪定有而生重忧罪定不灭以此心起不顺无生应灭忧心已生无主方名罪性本自无生罪尚无生岂计忧悔舍忧悔想相续永忘了自性心本无生灭如是悔者名真无生忧亦悔之别名而已故一切大教皆为众生示灭罪相如礼二十五佛闻文殊等名更云有罪即名谤佛散心尚尔况复无生又若下重释罪心罪体未忘不独由执世人作罪常谓罪无可由此心令罪自灭若如是者岂不增于诸见计耶今云不执从悔心说若设悔已信解佛云无尚执有𠍴公违佛教故知观罪本为灭心若反执心与灭相反若能等者复灭心宗显忏功着事即事忏性即观相根本即是无生忏也罪心是心即罪根本能达心者根本永忘又见理者贪等之无生此则以理破于心执故此心执通能障于三种忏也三种忏内无生为首无生生执罪尚不灭况于前二而生执耶彼罪性等四句推者本推于共具如止观等诸文所明(云云)若十八界等者内根外尘中间识也此十八界从缘而生尚自不实何以更能保罪心耶又罪下观心者前对外境此唯观心造罪由心不作罪时尚须观照岂况作罪而不观之引普贤观者心谓罪心法即罪境心境成菩提全是心是故更令观于心也作是忏悔明忏悔之体严谓众法助体所行所严即是中道实相无罪谓罪本无破坏是舍离想心识谓执心家之分别行此至心如流水等者意明不住能灭所灭心相者心境也见罪福有无念念无生前两解至小疏者于无生中自有三释初解以心境相对次又解下以根尘识三事对辨而此二解并是无生非不灭罪但不与经中佛语相应佛语唯令观心故也故云心垢故众生垢等破其疑执者疑罪执小小乘之中但有作法若准忧波离作此执者尚违小教何况大耶大士下净名引佛正教无生除灭以小执仍不违小若心见有众生等者众生只是执心宰主故有执者即名不净以不净故即有罪也此即能知所知等者心为能知即无生心众生罪垢即是所也二心俱无不在四句一一推之皆不可得何者无生之心既非四句罪心无生安属于四是则无心下以心况罪由心有罪心无罪无诸法尚然何罪可得不出于如下具如目连圆教三空故下文中用如幻等譬假相者假文具三皆用如幻等亦得入圆真者既是体法能至圆中以通属故故云亦也所以三释之中前二释虽亦衍门不及第三唯观心性故前两释多寄通真析假者三假之义既在成论三藏岂无但诸阿含名多不显所以三假之盛在弘教者故广在于成论文中言析法者非无其理何者如云因无常故缘亦无常前念后念悉皆生灭长不住故短亦不住既俱无常即破常倒不假更用自他等名故四句推唯在衍教便令成于生即无生故用衍门以破藏拙随情者假非即理故得情名理即是空随空随理三倒三阴者心倒受阴想倒想阴见倒行阴心王识四阴是心皆依于色今顺所引佛语易故置色存心更有同异具如止观记引婆沙文即是无生等者无心者牒上无生故此三假并约罪心及以罪境以此文意遍通诸文我见等五者即身边等四皆因我生五及三倒皆因成故皆对境故故俱舍云受领纳随触想取像为体行摄多心所所除不相应行及以无为法皆有所缘故一一文中并阙推句至下二假方乃具足显迅速者幻犹似住相待中有二者异时竖也同时横也相待之文皆具此二不能用衍通别圆者以四句推通三教故贤愚经明出家功德之利(检)十智具如俱舍智品谓世智比智法智他心苦集灭道尽及无生略如止观记引婆沙文此形服出家等者应以形心对于偏圆及以信法作多四句今文正当令圆心出若利他者于无利中而行于利方乃得于不思议空空心出假以赴物机令物推理二约理诃寄密行名以依理出家而为诃也密积功德之利方名无利无功德也有为法者又诃罗云虽见偏真同于有为故大经云空者等者意引不空即无为中具一切法若尔于小乘真空之中但是于空不具诸法故不合说即是平等真法界等者此中寄之以斥古师而成今解真法界中尚无界外出家度人岂有形服度人功德又亦得名大小名同体异而诃亦是况诃前后并尔即如罗云小乘中密小乘之理尚不可得况平等法界毕竟真空而云利耶引彼真谛以证无为大乘无为具诸功德故不同妙若有若无皆不能具一切诸法问净名等者经中只云无为无利此即问前引大涅槃虚空佛性平等法界此名自足何以名之为真密行与无为义亦不相应答中意罗云正说小乘无为功德之利又称小中密行第一净名以大折其二事令俱不成大乘无为如如意珠珠即诸物密岂过此无为之语其理未极故云一往故知大乘无为非无胜利以其罗云已得小乘无为故以大乘无为折之既破小已方述大乘无为法遍以明小乘有为无为并不能具一切诸法若如是者方是密行中之上品故十人中皆以其行而为破立以为半满深求之致若观至名真无为者即真密行下去一一皆结以为真无为中具诸功德一一义当密斥罗云处于涅槃等者故此无为密行之理即具三德此即性德三德明文此是大师之深旨也一家学者愿善思于百界因缘一念三道降伏众魔度五道等者由降故度乃至离恶皆由降魔得菩萨道等者文虽别说然须约圆故得菩萨道时已得法性初住之道故具二时已得不动即是究竟余准可知又此不动应知不是二十五三昧中之不动此借三藏降魔之时别立之名破他化等者赤色三昧也故知不得有前后也故引大乘经证成圆位圆家降魔之分齐也又一一文义通始行可为行者之初始也度五道至三种意生身也者于中虽不别立界外五道之名已引大经二十五三昧经既名为三昧中王能度二十五有三谛之惑具足三智身三脱尚成十种破二十五有即是十种度五道也即能度界内等者正出分段及以变易二处五道况复下句云净五眼言净五眼者虽五对五非谓体同重明能度之体用耳破诸恶业对肉眼者欲指人中是肉眼故明四趣眼不及人天故为所破此亦一往亦有龙鬼过人肉眼终是恶业从道以判破诸乱心等者乱既云诸即指欲界以天眼法在色界故破欲方有四禅天眼应知从教判为别圆得五力者力既由眼眼由度道故释根力亦在别圆进退明之或具四教问约于道品何以不列三四七八何故五根复居力后答此乃别圆果地诸法七料一一独头为门何以用因法相生难耶问眼不分教力何以分于分仍有判权实耶答此亦成于眼家体用若净五眼根力必全一往文中似相生相莫不皆以降魔所成故用降魔以为本也下去文相并本并生何但独头迭生迭本是则一心具足万行者撮前自他悉一心故故前四科必同体也今得值得闻等者诸长者子初闻大乘出家功德信于佛法都未曾沾故知曾闻只闻向说若不闻者如三亿人四句者应具如前辨多四句以判于心若不尔者何殊于小故云各有大乘等也言各有等者既云善根即是宿种非于净名始劝发心故也对前出家故云正观观念界外诸功德也菩萨戒品随心即发者非谓发心即具戒体且以小大相形言之然于大乘亦假缘具在家缘具父母咸听以不妨于色养故也但小乘教以色及非色心而为戒体菩萨虽亦身口为助增上在心名随心戒虽大小别上品咸心但大律仪四弘为本立心缘境三聚为怀佛道但是三聚之果故四弘三聚更互相资故净名云是出家是即具足次命阿难中三因缘得名者亦可此三义立四悉本愿世界也父母对治也从见生善及第一义亦可三文即是三悉叹文即是第一义也言本愿者从佛本说耳九恼具如止观记引是则下明方等意若从本说正当符于半满之文若实行者应但依今具此二途即是教意而说有苦因者疾是苦果果必由因身小有疾者只此一言咸招二傍所以借金刚者三德具故此破三藏教等者具如止观纵横三德大小各三衍教约究竟法身者越于通教直述别圆然四时五时家之所计并不以前四时三时有常住理是故不受今释显荣荣即大故故违他解楞严七百阿僧祇者具如释签大威德诸天者通论诸天皆有威德悉皆无病他方净土等者且指安养下至十念临终一念皆得往生故云小善界内外三漏者此准二种三界说之毗卢遮那等者问此是何佛之法身耶答十方诸如来同一法身何得问言谁法身耶然不别而别应物由声缘别声殊即是释迦法身之声问法身无声何得有声答法无应有问既云法身今那云应答无色曰法声即是应应即法身何求异耶故云吾今此身即法身也法华空声准应可见五浊具如法华第一经疏为化婆罗门者此明现疾意也乳光经中七圣共化悭婆罗门牛母牛子𤚼者阿难净名如来空声此婆罗门生来不施铁网其舍飞鸟不过阿难造门净名诃者为显如来常住法身阿难欲去因空声劝此婆罗门施心似开仍择群中不受𤚼者令自𤚼取阿难言我大比丘不应触乳佛便化小婆罗门辄于傍立婆罗门见乃令𤚼之才触牛身受无量乐于是牛母而说偈言若𤚼右边两应留左边两若𤚼左边两应留右边两尽𤚼奉世尊犊子应须养犊子闻已复说偈言我本不布施今来畜生道尽𤚼奉世尊我自啖水草于是婆罗门惊异叹讶畜生尚尔何为悭耶因兹发心倾财大施乃随阿难至如来所佛为说法授记作佛号曰乳光此空声劝具足权实故一安慰利及二人不劳耻愧者有大机者本自悉之若小机闻疾亦何妨元知宫室父母生身因既非常果疾何爽各说身因者如前十数但述半教之身因耳藉今弹诃即成常住之身因也而实行者此会未知据共化悭何耻之有。

　　净名疏卷第十六

　　二约闻得道夜至般若者此大论中明说般若有显有密定及不定约显次第唯在第三于当部中横竖不定且复未明今通竖论以明密教故成道后中间常说故今用之以至方等故方等中以大诃小大义正当始终般若故于通别所益不同皆来至今须待弹斥菩萨别闻者不在鹿苑对二乘说至方等会对大闻小然非秘密之般若也此仍方所论不定耳言方所者十方相望又此亦名约行五味而论不定三明禀华严等者于彼处会未能获益来至鹿苑密利全无至此会中待别弹斥又前下重释前文显密五味于五味中而辨诃意明乳等四方便真实须诃不诃何以故下释诃所以恐失诃意问何意如此者问向诃及不诃之意答中先且约教次示品内文之意也或可至与疾俱诃者明俱诃所以约法病相对者已如前说方便教也若实教者即具二意也依方等教方便菩萨者于方便教复约人法辨诃不诃以存方等之教故也若封教至海也者大师正以圆顿之教是华严经之元旨是故彼教不同二酥二酥乃有远近二意乃俱得远论唯顿故云此即法华弄引问亦云至此意也者既通初后亦应具四四中方便及以真实有斥不斥何不出之答虽有此意未见明文者问此引佛答迦叶之文此即是文乃云无者但未若华严其文分明复是智论之明文也亦曰有文故从若欲去即以义推名异义同以为答意问从得道夜等者答中虽云名异义同华严般若悉涉方等不知亦有异部名为名异为当同部立异耶答中分二若不共者即是异部若其共者即是同部若尔还是以教望教论同异部复次大智下意明何但名异义同论部亦得有同有异部异理等于义不失何况但是异名而已问自净名等者亦应合有方等生酥通乳酪耶若其有者何不说之答文虽尔应须具如法华玄文第十卷中今若复欲论理有者鹿苑理须密说弹斥又华严中四何须更论亦是其例既其一切俱通初后岂可方等不通于初准此问前亦应问后文无者略若尔一音之教非无小得但失于钝以历五时故不全用玄文所引二明转观等者对教但是信法别耳显密次第一切同教依前诸义随观待诃但加杀人以为不定用显行相以此为别故引大经杀人为证复次往昔下重明今昔教观之益必定不虚以成利益问诃诸菩萨等者问大士诃辞意皆在圆而诸菩萨岂皆圆益答意者如诗三百一言以蔽于方等中纵未入圆亦得圆益故云一道言诗等者如论语注云曰思无邪故知讽刺之道意令辅正降斯已外诸无所云第三符成等者兼出诸意此用初文如来答于净土之意若见空室入自益位若见灯王及以香积即得入于利他位也次又见下明被诃者自净土行成入无生位亦得生于同居等三又随福慧下示被诃者净土行成所摄众生来生其国次此是下总结前意故知如来明净土行元令具于上来诸文意也至法华成熟酥者问一家诸文咸至法华悉成醍醐今何得云但成熟酥答教旨无他人自前却况显露教指二乘人来至法华悉成醍醐诸菩萨等无处不入般若同异亦复如是五千起去三变被移捃拾之言良由多意如是熟酥即名醍醐故使法华之后更说般若良由尚有生酥之名并是涅槃入法界者佛化施设一期事毕前后小别大体无违尚置余国传说之言何必全在灵山之席若以不尽入于法界则令法华部非终极尔前诸教有得入者部应圆融问曰上来等者此约上来多五味义并以涅槃对于法华而为上下故二乘众皆至法华而入法界法界性论何以然耶答法界性论唯约菩萨入一乘机故云一乘人也若二乘人在于法华而为上也说二乘者明大小共问玄义等者问意者准此亦应问云亦有至法华如乳者不答如所问也准问为答即是亦有准此亦应更须问出亦有以方等教为上上根不答道理然也三藏之后即入故也别教大乘者验知前二一切俱小又四种菩萨皆云䟦致者初举发心次入䟦致此则具举初后故也又被诃者皆不退位从前不退入后不退三种不退相望说之以四菩萨中先诃弥勒不退之行是故预标不退之言四教明菩萨等者诸波罗蜜即横行也观理入智即竖行也前之三教但明竖唯有圆教俱明横竖若准前文亦可具如佛国品中一十七句即横行也一十三句即竖行也虽不沾藏义立何妨法身眷属者上来多文皆云深求其致者是问三万等者明被诃者多在同闻信知同闻并非下位既是同位不应有诃虽复有诃不妨高位虽曰消文意兼斥古以佛事为魔事者作魔王者多是住于不思议也问破弥勒一人等答中意云悉有故也共行弟子者此是弥勒同事机也既能遍同斥于能化自整众生缘慈取众生相者生相乐相(云云)四教皆云与道灭乐不云苦集者且消慈边未即拔苦圆慈之体理无独运若从事说不无二别故无乐言一途而已弥勒为说等者具如疏文释已委悉今私助一释凡得记者多在不退既自获记复为他说故为天子说得记位因兹而为大士所诃记虽被诃不诃不退者既诃授记是诃不退因中得理等者在因证理故且云也若从弥勒应云果由因克故云行也入燸等者应引俱舍燸必至涅槃顶终不断善等若通教明三不退中云六地功齐等者以与小共故得齐名所言皆者显乘显地见地已去皆不退也十信初心等者以十信位但分初中二心之别八信至十以为中心闻诃弥勒说至得入者益时别故所因异故一先总定者对下生灭等文故世成别一生记等者亦应云二即人天也亦应云三兼此生故小弥勒经明三藏得记(检)大弥勒成佛经及大品经并明通教弥勒得记(检)正习俱尽者仍小为名即是先得五分亦名法身以次第人先同小故示断一品等者前不云示至此方云者易滥实故大乘诸经多说示故况教无人故须说之问若尔通亦易滥何不说示答观名虽滥彼与小共共不共异极成难滥又亦可云示者显示义耳准此而言余文亦有华严善财入弥勒阁及见弥勒未来作佛(检)迹表本者圆是实成若准实成境智合时唯佛见佛故法华云唯佛与佛等也若为在菩萨寂场者故知迹也迹中圆说但可表本此亦体用论本迹耳此意亦与示义大同故以寂场共表二教亦如华严者问何以一文用表两教答机众教共令经部含岂测高下者或是古佛久近难知有四种者问前文已云没实用权今何以云权实俱用答云多者不专权故以圆教中失旨等三亦须诃故纵示圆教三不退位但诃弥勒余者敛踪通教中云因果事理无生者满果正显事满故也信事满时理亦不满而不单从理为名者理滥初故得绳义如止观记若现在生现在生无住等者破毗昙人三世不成破昙无德二世亦失复次三世下通约二家所计以斥弥勒此约计三世心而为破也若依萨婆多明三相等者还约小宗以破于小故约有门用破无门问三相四相等者若但立三则无异相此亦兼破计常故也即是摩诃衍等者令诸执方便教者而自惊言弥勒不退尚自被诃我等初心安敢固执故须求实而弃于权若如是即除障也三藏伏结等者此正破也更引三藏者明但有于首楞严三昧尚自须破故三藏教未得无生不合求记故权无生非正记位虽复立之正即寻破与而论之出三相耳故下历教皆先引前三教非真次方破于权实得否干慧至性地等者正出通位与三藏教三祇百劫其位齐也若闻授记心则等者即破弥勒者令余息心若破诸天恐滥破余悕冀者耳常住佛果为异者此是究竟法身记也若通教中唯有八相无法本故不名也故望法身此为永别若智若断名为别者借通教名通途用之将穷三教无生之源者即补处位名之为源以理而弹即圆理也金刚般若云等者然其三教跨节言之皆有此义为兜率天王等所作两释约诸天子及弥勒耳。

　　维摩经疏记卷中
卍新纂续藏经第 18 册 No. 0340 维摩经疏记


　　维摩经疏记卷下

　　天台沙门　湛然　述

　　净名疏卷第十七

　　为从下约生灭者生灭是行行即智断就此双定亦云玄作三意者亦三教也所以此中但三教者大破小故若以如生下次双难中就能破三教一一皆先立当教理以为得记之情执也一一皆为净名难破初难破通中先约如体次复次下约四句破体乃约理四句从事事理虽二推使不二也事理即是智境相依随理偏圆皆有事理通教一往其事则同而理异者理一向异何须置疑事虽云同仍有小别是故文致一往之言言小别者界内外殊复次若由等者前以理约行今以事约行今问何意通别缘修为自圆教则以真为自耶乃此准前释文为问问法华玄文明车体中藏别二教以缘为自通圆二教以真为自与此不同其义何耶答亦不相违但意各别法华玄文且在权理界内界外权实各别故使内外各有即离即者初心即得真理乘理至故故用真理为自为体非实理故不得为自故藏通理并皆为他由此因缘依之问起问通教等真既未极故曰断无还从智生故云他耳然复别教应须纵容更云二义以申其旨地前一向以真为他登地亦容以真为自但别得名多非登地是故今文不以为自故大涅槃等者佛即真智法即真理此证证道无复自他故教道中真非实说亦真为自须有二义者从理二者破计言从理者智尚本有况复境耶故修性合时必从本说故从本说名为自生乃至双非理性本无自他故也二破计者还须依理理非自他何得计四前之二教唯有破计故后二教皆依远理若一切法如至无情之法佛不授记者此乃引异而难于同况复此中且从破说若从立义无非授记一切诸法得记何爽依尚可记正何所论净名今且寄衍权教以不记法而难于记纯依圆教何所难耶故圆教中在果既其依正不二事理不二理既圆具记亦何疑果有因无无常果耳况大涅槃下引证者大旨亦然故亦且从权教以说三次约贤圣如并者小乘贤圣权无记义实教具如法华经也故四味中着诸法如及记小乘则为如来绮语之过故知净名不可即用法华经意故且还依方等部难问若尔何不用于方等中圆反以诸法无如为并答还是方等带别之圆故亦未得彰灼向说华严初顿理无余说寻此结文正用圆教释者初总释中虽有多意或三诃一或一诃三故今收之明文正意问何以破约三教亦可应云那用四教但三藏教生门破竟故此文中不复重述问只应更约通别二教何以破圆答前总释中已料简竟圆人破于语见等三今文答中但通云执答大论等者佛虽复说性常离着今恐有着是故须破若以诱论佛亦自诱何但弥勒然佛必无能化想着虽诃弥勒能化想着意令天子执记念祛若舍执心转权归实大经者执得权记执即名邪此义具为智论破者广破三藏菩萨因果具如止观记破如金刚等者经虽具三今且通破是故今文以别圆破皆云不可以身心得言不可身心得者身声是色举色例心复次下以前未立故更立之故前等者重将前破以示此立即破中立四种相融十六相者只是四教一十六门执异成机故以门逗元知实相本无十六不观不行等者此望下文断德释义乃是反名而用释义何者观名智德不观名断不行亦尔例之可知亦可应云不断名断不智名智凡诸释义皆有其势若立中破即从反释若破中立应从顺说正明有智即是菩提即是摩诃般若者此从三德中般若立有名于二因中即名为了于二严中即名为智余一切法准之可知心心数法不行者以证真空为行般若者以证不行四教明至及一切法者若准四教二严之外则无复法今以人天及一毫等得名一切下去例尔离四门等者既云缘修即三教之四门也言一切妄想者具如前文灭诸相中障是菩提等者凡云障者不过此二即是上求及以下化上求兼自下化唯他平等法界菩提理也诸佛不行此破方便教中自行佛不度生者即破方便教中化他少说断者菩提名智今释菩提不多言断故二十九中但有今断由少复杂故不分章所以然者欲明圆文智断不二若有方便偏教所明至对内意根即是二者权教初心不离情想不知意根是菩提以有能对及所对故圆教至非智来会理者从初发心智与理俱由智从理因果义同岂从智因来契理果而不与合者一者无明不尽二者无明体如次下七番即是不可以身心得等者前文已破身心得竟今复言者前一向破今明相即得而不得不得而得下去诸句一切悉然言无处者方便教中心为能依依于身土是故以色名之为处亦可身心俱名为处观智即是能依法也离所依外无别能依假名等者观假即理理摄一切不同小乘观无我等次命光严童子中至即其事也者如云非青见青等也藏别但有色心之光者方便教中不说理具是故不云第一义光言色心者光既即是色从色放光但可云色心即偏真由偏真故故无心光第一义光即圆真也然第一义非不由色全色是心从心为本小乘不即致分色心应细约教一一分别别教不与前二合明仍云亦尔者地同于未见心光不无小异故别言之故唯有之言简于三教童子至名童真者若约别教且在七住今从圆文必不全尔但是且借童真名耳故圆初住即得无染童真位也初明出入相逢者先约事释次若约内行解下即约理解若迷若悟无异路故如人迷故以东为西迷悟人殊理路一也若从示迹以为解者光严从实而示权不出而出净名从权以示实不入而入为欲说圆教至事迹者唯欲说于圆理故耳故圆教中能表之事亦破皆令入实故也天衣七宝虚空等座并出胜天王经(检)燋炷具如止观记中意明燋炷但是断位今则非果理不离果理虽非因理不离因理为道场也是故断非初后不离初后依之任运自得道场答诸方便教一往约观者观义犹疏但是附理方便至为例者仍约当分初四番一往竖等者所以不与后二十五番总名广者横竖别故此三心如磁石等者任运意也显住任运上求下化华严等者引成正觉以证直心云是道场及真实性证无虚假法华经叹五品等者至五品位必至六根邻于初住分真道场具发万行等者自行化他俱得名行自然流入者海亦证深具如前释净土中分别者同是取土利物道场岂非当得成佛之处六度中一一皆云法身者六度悉能满法身故然但用对治以为能依故一一句皆是所依所依即是真法身也又智中但四者智无世间耳亦且从于出世智说故可例前通用五也慈等四等已下一一皆须从圆以释语似方便释成圆显出法性真净六根者入初住时六根俱十六根即是六通故也乃能出等者除入胜处也言能出二乘等者小从大出大必具小故今开之皆令成大以其因中等者因中用于小乘八解脱后转入大见八解理一一地中具足佛性是故转名解脱也后用利物还依本习随宜设化以一切法得入中已悉具难思化他之行心之与法俱名行也故成二十五三昧中胜妙解脱也方便是道场等者方便即实道道存焉多闻是道场者自治治他俱得名为如闻行也除倒显性悉破八也言显发者即于文字而达至理释道场义一一皆云初心菩萨者道场即是从果立名今通于因故并云初发心发心毕竟二不别故亦可以六即而分别之然此四菩萨初二约果后二因者亦表初后不二故耳第三结成者初文开章即云结释此中从便即云结成结只是成耳。

　　净名疏卷第十八

　　次命持世中云大论明帝释多着欲为说十五种观门既破欲巳仍令转教说于般若亦是三德者常依法身般若慧命解脱法财五种三坚未知说何也者既破天乐只应为说三藏三坚但天主机难可定判破欲之后岂必藏耶俱通四机故未定判魔即自等者自照一理具足三千故令魔及女机熟至持世所睹净名讥即是调他界内外魔也空声三释并无去取者已如前文阿难中释降魔伏众魔者净名寄此潜讥魔众以示天女住宫之仪乐净佛国土者一切皆是佛土之行此中别示净土言者即此别示是通示也恐诸天女未有菩萨净佛土缘乐成就相好者相好即是取土之身诸方便教行时非证时前二人二教行证可知别教地前名为行时未见中道不名证时若小证者通教七地及两二乘亦可粗通两教学地次命善得中云关河旧解者观今文意不取此解释弟子中前诃弟子已久除邪今诃菩萨须与异小此乃以圆而诃于偏或圆诃藏是故不取其行淫祀善得既是等者今但云菩萨不分教别准诸文意故唯须圆四别问法施之会等者文但略法施而已经但对财而云法施其旨难辨故须问起然向疏文虽说财中有法之理未是彰灼示其观门今欲双明故亦须问答中云备有两义义通于四即理唯圆故约法论财用施一切受者无不咸沾法门法既无涯施亦无限以此传化如无尽故灯此非正意义立而已故云亦有以三教心不能即故故三教理理外论事事不见理不称圆宗及但约观以为解释出没者有无也只圆教中于诸经论有无不定何但前之三教文耶故四教文并得名为出没不定十法界至一切法者问双照即是施十法界然施十界有何功德九界若非何以施彼九界若是用佛界为答若事若理皆有胜益所言事者断六界法与其四界与其断法故名为施后四界中卷权归实渐与不定事理皆然所言理者十界之理同在一心不一不多不无不有十即是百百即是千千即三千而空假中故空假中咸名理法法不出事故号法财以法融财以财引法用施于彼名为法施故法在财名波罗蜜如意珠譬思之可知复次下亦令用权助不思议即如法华异方便等通望众人亦名一切迹中善得等者若尔本地善得此会自知法施之理但为受者其心未融故重请之成受者解符成之义其理宛然净名元示财中之法意令后代行者说者观文对境皆须约财论法故也若离财等者三教于财必无其法以财施人至一切法者问诸佛菩萨深位之人何尝离于以财导法众生受用地水火风任运常蒙佛菩萨益诸佛菩萨不可数知受用时长众生久益如何更令凡夫假想如是作者所益几何况复反隐佛菩萨术答其义实尔然须晓宗先荷圣恩兼蒙凡益但化物之式譬若征夫大阵难当理藉多战良将虽强不容独致傍资散健并力共攻散健获勋功由将术况设未破贼教练何嫌卒急施兵拔健为将纵未全可勉强砺器方堪不难故诸佛菩萨无始运慈而诸众生亦无始沾化以是得知众生难化常处生死受苦时长忽感应道交乃彼此兼益况复众生亦有先修净土行者彼彼弘愿更互相熏彼彼相资至果方益即受化者共别不同彼我悉然深可思也故一佛出世众圣咸臻须达老婢例之可见生功德智慧之法身也者法施缘了即显同体之法身也无施无受等者意明大舍等无缘慈是故彼此皆云无也故以四种不可说法名为平等即是大舍之体理也平等真法界佛不度众生等者于此舍中慈悲喜三即是度心舍中无著即是不度然四与六及诸杂行一一皆是独头法施为欲相成故并列耳二约六度正行者前四及杂无非正行然在诸教多皆列六故六摄诸六为菩萨之正行也约四等者四若得六方称兼怀教化众生去约三脱者即以空等对化生等既是圆行应具一切对虽只尔不必全然互对亦成圆行故也用互对意一一释之令成圆义方称教旨起于慧业者此亦复与诸文不等诸智文对或云因果今乃以慧而荡于智如是善男子者如前诸句一一皆须约圆施心细辨相状具如前章明诸教意来入此中寄法华说述其观旨悉入法门观财如法方称此中诸科文旨若唯消法相何能涉于财中法耶法施既迷亦不达于菩提道场及法乐等如今消释方表其事是故不与贪等相应乃至不与无量相应唯与一实不受冥合波罗门发心者此最利根是故于中别标其发。

　　净名疏卷第十九

　　前明净名托疾等者即指前来两节文也方便品中广为诸来问疾者说此有二义近为俗众当座之益远为后时印定成经即方便品初料简文是次弟子品初云自念寝疾于床等具如前文五种利益今欲总以前二处文而为室外室外弹诃者问何以不云世界悉耶答二门各须先欢喜已方可为说二门共有是故不论问第一义理亦是共有何以明之答虽即共有有入不入而于求入者故须说之又世界一种有则不定若第一义一向须有是故须说权谋者明方便品处处现身即其事也问应云无谋之权何以更得云权谋耶答无谋即是大权谋也大像无形大音希声故知不思议之权谋即希声无形云大形声也前已用一四教等者言凡夫者指方便品言二乘者指弟子品诸偏菩萨者指菩萨品问只应合云以圆折伏而云四者何耶答诃凡用藏诃小用衍斥大用圆或展转诃故须用四今叹等者即指文殊称叹净名令修等者即指调伏慰喻之文及下四品人不思议指不思议品得见净刹即指香积阿閦佛品言及下五品者至文中各随其品不出折摄此又为五者亦与前品五义意同而但与前名异义别亦可应云名同义异以文殊受命亦依文殊各随五别于此须与前文辨别亲承者向虽闻述被诃之事但可罔像才信而已若见神变并闻智辩得益不轻故须随从随障尽者缘谓缘集障即宿障缘集但二障必具三以同居中分净秽故是故于障必须分三若二乘人已入位者亦可从于显露教说复亦须云令显入位者成于生苏在第四意中为后弄引者是各生净国者具如前文佛国品中尔前等者前据未转者也亦容已有根转之人及秘密悟上下文相一切皆然言不累施文偏事具故且从显一往以说若至大品等者此文亦依次第以说不可准前转教观等前既总撮大旨已竟下去处处一切且别复须述意故云利根发时不定具如前说五为还佛所结定成经者不云印定而云结者结即印也所言结者大士化事其功方毕收束机宜理在成教故云结也对佛印定前后等者问印前可尔何须云后答非庵园后名之为后前虽闻述而嘿印之未知嘿意其旨何在至后入室累闻胜因复见大士施多权变入室之后故云后耳如是等事理不容易故藉如来对众印可复假天帝发誓愿弘通佛复述成令传后代准此必须重至庵园诸菩萨至如两磓云二乘但云菩萨者亦是互为砧磓而已以力等故得两磓名必不可云两砧故也言互为者如初入室文殊设问而净名答至观众生净名乃令文殊说法及不二门更互说嘿为二圣利物之式亦可得云文殊以言说之磓扣于净名真理之砧乃成中间称教之益始会砧磓理教之用瘵亦病也贪欲至一身者前之三分引经义立等分对身者稍似身耳虽乃从义义通于实实由于心理必然也夷平也经云等者如瑞应经也问何不云生答三由于生生亦由三故不别出通今一往等者通别二义于理方成何者由此三毒通感于身别对非无通造为善引通文以成别也若因中下云强弱者重强轻弱四约云等者虽复横论又更竖摄如有余土虽有藏通五人生彼至彼复无藏通之名其教既谢位名亦失终未见别理即别地前彼土克实但有别圆二种人也从渐教说藏通初转或且入别初转岂容全不入圆但是附文而从别说答分无为缘集等者名同体别即与界内三界爱见四名分同其体则与界内永别况复界外方便说耶答曰亦有变易等者唯轻无重故但云通言具有地等四大及生等四苦但彼苦果与心体同以从贪等得四大名故便生等念念变易故以变易故名为生死以有生死任运老病问曰至有之者所以不问生死苦者变易生死诸教盛谈所以但疑老病苦耳亦名因缘者但未见理故属因缘故与界内名同体异即法性为因无明为缘答既有等者既许生死何妨四大四大既别故引大品一切法趣及以不为老死所迁此明等觉分尚云得不迁之理而犹名为界外四大同体别其理不疑古来不知此文难会若不得今意如何能释观音品中果报烦恼火水风别既云名同下之二土不名因缘者从粗从别别受名耳若从因缘理无不通从痴有爱等者故等觉中一分无明亦名痴爱从此痴爱感等觉地前一品生死乃能为物受痴爱生若不尔者感应之道不同设化之仪未普故金刚下引证无明亦名痴爱此取无有等者此中唯取此之两位以为中下所言或者一由等觉有无不定若有即取以为无后若无即指十地之位虽名有后若无等觉家之十地终名无后并取无后一位为常寂光菩萨居也若依仁王于无等觉位中以立二生既不立等觉但云十地位中有三生也则立法云而为始生准此但取住生终生以为寂光以始生者让为实报故云因缘此别教为便者以依仁王故不立三十心为断无明位又法云一地而分三品故成别也况有教无人未可依用今对寂光依圆教故圆教三十心皆是因缘虽作此解亦未可定用者向来虽对别圆两教及等觉有无以立中下寂光之义未若唯立上品为定况复暂借摄师之名问龙树等者此问意者由用有后生死等言是摄师义是故且推以属天亲答意虽尔然一家所用龙树为宗从圣行生天梵等者由因证理从理起用用又指因故云圣行乃至而起问天既是证何名为行答从天起行故名天行故天行位在于地住验知从于别圆二种圣行而生婴儿行下释于病婴二行所以若此下明于二行息之由也随诸众生下明二行生之所以机生曰兴若约物病何时不兴今净名下约法从人前虽通办意出今文文意亦在通被诸土一同居土等者然且四土皆有权实之两疾也若约后有于现权疾唯有实报则位位中一实一权若方便中亦有神通得名权疾但不得名应化权耳是则二土亦权亦实二同居土一向唯实同居中得实益者亦可随义判释不同但有人天等者人天并四故名六界然净土中虽无藏教二乘之人亦可得有通教二乘并后二教菩萨及佛破成六也由是亦得名为六界权同四土者实报方便及二同居问净名既是等觉等者作此问者以土望人其人既其犹有实疾何能自于无障碍中现等觉地之实疾耶答中先以本迹高下四句不可测答次但权疾下从实位辨约观心者义通初心是故云也如无贪人权现贪等故置无疾现疾等言或自行等者明示现权疾之所以也自行精进只可示为懈怠之权不可实惰而示精进化益不定意在随宜乃至一切者一切鬼神亦有权变假设之相事通意局五源等者古人意云问疾一品因于文殊至净名室除去所有为下五品之源本也八始者至法供养犹是正经故问疾初为下正经八品之始三由等者因于古释今亦立三亦名为由而义少别但从疾生非全一品而为初由但三处由疾故曰三由一俗众二声闻三菩萨六源者意明示疾为六品之源问疾初文亦为此品调伏慰喻之源始也并下五品故为六源若权智说至故言非要者二智体同并得名为说权说实今从泛尔随情之权且作此说耳四句分别者前之二句即前三教后二是圆四辩赴缘说三教等者既云赴缘理须说四今从用权且云三耳非但等者意云悉知之言犹滥未证故以成就未证而对说之十方等者义通横竖八方横也即是同居净秽二土上下竖也即是有余果报二土常寂光究竟等者以表究竟若约自行现此相者正言我与文殊俱除微烟故用表之为他亦然理须从极表果报之末者亦指等觉故地持等上句释其所以次离一切下正示断障名禅明是等觉若表等者具如前释权实二疾各随己之所有明其权实不同何者下释生后所以心安不动等者智契极境断所以满自非元品永除至于究竟智断岂令三事具足俱得满名净名虽居等觉所现终成究竟安稳眠等者引此偈意安眠即是真性轨也实慧慈悲即是方便解脱故也今解净名等者劝舍执耳言罔象者用庄周言托兴假设立此人名名之为罔象意明乍可得珠过若穷研只恐失宝况复转譬成有所凭表土表身者对向四不可说文应云可表四土三身又文殊尚知欲说法华等者若以净名望于如来诚为不易况法华方等难易可知信知何经不有天华地动放眉间光文殊才观知异一代便忆往世曾有见闻故见瑞时乃引灯明释弥勒疑即悬知今欲说妙法此事尚识况方等耶终求无余等者无余等言本在三藏通虽稍巧及以断惑然所求果不出无余果是所期故云终求转心转观者心即期心次第观即初地双流所以弹诃菩萨多在三教及失圆意者那得第七云是圆教后心人耶答圆教失意定在初心与物无缘者简第六七若被弹者简于前四今总言之得作此说应叹二乘者二谛语通责同异耳若尔者净名皆应叹诸菩萨者地住已上皆有法应即列众中不无其人唯有语见须在博地皆言表诸通于三万二千故也但诸圆菩萨至不称叹者此中释前圆不应斥但通云圆不云位者故知前文理合通取第六第七但为无缘而不堪耳故于高位最藉有缘所以唯在文殊一耳皆是四不可说者有机之人理亦无说理不自显然由说成文殊扣机不说而说若入初发心住至亦如是者通辨不见而见之位非专所叹之人从今文殊本迹去位既齐等今此大会岂无齐人故亦须以有缘简之准前叹德悉叹等觉故也下去对释但皆少于有缘一事故须节节添其有缘何者见既释来须称来义(云云)次问中可见答中意先分别异次引法华二文者意明知见必不相离不同三教知见相别复次因圆教至果报者亦是通出知见之位表因至果皆是不来而来故也然于文殊无趣果义正当不来而来义也不同众生来故云不来相而来见亦如是前五等者故知善来取后二也以有缘简故不取之自此已下不能烦述准例可知若以果望因等者亦如前文以事表理故大品等者须云二种三界意也又大论等者即先以佛依理不来为众生故而来而去故文殊答亦依此理。

　　净名疏卷第二十

　　宾主相见之仪者若二大士俱是法身有何宾主而欲设仪若约化事今此净名本虽妙喜妙喜亦是中间迹耳但约此迹先处毗耶使文殊仍为游客况复问疾亲诣所居故有宾主设仪何咎大品诸佛自相慰问智论委释(检)今即约四土者夫不可忍恶中之极内心既恶相必外彰故可忍者有损之理即是易治之人故也果疾是一因疾有九者果一者六道随一三善随一三途随一以三途中亦可宿习能生三界及六道因故云因九于九因中三乘可忍六道不可忍但不如前有余等者若以地地而为相待待上不可忍待下可忍有何不可但不如横一时相望可对不可义则易见此并果报土中义立无实权之疾等者问既无实疾何以无权答今约自行当土不须故云无也若望三土应云无实而得有权佛止一句等者乃成如来一音普应故一家解释深穷佛心答至实疾也者固劝学者顺大师意见诸经论不须违拒幸通二义教复无违故以寂光与三土体体恒相即复顺三品寂光之文疾有三种等者至此不云有为等三但云见思尘沙等三者何耶意明疾相此三义显故有为等暂用非极为破滞有著有为名无为破着亦复如是又无为者傍涉尘沙及以无明其体混滥故义非乖又立见等为欲对下三观四教调伏慰喻其文便故二从空至傍治同居尘沙无知者以界内尘沙不障界外之生故虽生彼有而须断既生界外界外为正纵未出界惑终非正于外破内内则别易坏三中道正观治有余土至尘沙无明者有余土中无明全在果报土中余无明在虽复有余及以全在并为中治言利根至傍治者通教利根具界内惑但修中观细惑未破粗虽前除亦非正意故云傍也又非正障中故亦云傍若就等者言无明永不损者一往虽尔然又应云三乘相形大小既别亦可义立俱彼土无执教之惑是故无有不损之理若约初心宿业等者若已生彼无复重恶遮障宿业约在此土修圆观人未破无明或复当破而云有遮义同彼土故寄言之但有损损增损也而三乘至约行退念退故有三者五人位别禀教不同故云利钝以无位退者若约三土明三不退即其土中犹有二退若破尘沙得行不退若破无明得念不退即入果报果报一向是念不退况余二耶约土既然从位可识皆有损损者若此言之方便亦应唯有损损文且寄于二种退义名损增耳其实不可更为增疾若为众生至意在此也者若皆非近须论悲体体即实理理与一切众生共同别论发心者前自从初发四弘誓来有疾而众生疾亦无始本有但以菩萨未发心前及以未得无生忍来无疾可尔况发心已大愿始张至真位初疾方分现未审净名证来几时其所现疾未知久近约所度物缘会机成机成应兴其疾乃现故关初心结缘多少生熟偏圆净土因成权疾方现自尔已后生生成就生生愿行刹那刹那三业四仪未曾刹那阙于行愿故知悲疾后后随兴据此言之则净名疾近众生疾久今约理说有何久近久近之义节节委论同居痴爱尽等者道理有余果报二处之病只是未断不名为生今云生者寄于粗破细法方现义当于生如四正勤中未生者是若约众生等者此问意者以理难事事有久近理无久近答中意者欲分事理先理次事所言理者只此痴爱即是明脱痴爱明脱悉是本有乃与净名本理悲同所言事者众生尚迷净名久悟净名久以大悲熏真性众生机发对净名悲机感相应乃成疾相是故净名权疾则近一切众生实疾则久从发心后虽有大悲仍未堪同众生之病所以能度所度皆非久近而论久近若知此意可以立愿可以修行可以赴机可以施教若依理等者理本有故即无明是故云久也即此无明复名为事故事亦久石异于吸等者一往观之二句无别细寻文旨不无少殊先问石异于吸意问法体不关用耶次问吸异于石意问法不关体耶体即法身用即悲疾答中意者必不相异方名体用问别有常寂光土耶者若如前释已知不别犹恐不了故重问之若答中意者三土即是何须别求若尔三尚遍有三外虚通何得不有若尔虚通之有为与太虚同耶异耶答若同太虚那遍三土若异太虚岂得通三内外虚知遍而非遍四句推检通教显真问三土之外何殊太虚答遍理同别问约理云遍为复常遍为或在无答法体恒遍常在情无但可推之不可思之但可思之不可推之不可观之但可会之不可会之但可观之如螺髻等者举浅况深浅尚相在况复深耶故云等者且寄相在以表相即故将相即酬前问于有无之旨言皆空者意明遍空显非疆畔亦显疆外理必不无以不无故亦名非有天器即离方之可见问以何为空者初分段下约余三土对法性问又声闻经去约大斥小问明空三昧者小乘唯但明空若衍门明十八空中即有空空下七问答皆须两消答中云若约境智明等者重空之言互对境智境空于智智空于境今言下释意者虽开境智别相难分一者从证不可分故二者居因浅深莫测文殊所以更进问者问中双申两问之势若通约理性对智以辨况又若去别约真谛以斯空名近真谛故一往且从邻近为问问空何用空者亦约两解细意作之不得不但空及不可得空问二空何别答约理二空不可分异但对不但空即是对于不可得空今重云者所对别耳何用空者先正难次若以下引同小乘夫云空者应空分别今那更云空不空耶答意者分别尚空况不分别岂不空耶若所观分别等者虽约境智相对以辨无分别相而须互作自他等性及以破性而辨二空圆教等者以是而观三教境智境智犹二是故未名分别亦空故须唯指圆境智也今众生未悟至常寂光之土者文中乃以悟未悟为言者且以因果相望易见耳若未入圆不名悟故以未入圆非善行故故只应云圆与三教所明不同亦可得云即与不即分别之盛岂过诸见诸见即是何以别求中论观法品亦有此说者当知四教既皆观于六十二见见体不别求者于中推检不同若圆求者乃全体见以穷真极虽巧拙不等渐顿差殊皆于见处而入空也如大经乳譬佛性从缘生乳四句叵得佛性亦尔执成四见体之见理二无我者亦是人法二无我也见是悉是我体之全空即是诸教破见入空能空不同故分教别若从凡夫等者向虽一途但似竖耳今更约教即成横论应云具足横竖二行已如前释不染而染等者理本不染无始恒昧岂染不染而能观之故起六十二见至之源者如穷无明源者是也冰者理同义异不别而别同一真土众生所依唯一法身为诸身体所依不二能依自殊所既不殊能亦何异无始妄习谓依正殊问求真性等者举心修观惑相无体一切诸法唯一真如若尔为复更有余二脱不答中意者眼性虽一一体犹三惑体既三而不三解脱亦即三而一终从此出者意明虽有三观及以通别根本皆从空室生也所言侍者不出四教大经佛为师子吼说十力是也(检)初问云何慰喻等者准下五品既从此生下之五品复能成上须以通相三观释之若不尔者国王长者亦乐佛身诸大弟子用三教斥菩萨亦用三教为诃虽多用圆义归于衍故须通相别在其中是故上文但云从别故此文意用上为基空既通已岂有中假而不通耶故准往复以论所表次从空中生一切法为存方等通对诸土及以三惑因果不同故须别辨观众生等及以别诃弟子菩萨故至法华方纯一味未入室明四教等俗众未即见思之惑须加三藏而对治之以三藏教治欲胜故若尔俗众岂无断无为者答若依小断已在小数若依大断已在大数故且别引具惑为俗三藏助通者故经云说身无常元是三藏不说厌离即用通门故知通人用三藏者知无常已无常即空若助别圆对转兼具准例可知今且消经未通圆别问答即是经之正意四种正命者非唯离于四邪五邪正显住于四教慧命四五具在止观记中楞严者入假勇健之心名为健相。

　　净名疏卷第二十一

　　通相一心的在圆者问那云断惑终成前后耶答行相无殊从教前后故前文云恐是方等中意也当知犹是方便之说问我与众生何别答我计宰主众生揽阴分别法者法者只是阴界入耳亦是十法界法也者后四法界只是六中空假中耳此四法界既亦名法故知法空义长远他云二乘不得法空不明所空法之长短今空四界入实相中二边法者前既二解即有两种二边不同如下文云若依前解即我我所为二边也若约后解即约十界生死涅槃而为内外二边也即是两种平等空也九百七十二者八十一品品品各有一十二故问何故破见一番四十八句破思一品各一十二耶答断虽一番诸见各别每于一见皆防转计故四十八思无转计唯一三假故但十二若存平等等者兼破古人释平等空具如前文目连章中以辨大小三空不同此如大论至解使也者彼论中辨有缘无为而生惑使此引毗昙证第一义亦须空之如虽平等复言平等以为有者亦须空故如无为无使能缘之心缘之生使灭谛下惑即其相也别圆不尔等者异偏真等虽以别圆一时共说释义必须分别圆相如前属对三种三观既云别相以属别教通相一心属于圆又云通相虽圆然带方等乃成圆中之别相耳故此三空通属别圆自此已下但寻此中一段经文若云空即空于涅槃及以中道结释即云终是从假入空而已故知空三谛故故在于中终在入空故但似别故初双标圆别二教所以此经若分教释理具别圆统消经文复依通相若尔为定别圆答既云方等适机为宗圆别二人随闻各异故从宗释须辨别圆名分义通随机恒别众生佛性准例可知故上文云下之三品从此中生若尔始末俱是一音之教何异流支答显秘既殊一音冥契亦名平等者且依璎珞作此说耳出假有三等者即三根也上根烦恼未断断字都管反此约三教同从此空故通三根俱名有疾以下根人尚有习气故通教意无有不留余残习者故三根人并有实疾此中初列通位次若别下引别辨异三但别圆下明于两教寄位之意非是用通等者前约通教三根断者意明别教三根亦然故先辨通意令识别又后复空通故得借辨此空虽即不空于空乃有假中二观在故若下二观三俱假中以渐深故通教留习尚名有疾况本圆别仍有尘沙无明惑在故方等教且对所出三根欲同若论所入长短大异故使有疾多少不同故别教等觉唯有一品尚名有疾故使菩萨无有无疾之者然此中既其多约次第三观故知非是不思议假故使别圆约地住前若止观中三根出假意别不尔(云云)虽不次第者第一当前第三第二当第五第三当第一第四当第二第五当第四所以有此两次第者各有其旨前次第者教门必须大悲居首依悲起誓其根须利乃以勇进今次第者内观任运即是根利是故居初利根须进重起大悲弘誓勇猛属爱善受至善受也者善恶各三故合修罗为下十善然于而受诸受之中具足广约节目阶位作相状者意欲略明出假菩萨委悉受相令后学者作出假因先具照之而为方便灭三心涅槃者三空也答观此等者然此通相三观之圆但前二观唯云空假未有一中一切中故故须更明圆教四门以圆四门始末皆悉入中故也是故更须说第三观华严明七地欲沈空等具如前引华严文也菩萨于诸不善至通达佛道者于恶中以知恶故而为所观于能观中具有四种分于药病成八不同各分因果为十六谛所观恶境不同既尔善境乃至二乘菩萨节级减之知病识药药治减故随减说之道品下去一一皆云自他以有疾故以习假须自行也五明工巧医方伎术因声六艺者礼乐书算射御具如止观记若薄若尽等者对于三根伏见侵思并名薄地约初出位故云稍破一切众生悉具十界者此从实理谈其意也既云十法不同是则凡圣事理因果行位俱十十界百界三千世间俱在一念若凡夫人迷中三千若兼圆别应知次与不次有除不除若唯圆者理性三千一向不除故云而不除法言除病者次第应知除九界病不次第者但云体达以达为除粗细前后以分次位则无诸界减少之名言温身者温法身照惑暗成行食照暗般若成食解脱十二因缘亦复如是但破执病法何所除三道之法本三德故亦如治眼者犹是分喻可喻次第今谓至无明取相者界内无明名为取相过去攀缘等者因是果病之根本也现未悉然修此观位约教有三种者别教接通八地已上并于别圆地前住前初列通教欲出别接之位耳七地破尘沙至名眼见者七地被接八地双流九地闻中十地方证故云眼见且约一途不必全尔随三根故此但属下断见自体此同体见是故尔耳圆教等者虽属通相复以教分圆教永兴故以空观多属于通入假属别入中属圆或圆接别或圆接通以方等中不定判故故云菩萨观照等也即净名病与物理同既专后心验知即是本修圆人前之二观成既前后虽复亦云三空三假三空但破见思之惑三假但破尘沙之惑虚解疏通未成实益今之中观定空假并中进退消之依教准部无令失旨初言下约见爱简非者既约观中简此见爱位在初心修中观耳故云从本已来与其菩萨俱非有无复云法爱生不得入菩萨位菩萨位者即初住也故知爱见复属无明言慈悲者正当二边之慈悲耳作此说者斥二边位令入中耳故知即是同体见爱名为顺道解释除失显得者爱见下除失若能下显得若贪著有漏根本等者世人若但作此释者何能释于中道实慧小乘尚离根本之着况菩萨耶故今文中乃至渐深以释诸土释前四章门者慧即实慧方便是权故方便与实更互相成阙一则俱失故互明之故前两句约权论实辨权有无明实缚解后之二句约实论权辨实有无明权缚解故上二句中庄严等是权权无故实缚解则反此下二句者植本是实实无故权缚解则反此不加修真慧者真者实也正明无实故使无权若俱破者则权实并显答爱见是顺道者以顺实道而起于爱令方便阙故经云无方便慧缚故云以爱见心庄严佛土等后三毒等者妄依正者经云无慧方便缚故云住于贪欲邪见烦恼而殖众德本初观法身实疾是实智者观法身故名为实慧有实疾故须观无常故知亦约具足三惑者而修中观须作是观即事不实者谓无常等事即是真如如常照事故于实疾事中观常法身理境故云双游是病是身等者菩萨自观实疾身病即约实慧以明实境境即实体与悲意同故悲与生俱非新故于余众生者还待有缘单明双流者如云过魔伏魔只是一边而无示魔同魔一边故也虽但一边任运具二故出一边亦名双流又如求一切智及不非时求亦只一边对于而示现人假方是双流下去准知不能委释而随禅生中云随于解脱生五净居者修八解脱具足事禅不随两字冠下三句不同凡夫者问何故不云不随实报入无功用答通释无妨但是文略虽行四念处者正观相应四字并冠下七科照俗云十力等者以力望理十用皆俗止观助道者道品必且据空边以对于助广简正助具如止观记皆异二乘者二破二入故也。

　　净名疏卷第二十二

　　净名空室至所表者空表寂光寂光亦有本迹之别身居空室迹也本因感果本也身亦有二望土可知现疾表迹亦是迹用四教皆明三种之理者前二各以真谛之理为真性也各以二智而为余二得此意已后两自明待绝即应三一相对不思议二种者即三一相对若玄文中从理相对前二教约思议理论生无生后二约不思议理论生无生今待绝相对不思议中犹有教道此绝仍待今除别教是故须以待绝简之若三教所明即是相对者并三道之外有三解脱圆人三道约即可知如文广释集在一国者且在此经若从此理亦可一尘具一切刹当于须菩提章中求(检)即有三失者第一责违心失此取答时然身子本来非全求座但责现在不能亡躯义当求座以成身失为责之法道理如然念座居怀口称为法岂不正当心口相违第二约法责诃不称理者准次第教承前已来未曾求大虽云被屈复闻文殊称叹难酬然亦未作慕大之想信知尔时虽云为法但欲乐闻所行小法此则正当违所求理第三兴念失者但于小乘尚乃成失况复大耶又知法名佛等者于中能知即佛义也离相名法者即向所知体全是法境既云离令知无著无为即僧者法体既离故得遍和若不和者由法非离事和尚尔况理和耶乃是行生灭者界外生灭亦是以界内生灭而反责之大涅槃爱有九种(检)即生七识者此内执识小教不明既取灭谛即是内执名生七识今推此文等者观前弹诃四段经文无别圆相而多似通又复诃小不应但通故知只是以中人空故使闻者亦得小乘法眼净也即断见位若准下文等者下文为成彼世菩萨双流之行须先传白动彼机情来彼菩萨发问之端即应先遣化菩萨往今无斯事须使义希即表果报土者问何以不云下之三土答果报具三何须更别列况小能容大尚在一尘身子及诸等者身子内心未证此理灯王之座由证而成净名亦是证故能借身子未证二人所证此称理事事高难升正由即理之事高广故使无理之事靡升以过一切七方便人事理之外故令此等皆不能升所以新发意者能升菩萨不一故比决之故将诸贤位展转不同别圆新发意尚自不及况复前二初心是人身子虽是前教后心仍是小乘方须礼座既被加已升亦何难又解小乘归向等者此弹诃中亦生苏益故今升意预表后升故至法华究竟升也初云诸佛菩萨者若云理者众生共之既云诸佛及菩萨则表已证不思议理下文复云若菩萨住是解脱者即是已契真性之理验前所契亦真性也智境合时理应有用此乃修性合论故真性唯一古释此品随事多云未应经旨今疏一释用冠十双遂使古今诸师撰拱手叹云未曾有者自普集来罕睹斯迹大乘三无漏根者即以住前对于登住为无漏道望小比拟亦应可见法眼根坏者且对事论不能尽理究竟应云佛眼根坏一切声闻等者准此亦是佛及净名大圣加之方有此说故云迦叶此意等也。

　　净名疏卷第二十三

　　成上果义者即成近远二处果用故耳近而为论已下文是室外四品者理须兼于佛国半品通总论之故且云四故方便下三正当三观方便品约所用法正多属空弟子菩萨约能诃法而弟子多属假以菩萨多属中佛国具三三观既尔四教准知而云成者即释成也上所明假空既空一切即是皆空故也应具假中但云空者此有二意一者通途虚照三谛虽三而空二者由在方等教中虽三而通故使通相复异次第未是独显但是通知若尔空尚未委况今于空加四无量及广上等故云小异是故今以三品释上观众生中有假有中故云约空起四无量义当假观含于空中故云约空若准此文穷众生源义当中在空中意也次佛道品既辨假中任运变成不可思议之假中也文中虽不彰灼言之道理应尔虽然此乃从于教旨以说显机乃须依附方等教分三品以属三观净名答等者源者即是无明源本即是无住之源本也尚至无住岂但空耶如我病者等者能见斯病与空同体故中双非病亦双非非俗故非有非真故非无此则正当中道义也自之与他等者应先了心方知生佛初既了矣及后照时但一边无不具足故今但云观众生耳此意正显空之与中先引华严自他双显还依方等且从于通故释观达观穿之文皆空三谛慈悲接物者即众生以从利他故观他也利他之法指四无量言观穿者不依止观作贯穿者贯字亦与观义大同彼用贯字释观字也菩萨照了者先约利根人从慈得入故法华等者虽用三空但是借彼法华之譬譬三根人观于众生入三谛空然今见中理与法华等兼带约部小为不等言众生者等者观字两向释观字虽兼众生但是能观通总而说今此别释众生两字众生即是所观境也故此两字并约小乘诸部以释部属方等宜从小宗若大乘中但论观别释名何殊于三论中名有小乘中之二名智度论中破失衍意者无三假故彼是小宗滥大名而无大旨故云失也况今衍幻化本通通于佛性中道言戏论者彼执幻化破他析法而自全无入空之门况复入中不思议理众生佛性不离等者空通于中得作此说此中所说与余文异此证三谛皆约众生故云不离中道佛性佛性亦名众生故也若对不即通途明者假不即故即是真俗二众生故也不离者空假众生体即中故又不即者三皆非故又不离者三皆道故故观众生义通一切问等者正意欲拟三谛即空故以诸土而问于观约观非但唯空于有亦空假中虽无空于变易之文义当空于二土之惑故引菩萨观空例之又云至亦空者信三谛空既是虚解虽未能见若假若中能破执假执中之病所以有时等者非但虚解破执而已亦能实破二边之惑不同虚解故云有时若空二边即显中道故云空于生死等也若计等者为破二观之人计中道者说之一心具万行者此为因兹入圆中者而说之也即空假但空而入中空中空任运具足万行若据名者准入空时只可得名一切智耳此一切智无其理既通即此一切亦通三谛如此品所明者空中即具慈等三义三义当于假舍者义当于中由即此品内所明也问意者中体须立何须更空以中破真中体理极更将何法而空中耶答中意者中体性空何须用空不同空假而事犹有滞具如前文妄计下说故知空中亦为计者破计见理二俱空也复次下重释出之若更等者释前中道不须更空之所以也故云自性无无穷过故复说之文即为四者更加无量及以穷源天女散华而明别惑文乃表于三谛悉空华着小乘空之失也自有体等者即性计也故云性空等若论体假即空者体假名假犹有实法故空假实方见实体皆是幻者假实皆幻言随理者理即是空假即空故故云随理又观此假假立生名以为观境故云观生此下十譬正观实法令成法空故云观众生也此下释中欲以下四同如幻故先委释幻次以此四例后五譬譬随情者问此品随理通空何须更立随情五譬答既计阴实虽亦知假假未即真故立随情以助随理对幻判之故属析法菩萨自知等者此通相空不关二乘一切皆应云是菩萨非但此中此中且取异体为譬故以天月譬于无明若论正意正取观时于法性处而观众生即见众生遍于法性亦见法性全是众生故水中月本自无月今不除之意令即于众生而见法性此下三譬意亦不同但热𦦨二法稍似不即今亦于热而观于𦦨全热是𦦨摄大乘八譬依梨耶者论既譬别方等意同然欲通圆亦何所隔无有定性者随彼诸譬若空假中名假宛然故云不妨假智虽毛角不同三藏但破我人亦譬毛角其实毛角须求于幻处以见空空故下中空亦非余境若不了者逐语流移失三谛空将何合譬舍利弗毗昙明无色有色(检)如燋谷芽者若引法华非专今意但约菩萨通方述之时小宗未有斯见次引大经意亦同尔以密斥之意令尚发次三果譬大意亦然小乘亦无界外生死虽于大乘会中闻之亦未能有晓了之信藏通菩萨尚未尽知以其教意入无余故得忍菩萨此约通教入无生者如佛烦恼习者指应化佛示有烦恼小乘教中亦明示故诃调达讥责身子者具如止观记从盲者见色去譬事则可通于小乘灭度受身义犹隔小所以出没不同者以此诸譬多在菩萨亦兼小故如灭度者受身者此既衍门复在菩萨仍兼斥小得作此说四句破火云无因者从因缘生不可得故故云无因还从因生故云之火上来诸譬或用衍门或依小教所以小大相兼者以由方等诸机杂故维摩诘言下答意者所言慈者利物与乐以为其本故知为说即是利他即说三谛与究竟乐拔究竟苦故诸慈中具有智断圣德等相故说行相资四段明益即是三德者无缘法身法缘般若生缘解脱及以三谛对于三德如常所闻法华云虽未得等者虽通引彼正取未得无漏为证内外八风者外无八相只是违顺真中不同故与内别阿罗汉下六句乃借大小因果等名者圆慈则与大小因果其名虽异同入无缘一实慈义故并用释无缘慈也释经等者智人即是菩提及以菩萨罗汉下余三名同故引大品四事以证六句有师云下破他释者具如前文菩提道场法施等义一一皆是独头法门但欲事依法相次第以一法中收一切故虽摄一切然须遍行以遍行故理须遍列若如是者何但释迦一代佛法十方佛法若依若正收在一念慈等心中今施至方便略列七名岂用古师专对地位四弘成四无量者然今此文与余稍别若准余处四无量中虽加喜舍喜舍为成慈悲而已若无喜心三谛不满若无舍心于谛生染故知其名虽四但成二种此二即是四弘所用虽有此法若不加誓慈悲不固安令自佗得至所在故须立誓以制慈悲今此从义以四无量的对四弘法门离合不可一准或如六念者着或言者不专定指故非定义一切当修念佛三昧正缘如来三身功德若六念者立对治法以修事观未称今文下去正释慈童女缘具如止观记次净名答所除中经云所作等者功德之大岂过于慈还将此慈令断烦恼故云施之当知前慈已具拔苦重明悲者令识别相即是大慈家之大悲也后喜舍心同异亦尔又若自有缚能解彼缚无有是处故令先除除苦因也问欲除烦恼等者言为成喜心者义如向释答中当行正念等者若无无作四念处观见于他阴界法性安能令他离苦得乐而生中道第一义喜故无上道谛即中道法喜故下舍心即指果理果理必定遍有慈悲二法不生不灭者大舍也若三谛者是有生灭舍爱憎三心者只是慈等三心之中道违顺等境以无缘心行于慈等不为境转故云舍也世谛不生不灭者以对显中二谛即是善恶二境世谛即是真谛中之不生不灭耳或言离心出色等者准婆沙文从于色界生无色界是离色出心从无色界生于色界是不离心出色今正明色云无色者相从来耳故二界往来皆由妄计二处定实若在欲界亦计色心不如二界所计最强如贪通上界从下得名摄大乘等者论云是识无始时一切法等依十住见终等者但以最后得名为终由断一分见一分终故云见终其实无明不可云终佛断最后后相如初故云见始其实无明不可云始若定终始何名无住若计无明有始终者是故法性有始终也以全法性是无明故亦全无明体是法性问若尔过在大经答曰不然有事有理若从事说若见法性始即见无明终从见法性终名见无明始无始之始名无明始无终之终名法性终若从理者应知二法俱始并终况此二法自无二法俱无始终若从事理相待以说从理故即从事故离始终亦尔约非事理而论事理于无始终而云始终大经之文带别论圆从事相待故作此说次穷源中唯约五住不云恒沙者以恒沙惑不障于理四住障真无明障中是故且从二障边说况无明无知但成离合具如余文广简同异是故不可更以四住依于无知无知非依是故不立若言无知依于无明能依亦失今欲令于四住见中故指无明全四住是法性复指无明为心穷源既然修观准说但观现在一念见思彻无明源穷法性底法性即无住无住即无明无明亦无住若断若穷虽分前后然其住处不合不离说自住即别教意者是说烦恼法性体别则是烦恼法性自住俱名为自亦可云离烦恼外别有法性法性为他亦可法性为自离法性外别有烦恼烦恼为他故二自他并非圆义以其惑性定为能障破障方乃定能显理依他即圆者更互相依更互相即以体同故依而复即故别圆教俱云自他由体同异而判二教今从各说别自圆他此见因无明等者见为能住无明是地此依别教故作是说界内四住如常所闻。

　　净名疏卷第二十四

　　隐名如来藏等者今既现身不名为隐然未现时理亦非隐今从事释立隐显名故知事显已来从机为语理本无生非今始显又解去向文约事非无此义若欲更作以事表理即是事理双明之义若单事理化迹不成如大品诸天子等者诸天子云从心树生须菩提云不从心树生者即表俱非世俗所生皆从心生但所计别并依理生而非生也即是果报等者此明迦叶曾闻方等不思议事此事未尝不与理合不得界外解脱神力不大证难思理方有胜通非是世间思议华即以界外而为难思二乘之人岂知界外更有妙欲又以如法心等者事则大小俱散理乃遍于法界方名如法名大平等不能断别惑即非童真既非童真未住谛理汝自有染何关我非是故诃云仁者自生分别想耳分别即是染着故也身子起教之端教由斯启故名为端为诸声闻作生苏之首下文天女诃文是也二乘至涅槃生死者言文字者未必全指文字教法通云世间一切名言皆名文字小乘则指界内之法纵指教相亦非所证若非所证还属生死故于其中不得自在所以者何解脱等者文存两释初释先举解脱文字俱无内外者正指文字及以解脱二俱无得所以先破解脱者恐人不晓执解脱相次释者恐人谓在文字之外故指名字是解脱也言不思议者即形前释仍通通教故重释中即云别也何但解脱者仍恐唯指教法文字故指二十五有一切因果无非文字此等文字皆解脱也言二处者法华简众及小乘中此中两解者初约执情滥大俱是未得谓得次又圆下复从理说理本无断称理名脱是则圆乘而为不断却自执其小乘合断由此自谓成增上慢前解大小相对后解偏圆相对滥谓同于诸佛所得者如法华云我等同入法性乃至世间六大罗汉三人同坐解脱之床三同入无言说道故未转时无不谓佛与己同等若于法华不名等者释出慢异准向天女所说之意以望法华何但于小非增上慢于大亦非若至法华与天女齐当知法华起去之人于大小乘并成上慢佛虽令去意待后时或约三藏问或约通问者二教俱有三乘故也以声闻人于方等中同闻通教三乘之法故以为问志求声闻等者意明三别是三藏教此即约于化他说也自行受道者自行不可更禀权乘分得法身仍须道进道故法华等者以入圆圆以人显成此义但以大悲等者他释大乘功只齐此有言寄十二年在室等者但斥彼时于今亦复何所嫌耶但恐于今闻而不受况复往日在方等前尔前者方等前也故知所诃亦在十二年前也是故得与方等义同此中正破古师释也今言下表十二年等者正指天女己之所证此即无久近之久近者无始为久至今为近三脱亦尔法性本有名之为久方始修得名之为近故知三道三脱皆非久近而论久近故以止室而用表之此中约事论修性也岂知根本无明者若观三道即三脱故知三脱为无明障障三脱者即是根本无明故也当知因缘至诸佛之法者言一切者通界内外意云从初皆依顿教发心故云初不闻等如界内界外有犯重等者重能远碍界内外理来会也者以不绝义似渐深也转不转俱阿鞞䟦致者佛答意者前之二教不转方得名为不退后之二教以得理故从理为名理性本无转与不转转者退义故不退也但与上文小不次第者第一在第二第二在第一以不次第故不相应虽次不次义理必等天以正观义显者先明正观故云十二年来求女人相了不可得于三德中无男女相譬显亦须依于三德譬如下譬显也天阳地阴等亦可云昼阳夜阴等不可说尽一切莫不皆在阴阳以女业在等者以未偿故故未酬生必不可转然未偿者亦有可转非此所引故不列来一切诸法皆妄等者非但世法有可转义出世之法亦复如是若谓有定悉是妄计我入不思议至那得八相等者此约教门当分以释别圆无生那得作于藏通八相映望上下皆须此释虽有此意等者小乘云无十方诸佛意不彰显以小乘中亦有许有十方佛者虽即许有岂如华严涅槃等耶华严十方互为主伴一佛尚尔况他佛耶故此中无义不彰显。

　　净名疏卷第二十五

　　正成问疾品明别教等者问通相三观义在圆者今那云别答对出假边义立别耳前文三教慰喻中文通相仍存次第意者良由此也有三种非道之理等者文虽在假意复通中故云之理乃至佛道功德智慧复是假摄所言理者即指三道本是三德体复全是中道法性出没释之是通是极方等之教故使尔耳言佛道者佛是不二之智道以能通为名二义并称故名为道一者所践则无虚通不至极故通而不虚是故今云从因至果俱名佛道兼二故也诸佛实相智慧者苦即实相惑即智慧业即功德此三皆理故云之理问此品不约十二等者下八段中无十二名答意者虽无别标却成通具岂非八段十二缘耶所言一切非道等者如此所列岂过三道对文点出其义自彰况复九道收界内外一切三道以令非道即佛道故云九界者具如下列以为下四教明菩萨不定者前二菩萨但是二乘之菩萨道故不云也别教正当菩萨道也圆教或佛或菩萨也今云别圆修中道者以别初心亦修中故故且得云修佛道耳复次方便下指藏通也进暂取之终结其非复次此品下举浅例深一切诸道皆属方便方便既遍岂隔藏通遍入复断故圆为正然道对非道非道具十故知十界或从名摄或从体分或因果相形或与夺暂设故佛法界或唯在圆或退取别或俱取地住或没地唯住或复通因或唯在果究竟而论圆果为正义通从体摄圆初心大经十二因缘名为佛性等者问佛性之名岂独缘了纵通缘了义涉生死生死何故名缘了因若云唯正非缘了者生死三道何名正耶三俱不成经意何在故须依此三道三德三种佛性之正种也故重引大经以立中道中道若立缘了可成况十界一心具多十二百界一一无非道场故知此中莫非二身之正因法身之缘了刹那之三性生死之三德能如是了方释今经今此大方等等者兼斥古也今此经中部无十二岂无佛性意明大乘无有不具广问记者此意正明有三定大无三定小不必十二方乃名大唯涅槃法华具而复大自余诸部盈缩不恒问此经何文正当三部答皆不思议岂非方广无别记而有通记一切众生即三道故无有不具当成之理记岂过此而云无耶前方便品即无问自说初虽居士印竟何殊况复涅槃指十二部望十二部以定大小故但有方广十二善成无问及记犹通大小故无此二义亦善成种性即是眼目异名虽是异名非无别义若说能生应从种立若说不改以性为名但随便标义理咸具今经且从能生为名是故文中多从种立应知种是性家之种性是种家之性不变故能生能生故不变此二一切无始无终久远常存足为良信问若佛性有三种等者意欲明同先从异问前文虽云道即是性此但通途消品题目今问品内种有三不答意可知种相体性者此中意列四名名异义同今之种性即令永异相彰于外尚与性同种从内生理符于性问种以能生为义等者一切诸佛二义为本故知真如法界法性秘藏皆应对种而为问也答中无取缘了而为种义从内求者方便比说方出正性亦名为种故知三道能生三性何必专执外生长耶况复亦应以类释种具如法华疏中所明故非但正种非因而因业惑缘了亦复如是是则如下显有种义故翻对正缘了亦得名为性也是则三名俱种并性义同名异善须思之心境不殊义理自合答中云若如所问乃是通义者通别只是离合之义具知法华疏中及不二门法性五阴有无明不善等者无明惑也不善业也无记五阴本名法性由加惑业计阴成迷亦是法性本来清净故使三种迷则俱迷迷理本净因果对说故云有无明不善即成生死转即名净十地论师等者七识是一所计成异由此见识是了因种从了名智从迷曰见古人不用互执成诤六识为缘亦复如是观心者前虽已约十二因缘十界三道未云此等则是观境今云十界十二因缘只是一念与前何别恐人不了故别明之于向事此更无异辙一心一色无非十界即空假中况复举心惑已成智业随观转自得脱名究竟而论苦为正境业惑之上苦亦灼然故苦色心三义具足是则至不彰三德者能通至极故名不障如伊字者因果事理俱得譬伊准他所明理一修二因之与果皆不成伊常无常等理须显说若觉至如来者然此三道俱有能生缘了之义能生缘了之义能生已如前立更应问云正岂非种自行至功德者从自行说但由二智能显法身及解脱用二智权实般若契境不名功德化他二智是名一权维摩诘言等者应知答意具于二义一者出假二者即理若不出假无由显于通相次第若不即理无由显于理假通因下去七段深了其意方称此品文之大旨复次下重更分别出假非道约事佛道具指假智为非道等约五重三途之果者问无间之果那感鬼畜而总云三途耶答余二即是无间眷属以造因时自有相从二恶趣业亦可余报通于余二此明菩萨利物之门亦由初观逆心愿力故成观因任运契机故何者下释出初观以为假因业待入时方乃名顺何况下以因况果即阿字等既是通相入假之观故得通用无生观门及无垢等以为其行若尔亦得名为不思议假但于别教犹名次第及钝菩萨仍名生苏于利根者即名入中此会得入既名上上于上上中不无初后处处结其得道之相从若知下至通达佛道即其文也逆心下以观心者种性不周遍在诸教味诸行诸道言渐顿等者具腾始末令知一化无非佛道不思议假故知通相具含三种菩萨之假及以地住不思议假准义亦含三祗之假但约显教非从空出是故此中不得论之今取最恶等者以居其初恶中之极所以具示二种相者若唯示可忏恐人谓言逆罪无果若唯不忏恐人谓言罪不可灭为除邪计及生二善故随其根立斯二也我受等者此有二义今从内实灼然不失楞严之乐岂但独云三禅而已若从迹论乃示现抗惭之极故今从其出假边说三禅乃是开迹之言所以得作本迹释者诸大乘经唯除如来久本之秘及以记小成佛之言调达开文经论共有方等婆薮即其例也此中诸文皆用二十五三昧中诸三昧者以王三昧只是三谛三三昧故耳以依次第但唯用俗故云佛法未满等也未满名亦通三谛补处尚乃更入重玄故一一文皆云自行等也下去诸句一一悉然婆薮具释签中明象等具如止观记中请观音偈如止观引此十多有等者既不别分多分通说然准破戒定属业道余者多分皆是烦恼故云多也故知若内起者即属烦恼不可制者多属业道以无所受而受诸受者虽即翻于十蔽成度于一一蔽皆达于中如身子善吉等者当知受弹及以加被但是从迹示次第行今据本说云不受等示入至受四天下等者经无四名应从义立何者若准下贱丑陋之言多在南洲老病妻妾事通余三北洲复应不通于病讷钝亦可通于四洲故得总云四天下也经无修罗及六欲者修罗离合有无可知六欲或是例上故略文中次第略出六欲断于因缘约四教者别圆因位犹属诸道未纯净故故断通诸除圆妙觉等者他明非道其事太近今明唯余一品无明在者尚是非道故唯除佛究尽佛道此二大士更相问答正当二磓更扣之相如法相解等者如彼非道即是佛道法相生解还依彼说方称如来能依此观即如来行是故引之通于说行种以能生类性三义者前已和会今更对辨故更论之其实能生生于种类此生类永无改也若无苦道何有一相若无业道何有弹指若无烦恼何有智慧顺方便教犹名不类故诸余经皆悉别立今明有类生义可成生必无理直至于果故今立之共成化相故释种类乃附时情由约类明恐人不了谓灭种非类故附时情简出余教识方便教不明真种故大经至善根人无者显非道可灭善道可成复将此无以入后句善人有者是也又善人有指有漏善至后开时堪成缘因故此缘初已名为种言俱无者即指了因何妨无始全无一句故今从于无者说或是了从显了者说若尔缘亦容无何独于了为成四句故缘从有说了因且从覆相而说无八识则无生死涅槃者八是异熟故云生死即此生死体是涅槃又此识性体含此二若尔六七亦是生死识何不得名即涅槃耶答若通对者义亦可尔若地论用七识断六识智障灭者谓第七识能取八中清净之相真修未显皆属六也故今六中智障灭者即显八中清净真修须取中论等者地师以八为自摄师以八为他故为中论之所破也此经以身识烦恼不善等用中论破已方显今经三道之言身等者身中六七自有报法俱属苦道起烦恼者即属烦恼结业成就即属不善三即三因何徒纷诤此三种性非前后等者只三道时自非纵横岂得至果方如伊字种若纵横果非本有理性伊者深观三道为在何处既在一念不可纵横故知因果悉如伊也三门不同苦门通门别门下文一一次第出之初若就苦门明义者三道相从皆是苦摄通相既云一一皆三对本苦门故有离念三道复别不可专通初有身等者前文已将身为苦道即是正因六为缘因七为了因今复合之而为正因又身为种者能生福德智慧者对三可知此是三种经之文恐犹执权勤勤示耳具如止观记及法华疏六法不即不离中明如人翳眼等者正约方等形于二乘而作譬也亦是三佛如来种者意亦如前苦道明之贪爱虽即已属烦恼依身藉业亦具有三岂独观惑能坏惑耶必观惑具及以惑由业苦故也烦恼既尔于五盖中睡掉二盖犹是报法以相带故故亦同苦所以皆须云三故也若离取我者别列于三别通有我故但成三若离出我我遍有三乃成等分别门明义者倒计于阴故总属身常等别故故于苦门苦道之中离出四倒别门即是别相念处加能观念故处名生若从相生身等复受正勤如意乃至觉道等名故知身等文亦转入下之六门此等皆应无作释之当知四倒非道出生三十七品之佛道能生根本等者问盖能覆禅与禅相违盖去禅发能生何在答若约小乘盖是相违若从大教达盖成定故约大教名相生也若尔何故生于根本禅耶答事理并明故兼发事或是元以小助于大此于别于通无妨以由盖中亦具三道故约通说华严十种六根(检)七识住者处是所住住是能住若依什公但在于苦随所住处三道具足亦成通相三道之相约小乘乐住挫成无种虽云不乐理非全无生善之缘者且从对治通为观境何种不成因恶生善等者此引可转以为况例一切大恶无不转理既转为善生三不护当知恶体是不护体如湿土能生干土成干土已即成砖瓦故知湿土是砖瓦体能生三种法身者诸身并得名法身者即如三法在苦故也大品植种于空等者无粪曰空非太虚也慈与悲相符等者女性柔和不与物诤如慈与悲易可合集若似若真者似贤真圣如是约别圆教等但要先须约前二教消释竟已次约后二然前二教但断界内若依别教界内界外见思除处皆有前后易可相例登地同体理非前后于别教中虽复入地仍分见修前后之别圆教一向初后不二是则不可分于见修之异且约界内见尽之位名为见净及度疑净约思尽边名分别净及以行净涅槃须指究竟佛果若于真位立七净者不分而分以为七净准四依位作之可见菩萨在因等者以七净中有无学道非究竟果即是菩萨修无学因亦得名为涅槃故也更修八解为除垢者即断诸禅障通无知及修九种大禅等也亦可得云于诸禅中皆除无知。

　　净名疏卷第二十六

　　第一四句中以第三句简二乘者此意正当方等意也亦可应云通教二乘义同三藏别教地前名为偏门若初地名入圆理但初异后不同圆教或云教道地前非圆入从证说方名圆理第四四句即是简前第三四句前虽理教相对为门未知为是何教教理须简即离能所圆别更对藏显前理教次第五四句即是对前四四句简前皆从法虽对理辨未论入者嘿与非嘿今更从行立此门重简前四第六四句者今昔因人果人相对显前圆教亦应更约二教简之第七四句者约得失辨得失由行显前皆得今此带失第八四句者约一代教以论今昔相对出入得否之相前七四句中通述今昔以论得失亦是偏圆相对以辨唯第四门是圆是得次第九四句约大观小果相对辨者初句小果后三大观亦名大因此如法华相待论妙第十四句者纯约观门虽复多门意在于观故使观门最在后说二不二者如向十门简入不入入者偏圆圆者不二偏者则二不二方是今所入门二者不定或邪或正或小或大唯事唯理但别一义或存或没如下具简当知为简不入之二若得入者无向诸失是则还是一法等者不二及门只是一法但法从处立门从用生立名虽殊法体无别故云不二约此诸门有二不二双舍二边等者舍中着也中道之理名之为门者显教即是所入之理法华云其智慧门等者理即是门此门中智称理故难故借开文以显于难亦是境智相称之谓如人知彼家等者此约住前知圆为譬显住分真名之为入复次进论者更辨果用故云进论具如止观引即表此中具如前释谓三十三天十四般若四十二字答若作一一门等者此缘前文对文殊净名判三十二人例别竟今更问答显圆耳不可专判以为别教若于一门摄三十二诸门亦然则权实至无缚者如问疾中慧与方便对论缚解今云自在即是二用慧即实慧故云二慧权慧自在实慧无缚所以于初法自在文广料简者在诸菩萨之首故耳下去大旨悉须准此故下诸释文相并略五星二十八宿者具如止观记是动念等者念动故所以境动今但通以不动之心对于动境故三教境智名之为二唯圆教境为方名不二名无动念善眼者慧眼也即是分得世尊慧眼一相无相等者大乘三解小宗一解并不分别一相无相之深浅也又若待明一明无则不用也今取释论等者非异是一非一是无又非此一无方名不二次亦如下且先将一以破于数次一相无相下双破一无方名不二更有三法开心为四者文语稍略应云更有三法色及心数更有四法开心为三王数同时及色为四更有五法开心为四对色为五如此但是阿含小教开合色心以释一多暂寄显相非永用之若不下正明观相事中妙者同体权也不思议实与权理同菩萨心声闻心者此则两教菩萨对两教二乘弗沙者先解泯此下斥旧今取下正释师子吼中先约世两名以辨同异若取下斥旧今达下正释师子意中无漏故健漏言下先泛举漏无漏相又漏名下正释净解中先分名体意云前文已作漏与无漏名竟今复更立有为无为名者以门别故故更以有为对三无为今将离一切数等者以有为中数对三无为中数缘灭名之为二若无彼数及数灭者是则不二那罗延中初出到下正当通意现见名文中不释已睹中道故名现见痴是无明乃至老死此中具指十二缘也此用经意成今观也今观不尽是空者是中道空从非尽下释出中空名为不尽此尽不尽则非尽非不尽普守引八自在我及云又于我无我等者二名俱在中道法性故须引之以防名同义同之失故以名同义异释之电天中明无明为二者此是界内不即无明故与界内明为二耳无明即明下正释其相即是相即之无明也无明即明无明之体尚自不二何况于明故云佛性即是明也明有三种者泛出之耳喜见中先斥拙次今即下正释者如幻有即空一切法趣空不空是真空也明相中四种空种等者亦先立次四种乃至不二正释也言内外皆空即空体也者即是中道空也具如前释妙意无尽意可知深慧名文中不释见底之慧故名为深底即实相寂根中释名云三无漏根者此是大乘三无漏根从于寂灭实相而生境智相称者不称则不和既约境智以明三宝而云境法佛智相称者境亦称智故名相称与理相应者智应于理如前约理即是理应于智三宝义既尔诸法亦尔诸法无非一体三宝之实相也心无碍中云说涅槃即是色者空即是色此空亦是中道之空中道之中具足一切色空故也上善中色心为二者小乘入空犹见有二于实相中见一切法不得一法岂分色心故云不二福田中释无动者释有进退初以四禅皆名无动次以第四禅及以四空乃名无动此中但是他人所解今明如上所明无动但属于福皆是有漏故皆属动对理无漏方名不动经云从我起二者意明破我见于无我故云起二未达我性故起二也德藏月上印手并可见珠顶名文中不释譬如轮王顶上明珠是珠居顶故云珠顶乐实中云若约别教为语正观中道为慧眼者于十住中远所期耳从十行去从空出假故云照于二谛故从假边名为法眼三谛同观即入初地亦是别拟圆教者上已判诸菩萨属别教竟故不可说属圆教释也此亦一往随文判耳若三十二人从远意说所入亦是不可说也若得意者者上来亦判三十二人一一相通即成圆教义故今此中得作此释不可说门亦如是者别圆四门各有第五不可说故故不可说故故不可说其门亦通遍摄一切方属圆门。

　　净名疏卷第二十七

　　菩萨在俗非僧数摄者若藏通三乘不别立戒具如法华玄中料简若但戒急而无乘者明无大乘表净名所作三界结断者非为并断应令除去早已除竟故云七日下用前七日为方便者即用前来事解七日之文为理解中之前方便名异义同者此述与前说别之名名为异也大旨不殊法华三周开权不别若毗昙至大乘圆教诸法者岂可将此毗昙以难法华信知但是不了之教定不可依又今毗昙师若闻斯语岂不抚掌光明作佛为事者此土尚有光明为正何况余土正用光明但小乘中或言光到触者到而方触也不到触者谓不到不触纵非不到亦非益相化人对根尘者菩萨亦尔故属起根梦幻十喻者亦皆如空故也况复十喻本喻于空蜫虫者蜫是虫之总名亦是众也华严中女人者即和须蜜具止观记引凡夫为此堕落者总云世人多分之相岂可和须蜜令人堕耶此女唯益故云出世婆罗门者即胜热也具如止观及释签此之身土等者既可以土释身即可以身释土若是化他等者或说权为实者即是藏通三种真也或说实为权者含中入真也此等对圆亦名化佗故云约此判思议不思议不思议此通教及二入中之真俗也若通别教圆教等者别教有时属于化他有时亦得为自行有时名为自他亦是开真出俗者以中为真故云开也真俗为俗故云含也。

　　净名疏卷第二十八

　　涅槃三世偈具如法华疏记华严住十不思议法门(检)于实下生了二因互比决者此约无生之缘当分各说岂有发菩提心者独有缘因而无了耶独于了而无缘耶若独有者彼此不成对缘而了了方成了缘亦如是供养生身名生因者此约唯供色身之佛不闻法者或见生身唯说小法并名福不趣菩提也复次大品下至为诸佛怨者以小教中所不说故故无生于罪福之缘闻思前行者住前修于果地功德具如止观记涅槃般若者涅槃解脱也即对般若而为二也取于实相中道故也圆顿是圆渐是三教三种生死者于变易中分出因缘示百句解脱者至于极果方具百句若具百句岂唯百耶若具一切何独果耶优婆鞠多具如止观记言深经者引无行经文中有说贪欲即是道者是也众生无始与此三俱动劝众生于兹取悟故云即是一切诸经大旨悉然深不得意者以三为是恐人误解故更引彼经深达此法者亦不破于戒等此是往日沙弥者是和上阿难是阿阇梨如二时三四五者二半满也三渐等也四四时也于渐等三更加常住涅槃也五即五时如常所闻及破斥等三教二教一教等者三亦是渐等三教二即顿渐一谓一音无教者无言说也乃至八教随宜用一而以诸教用兼于观更互融通意令无滞方便入道若不尔者理与外何殊故令于教以起于行行教相修以悟为本。

　　维摩经疏记卷下(终)
