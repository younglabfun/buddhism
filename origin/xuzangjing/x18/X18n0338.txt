卍新纂续藏经第 18 册 No. 0338 维摩经文疏


　　No. 338-A 广本净名经疏序

　　净名经文疏二十八卷曩时比睿大众惠顺等有欲梓行之志请言于余余比岁善病故许而未果呜呼维摩大士因疾起教余则病而损志何相左之如是耶乃惭愧自责三拜秉毫云顾夫　智者大师弘法三十年乐说纵辩率赖门人结集得以传于后代独此书也为晋王亲着章句其申释四教深切着明无复余蕴后人尊信莫过焉但恨毗陵删裁后原文寥寥若存若亡宋时台教入藏不幸见遗人间罕传逮胡元终尔亡失灵峰旭师复张中柱书有言维摩疏久锢海东傥仗鼎力复照此地乃千古奇事日夜祝之吁以中华之文献也逸而不传觅而不获岂大法之东渐彼涸此溢理有不可奈何者耶然宁乐古藏仅存一部若非梓而广之虽存而与亡同也况彼文献之邦为宗匠者百方求觅珠不复还而幸存乎我乃韫柜掩光彼其谓我何今惠顺等勇于为义其志可不嘉乎余虽无似务在扶宗亦将植德本而行饶益此书一出人滋尊信依教以修则庶几乎不二之门大启而众生之病有愈矣遂书与之。

　　皇和宝历十一年辛巳正月
准三宫一品公遵亲王谨撰

　　No. 338-B 新刻维摩经文疏序

　　盖闻净佛国土之教者摩诃衍之通衢学佛者之要津也然玄踪冲䆳必仰四依之指挥法海宏旷会藉再来之舟梁往昔弥天造论于晋世净影述章于隋代虽复文富义博而未闻统说四种净邦该括五科依因爰吾　高祖圣师在台峤尝讲毗耶大典感碧眼降堂席之瑞为晋王亲撰一家疏章致七宝泻殿阁之兆乃悬谭三义双畅教观玄文二疏具释经旨古所未发今皆发之诸所壅滞我而通之于是乎行人投足有地下手不忒所谓净土法门至天台究竟无余蕴者信不诬也自隋帝始令开谈于东都南山编之显录殷称雅典荆溪述之记释复制删本盛行海内运洎五代数种寝亡当慈云入藏已失观悉二义复遗广本别行藏外下迄元明略疏亦湮仅存四教一本嗟乎真宝之易沈教迹之难传有如是耶幸哉本邦弘通接轸唐朝运辗未熄庵园全籍郁乎可观矣但憾文疏一部本山失传其仅存数卷亦惟残简不足采览往岁鸡头慈瑗揬得宁乐古藏并荆溪记赍来珍秘既而以觉常惠顺等苦奖乃许弘通因共奉　东睿大王命旨得以入定心藏中寻又谋梓行俾余校阅或曰略疏既行布寰中又何用此浩繁为余谓不然初　祖师之制合玄文为三十有四卷玄疏六卷既淹流行宜接以文疏二十八卷使完书并行于世荆溪删繁意在广略偕行说见梁翰林之序则偏贵略本非尊者意三卷记述释其广疏近既梓行而人或暗起尽况斯本招提之所始传来山家之所尝引用由此等意那沮镂梓至于彼餍长章嫌多文者非吾所敢强也宝历庚辰沙门某甲等勇进舍资遂得上木焉幸蒙　大王赐序文安镇卷轴夫大法之将行也要赖明喆致崇护真诠使遗文陈篇旷世而逾新绍隆之任岂复有过之者乎因粗录其缘由以冠卷首云尔。

　　旹
宝历辛巳秋八月此睿山北溪前住龙珠沙门(本纯)守笃谨识

　　凡例前二十五卷牒经释义元取式于大智度论以望末代会经疏者优足以为摸楷但经疏连书初机易惑今皆概高低一字以便览者。后三卷乃章安续补元本不会经文今仿前卷合以宋刻经本所以与旧来会本其体不同也。每卷文字异同脱剩更无全本可尽对较大率照看略疏以从其正可也。

　　维摩罗诘经文疏目录卷第一　序　释佛国品初卷第二　从如是讫庵罗树园卷第三　从与大比丘讫无碍解脱卷第四　从念定讫三万二千人俱卷第五　从复有万梵讫目不暂舍卷第六　从长者子讫稽首如空无所依卷第七　从尔时长者子宝积讫来生其国卷第八　从布施讫品卷第九　释方便品第二初卷第十　方便品之二卷第十一　弟子品第三初卷第十二　弟子品之二卷第十三　弟子品之三卷第十四　弟子品之四卷第十五　弟子品之五卷第十六　菩萨品第四初卷第十七　菩萨品之二卷第十八　菩萨品之三卷第十九　问疾品第五初卷第二十　问疾品之二卷第二十一　问疾品之三卷第二十二　不思议品第六卷第二十三　观众生品第七初卷第二十四　观众生品之二卷第二十五　佛道品第八卷第二十六　入不二法门品第九卷第二十七　香积品第十　菩萨行品第十一卷第二十八　阿閦品第十二　法供养品第十三　嘱累品第十四

　　维摩罗诘经文疏目录(终)

　　No. 338

　　维摩罗诘经文疏卷第一

　　释佛国品初

　　次明入此经文大为五意第一明经度不尽第二略分文第三辨佛国义第四释品第五正入经文第一明经度不尽者此五前后翻译经文虽复不同今古两本正各三卷窃寻此经来意不尽在于西土文义巨多何以知之如命十弟子问疾各有辞对称述不堪着在经文近于十纸如是命五百声闻又辞不任不任之辞皆悉不度次命四大菩萨亦各固辞述昔呵弹复有数纸次命诸大菩萨又辞不堪不堪之言并不来度推此论往经卷不少又文殊入室问疾传如来旨殷勤无量兼八千菩萨各说不二法门此诸言谈恐何止半卷爰至出室诣庵罗园对扬如来辨佛国义当时敷演商论往复岂容止有数纸经文意谓振旦生民神根狭劣不堪具足读诵受持彼富文采其纲格传流兹土略存义焉问此经在于西土文言浩大将不即是大智度论明佛所说不思议经有十万偈耶答有师解云即是今谓不尔大智论所明不思议经是华严之别名耳故论云般若有二种一共二乘说二不共二乘说不共二乘说者如不可思议经故华严云此经不入二乘人手共二乘说者即是摩诃般若诸方等及此经也问华严之名岂得不思议耶此经一名不思议解脱何故翻谓非耶答此经亲有两号一名维摩诘所说亦名不思议解脱法门岂独华严更无异称然细寻大智论前后所引不思议经悉是华严经文如说讴舍那优婆夷为须达那菩萨说度众生数量乃是华严经明善财入法界所闻事若引此经即云毗摩罗诘所说经不称不思议也第二分经文者即为两意一明先出古今诸法师开经不同二明一家判释一明诸法师不同者此经有十四品若什生二师及古旧诸师悉不开科段直帖文解释而肇师云始乎净土终法供养其间所明虽殊不思议一也是则宝积发问以前用为序说嘱累一品以为流通其间并是正说也次有灵味法师判云此经题既云净名所说从方便品皆是正说开善法师约此经文分为四段一序说讫菩萨品二正说即室内六品三证成即菩萨行阿閦佛两品四流通即法供养嘱累两品若庄严光宅同用初四品为序说入室六品为正说后四品为流通晚三论法师亦同此释若北方地论师用佛国一品为序说方便品讫见阿閦佛十一品为正说后两品为流通但古今不同互有分别承习之者各有宗门是以诸禅师见此分别多延纷诤解此经文不开科节但约观门直明入道意耳二明今家判释者若不开科段则不识经文起尽佛教承蹑若不开科段执诤纷然于解脱法横生系累今正述一家寻经意趣傍经开科而非固执夫如来说法虽复殊源初中后善文必备矣今约此三善用对序正流通仍为三意一正开此经二约观心三简异众家一正分此经科段者经无大小例有三意一序二正说三者流通序者大圣将说法必现瑞表发以为由藉如欲说大品经放支节杂色之光表欲说般若出一切诸行欲说法华放眉间白豪相光表说中道实相今此经合盖现土表欲说佛国既现相由藉不同表教门赴机有异发起物情使咸信慕归宗有在故为序也二正说者四众睹瑞悉皆欣仰堪闻圣旨大圣知时赴机说教时众闻经咸沾法利故名正说也三流通者流譬水之下霔通则无滞无壅如来大慈平等说法非止但为现在亦欲远被正像末代有缘使沾法润是则法水流沾无穷未来弟子并沾斯泽故名流通也今开此经文为三分者一始从如是我闻讫宝积说七言偈文具通别两序此于正说由藉义足名为序分也二从宝积请问佛国因果已去讫见阿閦佛品有十一品半经文皆明不思议解脱佛国因果皆是赴机之教现在沾益并为正说也从法供养品讫嘱累品明天帝发誓弘经如来印可劝发嘱累宣通未来使流传不绝此并属流通也问曰此经题称维摩诘所说今何得从佛国品为正说耶答净名承佛威神助国扬化化导有功故从其受称耳譬如国王敕臣布政有功而臣受赏政令之主归于国王受功之名而臣取称不可谓臣受赏而臣为正教君垂政令而翻为傍说也净名得佛印定方乃为正故名维摩诘所说经也二约观心辨序正流通者即约三分前二观为方便即是序义得入中道即是正义双照二谛心心寂灭自然流入萨婆若海即流通义也三简异众家者问何不依什法师及诸禅师不分科段耶答若论行道观行实不繁开今欲令学者知经文起尽识圣人赴缘善巧言不孤致必有承蹑若于文句无壅帖释观行转觉分明也问何不全用肇师注意答法供养属于正说义不应然也问何故不依灵味答用佛国为序说义不应尔所以然者佛为法王道王三千有所宣说岂非正也但宝积所请佛所酬答赴此机缘明佛国因果时众闻经悟道获大小乘岂可折以为序又且净名助佛阐扬正是㢡成佛教岂可弟子助说为正大师所说翻为序乎问何不同开善分文为四段耶答经无大小例有三意何得此经独开四也问何意不同庄严光宅及三论师答佛国为序其妨同前又用菩萨行品见阿閦佛品以属流通恐此不然所以者何净名掌擎大众庵罗对佛印定室内所说始得成经又佛还对净名辨佛国因果撮经终始宗旨分明大众蒙益过乎室内此是正说岂谓流通问何不依北地大乘师答用佛国为序今家为妨义同前也。

　　佛国品

　　第三释佛国品者此品明长者子宝积请问佛国因果世尊答佛国因果身子生疑佛以神力现净土相时诸大众得大乘益还复秽土求声闻众得小乘道约此标名故云佛国品也此经既以佛国为宗必须识佛国义今略为八重第一总明佛国第二别明佛国第三明修佛国因第四明见佛国不同第五明往生第六明说教第七约观心第八用佛国义通释此经第一总明佛国者大圣前说普集经及诸方等多明法身正报今因宝积献盖如来合盖现土即表欲说依报也所以者何正报既显故须广明依报譬如若说王及臣民必须知国土治政事业所言佛国者所居域故名佛国譬如王国虽与臣民共住而从王称国名某王国也今佛虽与有缘众生共居而从佛受名某佛国也亦名佛土佛身所依处故名佛土亦名佛世界佛所住处之分界故名佛刹佛所居止万境相现不同故名为刹佛国有事有理事即应身所居之域理则约极智所照之境而至理虚寂本无境智之殊岂有能居界域之别但以随机化物说其真应两身故明事理二土也然非本无以垂迹故有应形应土非迹无以显本故引物同归法身真国也是以此经云虽观诸佛国土永寂如空而现种种清净佛国土则应同凡圣现有封疆凡圣果报高下殊别现净秽亦非也故璎珞经云起一切众生应一切国土应或有释言应或国者是众生集业所感故此经云众生之类是菩萨净土圣人慈悲之力此现生故法华经云而生三界朽故火宅为度众生生老病死或有释言诸佛法身犹如明镜一切色像悉现其内是则一切国土皆从法身本国应出国由佛有故名佛国故法华经云今此三界皆是我有其中众生悉是吾子今详核斯语若云应国从法身出即是自生若谓从众生业有即是佗生若众生对法身故得有即是共生若离业离法身而有即是无因缘生而有国土也此皆堕四种性性义须破类前可知当知国土若净若秽皆不可说有因缘故而可说者悉檀机四句皆得说也第二别明佛国者诸佛随缘利物差别之相无量无边今略作四种分别一者染净国即凡圣共居也二者有余国即方便行人所住也三者果报国纯法身大士所居即因陀罗网无障碍土也四者常寂光土即究竟妙觉所居处也此四国者前二国并是应应佛之所居也第三土亦应亦报佛所居最后一土但是真净非应非报是法身佛之所居也所言染净国者即是九道众生杂共栖止所以者何六道皆具见思凡鄙秽法故名为染三乘同见真谛断三界结无见思染故名为净六道三乘共居故云染净亦名凡圣同居国也就染净国者即有二种一秽二净一秽者善恶凡居凡居即有二种圣居亦有二种凡居二种者一恶众生居即四恶趣也二者善众生居即人天也圣同居二种者一实圣居二权圣居实圣者三果及后身罗汉辟支佛通教六地别教十住圆教十信后心界内烦恼虽断报身犹在三界二权圣同居者方便国罗汉辟支菩萨受偏真法性身为利有缘众生愿应生同居土实报无障碍国及常寂光国圆真法性身菩萨妙觉佛为利有缘众生应现来生同居之土皆是权居也是等圣人与凡共住故云凡圣同居之秽土也所言秽者秽恶也以此土四恶趣众生共住故云秽土二明凡圣同居净土者西方无量寿国虽复果报胜此难可比喻然亦是染净凡圣同居国也所以者何彼土虽无四恶趣而有天人两道何以知之然生彼土者未必悉是得道之人故经云犯重罪者临终忏悔念佛业相便转即得往生若但得道人生彼土者凡夫行人何得愿生彼佛土也故知虽具惑染亦得居彼土也圣生有权有实类可知是名染净凡圣同居净国也但以无四恶趣故故名为净举此往类同居之国优劣非一虽复秽净多种如法华经为诸弟子授记所住国土束而明之并属凡圣同居土也问染净国名出何经耶答思益论释日月光明佛命梵天来此土汝当用十法游彼世界论云娑婆国土名为染净世界染即是凡净即是耶问秽土十恶所感四趣正依两报皆秽可然但十善果圣人有净土因同何得正依两报顿殊则耶答二处修因善名虽同净土修善精微胜故彼凡圣所得正依两报殊妙不同秽土也二明有余土者二乘三种菩萨证方便道之所居也所以者何若修二观方便断界内通惑尽及断恒沙余别无明见思未断舍分段身而生界外受法性身即有变易生死其受报所居之域名有余土也法华经云我于余国作佛今傍此立名有余国也亦名方便行人之所居也故摄大乘明有七种生死此即是第四方便生死之所居土也问有余国出何经论答法华经云我灭度后复有弟子不闻是经自于所得功德生灭度想我于余国作佛更有异名是人虽生灭度之想而于彼土求佛智慧得闻是经唯以佛乘而得灭度又云则为见佛常在耆阇崛山共大菩萨诸声闻众围绕说法如此亦是明有余国之文也大智论云阿罗汉辟支佛入涅槃虽不生三界界外有净土于彼受法性身也三明果报国者即是因陀罗网莲华藏世界纯诸法身菩萨所居也以其观一实谛能破无明显法性得真实果报而无明未尽犹为无明润无漏业受法性报身报身所居依报净域即是国也以观实相之理发真无漏所得果报故名为实修因无定报得色心果所居依报无碍自在故名果报亦得言实报无障碍土也言无障土者一世界摄一切世界一切世界亦如是此名世界海亦名世界无尽藏别教依初地入此世界有七种净义一同体净如一佛土一切佛土一切佛土一佛土二自在净一切国土平等清净也三庄严净一切佛土神通庄严光相具足也四受用净离一切烦恼成就清净道也五住处净无量智慧众生悉满其处也六因净入佛上妙平等境界也七果净随诸众生心之所乐而为示现也前五是体满有体有相有用也第六明因圆第七是果满也若圆教义初住已上生实报土出何经说答仁王般若经云三贤十圣住果报当知以果报为土也法华经云又此娑婆世界坦然平正其诸菩萨咸处其中大智论云法性身佛为法身菩萨说法其国无声闻辟支佛之名华严经明因陀罗网世界摄大乘论明华王世界如此经论皆明果报土无障碍相也四明常寂光土者妙觉极智所照如如法界之理名之为国但大乘法性即是真寂之智性不同二乘断空偏真之理故涅槃经云第一义空名为智慧此经云若知无明性即是明如此皆是明常寂光土义不思义妙觉极智之所居故云常寂光土也法身所居亦名法性土但真如佛性非身非土而说身说土离土无身而说土者一法二义也金刚般若论云智集唯识通如是取净土非形第一体非庄严庄严问常寂光国出何经论答仁王般若经云三贤十圣住果报唯佛一人居净土此经云如其心净即佛土净心净之极极于佛也普贤观经云释迦牟尼名毗卢遮那遍一切处其佛住处名常寂光是其义也问诸经论散明四土可如向说那不见经论有四土之名一处出也答经论度此本自不多寻读之者又不备悉四土共出何必无文正如此经云答长者子以四义辨佛国何必不即是其意也经云随所化众生而取佛国随所调伏众生而取佛国随诸众生应以何国入佛智慧随诸众生应以何国起菩萨根此之四义若对四土宛然相似但名目既异佛意难量在下文入文别当解释问此经未明开权显实何得明二乘生有余土也答此经云佛以一音演说法众生随类各得解何妨二乘通教菩萨并作同居横解别圆两教菩萨横竖之解无碍也问曰华严经明有十种佛土此四种土摄尽不答何但皆摄十土乃至有人言经明二十七品佛土无量寿佛土止是第六品净土若见文对四土摄无不尽也问若尔何不依华严十土教乃至二十七种佛土明义也答一往有经文虽便欲对四教明义事数则多对当广略义难安厝取意难见也第三明修佛国因者此经非但约正报之果明依报之国亦约正因明于依因依因者即佛国之因也故佛答宝积横约十七正因以明依因竖约十三正因以明依因国既有四即须明四种之因也一往明四教菩萨所有愿行之因能感四种佛果依因感四土也细而穷核非无小妨今还约四教分别一者菩萨修权三教愿行修实一教愿行之因成就众生若四种众生若未断界内缘集若断缘集未尽菩萨于界内成佛时四种修行众生来往同居之土修四种解行之因也二者菩萨修权实四行成就四种众生四种众生方便观行成断界内结尽菩萨于有余土成佛时四种众生同来生其国修别圆两教之因也三者若菩萨修别圆两愿行之因成就二种众生界内见思既尽能断界外无明菩萨于果报国成佛时别圆两教众生成实相无漏之因来生其国同修圆教之因也四者修圆教愿行之因因极果满道成妙觉居常寂光国所禀圆教圆教众生若修圆因愿行圆极栖常寂光国也如此十方诸佛湛若虚空无增无减为成就众生常起四土之因引四种众生同栖佛国修愿行之因成菩提之果同居常寂国尽未来际如法华寿量品之所明也第四明见佛国不同者此经云譬如诸天共宝器食随其果报饭色有异至论诸佛国土皆如虚空尚不言其所有岂有不同之可见耶若不见相而可见者佛国不同具有十番下入文释饭色有异当分别也问经言诸天同宝器食随其果报饭色有异此定是一质异见异质一见耶答此应四句分别一异质异见如此娑婆是秽弥陀是净土见秽彼土见净也二异质一见如娑婆弥陀垢净质别圆两教菩萨用天眼见但依一有余土耳三一质异见如身子见此土秽螺髻见此土净皆于一有余土见同居净秽异也四一质一见谓罗汉辟支佛三种意生身菩萨此五种人断界内结尽同生有余国所见国土无异也问何意约有余国明一质答三乘之人同以第一义谛无言说道发真无漏五阴于彼所感国土一往相同故言实也问此经譬诸天同宝器食而见饭色有异为当是无障碍色有障碍见有障碍色有障碍见有异也答此应四句分别一有障碍色有障碍见即是染净有余两土所见不同也二有障碍色无障碍见法身菩萨依无碍天眼染净有余两土悉是无障碍色也三无障碍色有障碍见即是因陀罗网世界染净有余二种众生见有障碍国也四无障碍色无障碍见即是三贤十圣住果报土所见国土无障碍也问此经言诸天同宝器食见饭色有异为当有质见异无质见异耶答此应四句分别一若染净土有余土实报土悉是有质见异二有质碍异见无质碍即是菩萨依佛慧见三土皆是常寂光土也三无障碍色见有质碍土异即是三土众生于常寂光土见有三土之异质也四无质碍还见无质碍土即是十方诸佛心净佛土净见法性如如平等法界常寂光土无形无质也如此略出十二番见佛国土不同若委曲推寻感土之相即有无量虽有无量皆毕竟无所有犹如虚空故净名居士空其室内表一切十方诸佛国悉空也第五明往生者即为二释一总约四土明往生二别约四土明往生一总约四土明往生者亦云往生亦云来生此具如大品经所明若从此国至彼国受生名为往生若从彼土来此土受生名为来生次二土亦然但横竖相望之殊耳常寂光土绝于生名不可言往来生也但有应来三土无应往也二别约四土明往生即为四一明染净土往生者有秽净两土若秽土受生以见思惑润惑润恶业生四恶趣惑润善业则生人天若明三乘圣人往生者须陀洹虽断见惑未断欲界思惟九品思惟润生人天七反斯陀含三品惑润欲界犹一往来阿那含色无色思惟惑润故往生二界通教菩萨六地以来断界内惑不尽者来生类三果可知别教十住断通惑未尽来生亦类三果可知圆教五品弟子乃至初入十信断通惑未尽来生亦类三果可知皆是实来生同居土也若权来生者三乘圣人断界内惑尽或从方便土愿来生或从果报无障碍土常寂光土同用应来生同居秽土也次明若净土凡夫实来生者无四恶趣但以见思烦恼润善业来生人天圣实来生权来生类前可知二明有余土往生者三乘同见第一义断四住尽皆得往生受法性身若三藏教罗汉缘觉通教三乘断见思尽者皆往受生别教十行菩萨及圆教十信后心长别三界苦轮海皆往生有余土此皆论其实生故胜鬘经云变易生死者二乘及大力菩萨三种意生身所不能断故但得往生有余土受法性身问何等是三种意生身答一者三昧正受意生身此恐是通教菩萨同入真空寂定之乘故涅槃经云声闻定力多故不见佛性二觉法性意生身此恐是别教菩萨虽证偏空法性而觉知有中道法性也三无作意生身此恐是圆教菩萨观中道无作四谛圆伏无明也此三皆言意者未发真修缘修犹是作意无明为缘无漏业为因即得生受法身也问如楞伽经明三种意生身悉在十地应生果报土何得生有余土答约别教十地判三种意生身即生果报土若约通教十地判三种意生身正与向解三教菩萨断界内惑尽者齐则同生有余土也权来生者实报常寂光土破无明显法身应来生有余土也三明果报无障碍土来生者若于同居土有余土断通惑尽侵除无明别教初地圆教初住皆得往生乃至十地也四明常寂光土若究竟常寂即是不生不生岂得有往生来生也若分明常寂光土下寂灭忍十地有二生在中寂灭忍等觉地有一生在也或云圆教初住分破无明见佛性理亦得分生乃至等觉皆有分生之义但有无明变易生死果报所拘故云住果报也妙觉永尽故言一人居净土也前四十一地若果报土名为生果报土若分见真寂之理名为生常寂光土也问分段同居要断见思尽舍报身方生有余土有余土亦应断别见思尽舍变易报身方得生于果报土也答未然也分段果报质碍烦恼虽尽必舍报若有余土随破别惑因移果易即实果报也问报受生常寂光亦受生不答既云常寂岂得受生生即流动何名常寂问上何得云生常寂光土答果报土有边论生发慧见真真即不生即是不生生义也问若不生生亦应云不常常答亦如是并所以者何究竟常寂即是不生不生四十一地分居常寂即是不生生不常常也第六明四土说教不同即为四意一明染净土说教不同二明有余土说教不同三明果报无障碍土说不同四明常寂光国说不同一明染净土说教不同者凡圣同居土既有二种一秽二净一秽土者五浊鄣重而根有利钝利根感顿教大乘譬如日出前照高山若钝根五浊鄣重即开三藏方等大品方便调伏于法华涅槃始闻圆教见佛性开秘密藏也二净土者若如华光净土虽非恶世以本愿故说三乘法此亦得有顿渐之教也问净亦得开渐者香积菩萨何故惊怪也(似欠答)二明有余土说教不同者三乘行人断结尽皆得往生就此不无利钝若三藏教义二乘通教二乘皆钝故大智论明阿罗汉受法性身钝以其于佛道纡回也通教菩萨利于二乘别教菩萨入假利于通教菩萨圆教菩萨利于别教菩萨如来于彼但说一乘虽无复开三乘方便而于一乘不无权别教大乘实圆教大乘赴两缘也若明开权显实虽无开三藏通教之权而有开别教之权显圆教之实也故法华经明罗汉生彼国求佛智慧得闻此经唯以佛乘而得灭度三明果报无障碍国说教不同者既皆破无明其往生者同一根性大直道无复纡回佛于彼土但说一圆教也四明常寂光国说教不同者若究竟常寂光土无说无示过荼无字可说也而言说法者法身即法界常普冥资一切众生即是法身说法也若约果报常寂光分别二种说法不同者说无作四谛即是果报无障碍土所说法也说一实谛即是常寂光所说法也下两土类此分别可知第七约观心明四种者心性本来毕竟空寂而众生多颠倒少不颠倒无明因缘而起善恶即因缘所生法也即空即假即中道道是因缘善恶之境即是凡圣同居之土所以者何观此善恶所观恶心即是秽土所观善心即是净土若了因缘之法虚假或析法入空体法入空观第一义第一义境即是有余土也知空非空不以空为证亦知中道非因非果而因而果皆无定性若了因果无障者即是果报无障碍土也虽复空假方便入出之殊而无明心之源即佛性若无明性即是明是为常寂光土也故此经云随其心净即佛土净大集经云欲净佛国当净汝心也华严经云无量诸世界悉从心缘起一切诸法皆入一毛道第八用佛国义释此经者即为三意一通序分二通正说三释流通一通序分者如来合盖现土此瑞正是表说佛国故宝积述叹云今奉世尊此微盖于中现我三千界宝积深知合盖欲说净土故称叹竟即请问佛国因果叙述现瑞正意表欲说佛国也二明通正说者即有三分经文一室外二室内三出室一通室外者三品半文宝积请说佛国因果如来答佛国因果故佛足指案地现于净土令诸众生得大乘益复土如故求声闻人得小乘益也若不解佛国依报之义岂识此一品经文之玄旨也次通方便品者为国王长者说析体两种观门劝求佛果正因若成依因则具诸国王长者界内结业未断得生同居净国界内结业若断则生有余土若成佛时则二种众生来生其国次通弟子品呵十大弟子五百罗汉意在断界外缘集若至法华断别惑即生果报国后成佛时三种众生来生其国次通菩萨品呵四大菩萨及八千菩萨若断无明法界烦恼即生常寂光土后成究竟妙觉佛时一种众生生其国也二通室内六品经文者文殊问病入毗耶离城净名即现室空云以十方诸佛国土空故现室空也此岂非正表显佛国义符成如来说佛国也次通不思议品现须弥入芥等不思议事皆是佛国依报自在无碍也次通观众生品天女住室十有二年即是同净名在常寂国正是助显佛国故云十方诸佛净土常现此室次通佛道品者行于非道通达佛道即是于不净国显现一切诸净国也故净名说偈云虽知诸佛国及以众生空而常修净土教化诸群生次通入不二法门品诸菩萨各说入不二法门者欲破前二土无明入果报土住常寂土也次香积品此室现众香之净国对娑婆秽土即是证成室内五品符成佛说菩萨净秽两国三通出室两品经文者菩萨行品净名掌擎大众还庵罗园佛对阿难广说种种佛土复宗明义若不精解此品经文何由可别次通阿閦佛品即是室外现土证成如来说种种土其义分明闻经得道倍于前也三明用佛国释流通两品者法供养品天帝发誓传经如来印可正为流通不思议解脱之体佛国因果之宗也嘱累品即是如来付嘱弥勒及阿难等流通不思议解脱法门及上来所明佛国因果令使不绝也品第四释品者(此即卷之首总章第四重)品以品类为义经文义类同者晚人聚为一段标称品但此品题应云序品而言佛国品者从正说以当名也问此品既有序正何得但用佛国正说以标品目也答此非问也若用序当品复应问何不用正当品今解余经不无其例如摩诃般若初半品是序从告舍利弗后半品是正说而用序标品复应何妨若不许此经序分受正说名者今亦不许大品初半品是序次半品是正而用序标品也问若尔定应用序标题也答金光明经由藉序与正说同品亦应为妨此既晚人安品厝意不同非佛所制亦非阿难不足定执也此经虽不标序品为初而序义宛然事须悬释也序义众多今略用三意通释一略释序义二明通别三约观心一略释序义者略用三义解释也一序以次序为义二序以由藉为义三序以序述为义一序以次序为义者夫著文初次名之为序今如是六义是佛经教之首故名为序也二序以由藉为义者大圣说教必须由藉是以现瑞表发生物喜心故云道从欢喜生也以此为由故得说教也三序以序述为义者物情既生欣慕而圣意难量时众归心靡知所趣所以须假高位弟子或化佛菩萨预先称述众疑既息归宗有在方可致教故云序述也今明此经经初六义即是次序合盖现土即是由藉之序宝积七言述叹即是序述之序问诸经悉具三序不答此义不定有具不具或但二义或但一义皆为序分也问诸序所训字各不同何得俱用此次序之序通会众义答若依书字有此分别经之意并会此三义在既备共用次序之字亦应无妨经明四依依义不依语也二明通别者还束前三序以为通别两序初如是六义是通序现瑞序述二序合为别序所言通者众经之初通以六义为首名通序次别序者众之初现瑞不同序述各异有所表发异故故云别序也问何故有此通别两序不同答具如前解一切众经名题必具通别今因别名则有序有别言教也因通名则有通序通皆是佛之所说也乃至约前行明通别理通别因此故得有通别两序义问若以通别两序从别通两名出者立名则前别后通为序何得前通后别耶答立名之便应前别后通为序之便应前通后别复次一途明义亦前别后通所以者何如现瑞由藉是昔说经之前如是等六义乃是如来将入涅槃方说此语故知在后经前序正为发起现在弟子信心经后序为令未来弟子生信问若尔佛在世经前未有序不名经也答别序前虽未说六义佛说法时以自具有得名经也三明约观心对通别两序者心即是通观即是别因此心观成就一切佛法故观心即入道之初门由藉也问若尔以观心是入道筌为通别两序义者岂不颠倒耶答立名之便故言观心修行之便即是心观此类前事义理释然问前者玄义处处明观心已恐不可入文复尔将不坏乱经教耶答说经教者本为教人入道怀道之贤触处观行岂有寻求圣典而不观行者乎但巧说得宜非止无损文义兼得观慧分别岂致坏乱之咎也。

　　维摩罗诘经文疏卷第一
卍新纂续藏经第 18 册 No. 0338 维摩经文疏


　　维摩罗诘经文疏卷第二(从如是讫庵罗树园)

　　第五明入经文今释通别序者即为二意一释通序如是等六义二释别序如现瑞先释通序六义者六义通为众经之序复须为两义分别一总释二别释一总释如是我闻者是佛教阿难等诸大弟子说入佛法相大智论云佛将入涅槃阿难亲属爱结未除心没忧海阿泥楼驮语阿难言汝是守护佛法人若于未来事有疑者及时咨决何为在忧海如世凡人阿难得念道力闷心得醒即以四事请问一佛涅槃后我等云何修道二问谁当作师三问恶口车匿云何共住四问佛经初首作何等语告阿难若今现在若去世后依四念处修道解脱戒经是汝大师身业口业应如是行恶口车匿依梵法治若其心软复教那陀迦旃延经即得入道是我三大阿僧祇劫所集法宝藏是初应作是说如是我闻一时佛在某方某国土某处所树林中非独我法初安如是语过去未来现在诸佛经初首亦安是语知如是我闻六义即是通序一切众经悉安初首此之义亦名遗嘱序如来遗言所嘱以此标经首也亦名经前序三世诸佛经前皆须安此语也问何故经初安如是等语恶口车匿教梵法治比丘依波罗提木叉住佛法无量皆得入道何故但令修四念处也答曰经安如是等语者为断疑劝信故亦为印定佛说非弟子及十六种所说故亦为成行人深信故亦为破外人经初以阿沤二字标其教首故阿沤者是谓吉相邪僻之过事如百论之所具破为如是等种种因缘佛教之初安如是六义也恶口车匿教梵法治者车匿自恃王种出家佛在世时轻诸比丘不遵众法僧法事时轻笑言如似落叶旋风所吹聚在一处何所平论佛去世后犹自不改佛令作梵坛摈谓黜摈也亦云梵坛法治者梵天治罪法别立一坛其克犯法者令入此坛诸梵不得共语若心调伏为说那陀迦旃延经者令离有无中道为说即入初果也一家明三藏教立非有非无门异于三门意在此也教诸比丘依波罗提木叉住者波罗提木叉此翻保解脱亦云报解脱亦云处处解脱也问曰毗尼明时食时衣等多非正义那得云保解脱答曰大智论云佛说毗尼为令佛法久住不应求实求实即生邪见也今时僧众不以戒律在心者恐佛法不得久住也如所问言佛道入道教门无量何得但令依念处修道也答曰若离四念处布施但得大富持戒得生人天头陀净戒净行坐得定随禅生梵天多闻说法但是世智辩聪后生还得聪明果报也若与念处相应即能破四倒以无瞋心修诸善法无非道也问曰声闻经说必须依四念处修道摩诃衍教观无生入道岂须四念处有所得观耶答曰大乘有无生四念处何处别有摩诃衍无生正观入道也但佛教虽复无量不出半满声闻经说生灭四念处即是半字摩诃衍说无生无量无作三种念处即是满字半字即是四枯满字即是四荣如此枯荣双树间得见佛性住大涅槃名诸佛法界当知出念处外更有何大小乘入道之胜法也故佛遗嘱令诸弟子依四念处修道也第二别释通序如是等六义旧解多用五义今用六义六义者第一如是第二我闻第三一时第四佛住第五方所第六同闻如是者劝信之端也我闻者是亲承音也一时者感教之时也佛者的出化主也方所者闻经之处也同闻者证非已谬传也此六义相次者正为㢡成佛去世后见闻之徒息疑增信自利利人功成道就也如是谓劝信之端者如是意在劝信而六义皆为劝信如是居初故云劝信之端也。

　　如是。

　　案此即为三意一总明如是意在劝信者如来如法相解如法相说所说诚谛必可信从也大智论云佛法大海信为能入智为能度如是者即是信相又如是是善信之辞不信者言是事不如是信者言是事如是有信之人入佛法能得四沙门果其无信者虽复出家剪落着染衣读种种经能难能答于佛法中空无无所获又大智论云如是者示人无诤之法佛以无猗心说弟子以无著心受故能得解脱故言如是非如外道说者以执见心说听者以取着心受现世斗诤死入地狱岂名如是故智度论偈云自法爱念故毁呰他人法虽持戒行人不脱地狱苦也又古来法师多云如是者文如理是文以巧诠为如理以无非曰是也第二约教明如是者今明四不可说赴机而有四教约四教即有四种如是也一因缘生灭如是二因缘即空如是三因缘假名如是四因缘即中如是一因缘生灭如是者佛昔于波罗奈说五阴生灭俱邻等闻如是之说即得悟道此经复土求声闻人知有为法无常得罗汉果及得法眼净是为不空出家着染衣能得四沙门果也二明因缘即空如是者如说大品三乘同见第一义无言说道断烦恼此经破迦旃延明五义二百比丘闻如是说心得解脱即是示人无诤之法也三因缘假名如是者如无量义经云摩诃般若华严海空宣说菩萨历劫修行此经亦云以无所受而受诸受若菩萨闻如是说得道种智入菩萨位知众生根也四因缘中道如是者如大品说佛以诸法实相故出现于世化佛亦以诸法实相故出现于世法华经云诸法实相义已为汝等说此经诸菩萨各说入不二相门若菩萨闻如是说即见佛性开佛知见住不思议解脱也佛法有此四种如是义故一切众经之初皆安如是若华严经顿教有因缘假名中道二种如是若三藏教声闻经但有一因缘生灭如是若诸方等大乘具有四种如是若摩诃般若除生灭如是具有三种如是法华经但因缘中道实相一种如是若大涅槃明诸佛法界亦具足四种如是此经犹是方等大乘生苏不定之说具有四种如是如上所引经文此经既具四如是经初标如是之言也问曰理无二是何得有四如是答曰诸法毕竟不可说非权非实尚无一如是何况有四而权而实者权故说三如是实故说一如是权实备明则有四如是也第三观心明如是义者即是三观明四如是也如前引华严经云欲知如来心但观众生心若见如来心即见众生心如破一微尘出三千大千世界经卷也众生一念无明因缘所生之心即具四种如是之理若观心因缘生灭生从假入空即是生灭如是若观心因缘即空体假入空即是空真谛如是若观心因缘知空非空入假无滞即假名如是若观心因缘即一实谛佛性即是中道如是也是为约观心具四种如是义也问曰若观心即具四如是者应即是佛菩萨也答曰当用六即分别进不叨滥生增上慢退免贫人数宝无分之失也。

　　我闻。

　　此即是阿难等诸弟子亲所闻法故谓我闻今解亦为三意一总释二别约教释三约观心第一总释者阿难亲承音旨故言我闻所以然者若传从佗闻多致伪谬师心自说何必定合道理今既亲闻佛说是则可信群情承受无所致疑也大智度论云随俗故说我和合故称闻随俗故说我者诸无学人及见道学人无传持佛法利益众生故顺俗说我外宜顺俗无诤内不乖实法故得传经利物譬如用金钱买铜钱卖买法尔人无怪也和合故称闻者耳根不坏声在可闻处意欲闻情尘和合耳识即生意识能分别种种所闻是则和合故称闻也阿难等内则耳根聪利外则对佛八音清辩领纳无遗故称我闻也问曰大智论云阿难是佛得道夜生涅槃明佛成道后过二十年阿难方为给使自尔之前佛说经阿难不闻如来将入涅槃阿难为魔所蔽亦不得闻云何皆称如是我闻答曰大智论云阿难将欲结集法藏合掌向佛涅槃处而说偈言佛初说法时尔时我不见如是展转闻乃至波罗奈展转闻者解有二意一舍利弗问经云阿难修不忘禅得佛觉三昧以三昧力自能寻佛言说展转至波罗奈悉皆闻持故言我闻也二解云阿难所未闻经佛次第为说乃至波罗奈故云我闻也何以得知然阿难本愿为佛侍者闻持佛经如贤愚经所明阿难宿世本为长者因施食故发愿为闻持弟子又报恩经说阿难从佛求乞四愿三愿如大涅槃说第四愿者佛所说经未闻之者更请为说佛可其愿有所不闻重为说也阿难所传有八亿四千万卷皆言我闻复次大智论明结集法藏优波离等各登高座皆称如是我闻未必并是阿难也问曰阿难但结集小乘经称我闻亦结集大乘经称我闻耶答曰解者不同有言阿难但结集小乘称我闻诸大乘经是文殊利弥勒等诸大菩萨所共结集称我闻也又解言阿难非但止结集小乘亦结集共二乘说大乘经故大品付属阿难此经亦尔其不共二乘说者大菩萨结集也又云阿难亦结集不共二乘说大乘经如正法念经云阿难有三称一阿难贤阿难持三阿难海今谓若阿难贤者闻持三藏教阿难持者闻持共二乘说大乘法阿难海者闻持不共二乘说大乘经也故法华云阿难闻佛授记即时忆念过去无量千万亿诸佛法藏如今所闻亦识本愿岂不能备持一佛之教也第二别释我闻者即为二意一约四教明我二约四教明闻一约四教明我者亦有四种不同一约三藏教明我者依萨婆多五阴实无有我但有名若依昙无德说有假我犊子所明我在第五不可说藏如是等明我虽殊而悉破外人计神我及性我说假名等我义也二通教明我者如大品经云色性如我性我性如色性如我但有字色亦但有字我之与色皆如幻化也三别教明我者但以自在为我义也善于知见得无挂碍无挂碍者即是自在我义也又摄大乘论明自佗差别识亦名似我识即是别教明我义也四圆教明我者中道佛性即我义也中论云佛或时说于我或时说无我于佛正法中无我无非我此经云于我无我而不二是真无我义大涅槃经云无我法中说真我义也又云我与无我其性不二不二之性即是实性实性者即是二十五有真我也前三教明我即是权我无我法中说真我者即是圆教明真实我也随教辩我故言我闻问曰若尔何得大智论云随俗故说我也答曰三教明我皆是随情岂非随俗故说我也圆教明我即是佛性佛性之我即第一义非随俗也三教明我闻并约耳根论闻圆教明我我即闻以点色性说真我离法性更无别能闻之耳也用四教约诸经具我多少类如是可知二约四教明闻义者如涅槃经明闻义自有四种一闻闻二不闻闻三闻不闻四不闻不闻今约此四种闻义恐是四教辩闻义不同也三藏教即是闻闻义以小生生大生故名为生生今亦得云小闻成闻故名为闻闻问曰大涅槃明生生即是十二因缘相续不断故名生生今何得用小生生大生类解闻闻义耶答曰大涅槃释生具有两义今不取约行明生生但取约生灭之理明生生义者若约十二因缘相续以明生生即于圣人闻经义不便也所以者何三藏教诸道人十二因缘生生义已坏但有报身八相之根尘和合故称闻也二通教即是不闻闻如梦幻之闻即是点空说闻名不闻闻也三别教即是闻不闻义于所闻法得自在名闻不闻所以者何世谛死时即闻闻死而生闻持陀罗尼随有所闻自在能持也又摄大乘论说有尘者应受识即是别教大乘明闻也四圆教即是不闻不闻义佛性大般涅槃闻相尽也问曰若无闻相云何说闻答曰若闻相尽都不得闻者佛住大涅槃应都不闻一切十方法界音声也如法华经明耳根功德初相似闻尽十方无数佛百福庄严相为众生说法悉闻能受持况法云得分证真实闻相尽闻十方佛法而能如云持两耶妙觉闻相究竟尽一切法界所有音声一时闻也故大涅槃云若知如来常不说法是则名为具足多闻此经亦云其听法者无闻无得今用四教明闻义约众经具闻多少类前可知问曰大智论明佛法无我但有名字顺俗无诤今何得分别四教明我不同若尔便是有我也答曰若定有我何得四教分别不同若定无我何得经有此异说若不许作此分别者非但坏佛方便教门亦各自坏诸不信者义宗也若言五阴实无有我但有名者数人可得作此解昙无德既有假我何得用数人名字我闻不用假我闻犊子既云第五不可说藏有我何得不用此我闻而取名字我问也通教学既明幻化我何得不用幻化我闻而用数人名字我闻也如此互相望诤论互失也第三约观心解我闻三观分别四教我闻类如是细寻可知。

　　一时。

　　此即是四众感教得道之时此亦助成如是之可信也故大智论云论时方皆为生信今释一时亦为三意一总解二约教别解三约观心第一总解者大智论云数时等实无阴持入所不摄故但随世俗说一时无咎上标章言四众感教得道之时名一时者此约多时少时故名一时也若通论四众感一期教门始终久近皆名一时即是束多时少时共明一时也如戒序云春分四月日为时春分实有多时但总束为一时也约得道明一时者赴机说教闻教即入如苦忍一刹那此约少时明一时今约此多时少时总明一时谓总一期说法通是一时之事也就此分别略为五意一约众生机发明一时二约佛说教明一时三约机教合明一时四约得道明一时五约阿难闻经明一时一机发明一时者若世善机发时即是多时出世善机发即是少时总此多少皆一时也二约佛说教明一时者方便用三悉檀起教即是多时实慧用第一义悉擅起教即是少时总此多少皆名一时也三约教与机合明一时者权教与世间善根合即是多时实教与出世善根合即是少时机教合故不在二时故名一时也四约四众得道明一时者若得世间之道即是多时若得出世间之道即是少时总此多少皆名一时也五约阿难闻经明一时者佛说经多时少时即是阿难闻经时闻非异时故名一时又阿难得佛觉三昧所未闻经以三昧力悉皆得闻入三昧闻故名一时又解佛为阿难重说即是阿难闻经时名一时也第二约教明一时者即是约四教分别四种一义也一约三藏因缘生灭教明一时亦具前五种一时之义或用随俗时或用因法假名时离法无别时以为一时也二约通教明一时亦具前五种一时之义如梦之一时也三别教明一时亦具前五种一时之义破一时颠倒能分别数一切法见三世事无滞碍也摄大乘论明数识摄阿僧祇明世识摄三世若约此一时即是别教一时亦具前五种一时义但圆教正约不思议法性明一时一切入一时如此经明住不思议解脱菩萨七日为一劫一劫为七日法华经明六十小劫谓如食顷华严明十一切等约此明一时即是圆教一时义也若用四教明一时约众经具一时多少并类如是可知第三约观心一时义者观心因缘生灭义心在定时能知世间生灭法相是则一念中慧眼开发能见生灭之理名故一时若非定心少时豁然见理前思后觉忆想颠倒虽有解心生灭不能见理非一时也又约观心明一时体假入空观慧眼开一时从空入假观法眼开一时中道正观佛眼开一时皆是定心一念少时豁然开发即见真一实谛理名一时也。

　　佛在。

　　佛即能说如是之化主亦为助成传闻之可信也所以者何若是九十六种所说邪见颠倒故自不足归心若是三乘圣人所说既犹居不极之位所说又非究竟今明无师大觉朗然顿悟所言诚谛从是闻经物情欣惬也就此亦为三意一总明佛住二约教分别佛住不同三约观心解释第一总明佛住义者旧称佛陀此言觉者自觉觉佗名之为佛若智度论明佛陀言知者知何等法智慧知未来现在众生数非众生数有常无常一切诸法菩提树下了了觉知故名为佛十号具足亦名一切智人亦名频伽婆佛德无量胜名亦复无量今不具释所言在者在即住之异名耳大智论云四种身威仪坐卧行住是名为住住有四种一者天住二者梵住三者圣住四者佛住天住者布施持戒善心三事故名天住梵住者住四禅四无量心四无色定也圣住者住空无相无作四谛十二因缘理也佛住者佛住首楞严等无量三昧十力等一切佛法也如佛所得法佛于中住怜愍众生故在毗耶离住也第二别约教释佛住义不同者即是约四教明不同也四教明佛义分别已略在玄疏但为化四种根性众生现相亦有四种如初成道起转法轮入般涅槃皆现四教身相不同初成现身相不同者如胜天王般若所明如来初坐道树得成正觉或现坐草或现坐天衣或现处宝座或现在虚空中此即初正觉赴缘应化现相不同表四教所明明佛功德相不同也次明转法轮现身相不同者若说华严圆满顿教则现大相小相之身若鹿野转生灭四谛法轮即脱璎珞现老比丘之身若说大乘方等即门内尊特之身或门外尘土坋身之像若说摩诃般若亦现门内尊特之身及种种佛身之相以众生疑故现常身放常光若说法华但现尊胜之相若说涅槃备现四种身相事同方等现身相此略明转示现身相不同如是随缘感种种之身何但现四种身相也今一往约四教不同大略而言四种现相耳次明入涅槃现四种身相不同者如像法决疑经云如来将入涅槃是时大众或见佛如沙门之像或见佛威德相好端严或见佛坐宝莲华说心地法门或现见身如虚空无有边表此岂非表说四教之功已讫将入涅槃现此相也此经既是方等教摄住于毗耶离城说大乘方等所可现身亦应随缘感现故此经长者子宝积说偈叹言各见世尊在其前斯则神力不共法各见者四教之机感佛身相不同也问曰四教善根随缘所见定如前分别不答曰一往相对理在随缘机感若就其鄣边云可见劣身而说胜法如观世音以种种形游诸国土说大乘法岂况如来虽现劣身何妨说胜法也次用四教明住义者各随教所辨佛地法门不同佛于中住怜愍众生故住毗耶离也第三约观心明佛住义者如华严经云欲见如来心但观众生见心即如来心所以者何一心三观圆观因缘三谛之理即是开佛知见虽有肉眼名为佛眼亦名种智若用三智以不住三谛三昧亦是如佛所得之法佛于中住怜愍众生能不舍道法现凡夫事住一切世间法也此须善用六即分别入大乘之要门也。

　　毗耶离庵罗树园。

　　此明闻经之方所即是的出说经之处助成劝进也今释方所即为二意一明通方所见是毗耶离城二明别方所的据庵罗树园第一通方所明毗耶离城者复为三意一约事解释二对法门三约观心第一约事者此土翻云广博严净其国宽平名为广博城邑华丽无诸秽恶故名严净也又前师翻为好稻此土出好粳粮胜于余国故言好稻之国也又有言此是好道之国也此国有好道路平正砥直又言好(呼号反)道其国人民好乐正道自敦仁义不须君主但有五百长者共行道法率土民庶莫不齐肃故云好道之国也第二对法门解释者随取前所翻即对法门所言广博严净者即是释迦法身所居本土常寂光国其性广博犹若处空功德智慧无诸秽恶故云严净迹居人间亦托广博严净之土是知非本无以垂迹垂迹故居人间严净之国非迹无以显本寄毗耶离说诸佛国土永寂如虚空即显毗庐遮那常寂之本国也所言好稻之国者即是释迦本地所住大涅槃百句解脱之理也故法华经云百谷苗稼普皆增长因其增长谷实得成即是百句解脱之妙果为好稻也由本垂迹显本类前可解次云譬如隘路不容二人并行解脱不尔多所容受多所容受即真解脱今释迦居不思议解脱之大道即是法界多所含容故名好道由本垂迹由迹显本类前可知也所言好(呼号)道之国思议之道作意而修不名好道不思议自行即真修任运理显化佗如慈石吸铁无缘无念自佗行化此是性好之道也由本垂迹垂迹故名好道因迹显本故居人间好道之国说心净佛土净也第三约观心明毗耶离者一心三观能观心性即知心性广博犹如虚空即具福慧二种庄严无染无著毕竟清净是则心净佛土净故约观心明广博严净之国也次观明好稻之国者若观心性即是百句解脱之根本名为好稻如前引法华经譬百谷苗稼雨之所润无不丰足也约观好道路之国者若观因缘中道则是行大直道无留难故也无有众魔群盗之所得入此道最胜故名好道约观明好(呼号)道者若观偏真之道尽苦涅槃则于一切道法无好乐心今观圆真之道则好乐一切道法无厌足尽未来际故名好道也第二明别方所的据庵罗树园者上明大城是通方所助为证信犹恐混漫今的举所住则助成劝信义切也此亦为三意一约事翻释二对法门三约观心第一约事翻释者肇师注云庵罗是果树之名以果目树故云庵罗树也其果似桃而非桃也故言柰树定非柰树矣在地经又翻云难分别树其果似桃非桃似柰非柰故云难分别也此与大涅槃经明意欲同经云如庵罗果生熟难分具有四句此亦难分别也又师解云此树开华华生一女国人叹异以园封之园既属女女人守护故言庵罗园此女宿善冥熏见佛欢喜以园奉佛佛即受之而为住所第二对法门明义者佛住三十七品总持之法故言住庵罗树园所以然者三十七品为道品道品为树四念处为种子四正勤为生长四如意足为牙生五根如生根出茎五力如抽枝叶七觉为华八正为果实从七觉华起慈悲心为一切众生兴大誓愿因缘勤行得发总持故说总持为园也大集经云三十七品大神通是名菩萨炬陀罗尼者此翻为总持园持树果不致侵犯故表总持也今言华中生女者即是因七觉华生大慈悲之女也女用园奉佛者表因中总持一切善根回向佛果佛受园而住者即是由成内因果佛住于果是为如佛所得佛于中住住于无漏法林树总持之园苑也由本垂迹故居人间庵罗树园用迹显本佛住庵罗园说不思议无碍陀罗尼无漏法林树总持之园苑也庵罗树果似桃非桃似柰非柰是则非桃非柰而似桃似柰名难分别树者如来住庵罗园则表中道三十七品中道似有非有似无非无是则非有非无虽非有无而似有无此理难分别如来住此难分别之理成三十七品佛菩提果如此妙果所依之土七种方便一切下地之所莫测即表以难分别树园也第三约观心者若三观观心性不动而修三十七品因七觉起慈悲誓愿善根牢固成诸总持即是住庵罗树也故华严经说菩萨有十种园此即是三十七品园修若约观心解难分别者如大涅槃经说庵罗果生熟难知具有四句一内外俱生二外熟内生三内熟外生四内外俱熟今行人修于三观观不思议中道难分别之理即有四种一自有行人观心都未有所以威仪粗犷如庵罗果内外俱生二自有行人修三观时外虽威仪齐整身口似如柔和内观之心不证定慧都无所以如庵罗果外熟内生三自有行人威仪不足可见身口不无粗犷之相而内心观行能熟入诸法门定慧开发如庵罗果外生内熟四自有行人修心三观威仪齐肃身口柔和似得道相而内心三观入诸法门定慧开发或成观行入五品弟子位或成相似即得六根清净如庵罗果内外俱熟是故佛法行人难可分别如庵罗果也问曰那忽处处对法门约观心作如是等说佛意何必如是也答佛心如大海众流皆入佛心如如意珠随人心念即皆雨宝佛心净镜随外有像对即是现种种色佛心如大地随有种子即生长果牙大涅槃经明摸象之譬得失之相各不能但博地凡夫各随心解称叹佛德何能普会执见之徒自谓一切如己所解诤论是非何必合于佛意若言经中无对法门解释义者此经佛道品普现色身菩萨问维摩诘言居士父母妻子亲戚眷属等悉为是谁大士答言智度菩萨母方便以为父一切众导师无不由此生法喜以为妻慈悲心为女善心诚实男毕竟空寂舍净名既是在家菩萨何容无有父母妻子家宅而依事答悉约内行法门答者当知诸佛菩萨不起道法现凡夫事虽现凡夫事皆内表道法也如佛般涅槃处在双树四枯四荣岂可直作树木之解且如来诚说皆表半满枯荣今在毗耶庵罗树园欲说不思议解脱法门不舍道法现迹同凡住毗耶离岂不远表极地所住法门也华严经明十城十园岂止是世间城园也此经下文菩萨行品云诸佛威仪有所进止无非佛事何得但作事解都不寻思诸佛菩萨不思议教善根秘密表发之事又法华经云欲说是经应入如来室着如来衣坐如来座然后于四众中以无所畏心广说此法华经若言不对法门明义欲讲说时将不移佛像入佛大殿上佛高座披佛像衣处众说法此岂得佛意耶法华经所明如来室者乃是大慈悲心如来衣者即是柔和忍辱如来座者则一切法空是岂得入佛殿坐着佛像衣耶问法华经中佛自解说对三法门其义可尔今毗耶离庵罗树园佛不解释何得师心对法门也答曰若谓佛不解释不得厝意一切经文何尝并是佛自解释若师心解岂非皆有失也问曰华严大乘可得约行明诸法门此方等经及小乘教何得亦约观行明义答曰此经既云诸佛解脱当于众生心行中求若不约观行岂称斯文若不以毗耶离庵罗树园对法门则不得约观心解释何得于众生心行中求诸佛解脱若不于心行中求解脱者云何得住不思议解脱若不住不思议解脱云何于一毛孔见诸佛土变现自在如不思议品所明也复云何得法华经明身根清净一切十方国土皆于身中现又岂得如华严经说无量诸世界悉从心缘起无量诸佛国皆于毛孔现也如前问言小乘不得约观心解释者何故声闻经中佛为牧牛人说十法皆一一内合比丘观心如是等例岂非方等及三藏经教对诸法门观心明义也问曰玄义明三观四教悬释此经三观为前四教在后入文帖释何得四教为前三观在后答曰玄义论其玄旨教从观出如破微尘出三千大千经卷入文帖释从事入理故先须四教销释经文寻文入理必须观行次略点三观章门一品一偈一句无不皆入不二法门住不思议解脱也。

　　维摩罗诘经文疏卷第二
卍新纂续藏经第 18 册 No. 0338 维摩经文疏


　　维摩罗诘经文疏卷第三(从与大比丘讫无碍解脱)

　　与大比丘众八千人俱。

　　此下第六辨同闻众证阿难等所传不谬也若独处自闻则难可信今与诸声闻大菩萨天龙八部四众共闻此岂谬传也就辨众为三一大声闻众二菩萨天龙四众问曰若从小为初应先天龙等若大为初应先菩萨答曰小乘出家得道荷佛恩深故常在佛侧给侍陪奉具戒行自守物所归信证经义亲故须前辨若菩萨外化无方不恒佛侧和光利物难可测量世人但睹其迹莫知其本证信义疏次而辨也天龙四众结惑未尽犹居凡地内无得道之功外阙化佗之利于证经为劣故次后辨也复次此有所表二乘滞空凡夫滞有菩萨不滞空有常行不二正道故处其中间是故涅槃云凡夫者有二乘者空菩萨之法不空不有也问曰何意不叹声闻德答诸师解言既被呵弹无德可称故不叹德也今谓不尔菩萨亦被呵弹何故叹德又金刚般若亦不叹德非为被呵弹也今明恐是出经者为存其略耳又解云大之一字即是略叹德义也如大智论云若说小乘经但明比丘众若说摩诃衍非但辨比丘必须辨菩萨众如金刚般若但辨比丘众不列菩萨众岂可言金刚般若是小乘经也但是出经者略不明菩萨众耳此经明比丘不叹德者亦是略也第一明大声闻众者初明比丘即是通语其人类多种如胡越不同佛法出家之人皆类名比丘今释此科文有五别第一释与第二释大第三释比丘第四释众第五释数量第一释与义者此经云与大品经云共与者即是共义也大智论辨七一明共所谓一处一时一戒一心一见一道一解脱故名之为共即是与义也若讲法华经必须约本迹明义解释同闻叹德今经既未发本显迹但释因缘事解观行而已言一处者同在毗耶离庵罗树园也二明一时者一会说法之时也三明一戒者同得律仪无作戒也四明一心者俱得九次第定心也五明一见者俱见四真谛也六明一道者悉得无学道也七明一解脱者俱证有余解脱也第二释大义者若依胡本应云摩诃大智论云摩诃或云胜或云多天王大人之所敬故名为大胜九十六种外道故名为胜数至八千故名多也今明外道有三种一者一切智外道二神通外道三韦陀外道具此三种外国名大外道佛对破此三外道故于三藏教门说三种念处一性念处二共念处三缘念处若能如是修习三种念处非但止破三种外道得入性地证果之时即成三种解脱谓慧得好解脱心得好解脱及得无碍解脱名大比丘名大罗汉也若别对得慧解脱名大得心解脱是名胜得无碍解脱故名多三种解脱具足故名波罗蜜声闻成就一切罗汉功德故名为大也问曰若得慧解脱即名大者何须得具三方名大也答曰大涅槃三德具故名大涅槃而摩诃般若亦别受大名三藏教既有四门即有四种大比丘通教亦有四门复有四种大比丘合有八种大声闻皆名波罗蜜声闻故名为大若约观心即就析体二种从假入空观而明也此二种八大比丘义若依毗昙有门明义只有一种大比丘义若依成论空门明义亦但明一种大比丘义余六种大比丘是所不明也第三释比丘者或言有翻或言无翻言有翻者翻云除馑也明众生薄福在因无法自资得报多所馑乏出家戒行是良福田能生物善除因果之馑乏也言无翻者比丘名含三义不可定翻也言三义者如智度论明一破恶义二怖魔三乞士一破恶者如初受得戒竟即言我比丘某甲以一白三羯磨即具发无作善律仪破一切无作恶律仪故言破恶也若通就行解能修戒定慧行戒防形定除心乱慧悟想虑能破见思九十八使之恶故言破恶也二怖魔者出家之人既能破恶故魔罗见闻即生是念此人非但出我界域或有传灯之化化我眷属空我宫殿生惊怖也理通而言之何但鬼神魔怖三魔亦怖也三明乞士者乞是乞求之名士是清雅之称夫出家之人内修清雅之德必须远离四种邪命净命自居福利众生破憍慢心谦下自卑告求资身以成清雅之德故名乞士也又解只破恶正是比丘义下两义助成所以者何受戒破身口恶业怖魔即是破爱恶乞士即是破憍慢恶也若约观行明乞士者次第从五阴十二入十八界求法喜禅悦之食资无漏慧命成尽无生智断之雅德故名乞士此经下文净名呵身子云佛说八解脱仁者受行岂杂欲食而闻法乎具此三义一杀贼从破恶以得名二不生从怖魔以受称三应供因乞士以成应供也若直言比丘大小未定或可居在外凡性地学人之位或是小无学人今言大比丘者即是大阿罗汉也当知大之一字无所不含即是略叹德也第四释众义若依胡本应言僧伽此翻为众直一比丘不名为众多比丘共集一处名为众也律明四人以上皆名为众如一树非林众树共聚乃名林也智度论云僧伽有四种一愚痴僧二哑羊僧三有羞僧四真实僧一愚痴僧者谓破戒放逸僧也二哑羊僧者虽持禁戒而不能分别戒定智慧开遮通塞之相有难妨请决所疑默然无对犹如哑羊也三惭愧有羞僧者若出家人能持净戒修定习慧亦能分别三藏为人判决所疑但未发真无漏犹居外凡内凡之位自愧未能成就圣法谬堕僧众受四事敬待常修愧自责也亦名事和僧四真实僧者从苦忍见真无漏四果圣人皆名真实理和僧也此四种僧前二种虽有僧名既非事和不堪行僧事后二种堪行僧事也第五明数者数有八千事明数义可解对行明数意则难知也。

　　菩萨者。

　　此下第二辨菩萨众证成同闻何但声闻大比丘众同闻此经亦有大菩萨众三万二千亲承演说非谬传也就此文有五别第一明人类第二辨数第三叹德第四结成叹德第五累名第一明人类者夫学佛法大乘行人通名菩萨菩萨者大乘行人气类也若具存西土应云菩提萨埵什师恐繁略提埵两字但云菩萨翻译不同阿毗昙云自觉觉他名为菩萨有言菩提云无上道萨埵名大心是谓无上道大心此人大心为众生求无上道故名菩萨安法师云开士始土又翻云大道心众生古本翻云高士如是等异翻不定须留胡音今依大智论释菩提名佛道萨埵名成众生此人用诸佛道成就众生故名菩提萨埵复次菩提是自行萨埵是化众生是人自修佛道又用此道化他故名菩萨若不如此已所修持为无惠利但三乘同名菩提而二乘不名萨埵者以无大悲化物故不得别受斯称也是则虽略提埵二字异乎二乘其义宛然也若约三藏通教见真通名为道不得即名萨埵别圆两教见真如慈石吸铁非但止名菩提亦得即名萨埵故大涅槃经云一实谛者即是大乘若非大乘非一实谛问曰前两教菩萨见真若不得名萨埵何异二乘答曰别起慈悲愿行方名萨埵异二乘也今用四教明菩萨义不同已具玄义分别此经所明多用通别圆三教意释为叹德也所以不用三藏教解叹德者非摩诃衍正意也而有时引出正为比决大小两教明义不同耳观心明菩萨义者约三观分别析体两观从假入空起大悲心即名菩萨修后两观任运即是菩萨义也。

　　三万二千。

　　第二辨数者数量多少依事可知或表法门其意难见未可对定也。

　　众所知识。

　　第三叹德此下为二意一总叹二别叹第一总叹者即是初标叹德章门若无自行化佗之德岂为众所知识也此诸大士随处利物荷泽无边十方众生莫不知识也闻名归德名之为知睹形敬揖谓之为识但众生有四教根性不同菩萨即有四种行化之别约四教明即有四种众所知识之殊也若三藏教明三僧祇行满百劫种三十二相业即有大人相现物所归仰名众所知识也若通教明八地以上道观双流神通利物名众所知识若别教登地以上即现十法界身随缘利物名众所知识圆教初住以上得如来一身无量身亦能现十法界像随缘利物亦名众所知识但未能横遍十方竖高三土为一切有缘之众之所知识今此诸大菩萨皆是补处横遍十方竖高同居方便果报三土有缘莫不知识故云众所知识也若约观心三观心明即德建名立是则闻名归德睹形无不敬揖亦为众所知识。

　　大智本行皆悉成就。

　　二别叹德此下即有三别一略叹自行化他德二广叹自行化他德三邻果叹德一略叹者即为二一略叹自行德二略叹化佗德一略叹自行又为二一正叹自行二释叹正叹者即是大智本行也解此或约一法门明叹德或约二法门明叹德约一法门叹者大智即是本行也依本起智智即是行故言大智本行是以法华云诸法从本来常自寂灭相佛子行道已来世得作佛此经亦云从无住本立一切法若南土常徒旧解帖此经文多从八地已上约位分文帖释若北方大乘师即从初地以上分文约位帖释若什师明观德从下至上渐称叹也解既不同未敢偏用所以者何如南方引八地威神建立文证故知初叹八地之德也北方引七波罗蜜证叹初地乃至七地之德一往引证经文各便若欲和通则硕相乖违但经文欲对诸地亦处处有之未足定执谓为得称集经者意也今辄用一家义意释叹德者意谓一往多是叹上地之德若叹上地胜德自摄下地之劣德也所以者何菩萨诸地功德通论一往行类是同但上地得其胜品下地得其劣品今约胜品称叹自摄劣品而不可分别此一种功德叹下此一种功德叹上也如叹大智本行皆悉成就上位金刚智满始是皆悉成就岂可约叹下地叹能师子吼其所说法乃如雷震下地亦能有此说法何得的叹上地故知分别以释叹德互有所失也问曰正如近无等等此岂非叹上地也答曰今一家明上来所叹诸德皆是叹上地德故须约邻果为叹也是以下结叹云如是一切功德皆悉具足若作通下地叹德者近无等等之言约相对义明互得有远互得有近也如法华明行处近处下位亦名为近华严明十地功德智慧比爪上之土方佛智慧如大地土此则大悬殊也今约三教辨菩萨类是同而教有所主各有深浅优劣也若通教八地以上皆有此位但约二谛以叹功德而品有优劣若约补处称叹自得摄下若别教登地以上即见三谛入三世佛智地行类是同但约品深浅不无十地优劣若叹金刚补处即摄下地诸功德也若圆教所明初发心住即三谛圆显具于一切诸佛功德但四十位深浅品数不同不无优劣若约金刚等觉往叹即四十位功德皆摄也但诸菩萨外随所感见闻不同内则本迹高下难测岂可定执今但约教分别解释菩萨功德法门或时内合观心欲令行者知诸胜妙功德皆从心出是则诸佛解脱皆于众生心行求也若约二法门为叹者大智则是叹解本行即是叹行若但解而无行如无足有目不能到清凉池若但行而无解如有足无目不能到清凉池若解行具足如目足备即能到清凉池故须解行双叹也所以叹解云大智者解只是观解若从假入空观解即是一切智若从空入假观解即是道种智此之智解皆是方便不名为大若第三中道观解即是一切种智名为大智故大智论云我今如力欲演说大智彼岸实相义当知大智即是观诸法实相慧之观解也所言本行即是叹行者从大智之本能一心具足万行诸波罗蜜故大品经云诸法虽空而能一心具足万行是以金光明经云一切种智而为根本无量功德之所庄严灭除诸苦与无量乐当知自行虽有种种法门但略叹解行横竖诸德罄无不收问曰菩萨未证极果何得言皆悉成就答曰菩萨果虽未满修因已圆故云皆悉成就也但四教明解行成就其义不同若三藏教从初僧祇来缘生灭四谛生解发四弘誓愿名大智慈行六度名本行至三阿僧祇劫四谛大解六度本行虽满未名成就种相好成即是皆悉成就若明通教菩萨从初发心缘无生四谛起四弘誓名大智行檀波罗蜜观三事皆空乃至于一切法等名般若波罗蜜名本行至八地以上解行虽均犹未成就十地当知如佛乃是皆悉成就若别教从初发心缘无量四谛生解名大智学无量六波罗蜜名本行入十住名解位十行名行位十回向名解行终心初地以上虽解行双游未名成就十地等觉乃名皆悉成就若圆教从初发心缘无作四谛发菩提心名大智一心具万行一切行名本行初住以上解行一心自然流入乃至十住十行十回向九地皆未名成就居十地等觉边察智满众事究竟即是大智本行皆悉成就也若观心解约三观明初观因缘生灭四谛入众生空生悲弘誓名大智用观行六度即是本行也此是三藏教析假入空观名大智本行约体假入空名通教大智本行从空入假观明别教大智本行一心中道正观明圆教大智本行细寻可知。

　　诸佛威神之所建立。

　　此二释叹亦得傍成化他也此句正明加义金刚般若论云于菩萨身诸佛与功德智慧力故名加也今正明菩萨解行之因所以得圆正由诸佛威神之所建立建立者佛与菩萨智慧加解大智得成佛与菩萨功德加行本得成也内因虽是菩萨自能修习外缘必假诸佛神力与智慧功德冥加譬如种子内有四大虽有能生之因若外无地土日光风雨之缘岂得生长成实菩萨亦尔虽有慈悲智慧精进禅定自行化佗之因若不假诸佛慈悲地智慧光神通风说法雨自行化佗之因岂得圆也又如大鹏影覆子得出卵生长故华严经明八地欲沈空诸佛加㢡劝方得发起若约观心行人修三观时必须忏悔请十方佛若心至者佛即加护自然行成世有邪见坐禅观行之人但说自心佛者何得诸大菩萨皆为诸佛威神之所加也此即是释前也傍成后化佗者若加于化佗华严经法慧菩萨说十住诸佛放光加方得说也乃至金刚藏菩萨说十地亦如是成后为护法城也若约观心三观既成若欲慈心利物必须忏悔请十方佛威神建立若至有感即蒙加护弘法如风靡草也。

　　为护法城受持正法。

　　二略叹化佗德此文有三别一叹化佗心二正叹化佗功成三释叹一叹化佗心者为护法城者佛法即是法城以能为行人防非拟敌故名为城若护佛法即是为护法城也又解众生五阴十二入十八界名之为法此法即空即空之理名涅槃城众生即是法王种性具足恒沙佛法之理如城中人物故此经云一切众生即大涅槃即菩提相也但此妙理外为天魔外道欲坏内为界内界外通别见思诸烦恼贼之所侵娆菩萨为护众生本有涅槃之城也受持正法者即是四教所明四种之正法也菩萨从十方佛闻此教法得陀罗尼总持无忘名为受持正法将用此法降伏天魔制诸外道及破一切众生界内界外爱见诸烦恼贼护涅槃城令一切众生法王种性皆得安存恒沙佛法不致失故名为护法城受持正法也若约观心三观明者假空空假即是护化城涅槃假中中假即是护大涅槃城也。

　　能师子吼名闻十方。

　　二正叹化佗功成大涅槃经云言佛性者亦名师子吼三昧菩萨住此三昧能师子吼如师子具足十一事今明师子吼者只是无畏之说菩萨通达四种四谛得四种四无所畏以神通智慧力能于四不可说用四悉檀赴缘而说能降伏天魔制诸外道决定破众生界内外见思之惑存于众生涅槃佛性恒沙法宝之大城也若约观心三观心若成即能所行如所说说四教心无怯弱如师子子若满三年即能吼也名闻十方者此亦化佗功成也化功既着十方蒙益咸共传扬声称驰远如大将破敌在城功名盖世也。

　　众人不请友而安之。

　　三释叹者众人不请友而安之此是释叹化佗之义众人不请此释化佗之心为护法城也菩萨慈悲誓愿志度众生岂待祈请但使有缘不请自化譬如有城寇贼围逼连官大将同朝朋友闻其危急便应赴援何待城内众人来祈请也问曰若菩萨是众人不请之友者佛何故待梵王帝释请转法轮答曰菩萨不须请况在佛乎但是说法之宜生物殷重故须待请也问曰菩萨不待请者凡为有心必应救不答曰若有缘不请自至若其无缘虽复三请终无赴也友而安之此释受持正法也世人以同志为友此诸菩萨善巧能同众生根缘共修四种四谛令四种根性得成三乘道果故法华经云我等二人亦共汝作若开权显实皆共同乘佛乘游于四方嬉戏快乐此即法亲之友也而安之者未安道谛令安道谛即是四种出世善根众生令安住四种道谛若开权显实皆令安住无上大道即住大般涅槃故言友而安之也若约观心三观观心生灭因缘心无生灭心假名心中道心此四种心不请三观三观自来观四种心即不请义观符成心令四心住四种道谛即是友而安之也。

　　绍隆三宝能使不绝。

　　此释正化佗能师子吼名闻十方菩萨用无畏心说四教即是绍隆四种三宝也若顿教直赴圆机众生即入佛慧初心即成就一体三宝增进不断乃至妙觉湛然常住此即大乘一体常住三宝兴隆不断故言使不断绝也若渐教赴机次第明不断绝者初明三藏教三宝赴机接引此机若谢即用通教三宝接引此机若谢即用别教三宝接引此机若谢即用圆教三宝接引圆教一体三宝不绝如前月喻菩萨用此四教三宝引接使一切众生佛种不断得大涅槃常住三宝从三藏教说三宝渐兴乃至圆教说三宝转兴隆不断皆是菩萨说法之功所以即是能师子吼化功归已得名闻十方也故言绍隆三宝使不断绝也若约观心明绍隆不绝者若佛在世绍隆三宝使不断绝者佛法正以付嘱在家出家二众弟子所以优填波斯造像供养即是相从佛宝令真佛宝绍隆使不断绝也阿阇世王常供千僧请迦叶结集法藏令受持读诵解说书写即是相从法宝为使真法宝绍隆不绝也阿育王造八万四千塔度八万四千人出家即是相从僧宝欲使正真僧宝绍隆使不绝也若此相从三宝兴隆不绝则未来弥勒出世真正三宝绍隆不绝若未弥勒当入涅槃佛去世后形像经书出家弟子还复如今但行人若能于今末世造诸尊仪殿堂供养书写大乘赞扬讲说度人出家敬心供养一方乃是相从三宝绍隆若住三观之心观此绍隆相从三宝之心即是四教真正三宝绍隆不绝也所以者何若观绍隆三宝之心生灭无常析假入空自行教他即是三藏教真三实绍隆也若观绍隆相从三宝之心皆如幻化即空自行教他即是通教真实三宝绍隆使不断绝也若观绍隆相从三宝之心不滞于空能入假名分别无量智慧恒沙佛法境智无二自行教他即是绍隆别教真实三宝使不断绝若观绍隆相从三宝之心入中道第一义谛正观分明自行化他即是圆教一体三宝绍隆不绝是故在家出家菩萨应须如是绍隆三宝不断绝故经云敬像如真佛得福亦复然此经云无离文字说解脱相文字相离即解脱相解脱者即诸法也贤愚经云未来多有破戒比丘犹应供养恭敬如舍利弗大目乾连所得功德亦复无量绍隆三宝功德最大无过譬如大臣住持家国功勋重大菩萨绍隆三宝种使不断绝者功德无量无边十方诸佛说不能尽也。

　　隆伏魔怨制诸外道。

　　此即传释绍隆三宝不断之义只由众生内有爱结外有鬼神六天魔王内有诸见外有十八种六师九十六种外道所以能坏法城使三宝断绝今明菩萨化众生内令禅定伏爱外为神力降伏魔怨内教智慧断结外为说法制诸外道内外魔怨既伏内外外道制归正理则涅槃城存三宝之种不绝故得绍隆也若约四教破爱见天魔外道则有两种界内爱见用生灭无生灭二种道谛禅定伏爱智慧制见若界外爱见天魔外道则用无量无作二种道谛定庄严伏爱慧庄严制见故此经云天魔者乐生死外道者乐诸见菩萨于生死而不舍于诸见而不动是故天魔外道皆吾侍也若降伏界内爱见天魔外道即是护于化城涅槃三藏通教所明二种三宝绍隆不绝也若降伏界外爱见天魔外道即是护大涅槃城使别圆两教三宝绍隆不断绝也故知此文并是释前化佗之义也问曰界内可有天魔外道界外何得有天魔外道答曰大涅槃经说八魔四是界内魔四是界外魔也华严经说十魔此通界内外分别可知大涅槃迦叶菩萨自叹云自此之前皆名邪见人也若内心成就界外爱见之法外是三藏通教三乘圣人也皆名界外天魔外道也故此净名大士呵须菩提云入于诸见不到彼岸同于烦恼离清净法汝与天魔外道一手作诸劳侣此岂非界外天魔外道也问曰声闻可尔菩萨云何答曰华严经明菩提心魔三昧魔善知识魔皆是菩萨魔也央掘魔罗呵文殊云外道亦修空尼干且默然是界外外道也若不尔者八千菩萨何故被呵不能加报也若约观心明三观降伏天魔制诸外道者假空空假观成降伏界内爱及天魔制界内见及诸外道假中中假观成即降伏界外爱及天魔制界外诸见及诸外道也。

　　悉已清净。

　　此下二广叹自行化佗即为二一从悉已清净讫不起法忍是广叹自行二从已能随顺讫心所行是广叹化佗一广叹自行复为二一叹断德二叹智德一叹断德文有三别一总叹二别叹三释叹一总叹断德者明此诸菩萨结惑生死皆断故言悉已清净结惑生死有二种一界内二界外若三藏教补处止伏界内见思修诸功德名为清净既未断结非悉已清净也通教补处虽断界内见思侵除习气名为清净界外见思未断非悉已清净也别教补处虽断界外十一品无明尽名为清净三十一品无明尚在非悉已清净也圆教补处非但界内惑尽界外四十一品无明亦尽虽余一品有若微烟乃可得名悉已清净也如地持论明第九清净禅至离一切见清净净禅烦恼智障断清净净禅菩萨依是禅故得大菩提果故约圆教补处说悉已清净也若约三观名悉已清净者假空空假观成但离界内烦恼障名为清净界外二障未尽不名悉已清净也假中中假观成界外烦恼障尽名悉已清净也。

　　永离盖缠。

　　二别叹断德也盖即五盖缠即十缠有师言五盖但障初禅十缠所障既近岂足以叹大菩萨德但一切界内外烦恼悉能覆盖于心通名为盖缠绕于心通名为缠非五盖十缠也今只约五盖十缠离出一切界内外烦恼离此更无别惑界内一切烦恼即是枝叶盖缠界外一切烦恼根即是本盖缠也若离界内五盖具出八万四千尘劳烦恼所以者何贪欲盖出二万一千恚盖出二万一千睡疑二盖合属愚痴出二万一千掉散是戒取等分出二万一千合八万四千诸烦恼也界外根本五盖出八万四千类作宛然问曰界外何得有五盖别分对八万四千烦恼也答曰界外既有三毒何得无五盖也若取涅槃即是贪若舍生死即是恚迷一实谛无作四实之理即是痴有根本三毒故有根本五盖即得具八万四千烦恼也今约教明离五盖不同数人明五盖障于初禅事障未来性障根本若断性障即得初禅上界无五盖也若成论明贪瞋通上界二论虽通是三藏教门而明盖义以自不同若三藏菩萨离五盖发世间禅定此与凡同未足叹补处之德也若通别圆三教离五盖类悉已清净分别可知十缠开五百缠分别永离之义类五盖可知若约观心明三观永离盖缠者假空空假观成则永离界内盖缠假中中假观成则永离界外盖缠也。

　　心常安住无碍解脱。

　　此三释叹断德无碍解脱即是不思议解脱之异名也故大智度论云于诸解脱中无碍解脱最大若三藏通教皆云无碍断解脱证有师言无碍伏解脱断此但明界内思议无碍解脱也若别教明十地亦言无碍道断解脱道证虽离界外见思犹约定断明离非不思议无累解脱也圆教明义惑不障解解不碍惑是则智不断惑而萧然永离界外二种盖缠故名无碍解脱也是以此经云不断痴爱起诸明脱而言心常安住者若思议照寂解脱观熟照境无出入相名心常安住此非究竟安住也若不思议寂照解脱法身体显寂而常照即是究竟心常安住也此诸菩萨皆得不思议寂照究竟安住故言心常安住无碍解脱次约观心三观分别若别相三观皆是无碍道断解脱道证非究竟安住一心三观成即是心常安住无碍解脱。

　　维摩罗诘经文疏卷第三
卍新纂续藏经第 18 册 No. 0338 维摩经文疏


　　维摩罗诘经文疏卷第四(从念定讫三万二千人俱)

　　念定总持辩才不断。

　　二叹智德文有三别一总叹智德二别叹智德三叹位释成一明总叹智德者即是念定总持也若类余经悉叹三昧陀罗尼德今叹念定总持即是叹三昧陀罗尼之德以此双标叹章也念即是念佛三昧等诸三昧菩萨得此念佛三昧十方诸佛常现在前亦名王三昧入此三昧一切三昧悉入其中所以者何若根本禅背舍胜处九次第定师子奋迅超越等并俗谛三昧观四谛十二因缘空无相无作并是真谛三昧自性等九种大禅及般舟一行首楞严等百八三昧皆是中道第一义谛三昧仁王经云若得三谛三昧即入王三昧菩萨入是三昧一切三昧皆入其中十方诸佛悉现在前故知叹念定是叹诸三昧德也约四教分别若析俗入真即是三藏教明二谛三昧但约二谛名王三昧若体俗入真即是通教二谛三昧但约二谛名王三昧若从根本俗谛入中道即是别教三谛三昧约三谛名王三昧若一心圆入三谛即圆教三谛三昧明王三昧也大智论出异家解三昧王三昧不同意在此也若约观心即是三观观三谛修三谛三昧成王三昧任运可知总持者即是叹陀罗尼德此言能持能遮持诸善法不令漏失遮诸恶法不令得起故名遮持亦言总持一切善法不漏失也法华经明三陀罗尼一者旋陀罗尼二者百千万亿旋陀罗尼三者法音方便陀罗尼旋陀罗尼者旋转义也从假入空观能旋转观假入空即转破界内外诸见爱得入空真谛若但破界内即是通教陀罗尼一心圆破界内外故即是圆教陀罗尼百千万亿旋陀罗尼者即是从空入假旋转分别入界内世谛界外世谛旋转破尘沙界内外无知显恒沙佛法若别破界外无知则别教陀罗尼也今一心圆破界内外无知即是圆教陀罗尼也法音方便陀罗尼者即是二观为方便道得入中道第一义谛若断无明次第入中道犹是别教陀罗尼不断无明一心圆入中道即圆教陀罗尼也所言法音方便陀罗尼者得此陀罗尼解一切言音也亦能一音说法令众生随类得解菩萨得此三陀罗尼即入无碍陀罗尼具足一切陀罗尼也问此经叹补处陀罗尼何得约初心释答发心毕竟二不别也而后心入三谛无碍横广细极竖深穷源即是补处无碍陀罗尼也问三藏菩萨有陀罗尼不答如尸毗王得归命救护陀罗尼当知亦有诸小陀罗尼也轮王亦得况菩萨也问声闻小得陀罗尼不答二乘入涅槃不须陀罗尼也约观心修陀罗尼三观类作易见不烦分别辩才者即四辩也大品经明七辩大集经明二十辩华严经明四十辩也此叹三昧陀罗尼力用须约四教明辩义初约三藏若分别生灭四谛名字之法无滞即是法无碍辩若分别生灭四谛义无滞即义无碍辩也若通达六道言辞不同亦能同其语为说生灭四谛言辞无滞即辞无碍辩若称根缘于生生不可说用四悉檀赴机而说说无穷尽即乐说无碍辩辩是辩了才是才能以蜜助药服之者易才助文言化道行也通教约无生别教约无量圆教约无作类解可见而言不断者不尽也法辩义辩缘苦集知病不尽也法辩义辩缘道灭识药无尽也辞辩乐说辩随病授药无尽无尽即不灭义也复次从生灭辩起无生辩从无生辩出无量辩从无量辩出无作辩无作辩者如风于空中说法无障碍故言不断也三观约心修四辩类解可知。

　　布施持戒忍辱精进禅定智慧及方便力无不具足。

　　此二别叹智德还从定慧开七度从定下开四慧下开方便故言别也若作十波罗蜜对十地者开禅出力愿开般若出方便及智也若约四教分别不同者但约四种四谛修布施乃至方便即四教所明布施持戒乃至方便四种不同也而言无不具足者波罗蜜义波罗蜜义者此翻事究竟亦翻到彼岸布施具足即是事究竟到彼岸也乃至方便亦如是故云无不具足即是七波罗蜜也约三观明七度者若观心因缘生灭即空即假即中不见悭施不见持犯不见恚忍不见进怠不见定乱不见愚智不见巧拙毕竟无所有而能善分别悭施乃至巧拙泠然自晓即是无不具足也。

　　逮无所得不起法忍。

　　此下三叹位释成者逮之言及不起者不起界内界外烦恼生死诸行休息无有动念究竟寂灭故名不起法忍也即是大无生忍亦名寂灭忍而言无所得者非是都无所得无所得以为得也故大品经言无所得以为得以此得无所得也又仁王经明五忍璎珞经明四忍两经虽复不同俱明寂灭忍寂灭忍有上下若金刚心名下忍佛地名上忍若开十地别出等觉亦得作三品谓下中上也今经叹德既邻果复言逮者当知逮于下忍乃至中忍也若就四教各分别四忍者三藏教本无此文今约义作亦得分作四忍初僧祇为伏忍二僧祇三僧祇为顺忍百劫种相伏惑不起为无生忍三十四心断结名寂灭忍也通教干慧地名伏忍性地名顺忍从须陀洹若智若断乃至九地名无生忍十地为如佛名寂灭别教铁轮十信名伏忍三十心名顺忍初地至九地名无生忍十地金刚心名寂灭忍也圆教五品弟子名伏忍铁轮十信六根清净是顺忍初住乃至九地名无生忍十地金刚心名寂灭忍通论圆教初心以上亦名伏忍亦名顺忍亦名无生忍亦名寂灭忍故仁王云从初发心至金刚顶皆名伏忍普贤贤首之义意在此也问下文叹净名德但言得无生忍当知不起法忍只是无生忍今何用寂灭释不起法忍耶答在因让果说无生忍若通义无生只是寂灭之异名故大涅槃经云涅槃此经云法本不生今则无灭义若然者寂灭忍即是无生忍何所疑也若约观行一心三观三谛惑不起者即是修不起法忍也故法华经云着如来衣如来衣者柔和忍辱心是也。

　　已能随顺转不退轮善解法相知众生根。

　　此二广叹化佗者复为二一明内具化佗法二正明化佗法一内具化佗法复为三一明内具化佗法二明外具化佗法三总释内外具化佗法如大智论明内具智慧名为力外用无怯名无畏若内智不明外仪不具处众有畏何能伏物若内外备足可化众生一明内具化佗法者即是已能随顺随顺有三种一顺佛二顺理三顺众生根缘佛为众生转四种四谛法轮菩萨顺佛而转即顺佛也因缘生灭三谛之理即空即假即中顺理而解顺理而说故言顺理也众生根性虽多不出四种用四悉檀赴机无爽名顺众生也复次若顺理而说是顺实智顺众生说是顺权智顺佛出没方便不同是顺权实二智也今言随顺者具此三义也转不退法轮者四种四谛是轮体用四悉檀为转也不退法轮即有四种一事不退法轮转生灭四谛也二位不退法轮转无生灭四谛也三行不退法轮转无量四谛也四念不退法轮转无作四谛也若三藏教生灭四谛约菩萨位事不退法轮三藏教明不退位不取断结但言不生四恶道不受女人身不生边地诸根具足得宿命智具此五事名为阿鞞䟦致此是事不退也若通教初果已去齐罗汉名位不退从七地涉有化物修种种行名行不退八地道观双流名念不退也若别教者十住位不退十行行不退十回向修初念不退十地分证念不退若圆教者一心具三不退初住法身不堕通别之位名位不退一心具一切行名行不退念念入法流水即念不退也约别相三观释者从假入空观修位不退从空入假修行不退正观中道修念不退若约三观判三不退此义犹疏今约一心三观正观中道修位不退双照二谛修行不退自然流入萨婆若海名念不退也善解法相知众生根者善解法相即是如法相解知众生根即是识病善解四种四谛之法药善知四种众生之病以此化佗决无差机之失十力中有是处非处力即是法相也有知上下根力即是知众生根皆是内力具足也约四教以明四种苦集即是根四种道灭即法相也。

　　盖诸大众得无所畏。

　　此是二明外具化佗法也以无缘大慈覆十法界故言盖诸大众也又盖之言过深达四种四谛出过物上故能盖也得无所畏者慈悲福慧能益一切故言得无所畏即是释外用无怯无畏法也。

　　功德智慧以修其心。

　　此是三明总释内外化佗法即为三一释内心无畏二释外用无畏三结成无畏一释内心无畏者具二庄严能师子吼释成内心无畏也心即是自性清净心亦为法身福慧能显出自性清净心故言以修其心还用庄严自性清净心即是具二庄严庄严法身也四教明福慧三权一实总此权实以修其心故心无所畏也。

　　相好严身色像第一舍诸世间所有饰好。

　　二释外用无畏法者种种色身物所尊重如迦旃延子所明种三十二相业此是世间轮王梵王共有种小功德所致何足为奇故不名第一若通教以空相应心修三十二相者此约真谛修相谛理未极相非第一别教明相者缘修显真修缘修相缘修既是智障相好亦非第一若圆教所明相好者法身若显即相好具足故法华经云深达罪福相遍照于十方微妙净法身具相三十二法身有此妙相众生无由能识为显此相故于应身示白毫相表中道之理示绀眼相表无缘大悲余相亦各有表故知此相即是法身三十二相也色像第一者即是法性色也大涅槃经云妙色湛然恒安住不为生老病死之所迁此之妙色于诸色中最为第一故能现十法界像如如意珠应身色表真色真色理中第一应佛身色于所化身色第一也舍诸世间所有饰好此传释真相好也非舍世间衣服严饰之具若舍此者二乘外道亦能何足可叹今言舍者若三藏教菩萨舍人天饰好百劫修种相以自庄严为菩提器也若通教菩萨舍有所得心修相好有所得心修即是世间严饰故大智论破百劫相金刚般若云若以色见我是人行邪道若别教菩萨舍界内空心修相好用界外缘修修相好也若圆教菩萨界内外所修皆是世间饰好悉皆并舍法身若显真相自现故说相好严身色像第一岂同虚妄修因相好严饰也。

　　名称高远逾于须弥。

　　此下三结成也即为二意一结成外二结成内一结成外者名称高远逾于须弥即是成外无畏也明菩萨外化之德遍十法界名高物表故言高远逾于须弥又解通别两教明十地如十宝山通别两教明佛如须弥今圆教十地位高通别两教所明佛果故言逾须弥也又须弥盘固高远法性不动理高无上智有显理之功故言逾于须弥也。

　　深信坚固犹若金刚。

　　二结成内无畏法也信有二种一者闻信二者证信四教分别各有位次今但约圆教分别二信若五品弟子一向闻信信何等法信不思议三德之理若十信六根清净亦是闻信亦得相似证信若初发心住已上亦闻信亦真证信佛地但证信今此诸大菩萨既居高位二信圆深故言深信牢固者二信不为内外诸缘之所沮坏也犹若金刚譬显深信金刚有二义一利彻本际二体牢万物所不能损一利彻本际者内合闻证二信定慧利用穷实际也体牢万物所不能沮譬二信真慧烦恼生死诸缘所不能损也此叹内具化佗法也。

　　法宝普照。

　　正明化佗此下至及心所行即有三别一放光说法明化佗二正说法明化佗三说进修化佗法一放光说法化佗者又为二一正明放光说法二明深入缘起释成放光说法也一放光说法者即为三一放光二说法三释叹一放光者此释成化佗即是法宝普照菩萨慈悲智慧缘三谛理生诸善法之宝也所言普照者入放光三昧普光三昧故能普照也若诸凡夫应以世间善法得度即入世谛三昧放世间善法光照令离众苦得世间乐若应以出世善法得度即入真谛三昧放世间善法光照令得二乘道果若应以出世间上上善法得度即入中道三昧放出世间上上善法光照即开佛知见入菩萨位故华严经思益经悉云佛有光明名无悭若放此光照众生即能离悭行布施乃至六度一切事亦如是请观音云普放净光明灭除痴闇冥故大品先放身支节光次放毛孔光触众生身盲者得视聋者得听如是等种种世间利益亦能令得道发菩提心譬如网鱼初网不得者后更网之初光未度者更放光度之如是有缘者皆得利益入道菩萨入道亦尔放光普照十法界众生皆得利益入道也复次若放一光止除悭一光除瞋者是别教意不名普照复次若放二谛光亦不名普今此诸菩萨能放中道圆光普照只放一光照一切处皆令各得利益随机入道故名法宝照也问光照云何能破恶生善答譬如熏药烟𧢻病苦即除身得安乐放光触身破恶生善亦复如是以光从诸善根出故随𧢻有缘众生苦悉除也。

　　而雨甘露。

　　此二明说法雨甘露者甘露是诸天妙药服之安乐不死中论云实相名天甘露能令三乘同得圣道涅槃常乐也实相甘露即有二种一真谛实相二中道实相众生应以真谛得度即雨偏真甘露三乘同得化城涅槃也若有大乘圆机即雨中道实相甘露即开佛知见见佛性住大涅槃也故法华经云佛平等说如一味雨随众生性所禀不同此诸菩萨说甘露法亦皆如是。

　　于众言音微妙第一。

　　此三明释叹雨甘露雨此诸菩萨何故能说甘露法雨为有微妙之言音也微妙言音如法华明舌根功德若欲以一言遍三千界随意即能至铁轮菩萨尚能如是何况补处大士而不能以妙音遍满十法界众生随类各得解普得受行获其利也微妙第一者降佛以还一切世间言语音声莫能过也又解即是法性言音故云微妙第一也。

　　深入缘起。

　　二明深入缘起释成放光说法者即有二一明深入缘起此叹智德释成放光说法二断诸邪见以下此叹断德释成放光说法一叹智德释成放光说法者所以能放光说法利益深普良由智能深入缘起也缘起有二种一生死缘起二解脱缘起生死缘起即是无明十二因缘一切生死也解脱缘起即是观十二因缘智慧起一切解脱佛法也今明深入缘起者深入十二因缘生死缘起即成解脱缘起也故大涅槃经云十二因缘有四种观若深入者得上上智了了见佛性也所以者何若观十二因缘生灭即是三藏菩萨调伏诸根满足六度未名深入若观十二因缘即空断界内惑即是通教菩萨亦未名深入若观十二因缘知空非空入假名破界内外恒沙无知得进入中道破十一品无明是别教菩萨亦未名深入圆教菩萨一心圆观十二因缘从初住发真见中道至补处破四十一品乃名深入缘起也是诸菩萨非但入十二因缘正报缘起亦深入世界依报缘起知世界因缘成世界因缘坏也既自能深入缘起是以能说因缘实相甘露也深入之义意亦显也。

　　断诸邪见有无二边无复余习。

　　此二叹断德释成放光说法者普注甘露只以自无惑闇能普放光照众生闇只以自无系缚能雨甘露解众生缚断诸邪见有无二边者诸邪见有二种一者界内二者界外一界内邪见者六十二见等种种邪见皆属有无二见也二界外亦有种种诸见亦并属有无二见今总界内诸见并是属有边总界外诸见并属无边故大涅槃经云凡夫者有二乘者无菩萨之法不有不无正见中道佛性则破有无二边一切邪见故言断诸邪见有无二边也又解云正观中道破真俗有无二边至金刚顶边际智满中道体显三谛之惑方尽也而言无复余习者圆教始从初住终至法云圆断有无诸见犹有习在等觉入重玄门无量百千万亿劫重修凡夫事见理分明习气微薄事等微烟故名无复余习譬如一升盐投于大河无复咸味也故大智论云有无二见灭无余诸法实相佛所说问此不应然答若常徒解释断界内有无二见岂得销此文也又若用地论别教解义登地离凡夫我相障断有无二见岂得销此文也问此有何过答三藏通教初见道即断诸邪见有无二边岂可用此叹补处之德别教登初地见佛性断界外邪见有无二边见惑皆空岂可用销此文叹补处之德也优婆塞经云九地断见习十地断爱习地持论云离一切见清净净禅此据金刚等觉之位今约地持论销此经文一家用圆教明断惑义转分明。

　　演法无畏犹师子吼。

　　二正说法叹化佗者此下至过量皆叹说法也初即双举两譬叹化佗成就后一总叹化佗功德无量也初譬云师子吼师子吼者名决定说决定说者说一切众生皆有佛性也所言演法无畏者演之言广心无怯弱故名无畏是诸菩萨能于四不可说用四悉檀赴缘而广起四教也犹师子吼即是譬演实相甘露法得无畏也如师子吼时非但不畏禽兽亦能令香象失粪飞者堕落此诸菩萨演甘露法非但于一切天魔外道及诸众生心无怯弱亦令天魔失爱论粪外道执见高心堕落亦令一切众生爱见烦恼皆灭。

　　其所讲说乃如雷震。

　　此次譬雨甘露法能令生善也释论具出四种法师雷喻多闻雨喻美行具在论文今明雷以惊蛰雨以润生将说甘露雨震八音雷用惊二边邪见之蛰使一切善根萌芽开发谓三草两木一地所生一切行人宿世善根开发增长故言其所说法乃如雷震也。

　　无有量已过量。

　　此二句总叹化佗之功无量也此诸菩萨神通智慧放光说法十方世界所化众生无有限量不可以阿僧祇数也已过量者其所化度不可说也复次无有量者七种方便行人用思量智所不能量也已过量者圆教十地以下不思议智所不能知也。

　　集众法宝如海导师了达诸法深妙之义善知众生往来所趣及心所行。

　　此三进修化佗法明诸菩萨化佗之功虽大未证极果犹须进修化佗之法即是菩萨入等觉地于百千万亿劫入重玄门修化佗行重玄门者地持论云入住起力禅舍复入力禅入者从凡心入一切法门乃至上地也起力者从等觉地一切法门起入一切法门住者随住一法门即住一切法门也舍复入力者从无量百千万亿劫重修也故法华经弥勒叹下方菩萨言善入出住无量百千万亿三昧得大神通久修梵行善能次第习诸善法巧于问答人中之宝也集众法宝如海导师导师者将导众人入海采宝非但众人得宝已亦自获菩萨导众生入生死海非但令众生得佛法宝化功归已入重玄门法利亦多无量无边也故此经云不入大海不得无价宝珠菩萨不入烦恼巨海不得一切智宝也补处菩萨入重玄门无量百千万亿劫报修凡夫事故能放光说法利益众生也了达诸法深妙之义者菩萨入重玄门内慧庄严增进也了达是智慧之异名诸法即是十法界一切诸法也深妙之义十法界诸法二谛三谛之理甚深故名深见三德不纵不横故名深妙义也善知众生往来所趣及心所行此两句明菩萨入住重玄门增进外见所化众生根缘也此诸菩萨得真天眼常在三昧不以二相见诸众生死此生彼名往死彼生此名来所趣者知因能趣果善恶业缘之因趣受报好丑之果也而言及心所行者用种智知其宿世习因所行三草两木一地所生根性不同也三草两木即是三藏通教别教七种方便善根一地所生即是圆教之根缘也前明用药今明知病既识药知病即能随病授药故知住重玄门化佗之德转深大也。

　　近无等等佛自在慧。

　　第三约邻果叹德此文有三别一叹自行二叹化佗三总释成一叹自行者复为二别一叹自行智德二叹自行断德一叹自行智德复为二一总叹自行智德者即近无等等佛自在慧也无等等者十方诸佛无与等者今等于十方诸佛故言无等等又约理为释实相之理无能与等佛种智圆极能等实相之理故名无等等也若圆教初住虽发真见理得无等法犹有四十一品无明去妙觉远不名邻果约佛约理俱非近无等等金刚心菩萨约佛约理皆近故言无等等约四教作无等等义分别可知。

　　十力无畏十八不共。

　　二别叹自行智德如大智论解此有二一云菩萨自有无畏不共之法二云菩萨分得佛力无畏不共法补处如十四之月佛如十五之月相邻近也若约四教明力无畏者如三藏释十力无畏皆同大乘名教毗昙释不共法别作名教故大智论弹毗昙云力无畏名既同大乘不共何得别立今但约其断伏分别同异名义异非妨也通教约照二谛八地分得十力无畏等十地当知如佛近无等等也别教明中道初地已上分得十力等法至十地所得十力等法名近无等等也圆教初住已上明分得力无畏不共等法华严经明初住云得如来是处非处等十力智也至等觉位乃是近佛力无畏不共法也此即叹邻果智德也前云佛自在慧者佛慧中无无明故究竟自在菩萨虽有无明如微烟将得佛慧故以此为叹也。

　　关闭一切诸恶趣门。

　　此叹自行断德诸恶趣门者恶趣虽多不出二种缘集通教菩萨见空关闭有为缘集恶趣之门别教菩萨见不空关闭无为缘集恶趣之门也此诸菩萨见佛性中道之源故能关一切诸恶趣门也或属叹化佗关闭一切众生恶趣门也。

　　而生五道以现其身为大医王善疗众病应病与药令得服行。

　　此二叹化佗也若开修罗即是六道示现其身也若三藏教明带结愿生或用神通示五道之身于染净土化众生若约通教解明七地断界内结愿扶余习生五道示现其身亦用神通化生也若别教明登地以上应生不须扶习也若圆教明初住以上得一身无量身清净妙法身湛然应一切即是二十五三昧力熏生二十五有是名而生五道以现其身也今言而生五道以现其身者即补处大士法身得二十五三昧内破二十五有关诸恶趣慈善冥熏随机应现十方示受五道身利众生也为大医王疗治众病此明既生五道意在利物利物者正为治众生结业病也又解对小明大三教菩萨及圆教下地菩萨皆是小医今此诸菩萨名大医也亦能现八相成道作大医王也疗治众病者治界内外一切烦恼不善业病也应病与药者赴机用四悉檀说四教之法药也令得服行者众生闻法修行能断界内界外烦恼得大小两乘圣道解脱也。

　　无量功德皆成就无量佛土皆严净其见闻者无不蒙益诸有所作亦不唐捐。

　　此三总释成邻果叹也无量功德皆成就者释自行功德满无量佛土皆严净此释化佗功德满也其见闻者无不蒙益法身非色非声随机有应若现形声必为利物以有缘故见形闻声即获世间出世间之益也诸有所作亦不唐捐唐之言虚捐之言弃亦谓失也约自行而解者随心所行任运契会必成胜因感果不失故言不虚弃其功也就化佗为释者众生虽不得入第一义悉檀不失三悉檀发心归向生善破恶之利故言不虚弃其功也化功归已亦是不失也。

　　如是一切功德皆悉具足。

　　第三结成叹德如上来所叹功德是诸菩萨悉皆成就若依南北摘句配地叹德岂得言诸菩萨皆成就也一家解释理自冥会也又解云菩萨功德无量上所叹止是数十耳类叹无量皆成就不可具述也。

　　其名曰等观菩萨不等观菩萨等不等观菩萨。

　　第四累名证成同闻虽叹胜德若不的显名字莫知其人故须略出五十二菩萨以证同闻劝信之义成也若约四教解释事转繁多今略就三观释名足知大况等观者从二观入中即是不二平等故云等观菩萨不等观者但就双照二谛分别则有无量殊别故名不等观菩萨也等不等者是正观中道双照二谛照中名等照二谛名不等合体用得名名等不等观菩萨也此悉须用六即分别则不混滥也一切众生即是实相是为理即之等观菩萨也若闻实相名字自知即是实相之理即是名字即等观菩萨也若观中道通达无碍即是观行即等观菩萨若发相似之解得六根清净名为相似即等观菩萨若发真明初住以上皆名分证真实即等观菩萨若照穷实相之源名等观佛也今此等观菩萨乃是分证之极位邻究竟即故名等观菩萨不等观等不等观乃至文殊师利类须深得此意不得一往闻观心即是而便混滥生增上慢作菩萨旃陀罗也若不受此语即是不信一切大乘经了义之说也。

　　定自在王菩萨。

　　用一心三观能观心性名为上定得此上定于一切真俗禅定即得自在如国王也。

　　法自在菩萨。

　　一心三观正观三谛心无滞碍于十法界一切诸法自在也。

　　法相菩萨。

　　一心三观显十法界诸法三谛法相也。

　　光相菩萨。

　　一心三观此之慧光能显实相也。

　　光严菩萨。

　　一心三观观心智慧光明庄严法身也。

　　大严菩萨。

　　一心三观观于心性其性广博犹若虚空境大故智大大智以严法身也。

　　宝积菩萨。

　　一心三观正观心性虽空具足万行之法宝聚积故名宝积也。

　　辩积菩萨。

　　一心三观若与法性相应即四辩蕴蓄也。

　　宝手菩萨。

　　三观心成即具权实二智之宝为手也。

　　宝印手菩萨。

　　以实相印印一心三观智慧手也。

　　常举手菩萨。

　　正观之心手上求佛果也。

　　常下手菩萨。

　　三观智慧手即无缘大慈下化众生也。

　　常惨菩萨。

　　住正观心悲愍众生也。

　　喜根菩萨。

　　正观得如来藏如贫得宝藏大喜充遍心也。

　　喜王菩萨。

　　一心三观得真中道法喜自在如王也。

　　辩音菩萨。

　　一心三观分别法界殊方之音皆一心中通达无碍也。

　　虚空藏菩萨。

　　若观心性譬如虚空无所积聚乃名为藏也。

　　执宝炬菩萨。

　　一心三观具三十七品之宝炬照显心源也。

　　宝勇菩萨。

　　正观心性见一切法宝于生死意而有勇也。

　　宝见菩萨。

　　用一心三观观智慧宝了了见佛性也。

　　帝网菩萨。

　　譬如帝王法网无量一心三观观三谛理具足无量诸法之网网一切烦恼及众生。

　　明网菩萨。

　　如思益经明光明为法网大智论释放光作网鱼喻一心三观观心光明网。

　　无缘观菩萨。

　　一心三观观因缘毕竟不可得不见能观所观真修体显无缘无念寂而常观也。

　　慧积菩萨。

　　一心三观具一切智慧聚。

　　宝胜菩萨。

　　胜观宝胜一切世间之宝。

　　天王菩萨。

　　正观显第一义天得第一义天自在如王也。

　　坏魔菩萨。

　　正观之心能坏二边八魔也。

　　电德菩萨。

　　一心三观发真见理迅速即成三观譬如夜见电光即得见道也。

　　自在王菩萨。

　　一心三观得真我性于一切法得自在如王也。

　　功德相严菩萨。

　　一心三观能具万善万善功德之相庄严法身也。

　　师子吼菩萨。

　　正观中道得佛性成师子吼三昧也。

　　雷音菩萨。

　　观心见中道多闻美行如雷音震吼惊一切二边冰蛰也。

　　山相击音菩萨。

　　如二山相击音遍四方正观境智相应出四辩也。

　　香象菩萨。

　　正观无烦恼臭能荷负一切也。

　　白香象菩萨。

　　正观法性之本本无黑恶之气而生白净善法五分身香故名之白香起诸慈悲荷负一切如白香象也。

　　常精进菩萨。

　　正观精进见法性真常成无作四正勤也。

　　不休息菩萨。

　　正观于空不空不住偏空化城休息也。

　　妙生菩萨。

　　观心不生则一切法不生般若妙生。

　　华严菩萨。

　　观心具福慧之因华庄严法身。

　　观世音菩萨。

　　请观音经云观于心脉使想一处即见观世音也。

　　得大势菩萨。

　　正观成就降伏魔怨制诸外道也。

　　梵网菩萨。

　　梵名清净正观清净法网内外一切众生也。

　　宝杖菩萨。

　　观心具功德智慧为杖凭此法宝杖进菩提果也又云众生凭杖入中道也。

　　无胜菩萨。

　　一心三观得实相智慧一切世间出世间法莫之能胜也。

　　严土菩萨。

　　一心观心净则佛土净也。

　　金髻菩萨。

　　一心三观成实相慧名金髻者权智也以此严心首故云金髻也。

　　珠髻菩萨。

　　一心三观即是实相智慧如法华经明转轮圣王髻中明珠也。

　　弥勒菩萨。

　　此云慈氏一心三观得无缘慈如磁石吸铁也。

　　文殊师利法王子菩萨。

　　一心三观若见佛性即具三德不纵不横故云妙德也如是等菩萨随举一观门别以标菩萨名引物归心若一人各具一切观门即名字互通即是字等身等法等其能如是解者即于正观心中见一切诸佛也故法华经云若人有能信汝所说则为见我亦见于汝及比丘僧并诸菩萨此言何谓华严云十方诸如来同共一法身一身一智慧力无畏亦然故上来佛菩萨并约观心明也问凡夫观心何得用此释诸佛菩萨义答此经自云诸佛解脱当于何求当于一切众生心行中求若执文字离心而求诸佛菩萨解脱者可谓抱石投渊夜游去烛也。

　　如是等三万二千人。

　　此是第五大段结众数问此诸菩萨定皆是十地等觉补处位不答北方诸师从初地至十地南土诸师云是八地九地十地也复有师例如大品经云皆补处也今谓不尔前明本迹已判高下莫测何须定判。

　　维摩罗诘经文疏卷第四
卍新纂续藏经第 18 册 No. 0338 维摩经文疏


　　维摩罗诘经文疏卷第五(从复有万梵讫目不暂舍)

　　复有万梵天王尸弃等从余四天下来诣佛所而听法。

　　此下第三辨凡夫众杂明诸天八部四众同闻此经为证成传经不缪也此中不无大小两乘圣人但以从多为论又对前圣众故制为凡夫也就此有实有权若实随结业受生即是实凡若法身菩萨住二十五三昧破二十五有应迹受生即是权也此经上叹菩萨云而生五道以现其身即其义也又云以众生病故菩萨亦病意在此也所以诸天八部四众预座闻经者应作四句料简今傍涅槃经云于戒缓者不名为缓于乘缓者乃名为缓解此乃有多途今取一边义便用通此经文具作四句分别一戒乘俱急二戒缓乘急三戒急乘缓四乘戒俱缓若通论戒乘一切善法一切观行皆得是戒皆得是乘今别判戒乘不同者三归五戒十善八斋出家律仪乃至定共能防身口遮恶道果得人天报名之为戒乘者若闻经生解若观智推寻四谛十二因缘生灭无生灭理智慧能破烦恼运出三界名为乘也故大品经云有相之善不动不出无相之善能动出但戒有粗细之殊乘有大小之别今明此义即为二别一玄释二帖经文一玄释略为七意。第一明乘戒缓急值佛不同第二明信法两行根性第三明大小两乘根性第四明闻渐顿根性第五明菩萨应迹同凡第六明观心第七明化佗

　　第一明戒乘缓急值佛不同者则是正释前四句也一明戒乘俱急戒急受人天报加修禅定发定共戒受梵天身乘急见佛得道今此经诸天四众来会是也二戒缓乘急戒缓有所毁犯生三恶道乘急值佛闻法今得圣道龙神夜叉阿修罗乾闼婆紧那罗迦楼罗伽等皆来听法意在此也乃至说大方等陀罗尼时婆薮从地狱出将诸罪人共来听法又诸饿鬼众亦来听法佛说大涅槃经种种诸鬼神鸟兽等悉来又大品佛放光地狱即得舍地狱身生六欲天来下听法皆是往昔戒缓乘急也问曰三恶道既是难处云何得道答曰少故言不得非都不得道也大智度论云譬如人身有黑靥子虽不名黑人非不有黑三明戒急乘缓戒急得天人身受诸乐报乘缓不得值佛闻经设得值佛闻经亦不得入道如舍卫国三万亿家不得见佛三万亿家虽得见佛不来听法也上界诸天贪着天乐不来听法即是其事周时佛兴于世虽复星殒如雨而此土不得见佛闻经皆其义也四明戒乘俱缓则堕三涂乘缓不得见佛闻经流转生死未有边际也第二明信法两行根性不同者即为二意一信行根性二法行根性一信行根性者闻慧勋习所成也此人悉是过去多闻受持读诵听讲讲说等人也就此即有四一戒乘俱急得人天身见佛闻经入圣道也二戒缓乘急受龙鬼等身值佛闻经亦得入圣道也三戒急乘缓虽生人天受五欲乐不得见佛闻经入道也四戒乘俱缓生三恶道不得值佛闻法流转生死沉沦苦海未有边际也今时义学之人必须善得此意二法行根性者修慧勋习所成即是过去坐禅观行之人乘戒四句分别得失类信行根性可知但利根有殊少有所闻即能观达为异也坐禅观行人亦深须在意也第三明大小根性不同者还约信法两种根性各有大小根性不同即为二一信行二法行根性一明信行根性二种不同一大乘根性信行人二小乘根性信行人初大乘根性信行人过去闻大乘戒乘俱急戒急生人天乘急还闻大乘从闻得悟余三句得失不同类前可知次小乘根性信行人过去闻小乘戒乘俱急戒急生人天乘急还闻小乘从闻得悟余三句得失不同类可知二明法行根性亦有大小两乘根性不同戒乘缓急四句类信行可知但过去修观行利根少闻自惟见理为异耳第四明顿渐根性不同即为二一明大乘法两行各有顿根性二明小乘信法两行各有渐根性一明大乘信法两行各有顿根性即为二初明大乘信行顿根性若从无量劫来闻大乘经受持读诵解说书写若乘戒俱急即生人天释梵身值卢舍那闻七处八会之说入佛知见譬如日出前照高山若戒缓乘急堕三恶道受龙鬼修罗摩睺伽风雨神等身见卢舍那亦闻七处八会之说悟解大乘入佛知见戒急乘缓虽受人天之身佛值舍那闻七处八会之说若乘戒俱缓堕三恶道不得值佛闻七处八会之说流转生死未有边际次明大乘法行顿根性即是过去学大乘坐禅修一心三观假中中假观行之人乘戒急缓四句得失类大乘信行可知但利根少有所闻自能观达致有异耳二明小乘信法两行渐根性人即为二一信行渐根性人既无顿悟之机不预华严七处八会之说由有渐悟之根缘得闻三藏方等大品法华等教但须分别戒乘急缓四句行有得失之殊类前知此如涅槃经明毒鼓之喻若闻毒鼓声近者亦死远者亦死近者死喻闻华严之教始见佛身即便信受入如来慧远者亦死即喻于渐悟根缘初作二乘远离佛道次闻方等般若至法华涅槃即皆巳如来灭度而灭度之喻如闻毒鼓声远者亦死五味相生即其意也今此不思议解脱法座而有天龙八部为同闻众者即是戒急乘急戒缓乘急信法两行大小渐顿根缘唯得戒乘俱急戒缓乘急二种根性值佛闻经得道问曰戒急乘缓戒乘俱缓亦有信法两行根缘何当得道答曰若值如来即为作乘戒俱急因缘若不值佛闻经即于正像佛法为作戒乘俱急因缘故如来将入涅槃遗嘱令依波罗提木叉住四念处修道又付嘱流通皆为作信行乘戒俱急因缘也问曰若但作戒乘俱急因缘何得复有戒缓乘急之根缘也答曰诸佛如来用安隐道为作因缘但众生罪垢深重虽受持大乘坐禅观行不能净持梵戒致成戒缓乘急之根缘也虽复戒缓堕三恶道未来若值弥勒千佛出得闻渐顿之教便得入道故涅槃经云于戒缓者不名为缓即其义也于乘缓者乃名为缓乘缓戒急虽生人天受五欲乐不值佛闻经果报若尽流转生死是故于乘缓者乃名为缓也故云宁为调达死入地狱不作郁头蓝弗生天受乐调达本得燸法恶业退堕地狱出得人身成辟支佛聪明利智过舍利弗郁头蓝弗虽得生天天福报尽即堕三涂生死流转未有边际也第五明菩萨应迹同凡者为接有缘共往佛所听经也法身菩萨住二十五三昧众生二十五有机感即应受二十五有之身若受四恶趣身即是无垢三昧不退三昧心乐三昧欢喜三昧慈善根力故受四趣之身为引戒缓乘急信法两行大小两乘顿渐根性众生来听释迦渐顿二教令入道若戒乘俱缓为作俱急因缘也次住如幻三昧等二十一三昧慈善根力受人天二十一种之身为引乘戒俱急信法两行大小两乘渐顿众生皆来听渐顿两教令得入道二为戒急乘缓着人天乐令修乘戒俱急之因缘也今不思议法座天龙八部四众之中有法身菩萨现受八部四众之身即其义也第六约观心若人观行莫问大小两乘若乘戒俱急未来当受人天之身得见弥勒闻法入道若戒缓乘急未来当受三恶道身得见弥勒闻法入道若戒急乘缓未来受人天之身不见弥勒设使得见着乐放逸不能亲近若戒乘俱缓未来坠堕三途终不值佛闻经设使见闻终不能发心归向若不能坐禅观行读诵讲说即成信行根性戒乘急缓得失可知第七明化佗者若观行纯熟坐禅讲说当观看心行用此四意分别得失即见所化之人行业不同未来苦乐升沉入道得失宛然可知当以此意而导之第二释经文就辨凡夫众为四一明梵天众二明释天众三明八部众四明四部众一明万梵天王者梵是天竺语此翻为离或云净行梵王是娑婆世界主住初禅中问毗昙云二禅以上无言语法不立王也璎珞经明禅禅皆有梵王今谓但加修无量心果报胜故为王无有统御也初禅有觉观言语则有主领之事故作娑婆世界主也此由往昔戒乘俱急戒急得初禅加修四无量心得生梵天为王领初禅诸梵来听法也若菩萨应迹即是白色三昧种种三昧力薰故生初禅梵天化引诸梵众来听大乘也所言尸弃此翻云火或云火首又言翻为蠡髻也顶上肉髻似蠡故名蠡髻也望法华序恐是二禅王也又言等者等三禅四禅王也此皆是往昔戒乘俱急戒急得二禅三禅四禅悉加修四无量心随禅生上天也乘急故来听法也若菩萨应迹即是住双三昧生二禅雷音三昧生三禅霔雨三昧生四禅引诸梵众来听法也问曰何故从余四天下来答曰上界处空浩漫来处难知以下拟上则知当向故言从余四天下来也。

　　复有万二千天帝亦从余四天下来在会座。

　　此第二明释众帝是释提桓因地居天主也释提因翻为能作若此间释提桓因昔迦叶佛灭度后有塔颓坏有一女人发治塔复有三十二人发心助治塔治塔功德作忉利天主三十二人助治塔者作三十二辅臣君臣合数名三十三天此诸天帝及眷属皆是往昔戒乘俱急加修净施诸功德故得生彼天以乘急故同来此会也菩萨权迹天帝及眷属皆是难伏三昧薰生彼天为引着乐诸天来听法也从余四天下来者此四天下但有一天帝今既有万二千故说从余四天下来也问曰上界胜天甚多何故别出梵王帝释也答曰梵王色界初天又是娑婆世界主故须别出又是请佛转法轮主又是佛檀越故别先辨又言等者等上色界也天帝是欲界地居天主亦请转法轮主亦是佛檀越主也。

　　并余大威德诸天龙神夜叉乾闼婆阿修罗迦楼紧那罗摩睺罗伽等悉来会座。

　　此是第三累八部众八部义多有所关今不具辨但案此经文释八部并余大威力诸天大威力通贯八部取胜而说悉是大威力也上所辨天但出梵王天帝欲色大威力诸天及眷属并来会座今更总出欲界有四天王及炎摩兜率化乐天佗化自在天各有王眷属与眷属俱来听法也若色界四禅亦是五那含天王及眷属此皆往昔戒乘俱急及加修禅故生彼天乘急与诸眷属皆来听法也若菩萨权迹生此等天者住不动三昧生四天王天悦意三昧生炎摩天青色三昧生兜华天黄色三昧生化乐天赤色三昧生佗化自在天照镜三昧生五那含天皆为引此诸天来听法也问曰无想天四无色何不来也答曰无想是外道天菩萨住如空三昧亦生彼天从多为论往昔戒急乘缓多不来也四无色天菩萨住无碍三昧生虚空处住常三昧生识处住乐三昧生不用处住我三昧生非有想非无想处亦生彼天但彼无色故不来听法设来无色不可见不可用证成同闻也如此等诸天所未辨故重云诸天也龙者是畜生道正报似蛇依报有七宝宫殿与天相似亦能变作甚端正人往昔戒缓乘急也戒缓堕龙布施得好依报似天乘急故与眷属来听法也如僧护比丘为四龙说法闭口远去而闻法即悟也菩萨住不退三昧生龙道引诸龙听法也神夜叉皆是鬼道夜叉此翻云轻疾有三种夜叉一在地二在虚空三在天为天给使此皆戒缓乘急毁戒故堕鬼神以恶毒故受夜叉身少行布施亦微有果报车马施故故能飞空而行乘急故得与眷属来听法也若菩萨迹同即是住心乐三昧作神鬼夜叉引其来听法也乾闼婆此翻云香阴此是陵空之神不啖酒肉香唯须香资五阴又云是天主幢倒乐神居十宝山身异相现即上天奏乐往世好观听妓乐戒缓堕鬼神作乐神布施果报似诸天也阿修罗旧言无酒或言身大采四天下华于海酿酒不成故言无酒又翻云非天此神果报最胜邻亚诸天而非天也又翻云不端正唯生女舍脂端正父兄眷属皆丑故云不端正也有言男丑女端正此神往昔嫉妒好[女*圣]佗故受报恒多怖畏也此亦是戒缓乘急戒缓堕修罗乘急故听法也菩萨住欢喜三昧应生彼引来听法也迦楼罗此翻云金翅鸟此畜生道摄亦是往昔戒缓乘急戒缓多慢故堕迦楼罗行布施故颈下有如意珠以龙为食也以乘急故得来听法也菩萨住不退三昧迹同受生引来听法也华严经云法身金翅鸟四如意为足慈悲明净眼住一切智树菩萨金翅鸟王生死大海中搏撮天人龙安置涅槃岸此是不退三昧金翅法门也当知法身住诸三昧龙神阿修罗等皆有法门类金翅可知也紧那罗此翻云疑神头上有角诸天丝竹之神果报小弱乾闼婆此亦往昔戒缓乘急好乐音乐生鬼神道作乐神少修功德微有果报也乘急故来听法菩萨住心乐三昧生彼引来听法也摩睺罗伽此是蟒神亦云地龙无足腹行神即世间庙神受人酒肉悉入蟒腹此亦戒缓乘急毁戒邪谄多瞋少行惠施贪嗜酒肉戒缓堕鬼神而多瞋虫入其身而唼食之少行施谦敬得人供养多送酒肉乘急值佛闻法菩萨住心乐三昧现受此身引其听法也释八部皆一一约信法两行大小乘顿渐根缘不同类前可知。

　　诸比丘比丘尼优婆塞优婆夷俱来会座。

　　此是第四累四部众比丘名含三义如前释尼者女也有经云除馑男除馑女优婆塞优婆夷此翻清信士清信女也亦云善宿男善宿女或云勋士勋女虽在居家持五戒断淫欲男女不同宿故云善宿此解未可定用此往昔行因皆戒乘俱急戒急生人道乘急值佛闻法为佛弟子学道也问曰四众即悉备戒乘俱急何意有出家不得出家也答曰自有人心乐剪落好味佛法心形俱厌是故值佛出家悟道自有虽乐佛法形不厌离是故值佛在家悟道也菩萨住日光三昧月光三昧如幻三昧热炎三昧生四天下为佛四众弟子引诸凡夫令作四众听法入道也。

　　彼时佛与无量百千之众恭敬围绕而为说法。

　　此下讫七言偈是第二段别序也所言现瑞叙述皆表别欲说此经相不同余经也就此即为二一从彼时佛与至长行尽名发起序二从长者子说偈竟名叙述序一发起者即是现相别表欲说此经也但相以表发为义既将说不思议解脱法身之体佛国因果之宗故现三瑞表于欲说不思议三德解脱法身三种所依之净土也一现巍巍尊特之身表欲说真性解脱法身之体亦表欲说性净真境常寂光国二长者子所献五百宝盖佛之威神合为一盖又表欲说众因圆聚合成一实慧解脱圆报法身亦表欲说圆净实报之国也三现三千国土诸佛说法悉现盖中此是无方大用表欲说方便解脱应身也问曰何以得知是现尊特身表欲说不思仪真性解脱法身耶答曰如大品经明尊特身以须弥映海为喻众山无能及者此经亦尔复次法华明长者所止一城威德特尊穷子惊避者此是如来示尊特身说华严教小机不堪是故远避也即脱璎珞着弊垢衣此是作老比丘身拟说三藏教也过是以后心相体信入出无难出现弊衣之身入现威德之体即是现尊特身说方等教也长者在宅内现威德之体命于穷子领知家物即是现尊特身命须菩提为诸菩萨转教说般若也又在宅内集国王大臣眷属定父子天性汝实我子我实汝父即是法华现尊特身为诸声闻受记时也初见远避次出入无难次则领知众物后则定父子天性凡四现尊贵长者璎珞严身皆譬释迦胜应尊特之身光明色像无量无边悉为表欲说实相法身也此经是方等之教入出无难虽复出处草庵见弊衣长者入于宅内见璎珞长者璎珞长者即是今佛与无量之众恭敬围绕现尊特之身问曰那得知现尊特胜应表说法身答曰法华经云我以相严身光明照世间无量众所尊为说实相印大品经云诸法如实相即是佛诸法实相无去故此经亦云观身实相观佛亦然也问曰何得复表寂光净土答曰此经既以佛国为宗既表净智法身岂不即表净境之国土也法身即净土离身无别土离土无别身但真如实相非智非境说智说境非身非土说身说土既表于身即是表土也故金刚般若论云智习唯识通如是取佛土非形第一体非庄严庄严此经言如其心净则佛土净表说实相真心岂非表说常寂光土也但表身义通通前说普集经表土义别正表将说佛国也问曰合盖现土何得知表报应二身土也答曰五百小盖合成一大盖岂非表众因合成一大果大果者即是圆报法身有报身即有报土故此经云菩萨修檀等行成佛时如是众生来生其国问曰此明应身成道岂得证报土也答曰由报身成则有应身应国成也就发起序分为二一明佛现身者文有三别一明佛为大众说法二譬显三合譬一明佛为大众说法者巍巍尊重胜应之形表说不思议解脱法身者彼时佛与无量百千之众恭敬围绕而为说法众者有四种一发起众如宝积文殊弥勒等更相发起者是也二者影响众此土佗方法身菩萨权迹天龙八部四众等是也三当机众若闻说得益如五百长者戒乘俱急戒缓乘急天龙八部四众等是也四结缘众者为作毛孔受润之缘为未来解悟由渐即是戒急乘缓戒乘俱缓天龙八部四众是也此四通摄一切众也恭敬围绕者明内善机发围绕者四面周匝也此表如城四门通入见一帝主也四门机动随佛教转见一不思议真性解脱法身也而为说法者昔尚统师问长身耳三藏师云佛时与无量大众说何等法答曰说普集经普集者即方等教摄所以得为今经作序者彼说正报因果今说依报佛国因果正得有依故得为序也例如先说无量义次说法华无量义即为序也。

　　譬如须弥山王显于大海。

　　此二譬显也须弥山者此翻云安明亦云好高何但好高亦是好大此譬佛实报尊特之身穷实相顶故言好高功德智慧遍满法界故言好大显于大海者即显此座有缘四众四门善根亦显一切众生生死海也如山盘峙沧溟而能秀出海外佛不住生死不舍生死不住生死如山高出不舍生死故影现大海如海水非青黄白颇梨等四色而山四边宝映之水则四边有四种之色此明众生心非四门佛以悉檀方便说四门令善恶之心失灭本相同佛法四门之教解更无异解也。

　　安处众宝师子之座蔽于一切诸来大众。

　　此三合譬安处众宝是法性万善之理师子无畏之座是诸法空是为万善无畏空为座也身相巍巍与宝座相称譬实慧微妙与众善无畏空理相应也此合须弥山譬蔽于一切诸来大众者明说大乘之教蔽于大众妄解同成一大乘解也此即蔽诸邪见四门亦蔽于小乘四门之解同成佛法大乘四门之解也此合映显大海譬。

　　尔时毗耶离城有长者子名曰宝积与五百长者子俱持七宝盖来诣佛所头面礼足各以其盖共供养佛。

　　此二明长者子献盖为三一长者子为表发之由故献盖二如来合盖现瑞三大众睹瑞欢喜即此现相以表三义何以故长者献盖如来合为一者表因中慈回向佛果成无缘慈即表圆报法身亦表依报净国即是表此经以佛国因果为宗也而于此盖现一切土即表果地净土现一切应土表此经之力用又见十方佛说法者表应土必有佛化主也大众欢喜者即是闻不思议解脱佛国机发必沾大利预生欢喜故知现相密表发即此经之由借故为别序一长者子为表发之由故献盖者为三意一明长者子与同类俱二明䖍敬三奉盖一明长者子与同类俱来者毗耶离具如前释城表涅槃故华严经云白净法为城观慧为墙壁无上智楼阁惭愧为深堑三空解脱门正念为防守四道为正路游之出界建无上法幢摧灭一切魔今明性净涅槃如城非长者子亦非如来长者子如来共住此城因故称子果故称佛本性非因非果而因果依于本性义同城也释宝积名义如前与五百长者子事数可知若表法门或表五种种性善根也五种性一种性有百即是五百种善根也皆是因故悉称为子也七宝盖者表七觉调停生实相真解名七宝历法起慈名之为盖盖以盖覆为义慈心覆荫一切众生也来诣佛所者因修历法缘之慈回向于果将成无缘大慈圆盖也二䖍敬者头面礼足申其敬仪也表因智之上接果智之下也三明奉盖者因有资成果之义故言供养。

　　佛之威神令诸宝盖合成一盖遍覆三千大千世界。

　　此是二明如来合盖现瑞通表欲说不思议解脱法身净土故现此不思议之相别而为言正表欲说依报净土佛国因果也就此为二一明合盖二正现相也一明盖覆三千界者五百长者子各献即是表各各修因合为一盖即表成一圆果也既有正因能感正果则成佛国依因感得佛国之依果也而言遍覆三千者表一果之体即是无缘大慈普覆法界也若论正报佛于普集经已说今所现相正表欲说依报国土普覆法界也。

　　而此世界广长之相悉于中现。

　　二明正现相者即有二一现国土二现诸佛说法一现世界广长之相下正表欲说依报国土现相者有四一现国土广长之相二现十山三现大海江河四现日月天宫一现国土广长即表国土依报世间也横极百亿称广竖至有顶名长又解横极十方称广竖际四土名长也。

　　又此三千大千世界诸须弥山雪山目真邻陀山摩诃目真邻陀山香山宝山金山黑山铁围山大铁围山。

　　二现十山恐表众生世间也。

　　大海江河川流泉源。

　　三现大海江河也恐表五阴世间也。

　　及日月星辰天宫龙宫诸尊神宫悉现于宝盖中。

　　四现日月天宫也或可是表器世间也上现四种相恐是表四种世间也此四世间现盖中者表既说正报将说依报世间依报世间众生五阴器世间之所依也问曰现无情相何得表于情答曰佛欲说一切大乘经现相何曾不尔若当合众生世间五阴世间器世间非不历然但佛意难知且置之也。

　　又十方诸佛诸佛说法亦现于宝盖中。

　　此二明现诸佛诸佛说法若说依报佛国必有能依之众生既有可化众生必应佛化导故盖中现佛现说法也以有四佛住于四土故皆名佛国也。

　　尔时一切大众睹佛神力叹未曾有合掌礼佛瞻仰尊颜目不暂舍。

　　此三明大众睹瑞欢喜也就此文有三别一者称叹未曾有是口业供养而言未曾有自昔以来未曾现合盖之瑞表欲说佛国之相也二合掌礼佛即是身业供养也三瞻仰尊颜是意业供养也以现瑞故必闻说不思议佛国当得三业清净三轮不思议化当得如是等无量功德故喜心预发所以皆申三业供养也但现瑞表发正为发起物情物情敬仰既发大圣即须赴缘说法喜敬为序义转亲也。

　　维摩罗诘经文疏卷第五
卍新纂续藏经第 18 册 No. 0338 维摩经文疏


　　维摩罗诘经文疏卷第六(从长者子讫稽首如空无所依)

　　长者子宝积即于佛前以偈颂曰。

　　此第二别序叙述序也大圣现相难测自非宝积神智高明孰知所表宝积欲发起时众令知现瑞表说佛国信解分别故说三十六行偈叹述也。

　　目净修广如青莲。

　　就此三十六行偈述叹文有二别一前有十七行述叹表发之由后次有十九行正述叹现瑞表发就前表发之由又为二初九行述叹胜应法身为发起近由后八行述叹劣应为发起远由所言胜应法身者若为诸菩萨说大乘所现色身相好光明威德殊胜寻此胜应即得法身所言劣应者若为声闻说三藏教所现身相则劣寻此劣应不见法身也故法华经云长者即脱璎珞着弊垢衣尘土坌身状有所畏也问曰何故胜应为近由劣应为远由答曰胜应是即座说普集经由此现瑞故是近由也劣应是昔说三藏教身远藉为由故是远由也问曰说三藏劣应自是昔事何得为此经作远由也答曰法华经云于二十年常令除粪过是已后心相体信入出无难是故今时共诸声闻说大乘经现胜应身合盖现瑞表说佛国当知由昔之劣应得显今之胜应现瑞表发故得为远由就九行偈述叹现瑞近由为二初两行略叹胜应法身形声两益次七行偈广叹胜应法身形声两益今此略广叹形声两益并是述前佛在四众说普集经明中道正报因果何以得知下偈叹云说法不有亦不无以因缘故诸法生就前两行叹形声益为二初一行正叹形益次一行叹声益也初一句叹色功德次一句叹心功德故大涅槃经云佛性者亦色非色云何名色金刚身故亦言三十二相故云何非色十力四无所畏非色法故今初句叹色功德约眼叹者即是金刚身三十二之一相也但身分虽多所尊者首首分又多要用者目叹胜摄劣举目为叹也十力无畏等智慧功德虽多叹心则罄无不摄故举要双叹色心也所言目者是眼之异名眼主肝肝悲则眼流泪叹眼即是叹大悲也大智论云般若是佛母大悲是般若母故约此相以叹色功德也问曰法身亦有相耶答曰此是胜应表法身寻此眼相得法身佛眼故叹应即是叹法身佛眼余相类此可知故法华云微妙净法身具相三十二但眼是总名从用分别则有五眼一肉眼见粗事色二天眼见因果细色三慧眼见粗细色心偏真之理四法眼见色心粗细因缘假名俗谛诸法五佛眼见中道圆真佛性之理又能双照粗细因缘事理今约四教明有四种佛不同分别五眼义亦有四种不同也金刚般若经明须菩提如来有肉眼乃至有佛眼不须菩提白佛言世尊如来有肉眼乃至有佛眼今宝积偈叹言目净者五眼皆离垢障故言目净也修广者修之言长广之言阔五眼见境竖深穷源故名修横遍法界故言广也如青莲者事解云西国有青莲华叶形相修广青白可爱相似佛眼故以青莲譬佛眼也又解云非但青莲形似佛眼青莲虽处污泥而不为所染如来五眼亦尔非但见境竖深横广甚可爱敬虽照世境而不为世境所染故叹云目净修广如青莲也今略分别五眼帖释目净修广如青莲义不同肉眼修广如青莲者功德果熏肉眼故眼无恶业之障名目净竖从地狱上至有顶诸色悉见故名修横遍百亿无色不见故言广虽见诸色不染不着故云如青莲也天眼修广青莲者因禅定离贪瞋五盖发四大造色清净眼根名目净竖见界外诸色故名修横见十法界诸色故名广虽见诸色不染不着如青莲也慧眼修广如青莲者无有界内界外见思名目净竖照界内界外真谛之理究竟故言修横见界内界外真谛之理故言广虽能见真而不染真如青莲也法眼修广如青莲者无恒沙无知名目净竖见界内界外四种四谛之法故名修横见界内界外十方法界四种四谛之法故言广不着诸法如青莲也佛眼修广如青莲者无有法界无明名目净竖见界内界外中道法界穷源尽性故言修横见十方法界众生中道法界海一时圆照故名广不为法界无明一切烦恼生死之所染污如青莲也此但略取别圆教意明五三藏通教皆约界内二谛明五眼但约随情因缘色心分别即是三藏教明五眼若约幻化因缘色心分别即是通教明五眼也问曰长者子说偈四教五眼定叹何眼答曰此经既属方等之教具四教之说随众生四教根缘常所闻知叹无乖隔故下偈言佛以一音演说法众生随类各得解今宝积偈叹岂非乖佛心而不能一音令众生随类各得解也若观心明五眼一心三观照心因缘粗细境名修肉眼天眼照因缘即空名修慧眼照因缘法即假名修法眼照因缘即中道法界名修佛眼故大涅槃经云声闻之人虽有慧眼名为肉眼学大乘者虽有肉眼名为佛眼也。

　　心净已度诸禅定。

　　此约非色法以叹心功德者即是叹十力四无所畏等一切功德皆是心也而言心净者佛心一切结漏生死众恶以尽众善普会故言心净也已度诸禅定者若通论禅定禅定通因通果故大涅槃经云大般涅槃名深禅定窟岂得叹言心净已度大涅槃也若约别义禅定据因佛心据果果出因外故言已度诸禅定也问曰何以得知别义禅是因名答曰如大智论云禅隋言思惟修佛心智鉴圆明岂繁思惟究竟无学岂得言修也又翻云禅名弃恶如来众恶可弃故大涅槃经云有所断者名有上士无所断者名无上士故知思惟修恶翻禅皆是因也今约四教明佛心净已度不同若三藏教明佛无正习故名心净也于四禅四空八背舍九次第定师子奋迅三昧超越三昧等一切诸禅定永离法爱出入自在故名已度诸禅定也但十力无畏历别照境不能一时等照若通教明心净已度诸禅定者佛心照真谛极本净之源界内结习永尽于一切禅定无碍自在无出入相一念十力无畏一时照境故名已度诸禅定也若别教明心净者缘修正智显自性清净心非但界内正习已尽界外十二品无明究竟永灭故名心净已度诸禅定地持论明菩萨有九种禅一自性禅二一切禅三难禅四一切门禅五善人禅六一切行禅七除恼禅八此世他世乐禅九清净菩萨依清净禅得大菩提果大菩提果出过清净故言心净已度诸禅定也此约三十心修自性禅登地得一切禅乃至等觉住清净禅断十一品无明入重玄门名清净禅也佛果出过此清净禅故言心净已度若约圆教明心净已度诸禅定者铁轮位六根清净即是自性禅初发心住即是一切禅以究竟离虚妄显自性清净心如是乃至清净禅破四十一品无明住无垢地如来心净度此禅定登妙觉果故言已度诸禅定也是以金光明经云是时如来游于无量甚深法性过诸菩萨所行清净即其义也璎珞经明昔在华严集八禅众即是自性禅至此世他世乐禅为八禅众为说华严得入清净禅住金刚无垢地也常徒旧取四禅四空为八禅众说华严经声闻在座尚如聋哑八禅外道何足可集若约观心一心三观众生心即如来心本性清净故言心净能度修事相禅定故言度禅定也。

　　久积净业称无量导众以寂故稽首。

　　此一行偈叹化他形声两益所以然者久积净业称无量即是无量劫来修福德内成三十二相外能神通变化称会物情又无量劫来常修智慧内能离结称法相理故得心净度诸禅定外能称无量众生根缘故能于四不可说用四悉檀起四教化导一切众生证四番灭谛之理故云导众以寂既有形声两益荷利恩深是可敬重故须稽首也又解云导众者般若能导众行若至佛果导义便息故言已寂是则久积净业称无量一句释成目净修广导众已寂释心净已度也。

　　既见大圣以神变普现十方无量土。

　　此下七行偈广叹形声两益就此文有二别前五行广叹形益色用次二行广叹声益既见大圣以神变者即是广叹见佛色功德用也神变即是神通约色为神变法身之色清净无碍应化变现如如意珠亦如明镜故放光动地十方国土皆悉现也是则一切法趣色是趣不过色为不思议藏色为色入法界海是以任运能变能现广大如空无有涯际故叹色功德用也。

　　其中诸佛演说法于是一切悉见闻。

　　此一行还释成色用神变也若非佛神力被此会四众何得见他方诸佛闻佛说法也如法华经明踊出菩萨四众以佛神力故得见百千万亿国土虚空菩萨也问曰此即是现相表发何得是表发近由也答曰亦有师谬取谓此是合盖现土今细寻偈文不尔此是叹说普集经现相非是合盖现瑞如下偈云今奉世尊此微盖于中现我三千界此始是叹正表发也。

　　法王法力超群生。

　　此两行即是叹佛心用言法王者得三昧王三昧故名法王也法力者于二谛三谛四种四谛诸法得自在无碍也超群生者佛心清净智断超过三界迥出十法界众生也。

　　常以法财施一切。

　　此即四教所论四种道谛七圣法财常施十法界众生也问曰法财为属色用为属心用答曰法财施通色心如无尽意施璎珞净名施璎珞皆名法施但能施是心约色声皆得是法财施也。

　　能善分别诸法相于第一义而不动。

　　此正约二智释心用成法财施义也能善分别者权智分别世谛法相也于第一义不动者实智照第一义不动也问曰上多约三谛明义今此经何得用二谛叹也答曰合真入中合真入俗通别二谛具在玄义料简也又释若随情辨真即是权智所照分别法相若随智之真是实智寂而常照是故叹言于第一义而不动也。

　　已于诸法得自在是故稽首此法王。

　　此一行结叹色心用已于色诸法得自在故能神通转变普现佛土已于心法得自在故二谛开合随机利物色心功用既备是可归依故致敬稽首也。

　　说法不有亦不无以因缘故诸法生。

　　此下两行第二正广叹声益述叹上四众围绕而为说法也上现尊胜之身表说大乘今犹现说法将表当说不思议依报之土验非异席所以为序致有此叹也说法不有亦不无者即中道之法也不有故非俗不无故非真然说法本约二谛既双非二边说何等法当知正说大乘中道也所以者何凡夫者有二乘者无菩萨正观中道佛性是故大乘方等为诸菩萨说法多说中道入不二法门故言不有亦不无也问曰上用二谛叹佛智今明说法何得约三谛也答曰无有为俗中道即是真谛即是说二谛也问曰外道亦说非有非无如言神及世间非常非无常即是非有非无也小乘声闻经亦说非有非无如为车匿说离有无经今何得言但大乘说非有非无也答曰凡夫外道颠倒妄计尚不见真谛之无何况见非无声闻经虽说非有非无只见真谛之无何曾见中道非无之理也今约四教明非有非无不同若外人所计非但计单非有非无计复非有非无计具足非有非无乃至毕竟不可说皆是妄情横计流转生死不见真空非有皆名为有不出二十五有也尚不得非有何得说非无悉三藏教有门之所破若三藏教破见入理凡有四门为车匿说离有无经即是三藏教非有非无门若得方便从四门入理见真但名非有不得名非无若不得方便即堕有无与外道不异纵令入理亦非大乘不有不无也三藏教虽无外道妄计诸见之有犹有灭色等见论爱论说无是故还是有无非是不有不无通若通教明观色等皆如梦幻无有定性不可言有不可言无通教有四门入道此即非有非无门也若向道之人闻说即悟即得见理言语道断若执即为愚痴论邪见火烧纵令入理但见真谛之无善灭诸戏论亦非真中道非有非无也又别教观中道破二边明不有非俗谛之有不无非真谛之无若入中道不二法门故言不有不无也此约别教就如来藏佛性之门明不有不无门不同前两教若别教四门得入理故不须破非有非无若未悟者亦是愚痴论非真中道不有不无也圆教虽立四门只一门即是四门四门即是一门不定有故不有不定无故不无无所依倚将此虚心豁然入不二法门见中道佛性即是真名不有不无若于此生着犹尚应破何况余邪若其未悟徒百千说终成有无非不有不无也今简伪显真点出圆教得意之者为不有不无以叹胜应如来说法不有亦不无也即是说于圆教真佛性中道不有不无也复次前三教明不有不无并是权若圆教明不有不无即是实也若权若实皆说不有不无故言说法不有亦不无也以因缘故诸法生者是叹说缘起用也缘起有二种如前说今此叹文备含二种缘起法体既不有不无岂得有生有因缘故亦得说生者以界内无明见思惑因缘故即有灭苦集生无生苦集生以因灭无明见思故则有生灭道谛生无生道谛生以界外无明尘沙无知故故有无量苦集生以因灭无明尘沙无知故故有无量道谛生以法界无明故故有无作苦集生以因灭法界无明故故有无作道谛生故言以因缘故诸法生也有四种道谛生故即有四种灭谛名之为无是明不有不无双照有无也。

　　无我无造无受者。

　　自此一句及下一句结成不有不无也以无我无受故不有善恶之业不败亡故不无也今此一句正明无我无受正结不有分别历四教明三种无我无受(云云)若有我可论造若无我谁造善恶也。

　　善恶之业亦不亡。

　　此一句结因缘故诸法生也通无明见思因缘故则善恶业三界之集不败亡随有善恶不失能感二十五有报也以因灭此通无明见思故则二乘三菩提灯善业不败亡以有无明不了染真法生爱故则有无量集善恶之业不败亡以有无量道故则有菩提之善不败亡以有无明顺道法爱生故则有无作集善恶之业不败亡以因灭法界无明故则有无上菩提灯善不败亡此结因缘生善恶不败亡也问曰集能感苦可说不败亡道何所感答曰四种之道必得四种灭谛解脱果故不败必也。

　　始在佛树力降魔得甘露灭觉道成。

　　此下有八行偈是第二叹劣应为远由也就此文有二别初两行叹应体形益次六行叹劣应用声益今就叹体为二前叹应色二叹应心佛树者佛坐此树成佛故名佛树也有言元吉树亦云菩提树菩萨成道时初诣此树坐魔王恐菩萨道成化其眷属空其宫殿前遣三女三女不能惑乱即变为三老姥还归魔王增忿遂将欲界十八亿鬼神兵众至菩萨所魔自败散具在瑞应经明甘露灭者魔王去后菩萨中夜入四禅三十四心见四谛理名得甘露甘露是四谛理今言甘露是得四谛理也灭者即是灭谛界内见思惑正习俱尽故名灭也觉道成者只见四谛即发真智名觉道也又解云因四谛发真见第一义时朗然大悟知一切有常法无常法众生数非众生数等一切法了了觉见足十力四无畏等一切诸佛法名为觉道成也以神力降魔神通即是色法功德用也。

　　已无心意无受行而悉摧伏诸外道。

　　无心意无受行者得甘露一切见受颠倒四阴灭故名无心意也所以者何若有心意即有心颠倒有颠倒即有三受三受即三苦是苦谛也行即行阴行阴思数作业业招生死轮转不息即集谛也无心则无受无受则无行无行则无业无业故无集无集则无三苦苦集灭即是得甘露灭觉道成也大品经明五受五行行即是集谛集谛断故佛无心意无心意故无此五见受行故能破外道五见受行也虽无五受五行为调伏外道用四悉檀说三藏教五门调伏外道也如佛问破长爪云汝见汝受不汝有不受之见即还成受受即是苦与众生与众人何异而猗不受憍慢轻他起心口意即是行行即成集招生感死何名得实相也长爪信伏得法眼净此五门伏诸外道例尔问长爪是后时事此叹意明未转法轮前已伏外道是何等外道答曰旧解云佛昔为凡夫时从阿罗逻仙受八禅定菩萨实无心从其受学但为化之今谓此解乖偈明佛未成道降魔成道后伏外道何得以凡夫时受八禅为伏彼也恐是如来初成道竟未转法轮前为提谓长者说五戒符其本习对五戒辨五行六甲阴阳历数其既信伏令归依佛法有当来僧汝当归依佛为提谓说五戒长者得须陀洹果佛实无心受行五行六甲世事但为摧伏外道故说也案结集法藏明从波罗奈至涅槃夜结为修多罗藏故知伏提谓在法轮前从是以后皆以不受之法破诸外道如向所引长爪之类。

　　三转法轮于大千其轮本来常清净。

　　此下有六行偈是第二叹转法轮即叹劣应声益也文有三别初两行叹转法轮次两行叹天人得益次两行结叹也今言三转法轮者是即趣波罗奈说生灭四谛也言轮者佛证四谛之法四谛之法有可转之义名之为轮又解能坏烦恼名之为轮如王轮宝能坏怨歒佛法轮宝能坏烦恼故名法轮也如来成道经三七日方趣波罗奈生生虽不可说以悉檀方便赴天人小乘机而说四谛转入彼心坏彼烦恼故名转法轮也而言三转者一示转谓是苦是集是灭是道二劝转谓苦应知集应断灭应证道应修三证转谓苦我已知集我已断灭我已证道我已修初转示见谛道劝转示修道证转示无学道是为三转十二行法轮初一转即生眼智明觉也若昙无德解三转不同事如别明所言大千者即娑婆三千世界是释迦之土转法轮王所化之所也其轮本来常清净者如三药中无三种病三种病中无三种药四谛法转无见思惑垢故名本来清净也又解生生不可说而说四谛法轮不说即是真谛真谛无苦集故说本来常清净如大集经云甚深之理不可说第一实义无声字陈如比丘于诸法获得真实之知见问曰若陈如见真即如成论明见空得道不答曰陈如有门见真成论空门见真见真虽一教门有异也今用数解者三藏教起有门为初陈如得道正是有门得道其次空门得道是须菩提也。

　　天人得道此为证三宝于是现世间。

　　天人得道天是八万诸天人即拘邻五人五人闻法初得见谛初果八万诸天得法眼净也有人解云五人拘邻始得道余四人至夏初方得恐是经论异出不同此经亲云天人得道三宝现世间若四人不得见道即非见谛得戒但拘邻一人不成僧宝也故知若用此释非便也所言此为证者证佛说法契理契缘不虚非如六师妄说不能令人得道也三宝于是现世间者不用一体三宝为释初得甘露觉道成始有佛宝三转法轮即是法宝拘邻等见谛得戒即是僧宝也自迦叶佛灭度三宝隐没但有旧医之化今佛兴出三宝始具现出世也。

　　以斯妙法济群生。

　　此叹妙法故能济一切也以斯妙法者生灭四谛为妙法也能令众生发真见理毕故不造新谓之妙法也。

　　一受不退常寂然。

　　即是初见圣谛得果永不退失常寂也若世智断结遇缘更起今无漏真智断结诸见戏论灭毕竟不起故言常寂然大涅槃经云世医所疗治差已还复发如来所疗治差已不复发故叹言常寂然也案婆沙见有得道至尽智犹有退退至须陀洹昙无德见空得道一向无退也修道教门不同见道不退其义无别今偈叹意正叹见道发无漏永不退为凡夫也。

　　度老病死大医王当礼法海德无边。

　　此叹医王能除思惟惑也佛自度此三界思惟老病死亦度众生三界思惟老病死故名大医王也所以能度者众生病无量佛法药亦无量如大海无边是可归敬也。

　　毁誉不动如须弥于善不善等以慈。

　　此总叹生身佛有八风不动大慈三念之德如栴遮逻女谤而不戚诸天大梵赞而不欣八风不移如须弥山八方风所不能动此山高广三百三十六万里翻为安明又翻好高也是叹断德也于善不善等以慈者叹智德也虽复罗睺三摩调达三呵呵令改恶摩令进善慈心也。

　　心行平等如虚空孰闻人宝不敬承。

　　平等三念处所谓一香涂左二刀割右三不涂不割视之平等无有异想此据色法为三念处也顺我法不喜违我法不瞋不违不顺常行舍心此约心明三念处佛心于此善恶皆慈念平等也孰谁也人宝者用智人为宝也智人能别真伪故闻者敬承也。

　　今奉世尊此微盖于中现我三千界诸天龙神所居宫乾闼婆等及夜叉悉见世间诸所有十力哀现此化变。

　　此十九行是第二正述叹表发之事即为二初四行总述叹现三瑞表发二有十五行别述叹佛三密今就初为三初半行述叹五百奉盖次二行半正述叹如来受盖合成一盖现瑞表发次一行述叹众睹希有大众欢喜也奉微盖者微之言小因小果大表不思议大果净土无方莫测也现三千界者是述上盖内现土现佛现佛说法表说应土应身之事也哀现者慈念欲为群品说此佛国因果是故先现瑞作由渐方得开阐故称哀现也。

　　众睹希有皆叹佛今我稽首三界尊。

　　此述上大众叹未曾有也。

　　大圣法王众所归净心观佛靡不欣各见世尊在其前斯则神力不共法。

　　此下十五行是别述叹佛现三密利物也即为三前两行叹身密次六行叹口密次七行叹意密此三密即是三轮不思议化三无失三不护也大圣法王众所归是叹法身胜应若法身三昧王三昧三谛自在为四十一心菩萨圣众所归胜应现化自在为四众所归即是上来所明佛安处众宝师子之座映蔽诸来大众故为众所归也净心者即四众大乘机发心无疑浊欲闻净道亦是诸大菩萨净心入观佛三昧故言净心各见世尊在其前者此明应身对十法界众生众生各见同己所宜譬如一月影现百盆方圆随器然身非胜应劣应而众生机有大小根有利钝种种不同各各见异身或如老比丘像或光明相好或见尊特之身或现小相大相坐宝莲华或身如虚空像法决疑经所明此则法身非胜非劣众生感见种种胜劣之身不同此是身密之德故前释佛在毗耶离众生见不同意在此也不共者如此身密不与二乘及下地共也。

　　佛以一音演说法众生随类各得解皆谓世尊同其语斯则神力不共法。

　　此是叹佛口密六行偈叹四辩文有三别初两行即是辞辩法辩同其语即辞辩各得解即叹法辩辞辩者一切众生殊方异不类同言音各异如来能同其类音故知是辞辩也法辩者是一切诸法名字差别种种不一虽是一物而名字各异一切名字不同各有所召得法辩者皆识异类语法以同其语音故即辞辩同其语下之法令得解即法辩也佛以一音而辞法异趣用二辩应物者是口密也佛尚非是梵音况同众生鸟兽音而令异类得解者即是非辞而现辞非而说种种名字之法口密之力也。

　　佛以一音演说法众生各各随所解普得受行获其利斯则神力不共法。

　　此两行是二叹义辩一音说法受行获利即是寻言求旨得言下所以所以即是义也如来本无句义岂有义辩而能为众生分别一切句义者此口密也。

　　佛以一音演说法或有恐怖或欢喜或生厌离或断疑斯则神力不共法。

　　此两行偈是三叹乐说辩也或恐畏或欢喜者即乐说辩也旋转无穷众皆乐闻约四谛逗机我当为说怖畏之事三界皆苦苦故生怖苦谛也乐求涅槃即欢喜灭谛也厌离者诸苦所因贪欲为本即集谛也断疑即道谛也又约悉檀者三界苦可畏即世界悉檀也欢喜即为人令生善根故欢喜厌离是厌烦恼即对治药病相对也断疑即见谛道是第一义一音之演其力如是如来本非四谛非四悉檀而能以四谛四悉檀善巧利益即是口密也。

　　稽首十力大精进稽首已得无所畏。

　　此下七行偈正叹心密佛心非权非实能现权实化物即是心密也文为二别初四行约三种权实二智以叹心密次三行约三种二谛结叹心密稽首十力初一行约内外叹自行十力据内智圆满无畏据外用不怯弱此为一双即是约自行权实叹心密也。

　　稽首住于不共法稽首一切大导师。

　　此一行偈叹自行化他不共法是自证导师是化他也。

　　稽首能断众结缚稽首已到于彼岸。

　　此一行两用若作叹自行即是叹佛自行智断两德能断是断德到彼岸是智德若作叹化他此一行约化他权实智断以叹心密也能断众结缚者即是化他权实明智断也众是众人故为化他问曰何得一偈两用答曰佛智断自既无缚能解他缚故得两用也。

　　稽首能度诸世间稽首永离生死道。

　　此即是总结上三种权实智断也。

　　悉知众生去来相善于诸法得解脱。

　　下三行是举三种二谛以谛叹心密也初一行知众生去来者是随情二谛也何以故俗谛百千心亦无量或是求真或欲乐俗情有去取故言去来去取无量佛亦赴情说无量二谛即是随情二谛也。

　　不着世间如莲华常善入于空寂行。

　　此偈约随情智二谛也随情而无染随智故言空寂也。

　　达诸法相无挂碍稽首如空无所依。

　　一行是叹随智二谛智心所照皆入一相而无所碍如空无所依故名随智二谛也。

　　维摩罗诘经文疏卷第六
卍新纂续藏经第 18 册 No. 0338 维摩经文疏


　　维摩罗诘经文疏卷第七(从尔时长者子讫来生其国)

　　尔时长者子宝积说此偈已白佛言世尊是五百长者子皆已发阿耨多罗三藐三菩提心愿闻得佛国土清净唯愿世尊说诸菩萨净土之行。

　　从此下讫阿閦佛品有十一品半经是第二正说分就正说文分为三初佛国半品即是大圣法王自对机命宗说佛国因果第二从方便品讫香积九品是净名大士助佛阐扬说不思议解脱佛国因果从菩萨品讫阿閦两品是净名接诸大众还庵罗园如来对大众复宗明佛国因果也所以如来赴机酬宝积请正明说依报佛国因果者为成前普集经说法身正报因果也所以净名居士助佛宣扬符成佛说不思议解脱法门佛国因果启悟有缘譬如尚书符奉宣敕旨开化臣民也所以净名还庵罗园佛对大众具明佛国义者譬如大臣为国开境事毕还朝至尊悦可印定也问如来未对宝积说佛国净名已前弹呵岂得助成此教耶答佛虽未说佛国因果净名预前弹呵冥会佛意成今不思议佛国之教世间国正阃外之事将军裁之但令合于天心何必一一须待诏也但诸弟子述昔被呵如来默然印定即是悬会佛心岂非助成今教故昔日弹呵通助成正报因果今声闻菩萨重述即成今佛所说依报佛国因果也问此半品后出室两品悉是佛自说皆明佛国其间净名所说九品明佛国盖不足言何得符佛国之教也答佛正说既始终皆明佛国净名其间所说岂乖佛意如佛答宝积种种诸行皆是净土之因今净名前后所说种种诸行何得非净土因也问始终皆明佛国乃是佛之所说其间九品净名所说都无说佛国之言岂是符成佛国之教耶答此经佛国品明净土义云随其方便即成就众生随成就众生即佛土净净名有大方便故室外弹呵折伏室内慰谕摄受弹呵折伏除物缘集慰谕摄受生长物善是则调伏众生义不过此众生既被调伏以折伏故心无垢秽以摄受故众善庄严若众生正报清净庄严则依报国土皆严净也是以经云随成就众生即佛土净如此而推净名所说虽不彰言说净土因果随其所说折伏弹呵调伏众生即是符成佛说净土因果其义宛然也问若尔为是净名符成佛净佛国土为是净名自净佛国土为是成弟子菩萨净佛国土答深求其理皆有此义如法华经寿量品所明释迦成佛以来甚大久远而今分身诸佛在十方净土说法者未来亦复然也是则净名符成释迦净土因果之义也净名既能折伏摄受有缘之类若净名成佛之时如此被折伏摄受众生皆来生其国即是净名具足方便能调伏众生则佛土净也弟子菩萨方便示受折伏即是调伏众生众生既因弟子菩萨断恶生善弟子菩萨后成佛时所调伏有缘众生皆来生其国故言随所调伏众生则佛土净也问菩萨可尔声闻弟子皆当无常入无余涅槃岂有此义答所以言深求其理得有此者如法华经佛发诸声闻弟子迹叹言少欲厌生死实自净佛土也又问疾品文殊至净名即空其室表佛国空因此往复论佛国义次不思议品现须弥灯王佛国香积品现众香佛国此意何在岂不成佛说佛国因果为此经之宗也若不许佛国因果以当宗者古来何得多云室内六品皆因空室而生也空至既十方诸佛国土皆悉是空六品因此而生岂非从佛国而生净名符成佛国为宗其义成也问此经明不思议解脱法门何关佛国义也答此经不思议品约依报佛国明不思议如须弥入芥子大海纳于毛孔等多是约依报国土显不思议也就佛答宝积有半品经文分为二意一宝积请说佛国因果二如来答一就请说又为二一述其同类有堪闻佛国之机二正请说一明堪闻之机者是先已发菩提心言阿耨多罗三藐三菩提心者此土翻云无上正遍知道心但发菩提心有三种一名字发菩提心二相似发菩提心三分证真实发菩提心今五百长者子发菩提心是相似发菩提心之位未是分证真实发菩提心位也何以知然下文明佛现净土五百方得无生法忍始是分证真发菩提心位耳今言相似发菩提心位者若通教别教位在三十心若圆教位在十信六根清净也问既有三种发菩提心何意但据相似发心耶答如声闻干慧地未发燸法未有发义若性地皆发善有漏五阴方有发义菩萨亦尔伏忍未有发义柔顺发相似解方有发义故多约此明发菩提心位也愿闻得佛国土清净者宝积同类既有堪闻之机腾致请说佛国因果也二明正请有二意一愿闻得佛国土是请说佛国果二愿闻说菩萨净土之行即请说佛国因也若论次第应先因后果今为时众慕果行因是以前请说果后方请因也宝积所以请问佛国因果者以上来睹佛合盖现瑞深知意欲说佛国因果前现此相是故请说果也次请说佛国因者净国之果必藉胜因大众若闻净国之果则慕果行因故愿请说因也宝积又闻说普集经明善恶之业不败亡正因得正果前经以显今更愿闻依因不败亡感得依果请说净土因也。

　　佛言善哉宝积乃能为诸菩萨问于如来净土之行。

　　此下二明如来答此文为四意一者如来赞许二诫听三宝积受教四如来答善哉宝积者即初明赞许所以佛赞许者宝积发问深得现瑞所表之意又能为同朋致请咨禀得宜故大圣赞许也。

　　谛听谛听善思念之当为汝说。

　　此下是二明诫听此之诫意欲令听者生三慧之善也谛听者生闻慧善善思者生思慧善念之者生修慧善若闻所说不能专心静听心无受润之因若闻而不思岂能深得旨趣若思而不修终不证理三慧若备乃入道也。

　　于是宝积及五百长者子受教而听。

　　此是三明受教而听即是奉受大师三慧之诫旨也。

　　佛言宝积众生之类是菩萨佛土。

　　此下四明如来正答文有五意一正答二身子生疑三佛释疑四梵王自述所见显佛诚言五佛现净国时众得益第一就初正答文即为二一正答果文有二别一正答果二譬显一明正答果文有三别一标章总答二别释三结成一初标章总答者所言众生之类是菩萨佛土者菩萨虚通至寂境智俱忘何在土与非土耶但为化众生而取佛土故举众生之类是菩萨佛土意在此也然土不在菩萨亦不在众生不共不无因是则永寂如空非可说示悉檀方便随意赴缘自在无失已如前具说今约所化故言众生之类是菩萨佛土也解释众生事如前辨十方界义言之类者即气类也众生气类无量无边元其正要不出二种缘集气类一者有为缘集之类二者无为缘集之类一言有为缘集之类者即是界内染净国土悉迷真滞有而起结业禀分段生死皆是有为缘集众生之类也二无为缘集之类者即是界外余国土及果报土乃至开下品中品常寂光土此三土众生迷中道佛性滞真空无为缘无为起诸结业受变易生死皆是无为缘集众生之类若约四教辨四种众生之类者约前三藏教通教有为缘集明两种众生之类所谓生灭众生之类无生众生之类次约别圆两教开无为缘集明两种众生之类者一者无量众生之类二无作众生之类当知约四教开两种缘集有四种众生问所明三土众生禀报不同所居各异云何悉同无为缘集之类也答所迷理同皆是无明变易生死故通一类也问若尔云何分别三土不同答若有余土五人虽同见真类断界内惑乃尽都未见中道断无为缘集故同生有余土受变生死亦名方便生死也若别圆两教菩萨虽断通惑得见于空及与不空以见空故断有为缘集及见不空故侵断无为缘集别教登地已上圆教从初发心以上讫于九地断三十九品无明即断三十九品无为缘集同生果报土受变易生死亦名因缘生死也若十地下寂灭忍余有二生在位居等觉中寂灭忍余有一生在分论住常寂光土者即开变易生死出后有生死无后有生死者此皆断无明无为缘集将尽之名耳是则虽复果报不同所居之土各异而并是界外众生同迷中道佛性无明别惑悉是无为缘集变易生死气类同也问何不依四种缘集对四土明四种众生之类耶答此乃一往似便深研于理有妨无别有自体缘集法界缘集异无为缘集也得失之事至解问疾品当分别若还约无为缘集分出二种则便无失必应须开但约四教开四种众生之类即自便也若约观心辨即须约三观也若约因缘所生法即有为缘集之类也若从假入空即破有为缘集成无为缘集无为缘集未尽皆名无为缘集众生之类也。

　　所以者何菩萨随所化众生而取佛土。

　　此下二明别释但圣心难卜今作五意通此经文一但横约染净土通明四番经文二对四土解释三类通四土四约观心五约四教帖文第一横约同居土明四种解释意者有四一经云随所化众生而取佛土此先明国土阔狭不同由众生多少故尔如释迦用百亿日月为同居国富楼那成佛用恒河沙三千大世界为一同居国释迦所化少则狭满愿所化多而国阔也如世人作宅眷属少作宅即眷属若多作宅即大宅之小皆由眷属有少多今明佛国有小有大者皆为随所化众生少多而取佛国也复次菩萨法教化众生修善若少国土庄严则劣众生修善若多国土庄严则胜同居国土庄严胜劣起在众生修善多少故云众生之类是菩萨佛土也二随所调伏众生而取佛土者明诸菩萨净佛国土净秽不同乃有百千种皆为调伏成就众生得宜非功德智慧有优劣也譬如父母养育其子自有杖肃成人自有爱护成人父母所以刚柔者为调其子也今诸菩萨取净佛土为调众生若有众生苦恼逼迫不得用心不能入道若得安乐即得修道用净国安之或有众生若得五欲自恣憍奢放逸不得用心不能入道即用秽土以调伏之故有净秽诸土菩萨正意皆为调伏成就众生非为故欲以秽恶土令诸众生受于苦恼亦非净土安置众生使其着乐所以者何菩萨不为众生作烦恼因缘何得非净秽两土增长众生受诸烦恼结业令流转生死也复次调伏者菩萨说法破众生恶业随其恶尽多少不同感于同居净秽两国故云众生之类是菩萨佛土也三随诸众生应以何国入佛智慧者法华经云诸佛为一大事因缘故出现于世所谓为令众生开佛知见乃至入佛知见故出现于世今明菩萨说法教化调伏众生起净秽土皆为令入佛智慧故自有众生应以净国入佛智慧则教化调伏事理俱急令于净土入佛智慧也自有众生应以秽国入佛智慧菩萨说法教化调伏则事宽理急令入佛慧正为众生入佛智慧根性不同是以菩萨诸土有异故言众生之类是菩萨佛土也四随诸众生应以何国起菩萨根而取佛土者众生入佛智慧要由六根受法依法修行方入佛慧菩萨观诸众生眼等六根何根偏利若耳根偏利堪起入道即用声为佛事一切法趣声是趣不过声诠三谛之理则用声宣四教起一段众生耳根为菩萨根聚置一国菩萨若成佛时即以音声为佛事也复有众生余根偏利菩萨则用余尘起其根性聚置一国菩萨成佛时色尘为佛事乃至香味触法尘等以为佛事例此可知下文菩萨行品分别正由众生六根偏利类例不同菩萨于诸国作佛事亦有异皆为起众生根类有异有异者娑婆世界音声为佛事乃至香积佛国以众香为佛事故国名众香皆由众生根类异故同居国土佛事不同故云众生之类是菩萨佛土也第二竖树四土解释者一随所化众生对同居土二随所调伏众生对有余土三随众生入佛智慧对果报土四随众生起菩萨根对寂光土一随所化众生而取佛土者同居国土界内众生具缚烦恼未见真理心神动散善恶无定菩萨方便教化或生或熟生则成秽土熟则成净土如此生熟根缘无量净秽诸国种种不同而取佛土也二明调伏众生而取佛者即有余土也所以者何诸阿罗汉能调难调摩诃那伽心调柔软是名调伏下文云若住伏心是声闻法当知声闻缘觉乃至通别圆三教菩萨断界内见思尽皆名调伏既出三界即应有土土者即有余土也当知此诸调伏众生之类是菩萨有余佛土菩萨为此等众生取有余土也三随诸众生应以何国入佛智慧者初住已上入佛智慧见中道破无为缘集一品尽乃至三十九品尽皆得生因陀罗纲果报无鄣碍土也当知菩萨为此入佛智慧四应以何国起菩萨根者此对寂光土前入佛慧直是总相见中道今明起根是别相见中道法界之类上地菩萨事理无滞圆融通达如声闻是总慧为劣缘觉别相慧为胜故华严云佛眼佛耳佛鼻佛舌佛身佛意鸯掘经云所谓彼眼于诸如来常具足无减修了了分明见又云明见来入门即是于一根尘中了达三谛一切诸法趣于根尘是趣不过寂而常照无不通达一切诸法亦复如是毗卢遮那遍一切处是则以常寂光土起菩萨根也当知众生之类是菩萨佛土以法性法界海六尘起后身菩萨之类皆入常寂光土也问仁王经云三贤十圣住果报土唯佛一人居净土今何故言十地亦居常寂光耶答因果与夺无生忍寂灭一切种智也第三明四番释佛国类通四土者一通同居土如前明具有四义即是通也二次明通有余土者随所化住方便观门断界内结惑尽一段众生不无多少福德智慧优劣不同成就虽一如诸天同宝器食饭色有异也为化此众生以于余土净秽调伏调伏正为入于佛慧即以十法界六尘起其诸根令于诸尘通达无滞见常寂光理此即有余土众生之类并得通用四句也次四义通果报土者菩萨取此土正为教化别圆两教众生也诸地功德既有优劣即是净秽调伏进诸法门既入法门即是法身入佛慧也令诸根明了得诸佛法界海六根即是起根也四次四义通常寂光土者元品无明未尽故须化也果报既有高下即是调伏进于实相之解即是入佛智慧义入重玄门虚空法界海自行化他横竖转明即是起根也第四观心者三观观四种境界所谓因缘境空境假境中道境界是心所依住即是土也众生者佛告诸比丘等日夜常生无量百千众生今因缘心多境亦多心少境亦少观心照少境即是小国土观心照多境即是大国土如是观因缘境即是化心众生若缘十恶之境即是秽土调心若缘十善之境即是净国调心观所缘善恶之境调伏能缘善恶之心令住正道即是调伏也如是调伏心悟解不定或观善境而悟即是净土入佛智慧或观恶境而悟即是秽土佛智慧善恶虽殊入佛慧不异也起菩萨根者随所观善恶之尘了知此尘即是一切法此法本来毕竟常寂常寂之境发于真智真智所依佛土即是常寂光土也复次行人观是四境非为贪着境界但化伏烦恼心数众生随约一一境观其阔狭调与不调得入不得入若起善根不起善根者深识此义在因缘境中用此四心而起誓愿愿法界众生皆得如我化此心数悉令清净即是净土安立有为集众生也以四种观于空心多少调伏入慧起根即发誓愿愿法界众生如我调伏令心明净即是净有余土安立无为缘集众生也若但有行无愿不能净佛国土如车牛无御不能有所到直尔有愿无行如有御而无车牛不能有所到今行人住三观心愿行具足安立一切众生之类成就众生净佛国土意在此也大集经云欲净佛土当净尔心言尔心者即是四种心也四种心净即四土行即是此经佛答宝积云欲净佛土当净其心随其心净即佛土净也行人当知一切菩萨净佛国土根本从此而起合抱之树起于豪末也第五四教帖释随所化众生而取佛土者今约四教对四土解释即为四别一前所化众生而取同居土若用四教化众生未断有为缘集即是凡夫或断有为缘集不尽即是圣人为此四教所化众生取同居净秽诸土也若四教所化众生断有为缘集尽者为此四教所化众生取有余土也若别圆二教所化众生断有为缘集尽见真中道断无为缘集此别圆两教所化众生而取果报无鄣碍土也若圆教所化众生取常寂光土也。

　　随所调伏众生而取佛土。

　　此二为调伏取佛土者若用四教调伏众生未断有为缘集即是凡夫若断有为缘集不尽即是圣人为此调伏凡圣而取净秽同居土也次明四教所调伏众生若断有为缘集尽者为此四教所调伏众生取有余土也若别圆两教所调伏众生能见中道断无为缘集为此圆别两教调伏众生而取果报无碍土也若圆教所调伏众生断无为缘集将尽为此圆教所调伏众生而取常寂光土也。

　　随诸众生应以何国入佛智慧而取佛土。

　　此三明因国入佛慧若为禀四教众生未断结业或结业断未尽于同居土得开权实随秽净所相应之上得入佛慧而取同居土也若为禀四教断有为缘集尽应在有余土入佛慧者而为取有余土也若为禀别圆两教众生于果报土得入佛慧者为此而取果报无鄣碍土也若为禀圆教众生断无为缘集将尽入重玄门而入佛慧者为此众生而取常寂光土也。

　　随诸众生应以何国起菩萨根而取佛土。

　　此四明起根取佛土若为禀声四教起耳根本断有为缘集未尽为取声为佛事同居之国也色香味触法为佛事起眼鼻舌身意根亦如是若为禀声四教众生断有为缘集尽取有余众生音声佛事之国色香味触法为佛事起五根亦如是若为禀别圆声教见中道断无为缘集众生故即取果报无鄣碍国声为佛事起耳恨乃至意根但此中众生六根互用随一尘起一根即起六根也若为禀圆教众生断无为缘集将尽取常寂光国以六尘为佛事起六根者皆是起寂照之六根令成妙觉眼根乃至意根此释佛别为众生取土非无映傍映傍者傍下文多倒释故难见至文当别出也。

　　所以者何菩萨取于净国皆为饶益诸众生故。

　　正是三总明结成此第三结成重明此四种取佛土皆为饶益众生即是饶益有为缘集众生之类菩萨取同居土安立饶益也亦是饶益无为缘集众生之类以有余土果报土寂光土饶益也若为饶益二种众生成前佛标章总答云众生之类是菩萨佛土也。

　　譬如有人欲于空地造立宫室随意无碍若于虚空终不能成。

　　此下即二譬文有二意一开譬二合譬就开譬文有两行一开成譬二开不成譬一开成譬者欲于空地造立宫室即是成譬能于空中见不空佛土即成也所言空者即四可说毕竟无所有故名为空不空者有因缘故则有四种四谛因果名不空也菩萨约四种苦集众生之类用四种道灭修四净土即得成也二开不成譬者若于虚空造立宫室终不成也譬四不可说毕竟无所有不见四种四谛者四种佛土终不成。

　　菩萨如是为成就众生故愿取佛国愿取佛国者非于空也。

　　此二明合譬即是合前成不成譬也初合成譬者空地造室即得成也若但地无空终不得成有地有空可立宫室欲净佛国亦须两法合成若纯用有者凡夫三藏菩萨滞有何能净土若纯用空者二乘通教菩萨滞空亦何能净土若空地具足而立宫室乃得成就以不可得空心缘四种苦集众生之类愿修四种道灭愿行乃成净土因也如涅槃经明生生不可说乃至不生不生俱不可说即是空也有因缘故亦可得说者尚无一土之可存可说但以因缘故菩萨起慈悲誓愿修四土说四土也不可说而说不可立而立论有不失空论空不失有空有不相妨不思议得论依报四种佛国也如妙德问此室何故空净名答云十方佛土亦复皆空又云虽知诸佛国土永寂如空而起种种殊胜国土故知四不可说永寂如空有因缘故可得说者得起种种殊胜国土二合不成譬者愿取佛国者非于空也此若但于空毕竟不可得则净佛土不成也此经斥二乘人通教菩萨修因但见空不成净佛国也。

　　宝积当知直心是菩萨净土菩萨成佛时不谄众生来生其国。

　　此下第二段正答宝积问佛国因文有二别一横广历诸行明修净土二竖穷心源相资明修净土因是则横广竖深不得相离论横即知有竖论竖即知有横但言不叠书故前后说耳法华经言如来知见广大深远也合盖现土广长之相正表此也若经文横论即须竖义帖释若经文竖辨即须横义约解是则高广义成也今初先横明修净土因有十七法门明净土行文有三别前明三科即是约三心明净土行次有六科约修自行明净土行最后八科约化他明净土行一约三心明者则为四意一别明三心二通明三心三约观心四释经文一别明三心者即是三种菩提心也一观四谛心名为直心二观十二因缘心名深心三发四弘誓愿心名大乘心一约四谛观心名直心者观四谛理即是三三昧离诸邪见曲名直心也故大智论云是心无始以来常曲不端若得三昧心即端直今明声闻三三昧缘四真谛能发无漏断诸邪见亦名调直定又四谛中有道谛即是八正道亦名八直道离邪见曲名直心也深心者即是十二因缘观心如佛告阿难十二因缘其义甚深云何愚痴人令观因缘佛言愚痴者非如牛羊是人利智见心邪僻若观因缘能破愚痴缘觉智慧深于声闻以观十二因缘观智既深能侵除习气问净土是菩萨行何得行二乘心答大品经三乘十地菩萨皆行皆学而不取证佛地亦学亦证法华经云知众乐小法而畏于大智是故诸菩萨作声闻缘觉少欲厌生死实自净佛土若二乘心非净佛土者何得诸菩萨成佛时有二乘众生来生其国也问此经但云直心深心何俟强对二乘观心也答此经带方便有所避就故不盲的准望大品法华恐是约二乘观心修净土行为引二乘来生其国也故智度论释般若劝学中明自有佛土纯声闻为僧自有佛土纯辟支佛为僧自有佛土纯菩萨为僧四谛观心十二因缘观心非净土因者何得纯是声闻人来生其土乃至缘觉菩萨类可知也问此经云随诸众生应以何国入佛智慧又法华明十方三世佛于同居悉开三显一若遂有一佛土纯是声闻为僧者何得入佛慧开三显一耶答从多为论同居土多开三显一今大品有此明者亦是十方不无有此事耳但诸佛如来诸有所作常为一事虽于同居土不得显一入佛慧是诸声闻因得无学若入无余涅槃必生有余土佛即为说法华悉以佛乘而得灭度皆即得入佛慧也大乘心是菩萨净土缘四谛起慈悲发四弘誓愿名大乘心也二通自为而声闻但直缘觉兼深菩萨大悲弘誓普济能直能深故加以大乘心名也二通明三种心者三心只是一心名异义异耳所以者何三心只是一自性清净因缘中道之理亦非二边邪曲名之为直穷之难究源底名之为深其性广博犹若虚空目之为大菩萨虽观四谛直心不与声闻共菩萨无作四谛修八正道即是佛性佛性者即是自性清净心中道之理名真直心也故此经云直心是道场无虚假故若观无作四谛修八正道即离凡夫六十二见亦离二乘纡回曲见名真直心当知直心正在此也次菩萨虽观十二因缘深心不与缘觉共者大品经云十二因缘独菩萨法大智论云菩萨度深法忍者十二因缘名深忍也大涅槃经云十二因缘名为佛性即十住菩萨见不了了诸佛如来穷无明源故了了见故知深心正在菩萨也大乘心者不共二乘三藏通教菩萨也大涅槃云一实谛者名为大乘若非大乘非一实谛也今此三心只是一心不与二乘三藏通教菩萨共无三差别不纵不横即是三德异名佛为向道之人说令易解故作三分别论直必知有深有大论深必知有大有直论大必知有直有深是则非一非三如来方便或时说三虽复说三如世伊字菩萨修此三心为众心之本即是初心住于三德若昔论三心正感三身四教佛身之果也今明依因三心即感三土四种佛国也三约观心明三心者三观初心体假入空空假二观方便三心为别若修中道正观三心只是一心三三一也四释经文即为三一释直心二释深心三释大乘心一释直心今言直心是净土者前约教明直心是正因能感正果即是此经答光严所述直心是道场无虚假故今约直心明是依因能感依报国土果也问何故偏约四谛明直心答约余法门非为不得不如约四谛之便也亦何离四谛别有余法门也直心有五种一者世间直心二三藏教直心三通教直心四别教直心五圆教直心四教直心即是四谛中四种八直道一世间直心者如世人内怀实录无有欺诳即是直心此乃凡夫外道十善之直虽世间妄情谓为是直理而言之犹谄曲谚言痴直即是其义也二约三藏教明直心者见生灭四谛离六十二见住八直道名直心也三约通教直心者观无生四谛理离生灭曲观住真空八直名直心也四约教明直心者修无量四谛破恒沙无知赴机利物直会根缘住无量八直道名直心也五圆教明直心者圆观正道见无作四谛实破二边邪曲如金砂大河直入西海无有纡回之曲住一实谛八直之道名直心也此五直心四权一实今圆教菩萨知一切法不可言说非权非实而能权实双修双用亦自遍修五种直心起慈誓愿亦教他修五种直心叹五直心法见修五种直心者深生随喜菩萨如是虽复未能八相成道而能神通变化在在处处用五直心成就众生净佛土若入初住发真之时即具真应两身随机利物应以佛身得度者即现净秽同居国八相成道化度众生非但往昔所化世间直心无事中谄曲众生来生其国若往昔所修生灭八直无六十二见谄曲众生往昔修无生八直无量八直无作八直等诸直心众生未断有为缘集断未尽者此诸无谄众生皆来生其国也若此诸众生过去有顿渐不定秘密等根性不同菩萨成佛时现四种身现相不同转法轮亦异谓顿渐不定秘密之殊初则赴缘开权方便异说若法华教王直舍方便但说无上道废昔四权同归一实所化众生皆无住方便教之谄故言直心是菩萨净土菩萨成佛时不谄众生来生国复次菩萨于有余国得成佛时往昔所化十善直心众生不得来生何以故三界内结业犹未断故生其国者皆是往昔所化修四种四谛八直心众生能断界内结业尽如此等人来生其国即是三藏二乘生灭四谛住八直道之直心通教三乘无生四谛住八直道之直心别教一乘无量四谛住八直道之直心圆教一乘无作四谛住八直道之直心凡有七种直心断界内结尽无有为缘集妄谄众生来生有余国故言直心是菩萨净土七种不谄众生来生其国也复次菩萨果报土成佛时三藏通教三种直心众生皆不得生果报之土何以故别惑未断不得来生但是往昔所化别教菩萨圆教菩萨二种直心众生无二边之谄来生其国故言不谄众生来生其国也复次菩萨于常寂光土成佛时但是往昔所化圆教无作八直道直心无谄众生来生其国直心生国其义如是岂可一种世间十善痴直心之来生其国也。

　　深心是菩萨净土菩萨成佛时具足功德众生来生其国。

　　是二释十二因缘辨深心义约余法门非为不得亦何离十二因缘也明深心亦有五种一事中深心世间深心修福也四种约观十二因缘明深心一下智观生灭因缘是三藏教门深心也中智观无生因缘通教明深心也上智观无量因缘即别教明深心也上上智观无作因缘即圆教明深心也此五种深心四权一实菩萨了知非权非实而权而实双修深心成就众生净佛国土慈悲誓愿普薰一切教他赞叹随喜上上深心成就即具真应二身八相成道随四国众生应以佛身得度即于四土成佛时是诸深心有缘之类来生其国随其所修深心若事若理而为说法分别诸义类直心可解而言具足功德者缘觉人能深心修诸福德故法华经云若人有福曾供养佛志求胜法为说缘觉即是此义但具有二种一横具深心净同居土名具功德来生其国也二竖具深心穷因缘源所有功德皆在三土具足即是竖具诸义类直心可知也。

　　菩提心是菩萨净土菩萨成佛时大乘众生来生其国。

　　大乘心者即是四教大乘四种菩萨发菩提心也皆上求佛果下化众生故名为大三藏菩萨约生灭四谛起四弘誓愿通教约无生四谛起四弘誓愿别教约无量四谛起四弘誓愿圆教约无作四谛起四弘誓愿愿力因缘薰被众生此四种大乘心三权一实圆教菩萨修权实大乘之心成就众生净佛国土自发大乘心亦教他发心赞叹随喜菩萨后成佛时同居四种大乘众生来生其国有余三种大乘众生来生其国果报土二种大乘众生来生其国常寂光土一种大乘众生来生其国余类直心可知也。

　　维摩罗诘经文疏卷第七
卍新纂续藏经第 18 册 No. 0338 维摩经文疏


　　维摩罗诘经文疏卷第八(从布施讫品)

　　布施是菩萨净土菩萨成佛时一切能舍众生来生其国。

　　此二明六波罗蜜是菩萨正行即成净土前三种发心是就解明净土今明六度约行辨净土解行犹如目足能到清凉池岂得相离若无直心深心大乘心有所修行则不真实亦非高广若以三心入一切诸行诸行并皆真实深广前辨正因即感佛法身今明依因即感佛土也布施者有五种施一世间事布施二三藏二乘菩萨布施三通教菩萨施四别教菩萨施五圆教菩萨施一世间事布施者即有六种所谓六道施也一若作十恶破三归五戒或有破坏三宝布施如提婆达多化阿阇世王施诸比丘或为谋逆财宝赏施或破戒作恶而能布施如是等施死入地狱名地狱檀也二若造十恶破戒多瞋布施后堕龙道宫殿七宝依报似天正报同蛇虫入鳞肉身体痛痒出热砂转或破戒憍慢恐胁得财以用布施后受金翅鸟身如此等施名畜生檀也三行十不善破戒谄毒非法财施受夜叉报或破戒谄诳耽嗜酒肉多怀瞋忿非法财施檀摩睺罗伽如是名为鬼神檀也四若少持戒嫉妒怀忿多作功德堕阿修罗依报势力与天拒抗但感正报多诸恐怖如此乃至乾闼婆紧那罗等施皆是谄佞不实好着音乐而能行施恭敬皆鬼道摄若开六道即修罗摄也五若持十善五戒自营布施若轻心局心限碍心施是毗舍首陀檀若持戒心殷重心如法财施是居士檀若持戒乐道恭敬博学布施是婆罗门檀若持戒恭敬慈心大施能自舍财亦教佗修福是刹利王檀如是等施皆人檀也六若胜品十善持戒精细恭敬听法慈善孝顺华香续明所贵重物如法清净财功德布施皆是天檀如律藏明一小儿客作得供设众僧愿生忉利天佛记得往生也持戒转细乃至修禅厌离心施得生色界名修天施如是等施皆是世间事施果报不同也二明三藏二乘檀者观因缘无常用择觉分舍觉分舍身命财得二乘道如阿兰若寺僧正行事忽有群贼须人解神突入精舍欲取上座第二上座欲身乞代如是至下皆云欲代后一沙弥乞代大众贼云日晚去急何须推延沙弥向贼说偈答言我年始三五肉肥且脆美以我持祭神神得大欢喜作贼多得财还归给妻子终不畏县官亦不出都市贼闻欢喜将往祭神沙弥一心观无常念念相续刀下着颈豁然心悟得罗汉道贼属下刀颈都不异即大惊怪问何故尔沙弥即升虚空现十八变仍为贼说法好心代死今得悟道群贼闻此悉发道心求索出家此等皆是二乘檀也若菩萨檀舍身命财观察无常大悲誓愿如尸毗王以身代鸽心不悔恨是名身檀满舍命因缘者大智论明释迦调达因地各为鹿王领诸群鹿共在一处国王游猎围此群鹿释迦鹿王生念我等相随来久何为一旦俱死即疾走投王四面飞矢如雨王语边人且止勿射鹿来投我必有深意鹿至王前头面顶礼长跪启王我等有幸生在王国今被围录岂敢有辞但王食不多今诸鹿命一时并尽乞蒙放散当日差一鹿用充厨新肉不绝一旦并死非唯我等断种王须新肉亦恐难得王可其言还归所止两群诸鹿且保安存日差一鹿以充厨膳差至调达鹿群次一鹿母新产二子母充厨次二子绝乳便死于是鹿母往其王所头面作礼悲啼自述次死无恨但念两子既绝乳哺必死不疑愿王慈申待后次子能自活死不敢辞调达鹿王即大瞋怒死是汝分令差谁代鹿母即生是念我王无慈不赐矜愍即投彼群至释迦鹿王所作礼悲哀具陈上事我王既不慈矜乞王为我方计存二子命释迦鹿王即生慈念于久思惟答鹿母言在汝群众代汝死况我群傥此事非分正当我身以代汝母子得存性命可还彼群养育两子于是鹿王即往厨所厨人见鹿形体姝壮未敢屠煞启白大王王遣唤来鹿王既至作礼跪立王即问言诸鹿已尽而汝来耶时鹿跪答大王慈恩我等鹿群转多滋茂但彼鹿群有一鹿母新产二子次充王厨彼既无代故来投我我即思惟自非我代何得存彼是故我来充王厨膳王大惊叹即答鹿言汝是鹿形人慈仁代彼死鹿王今可还并放诸鹿死菩萨种种舍命因缘是名舍命檀满三财施者如须大拏太子常好惠施乃至二子施婆罗门心无悔恨种种布施具载彼经是名三藏菩萨财施檀波罗蜜满也三明通教菩萨檀者若体施者受者财物三事俱空皆如幻化起大慈悲愍众生故舍身命财是名通教檀波罗蜜也四明别教菩萨檀者虽知三事即空不住于空入假名幻化行种种施舍身命财如华严经说十种布施地持论明九种施五明圆教菩萨檀者胜鬘经云舍身者生死后际等离老病死得不坏常住舍命舍财亦生死后际等离老病得不坏常住又华严经明如来檀大涅槃经明檀波罗蜜即是佛性又大品经明檀波罗蜜即是摩诃衍以不可得故又云一切法趣檀波罗蜜是趣不过檀波罗蜜尚不可得云何当有趣非趣此经下文云布施是道场不望报故布施正因得菩提果依因即感净土前四种施是权后一是实菩萨自行权实施亦教佗行赞叹随喜权实施者后成佛时五种一切能舍众生来生其国若秽土成佛则有三恶道来生若是净土但有人天事善及四教能舍众生来生其国若有余土成佛时但有四教断有为缘集尽众生来生其国若果报土成佛时但有别圆两教见中道佛性断无为缘集一切能舍众生来生其国若常寂光土成佛时但有圆教观中道断无为缘集将尽一切能舍众生来生其国故云一切能舍众生其国四土诸义类直心也。

　　持戒是菩萨净土菩萨成佛时行十善道满愿众生来生其国。

　　亦有五种一者事相持戒是凡夫也次四种持戒即是四教明四种正语正业正命皆名持戒具释事繁但知前四是权戒后一是实菩萨自行教佗随喜赞叹后成佛时五种十善满愿众生来生其国十善即是正业正语正命也齐教明愿以尸罗净故一切诸善得生所求皆是果故云满愿历四土来生诸义类直心可知。

　　忍辱是菩萨净土菩萨成佛时三十二相庄严众生来生其国。

　　忍辱者亦有五种一世间事忍如凡夫余四忍还约四教辨四权一实菩萨自行化佗赞叹随喜后成佛时五种三十二相柔和众生来生其国如轮王帝释上界诸天皆有三十二相声闻缘觉亦有相者次四教四种修三十二相业不同并忍辱为本四种明修相前叹德明舍饰好已略辨释四土来生类直心可知。

　　精进是菩萨净土菩萨成佛时勤修一切功德众生来生其国。

　　有师言精进无别体但约众行或言能成众行亦自有别体精进有五种一者事精进即凡夫也余四种道品各有八种精进八种精进者四正勤精进根力精进觉正精进是为八三藏教生灭八精进通教无生八精进别教无量八精进圆教无作八精进四权一实菩萨自修教佗赞叹随喜后成佛时五种勤修一切功德众生来生其国四土分别及诸义类直心可知。

　　禅定是菩萨净土菩萨成佛时摄心不乱众生来生其国。

　　禅定者亦有五种一世间禅定如凡夫得四禅四空也后四约四教四种道品中各有八种禅定谓四如意足定根定力定觉正定也乃至背舍九次第定等禅皆是禅定前四是权后一是实菩萨自行教佗赞叹随喜后成佛时四教五种摄心不乱众生来生其国四土及诸义类直心可知。

　　智慧是菩萨净土菩萨成佛时正定众生来生其国。

　　智慧即是四教明四种道品中八种智慧谓四念处慧根慧力择觉分正见也前四是权后一是实菩萨自行化佗赞叹随喜后成佛时五种正定众生来生其国正定者非禅定之正定乃是三聚中正定聚也禀四教各有入内凡位悉是正定聚来生四土及诸义类直心可知问若尔凡夫等智何得入正定聚答凡世间正见亦入出正定聚亦得合说也。

　　四无量心是菩萨净土菩萨成佛时成就慈悲喜舍众生来生其国。

　　有八种三明约化佗行修净土此是一往明耳菩萨从初发心以来常与大慈俱生岂有行六度而无化佗之用此之八科正因得佛果依因感佛土故说净土之行也四无量心亦有五种一事法缘四无量心是凡夫修得生色界而为梵王四教中各有四无量心三藏教明生灭法缘四无量心通教无生法缘四无量心别教明界外藏识恒沙佛法法缘四无量心圆教明显中道佛性无缘慈悲喜舍如慈石吸铁无作四无量心前四是权后一是实菩萨自行化佗赞叹随喜后成佛时五种慈悲喜舍众生来生其国四教四土分别来生诸义类直心也。

　　四摄法是菩萨净土菩萨成佛时解脱所摄众生来生其国。

　　此四摄法非凡夫二乘所行但有四种即四教所明四种四摄不同也此前三是权后一是实菩萨自行教佗赞叹随喜后成佛时四种解脱众生来生其国解脱来生者菩萨四摄摄取众生为令入第一义是以所摄众生皆有解脱之因也来生四土及诸义类直心可知。

　　方便是菩萨净土菩萨成佛时于一切法方便无碍众生来生其国。

　　方便非凡夫二乘所行但有四种方便即是四教四教各有三种方便一自行方便二自行化佗方便三化佗方便复有四教各有三方便一破法方便二立法方便三教佗方便自行教佗赞叹随喜后成佛时一切方便无碍众生来生其国土来生四土及诸义类直心可知。

　　三十七道品是菩萨净土菩萨成佛时念处正勤神足根力觉道众生来生其国。

　　三十七品此不通凡夫二乘有分具如玄义所明三十七品有四种谓四教所明不同即是四种三十七品也三权一实菩萨自行化佗赞叹随喜后成佛时四种三十七品众生来生其国四土来生及诸义类直心可知。

　　回向心是菩萨净土菩萨成佛时得一切具足功德国土。

　　大智论云回向如声入角也即有四种即是四教明四种菩萨回向不同三权一实菩萨自行教佗赞叹随喜后成佛时四种具足功德众生来生其国回己功德与众生善无不满故令来生之者功德皆具足也亦应言欲修回向众生来生其国恐文略耳来生四土及诸义类直心可知。

　　说除八难是菩萨净土菩萨成佛时国土无有三恶八难。

　　八难者一三恶道即是三难四北郁单越难五长寿天难六盲聋喑哑难七世智辩聪难八佛前佛后难此有二种一者界内八难为前两教之难二界外八难即后两教之难菩萨约四教说除此两种八难至须菩提章更当分别菩萨自除教佗赞叹随喜后成佛时国土无有三恶八难约四土料简有难无难义相繁多难可具辨。

　　自守戒行不讥彼阙是菩萨净土菩萨成佛时国土无有犯禁之名。

　　约四教亦具有四种自守不讥自守不讥者应作四句分别一自不守而讥佗二自守不讥佗三自守而讥佗四不自守不讥佗大涅槃云假使三子由杖而死余有一子要当严治何容全不讥佗但内无恶心必于佗有益也此言不讥者非是都不讥呵也是见四种众生机不谬是故菩萨自行教佗赞叹随喜后成佛时无差机乖理破戒众生来生其国来生四土及诸义类直心可知。

　　十善是菩萨净土菩萨成佛时命不中夭大富梵行所言诚谛常以濡语眷属不离善和诤讼言必饶益不嫉不恚正见众生来生其国。

　　十善者有二种一止十善二行十善此意是止十善今明十善亦有五种一事十善即凡夫所行后四种明十善约四教分别菩萨自行教佗赞叹随喜后成佛时命不中夭即是不煞众生大富即是不盗众生梵行者即是不淫众生所言诚谛者即是不妄语众生常以软语即是不恶口众生眷属不离善和诤讼者即不两舌众生言必饶益者即是不绮语众生不嫉即是无贪众生嫉乃是瞋恚之垢而今约贪明者由贪故有嫉也不恚者即是不瞋恚众生也正见即是不痴善根众生来生也后约四教明四种十善众生来生四土及诸义望直心可知。

　　如是宝积菩萨随其直心则能发行。

　　此二竖明修净土文有十三番明资成净土因也上从直心横约十七行明修净土之行今还从直心竖明从浅之深成净土因将竖约前诸行无有一法而不竖修若说横即知有竖说竖即知有横横竖相成高广无碍一一诸行皆至金刚心心净则佛土净也就此为三一约四教分别二约观心三帖释经文第一约四教分别释十三番文者若三藏不明净佛国土所以者何声闻经既不明十方佛岂论到诸国修净佛国土行也若言有者即成身子之疑也既无净佛国土之教是则无行无人何须论也通别两教既有净佛国土之教须泛论之即为三意一约通教释二约别教释三约圆教释一约通教十地释者直心对见地尔前皆未发真名为邪曲登地既发真见理离诸曲见故名直心因此直心进入二地二地能遍行此十七句行故名发行由发行入三地三地解行俱进故名深心以深心故得入四地四地能事理俱行则自调调佗名为调伏以调伏故得入五地五地既事理调伏能如说行故得入六地六地即能于一切善法起回向心回向心佛果施众生以回向故即入七地七地即有方便能修自行化他得入八地八地能道观双流亦能处处教化调伏众生众生既调佛土即净佛土既净得入九地九地能说法净说法净即智慧净故九地具四十辩才名善慧地也因智慧净得入十地十地即心净故一切诸功德净始自直心讫于结句言欲得净土当净其心心净则佛土净此借十地来对成通教竖明相资净土行也二约别教释十三番经文对于十地者亦有两意不同一从初地发真见中道佛性即破无明离二边之曲名为直心从二地至十地类通教可知但通教见偏真别教见圆真为异耳次依仁王经有十四般若更须用此销释此经竖相资义彼经取三十心共来对三般若若尔直心即对十住所以者何入理般若名为住虽未见圆真理已见偏真破四重惑正修中道生相似解名直心也发行对十行十行正是修行义深心对十回向事入理令能解行俱深经说十回向为深广心也调伏对初地初地发真中道道观双流得名调伏二地对如说行三地对回向四地对方便五地对成就众生六地对净土七地对说法净八地对智慧净九地对心净十地对一切功德净等觉对后句心净则佛土净也若含取地前后取等觉依十四般若竖对诸句句数整足虽语意有称不称诸地名义然欲解释义意无往不通随人通释应无失也三约圆教释十三番文者前虽依此历别之义犹自有余何容初地止是调伏无余功德若具足有则不但调伏一名是分有何得调伏独当其称犹是未圆之教今不依此以十四句皆对圆教地位以辨竖深用明横广对意云何说此十四句皆在初住心中已自具足何以故铜轮见理已破无明岂非直心一心具万行岂非发行念念流入萨婆若海岂非深心五住圆除岂非调伏解行相符发言无二岂非如说行常回施众生共向妙觉岂非回向权实具足岂非方便得如来一身无量身能于同居土普贤色身教化岂非成就众生若染净土成道禀四教众生来生其国岂非净佛国土一音演说四辩赴机岂非说法净寂照之智岂非智慧净实相真心无染如虚空岂非心净一心万行备足福慧成就岂非功德净正报既净依报亦净同诸佛等如来见法性居因陀罗网分入寂光岂非佛土净当知初住心中竖深则此十四句及无量句穷于心源罄无不摄故初阿字门具足四十一字门亦具阿字门当知竖论则穷彻后际若横说并备众门如前所明十七法及一切法也发心正行傍化及二土净国成就众生利益无不悉具备在初心中故大品云初发心时便成正觉华严经云得如来一身无量身初住既横竖诸句功德净佛国土其义如是余四十一地亦复如是如前引涅槃经十五日月喻也第二次明约观心竖释十三番法门相资修净土因者一心三观观中道法性即是直心此一念心即横具前十七种净土之行即是随其直心则能发行事理相资即能进入甚深法界以深心故事理不善之意即得调伏以意调伏有所说法即能如说而行以有善行即回所行之善以愿施众生既能回施众生即能令众生断恶修善以众生断恶修善即佛土净佛土净即是境界净故说法净说性故内心智慧则得增明内心智慧明净故则一切功德皆悉清净如此等皆是观心清净佛土也是故经云欲净佛土当净其心随其心净则佛土净是则竖修十四句宛然观心道之内名观行即也故法华经云当知是人已趣道场近三菩提坐道树下若功行淳淑十方诸佛冥加即得入铁轮相似十三心从相似位进入铜轮分证真实十三心即于二土自行化佗与物结缘若入铜轮所化众生应以佛身得度者即现佛身而为说渐顿不定秘密法门教化众生调伏入佛慧起根而取佛土也若不如此初住何缘八相成道一往虽云观心实是真净佛土义也此是了义之说若异此者多是文字复次非别无以表竖非圆无以表横譬如非日无以成月非月无以数日日月相须能成一岁乃至百千万岁今竖横相须则高广义显非竖非横而竖而横如世伊字首罗三目当知净土之义依三德秘藏而有耳若三身三德此就正报三土四土即就依报依正相成其义可知第三明帖释经文者随其直心则能发行者直心即是前圆教观中道成无作八直之心得此直心即能具足具足万行故名发行亦云得是直心能行前十七种横明诸行法门故言随其直心则能发行也。

　　随其发行则得深心。

　　直心即是解发行即是行解导于行行资于解解行相成如目足备到清凉池名深广心故云则得深心也。

　　随其深心则意调伏。

　　解行既深即能调事理惑理惑者即是迷中道之无明也事惑者即空是迷二谛法界之事惑也若从初发心即入中道双照二谛心心寂灭自然流入萨婆若海即能调伏事理惑仁王经云菩萨从初发心至金刚顶皆名伏忍是则名为意调伏也。

　　随意调伏则如说行。

　　心若不调口为说空行在有中若心调伏则无此过有所言说非但赴机利物内心清净即能如说而行言行相符则福德善根成就也。

　　随如说行则能回向。

　　内既成就诸善功德回此善根以向佛果又回此善以设施众生若无有胜善何所回向如有声可得入角其声彻若无内柔之声何论入角之远声也。

　　随其回向则有方便。

　　既回自行内能回向佛果外能普施众生即能善巧能破能立能巧度众生故言则有方便也。

　　随其方便则成就众生。

　　方便既巧破立巧破则能折伏众生巧立则能摄受群品折伏则众恶永断摄受则众善普会若众生四教止行二善成四教智断两德立即是正报因果成也。

　　随成就众生则佛土净。

　　若众生之类是菩萨净土众生正报止善无恶依报国土清净也正报行善因成则佛土庄严若国土清净庄严则佛土净也。

　　随佛土净则说法净。

　　若秽土说法则如长者执除粪器此则赴缘说苦切之法如净名为香积土诸来菩萨说此土折伏。

　　随说法净则智慧净。

　　说法本赴物机根缘若净则感菩萨智慧亦净譬如猛风铃声则大又如即时世间讲说脱有利根智慧福德之人来听其说法者则非意智慧开解辩才无碍也。

　　随智慧净则其心净。

　　说法之人解慧既进则惑垢渐销其心转显即是心净之义也。

　　随其心净则一切功德净。

　　直心清净修一切功德皆无染着是则一切功德皆清净也。

　　是故宝积若菩萨欲得净土当净其心随其心净则佛土净。

　　此是最后结撮正要明净土之因也言欲净土当净其心者明从直心已来有十三句名义虽异正意皆是净心而言随其心净则佛土净者随四教所明四心此四种心净即四种佛国悉净也复次四种心只是一自性清净心自性清净心净即一切佛土皆悉净也菩萨从初心用四种道谛净心前三是权后一是实事理惑除正报即得佛果清净依报得常寂光土毕竟清净四种缘集众生垢净之心不同来感常寂光土即各见秽净譬如诸天同宝器食随其果报饭色有异譬意在此。

　　尔时舍利弗承佛威神作是念若菩萨心净则佛土净者我世尊本为菩萨时意岂不净而是佛土不净若此。

　　即此第二身子生疑文有二别一明生疑之由二明疑念一明生疑之由者承佛神力故生疑也舍利弗因缘至弟子品当略出如来神力加被身子者此经虽对小明大身子既小乘人中智慧第一为诸声闻之所揖敬忽怀疑念即诸声闻咸共生疑大乘方等有不思议秘密之事不思议秘密之事者即是秽国有净土也身子小乘未能称机疑问必假佛力会物心故承佛神力也若如法华经发大显远明诸声闻内秘菩萨行何容不能称机生疑也二明疑念者疑佛答宝积心净佛土净执昔三藏教故生疑也昔三藏教明菩萨三僧祇劫修行同得佛果成佛国何得今说菩萨心净则佛土净释迦菩萨独无净土当是为菩萨时心不清净若不清净何得成佛若心净佛土净何得佛土秽恶若斯如此翻覆生疑未敢问者或自鄙敢问或恐失敢问或知如来悬鉴自当知时为大众决是故怀念未敢发问也。

　　佛知其意即告之言于意云何日月岂不净耶而盲者不见。

　　此下第三明释身子疑文有三别一佛举日月问身子二身子依事奉答三佛答合譬解释一举日月譬者日月譬真应净土也如日月宫众宝所成光能照四天下彼日月宫内有天子譬真应二土万德法宝所成常能照四土众生真应法身所依也又譬真缘二修相须也日月相须则成就万物照显一切真缘亦尔缘若不成则真不显真若不显缘亦不成以真缘合故即此有四种净土常自显照而盲者不见为有为无为缘集罪障障五眼故不得见是以举日月为喻以问身子也。

　　对曰不也世尊是盲者过非日月咎。

　　此是二明身子即依事而奉答也。

　　舍利弗众生罪故不见如来佛国严净非如来咎舍利弗我此土净而汝不见。

　　此三明合日月譬释身子疑佛言众生罪故不见佛国严净者前合盲者众生界内有为缘集浊恶罪业故不见同居净土界内罪随行人与有为缘集合及界内尘沙无知罪故不见有余净土以界外尘沙无知无明罪故不见果报净土以法界细微无明罪故不见寂光净土也我此土净而汝不见者此合日月譬明四土常净身子不见正为前四种罪障故不见也。

　　尔时螺髻梵王语舍利弗勿作意谓此佛土以为不净所以者何我见释迦牟尼佛土清净譬如自在天宫。

　　此是第四明螺髻梵王自引所见释身子疑所以梵王须引所见者诸小乘人疑佛虽说有净土竟谁见也以梵王自引所见证佛所说净土不虚为令众普生闻信之善也梵王助佛释疑即有二意一先折身子疑念二正举所见释疑语舍利弗勿作是意谓此佛土以为不净折其疑情也次我见此土如自在天宫即是举所见净土释身子疑就此为三一梵王自说见净土二身子自述见秽三梵王释见秽净之由一明梵王自述见净以自在天为类者有二处天同自在或欲天顶或色界顶今举自在六天即欲界顶六天也类同居净土庄严殊妙如自在天但西方净土亦是同居彼经亦举第六天为类故云其宝犹如第六天宝但六天正报比西方人身如彼乞人在帝王侧也此意亦应是举近以况远耳。

　　舍利弗言我见此土丘陵坑坎荆蕀沙砾土石诸山秽恶充满。

　　此二明身子述所见秽如文。

　　螺髻梵言仁者心有高下不依佛慧故见此土为不净耳舍利弗菩萨于一切众生悉皆平等深心清净依佛智慧则能见此佛土清净。

　　此是三明述不见及见之由梵王言仁者心有高下不依佛慧即不见净土之由故见秽也菩萨心不高下能依佛慧即是见净土之由也生死为下涅槃为高次云净为高垢为下由此见秽也依佛慧者不见生死不见涅槃不见垢净达于中道故名平等不垢而说垢无净而说净净不碍垢垢不碍净无相隔碍能于垢土见净即依佛不思议实慧不断痴爱起诸明脱螺髻所睹秽国见净土也身子于生死涅槃净垢有隔名不依佛慧故但见垢也。

　　于是佛以足指按地即时三千大千世界若干百千珍宝严饰譬如宝庄严佛无量功德宝庄严土一切大众叹未曾有而皆自见坐宝莲华。

　　此下第五佛现净土释疑文有四别一按地现净土二问身子三身子答四佛释疑一按地现净土者亦如上举日月之意地喻真修指表缘修如法华云其所说法皆悉到于一切智地终归于空真缘合真应土现如今指地合故即宝庄严净土现也问曰此之现土四土为是何土答释有二意一云还现同居净土二云随机显现一切大众叹未曾有者非但说声闻经之所未见尔前说诸方等经多显正报显依报净土未如今也而皆自见坐宝莲华者大众悉有生此净土之理或未来当生也。

　　佛告舍利弗汝且观是佛土严净。

　　二明佛问身子如经。

　　舍利弗言唯然世尊本所不见本所不闻今佛国土严净悉现。

　　三明身子奉答三藏教及前未说诸方等经眼所不见耳所不闻也。

　　佛语舍利弗我佛国土常净若此为欲度斯下劣人故示是众恶不净土耳。

　　此下是四佛正释疑即为三意一法说二譬说三时众得益一法说者如经。

　　譬如诸天共宝器食随其福德饭色有异如是舍利弗若人心净便见此土功德庄严。

　　此是二明譬说即为二一开譬二合譬一开譬譬如诸天共宝器食饭色有异者宝器譬寂光饭色有异譬余三土余三土之报不出寂光约于寂光而论垢净所见不同也二合譬即为十番合譬一约同居合饭色异譬五浊重为垢五浊轻为净土此垢净相隔垢不见净也二约同居有余土合饭色异譬同居之净虽无重浊犹有见思牵生故皆是垢有余土中久已断尽故名净垢净未融垢不见净也三约有余土自合饭色异譬三乘人生彼其土则劣故名为垢菩萨生彼以具修福业故感报亦净所居垢亦有不能见净也四约有余土望果报土合饭色异譬如余之土都不破无明其土悉垢生实报者已破无明其报则净此垢亦不见净也五就果报土自合饭色异譬上下相望报有优劣自成垢净垢亦不见净也六约果报与下品常寂光合饭色异譬七下品常寂光与中品常寂光合饭色异譬八中常寂光与上常寂光合饭色异譬九约诸土总对常寂光合饭色异譬十诸土非垢常寂非净毕竟不可说非垢非净而分别诸上为垢寂光为净合饭色有异譬也故下文云虽知诸佛国土永寂如空而起种种殊胜之业今释土义有此十番垢净相对之别合诸天同宝器食随其果报饭色有异。

　　当佛现国土严净之时宝积所将五百长者子皆得无生法忍八万四千人发阿耨多罗三藐三菩提心。

　　此三明时众得益文有二别一初则明现净土得益二明得土得益一明现净土得益者即为二一五百长者子闻诸佛国得无生法忍若通教往论多约七地若别教多是初地若圆教即是入初发心住也次八万四千人发菩提心位者如前分别。

　　佛摄神足于是世界复如故求声闻乘三万二千天及人知有为法悉皆无常远尘离垢得法眼八千比丘不受诸法漏尽意解。

　　次二明复秽以悟无常得小乘道初见秽为净秽是无常复净还秽谓净无常无常迅速故八千得悟即得法眼净也见生灭四谛之法分明小乘法眼在见道位非大乘法眼也后明不受者证无学道不受一切三界虚妄生死也故知此经犹带三藏拙度得道意在此也。

　　维摩罗诘经文疏卷第八
卍新纂续藏经第 18 册 No. 0338 维摩经文疏


　　维摩罗诘经文疏卷第九(释方便品第二初)

　　今明此品次佛国而来者即是初净名正为破有为缘集欲显不思议法身符成如来净佛国土之教也大圣为意多途今略出三意以通释此品文义也第一明此品次佛来第二略释方便义第三入文解释第一明此品次佛国者大圣前于普集说真性解脱之体次于此经阐扬佛国因果之宗但为未晓之徒必须菩萨胜人扶同开㢡今净名大士住不思议解脱之权谋故能辅助释尊折伏摄受有机之徒令离诸缘集各成不思议解脱道若净土行熟则随业来生各于其土得闻正法因入佛慧起菩萨根也问曰说普集经明真性解脱者此是彼经之体何得用为此经体也答曰真性解脱通为诸大乘经体岂不得近为此经体也但说佛国品此文未显至下处处显说并与前说之理不异故得为此体也第二释方便义即为四意一略释方便名二约教明方便不同三明方便所用法四约观心明方便第一略释方便名者所言方便者为成实慧故须方便也方是智所诣之偏法便是善巧权用之能善巧权用诸法随机利物故云方便是以此经文云智度菩萨母善权方便父也方便有三种此开三种二智三种二智者一化佗二智二者自行化佗二智三者自行二智分别三种二智具在玄义今不重述也第二明方便不同者今约四教明四种二智不同即有四别一明三藏教佛三种二智者毗昙有门明义若照事无常苦等十六谛名为权智若照理无常苦等十六谛名为实智若如成论空门明义若如毗昙有门照无常苦等十六谛若事若理皆是权智照四谛十六行空理方是实智如是约四门用四悉檀赴缘化物种种明二智不同皆是三藏教明化佗二智也二明三藏教自行化佗权实二智者三藏佛用四悉檀说上有无四门种种权实二智皆是随佗意语皆是权智坐道场时所证二谛之理智不可宣说即是自行实智也三明三藏佛自行权实二智者坐道场时所证俗谛智究竟分明法障皆尽名为自行权智证真谛真谛理究竟分明正习俱断名为实智故佛答摩揵提汝依邪见门我知汝痴道若不见妄想尔时自当哑二明通教佛三种二智一若用四悉檀上三藏教三种二智以化众生皆名权智又通教所明有门若照幻化分别之事有名为权智幻分别之理有名为实智故大品经云设使有法过于涅槃我亦说言如幻如化若约通教空门明义照幻化事理之有皆名权智若照幻化之理空即是实智如此约四门用四悉檀种种明权实二智皆是通教明化佗权实二智也二明通教自行化佗权实二智者总前三藏教所明三种权实二智及通教四门所明种种权实二智皆是随佗意语并属化佗权智通教佛及八地以上内心所证二谛之理不可宣说皆名实智也三明通教佛自行权实二智佛及八地以上内照不可说俗谛之理即是权智内照不可说真谛之理即是实智也三约别教大乘明三种二智一总前三藏通教各三种二智四悉檀赴缘而说皆是权智又别教所明有门若照有门分别事相名为权智若照有门佛性如来藏真理名为实智若别教空门化佗权实二智为总前有门事理皆名权智前有门权实毕竟空寂无有二相名为实智如是约四门用四悉檀明权实二智皆是别教明化佗二智也二约别教明自行化佗权实二智者总上二教所明三种二智及别教四门种种化佗二智皆是随佗意语名为权智诸佛及十地菩萨内证不可说二谛之理名如实智也三明别教自行权实二智佛及十地菩萨内证不可说俗谛之理名为权智内证见不可说真谛之理名为实智也四明圆教大乘三种权实二智一总前三教所明三种二智皆是权智又约圆教有门明二智若不断烦恼照界内外法界种种法门名为权智若不断烦恼照不思议妙有法性实相自性清净心即是实智又一明圆教空门明权实二智者若不断烦恼照不思议界内外事理之有名为权智若不断烦恼照不思议界内外事理皆空名为实智是则空不异有有不妨空故名不思议也如是等约圆教四门用四悉檀赴上上根说种种权实二智义皆名化佗权实二智也二明圆教自行化佗权实二智者总前三教所明三种二智及圆四门种种二智是随佗意语悉是权智及四十一心菩萨所证不思议不可说二谛之理皆名自行实智也三明圆教自行权实二智者佛及四十一心菩萨内证照不思议不可说俗谛之理名为权智照不思议不可说真谛之理名为实智也是故文殊请净名说入不二门净名默然杜口文殊称叹意在此也第二约教明方便不同者至论诸法毕竟无所有非权非实而言权实者此皆四悉檀利物之善巧也此经既是方等大乘所摄一音演说随众机各感四种方便不同又此品正明大士助佛阐扬善巧权谋随机利物令入佛慧起菩萨根故名方便品但璎珞经明方便有二种一者破诸法方便二者教化众生方便今约此经远论室外折伏即是破佗执诸法之方便室内摄受即是为引佗立法之方便也以折摄受故令正法得久住前二方便亦是化众生之方便也若约此经近论者此品呵诸人者即破法折伏劝求佛身即是立法摄受以折伏摄受令正法得久住正法得久住者令众生住不思议真性解脱清净佛土也是以中论品品破义即是破法方便后四谛品明三宝四谛沙门果即是立法方便又偈结云因缘所生法我说即是空破法折伏义也亦名为假名立法摄受义也亦名中道义教化众生方便令正法久住也正法得久住者见佛性住大涅槃法身常存也故此经前品云随其方便即能成就众生随成就众生即佛土净当知叹净名方便者正是为助佛阐扬不思议解脱佛国之教也第三辨方便所用法者正约三业法以明方便也所以然者诸佛菩萨清净三业性如虚空非一非异不可分别为化众生慈悲誓愿神通感应十法界现不可说不可说身种种事业十方利物是为身密方便示现也又以慈悲誓愿神通应化现同十法界音声十方佛土不可说不可说种种说法是为口密方便利益一切众生也又以慈悲誓愿神通应化现十法界心十方佛土现不可说不可说心识分别即是心密方便利益一切众生也不思议十法界三业若三藏通教但明用神通变化三业名若别教圆教明法身应现三业亦明神通变化三业故约三业以明方便也此品明六度摄物即是约意业心密以明方便虽为白衣奉持沙门律行等示种种身即是约身业密以明方便一切见敬下及托病兴教说种种法即口业口密以明方便也此三业方便无方利物莫测其本即是三密亦是三轮不思议化亦名三无失亦名三业不护亦名三业随智慧行良以法身三业化物无失无谋无念寂而常用能无方赴机应生四土示身口意折伏摄受利益众生是以居方丈之内无疾现疾因以开悟众生令超缘集之外同栖方丈之室从此标名故言方便品也第四约观心若别相三观前二观为方便若入第三中道正观即是实慧初从假入空观是破法方便即折伏义次从空入假观是立法方便即是摄受义受三中道正观即是教化众生方便入实慧也入实慧者即是正法得久住正法得久住者法身常存也若约一心三观方便实慧不一不异也三观历三业明方便功用可知问曰此方便品定是谁说答曰此有多解有言是集经者叹净名德因疾为诸来问疾者说如是法有言前叹德是集经叹说法是宝积向佛述净名今有疾不得来为问疾者说如是法有言是佛自叹说净名有此方便说法利物之事今言恐是如来正说普集经及佛国品意在于净名欲令助起发宣扬净名玄知佛意故方便托疾以来诸人参问因得兴教阿难本愿所未闻经皆愿闻佛为阿难此一品至结集时次佛国品而诵出也正如入室六品阿难在庵罗园佛边不闻而下文皆付阿难者亦是别重为说也或是阿难得佛觉三昧佛觉三昧力皆得自闻而结集也。

　　尔时毗耶离大城中有大长者名维摩诘。

　　此下是第三入文解释净名助佛宣化凡九品经文分为二别初半品叹德正是形益之方便也二从现身有疾去正明声益之方便也形益之中亦有声益声益之亦有形益就其正傍为语故有两益之殊所以初现形益者此为声益而作哢胤也所以者何此土正以音声为佛事故声益为正也今就初叹德形益文则为二一先叹德二明形益一先叹德复为二一初标住处人名二正叹德一初标住处人名者毗耶离城如前释长者者有长人之德也但标处及人意有所主正言净名与宝积同住此城二人本是法朋善友宝积独来而净名不来者为有疾也因其有疾致诸人参问因问说法即是承机之便也诸人既有参问如来大师迹同世仪岂得不遣问但被命问疾之徒德有堪不堪不堪者即五百声闻八千菩萨各迹往昔被呵即为显净名之德亦令往昔所说重益今之大众也堪即文殊奉命室对扬不思议解脱其同往者方沾法利是则净名赴缘兴显不思议大法佛国因果之功成也维摩义前具翻释长者义今当略解原其本地旧云金粟如来即是法身长者故法华经云大富长者即是如来语其迹也位居法云或云等觉望佛为菩萨即是长者子望下地菩萨名等觉佛即是长者也今明长者义略为四意一外具十德名世间大长者二内合法身具十德即是世间长者三约观心明具十德四帖经文第一外具十德名世间大长者一姓贵二位高三大富四威势五智深六年耆七行无失八礼仪备足九上人所叹十下人归敬备此十德世间名大长者也若不尔者非大长者所以者何国内胜人称为长者必是贵族也虽是贵族爵位卑微不称姓望虽高位贫无财世所不重虽富有充积无宠不威物不敬畏虽有大势神用闇短智人所轻神解明鉴而年在幼童物情不揖虽年耆貌皓内行斯恶人所鄙怪虽操行无瑕而外阙礼仪无可瞻爱虽有进止容与若上人不自名不彻远虽豪贵歌咏无恩群下岂为物所崇十德若备乃名世间大长者也第二十义内合法身十德者合净名迹居人世具世间十德故为毗耶所推称大长者原其本地众德巍巍不可称说略而言之内具十德即是出世法身之长者也一从初发心已来常值诸佛禀教正观中道佛性发生理慧即是从过去法王种性中生即姓贵也二积功累德证无生忍即位高也三万善法财具足即大富也四十力无畏降伏魔怨制诸外道即威势也五权实二智无不通达即智深也六久值诸佛观行淳熟即年耆也七三业随智慧行得三无失即行无过也八具佛威仪即礼仪备也十方佛皆称名记别即上人叹也十释梵天人所敬仰下人归崇也此十德具足即是法身德满名为法身长者故能为释尊阐扬不思议法显成净土因果之教也第三约正观心明十德具足者一供养佛者正观随顺佛教即供养佛契理生智即是发菩提心生在佛家种性真正也二得无生忍者观三谛理取相无知无明结惑不起即是修无生忍虽未证上地无生法忍观行之心亦得为无生忍也故法华云若说是经当着如来衣如来衣者柔和忍辱心是如来忍者即寂灭忍岂不得称为无生忍此即位高义高出七种方便人位也三大富者正观之心三业清净包含三谛三昧一心万善具足富有诸财宝也四势力者正观能降伏爱魔制见道也五智深者正观中道为实双照二谛为权即是二智具足也六积功累德者即久种善根人方能修此正观久久研习自然流入萨婆若海也七无过失者正观心性则三业无诸瑕过也八威仪具足者举足下足无非道场乃至着僧伽梨悉皆一心不失威仪也九上人咨嗟者观行之人常为十方诸佛之所赞叹故法华经云能持是经者诸佛皆欢喜现无量神力叹美持经者十下人所敬者法华明持经行人天龙四部皆来恭敬供养归依是人也当知观行之人即具净名十德同于大士真是佛子故法华经云佛子住是地即是佛受用常在于其中经行及坐卧岂不得名长者子也。

　　已曾供养无量诸佛深殖善本。

　　此下四入文叹德即分为十段正释净名十德不多不少信如符契者也供养诸佛者此两句正是以第一叹种性真正如世长者姓贵也所以佛告憍昙弥汝随我语即供养佛今净名值佛既多闻法亦广闻必如闻而行深观实相若发生理慧是为从法化生得佛法分三慧与理相应即与天性相关名真佛子名法王子是则生在佛家种性真正也深殖善本者此便成种性之义也殖之言种观毕竟空种大智大智是众行之本也从解生行德无不备故大品经云殖诸法虽空一心具万行即是法身初生具足众德故华严经明习种性初发心住即具一切法也。

　　得无生忍。

　　此一句是第二叹法身位高如世长者官位高也所以然者若圆教明初住一地具足诸地功德此义犹通今净名或云是金粟如来已得上寂灭忍或云位居等觉得中品寂灭忍或云位在法云得下寂灭忍若中下无明已断但有微习不能牵生名无生忍即高位也所以不受寂灭忍名者正为让佛但受无生法忍也。

　　辩才无碍游戏神通逮诸总持。

　　此三句是第三叹三业功德法身万法财无量即是善善备如世长者之大富也所言辩才即是口无碍辩摄一切口业功德法财游戏神通即身业摄一切身业功德逮诸总持即是诸陀罗尼总持一切意业功德及余一切功德法财也。

　　获无所畏降魔劳怨。

　　此两句是第四叹无所畏外用无怯如世长者有威势也所以者何十方无畏能降魔劳怨及制外道也降魔即四魔即八魔十魔如上具说而言劳怨者魔有尘劳之力能害菩萨智度母善根父诸善法亲故名劳怨也。

　　入深法门善于智度通达方便大愿成就明了众生心之所趣又能分别诸根利钝。

　　此八句是第五叹二智如长者深智也前四句正叹后四句释叹入深法门即叹实智门不二法门也实相之理甚深唯佛与佛乃能究尽故名深法门也善于智度正叹实智大智彼岸实相义故此两句是叹实智也通达方便即是叹权智权智善巧能成大愿大愿成就者方便益物之用成也此两叹权智也明了众生心之所趣此两句释叹实智一切众生皆有佛性凡有心者皆得菩提如泉流必趣大海也又能分别诸根利钝此两句释叹权智众生根有利钝不同而能善巧逗机令得悟解即是方便也。

　　久于佛道心已纯熟决定大乘。

　　此三句叹修行积久见理分明如世长者年耆见事久故可信也法华经明文殊已曾久值诸学来久故言纯熟也决定大乘者见理分明能师子吼师子吼者说一切众生悉有佛性佛性者大涅槃经明即是大乘也。

　　诸有所作能善思量。

　　此两句叹三业随智慧行得三无失如长者内行无边过也所以者何一切所作皆是三业能善思量即是以智分别若作前智后者已失不可过也今前智作后所作则无差机之失即是三业随智慧行得三无失也。

　　住佛威仪心大如海。

　　此两句是第八叹形心二德形则进止得宜心则含弘无隔如世长者礼仪备足有大人之怀也所言具佛威仪者如十地菩萨学佛象王回视等举足下足有所运为无非佛事有言具佛好也今言能如佛不起灭定现诸威仪普利一切也心大如海者如大涅槃经明大海有八不思议佛法亦尔具出彼经今言菩萨无缘大慈含容一切心无取相故不增般若虽观诸法毕竟空而不舍众生故不减犹如大海泉流常入而不增沃焦常煎而不减故言心大如海也。

　　诸佛咨嗟。

　　此一句是第九明诸佛之所称叹如世长者为天王上人之所叹美诸佛咨嗟者既具诸功德德无不备故为诸佛之所叹嗟也。

　　弟子释梵世主所敬。

　　此两句是第十叹大士内德既充外堪师轨故为物敬仰如长者下民之所尊崇也所以弟子释梵世主之所敬者弟子即是诸声闻释梵世主即是欲色界主匠成恩重故皆信敬也主既归敬臣民有识之类谁不崇重者乎。

　　欲度人故以善方便居毗耶离。

　　此下正是第二明方便益物即为三一标益物之处二正明方便益物三结一明益物之处者净名将欲助佛阐扬大道方便度脱众生故居广严之国即是品之来意如文。

　　资财无量摄诸贫民。

　　此下第二明方便益物之事亦为三第一从赀财无量下有六句明心密方便益物第二从虽为白衣下有九句明身密方便益物第三从一切见敬下二十句明口密方便益物所言资财无量下六句约六度摄物此是从本以垂迹意也若言虽为白衣者二十九事皆迹同凡俗因迹显本也问何意心密是从本垂迹身口两密垂迹以显本也答六度真心理隐涉化方便随机有事白衣碍事身口一往同俗研求方知表本也今言从本垂迹益物显本皆约六度者即是六波罗蜜满足之身具足三身三德不纵不横如世伊字也资财无量摄诸贫民若常旧解多云资财只是世间财帛无量贫民只是世间之人此与凡俗之人行施何殊何足叹净名垂迹方便善巧摄物来生四土也今言资财无量有事有理事则可知理即法财故此经上文云法王法力超群生常以法财施一切四教法财施一切四教法财施一切者即是檀度具足遍法界故言无量也摄诸贫民者非但世之贫民因施衣食金帛摄来向己以道教诏今言摄贫民者七种禀方便教众生皆是贫民也当知皆如来密语贫有多种不同若是底下凡夫贫民以世财帛以五戒十善之财而摄取之若二乘穷子幼稚舍父逃走跰辛苦以求衣食者以三藏教盐酢米面一日之价生灭四谛三十七品法财而摄取之二乘自以为足已是富也若比菩萨功德犹是贫民故法华经云止宿草庵自念贫事我无此物三藏菩萨三僧祇劫修诸功德虽复无量比声闻为富若并通教菩萨犹是贫民通教菩萨无生四谛道品诸波罗蜜法财无量已为富比别教菩萨犹是贫民别教菩萨历劫修行种种功德无量四谛诸波罗蜜法财无量自以为富比于圆教菩萨犹是贫民圆教三谛三昧具足无作四谛诸波罗蜜法财圆足金刚宝藏无有缺减乃名为富故纯陀自叹贫于无上法之财宝无作四谛即是无上法之财宝也大士法身住此非悭施圆满之檀能起四教法施之财摄七种贫民乃至虽有圆教善根善根未发只是贫民如纯陀自述也以四教法财取之令生四土此是从本垂迹引物还本又约顿渐不定秘密四种法施摄取众生成菩萨行令生净土若净名成佛时布施所摄众生来生其国故知此言扶成前品佛自说布施是菩萨净土菩萨成佛时一切能舍众生来生其国此复若为不用佛国因果为宗也若约观心明义今之四众若贵若贱其有能修别相三观或一心三观住此观心不见悭相施相而能慈悲利益众生所有财物拯济贫乏兴诸福业供养三尊修故造新随喜奖成若是长者一村施因施说法是则一村贫民四众受施之徒感恩慕德非但归心受化悭之心渐渐微薄亦复学是施主舍财修福也若在一县令长官司住正观心所有资财能如是财施者则一县贫民四众受施之徒皆亦归心受化悭心自然休息舍财修福利益兴显乃至一管一国人主官僚天王帝住正观心不见悭施所有资财慈爱贫民恩惠分施因为善巧说四教法州管国内所有贫民四众荷恩慕德敬仰归心承事亲近受道因是悭心渐薄皆能惠施修诸福业传相教化行恩布德正道居怀是则诸州诸管举国人民有义有惠有智有道譬如一灯燃百千灯本灯湛然余灯遍满冥者皆明明终不绝是为四众长者官司国君住檀波罗蜜无尽灯法门摄一切众生也是诸所摄众生未来在家出家还为眷属或为亲戚或为臣民或为弟子同生净土依报巍巍七珍无量值佛闻经道心开发是诸施主若得无生法忍住不思议解脱昔布施所摄众生得道诸施主即于有因缘之国示成正觉昔布施所摄众生皆来其国一切能舍修三乘道若闻法华开佛知见之说即同入大乘此宝乘游于四方嬉戏快乐此即是净名大士何处更往毗离别觅维摩诘耶。

　　奉戒清净摄诸毁禁。

　　净名法身住非持非犯满足尸罗三德之身亦能方便十种戒藏摄诸毁禁先以十善五戒摄诸天人次律仪摄缺穿杂等四戒者次以有作无生三正谓正语正业正命摄毁随道戒无著者又以无量三正摄圣所赞戒自在戒者又以无作三正摄毁具足戒随定戒者余人未得究竟非持非犯戒皆名为毁戒也故经云唯佛一人具净戒余人皆名污戒者此诸众生既蒙戒摄已不毁禁故各成菩萨行随其所行戒善来生佛土净名成佛时戒善所摄众生来生其佛国也佛国品云持戒是菩萨净土菩萨成佛时持戒众生来生其国是义具足如前解佛国品之所说若约观心明义今佛弟子四众若贵若贱能修别相三观住此观心不见罪不见罪相而能慈悲为利众生净持三归五戒或八斋戒或十善戒或出家律仪戒菩萨十重四十八轻戒若持戒有德世所尊重若为物之所归仰即可示以法门若是长者一村一乡能持斋戒则一村百民四众皆息恶修善若是令长官司能持斋戒则一县人民四众自然息恶修善若是使君总管国君能持斋戒则诸州诸管一国官僚臣民四众自然息恶修善是则不言之化种轮王天帝修净土之因国内人民皆行十善修四教道也此亦譬如一灯然百千灯是为四众长官司人王帝主尸波罗蜜无尽灯法门摄一切众生是诸持戒所摄众生未来在家出家还为眷属或为亲戚臣民弟子同生净土值佛闻经道心开发是诸持戒有德之者若得无生法忍住不思议解脱往昔持所摄众生得道时至是诸人王本能持戒摄物之者于有缘国成佛之时往昔持所摄众生皆来生其国若能随力持修三乘道若闻法华开佛知见之说即同入大乘乘是宝乘游于四方嬉戏快乐。

　　以忍调行摄诸恚怒。

　　净名住非恚忍羼提三德满足之身能示住伏忍顺忍无生忍寂灭忍方便调于四种恚怒众生各离瞋恚成菩萨行来生佛土也净名成佛时忍辱所摄众生来生其国此岂不符佛国所明也若约观心类前布施持戒义可解。

　　以大精进摄诸懈怠。

　　净名法身住非进非怠毗梨耶三德满足之身能以四种道品各有八种精方便摄四种懈怠众生众生若离懈怠随所行精进成菩萨来生其国也净名成佛时精进所摄众生来生其国土是则符成佛国品义也若约观心类前布施摄义冷然可解也。

　　一心禅寂摄诸乱意。

　　净名法身住非定非乱禅那三德满足之身能善方便用四种道品中各八种禅定及诸禅定摄四种乱意众生令各得八种禅定及诸禅定成菩萨行来生净土也净名成佛时是诸禅定所摄各住禅定来其国此如解佛国品具明若约观心类前布施摄义可解也。

　　以决定慧摄诸无智。

　　净名法身住中道非愚非智究竟般若三德满足之身善能分别诸法相于第一义而不动故能以四种道品中各八种以决定慧摄种无智众生成菩萨行来生佛土净名成佛时决定智慧所众生其国具如前解佛国品明若约观心类前布施义可知是故住不思议菩萨从法身本地具六波罗蜜起方便迹六波罗蜜摄众生成菩萨道即成就众生净佛国土令归本地并符成佛所说不思议解脱净土教也。

　　虽为白衣奉持沙门清净律行。

　　自此凡有九事是身密方便利物也皆是身业行于非道通达佛道方便利物也今言虽为白衣垂迹而修沙门者名为无著亦名勤行大涅槃经云如来是大沙门大婆罗门今约四教即是四种沙门也律是诠量轻重四教各明轻重引诸众生归于寂照之本地也无言化者口虽不说密讥出家人欢喜在家也密讥者大经云虽复染衣心犹未染者未染四教所明大乘之法也此则虽是沙门名为白衣密劝者何须染服但令染心立于沙门无著之行即入不思议生净佛土之因也岂非无言而化成不思议解脱净土之教耶净名菩萨后成佛时随方便所摄众生来生其国皆有方便也是则符同前品佛国之说其义宛然但佛国品明方便是菩萨净土菩萨成佛时具足方便众生来生其国上是标名而已今净名托疾兴教此下经家具出二十九事以开叹净名方便之端如是等方便无量佛国品明方便以为佛土之因见此品方乃显也若约观心释者只今时白衣佛弟子若长者县令官司刺史总管人君帝王虽是白衣而能断恶修善别相三观一心三观不染诸欲观行明净即是虽为白衣奉持沙门清净律行也。

　　虽处居家不着三界。

　　虽处居垂迹也不着三界引物归本也天中之乐尚不染着岂况毗耶离家宅居此者欲令四种众生不着三界得入不思议解脱来生四种佛土耳三界有二种开合对四土细寻可知约观心类前可知自此已下例须约观心明不欲繁文但细心类前一番作即得也。

　　示有妻子常修梵行。

　　示有妻子垂迹也常修梵行引归本也内心修四种梵行离四爱着密讥出家劝在家无言之益令众生入不思议成四土之因也。

　　现有眷属常乐远离。

　　现有眷属垂迹常远引归本也方便行四种远离为令众生远离四种缚作入不思议因缘来生四土也。

　　虽服宝饰而以相好严身。

　　虽服宝饰垂迹也而以相好严身引归本也常用四忍修相好庄严法身引四种众生其信行者则无言之益引入净土也。

　　虽服饮食而以禅悦为味。

　　虽服饮食者垂迹也而以禅悦为味引归本也四种道品各有八种禅悦引众生四土得生禅悦之味也。

　　若至博奕戏处辄以度人。

　　至博奕者垂迹也博塞之博奕是围棋之类名辄以度人者引归本也化物令不着无记掉散空丧出世之功当各随根性常求四种道品出世宝利名为度人度人入不思议解脱置四土也而言辄者机起即化不待有咨请也。

　　受诸异道不毁正信。

　　受诸异道者垂迹也不毁正信引归本也异学虽非佛道为欲伏物应须受学不毁正信者内心信解无有增损即明即用正法而度脱之也大集经明富楼那虽亦化外道而反被讥哢文殊作外道往化也诸外道等现世遇邪因缘而过去经值佛闻法内有佛法善根赴机引入不思议也则与生四土之因也。

　　虽明世典常乐佛法。

　　虽明世典是垂迹也常乐佛法引物归本也世典即五经书史四韦陀十八大经仙方咒术等是也常乐佛法者乐四教所明佛法方便引导令入不思议解脱佛四土也齐此皆迹同凡下引物令寻迹悟本是为行于非道通达佛道不言方便引物入不思议法门也但法身本地三德秘密而能黄叶置毒于乳同归四土此慈悲之至也。

　　一切见敬为供养中最。

　　此下是第三有二十句是口密方便声教饶益也亦是垂迹引物归本也今言一切见敬者释有二种一云净名观一切众生即菩提相即大涅槃不可复灭故见一切皆敬夫无学罗汉尚是应供何况净名于诸田中最为良胜而非供养中最也今敬一切人者非是才力不逮谦卑也持是引彼矜高众生迹示谦下之心破物憍慢令入不思议四净土也二云大士为化主触物沾恩凡厥之流无不荷泽敬德知恩皆恭敬供养又是福田之上既为物归敬即可方便说法化归本也此一句通下十九句所以然者方便设教物若不敬重供养化导岂弘也。

　　执持正法摄诸长幼。

　　执持正法者外国之有德为三老秉持国法此垂迹摄诸长幼何但凡俗有长幼世间善根有大有小是则长幼长幼虽殊论善根不出四种若用四教起其四种善即是摄归四土也复次何但人有长幼三乘行人行有深浅深则为长浅则为幼四教正法摄归四土亦名摄诸长幼。

　　一切治生谐偶虽获俗利不以喜悦。

　　一切治生谐偶者称意为谐获利为偶混迹同凡俗须求称利也不以喜悦者引物归本也所以然者一切凡夫爱着财物得利喜悦结惑覆其四种善根大士心不爱悦即是示物情无所著众生着情若破四种善根即发摄归四土也复次菩萨证四种功德三权是俗修此三法发生定慧诸功德名得俗利为人说四种法名治生众生闻教得益名谐偶菩萨常舍行故名不以为悦所以然者若贪着生爱则为所烧自既不著令佗不着摄归四土。

　　游于四衢饶益众生。

　　游于四衢迹同凡也游十字路四达即表游四谛路也饶益众生者用四教四门四谛饶益四种众生引入四土。

　　入治正法救护一切。

　　入治正法者迹同用礼用刑也救护一切者若凡人正执多有狂滞菩萨虽知王法无亲为护众生方便与夺因用四教救引入不思议解脱佛净土也非是舍道涉世谬参掌也。

　　入讲论处导以大乘。

　　入讲论处者迹示入凡夫二乘讲论书二乘所应行经之处以大乘方便说四教大乘引入不思议解脱佛四土也。

　　入诸学堂诱开朣朦。

　　入诸学堂者迹示入诱开朣朦者幼小曰童情昧曰朦世之学生未必尽皆幼昧朣朦也今言诸学生各有四种善根善根微小而悉为无明惑鄣出世信解未开未习谓之朣朦若因四教引摄破其惑鄣开发四种善根增长成就即入不思议解脱来生四土故言诱开朣朦也。

　　入诸淫舍示欲之过。

　　入诸淫舍者迹示入也示欲之过为说九孔常流污露不净令知欲恶不善也欲心若息四种善根发贪染四法亦名为淫若示知贪爱之过不著者心净得入不思议四土也故经云先以欲钩牵却以法御人也。

　　入诸酒肆能立其志。

　　入酒肆示迹也自其志者酒有三十六失凡人若饮昏神乱道胜志皆颓大士能自立志亦令佗立志志者四种菩提心志不坏即是不可思议解脱四种净土因不退也复次酒是烦恼肆是五阴凡夫饮面米酒亦饮烦恼酒二乘饮空无相酒二乘不吐此酒故于佛性生无常想故经云持空三昧瓶醉般若无相也通教同二乘别教未见中道亦是醉无酒举要言之一切烦恼昏醉悉名为酒菩萨虽复入一切烦恼而用烦恼为佛事如饮千钟而不昏乱故云能立其志。

　　若在长者长者中尊为说胜法。

　　此下叹尊之德用口密方便益物也至论大士无方尊卑皆现今偏举尊胜者为成叹德义也大士德为物轨故居群所之先今言若在长者长者中尊者世间长者在乡闾各怀胜德故名自以为贵今大士迹为长者德过于彼故为彼所尊也为说胜法者先为说世俗胜法令皆揖伏次赴四机为说四教胜法既为所尊乘上化下无顺从引入不思议解脱净土之哢胤也。

　　若在居士居士中尊断其贪着。

　　居士中尊者外国居士居财一亿称下居士乃至百亿名上居士此土居家德素名居士今恐是居多家财大富之士名为居士也常以财利为怀净名迹示胜德虽积财无量惠施不穷故为居士所尊因随彼四机不同为说四教行檀之法令离贪着入不思议解脱净土也。

　　若在刹利刹利中尊教以忍辱。

　　利此翻云王种大智度论翻云田主净名迹示慈忍胜德故为所尊教以忍辱者刹利自在多恣威严故教忍辱也刹利根性亦有四种四教赴缘诸慈忍令入不思议解脱净土之哢胤。

　　若在婆罗门婆罗门中尊除其我慢。

　　婆罗门者此翻云外意世世相承外学高良也又翻云净行净名垂迹示同学问超殊净行莫之能比故为彼尊敬也除其我慢者诸婆罗门自恃学问净行我心轻佗若睹净名深学胜法我慢自摧但根性不同不出四种四教如应为说各离我慢入不思议解脱净土之哢胤也。

　　若在大臣大臣中尊教以正法。

　　大臣中尊者国之大臣各有所掌若于所掌之不明净名迹示明达故皆为尊也教以正法者示诸臣胜妙治道之正法也又臣之道必正道辅君其奸谄者化令诚节但诸臣根性不出四种随缘为说四种四谛正法令入不思议解脱四土为说法王之位也。

　　若在王子王子中尊示以忠孝。

　　王子中尊者净名迹听达孝敬胜德故为王子之所尊也教以笃孝者王子为臣为子须孝为臣须诚但王子根性不同随其所宜四教为说佛法四种诚孝之道为四种法王之子正顺四教而行即是孝不惜身命弘宣四教即是忠也四种诚孝是入不思议解脱来生四土之哢胤。

　　若在内官内官中尊化政宫女。

　　内官中尊外国国法取七世真正不邪淫有德者为内官委信入宫整理内事国君以为亲要心秘也净名迹示不淫有德最上无过故为诸内官中之所尊敬也化政宫女者宫女既外被禁制多内生邪想若邪思不正覆宿四种善根大士四教赴机说四种八正道法令得正见入不思议之哢胤来生四土之因也。

　　若在庶民庶民中尊令兴福力。

　　庶民尊者庶民少福报居下姓常鄙不逮敢慕上流大士虽迹示姓德高尊而能泛爱群下庶民感荷倍加尊重也令兴福力者以庶民常鄙卑微随其根性不同为说四教修福檀施功德之力当生净土得尊胜之果报。

　　若在梵天梵天中尊诲以胜慧。

　　梵天中尊者十八梵天虽四禅四无量定多味着所入不深净名迹示此诸禅而观练熏修深入无际故为诸梵之所诲以胜慧者为说净禅无垢禅入住出方便之胜慧但诸梵根性不同四教赴缘随应为说四种四谛之胜慧引入不思议解脱佛四土也。

　　若在帝释帝释中尊示现无常。

　　帝释中尊者释天着乐耽迷自知沉没欲网净名离欲清高天主之所敬尚也为说无常者天主保常着乐天大士为说无常十五观门如大品经智度明也但帝释神根不同四教赴缘说无常相亦不同若三藏教明无常生灭即有定相通教无常皆如幻化别教金刚已还皆是无常圆教一切法趣无常是趣不过四种无常教门引入不思议解脱佛四土也。

　　若在护世护世中尊护诸众生。

　　护世中尊者四天王在须弥山半四埵住各主领二部鬼神令不害四天下人民大士迹示慈悲护物复过护世也故为护世所尊护诸众生者四王神根不同大士为说法令起四种四弘誓愿护四谛善根之众生也四谛智所是四王一谛下皆有见思即二部鬼神摄此二鬼不扰诸善心数即是护诸众生逗缘说四教令护四种四谛所生正法若不衰损四种善根即是入不思议来生净土之哢胤也。

　　长者维摩诘以如是等无量方便饶益众生。

　　此是第三结成方便居毗耶离但净名三业方便助显不思议解脱及佛国乃遍十方十法界岂止如上说三十五事也如是无量饶益问曰今言为世尊者为以一身入诸身为尊为当托生于彼彼以为尊答曰皆有此义类如普门现种种身今正取疾兴教以长者一身迹能巧用一切随所示处无不敬承机开化无不蒙益当知长者法身无此业缘示物故尔将证长者身本无疾为众生托疾兴教故须先述前诸方便为哢胤也齐此结成上来从本垂迹显本方便因缘现形声益物也。

　　维摩罗诘经文疏卷第九
卍新纂续藏经第 18 册 No. 0338 维摩经文疏


　　维摩罗诘经文疏卷第十(方便品之二)

　　其以方便现身有疾。

　　此下至入室竟有八品半经文正是大段第二净名方便托疾兴教助佛扬化令入不思议解脱除物罪垢得见净刹引入四土成净佛国之行也今明净名方便托疾正为四意一为化国王臣民等二为起发弟子品三为起发菩萨品四为起发问疾品一为化国臣长者品以托疾故国王长者皆来慰问因以身疾寄言斥彼诫劝为便若厌乐心生即能断诸缘习修行万行是为入不思议解脱之哢胤生同居有余净土之因成也二为起发弟子品者若不现疾如来无由顾命弟子参问弟子若不被命岂敢述其往昔被呵之事普令今日二乘同闻往昔滞小被呵其乐小执小之徒闻此执小心折伏慕仰大乘近为入室闻不思议成生苏之由藉远为大品法华成熟苏醍醐之哢胤亦是生果报土之良缘也三为起发菩萨品者若不托疾菩萨则无由被命岂得各述往昔被呵之事普令今日三藏教通教别教菩萨折其执方便之滞同欣圆顿之道成于入不思议解脱净佛土之胜因也四为起发问疾品者若不托疾何由得命文殊文殊承旨问疾室内论道广开发物令诸弟子声振三千进诸菩萨三观之行入不思议解脱之道成净佛土之因也此之四意皆由托疾而兴疾非实有故言方便方便之力寄在说法此正属声益也今明净名托疾兴教意乃有四经文大判总为二段第一从此下讫菩萨品有两品半是室外说法明弹呵折伏第二从文殊问疾品去入室有六品是室内说法明引接摄受以折伏摄受故令正法得久住正法得久住者即是住不思议解脱也折伏中非无摄受摄受之中不无折伏但以从多为论议有傍正也今就室外折伏文为三一此半品明折伏界内有为缘集众生二弟子一品即是折伏无为缘集众生三菩萨一品即是折伏自体法界缘集也问曰无为缘集而自体缘集为异答曰有大乘师说不同今言名虽有别惑体不殊二乘迷自体起无为生计着着无为故正受无为缘集名菩萨亦迷自体起无为缘集而菩萨观破无为着无为缘集未尽此惑附体别受自体缘集之名如凡夫迷真起有为缘集学人见真断见思惟不尽犹于真理有贪恚色染无色染之名问曰学人有为缘集不尽见真犹有惑不缘真名自体缘集菩萨无为缘集不尽见真何得别受自体缘集之名答曰二乘见真但是空理空理非法身不得立自体之名菩萨见真真是法身法身常住在故得别立自体缘集名也菩萨惑未知未知故须折伏也今明此半品经文自有四意一正明方便现疾二明现疾诸人参问三明因为说法四明时众得益第一现疾者经言其以方便现身有疾净名法身无疾而现同此疾者此表法身无为无有为缘集因果患累为欲利物方便现有凡夫有为因果之患又同二乘无为缘集因果之患又同菩萨自体法界因果缘集之患也问曰何得知然答曰此经下文云菩萨疾者从大悲起以众生疾故我亦疾若众生得无疾者则我无疾也问曰净名迹居人道可同凡夫而有事病内示行菩萨道同菩萨有自体缘集病既非二乘何得同二乘无为缘集之病答净名住不思议应以声闻缘觉身得度者即皆现之何得不同其疾也复次现通教菩萨身即现无为缘集之疾也此病与二乘同也现疾义(云云)至问疾品当具分别。

　　以其疾故国王大臣长者居士婆罗门等及诸王子并余官属无数千人皆往问疾。

　　此是第二问疾净名既为物所尊具如前叹且又凡诸士庶莫不蒙恩今既有疾何得不往参问也故诸王臣民皆来问疾也但诸来问疾众无数千人皆是净名现世有缘知识过去经结四教善缘机动致感藉问疾为缘故皆来参问也。

　　其往者维摩诘因以身疾广为说法。

　　此是第三若不现疾无由弹诸豪族设来亦无缘呵斥且复约佗身而说过者此为难也净名既同彼有身有疾我既有疾彼岂得免故因己之疾广得为说身过患令生厌离劝求佛果也就因疾说法复有二别一说观门厌离即是诫义二劝求佛身即是劝义所以有此二种说法者即是佛法大意观行厌离即是诫令断恶劝求佛身即是劝令生善因此入不思议成净土之业也又若但劝厌离断恶而不劝求佛或怖畏世间堕于二地若堕二地依此经及大品所明即成根败之士若依法华涅槃所明即于佛道纡通也今约此品观门多是三藏教通教观门也何以得知如法如芭蕉之譬即是三藏教言如幻梦等譬是通教意也。

　　诸仁者是身无常无强无力无坚速朽之法不可信也。

　　此即初观说观行呵令厌离也有余师作五门解有师用五非常释此文用二门明义略出五种一约见思两道说法何以得知初明苦下四行正是约见道次明不净观即是约修道故大智论释十想云三想示见道中四想示修道后三想是无学道今劝诸人求佛果不须说后三想也二明约二种念处说法若说苦下四行即是性念处若说不净观即是共念处也三明约二种行说法若说苦下四即是慧行若说不净即是行行也四明约二种观说法若约苦下四行即是实观若说不净即是得解脱观也五明约正助二道说法若说苦下四行即是正道若说不净即是九想背舍胜处等诸禅定也如是等种种二门广为诸人示教利喜也今明净名约此等二边为诸来问疾而说法者意乃多途略出五条一为令闻法之徒厌离修观求无上道若缘集未断即是来生染净佛土之因二界内缘习若断即得往生有余刹三若能心依佛慧当如螺髻之所见故普贤观经明忏悔力故罪障渐除即于此身见净妙国四若证真无生理忍即得往生果报土也五住不思议解脱即能成就众生净佛国土众缘熟坐道场时随所化众生而取佛土托疾说此等二种观行方便利益略知大意今就见道苦下四行初说无常即有门明无常经云此身无常者揽三事而有身身但假名三事无常故说身无常无别身也三事成身者如大集经云歌罗逻时有三事一命二燸三识出入息者名为寿命不臭不烂目之为燸此中心意谓之为识揽此三事名歌罗逻时乃至出胎盛年衰老皆是业持三事生灭相续不断凡夫不了妄取身相而生常想起诸烦恼种种行业不觉气断三事分离惊怖悲哀沉沦苦海一生空过黄泉虽悔悔无所及今净名善友说身无常破彼常倒所以者何若揽三事成身即息之出入计为寿命者息出不反身如瓦砾命宁可保若燸气持水水润于地妄谓此身为常存者火从缘生缘散故即火灭身便臭烂岂得常存业系妄识刹那异趣谓我常自在业绳若断心即托生身便散灭当知此之三事皆悉无常若悟无常之火烧诸世间正报之身尚不可保依报世间何关人事若能如是悟粗无常即能舍离诸缘事观细无常若心在定见无常理即入见道是名须陀洹若智若断是菩萨无生忍也若毗昙有门明义见细无常理即是见道若成论空门明义因细无常入空方是见道今言若约有门明义善修无常能破身边二见即入见道所谓有见无见亦有亦无见非有非无见见如等六十二见及一切诸见若知皆悉无常即能见理断见惑也深观无常何止断见亦能断思故佛言善修无常想能断色染无色染也经言无强者为成无常义也若假名依三事三事强者则生灭莫之能迁遂为有生灭迁变无常者当知三法体羸身无强也有经言无力者此亦助成无常若假名身所依三法三法有力即能拒抗有为生灭以三法无力拒抗有为生灭故犹为有为生灭之性所转变无常当知此身无力也经云无坚者三法之体皆无定性也若有定性性实即如金刚岂有为生灭之所改变破令无常也今以假名身三法因缘无性不自在故为有为生灭之所改破当知此身无刚也如诸罗汉欲结集法藏时前说偈云无常金刚来破圣主山王也经云速朽之法假名身依三法三法体羸劣易毁峻急当知此身是速朽法也经云不可信也此即结句破执也此身此三事若有常有强有力牢固不朽则可计常若业尽不与人期是则出息不保入息临餐不保入口前念不保后念有所运为皆不可保所以然者时见世人俄顷即往无自觉者云何妄计有常信此妄情自宽作恶而不修道不修诸福业也。

　　为苦为恼众病所集诸仁者如此身明智者所不怙。

　　此是约苦观门说法也正约三句明苦经言为苦无常故苦也所以者何若三事成身三事悉为无常所切者假名之身即苦也此之三事所成假名之身为三苦四苦八苦之所苦者即是苦也经云为恼者三事所成假名之身为九恼及诸外缘苦境之所恼也是则内苦为苦外苦来逼为恼复次初苦为苦重逼不已名之为恼也经云众病所集者三事和合成名身息之与燸即是色法四大四大即有四百四病聚在此身心有四分烦恼四分烦恼之病生八万四千烦恼病如是色心之病皆聚在假名之身故言众病所集也复次为苦者行苦也无常行苦无奢促行苦无轻重故言为苦也行为恼者坏苦也违缘恼坏乐受故言恼也为病者苦苦也身即是四苦重加四百四病之苦故云苦苦也问通苦有四别苦亦四别苦苦于通苦是则四种皆苦苦何故别说病为苦苦答曰生苦已逼过死苦未至老苦微薄故约疾苦说苦苦也又解净名托病故约病苦也经言明智所不怙也此结成苦义也假名身有三事若能审谛观察了了见苦无暂时乐即是明智也若三事皆为三苦所苦无一是乐者亦无小时有乐何可保着恃怙也故瑞应经云是故圣人常以身为患而愚者保之至死无厌也。

　　是身如聚沫不可撮摩是身如泡不得久立是身如炎从渴爱生是身如芭蕉中无有坚是身如幻从颠倒起是身如梦为虚妄见是身如影从业缘现是身如响属诸因缘是身如浮云须臾变灭是身如电念念不住。

　　此有十譬正为空行作譬解有二途一初作总别解二通相释一作总别者初五譬是别譬五阴次五譬总譬五阴何以知然就经论诚文云观色如聚沫观受如泡观想如炎观行如芭蕉观识如幻色也次下五譬既无的文别对当知总譬身空也问五譬别譬五阴定属何教若是三藏教不应言炎譬想幻譬识若是通教不应沫譬色泡譬受芭蕉譬行答方等四教俱用杂譬五阴非疑但大智论云声闻经中有时为利根人说法性如幻等譬但是从多为论教门各有宗徒也大品有时牒前二教说五阴正宗六喻十通譬五阴乃至一切种智也问此十喻若别若总皆譬五阴空者前后何意不对五阴成假身但多约三事成假身也答此复何在佛或时说二法成假身所谓名色或说三法成假身即今之所用或说五法成身即是五阴或说六法成身即是六入并出经论此之离合随缘制立赴机得宜皆于理无失也今多用三事者为明诸禅观门为便也次明通释此十譬皆譬身空者余经虽以前五譬别譬五阴此经十譬皆云是身不别以前五譬五阴故不可同前别总释今但通明此十譬多譬假名身空亦有譬法空也就此十譬门五是三藏教譬五是摩诃衍通教譬一家明此品是约三藏教通教观门为诸人说法用拙巧两度断界内有为缘集意在此也五譬是小乘三藏教譬者如聚沫如泡芭蕉如云如电也五譬是大乘通教譬者炎如幻如梦如影如响问何以知然答大智度论有此分别前以具明问三藏教门如聚沫等譬意与摩诃衍如炎等譬意有何殊别答三藏教如聚沫等譬世间有此色质但是虚微不实分析易空以人不知色身空故用此为譬若摩诃衍所明如炎等譬虽眼见似有实无细虚微体实质之色譬一切粗细有质之色有体诸法皆空也问诸法皆空何得以空譬空答大智度论云以易解之空譬难解之空故约六譬十喻譬法空也问如聚沫等譬亦通为三乘人作譬何意非大乘通教如炎等譬亦为三乘人作譬独称摩诃衍通教譬也答如炎等譬非但皆为三乘为通亦能通别圆故是摩诃衍经之所用也摄大乘论云依阿梨耶识说如幻梦等八譬也聚沫摩譬不尔也岂得为类今释十譬门但空门具约生法两空若三藏教多譬人空少譬法空若摩诃衍教如炎摩等譬譬人空即譬法空也但两教之譬杂说不分部者正是观随机利物也经云是身聚沫不可撮摩者水流冲击因成聚沫沫渐渐长须臾自灭一往人见似有撮之即无实也此身亦尔无明行识流次托佗阴阳身分三事和合成身名歌罗逻迷者谓有智捡然照不见定实身相但有三事如撮沫无沫但有水也此譬人空意显法空未明也经云如泡者上水渧下水得有泡起是则上水为因下水为缘得有泡起泛泛流长斯须自灭或自物𧢻即便破灭一往见者谓泡也身亦如是无明行识为因父母身分缘即有三事身亦如歌罗逻来识渐渐增长缘尽死灭或佗伤害死灭无智谓有此身异于三事审观之三事之外无别身也经云如炎者如炎以日光风动于旷野起炎炎相续明者见之非水生水想审谛求之非但水不可得炎亦是无此身亦尔心智光妄想诸业风动揽佗身分三事和合歌罗逻生长相续不断染爱不了计以为身智慧了达非但身不可得三事亦空故言如炎也是则炎譬显生法二空之理宛然不同如聚沫等譬也经云是身如芭蕉中无有实者芭蕉从生已来叶重重相裹至内竟无真实此身亦尔从初歌罗逻来三事虚假无有身想所以者何不臭不烂三大成皮肉骨髓各有九十九重一一检之虚假身不可得如出入息相续百千万出入息一一息中身不可得刹那心识次第生灭无量一一刹那身不可得离此三事无别有身故知身相内外俱空如芭蕉无有实也经云此身如幻从颠倒起如幻师用幻法随所幻物幻作猿猴兔马外人见之皆谓是实无明幻师用诸行幻法幻作三事成歌罗逻乃至出生盛年老死外身见取相谓是定实若知无明不起取有身及三事皆无所有如幻空也经云是身如梦为虚妄见梦以无明法覆心身卧于此眠中见身游彼言身有实觉方知梦也无明覆自性心法身寂灭为卧妄起诸行托胎三事和合名歌罗逻生长乃至老死如梦中见身无所不至也观心觉悟皆知虚妄所见身及三事空无所有故如梦也经云是身如影从业缘现者有物遮光则有影现物异则影异物动则影动无明行业遮理智光则三事和合歌罗逻报身影行业异报身从生至死流动非一也若知无明业所有即报身三事所作皆毕竟空如影也经云是身如响属诸因缘者响因两物相击出声空谷则有响应身亦如是因无明业行声母人腹内空谷有三事和合歌罗逻假身相应也属诸因缘者无明业为因母腹空谷为缘因缘所生不自不佗不共不无因缘是故说无生无生即如响空也复次如唇舌齿腭咽喉优陀那风触身七处故有声出声属缘亦不可得身属众亦不可得如响也问摄大乘论明八譬各有所譬今经何意五譬并譬身空也答一明通别圆异意正在此若通教圆教五譬六譬八譬十譬皆通譬如大品经明色乃至一切种智皆幻化也此经亦通譬也八譬别譬者即是别教意也如四德别对四三昧破四种人圆教义穷核皆不可解经云是身如浮云须臾变灭者云从龙出亦是阴阳气起变为种种异色远望为有近看则无无明行龙父母阴阳气合起三事假名歌罗逻身从生至长种种所作若远望者则有身相若近圣智者即身相不可得也而言须臾变灭者三藏教从无常以入空也经云是身如电念念不住者有人言是龙睡眠生光或言两石相𧢻生光迅速即灭电义未详也但无明行识托佗身分合即三事歌罗逻身光念念无常故电疾灭空也此譬无常入空意转明也。

　　是身无主为如地是身无我为如火是身无寿为如风是身无人为如水是身不实四大为家是身为空离我我所是身无知如草木瓦砾是身无作风力所转。

　　四从无主为如地下有八番明无我约六种法检破我等十六知见也前五番约四大种观无我次二番约空种观无我次一番约识种观无我问无我行与空行有何殊答此有四句不定一者众生名空阴名无我即是内离人故空法不自在故无我也二阴名空众生为无我阴但是法故名空众生是我人十六知见故名无我三俱名空如生法二空义也四俱名无我三无我义也今此经文明空门多明生法二空今明无我多偏约法无我也问上明空行既有两教入空不同今无我行亦得为两不答文虽是一得作两用所以者何如言无主为如地若分别破地不见无主即是三藏教无我观门若体知法性如我我性如法性如我毕竟无所有谓法亦毕竟无所有即是摩诃衍通教无我观门也就初五番为二一别相检二总相检四大即为四也经云是身无主为如地此正约地种明无我也今例作两释一约破外人解二约内观明义一破外人者外人计云若言身无神我那得能担轻负重内破言地亦能荷负山岳可有神我耶次约内观解者若毗昙明众生是假名地大是实法成论明地大亦是假名四微是实法今明虽复假实之殊同是苦谛下无我行观门所摄如地是四微所成若一微是主三亦是主若一非主三亦非主当知无主若内地四微所成无主者外地四微所成亦无主也若内外地无主者此身三事所成何得有主若无主即是无我故云此身无主为如地也又请观音经云地无坚性地若是有者为自性有佗性有共性有无因性有四种中随计一性即是有见若谓是事实余妄语者即是刚义是性是主义若捡四性不得此为见地是无是事实余妄语者即是刚是性是主若见地亦有亦无是事实余妄语者即刚是性是主若见地是非有无是事实余妄语者即是刚是性是主若于此四句有所计执者即是性实是金刚般若经云是诸众生若心取相则着我人众生寿者若取法相亦着我人众生寿者若取非法相亦着我人众生寿者也若不取四句则是观地无刚性若无实刚则无主无我故说是身无主犹如地也经云是身无我为如火亦作两释一作破外人解者外人计有神我云何知耶见身能东西驰走及出音声故知有神我也内人破曰约火一法破其两计所以者何火烧野草亦能东西自在亦是我也又烧着竹木出诸音声亦是有神我也次约内观释者火为二微所成无有定性无性是即无火也今身为名色所成身无定性身无性即无我也复次此身中诸烦恼燸即火若外火无我内火亦无我也又请观音经云火大火从因缘生若从缘生即无实即无我破性及破四句类地可知经云是身无寿为如风亦作两破外内观释破外人者计有我者云何知耶若无我者何得有出入息相续不断内人破曰入息者但风相外风无寿者内风岂是寿者也次内观解者风相触击故轻虚自在游中无碍有何寿命大集经云出入息者名为寿命若观此出入息无积聚出无分散来无迳游去无履涉如空中风求不可得风既非寿息亦何得是寿也又请观音经云风性无碍今言四句观风若言有性生四句可得者即是碍相不得入道若四句观风风不可得即是无碍无碍故即是入如实之际观身三事即非寿命如风故说是身无寿为如风也经云是身无人为如水约水种碍外人内观解初明破人者外人计有神即是人云何知耶若身中无神何能慈恩润下曲随物情也内人破曰我见求水能下润随器方圆水无神无人者而汝能恩润顺物亦无神无人也今明内观解者水为三微所成无有定性无性即无水三事成身无有定性无性即无身无身即无人故说是身无人为如水也又解如小儿水中见影谓言水里有人入水求人终不可得凡夫三事中生身见谓身是人深观三事不见身相即无人也又如请观音经云水性不住以其住者池沼方圆碍之即住非水有住性也今检人亦如是随诸法得人名无定性若四句检水有性有着即是住义若检水四句无性无著即是无住无住故有入如实际经云是身不实四大为家此是总约四大破我说无我行也若作破外人计之解外计云若身中无实有神我者今现见六情依身而住故知实有神我也内人破曰现身六情依四大住无别神我之可依也若约内观解者身名是一一身不应在四处我住若一大我住三大应无假名身若有者即有四身若即若离四句约四大中检身不得故身无有若不得身实即身见破身见破即我见十六知见皆破也经云是身为空离我我所者此是第二约空种破身说无我行也若作破人解外计有我所若无神我何得所有我所若无神我何得所有国土人物是实所若见实当知我亦是内人破曰若尔所是空义我亦应空如身中空种空种及一切外空是所所空故我亦空也若约内观解者即是正约空种破身见也四大造色围虚空故假名为身离空即无身若外内空不名身命约空种检身不可得即身见破身见破即离我我所也经云是身无知如草木瓦砾者此是第三检识种破我知说无我行也若作破人解外计云若身中无神那得知四时气序等事也内人破曰如草木瓦砾亦犹阴阳气候逐时转变似有所知而非神知者今身虽有知如草木瓦砾无神知也又外人计身内有神神使知知内人破曰若神使知知复谁使神知遂使神何须神使若无神使即无知者即草木瓦砾也若约内观识种所以者何三事成身命暖无知知只是识若谓识能知者过去识已灭灭故不能知现在识刹那不住无暂停时不得知未来识未有未有之识岂得有知三世求识知不可得离三世无别有知故说此身无知如草木瓦砾也经云是身无作风力所转次约风动助成破识有作说无我行也若作破外人解外人计身内有神我故能执作施为作一切事内人破曰此非身有所作皆风力转也若约内观心解妄念心内依风得有种种所作故大集经云有风能上有风能下心若念上风随心牵起心若念下风随心事牵下运转所作是风随心转作一切事若风道不通手脚则不遂心虽有念即举动无从譬如人牵关戾即影伎种种所作戾绳若断手无所牵当知皆是依风之所作今观此依风不自生亦不佗生若无生即是空空尚不能自有今三事成身身不可得谁是作也。

　　是身不净秽恶充满。

　　此是第二说不净观破贪淫欲界思惟五下分结也若接前见道此即是修道若对前即共念处得解观行行诸助道禅定此不定若前明即是见道方便若一时明即是助道也今约见道后说对修道也菩萨若入见道进不净诸对治禅定先用此四想破欲界烦恼若断六品即斯陀含若智断即是菩萨无生法忍若九品尽即是阿那含若智若断是菩萨无生法忍今明此不净观思惟对治四想者一往经文有此意也四想者一不净想二食不净想三世间不可乐想四死想如经言此身不净秽恶充满即是不净想也次经言虽假以澡浴衣食即是食不净想次经言此身为灾百一病恼乃至如丘井此是世间不可乐想次经言此身无定为要当死即是死想也次说如毒蛇等即是总譬前四想意也复次若生此经文作四明义者是身不净乃至假以衣食即是生苦次言如灾百一病恼即是病苦次言如丘井即是老苦次言为要当死即死苦次说毒蛇等譬总譬显前四句苦也有但明四苦有二种若言即生即老即病即死此是约理明四苦此属慧行具如前解若约事明四苦即是行行今此一段经文所明四苦者是事四苦也经云此身不净秽恶充满即是五种不净若因随息见此不净即是十六特胜禅门若因观息见不净即是通明禅门若因假想见此不净即是九想背舍胜处等诸门又言属生苦者五种不净除究竟不净余四种皆是生苦也。

　　是身为虚空虽假以澡浴衣食必归磨灭。

　　此是食不净想意所以然者只以食入腹内烂成屎尿膏肉脓九孔及毛孔恒出不净虽澡浴毛孔续出垢秽虽复净好衣服严饰身出垢秽须臾衣服垢臭秽身及衣服净好磨灭饮食体是不净入口唾合如吐生至腹内便成屎尿脓血资长三十六物皆是不净满腹九孔及遍身毛孔流出臭处可恶皆从饮食起此食不净想破贪食者也言属生苦者生则有此之患智人观之即是苦也。

　　是身为灾百一病恼是身如丘井为老所逼。

　　此病老两苦即是内众生五阴世间有此可厌患法故属世间不可乐想也只以内身正报不可乐故依报国土所有人物皆不可乐也经云是身为灾者是灾祸种种病苦从身而起当知身是灾祸之处也经云百一病恼者一大不调百一病动四大不调四病因身而发是诸病苦皆恼于身即是灾变祸患也四苦分文即说事病苦也经云是身如丘井为老所逼若作四想明义犹属内众生五阴世间为老所逼故不可乐也若依四苦明义正是说老苦也什师云丘井是朽井也昔有人有罪于王其人逸走王令醉象逐之其人怖急自投空井得一葛藤临在井上以手执之下有毒地龙吐毒向之傍有五毒蛇复加害二鼠啮藤藤复次断大象临其上复欲取之其人危苦极大怖畏上有一树时有蜜渧其口中着味故而忘怖畏丘井死也醉象无常也毒龙恶道也五毒蛇五阴也腐草命根也白黑二鼠譬昼夜也蜜渧五欲乐也得蜜渧而忘怖畏者喻众生得五欲蜜不畏苦。

　　是身无定为要当死。

　　此正是约死想说法四苦明义即是死苦也经言是身无定者身为三事所成业力所持无有定相因缘假合一因散身灭一眼即归死或为佗害终或自业尽死从生乃至长死至则无定期或因病尚老至自然死彭祖八百终仙人空中死当知山海间不得免此死无贵亦无贱愚智无得免故经言为要当死也如佛问诸比丘汝云何修死想有比丘合掌白言我不保此身至七日佛意为懈怠修死想者复有比丘合掌白佛我不敢信此身得至六日有言不信此身至五日有言三日有言二日有言一日有言乃至半日佛言皆是懈怠修死想者有言我出息不保入佛言善哉善哉是真修死想者若能如是善修死想不久当得解脱涅槃也。

　　是身如毒蛇如怨贼如空聚阴界诸入所共合成。

　　此即总譬前四想云身如毒蛇空聚之可畏亦是结成世间不可乐想具足分明也若约四苦明义即总譬此身有四苦如毒蛇怨贼不可乐也此是毒蛇喻经文之所明亦是大涅槃经之所具说今经略标章耳经云毒蛇者犹如世间毒蛇盛之一箧各相违返不相顺从欲明身之四大各相违返如世间毒蛇无别又如世间毒蛇人虽养育嗔时即复蝎[虫*煞]于人不识恩养身之四大为行者养育宜应报恩四大违返侵伤人善使行行者未来坠堕苦海似如毒蛇无别故言毒蛇也经言如怨贼怨贼取人钱财伤人躯命欲明五阴入行者身中劫人善财断人慧命与世间怨贼无别经云如空聚空聚落本来萧索无物又不生人染观明六根空无神我兹味亦不生人染观如似空聚落也又如世间空聚本来无有居民但有鬼魅罗刹聚集其中观此内六根聚落非但空无神我但有烦恼罗刹聚集中如似空聚落也阴者五阴界者十八界入者十二入阴界诸入所共合成体是不实何得有我故言所共合成也若观阴界入理即是慧行若广观其事即起种种行也。

　　诸仁者此可患厌当乐佛身。

　　此下第二劝求佛身文有三意一标章劝求二正劝三类劝第一标章劝求佛身者凡夫受身沉沦生死净名广为说诸观门呵责若生厌离则求二乘尽苦断灭佛种故劝当乐佛身也问曰四教明佛劝求何身也答曰是事难可定判或是劝求方便两教佛法身或可劝求常住佛身何以知尔果本酬因既方便之因还劝求住有余涅槃之佛果也劝求常住涅槃之佛果者诸人既厌患此身是无常苦积聚劝佛身极得妙胜法身常乐涅槃而观求也岂可劝求树王灰断之佛身也故此品下文云如来身者从真实生也问劝求常果佛身何得说方便两种观门也答曰如大涅槃经佛答梵志问云汝法因常果是无常何意我法不得因无常果是常也但诸豪族士庶既是在家具缚凡夫若不先因两教方便观门断界内见思障即不能从空入假游戏神通亦不能空假一心开佛知见故法华经云是诸众生未免生老病死何由能解佛之智慧问若作两解定用何判答此经既方等大乘一音演说法何妨通劝四人随机所感何可定判也又诸教明因果不同至如华严别圆二因感一常涅槃果三藏明一生灭观因感一灰断涅槃果法华明一圆因但一常涅槃果大涅槃具四因但一常涅槃果此经是方等所摄依如大部即有四因得二种涅槃果也故知今所劝求佛身若酬前两观之因应是举今两佛涅槃果若一音随类各解四种佛身住两种涅槃果为观也随其根性望果而修因也问何意四教明佛有四种涅槃但有二也答佛约用智不同涅槃但约断德如上明拙巧两度不同病差是一也义推更开涅槃非不得经教未见的文也。

　　所以者何佛身者即是法身也。

　　此即是第二正劝但四教明佛法身不同若三藏教正以五分法身为法身也有时亦说偏空真理名为法身杂阿含禅经说若罪障厚重障禅难除当念佛法身法身者即空也又须菩提入石室佛从忉利天下四众人物欣欣前见佛作礼佛告华色汝非见我须菩提住石室见空见我法身名真见我身也次明通教法身者正以真智与法性真空理合为法身也有时但说偏真理为法身如大品经云汝今当观空法空法即是佛空法无来无去故若别教所明法身者正以中道佛为法身功德智慧为报身法报合故即有应身也若圆教所明与别不殊但以不断烦恼而显三身为异也今此虽法身恐多是通教明法身何以知然下文云从如是清净法生如来身故知约功德智慧成名为法身若约一句随类异解亦得即是别圆二教法身也。

　　从无量功德智慧力生。

　　此即是观慕果以行因也若三藏通教所明福德智慧因感福德智慧果果中福德智慧真身即是法身故言从无量功德智慧生若作别圆两教明义无量功德智慧显出中道佛性真身佛以显义为生也但无量功德智慧皆用慧行行行而修习也菩萨发菩提心为求佛果法身从慧行修无量智慧行行修无量功德二行圆满即是成法身也。

　　从戒定智慧解脱解脱知见生。

　　三藏教明律戒五篇七聚无作二种戒身根本净禅观练薰修五种具足名之为定身观生灭四谛乃至坐道场时三十四心了了见生灭四谛尽名为慧身三界正使及习俱尽名解脱身了了自知正习已尽戒定慧满足不受后有名解脱知见法身也通教所明五分法身戒如前说罪不可得罪不可得故名戒法身定如前说不乱不味名定法身观无生四谛从解脱八人地见真谛理乃至佛地见真圆极名慧法身从初见地解脱见缚至已办地思惟惑尽入菩萨地分证习气解脱坐道场时一念相应慧证菩萨果习气都尽住有余涅槃名为解脱法身了了不见缚脱而能种智佛眼自见住有余涅槃无子缚得入无余涅槃无果缚亦见一切众生本来无缚脱而见彼之缚脱无碍名解脱知见也若别教所明五分法身九种戒为戒身九种禅定为定身九种智慧为智慧身此皆出地论脱界内外正习尽为解脱身种智佛眼了了自知见法身显现亦见佗法身隐显次位不乱名解脱知见法身也若圆教所明五分法身者一往亦与别教无殊若欲分别其异者不断凡夫界内外五阴身而能成就五分法身即是不思议五分法身也事等须弥之大不碍芥子之小若欲知修五分之因者若闻前行行行五说厌离世间即恶心不起善心任运而生名修戒身专修行行禅定名为定身专修慧行缘理名为慧身正助既合随分伏断离惑名为解脱身分别六即位随心所证而不叨滥名解脱知见身用此五身佛身也。

　　从慈悲喜舍生。

　　若三藏用生灭四谛修法缘四无量心成佛果法身大慈大悲若通教用无生四谛修法缘四无量心成佛果法身大慈大悲也若别教用无量四谛修法缘四无量心及无缘四无量心成佛果法身无缘大慈大悲也若圆教用无作四谛修无缘四无量心成佛果法身无缘大慈大悲若欲知初心修学者还行慧行从慧行入空缘众生令得乐离苦庆喜忘怀即是修四无量心能生法身大慈悲也。

　　从布施持戒忍辱柔和勤行精进禅定解脱三昧多闻智慧诸波罗蜜生。

　　分别四教六度如前说但四教明六度各生四种佛果六波罗蜜满足之身义类冷然而言诸波罗蜜者或开六度为七波罗蜜或开为十波罗蜜义或开为百波罗蜜或开为八万四千波罗蜜乃至不可说不可说诸波罗蜜故言诸波罗蜜生若欲知初心修行六度者行行起诸善事即修五度慧行是即修般若也。

　　从方便生从六通生从三明生。

　　四教明三种方便如前六通天眼天耳宿命佗漏尽身通也三明者过去宿命未来天眼现在漏尽明也说从因中方便生果地法身方便故言从方便生经云从六通生者三藏教五通从行行根本净禅练薰修五种禅修得无漏通从生灭四谛慧行修得菩萨因中成就五约生灭四谛慧行相修无漏通三十四心满足即具果地法身六通故言从六通生若通教明六通修五通一往同前三教修无漏通无生四谛修在菩萨心中或说五通或说六通断正使说菩萨得六习未尽故但说菩萨得五通今用因中通得果地法身六度通故言六通生别圆两教明六通别约见界外方便果报常寂光三土修六通成法身六通但聚断分别圆之殊耳经言从三明生三藏教通教皆约三通见三世分明以为三明而分通之别者一往见远事名通见报根本为明也菩萨因中用行行修两明慧行修无漏明证果得佛地法身三明故言从三明生别圆两教明者别通达界外三世之三法为三明也此经下文云三明与无明等即是不思议圆教之三明也。

　　从三十七道品生从止观生。

　　四教明四种三十七品具如前分别四教菩萨因中各修三十七品证菩萨果名为法身故言从三十七品生三十七品悉属四教慧行所摄也经云从止观生者止即是定因观是慧因观若缘理之止观即是慧行若缘事之止观即是行行四教菩萨修慧行行行理事止观因证佛果法身之定慧故言从止观生也。

　　从十力四无所畏十八不共法生。

　　此三法一往是佛地果上功德内实智十种智力名为力外用四种无怯名无畏佛法地所得十八法不与二乘菩萨共有故十八不共法一往皆据地功德而今说言从此三法生者当是四教菩萨因中用慧行行行修此三法故言从十力四无所畏十八不共法生别圆两教别约界外明此三法义推可知。

　　从断一切不善法集一切善法生。

　　四教菩萨各用慧行行行慧行断见思行行断无知法障名一切不善法慧行集一切缘理法行行集一切缘事善法是故能感四种佛果法身诸恶永断众善普会也但别圆两教别明断界外不善集界外诸善法不可思议不断断不集集别教小殊义推可解也。

　　从真实生从不放逸生。

　　若三藏教观生灭四谛入偏真名真实通教观无生四谛入偏真名真实若别教观无量四谛入中道佛性名真实若圆教观无作四谛入中道佛性一实谛名真实四教菩萨观真若极即证四种佛果故言从真实生也经云从不放逸生者若四教菩萨用慧行观真实妄念缘事即菩萨位名为放逸今四教菩萨用慧行观理心心相续不舍大悲名不放逸不放逸者即是显阿䟦致相也因是心心寂灭自然流入萨婆若海故言从不放逸生也。

　　从如是无量清净法生如来身。

　　此是广类劝也如是功德法门行类科目无量净名约举十三条为劝端其诸清净法门非一悉须约前见思慧行行行性共念处实观得解正道助道善巧用心皆修习之是则四教菩萨当分各各因圆果满之义此诸功德皆是生如来身也一音演说众生随类各解各解者四教所明因果行类不同非权非实三权一实四悉檀赴机利物普得受行获其利也其寻学者若能谛取前五番二种说法意初慕果行因则此经语不空来也。

　　诸仁者欲得佛身断一切众生病者当发阿耨多罗三藐三菩提心。

　　是第三结劝也既知佛身功如此犹如诸胜因而来若欲慕果行因何止如前自利大士之怀必为利物今净名托病助佛兴教故为利物今诸仁若能慕行因亦应同佛净名为断一切众生病也一切众生病者如前所明凡夫及六度菩萨有为缘习因果之病二乘及通教菩萨有为无为缘习因果之病别圆两教菩萨自体法界缘习因果之病今四教各随所解应为断除求无上道是则结成佗意也。

　　如是长者维摩诘为诸问疾者如应说法令无数千人皆发阿耨多罗三藐三菩提心。

　　此是第四明时众得益也净名随诸问疾机来不同则赴缘之教约诫劝二门用四悉檀赴四教根所说无差故言如应说法也经云令无量众生皆发菩提心者既有四教根缘不同即发菩提心亦有四种随其四种各有无量道心开发即是普得受行获其利斯神力不共法也四教菩提心义缘四种四谛起四种慈悲四弘誓愿如四教玄义明四种发菩提心相也。

　　维摩罗诘经文疏卷第十
卍新纂续藏经第 18 册 No. 0338 维摩经文疏


　　维摩罗诘经文疏卷第十一(弟子品第三初)

　　此品次方便品而来者即是为破无为缘集欲显不思议解脱法身符成如来净佛国之教也其意乃多岂是凡情所测今略用三意次通释此品文义第一正明此品来意第二略释弟子义第三入文解释第一此品次方便而来者大圣慈悲欲令众生得不思议正报解脱法身依报净佛国土但化物必在有缘净名菩萨于此忍国当是与物久结菩提胜业是悬以知佛意先因托疾广为诸人种种说法符成不思议解脱佛国之教今复寝卧嘿念意在如来大慈参问若顾命弟子必辞往昔呵弹之事即得显成如来所说不思议解脱之道净佛国土因果之妙法也今明品之来意略出五意一为显净名胜智二为令四众舍小慕大三为符成佛国四为折二乘成生苏之教五为印定成经第一为显净名胜智若命弟子问疾必述往昔被弹为辞现在大众闻斯妙法即于净名生莫测之想弥加敬仰若深信内发是则堪闻入室说不思议解脱清净佛土之教也第二为令四众舍小慕大者若是证果声闻故自未能回心入大如高原陆地不生莲华也其诸声闻四众未入正位者虽乐小乘今闻诸弟子各述往昔被弹之事必当发心学大乘也如佛说大品经时有诸声闻未入正位舍所受持衣物供养如来即发大乘之心佛即放光仍为受记也亦是通开发四众大乘道利益无量所以然者净名往昔呵诸弟子当时闻者不多如呵优波离止是二比丘心得清净如呵阿那律止是一万梵天发菩提心亦不多如至此法席恒沙大众普皆闻知中其利益理应无量故须命诸弟子各述被弹之事也第三符成佛国者欲显二乘昔日被呵与今日当宗明佛国意是同也何以知然众生罪故不见净土如身子自述所见不净也净名往昔破其执小之失令各鄙小慕大之善冥发今得预此大乘座席承佛神力见清净土令诸声闻得闻此说情同五百因得入室闻不思议之说得见灯王世界香积佛土无动之国皆现目前也第四为欲显成生苏教者至如顿教初开但有大机悟道小根垢重不预听闻于其无道譬之如乳三藏次兴方便开三小根之徒得闻修多罗之说因断见思隔凡成圣即是转乳成酪之义也次闻往昔大士折挫弹呵今皆具述乃至入室悔叹之声遍满三千是则鄙小敬大冰滞稍融信心渐转事等生苏也故法华经云过是以后心相体信出入无难若至大品即变成熟苏入法华涅槃即得成醍醐也是则重述所弹入室有成生苏之由问曰若五百各述往昔被弹显净名之德为入室成生苏之由藉者此定属序非正说也答曰成生苏未必的在入室诸声闻或是前闻诸方等经已成生苏如为央掘魔罗之所弹也呵或是往昔被弹之时已有得成生苏之者或闻今时重述得成生苏之者或至入室方成生苏或至在后说诸方等大乘弹呵比斥方成生苏岂得定为入室成生苏之哢胤属序分也若以由藉哢胤即是序分者入室为还庵罗说两品之由藉入室亦即是序也第五为印定成经者净名往昔随物机动随处弹呵即便教谢若不因命弟子问疾各重述往日被弹为辞者岂得大众同闻如来嘿然印定成经利益正像末季三代之四众也问曰此品弹声闻三观用几观四教用几教答曰此品具用三观但弹初析假入空观正用摩诃衍三教弹三藏教也第二略释弟子义即为九意一略释弟子名义二释十弟子三总对通心数四别对十心数五明庄严双树六明至果报土七明净佛国土八约观心九明为问前后第一略释弟子名义者夫师有匠成之能学者有资禀之德资之舍父从师敬师如父师之谦让处资如弟故夫子云回也处余如父余也处回如弟今身子之徒从佛受学即是师资之仪还同此土说为弟子也问曰佛是一切众生之慈父一切众生皆是佛子故法华经云今此三界皆是我有其中众生悉是吾子是则不从谦敬同夫子之制立也答曰佛经有二义自有依理以立名自有顺俗为目如法华经云我为太子时罗云为长子我今成佛道受法为法子此即是约理明义世间出世间皆是父子也若顺俗明义即如夫子言寻佛教门皆顺俗无诤心不违实法故依外义释弟子无咎也问曰若尔俗人皆是弟子何得独据声闻答曰通论实如来问别而言之人在家虽复时来受道既形居俗网事亲事君岂得晨宵承奉常得资禀佛世尊也菩萨常以利物为怀有机则赴岂得专恒在佛边资受承事也声闻既舍家随佛为内眷属又从闻生解事事资承弟子之义事理圆足也复次声闻经中明五种佛子不说有菩萨五种得果亦不说有菩萨是以弟子之名偏属声闻若是摩诃衍多说法身菩萨为佛子也今仍率约声闻经立名名弟子世多信用故以弟子标品目也第二别释十弟子经明十大弟子次第多有不同今辨十弟子还约此经为次第一往与法华明三根意亦似同唯迦旃延在富楼那后异耳但如来法王道王三千初开三藏之教必须法臣辅翼共化众生此十大声闻十德互有所长故各掌一法助佛化一切众生也舍利弗即是佛法智慧第一二目连即是神足第一三迦叶头陀苦行第一四须菩提即空行无诤三昧第一五富楼那即是辩才说法第一六迦旃延即是论义第一七阿那律即是天眼第一八优波离即是持律第一九罗睺罗即是密行持戒第一十阿难即是多闻总持第一番释十弟子因缘功德义入文当略明也但十弟子皆有十德但而互有所长随其长者标第一也问曰若十德各互有所长从长标第一者如舍利弗神通持衣带目连尽其神力牵此衣带三千世界悉皆振动而不能动身子之衣带目连以此事白佛佛言佛入禅定舍利弗不闻其名舍利弗入禅定目连不闻其名目连入禅定诸罗汉不闻其名若尔何得目连称神通第一若目连神足不偏长于身子余八弟子则未必各有所长也答曰是义或是偏长或非偏长非偏长如目连神足不胜身子是偏长偏短如须菩提说空身子难问往往推功今十大弟子理而为论形佗未必定有所长就其十德自有偏长故称第一但如来既为法王所置法臣如世国家大臣虽有诸才能而八座卿各有所掌不可参滥十弟子德行虽各有所兼或胜或劣不可一人独当二事故分十德各属十一助佛宣扬十种教门令物慕仰故须与一德第一之名令一切众生各随根缘归心有在虽各助宣佛教终同归一道也第三明总对十心数者三藏教毗昙偈云想欲更乐慧念思及解脱作意于境界三摩提以痛此心通大地数法扶心王起一切诸心数法如国有十臣共辅佐一主若君臣共行非道国内人民悉皆作恶君臣相辅共行正治国内人民皆悉有道今众生有心王通十心数若念不善即有无量不善诸烦恼数法起若心王十数相扶念善即有无量诸善功德智慧心数而起也复次夫心王即是师十数即是十弟子如师资共作恶即化一切人皆恶如师资共作善则化一切人修善心王及十心数法亦如是故此经云弟子众尘劳随意之所转也今一切众生皆有心王十通心数法若遇天魔外道爱论见论即起诸烦恼流转生死如为恶君恶臣恶师恶弟子之所化也今佛为法王十弟子为法臣即是正法之师正法弟子用慧行行行正法共化众生心王十通心数法若众生信受修行慧行即见论诸烦恼灭成一切见道无量诸善心数法也若众生信受修习行行即破一切天魔生死不善诸心数法成修道无量善心数法也复次此十数即是法门悉能通入涅槃也初以十数为种子从此修习遂致成道如合抱之树起于豪末也今法王欲以半满之教化诸众生先当随其乐欲故此经云先以欲钩牵后令入佛道也今十弟子各弘一法者人以类聚物以群分随其乐欲各用一行法门摄为眷属也虽各掌一法门何曾不具十德如十心数随有一起十数即随起虽用一数当名而实有十数也第四别对弟子者初想数即对富楼那富楼那当是想数偏强从想入道是故声闻弟子中说法第一也所以然者成论云识得实法想得假名富楼那用想数分明故能分别名相无碍辩才无滞于说法人中最为第一也有诸行人乐说法入道者即师事满愿所以然者佛德尊重不可辄有咨𧢻故新学之徒各随所好而归事之也此品下文云有二比丘犯戒不敢问佛往优波离即其事也今现见世间皆尔其乐律者则亲近律师乐禅者即随逐禅师乐义者即随近法师也故云毗尼毗尼共禅那禅那共是则发起如来四枯四荣说法入道之教也欲数对大迦叶大迦叶当是欲数偏强用善欲数入道故诸弟子中头陀第一也所以然者一切善法欲为其本迦叶绝世荣华志存出要乐在山林是则善欲心发舍世恶欲也其有众生乐欲头陀入道者迦叶即以头陀法门摄取以为眷属显发如来四枯四荣头陀入道之教也更乐数对迦旃延者迦旃延当是更乐数强即起此数研核义理入道故声闻中论义第一也所以然者问答往复更相涉入室内论义不穷无滞无碍以其偏修更乐故能如是也若有众生乐论义入道皆往师之迦旃延即以论义法门引为眷属为欲显如来四枯四荣论义入道之教也慧心数对身子身子当是慧数偏利用慧数入道故于诸声闻中智慧第一法轮之大将也显四枯四荣入道之教也念数对优波离者优波离当是念数偏强用念持律入道于诸声闻持律第一也所以然者造缘忆持不忘名之为念波离身口对缘诠量轻重而无忘失持律之上也若有众生乐欲律学入道者即往依之波离即以律藏法门引为眷属显发如来四枯四荣律藏入道之教也思数对罗云罗云当是思数偏利因秘行入道诸声闻中密行第一也所以然者行阴即是思数思数若利修诸戒行覆藏功德密行之上也若众生乐持戒密行者即归从罗云罗睺秘密行法门而摄取之令修思数入道显发如来半满秘行入道教也解脱数对善吉善吉当是解脱数偏利用此数法修空解脱入道故诸声闻中解空第一无诤三昧萧然独脱不与物竞也其有众生乐空解脱无诤入道者即依随受学善吉以空解脱法门引之入道以为眷属即辅佛弘宣枯荣空解脱法门入道之教也作意于境界忆数对阿那律那律当是忆数强利因其失眼佛令起此数修天眼入道故于声闻中天眼第一所以然者夫修天眼必须住心缘境取日月星光相而修发天眼通也若众生乐修天眼以入道者那律以忆数教继心外境修天眼法而摄之以为眷属助显如来枯荣天眼入道之教也三摩提数对目连目连当是定数偏强利修此入定进道故诸声闻中禅定第一所以然者凡夫皆有此定数若无定者平地颠坠以众生不能修习故不得深定目连此数明利偏修得深禅神足自在若有众生乐禅定神通入道者皆亲近之受学也目连以此禅定法门引众生入道助显如来四枯四荣禅定入道之教痛数对阿难阿难当是受数强利听受闻持以入道故诸声闻中多闻总持第一所以然者受数四卷称之为痛杂心为受今通言受以领纳为义故此数分明领持佛法如完器盛水也其有众生乐多闻入道者即依阿难阿难多闻总持为眷属令从受数入道成佛枯荣闻持入道教也第五明双树者上虽明枯荣语少义犹未显是十弟子共辅如来庄严半满四枯四荣之教也引众生入中道见佛性住大涅槃即是住不思议解脱也是为在双树间涅槃义若是三藏所明观无常破常等四倒庄严四枯引接众生于一一数中备修四悉檀摄物或随世界乐欲摄或随为人或随对治或随第一义摄取众生随其善巧辅佛法王成半字教利益一切若一人作四悉檀摄者十人即是四十种庄严四枯乃至五百即有二千庄严四枯也问曰若十人对十数五百复对何法答曰法王所说必有所以今既见五百人所传法门不可妄有准拟若寻义理聊为解释者各一数即有十数十数各有十即是百数来对五根即有五百数又大涅槃经明五百比丘各说身因皆是半字四枯入道之殊也次明十弟子对十种法门辅佛弘满字四荣以众生不堪是故以方便力设四枯之教耳是十弟子皆是法身大士内秘菩萨行外现是声闻如来既托生王宫十弟子亦随缘应出如来既树下学道诸弟子亦习异道皆聪明利智为外道师故法华云我本着邪见为诸梵志师世尊知我心拔邪说涅槃所以为其师者调伏为易如来既成道即来归命受四枯之道其师主既降学徒风而信皆入四枯半字法门也过是已后心相体信佛欲说大乘入出无难是故净名斥小呵诸二乘令其欣大恶小诸弟子低头受折示居不及之地此即为砧大士弹呵此即为槌共熟众生器令大事得兴显于如来方便密教众生皆耻小慕大开佛知见得常乐入满字法门皆由十弟子以十种法门皆相兴显而助成佛事也明五味之义委释在法华非此经正意不具明也又大涅槃经明庄严四荣双树亦应具标十人但取六不取四者彼经对破六师六师取僻毁坏双树的取六人庄严双树不取十也所以然者一切众生皆有心王十数即是三种佛性何以知然心王即正因佛性也慧数即了因佛性也余九数皆缘因佛性也三种佛性宛然烦恼数覆不能得发是故如来共十弟子槌砧打除诸烦恼数成生熟苏善数令入半满法门开佛知见显三种佛性入三德秘藏也今辨十弟子对十心数明如来为心王共众生半满两益其义冷然自古及今既不明此义岂知命弟子意在扶成不思议解脱之教也第六明生果报土者十大弟子用此十门助佛庄严双树若所化众生成就四枯得阿罗汉入无余涅槃时是即生有余国受法性身是人根钝以于佛道纡回也今对净名槌砧成就转入四荣若至法华开佛知见即是得无生法忍入初发心住舍命之时则不生有余之国即生果报净土华王世界为卢舍那眷属唯闻圆教之说心心寂灭自然流入萨婆若海也第七明净佛国土者此十弟子用十法门庄严双树即是成就众生净佛国土至法华经佛为授记此十弟子未来成佛时所化众生皆住在十种法门来生其国是诸所化众生所修四枯四荣之因复用调伏众生净佛国土成佛之时如是众生皆亦来生其国也若一往齐此经教而明只是呵责声闻赞诸菩萨住不思议解脱游戏神通净佛国土二乘永绝斯根败之士其于五欲无所复堪是故迦叶悔叹声振三千今取法华经意望为身子迦叶满愿等授记而言汝等所行是菩萨道又言少欲厌生死实自净佛土是则理而推之净名呵折十大弟子五百罗汉皆是槌砧成就声闻缘觉展转皆成净佛国土之因也是则弟子重述扶成佛国品意宛然自古及今谁知之也第八明观心者今案此解亦是观心何以故行人具有心王十数心王即如来心数即弟子但众生刹那相续日夜常生无量百千众生心王十数邪一切法邪魔眷属也心王十数正则一切法正复次今时学道行人须善得此意若修智慧但当内起慧数思惟分别因此发半满智慧自行化佗即同舍利弗庄严双树也若修定时专心研习内心研定数因此得入诸深半满禅定神足自在自行化佗即同目连庄严双树也若欲头陀即当内心起善欲数深山抖擞戒行清净自行化佗即同大迦叶庄严双树也如是一一约心数行成化物十弟子一一之行显由心也若能谛观心性即是见佛性住大涅槃即同如来具足庄严娑罗双树也若观行心明心者见心王即法王心数即大弟子庄严双树之义犹如眼见也观心语密疏岂尽心也第九料简问疾前后问曰如来何不先遣菩萨而先遣诸声闻也答曰前遣菩萨若各述不堪声闻即望崖而退则失五百法门也先命声闻声闻若辞则五百法门皆为印可成经次遣菩萨即得具足述净名往昔所说法尽也问曰若论劣为始应前遣阿难答曰十大弟子各掌一法门虽先命身子身子不堪余人互有所掌须遣无咎也。

　　尔时长者维摩诘自念寝疾于床世尊大慈宁不垂愍。

　　第三入文解释即有二一明净名嘿念二明如来遣问第一净名嘿念有二意一自念寝疾二念如来垂旨维摩自念寝疾于床者即是初自念寝疾也但净名既位居等觉当有何疾而自念有疾者正欲托疾起教故兴此念也今释自念是解脱知见法身住等觉三德之位也自念寝表般若疾表解脱于床表法身此即三德不纵不横如世伊字也所以然者法身即是自性净心隐名如来藏显名为法身即是真性解脱也寝表般若义者如人寝息息诸劳烦及诸事业大涅槃经云谁得安稳眠所谓诸佛是常观空三昧身心寂不动今以般若观空修因已圆诸行休息本清净理显故约寝明般若义即是实慧解脱也疾表方便解脱者般若与真性理合即有无缘大悲不舍众生慈悲熏身故能方便现疾也大涅槃经云诸佛调伏众生之处名为解脱也以众生疾故是故净名疾善巧和光不同其尘故即是方便净解脱也问曰净名何意自念寝疾既是法身般若大悲起疾示同众生缘缚之疾今欲利益众生事既未彰内怀不畅故寄自念也经云世尊大慈宁不垂愍者此是第二明净名嘿然欲须如来参问也净名居因因地尚悲众生欲拔其三种缘集之苦而自现疾如来果地无缘大慈常欲与众生大涅槃乐复甚净名宁不垂愍若遣参问即得自述疾怀此义若彰则三种缘集众生因果之患得愈净名一段有缘众生疾愈净名之疾亦愈岂不称如来大慈与乐之怀也。

　　佛知其意即告舍利弗汝行诣维摩诘问疾。

　　此即是第二如来遣问有二意一佛知净名心念二遣参问经言佛知其意即是寂照之智悬鉴净名托疾之怀无缘大悲而起为一切众生疾示有疾也智人能知智如蛇知蛇足也经言舍利弗汝行诣维摩诘问疾此即是第二佛遣参问即为二初命十弟子二命五百声闻今就命十弟子即依文为十重第一命舍利弗文即为二一者佛命二身子奉辞不堪所以第一先命身子者身子是佛左面侍者智慧第一声闻众中名高德重内外莫不敬揖净名虽复在家精进通佛法神悟辩才难为酬对故先命身子传旨参问也但舍利弗因缘甚多难可具说今略言之舍利弗此翻云身子所以然者其母名舍利弗此翻云身以此女人聪明有德有好形身时人为立名称为身也弗之言子即是身之所生从母得名名身子也母将有身忽感瑞梦梦见一人身被甲胄手执金刚杵摧破一切山然后在一山边立觉已即以此梦向夫主大论义师摩陀罗舍说其夫主解曰汝当有身所怀必男身被甲胄此儿必有厚德手执金刚杵者此儿聪明有大智慧也摧碎一切山者此儿当作大论师破一切论义也然后在一山边立者当伏膺一人以为弟子也其母从有身来神智非常发与其兄摩诃𤘽絺罗言论兄发胜自妹有身兄恒屈滞即是儿智慧熏被其母也出生至年八岁登论义座摩陀国诸论义师莫不叹讶至年十六十六大国论义无双其与目连共为朋友同师事删阇耶于诸外道聪智超过遂与目连各有学徒既闻如来出世教化迦叶兄弟三人学徒一千皆成罗汉即信心遥发访求欲至佛所于路逢值頞鞞为说三谛之偈即得甘露成须陀洹果回还为目连说目连三闻方得甘露成须陀洹二人各与门徒共至如来所出家为道舍利弗七日方成罗汉以其欲为佛转法轮之大将故于学地七日游历三藏一切法门通达无滞方乃断结证成罗汉是以于出家声闻弟子中智慧第一也所以托胎已来聪智过人者欲化一切聪明外道皆为弟子也后值佛出家成罗汉者引一切聪明外道皆为佛弟子从半字受学显四枯之教也今为维摩所呵嘿然不知何对者欲令一切学四枯之徒内心鄙折敬仰四荣智慧之教也至说摩诃般若佛前对身子说大品经者令诸声闻悉信解满字四荣之智慧也至法华先对身子开佛知见为受华光之记者一切声闻八部四众皆悉开佛知见欢喜称叹各共同声而说偈曰大智舍利弗今得受尊记我等亦如是必当得作佛于一切世间最尊无有上是则悉悟四荣真解故大涅槃经师子吼菩萨问佛何人能庄严娑罗双树佛答大智舍利弗即是其人也有诸法师言法华是无常之教舍利弗如来涅槃三月以取灭度既不闻大涅槃中说双树之教何得是庄严双树人也当知是说法华时受记八部四众因身子同解即是双树义显也此探取法华经意诸方等般若教未出此意也以是因缘佛遣问净名疾先告舍利弗身子若述昔被弹重显四荣成前利益之义也。

　　舍利弗白佛言世尊我不堪任诣彼问疾。

　　此是第二身子奉辞不堪经文即有四意一身子奉辞不堪二述不堪之由三述不堪之事四结成不堪第一正奉辞不堪者正为往昔被弹不识其言故不堪奉命往问疾也。

　　所以者何忆念我昔曾于林中宴坐树下。

　　此是第二身子述不堪之由由于林中宴坐树下也宴坐者有师释云即是缩止义如龟能藏六野干不能得害若宴坐缩六识六尘及外魔所不能恼故言缩止也今明宴之言安安住诸禅乃至住灭定息外劳累似涅槃法安置心中身证想受灭故言宴坐也。

　　时维摩诘来谓我言唯舍利弗不必是坐为宴坐也。

　　此是第三正述被呵即为三初总呵二别示真宴坐三结成印定初总呵言不必是坐为宴坐者此不全非欲讥其僻处也身子作何等宴坐而为大士所呵若将下文义意望此多是依三藏半字教入诸禅灭尽定也既不能趣佛慧满字宴坐入诸禅及灭定则有六失故呵言不必也不必只是不了义之异名若思议宴坐即是不必若不思议宴坐即是必也毗昙明灭尽不相应行来补处有十三种入灭定成论明空心二处灭今明三藏教三乘人入灭受想定凡有五处得入不同一者根本通明净禅入灭定二依八背舍观禅入灭定三依九次第定练禅入灭定四依师子奋迅薰禅入灭定五依超越修禅入灭定初出大集经后四出大品经此是南岳禅师之所出也一依根本净禅入灭定者即是通明观发初禅观色如沫二禅观色如云三禅观色如影四禅如镜像次灭色取空但一心缘空乃至缘破非想虽无粗烦恼而成就十种细法细法犹是烦恼生死佛弟子知非圣法即能灭之亦灭能灭之心心数法故言灭受想定此是根本净禅入灭定次明八背舍观禅入灭定者观内外身不净白骨流光入初背舍二胜处灭二禅烦恼尔时已不复见如沫如云镜像之色也但观净色入三禅缘净故净练八色流光灭三禅惑成四禅四胜处八一切处若灭色缘空尔时缘虚空处定深观空背舍不着一向不回名无边虚空处背舍也如是乃至非想尔时亦知非想犹有四阴十种细烦恼法深观离是着心进修灭受想尔时非想转名为背舍若背灭受诸心心数法身证受想灭即是灭受想背舍也在因名背舍若发无漏断非想残惑尽尔时背舍转名解脱若因中说果背舍亦得名解脱若果中说因解脱亦得名背舍而今判背舍不得是解脱者阿那含人依八背舍得入九次第定犹不得名解脱若是解脱即应是罗汉何得犹是证身阿那含也约背舍明入灭定力用小胜通明入灭定也三约九次第练禅明入灭定者若前来背舍虽入灭此作心用意要期用之方得入定非是任运今练背舍纯熟从初禅次第而入至非想要期无间任运入灭定为易也但出时如睡眠人觉也四约师子奋迅熏禅入灭定者向来练禅但能次第入今明非但次第入至灭定无间从灭定起次第出非想乃至次第至初禅自在无间定力逾胜也五约超越修禅明入灭定者上来虽入出自在无间未能超入超出今此超禅能于不用处超入灭定灭定起超出不用处此如黄师子之超也是名善入出住出生百千三昧此定功力最大今约此五种禅明五味相生者根本通明净禅如乳背舍如酪九次第定如生苏奋迅如熟苏超越如醍醐超禅最胜能具愿智无诤三昧四辩三明六通十八变化等功德乃至顶禅于诸禅中最为顶极非但四禅独有顶禅余亦皆有顶乃至于诸禅中超出入皆名顶极也问曰何意根本禅更有观练熏修中五种之别答如治皮初通明如水渍次背舍如刮除毛次第定如入脑奋迅如火熏超越如柔熟也此与数家解熏练不同料简(云云)声闻罗汉若得超越名摩诃那伽心调柔软也三乘事中禅定齐此为极身子既是大阿罗汉尔时当于林间游此诸禅入于灭定息诸劳累从禅定起为大士所呵以其不能以趣佛慧超此诸禅而忽避喧于林中宴坐入诸禅定故净名呵言不必即是呵其不得趣向佛慧非智慧第一何能入诸禅定得究竟也复次不必之言非是全夺只不必如此为究竟耳所以然者上来所明身子所得禅定此是半字四枯诸禅非是满字四荣九种大禅大般涅槃深禅定窟名常寂定故言不必也。

　　夫宴坐者不于三界现身意是为宴坐。

　　此是二明别示真宴坐即是不思议入诸禅灭定等六种宴坐法也就此经文有三双一者约体用两法明真宴坐二者约法心两法明真宴坐三者约因果两法明真宴坐第一约体用即为二一明约体明真宴坐者经言不于三界现身意是为宴坐身子不以趣佛慧入如上所说诸禅灭定必须舍喧依林间静处端身敛念方得入定是则三界之中依欲现身意相入诸禅若入灭定要期入出身如木石心如死灰身如木石即是现身心如死灰而有要期入出即是现意虽名离喧终未为永灭且复现相使物惊异何灭之有真宴坐者以趣佛慧随入处九种大禅及同二乘所得一切诸禅乃至入不思议不思议灭定随意即入不须避喧就静端坐敛念现相使物见闻知觉即是不于三界而现身意也故此经下文云在欲而行禅令魔心愦乱复次菩萨知一切众生即涅槃相不可复灭如思益经云一切众生皆灭尽定我亦即是灭定岂可异此更须求定也是名以趣佛慧了一切即灭定不端身名不现身不运想名不现意身意同世不乖灭定虽入灭定不妨威仪既无出入动念之过又免三界现相之失如此入定即真宴坐也复次法身菩萨受法性身已离三界于法性身中入诸禅定此不于三界而现身意是真宴坐若即理而论三界众生皆是灭定身子故自不知若就事明胜定法性身中定无三界身入身子犹有三界身意那得称真宴坐故嘿然也是义类身子答须陀耶沙弥云色界得入灭定沙弥云世尊说色界不得入灭疑故来至佛所请问佛答若欲界本修灭定生色界色得入若欲界本不修不得入定汝小鸟云何与大龙鹏诤诃今借此明身子不知界外有身得入灭定亦沙弥之失嘿然在此正是讥身子不知真实宴坐体示真宴坐体也若修一心三观即是学趣佛慧起六种宴坐也深思可解不繁一一对出也。

　　不起灭定而现诸威仪是为宴坐。

　　此次示不思议胜用不起灭定而现诸威仪者是讥其入灭定无用也声闻入定皆因心念要期出入正在定时不得现四威仪如迦叶入定不能自所施用弥勒起出方乃现十八变故知二乘入定于自无用于佗无益也如世人言是物无用弃而不录二乘之定若无用者即亦无体是思议灭定故呵言不必也今大乘不思议定有用故有体也是以菩萨以趣佛慧入不思议定能不起灭定现十法界威仪如阿修罗琴随前人吐韵菩萨灭定逐物机来即能现诸威仪此方入定十方现形余处宴坐此间行住汝声闻入定既作要期何不誓愿熏定使众生机感不起此定现诸威仪良由不见不思议真性由无愿波罗蜜故不能于灭定现十法界四威仪也无用之定物所不重故前呵言不必也复次法身入定则不如此虽无三界生死之身而法性身以趣佛慧入诸禅定不思议灭定能于三界现十法界四种威仪一切诸法无不示现是为不思议究竟真宴坐也。

　　不舍道法而现凡夫事是为宴坐。

　　此是第二约法心一双呵其法心之拙非真宴坐故前呵言不必也文即有二一约法呵若身子出真入俗方能同凡夫进止若不舍诸禅及灭定何得要期出定当知即是舍道法同凡夫法是则凡法圣法有二不得不舍也菩萨不尔以趣佛慧知凡即佛法无二无别岂舍道法更入道法也即是行于非道通达佛道若于非道不能通达者何谓为道是故菩萨以趣佛慧方能不舍道法现凡夫事道法者四教所明慧行道法行行道法也凡夫事者三业不善事三业善事三不善根事三善根事也又如前叹净名云虽为白衣而奉持沙门清净律行等二十九事无量方便事也法身常在三昧不舍一切道法现行三界遍同凡事而于凡身通达佛道入王三昧一切三昧悉入其中不舍如是等道法现凡夫事引物入不思议解脱佛之净土也此即是究竟真宴坐也以此讥其道法之拙故前呵云不必也。

　　心不住内亦不在外是为宴坐。

　　此次约心为呵心亦不住内亦不在外者身子及二乘人入定心即住内出散心即在外缘诸理禅心即住内若缘净禅心即在外入灭似涅槃法心即住内若出灭定心即在外是则心依内外入出动散之过何名宴寂故前呵言不必今菩萨以趣佛慧观中道法性尚不见涅槃生死内外心可住可在何处有诸事灭定出散之内外心可住可在也若有二边即有动散非真宴坐故言不必今菩萨冥心法性则不乱不味心无散动即是不思议究竟真宴坐也此讥其心有依住非真宴坐之拙也。

　　于诸见不动而修行三十七品是为宴坐。

　　是第三一双约因果法示真宴坐斥其非真宴坐也文即为二今言于诸见不动者是讥其僻非真宴坐于诸见不动即是因正真宴坐也今约此应四句分别自有于见动不修三十七品自有于见不动亦不修三十七品自有于诸见动而修三十七品自有于诸见不动而修道品若于诸见动不修道品者如诸外道执于有见又舍有取无乃至非有非无六十二见如避虚空虽舍诸见欲取涅槃而不知修三十七品故佛于须䟦陀罗经作师子吼以其无八正道故决定无沙门四果也于诸见不动亦不修三十七品者外人起见若言是事实余妄语冰执不移如取虚空也亦不知修道品也于诸见动而修行三十七品者三藏教二乘人随四见起即知是身边二见污秽五阴颠倒因缘无常流动故名于见动而修三十七品者观此身边二见五阴四枯念处破四倒生四正勤如意根力觉道成燸顶忍法入见思无漏名修三十七品故大经云燸法观者七十三人我弟子有外道则无也身子及诸二乘皆然如是修三十七品宴坐故呵言不必也于诸见不动而修三十七品者菩萨知六十二见即是菩提不取不舍故言于诸见不动而修三十七品者菩萨观身边二见污秽五阴修四念处时观色性非垢非净是身念处观受性非苦非乐是受念处观心性非常非无常是修心念处观想行二阴性非我非无我是修法念处此是别观四念故仁王般若云法性色法性受想行识菩萨以趣向佛慧观法性色非垢非净即是毕竟净观法性受非苦非乐即大涅槃乐观心非常非无常即是法身真常观法性想行两阴非我非无我即是八自在我即是以一切种修四荣四念处于中勤䇿是四正勤入定安隐即是四如意足五种法立即是五根增进胜用遮诸烦恼即是五力力成能分别调停定慧即是七觉分见中道佛性理安隐道中行即八正道是为不思议究竟真宴坐也此讥其于诸见动修三十七品宴坐之拙也。

　　不断烦恼而入涅槃是为宴坐。

　　此是约果明真宴坐讥身子二乘取灭定果之僻也身子初值頞鞞得见谛已断见惑七日进入思惟断五下分五上分结三界烦恼正使皆尽是名断烦恼而入有余涅槃若此报身灭身智俱尽即是因断烦恼得入无余涅槃此亦有四句一不断不入是凡夫三藏菩萨二断而入是二乘无学人及别教菩萨也三断而不入即通教菩萨四不断而入即圆教菩萨故淫怒痴性即是解脱一切众生即涅槃相不可复灭若贪恚痴法性具一切佛法者即烦恼不可断也是即不断痴爱起于明脱若身子及二乘断惑入涅槃此如破壁得出怖畏生死不能用烦恼而作佛事若菩萨以趣佛慧不断而入如得神通人从壁而出壁不能鄣碍也是则还用烦恼以为佛事是名不断烦恼而入涅槃佗解烦恼是空空故不须断也若尔者须弥入芥时无芥可入若言芥子空终是须弥入空不入芥子有如是过若观烦恼性宛然不破不动而能得入涅槃者芥子性非大非小小不妨大能受须弥之大须弥性非大非小大不妨小能入芥子之小虽言其入本处不动若言不入而实入芥不可思议不断烦恼而入涅槃义同是真宴坐斥身子断入非真宴坐之不必也。

　　若能如是坐者佛所印可。

　　此是第三结成真宴坐义也若身子能趣佛慧成此六种宴坐即是究竟宴坐则为佛所印可岂敢呵弹言不必也正以身子不能如是而在林间依四枯教而宴坐故前呵言不必也。

　　时我世尊闻是语嘿然而止不能加报故我不任诣彼问疾。

　　此是第三身子结辞不堪闻是语嘿然者不解是法相举六义弹呵对显不必之意也不解事同于聋不能加报事同于哑非是无耳舌也既有如是不达之事岂堪传旨往彼参问也故我不任诣彼问疾若作此格与华严经明声闻在座如聋如哑复何殊也此意理而论折二乘无学慧业引入不思议解脱令生果报净土又成净佛国之因也问曰身子对慧数是慧第一而用定往呵目连对定数是禅定神足第一而用说法智慧往呵此意云何答曰经云非禅不慧非慧不禅远师着禅经序云禅无智无以深其寂智无禅无以穷其照身子若有深禅可得大智禅既不远智亦不长故用禅往呵此经下文以趣佛慧起于宴坐既不依佛慧而宴坐彼四荣之折意在于此若目连深修禅定能得神通何得神通差机说法不赴根缘说法既谬当知定浅神通不鉴故用定往呵意在此也。

　　维摩罗诘经文疏卷第十一
卍新纂续藏经第 18 册 No. 0338 维摩经文疏


　　维摩罗诘经文疏卷第十二(弟子品之二)

　　佛告大目犍连汝行诣维摩诘问疾。

　　此次命大目犍连文即为二一佛命问疾二目连奉辞不堪所以佛命大目连者身子既辞不堪目连禅定第一是以次命也大目犍连即其姓也元其本名拘律陀其父母无儿从拘律陀树乞得仍树以为名也又问疾经翻目连为莱茯根其父好食此物以标儿名真谛三藏译十八部论翻云胡豆是上古仙人好食此豆仍以为姓也大目连是辅相之子非但姓贵智德亦重身子与之为友良以是大贵而有德也其与身子出家因缘前以略明但目连既从定数而学是故禅定神足第一其诸四众乐禅定神通入道者皆师事焉深求其致目连以定数法门引之入道是则正显发四枯禅定之教也而被净名呵弹者为折四枯之学令鄙小慕大也今如来命令问疾目连若述往昔被呵之事即四荣之义渐显成前五种利益之义也。

　　目连白佛言世尊我不堪任诣彼问疾。

　　此第二奉辞不堪文有四意一正奉辞不堪二述不堪之由三正述被呵之事四结不堪昔为居士说法遂被净名弹呵尔时莫知所对岂堪传如来旨也。

　　所以者何忆念我昔入毗耶离大城于里巷中为诸居士说法。

　　此是二明不堪之由由于里巷为居士说法也里巷者只是村邻小曲之路耳或表沟巷所断之理非大直道也为诸居士说法者居士即是八百居家大富之士也为说法者有师解言为说五戒十善有相法也恐此不然五戒十善是人天乘非是谛理入道之说今明目连多是说三藏教门析法入空小乘入道之意也何以得知类前后呵诸声闻皆是半满相对又寻呵文则应尔。

　　时维摩诘来谓我言唯大目连为白衣居士说法不当如仁者所说。

　　此是第三述往昔被呵之事就此文有三意一总呵二别呵三居士闻法得益一总呵云不当如仁者所说此是总呵也用音不同亦言不当不当法相根缘也今明总呵者总三种不当一呵目连不当法相二不当根缘三者不当佛心一不当法相者法相即空那得说沟巷破析入空此乖法相不当道理也二不当根缘者前人是大乘根缘须说大乘法无以秽食置之宝器非唯不得大道又失小益是为不当根缘也三不当佛意者佛意本为大事因缘众生不堪事不获已而以小接今有大机即应说大此是佛之本意那忽以小乘化于大根此不当佛心故有三种不当总此三意弹呵故云不当如仁者所说也但目连禅定第一而约说法弹呵者良以禅定力浅见法相不明也如水未澄清珠相不现又小定三昧观前人根不明利钝致有漏机之失弹说法浅是弹呵禅定之不及也是义身子章具以料简也。

　　夫说法者当如法说。

　　自此以下是第二别呵文有三意即是用摩诃衍三教历别破目连三不当也此有三双一者外如法相说内如法相解即是用摩诃衍通教即空斥不空破目连说法不当道理也二一双者外当了根缘内善于知见得无挂碍即是用别教大乘破目连说法不当根缘不得四无碍也三一双者外慈众生念报佛恩即是用圆教大乘破目连说法运怀不当佛心也菩萨能用此摩诃衍三教说法即是当如法说目连不能以此摩诃衍三教为诸居士说法今折其说三藏教之非令依摩诃衍如法相之说也今就第一劝当如法说文有二意一正明当如法说二明当如法解今就当如法说文有三意一者标章总劝二者别说三者结经言夫说法者当如法说此即标章总劝劝令如摩诃衍教所明体法三空如法而说也。

　　法无众生离众生垢故。

　　此是二别明约摩诃衍体法三空破目连用三藏教说三空之失就此即为三一者初有四番明摩诃衍体法生空破三藏教明破析法生空也二次有八番经文明体法空破析法法空也次有七番经文并有六句明体法平等空破三藏明平等空也今略分别半满明三空不同前明三藏教三空彼教明五阴成人即阴离阴求人不得名众生空析五阴无常生灭归空名法空故阿含经云谁老死是老死二俱邪见谁老死名众生空是老死是名法空若依阿毗昙门但明生空义若依杂阿含具有二空若依成论云明三空有师解平等空云若有人法之别不名平等无人法之殊即是平等此平等即是空故名平等空也今研此语若平等即是平等空者亦应众生实法即是生空法空若直生法不名生法空要破生破法方名生法空者今亦要破平等方名平等空也若止作二空明义平等犹属法空也法语通漫无所不收故大智论云众生无上佛是法无上涅槃是故知涅槃平等空犹是法空也虽复二空三空皆是三藏析假入空名为拙度破拙用巧故为说大乘体法入空今以譬显析体巧拙之殊如实拳指镜像拳指具在玄义不繁重述也智人体知镜像无拳即无指无指无空不须破析方无拳无指无空也此三法不可得但有名字说为三耳名字之法不在内外两中间亦不常自有是字不住亦不不住是字无所有故是则无名无相言语道断无说无示法相如是岂可说乎若是三藏明三空前二空皆方便平等空始是偏真之真谛也若摩诃衍教明三空名字三俱得即真入中也若承禀通教入此三空同得见真菩萨上根利智虽禀通教能见于空及与不空即见中道佛性也净名今用摩诃衍体法巧度三空即斥目连用拙度之三空故前言不当如仁者所说也经言法无众生离众生垢故此有四番正明体法入众生空即是入中道佛性也问曰众生空何得入佛性答曰大品经明一切法趣我见人见等见是趣不过大涅槃经明众生佛性不即六法不离六法是言何谓此明六十二见是如来种今言法者即无明心具一切诸法也故此经下文言心垢故众生垢心净故众生净也华严经云心如工画师造种种五阴一切世间中无不由心造今约此以明一切法也经言法无众生离众生垢者今作三种解一约理性二约实慧三约方便慧一约理性解者所言法者即是心及一切法即是法性法性本来清净毕竟无所有何处有众生若无众生那得有众生垢是则自性清净心不为烦恼所染故名为离也又此经下文云如优波离以心相得解脱时宁有垢不一切众生无垢亦如是故胜天王般若云自相空故自相离故二约实慧释者若法即法性法性无众生即是妄计有众生故有十六知见六十二见一切属见烦恼垢若了知法性毕竟无众生即得离十六知见六十二见一切属见烦恼名离众生垢也三约方便慧解者若实慧与理合即能无众生现一切众生自离众生垢亦能令一切众生离众生垢也此即是三种解脱不纵不横如世伊字如此明众生空义岂可同彼声闻经之所辨乎下番皆有此意一一无非观心故不须一一更作观心解也。

　　法无有我离我垢故法无寿命离生死故法无有人前后际断故。

　　此是破声闻经明我空有我见故即有一切见烦恼垢即阴离阴中求我不可得我见即灭方离一切属见烦恼垢也今摩诃衍体法明我空具有三义一约理者心及一切法即是法性法性本来非我非无我是真无我义法性尚无有我何处有我见一切属见诸烦恼垢也即是自性离我垢也二约实慧解者若法性无我而有我垢者良以不知真无我义也若能体知法性真无我者即我见及一切属见诸烦恼垢自然而离故言离我垢也三方便慧明离我垢类前可知此即三种解脱义也经言法无寿命离生死故者亦作三释一约理解者心及一切法即是法性法性既非垢染何得有妄报相续寿命若无寿命即无二十五有生死故言离生死也若作实慧解能体法即法性即不见寿命得离二十五有生死也三约方便解若理智合虽无寿命而能现受二十五有生死生不为生死所拘即是离生死也即三种解脱义类前可知经言法无有人前后际断故者若约理解前际是生死后际即是涅槃心及一切法即是法性法性本来无人何有生死之前际涅槃之后际也若法性非生死非涅槃即是中道佛性中道佛性毕竟无前后际相故云断也次约实慧解而言有前后际者良以无明不了妄计谓有也若体法即法性不见有人即不同凡夫生死流转亦不同二乘入涅槃灰身灭智故云前后际断也若约理智合方便现同前后际无实系业即是断也即此是三种解脱也。

　　法常寂然灭诸相故。

　　此有八番正明体法入空所言法常寂然灭诸相者若约理解心及一切法即是法性本来常寂则一切法亦常寂然即大涅槃不可复灭而言灭诸相者法性之理本无相起故言灭也若实慧解体达寂然之理者则妄想诸相自然灭也若理智合即有无方大用用而常无相无念也此即是三种解脱义如前可知也。

　　法离于相无所缘故法无名字言语断故法无有说离觉观故。

　　所言法离于相无所缘者若约理解心及一切法即是法性法性本无十相故言法离于相若无相境则不为妄念及智识之所缘也若约实慧释者若了知法性自性离相则妄念自息无所缘念也若理智合即有无缘大慈无所不被也即是三种解脱之义类前可知经言法无名字言语断故者若约理解心及一切法即是法性法性无名即不可说示任运言语道断也若约实慧解者若达法性无名之理即无可言说言语道断也若约理合方便明义四不可说用四悉檀而说也即是三种解脱类前可知经言法无有说离觉观者若约理解心及一切法即是法性法性之理本来无说性离觉观故也若约实慧解若达法性不可说则攀缘觉观任运不起故言离觉观也若理智合即如阿修罗琴也三种解脱宛然可见。

　　法无形相如虚空故法无戏论毕竟空故法无我所离我所故法无分别离诸识故。

　　经言法无形相如虚空故者若就理释心及一切法即是法性法性无形无质无有相貌不分别犹如虚空也若约实慧解释通达法性即不见形相心如虚空也若理智合则无形现形无相现相遍虚空法界此即三种解脱也经言法无戏论毕竟空故者若约理解心及一切法即是法性法性本无爱见之戏论法性毕竟空也若实慧解者达法性无戏论即毕竟空也若理智合即能无方之辩言满三千无违言之失也三种解脱类前可知经言法无我所离我所者就理而解心及一切法即是法性法性本无我何有我所即是自性离故若约实慧而释了达性无我即离一切所有之爱着也若理智合即能形充法界种种施为而内无我所计着之患也经言法无分别离诸识故者若约理明义心及一切法即是法性法性之理本无分别性非六识七识八识也若约实慧而辨若达法性无分别理即离六识七识八识之生死也若理智合则能随机普现诸众生内无染着故言离也是则三种解脱之义宛然可知也。

　　法无有比无相待故。

　　此下七番及诸句似是平等空及法空杂明破声闻经析法说平等及法空也所言法无有比无相待者若就理则心及一切法即是法性如大品经云菩萨行般若时不见出法性外有法既其无法何所比并即是绝待义也问曰若言法无有比是绝待义者只以待比说无比岂得是绝待耶答曰若以有待之心分别不待亦计为待若法性无心分别则一切有待皆是无待也若约实慧解者通达法性之外更无有可比之法即相待之惑自然而灭故言无相待若理智合明无待而待观同法界相待而不滞相待即是无相待义也是则三种解脱之义类前可知今以无待对平等空者相待之惑既细乃至平等之理犹有所在若能绝待即无等不等故平等之法亦是空也但三藏明平等空空是偏真之理情既未断待何由绝今明法无比智障心灭乃是真绝待之义。

　　法不属因不在缘故法同法性入诸法故法随于如无所随故法住实际诸边不动故。

　　经言法不属因不在缘故者若就理解心及一切法即是法性法性本来非六因故不在四缘也亦可非十二因缘之流转也但六因有所作因四缘有增上缘义深与相待意同故属平等空之所破也若约实慧解者若了法性非六因则四缘及十二缘之惑倒皆悉灭若理智合虽不见因缘而缘起化物无滞无的当故不定在缘也法同法性入诸法者若就理释心及一切法即是法性故言同也而一切法悉有安乐性即是入一切法也亦是一法入一切法一切法入一法故说入诸法也若约实慧解者若能通达法性即智慧入一切法无非法性也若理智合即能以一法入一切法入一法应入一切法无碍自在也经言法随者若就理解心及一切法即是法性法性即是如法不乖如故言法随于如法性即如无能随所随之异故言无所随也若约实慧解释通达法即法性法性即如如不异故即不有能观之智慧异于如故言无所随也若约理智合明一切应用之法皆顺法性真如而起起即无所随也经言法住实际诸边不动者若约理释心及一切法即是法性法性即是实际之异名若法依法性即住实际之理实际非四边故无四边之惑动也若约实慧解其能通达一切法住实际者即不为四边邪见火之所动烧也若理智合解虽无四边而能起四教四门摄物虽用四门而内无执着流转之过故言诸边不动此即是三种解脱也。

　　法无动摇不依六尘故法无去来常不住故。

　　经言法无动摇不依六尘者若理明义心及一切法即是法性法性非根机故不依六尘也若约实慧解若达法性不动即得六根清净不着六尘也若就理智合方便和光而不同尘故言不依六尘也经言法无去来常不住故若约理明义心及一切法即是法性法性无来无去故无所住也若约实慧解释通达法性无去无来即不住生死涅槃也若就理智合即有方便不去相而去不来相而来是则不住去来相也。

　　法顺空随无相应无作。

　　若声闻经明三三昧约十六行摩诃衍明三三昧同缘诸法实相随顺应化三名虽异终同归实相法性就此亦作三解若约理明三三昧如思益经言一切众生即是灭定自有约实慧论三三昧即是复宗明义自有约应用论三三昧虽顺有相有作内心不违实法也即是三种解脱也。

　　法离好丑法无增损法无生灭法无所归法过眼耳鼻舌身心法无高下法常住不动法离一切观行。

　　经言法离好丑者若约理解心及一切法即是法性法性无可爱果及涅槃之好无不可爱果及生死之丑也若实慧而明其能通达法性无好丑之相得离好丑之报生死涅槃之果也若理智合方便虽同十法界现好丑之形而无取舍缘转身即是离也三种解脱只在一句耳经言法无增损者心及一切法即是法性法性无生死之增无涅槃之损也实慧及理智合解成三种解脱义类无好丑释可知经言法无生灭心及一切法即是法性法性本自不生今则无灭也余两种释成三种解脱类前可知经言法无所归者心及一切法即是法性法性即是极理岂有所归经言法过眼耳鼻舌身心者心及一切法即是法性法性之理过妄报六根也经言法高下者心及一切法即是法性法性尚无种智涅槃之高岂是烦恼生死之下也经言法常住不动者心及一切法即是法性法性者常恒无变故云不动也经言法离一切观行者心及一切法即是法性法性本来无观行自性离也从不生灭来有六句经文皆应约实慧及理智合成方便慧通释成三种解脱之义但类前可知不繁一一解释也问曰何得句句皆作三种释悉有三种解脱义答曰大涅槃经明百句解脱华严经明微尘世界解脱法华经明一切解脱今约数十句明解脱何足为多也若不句句辨三德即句句纵横岂得同魔醯之目世之伊字异三藏教之所明也。

　　唯大目连法相如是岂可说乎。

　　此是三明结破目连既不能如净名如法相说用声闻辟支佛所应行经为诸居士说法此乖违法相之理故前呵云不当如仁者所说也问曰法性不可说净名何得如法相而说答曰此经下文云无离文字说解脱相文字性离即解脱也解脱即一切法也净名用四悉檀之善巧无说而说即是如法相说也。

　　夫说法者无说无示其听法者无闻无得譬如幻士为幻人说法当建是意而为说法。

　　此是二明弹目连不能如法相解脱此文即有二一弹其不能如法相解二借幻为譬所以经言夫说法者无说无示者此即是如法相解法相真如之理既无人无我谁是说者若无能说之者即无所说之法以示前人也无说即如大涅槃明四不可说无示即无四理可以示物也故法华经云是法不可示言辞相寂灭诸余众生类无有能得解经言其听法者无闻无得者若如法相解法性非但无能说之人亦无听法之者既无听者谁闻谁得无闻即无四闻闻于四说无得即无四理之所证也若目连不能如此体达为说居士说法者即是计有师资能所岂是如法相解者乎譬如幻士为幻人说法当建是意而为说法者菩萨入如幻三昧自知能说犹如幻士所有听众亦如幻人如幻士虽知幻事不实幻有所说此即是菩萨知四不可说用四悉檀赴缘而有四说示物之四理四理如幻故大品经云设使有法过于涅槃我亦说之如幻梦也人即譬听众从无明幻师而有是则不有而有虽有所听即幻听幻听无实即是无闻无得也目连为诸居士说法若入如幻三昧而说可是如法相解脱不能尔即是不如法相解何能如法相说故前呵云不当如仁者所说意在此也。

　　当了众生根有利钝善于知见无所挂碍。

　　此即第二呵目连说法不契根缘故前言不当如仁者所说此犹不解别教大乘不能修从空入假观故不得道种智法眼知病识药随病授药也就此经文即有二一呵其不知根二呵其于知见有滞经言当了众生根有利钝者目连或当生念如来亦作此说法何得见呵净名斥云如来知众生根钝故于声闻经说此柝法空观今此八百居士即是利根何得于拙度之教而为说法乎今所以为说摩诃衍体法入法空之教者以知此八百居士皆是利根人也经言善于知见得无挂碍者即是斥其知见有滞不得道种智法眼故说法有滞碍也今净名通达别教大乘得道种智故知一切法无挂碍得法眼故见一切法无挂碍也故能知病识药随病授药而无碍辩赴机而说无滞碍也。

　　以大悲心赞于大乘念报佛恩不断三宝然后说法。

　　此是第三呵其说法运心不称佛意此犹不解圆教大乘故前呵言不当如仁者所说耳就此文有二意一明当起大悲心二明念报佛恩此是用圆教之意也初经云以大悲心赞于大乘者夫悲能拔苦小悲说小乘但能拔界内小苦数亦有量大悲说大乘即能拔众生界内界外一切众苦令得不思议解脱住大涅槃数不可量也次言念报佛恩不断三宝者目连因佛得解脱应报佛恩应度众生绍三宝种而今说小乘无常观入空令八百居士断结入涅槃者即是断八百居士三宝种岂名报恩之人也今若报佛恩知八百居士有大乘根尘劳是如来种教深观一切法开佛知见即是三种解脱三德三宝不纵不横开发道心心心寂灭自然流入萨婆若海是为不断三宝种能报佛恩也若能如是运怀然后说法即是圆教大乘称会佛心也。

　　维摩诘说是法时八百居士发阿耨多罗三藐三菩提心。

　　此是第三明居士得益也净名既能如法相解如法相说说契大机故八百居士皆发无上道心也。

　　我无此辩是故不任诣彼问疾。

　　此是大段第四结辞不堪目连自惟既无摩诃衍三教之辩致往被呵今岂堪传如来旨往问疾也。

　　佛告大迦叶汝行诣维摩诘问疾。

　　此是第三次命大迦叶也文亦有二一佛命问疾二大迦叶奉辞不堪所以次命大迦叶者以其声闻弟子中头陀苦行第一也迦叶即是姓此翻为龟即以姓为名如目连也而言大者或因智大德大心大故称大迦叶也所以然者迦叶是大辟支根性若无佛出世亦能独觉成辟支迦罗今既值佛堕声闻数就其智慧胜利故称大也从德以受大者是人头陀苦行第一其德重大故称大也或因心以受大者是人声闻弟子中慈悲心大故名大也有言此人是僧上座知众事故名大迦叶也大迦叶有金色相亦名无欲迦叶其人天性无欲虽有金色妻同床隔叠身不相触闻佛出世弃金色妇随佛出家诸声闻弟子中少欲知足十二头陀第一常有慈悲苦枯节悴未得道者不识其德不生尊重一时如来叹大迦叶叹曰我断三界结尽有大悲心汝亦如是与我何殊即分座令坐四众见闻方加敬重当知此从善欲数入道若深求其致方便欲辅如来弘半满头陀之教先以四枯善欲引物头陀成道次欲显四荣头陀故因往贫里乞食受净名呵析令诸四众咸耻小乘头陀慕仰大乘头陀之德今佛命令问疾大迦叶若述往昔被弹即重显发四荣头陀之教成前五种利益之义也。

　　迦叶白佛言世尊我不堪任诣彼问疾。

　　此是第二迦叶奉辞不堪文有四意一奉辞不堪二述不堪之由三正明不堪之事四结成不堪一奉辞不堪者良以往昔因舍富从贫乞食被弹无答故不堪传如来旨往问疾也。

　　所以者何忆念我昔于贫里而行乞。

　　此是第二述不堪之由由乞食致被呵也乞食者即是十二头陀一也释十二头陀义有三意一约半字事理明十二头陀二约满字事理明十二头陀三约观心明十二头陀也具出文繁略之不述有师云小乘见理名之为贫今难此语若言贫里是小乘者须菩提舍贫从富应是大乘今善吉非满字得道此义便坏故不用也今若作观行解义则约有空两门判其贫富迦叶头陀有门入道有门局狭名之为贫善吉无诤空门入道空门宽旷名之为富虽复有空之殊同是三藏入道非关大乘故成论明空门入道往往斥于毗昙意在此也恐人谬作观行消经故比斥此非经正义不须执也今言迦叶于贫里而行乞食者当有二意一为利佗二为自行一利佗者迦叶有慈悲心见贫穷者深生悲愍持钵福之欲使现世转报来生免苦又众生不苦不求涅槃既遭贫苦必易化度故须往也富人着乐会不从化徒往唤扰于理无益也二为自行者富人门阁重深求告难彻必稽时废业岂如贫之易至不致妨废也又贫者报劣饮食必粗不生心着富者丰足食必甘美或起习染此乖头陀之行非为物轨是则情有偏存致延弹斥不堪之由此也。

　　时维摩诘来谓我言唯大迦叶有慈悲心而不能普舍豪富从贫乞。

　　此是第三迦叶正述往昔被弹之事就此文有三意一总呵二别呵三迦叶揖敬一总呵云有慈悲心而不能普者声闻弟子中迦叶富有慈悲如来所叹命共同坐已如前说但迦叶小乘慈悲心不圆普利佗之怀不等遂舍富从贫而乞今大士呵之者佛说十二头陀本令次第而乞今舍富从贫乖于佛旨若以慈悲拔贫人现苦令其种福招未来之乐果今日富者耽着五欲爱其果报不知修福福尽未来穷困将坠深坑何不往化令后世相续今若置而不化果报则断何谓等慈耶若言住有余涅槃从其乞食作解脱因缘者何但贫人须度富者亦须度但度贫人而不度富者慈悲之心岂得圆普也若谓贫人厌苦易度易度本关福德利根何必贫苦即易度也若言自行为易而不从富者何得自贪功德惜少时之化而令富者失无量善根也留神化富何必妨于自行若能不舍道法往贫里乞亦应不舍道法往富而乞若舍道法往贫乞者亦应舍道法往富乞也若舍道法往富妨自行舍于道法往贫亦妨自行二俱有妨何得舍一往一且复于法等者于食亦等若美若不美皆悉平等岂有富食好而生爱贫食粗而无染如此分别则于食不等法亦不等法食不等所有慈悲头陀诸行悉皆不等是故呵言有慈悲而不能普舍豪富从贫乞今时有观行分卫之者当依净名之说也。

　　迦叶住平等法应次行乞食为不食故应行乞食为坏和合相故应取揣食为不受故应受彼食。

　　此是第二别呵就此文有四意一者呵其乞食心非二呵入聚落心非三示正食法结劝今就呵乞食心非文有四意一约小乘证灭谛破乞食心非二约知苦谛破乞食心非三约断集破乞食心非四约修道破乞食心非问曰若约四谛破乞食心非者应前对破苦何得前对灭也答曰迦叶证有余涅槃行乞食心非故须前约灭破次破其昔心所契今事果乖心故次约三谛破其乞食心非也一约证灭破乞食心非者经言住平等法应次行乞食者此即破迦叶未得大乘平等灭谛之理故涉事心有去取致乖次第乞食之法也今明菩萨若得本有灭谛平等之理即心行平等犹如虚空于善不善等以慈即于贫富心无去取涉事行乞能次第而求也所以然者大品经明须菩提白佛言世尊次第心中应行般若不佛答常不离萨婆若心为行为生修般若波罗蜜常不离萨婆若心即是住平等法而能次第行生修即是理中次第求法喜禅悦之食也犹本垂远故涉事次第行乞菩萨心依佛慧能不舍八邪入八解脱故得大乘法喜禅悦之食若迦叶二乘破八邪入解脱但得小乘法喜禅悦之食若破八邪入八解脱此则舍邪取正何得名为次第求于法喜禅悦之食今菩萨虽知法性真灭平等能不舍八邪入八解脱即是次第求大乘法喜禅悦食也所以然者以萨婆若心从凡夫四禅四空定次第而入世间禅定又次入二乘背舍解脱出世间禅又次入菩萨九种大禅出世间上上诸禅皆是摩诃衍以不可得故菩萨始从凡夫初禅修至清净禅于一一禅中皆有一心三智故得真法喜皆有三谛三昧故得真禅悦如是次第从八邪八正诸禅中求得不思议法喜禅悦大乘法食故云住平等法应次第行乞食是为菩萨次第行次第学次第道又法华经明善能次第集诸善法也故菩萨行十二头陀时大慈平等心如虚空不观贫富心无去取依分卫法次第而行乞也迦叶内心不得无缘大慈不住本有灭谛真平等法故不能于邪正诸禅次第得大乘法喜禅悦唯住偏真灭谛弃舍生死故涉事行乞心有去取舍富从贫净名破其乞食心非意在此也二约知苦破乞食心非者经云为不食故应行乞食者只巳苦谛是阴入界报身故须饮食以资性命原迦叶初观苦时为欲破此苦谛求涅槃不食之法故须乞食资身行道若发无漏得有余涅槃因入无余涅槃同如虚空即是不食若在学地虽发无漏断结结既不尽不食之因未成可许为不食故而行乞食迦叶结漏已尽食因以忘若为不食但七日不食即入无余涅槃即无饮食之患何得犹存将养此身日日乞食意何所主若迦叶为福利众生令得不食而行乞食者不应舍富也又不应欲入无余涅槃也今菩萨观苦为不食故而行乞食者菩萨欲破界内界外生死之食求大涅槃无食三昧此行未成故须乞食资身修不食之因此则乞食无过也菩萨为化众生令得不食果贫富俱往又为众故未得不食常住涅槃是故菩萨在于世间行乞食法终不灰身灭智入不食之涅槃也此皆是观心明义不须一一更作观心解也三约断集破乞食心非者经言为坏和合相故应取揣食是业烦恼和合之相所以招生灭死随其受报即须四食原迦叶断集本欲破此和合集因是故乞求揣食资身观行若在学地破集谛和合之相未尽可乞揣食资身观行断此和合集因尽也今证有余涅槃烦恼已尽不与集合无和合之集食因已尽何须更乞揣食资身意何所主也若言为破众生集谛和合之相应取揣食者则不应舍富也又不应欲入涅槃舍众生也今菩萨不尔为欲破界内界外和合集谛集谛未尽故应受揣食资身观行破集谛和合之相也若为化众生众生集谛和合未破不简贫富应受其揣食令得破界内界外集谛和合之相不匆匆入涅槃四约修道破其乞食心非者经言为不受故应受彼食者原迦叶初修道为得涅槃不食果应受佗饮食资身修道是则有食有命有身有道若在学地道既未成听许受彼饮食以修不食涅槃道也今位登无学道已修竟不食之因已成何得复受彼食也若言为欲福利众生令得不食之因者即不应舍富而从贫也又不应舍众生入涅槃不受彼食也今菩萨为修界内界外无作道谛不食之因此因未成故受彼食资身修无作道谛不食之因求大涅槃不食之果不食之因未成故应受彼食资身以修无作道谛不食之因也若为利益众生令得不食之因成大涅槃不食之果者贫富之食皆悉受也又众生未得不食之因果是菩萨久住世间为令众生得不食之因果故头陀行乞应得受一切众生饮食及衣服供养。

　　以空聚想入于聚落。

　　此是第二呵入聚落心非文有二意一总呵二别呵一总呵者迦叶舍富从贫之非意在有心而入聚落故有所去取也所以然者入聚落见六尘是有分别即分别有好有恶富家所有六尘为好贫家所有六尘为恶迦叶恐于好尘生着是故舍富从贫致令慈悲不普头陀之德不圆过生因此致为净名所弹也今以空聚落想入诸聚落者世间空聚落无好恶人物入者无可取若能观六尘皆空则无富家好尘恐生心着之可避贫家粗尘于行无损之可取是则何有慈悲不普舍富从贫之过也。

　　所见色与盲等。

　　此是二别呵迦叶入聚落心非也若约外解聚落者以城邑村家人物聚集所依之处名为聚落若约内解聚落者即是六根为一切六尘六识之所依集名聚落也故金光明经云六入村落结贼所止一切自住各不相知大品经云一切法趣眼是趣不过乃至一切法趣意是趣不过也当知六根聚落一切好恶尘识如聚落一切好恶人物也净名前已总约外聚落呵迦叶滞有入聚落心非故言以空聚想入于聚落今又约六根明内聚落呵迦叶观智不能照了六根致于六尘有所滞碍是以慈悲不普故有舍富从贫之失初经言所见色与盲等者凡夫见色分别好恶故有爱憎其盲者一向不见是则无所分别去取迦叶及诸声闻发真无漏名为圣人若入观缘真不见诸法一往同盲出观缘俗见色分别还同凡夫有眼分别情有去取故舍富家之色以封贫家之色也今菩萨所见色与盲等此是不舍道法而同凡所见见色即空无所分别此与盲等虽无分别取舍爱恚而能分别一切诸色不同盲也虽分别好恶诸色而无去取故慈心平等不舍富从贫也复次若知一切法趣眼是趣不过若了眼根聚落即得菩萨肉眼清净虽知见十法界色而不坏眼根见十法界色名之为见无所染着不坏眼根即是与盲等也涅槃经明学大乘者虽有肉眼名为佛眼是则五眼具足见因缘粗细三谛之理名之为见实无所见即是与盲等故大品经云我以五眼观不见三聚众生也亦是不见相而见不见相故即与盲等而见故即是五眼具足见因缘粗细三谛之理分明也是则无缘之慈平等普覆五眼清净见十法界欲拔苦与乐并同福利岂有一村之内舍富从贫铁轮菩萨似解尚尔铜轮十住已上岂可思量。

　　所闻声与响等所嗅香与风等所食味不分别受诸触如智证。

　　经云所闻声与响等者此讥呵迦叶不体耳根空有所好恶音声如空谷响致有怖畏富家音乐歌咏好声不难贫家忧叹恶声是故舍富从贫也菩萨体耳根聚落空闻声如响但以慈心福利故贫富俱往也菩萨若知一切法趣耳是趣不过若了闻声如响即不得趣与非趣得耳根清净虽闻十法界音声听之而不着解释类眼可知所有功德具如法华经明也次经云所嗅香与风等此讥迦叶不能体鼻空致分别富贫好恶香尘故舍富从贫今菩萨不尔了鼻根空故好恶诸香对鼻皆如风也是则无富家好香葐蒀之可避贫家粗香膻臊非妨之可近也但为平等福利故能贫富次第乞也若菩萨知一切法趣鼻是趣不过若了鼻根空者即不得趣与非趣若得鼻根清净具说如法华经也经言所食味不分别者此讥迦叶不能体舌根空谓富人之食精美须远贫家粗味足可资身须往造也今菩萨不尔体达舌根即空设使天厨味食之不染人间苦恼亦不为恶是故诸有苦恼之味在其舌根皆变成上味如天甘露无不美者何有恶味异好之可分别也故不舍富家好味从贫乞粗涩也若菩萨知一切法趣舌是趣不过体达舌聚落空即不见趣与非趣若得舌根清净功德广说如法华经也经云受诸𧢻智证者此讥迦叶出观受触于富贫床敷服玩情有去取异于入观证灭定也菩萨不尔了身根即空非但入观证灭之时无念随对诸触身无去取故不舍富家上妙床敷严饰亦不以贫家卧具为粗但一相慈心次第行乞而福利之也若菩萨知一切法趣身是趣不过体达身根即空则不见趣与非趣若得身如净明镜十法界依正报皆于身中现广说如法华经。

　　知诸法如幻相无自性无佗性本自不然今则无灭。

　　此讥迦叶不了意根即空故分别贫富法则有难易之殊富家则威仪礼节法则肃然矜贵难近贫家则率尔形仪往造为易故慈悲有隔福利致偏乖佛头陀正法也菩萨不尔知一切法皆从无明而起犹如幻相如德女问佛无明为内外有耶佛答德女如幻非内外而现一切幻事无明亦尔非内外有而能有一切法也无自性无佗性者此如中论破自佗共无因生义也经言本自不然今则无灭菩萨体意根四句捡生生不得是即本来无生有生则有无明等一切烦恼火烧若无生则无一切烦恼故言本自不然今则无灭者若有生有烦恼则有灭有灰断涅槃若本无生无烦恼今则无灭谛灰断之涅槃也尚无生死法之可舍何有涅槃法之可取岂有富家世俗法则难近之可舍贫家礼仪简易之可取哉菩萨达意根中道佛性能于生死涅槃心无取舍为福利众生双游生死涅槃是以于贫富之法心无取舍而为福利众生不碍贫富难易之法慈悲次第行乞也菩萨知一切法趣意根是趣不过若菩萨体意根聚落空则不见趣与非趣若获意根清净所有功德广说如法华经。

　　迦叶若不舍八邪入八解脱以邪相入正法。

　　此是第三示正食法文有二意一示正食法二叠释初示正食法即有二一明食体二明食用一明食体者迦叶乞食心非良以不知正食之法是以净名次为说大乘正食之法也此经下文呵身子云佛说八解脱仁者受行岂杂欲食而闻法乎小乘明八解脱即真空法喜禅悦之食但以不依佛慧舍八邪入八解脱即是思议解脱故不得大乘法喜禅悦之食也所以涅槃经云诸比丘虽行乞食而未曾得大乘法食今明菩萨能以佛慧见中道佛性之理非邪非正而邪正双游入不思议八解脱八正即是大乘真禅悦法喜之食经云不舍八邪入八解脱以邪相入正法者邪有二种一事邪二理邪正亦有二一事正二理正一事邪者即是根本四禅四空名为味禅皆生爱见慢人邪法故名事邪也若望魔禅鬼定此犹是世间正禅若望背舍解脱犹是事八邪也理邪者即是见心缘理不正名为邪见邪思惟邪语邪业邪命邪念邪精进邪定是为缘理八邪也次明正有二种者一事正二理正事正即是八解脱破事八邪也二种正者即是正见等八正道对破缘理之八邪也若声闻人不得中道慧修八背舍断事邪八禅之味着方得八解脱是为舍八邪入解脱即是得思议之禅悦饮食也修八正道破缘理八邪得入见谛是为离邪相入正法即是得思议之法喜食也此之法喜禅悦食即是声闻缘觉所得法食非真大乘法食也今明菩萨能依佛慧见中道佛性不舍八味禅事邪而修背舍入八解脱邪正不妨成三谛三昧即是大乘禅悦之食又能观八邪入无作八正邪正不相妨成一心三智见三谛之理即是大乘法喜之食是名真大乘法喜禅悦之饮食也迦叶不得此真饮食故心有取舍致有舍富从贫之不着住不思议菩萨能如此得不思议大乘法喜禅悦之食是故慈悲缘贫富俱皆福利如为一人众多亦然若于贫富不偏即于一切众生不偏是则于食等者于法亦等也。

　　以一食施一切供养诸佛及众贤圣然后可食。

　　此是亦明食用迦叶及二乘得思议法喜禅悦之食止是资其神智不能以一食施一切及众贤圣也菩萨能依佛慧得不思议真法喜禅悦之食双游二谛即得世间出世间之食故能以一食施一切供养诸佛及众贤圣如致香积一钵之饭一众食之不赐既得真法喜禅悦之食此内得法喜食非伪故说然后可食是真应供能报施主外为真田然后可食也迦叶既不能尔何得内心受虚伪禅悦之食外非良田何得舍富受贫人之食非但不能福利富人亦不能福利贫人也。

　　如是食者非有烦恼非离烦恼非入定意非起定意非住世间非住涅槃如是食者非住涅槃。

　　此是二明叠释初番文亦有二意一释食体二释食用经云如是食者此下有三番叠释初番叠释约理邪正不相妨碍若依佛慧不见邪见邪思惟等之八邪故言非有烦恼不见正思惟等之八正故言非离烦恼二次一番叠释八邪八正经言非入定意非起定意菩萨心依佛慧不见八解九定之可入故言非入定意不见出八味禅及出邪乱故言非起定意也问曰前正示食体事前理后今叠释何得理前事后答曰此明不思议之事理不可定有前后所以参互者表不思议之事理不可定有前后异也三总叠事理释经言非住世间非住涅槃菩萨心依佛慧不住事理二邪故言非住世间不住事理二正入有余无余二种涅槃故言非住涅槃也。

　　其有施者无大福无小福不为益不为损。

　　此是二明释不思议正食用明菩萨得正食之用能为施主真实福田也经言其有施者无大福无小福若作讥迦叶而解不可贫人重心而施故得大福应须诣贫富人轻心而施生彼小福不须往也今菩萨是无上食因其有施者皆入佛道岂有大小两福之殊也若案理释生施主涅槃之福名为大生施主人天之福名为小菩萨真田其有施者皆至佛道无二边大小福也经言不为益不为损者若作讥迦叶而释迦叶心局谓往贫而乞即彼此有利名为益也若往富而祈彼心既轻往乞废业彼此皆为损也今菩萨心依佛慧贫富俱往不见轻心之施为损不见重心之施为益也俱慈心平等为显法无增无减之理也若案理而解不为益者不为作世间生死果报之益不为损者不为损之复之令烦恼生死尽入涅槃灰断也。

　　是为正入佛道不依声闻。

　　此是第四明显顿以斥渐也正入佛道者即是圆观开佛知见入初发心即是佛也不依声闻者渐悟证真若不了义解毕竟不得菩提若依了义解说渐入佛慧也故法华经云是诸人等应以是法渐入佛慧也。

　　迦叶若能如是食为不空食人之施也。

　　此是第五明结劝亦是结呵也若能以无缘大慈贫富俱往一切普利依大乘四谛行乞资身正入聚落得大乘不思议真法食者施主则随有所施之食皆为作大乘无上福田是则不空食人之施也。

　　时我世尊闻说是语得未曾有即于一切菩萨深起敬心复作是念斯有家名辩才智慧乃能如是其谁不发阿耨多罗三藐三菩提心我从是来不复劝人以声闻辟支佛行。

　　此是第三迦叶咨述往昔闻此弹呵敬揖之怀也迦叶闻净名种种弹斥示真食法既昔所不闻故于菩萨行人咸起敬心自惟无此智德即内心揖伏四枯之化心折即是显发如来四荣之教也。

　　是故不任诣彼问疾。

　　此是第四大段奉辞不堪既被如上之呵尔时莫知酬答今岂堪传如来旨往问疾也。

　　维摩罗诘经文疏卷第十二
卍新纂续藏经第 18 册 No. 0338 维摩经文疏


　　维摩罗诘经文疏卷第十三(弟子品之三)

　　佛告须菩提汝行诣维摩诘问疾。

　　此是第四次命须菩提问疾也文亦有二一佛命问疾二须菩提奉辞不堪所以如来次命须菩提问疾者以其声闻弟子中解空第一须菩提此番云善吉亦云善业亦云空生言善吉者其生之日家室皆空父母惊异请问相师占云此是吉相因为立名名善吉也又名善业者此人禀性慈善不与物诤此由宿因故名善业其出家见空得道兼修慈心因得无诤三昧是以常能将护物心也亦名空生者只以生时家宅皆空因此名为空生也生时家宅皆空即是表其长成解空之相也故值佛出家不乐有为虽闻佛从忉利天下不往迎佛但端坐石室念诸人物四众皆当无常归空因观无常入空得成罗汉从此解脱数而学与空相符即是空解脱门故于诸声闻中解空第一也理而为论善吉欲辅如来弘半满空解脱入道之教门故先以四枯解脱门引物入道次欲显四荣空解脱门示受净名呵折令诸四众鄙小慕大今佛命问疾者须菩提若述昔被弹即重显发四荣空解脱无诤三昧之教成前五种利益之义。

　　须菩提白佛言世尊我不堪任诣彼问疾。

　　此是第二须菩提奉辞不堪文有四意一正奉辞不堪二述不堪之由三正明不堪之事四结成不堪一奉辞不堪者良以往昔诣其门乞食被弹无答岂堪传如来旨诣彼问疾也。

　　所以者何忆念我昔入其舍从乞食。

　　此是第二述不堪之由由诣其门乞食致被弹呵也所以须菩提诣净名家而乞食者解者有二义一为舍贫从富净名即是富家之上也二为自恃解空心不畏难一明须菩提所以舍贫从富者亦有二意一为化佗二为自行一化佗者贫人困乏自忧及眷属不活若从其乞恐增愁苦慈心无诤将护彼意故不从乞也富家幸丰乞不损彼此无恼佗化之失又解贫者弊于乏易为开化遇缘即度不足苦忧富者益贪憍逸难化自非因乞数往无以善言开晓此与迦叶互有所见迦叶从贫慈悲不普善吉从富无诤亦偏俱不等也二明为自行者善吉行空三昧不以富家门重深难求为妨若致富人上供空无分别未足动习故舍贫从富以于观行无妨也二明须菩提自恃解空心无所畏者净名无方之辩见者无不被折故诸声闻菩萨莫敢窥其门也善吉思量其存有者则可呵折空无所有何所弹呵善吉自恃解空心无畏难故诣其门从乞食也遂致净名弹呵苦加折挫乃茫然置钵失念欲去不堪之事在于此。

　　时维摩诘取我钵盛满饭。

　　此是第三正述被弹之事文有五意一先取钵盛满饭二正述呵弹三善吉欲置钵去四净名安慰五闻者悟道第一先取钵盛满饭者若依事解施主之宜若不与饭而呵似有吝惜今与饭而呵是表施主心无吝惜但乞者心非愍而须教示之也此或以事表理善吉持空钵而往表声闻但见于空大士用妙有弹呵示不空也故大涅槃经云声闻之人但见于空不见不空菩萨能见于空及见不空也今将欲呵其滞空示以不空故取钵盛满饭与之或表斯意也。

　　谓我言唯须菩提若能于食等者诸法亦等诸法等者于食亦等如是行乞乃可取食。

　　此是第二正述被弹之事大意有二问一问若是敬田乃可取食二问若是悲田乃可取食初约敬田为问多约通圆两教门后约悲田为问多约别圆两教门也所以大士作此二问者非为惜食但善吉自谓罗汉应供作福想来乞故须问其真伪善吉若是圣人即是敬田应作敬田而受若非敬田不可谬作敬田而受即须惬同凡夫外道作悲田取也善吉既不测问旨渊玄正言是圣敬田而取所问圣法一皆不知正言是凡夫悲田而取情所不惬何容无学罗汉一旦顿同外道天魔逡巡两楹既不定知是圣人岂得敬田取饭又不惬顿同凡夫外道岂容悲田取食进退不可便弃钵欲去净名弹呵正意在此也今第一约敬田问为二一问知圣法不二问是圣人不初问善吉知圣法不若知乃可取食法能成人故先约法问也经言若能于食等者于法亦等诸法等者于食亦等乃可取食此即是问知圣法不义推即有二意一者约事问二者约理问一约事问者若知圣法事中于食等者事法亦等是则行乞化佗自行慈悲平等不应舍贫从富如前所明化佗自行不等也正以善吉观贫富之食不等故慈悲观行之法皆悉不等是为于食不等于法不等既慈悲观行之不等故舍贫从富乞食亦不等是则于法不等于食不等也若不等云何取食也今菩萨观贫富食等故慈悲观行化佗自行之法亦等只以慈悲化佗自行法等于食亦等故不舍贫而从富乞乃可取食也复次若善古谓有可破空不可破心无畏难而来乞者则有空不等即是于法不等法既不等故辄来诣门求食食亦不等也今菩萨不尔有若可破空亦可破空若不可破有亦不可破是则有空法等以法等故于食亦等于食等故即不如善吉恃空无畏因食欲有诤论之心若有诤论之心何名无诤三昧善吉若能如菩萨有空平等于食得无诤心即是能知圣法可谓敬田乃可取食也修观行者若能如净名所说者即知真乞士也二明约理者如大品经云一切法趣味是趣不过味尚不可得云何当有趣非趣今言一切法趣味味即是食当知食即是不思议法界以食中含受一切法一切法不出食法界也食若是有一切法是有若食是无一切法皆是无今食不可得故尚不见有云何当有趣尚不见是无云何当有非趣若观食不见趣非趣即是中道三昧名真法喜禅悦之食而能通达趣非趣法中双照二谛得三谛三昧法喜禅悦之食是名食等诸法亦等者一切诸法趣阴入界乃至一切种智阴入界一切种智不可得故云何当有趣非趣而宛然具足趣非趣者则一切诸法皆有三谛之理如智度论明一刹那三相之喻也是为诸法亦等若见食法性不异诸法法性即是于食等者诸法亦等也又经言诸法等者于食亦等阴入界乃至一切种智诸法皆不可得而三谛之理宛然是则诸法等也于食亦等者若通达一切诸法不思议三谛之理即是食不思议三谛之理诸法不思议三谛之理等食不思议之理亦等若能如是知者即是能知圣法即是敬田乃可取食善吉既不能如是知圣法即非敬田何得舍贫从富而欲取食耶自此以去多即是观心明义不别作观心解也。

　　若须菩提不断淫怒痴亦不与俱。

　　此是二问善吉是圣人不若是圣人应证圣法即是敬田可作敬田而取又若非圣人岂得谬作应供而受所以净名作此问者善吉当是生念我虽不知大乘不思议圣法何妨见四谛理是得果圣人若是圣人即是应供敬田取食当有何罪也故净名约四谛核问若善吉意谓见四谛得果是圣人者今一一历四谛问若实是见四谛可许是得果是圣人敬田若遂不识四谛那得妄执是见四谛得果是圣人敬田既非敬田而欲作敬田取食也就此经文即有三意一别历四谛检问二总约四谛叠释三结破一明别约四谛问文即有四一约集谛问二约苦谛问三约道谛问四约灭谛问若经论旧明四谛约说法为次第者果前因后故云苦集灭道欲令厌苦断集慕灭修道今此经文正从因果为次第故约集苦道灭一一核问也经言若须菩提不断淫怒痴亦不与俱者是将摩诃衍无作集谛检问善吉破见有作集谛也若是凡夫不断淫怒痴三毒与心俱生与心俱灭即是俱也若声闻人集应断决须断淫怒痴三界见思三毒尽也无有知集而不断者此则断而不俱也今菩萨观无作集谛淫怒痴性犹如虚空故不断亦不为所染也不同凡夫不断而俱亦不同二乘断而不俱菩萨用佛慧观三毒性即是中道佛性通达淫怒痴性见一切佛法即见无作集谛也故诸法无行经云贪欲即是道恚痴亦复然如是三法中具足一切诸佛法也即是圆教所明无作集谛能如是见集谛者可是见谛得果即是圣人应供敬田乃可取食若不如是不名敬田不得取食。

　　不坏于身而随一相不灭痴爱起于明脱以五逆相而得解脱亦不解不缚。

　　此三番经文即是次历别问苦道灭三谛也二乘观有作苦谛坏身检析推求假名实法一一破析从粗至细方见苦理名为见谛今明菩萨观无作苦谛即是体身即实相如见镜像不须分析方空是不坏于身而随一相通教明是随偏真实相此非无作苦谛若圆教明身即是随圆真实相实相即是法身故此经下文云观身实相观佛亦然见于一相不同凡夫不坏于身不同二乘也若观无作之苦见一实谛虚空佛性中道法身名为见谛即圣人是真敬田善吉若不如此观身苦谛不坏于身而随一相即不知苦不名圣人非敬田也经言不灭痴爱起于明脱即是别问善吉道谛若二乘人除八邪入八正起于三明八解脱此灭痴爱起明脱明脱即是有作道谛菩萨不如此修无作道谛只一切众生即菩提相八邪之性即是八解不须舍而方入若断痴爱明脱起者非修无作道谛也菩萨以佛慧观正道之性非明非闇而能双游明闇明闇不相妨显出无上佛道是行于非道通达佛道也故不断痴爱而起于明脱明对痴脱对爱也故思益云以不二相观道名道圣谛若能如是是为修道圣谛即是圣人即是敬田善吉不能如此非圣人非敬田也经言以五逆相而得解脱此是别约灭谛问善吉若二乘人子缚断名有余解脱果缚尽名无余解脱解脱者即是灭谛涅槃之异名也声闻经明五逆之人尚不得出家受戒岂得说此为解脱灭谛涅槃也摩诃衍圆教明菩萨则不如此若能通达五逆实相即是灭谛此经下文云一切众生即大涅槃不可复灭思益云法本不生今则无灭是灭圣谛义也是则五逆实相即是灭谛也故大通方广经云乃至五无间皆生解脱相逆是缚之剧者此之逆相本自不生今则无灭尚即是灭谛解脱况一切非是灭谛解脱也如调达造逆入阿鼻地狱如三禅乐常自寂灭即大涅槃以五逆相故不同二乘而得解脱不同凡夫若能如是见无作灭谛相是真圣人无上敬田善吉不能如是见于灭谛何谓圣人非敬田也。

　　不见四谛非不见谛非得果非凡夫非离凡夫法非圣人非不圣人。

　　二明总叠释前一一用无作四谛核问善吉不晓今净名重为叠释也经云不见四谛非不见谛今约三义通释一双非解二去取解三约四不可说解一双非解者经言不见四谛即是非有非不见谛即是非无所以净名作此叠释者善吉自谓见有作四谛得声闻道果净名上来一一历别示其无作四圣谛夺其有作四圣谛即无复有作四圣谛理之可见故言不见四谛也若言不见有作四谛即无四谛之可见者上来一一别说无作四圣谛若不见四谛何得有此之说也故言非不见谛也又解不见四谛不同二乘见有作四谛非不见谛不同凡夫不见四谛理也所以者何若言不见四谛与凡夫何异者今言非不见谛岂得与凡同也二约去取解者四教明四种四谛去一取三也去一者经言不见四谛即是不见三藏教所明生灭四谛也取三者经言非不见谛非不见摩诃衍教所明无生无量无作等四谛也此如中论明外人过论主若破一切法者即无四谛四沙门果是大可畏论主反质答云若如汝所计有即破四谛四沙门果今虽破一切法四谛四沙门果宛然有也破一切法即破生灭四谛宛然有四谛有摩诃衍所明三种四谛也是义正与此文相符在玄已具分别今不重明三约四不可说解者大涅槃明四不可说即是四种四谛之理不可说也有因缘故亦可得说者用四悉檀赴缘而说也不见四谛者四种四谛理皆毕竟无所有不可见不可说故言不见四谛虽不可见而五眼见不可说而四教说故言非不见谛也即是不见相而见不可说而为善吉说也善吉若不能如是见四说即非圣人岂是敬田那得取食也经言非得果有师解言此恐脱落类应有对今明非脱落正是义也净名既释非见谛即无善吉及二乘人见谛得果若尔非不见谛应有大乘菩萨得果今言菩萨因中不证故言非得果也但二乘谓见四谛断见思得四果二种涅槃之果今净名弹意只是证一真极之理名为得果生灭四谛之理已破化城证果即非得果也故言非得果若通教菩萨虽因中见无生四谛大品经明从干慧至菩萨地学而不证因中未证故非得果也若别教明因中虽见无量四谛入无作四谛十地未满岂得证菩提果大涅槃果果也若圆教明菩萨初心虽见无作四谛心心寂灭自然流入萨婆若海未至妙觉岂于初心而取无上菩提果大涅槃果果也故此经下文云虽复示现成道转法轮而不舍菩萨行此即是非得果也善吉既未见摩诃衍三种四谛非真圣何得证无学果此非敬田岂得取食也经言非凡夫法者即是非缚法也非离凡夫法非二乘脱法也复次非凡夫法者四种道灭法也非离凡夫法者非离四种苦集法也所以者何一切具缚凡夫及二乘是中道理外皆是凡夫菩萨观中道见佛性故非凡夫人也非离凡夫者如五凡夫论明十地犹名圣慧凡夫是则三贤十圣降佛以下皆是凡夫故言非离凡夫法也经言非圣人若双非者菩萨观平等真法界尚不见圣法何处有圣人非二乘圣人也非不圣人者非凡夫也非圣人者非理外之圣人二乘不见中道无作四谛之理岂得名圣人非不圣人者只三贤十圣圆教所明皆是圣人也善吉既是理外即非圣人不预此真人之数即非敬田何得妄取食也。

　　虽成就一切法而离诸法相乃可取食。

　　此是三结释也虽成就一切法者通达四种四谛即权实一切佛法皆成就也而离诸法相者入一实谛平等法界非因非果不可说不见四种四谛之相故心不分别取着也复次若通达四种四谛即是中道双照二谛得三谛三昧三智具足定慧庄严成就三德秘密藏毕竟不可得心不取着顺道法爱不生即得入圆教初发心住心心寂灭自然流入萨婆若海是真圣人善吉若能如是即真圣人应供敬田乃可取食今既不能如是岂得取食。

　　若须菩提不见佛不闻法。

　　此是第二问须菩提若惬同悲田乃可取食净名所以作此问善吉者若知圣法是圣人可是敬田取食既不知大乘圣法又不见无作四圣谛非真圣人惬是凡夫邪人同凡鄙法若惬即是悲田当依悲田取食也此又难解旧来有师解云若分别佛法是正六师外道法是邪是则心有分别非是解空第一若邪正一相始是会空乃可取食此一往似通教意恐经意不尔又师解云善吉是声闻人不能反出缘起同外道净名呵折逼令出同六师始是菩萨乃可取食细寻此经意亦恐不如此今明净名问善吉若惬是外道天魔即是悲田乃可取食也就此文亦有二问一惬同邪人乃可取食二问惬有邪法乃可取食所以然者善吉既非圣人即须惬同邪人那得不成就凡鄙之法也既有见爱烦恼岂非凡夫外道天魔何意不惬悲田而取食也经意恐当如此岂得同诸师所释也就初问惬同邪人有三意一约不见佛不闻法问二约同六师问三结令取食一约不见佛不闻法问者一切众生心识不定若遇邪缘即成外道邪魔若遇正缘即成佛法圣众善吉既不见法身佛不闻无作四谛法即是不见佛不闻法也若尔昔所见闻岂非见外道闻其法也净名所以作此问者如三藏教明若不见王宫丈六佛不闻说生灭四谛法别有师受者虽有道德禅定神通智慧皆是外道也今善吉既不见大乘三德之佛又不闻摩诃衍三教说三种四谛之法师即是不见佛不闻法善吉昔所见三十二相老比丘佛闻说生灭四谛法何时是真见佛闻法也故金刚般若论云应佛非真佛亦非说法人如华严经明卢舍那寂灭道场初成正觉七处八会说圆满顿教声闻不见不闻设令在座如聋如哑即是不见佛不闻法也又如法华经说穷子住在门外止宿草庵但见执除粪之长者不见门内尊特之长者也善吉既不遇正缘故不见正道堕在二乘类同外道不见真理俱非圣人悉悲田也。

　　彼外道六师富兰那迦叶末伽梨拘赊梨子删阇夜毗罗胝子阿耆多翅舍钦婆罗迦罗鸠驮迦旃延尼揵陀若提子等是汝之师因其出家。

　　此二明约六师问所以有此问者善吉不见佛不闻法从谁学得禅定神通智慧当是从六师学得也何以知然六师前生善吉从习既不见佛闻法其外更无师轨之处只应从六师受学得此禅定神通智慧耳若如是者六师既邪人即是悲田其是善吉之师善吉即是弟子岂非凡夫外道之悲田何故不惬同悲田受此食也富兰那是名迦叶是姓此外道说诸法皆不生不灭也末伽梨名拘赊梨母也此外道说众生虽有苦乐无有因缘自然而尔那兰阇夜名也毗罗胝母也此外道说众生任运时熟得道如缕丸投下极则停住时至道成不须修习又言八万劫满自然得道也阿耆多翅舍名也钦婆罗粗衣也云众生应受苦报今以苦折拔髻熏鼻着粗衣代之后世受乐得涅槃也迦罗鸠名也迦旃延姓也此外道说诸法亦有亦无尼揵陀是外道出家通名若提母名也此外道所说皆是业作定不可改无逃避处也大士所以作此折者取其少分为折类例相似如骂人为驴未必四足髦尾止取其无所知处耳今三藏未契极真与邪法相似此为呵其相似者三藏有四门入理如毗昙六因四缘明义即是有门若析邻虚入空即是空门昆勒所说是有空门那陀迦旃延经即是非有非无门今此六师准望其所说亦有四门如富兰那所见无因果无生无灭无生即是不有无灭即是不无即是非有非无门末伽梨说一切自然无有造者此即破因不破果如庄周所计自然意欲如空门删阇夜所计法或是无因缘空或是邪因缘有未详也迦罗旃延所说即是有无门余二所计皆是有门故知六师亦有四执与三藏四门名字相似又声闻经中明过去佛出世时人寿长短得道皆有定数后弥勒出世人寿八万岁时得道余时不得道故佛不出大智度论所弹此与删阇夜何异又声闻经明剃头染衣烧香供养粪扫苦行与钦婆罗何异又声闻经明犯重不得道毗尼作摈及诸遮之罪皆有业障妨于圣道与若提子何异是故有此相似处同于外道外道有三种一者一切智外道二五神通外道三读四韦陀外道若于四句中各有所习之法其能精思彻入者即发邪一切智见心分明各于其所入门偏见计实辩舌无尽难不可屈言论无方即是一切智外道虽有此智若未得神通则无神力水火山壁触处有碍若修禅定得四禅定空因发五神通即能变化无碍停河在耳变释为羊手握三光口含四海如此之力与圣不殊是为神通外道虽复智慧神变如此既是偏邪证法不能自然通达四韦陀论是则星文地理医方咒术触事不知世人问难事多屈滞此则有慧无闻也若能读四韦陀者于其道中最为上首一切世间无不师之十六大国敬之如佛也将此三种约六师一师有三三六即有十八种外道大师也三藏亦有三种罗汉初修三种念处性念处共念处缘念处是故得果成三种罗汉所谓慧解脱罗汉俱解脱罗汉无碍解脱罗汉此三解脱约四门则有十二罗汉与外道一切智神通四韦陀等事义相似所以大士引此邪人来折善吉者将以善吉心念欲救其义我是罗汉见真断结得一切智岂得例我同于外道又得三明六通十八变化神力自在慈心无诤刀割香涂心无憎爱又精通三藏为大力罗汉岂得比外道今大士取三种六师呵折若外道邪心推理得一切智即见心无滞又得禅定神通停河在耳又读四韦陀论一切无所不知与汝何异汝得慧解脱外道亦发见称一切智汝得禅定得神通外道亦得禅定神通能倾山覆海慈心万姓刀割香涂心无憎爱若言通三藏经论三藏经论非汝所著作皆因外寻读学而知外道亦读四韦陀韦陀非其所造能学方知大士知其心有伏难故回转结过展转呵之令不得语何以故外道亦四门三藏亦四门外道亦三种三藏亦三种而外道心行理外不得见佛闻法名为邪见非佛法人汝三藏声闻亦心行理外不见真佛不闻真法自此之前皆名邪见何意非邪恶之人耶如此进退难责与彼六师人何别汝既同彼外道即应因其出家受学得此神通禅定多闻等也。

　　彼师所堕汝亦随堕乃可取食。

　　此三明结成悲田也所言彼师所堕堕邪见也汝亦随堕者汝是弟子不得不随师堕邪见也故大涅槃明自此之前皆名邪见人也又彼堕落生死汝亦堕落生死虽复分别有三种生死之殊通论终是同不见中道佛性住大涅槃俱是堕生死也汝若惬同六师是师汝是其弟子真是悲田乃可取我食也。

　　若须菩提入诸邪见不到彼岸住于八难不得无难同于烦恼离清净法。

　　此是二问惬有邪法不净名所以更有此问者当是善吉情犹有未惬我虽不见真佛闻无作四谛正法而是罗汉应供不生三义具足岂得同彼外道六师是其弟子悲田取食也所以净名更问若善吉意谓是罗汉三义具足不惬是六师弟子同悲田者那犹具有见思鄙恶之法若有凡鄙之法岂不同彼那得谓是应供不生也若有凡鄙之法即不具三义岂是罗汉而不惬是邪见人悲田取食也就此经文即有三意呵责一约杀贼呵二约应供呵三约不生呵一约杀贼呵者善吉若谓是阿罗汉阿罗汉名为杀贼汝今所得具有见思惑也就此文即有二呵一呵有见惑而入八难二呵有思惟惑离清净法若具此二惑则有九十八烦恼贼何名杀贼今前有见惑而入八难者经言须菩提入诸邪见不到彼岸所言邪见者是何等见若含中道作二谛明义真谛合俗此还是有见也若作三谛明义是无见摄故大涅槃经云凡夫者有二乘者无菩萨之人不有不无也所以然者凡夫不见中道起六十二见流转二十五有摄属有见二乘不见中道偏见真空断界内六十二见入空此空对生死还是二边皆不得入中道故属无见摄也若与而为语许离界内六十二见名度三界见惑彼岸若夺而为语善吉正是入界外见实不到见惑彼岸于界外迷中道起真空见不动又不修无作三十七品云何能得破此别见到于彼岸故知未见杀贼也经云住于八难不得无难八难正障见道声闻人若无此难可得入见道若有此难终不得入见道若菩萨则不定自有为八难所障自有虽住八难巧用正观即得无难见中道佛性此则行于非道通达佛道也善吉虽离界内八难正住界外八难既不得无难岂得入不思议见道断见惑到彼岸也今明八难有二种一者凡夫住事八难不得无难二乘住理八难不得无难善吉非唯住理八难不得无难亦于事八难不得无难若圆教菩萨修中道正观住事理八难皆得无难以得无难虽住于八难八难不能难故于八难自行化佗无滞也事八难者界内八难障入偏圆二真见道也事八难僧常闻不须具出今略明理八难正障圆真见道也初三恶道即是三难有师用三空为三恶道此未必然菩萨亦修三空而非二乘恶道也今用三藏教明见修无学三道为三恶道若见无为入正位者其人终不能发菩提之心即是堕恶道也乃至修道无学道亦如是若入无余涅槃灰断永乖佛道岂非三恶道难也菩萨不畏五逆三恶但畏生二乘心如智度论明如大树堕枝不宿鸟此鸟得怨家树子食来也四北郁单越难者定寿难也四谛中有灭谛即对北方声闻证灭谛即如彼定寿永不可化也五长寿天难者二乘之人名为净天若入无余涅槃灰身灭智归第一义天岂可化也有言二乘入无余涅槃即是入大灭定经七百阿僧祇劫有缘佛放光照方出为说法也若依大智度论明出三界受法性身钝也如是等虽异明不同而今皆是沈钝难化同长寿天之难也六佛前后难者二乘入观见真出观缘俗只依真俗不见中道之理即是佛前佛后也七世智辩聪者外道不见理而发见慧名世智辩聪二乘未见中道而言发无漏智慧者亦是世智辩聪也涅槃明佛与弥勒共论世谛五百声闻皆所不知况说第一义谛也八聋盲喑哑难者二乘之人无菩萨根虽得六通而不得六根清净故不见十法界色如盲不闻十法界声如聋不能以一妙音遍满三千世界如哑也如此八难甚于事难故此经下文云凡夫犹有反复二乘无也若凡夫有事八难鄣见偏真见道今善吉有理八难正障圆真见道既不能如菩萨住事理八难得于无难自行化佗无滞而住此理八难者此难鄣见中道此之见惑永无得离之理何由得到见之彼岸也经言同于烦恼离清净法者此是二呵善吉犹有思惟惑也烦恼之名乃通见思上巳的属见惑今宜别属思惟惑也明善吉具有变易三界烦恼心与此烦恼合故言同于烦恼也如大智度论明结使有二种一共二乘断二不共二乘断者迦叶所不能断也故闻甄迦罗琴声不能自安也所云离清净法者离于自性清净心毕竟净之心法也凡夫虽具见思若遇因缘犹能求清净法二乘执证毕竟不求自性清净心乃至清净净禅即是永离清净法也是则思惟烦恼常存若见思结惑宛然成就者云何自谓为煞贼也。

　　汝得无诤三昧一切众生亦得是定其施汝者不名福田供养汝者堕三恶道。

　　此二呵善吉非应供义也善吉自谓得无诤三昧有深禅是良福田但一切众生亦得是定何意非应供良田也根本禅定四无量心无诤等定一切众生无量劫来流转亦经得也故大经云一切凡夫皆有初地味禅问曰善吉修观练熏修得无诤三昧众生无此何得亦言得也答曰观练熏修皆因根本而起若无根本禅定即不得修今一往将根本来征故言皆得也复次诸六师等皆得深禅并有慈心从禅定起香涂刀割心无异念此与善吉无诤何殊也经言其施汝者不名福田众生亦得是定有见思砂卤不名福田汝亦得是定具见思砂卤何得其施汝者独是福田也经言供养汝者堕三恶道解云供养小乘人天受果报竟遇缘还发小乘之业入见修无学三恶道中又解云若供养小乘人者后受果报若修道时不信大乘多生诽谤堕三恶道也如胜意执小谤大生身堕大地狱轮回恶趣经劫受苦斯乃罪因何谓应供也。

　　为与众魔共一手作诸劳侣汝与众魔及诸尘劳等无有异于一切众生而有怨心谤诸佛毁于法不入众数终不得灭度汝若如是乃可取食。

　　此是三呵善吉非不生也所以此经言天魔者乐生死若与诸魔同即乐生死何得自谓是罗汉不生也经言为与众魔共一手作劳侣者有二义一约自行二约化佗自行诸魔不见佛性恒乐有为分段生死善吉亦不见佛性深着无为变易生死俱不见佛性起生死业不殊故云一手譬如人作物相似故言一手作也二约化佗者如大品经说菩萨行般若时魔来教佗令向声闻道汝何不学须陀洹乃至辟支二乘说法亦教众生令入二乘与魔何殊说法引接义同故言一手也侣者伴侣志友为义劳者俱有尘劳润业事同也又解劳者勒也俱志入生死执固难转故言劳侣也经言汝与众魔及诸尘劳等无有异者众魔具八万四千尘劳善吉亦具故言等无异也经言于一切众生而有怨心者如人堕坑落堑或犯王法一人有力而不救之是为大怨二乘自免生死遂不能拔济众生恣其轮回诸苦是众生之怨也又如贼取佗及眷属为阉人二乘亦尔教化众生入二乘破坏众生大乘根断佛种子故云有怨心也又害一切众生大乘法身慧命及善法眷属也所谓害智度母善根父法喜妻善心诚实男无缘慈悲女岂非善法之怨仇也经言谤诸佛者谤有二种一增谤二损谤增谤者佛身无生死病恼等患而说有者增谤也二损谤者佛身常住所有四荣功德智慧湛然无减而说无者即是损谤也如此经下文呵阿难云勿谤如来之身金刚之体诸恶永尽众善普会当有何疾当有何恼也经言毁于法者说有作四谛即是毁于无作四谛之法也复次法即法性法性不可说而言有所说示者即是毁损也金刚般若经云若言如来有所说者则为谤佛不解我所说义也真谛三藏明四谤即是小乘四门四句说法谤大乘法也若于众生有怨又谤佛毁法岂非大恶业无明别惑润此业则应受生如是生死业报浩然云何言不生也经云不入众数者若有此三障即不得入圆教四十二贤圣数也圆教明铁轮位六根互用二乘已所无宁得四十二贤圣之数耶经言终不得灭度者计有小乘涅槃终不得大涅槃常乐我净之灭度即是界外变易无量生死未灭也故法华经云但离虚妄名为解脱其实未得一切解脱佛说此人未得灭度斯人未得无上道故善吉执证终不得大涅槃灭度者即非不生那得自谓是不生也是则无罗汉三义与六师天魔恶人何异何不惬同悲田而取食世人不深得经意多疑此解至法华经方显故四大声闻自叹云我等今者真阿罗汉于诸世间应受供养此乃方悟净名弹呵耳。

　　时我世尊闻此茫然不识是何言不知以何答便置钵欲出其舍。

　　此第三明善吉置钵当是善吉自惬既不知圣法又非圣人此不可作敬田而取食居士后问令惬同六师天魔具凡鄙法依悲田取食我实断三界惑尽不应顿同外道天魔悲田取食进退即惟谷不得取食迷闷失厝不知何答便欲弃钵而去也经云时我世尊闻此语茫然者此自述迷惑不解也所以然者三藏教唯说界内生灭四谛拙度善吉未曾闻佛圆教巧度说界外无作四谛心迷不解故茫然也经言不识是何言不知以何答不识净名所说皆诠圆真之理也不知佛法权实开遮故不知以何答也经言便置钵而欲出其舍者既不敢作敬田取又不惬同悲田取离此二途更无取饭之方所以置钵欲去也。

　　维摩诘言唯须菩提取钵勿惧于意云何如来所作化人若以是事诘宁有惧不。

　　此是第四净名安慰善吉善吉本自恃解空第一无所畏难故因乞食欲观净名神智忽遭此诘问非唯然失厝耻愧之怀亦莫知自处外色怆茫内心战怖净名诘问本欲折其滞空之心示不思议未闻之法非为惜食故相恼乱所以安慰令取钵也就此文有三意一慰问二善吉答三净名重慰解释今此文即是慰喻令取钵也而言勿惧者善吉亦不顿同六师但有滞空之过耳又言佛所化人以此事诘者即是净名说法身起应化而诘问也化事即空既解空第一何得为惧也。

　　我言不也。

　　此是二明善吉答净名也善吉既解空第一闻如化之说心小醒怖惧之心亦应言而歇故言不也。

　　维摩诘言一切诸法如幻化相汝今不应有所惧也所以者何一切言说不离是相至于智者不著文字故无所惧何以故文字性离无有文字是则解脱解脱相者则诸法也。

　　此是三明正安慰解释文有三意一正安慰二解释三重解释净名言一切诸法皆如幻相汝今不应有所惧也即是正安慰此用通教幻化即空安慰令不惧也善吉析法入空入观心无忧惧出观闻诸异语心则动变事等卒斗亡拳也故净名用通教幻化即空安慰也经言所以者何一切言说不离是相即是二解释上来所有言说同一切法皆如幻化即空若得即空之智即不著文字心无惊惧也经言何以故文字性离即是解脱相者三明重解释也文字相离者文字不在内外两中间亦不常自有也离此四句故言相离是则解脱即是不思议解脱即是一切法何得于解脱中生惊惧想也。

　　维摩诘说是法时二百天子得法眼净。

　　此是第五时众得益二百天子得法眼净者即是悟通教即空之理得入见道名法眼净故前释经文有时须用通教解释意在此也或可闻后安慰幻化说即悟得法眼净也。

　　故我不任诣彼问疾。

　　此是第四大段结辞不堪善吉被净名两问穷核既茫然不知是何言不知以何答今岂堪传如来旨彼问疾也。

　　维摩罗诘经文疏卷第十三
卍新纂续藏经第 18 册 No. 0338 维摩经文疏


　　维摩罗诘经文疏卷第十四(弟子品之四)

　　佛告富楼那弥多罗尼子汝行诣维摩诘问疾。

　　此是第五次命富楼那问疾也文亦有二一命问疾二富楼那奉辞不堪所以次命富楼那者以其声闻弟子中说法第一富楼那弥多罗尼子者富楼那是姓从姓立名此翻为善知识弥多罗尼子即是母名此翻满愿所生故言子也所以重加母名者恐表异同名也有师解言富楼那此翻为满即是姓也弥多罗尼子此翻为愿其母名愿故言满愿子也但法华经为中根受记迦旃延预中根受记富楼那至下根方得受记而今先命富楼那者或是随近即命或是须使事便故先命也所以者何迦旃延虽巧难问佛本不命穷难疾者富楼那既有辩才善能庄严文辞有所言说悦可物心若遣传旨心称众情故先命也如佛说大品经不命迦旃延传教唯命舍利弗须菩提富楼那三声闻令传说波若大智度论具有料简意同今释也富楼那当是想数入道故于名相无滞说第一也问曰慧能见理想数岂得入道答曰见理得道终是慧数而想有其力慧如刀刃想如刀背刀背若厚刃有所断想能符慧因之见理余数亦尔各随所强助慧入道诸弟子因助各别受第一名也富楼那乃是法身大士如法华经所明但欲发起如来半满之教故先以四枯说法引物入道次欲发四荣说法乃示受净名呵折令诸四众鄙小慕大今佛命令问疾者富楼那若述昔被弹之事即重显发四荣说法之妙成前五种利益之义也。

　　富楼那白佛言世尊我不堪任诣彼问疾。

　　此是第二奉辞不堪就此文有四意一奉辞不堪二述不堪之由三正述不堪之事四结成不堪第一奉辞不堪者良以往昔说法乖机致被净名呵折不堪传圣旨也。

　　所以者何忆念我昔于大林中在一树下为诸新学比丘说法。

　　此是第二明不堪之由由于往昔树下为新学比丘说法也林树只是标其说法处耳或有所表类身子章可知也为诸新学比丘说法者新学只是三乘人初心始学道也诸比丘当是意在大乘入道初心富楼那不审谛观知妄为说三藏小乘半字法也虽不明说法之语寻经可知下文云欲行大道勿示小迳小迳即小乘人所行之道也此乖大机致被弹呵不堪之由由不知大机也。

　　时维摩诘来谓我言唯富楼那先当入定观此人心然后说法无以秽食置于宝器。

　　此是第三正述昔被弹之事文有七意一呵说法失机二结过三净名入三昧加诸比丘四诸比丘志开发五净名为说法六诸比丘得不退转七富楼那敬揖今就呵说法失机文即有四一呵不入定观前人心二呵不观心念三呵不观根原四呵不观乐欲净名所以约此四法弹呵者今以义推即是不知用大乘四悉檀说法也一呵不知心者即是自性清净心即是第一义悉檀故大涅槃经云正因佛性众生心是也二呵不知心念者即是为人悉檀为人有种种念修行不同故法华经云念何事修何事也三呵不知根原者即是对治悉檀根利有遮现在修何事也即是对治破遮根利之用即发也四呵不知欲者即是世界悉檀若乐闻大乘即得为说大乘因果一切法皆以世间名字为说也但四悉檀明次第一义在后今乃在前者讨本明义也满愿不知用四悉檀为诸比丘说法故有差机之失经言先当入定观此人心然后说法者此是呵不观人心也夫为人说法必须审谛若不入定则不见根缘那得漫为说法致有差机之过也所以净名呵富楼那不前入定观此诸新学比丘心故不见其久已发菩提心为说大乘第一义悉檀妄为说小乘第一义也问曰入定入何等定能见机根答曰入定有八种前六种入定不知根缘后二种入定即知根缘也一者凡夫邪道若得根本四禅诸定闇证之定本非照机之定设入此定亦不能得知佗根缘二者凡夫外道若断障通无知虽得佗心知入定止可得知根缘也三者三藏教慧解脱罗汉有作四谛三十七道品中八种定此本是缘理之定入此定不能照物根缘也四者三藏教俱解脱罗汉得根本禅依根本禅修得观练熏修诸禅定发佗心智入此定止知佗心亦不能照物根缘也五者通教慧解脱罗汉若修无生四谛三十七品三十七品中八种定此但缘理本不论事亦不能见物根缘也通教菩萨亦尔六者通教俱解脱罗汉若得根本禅依根本禅修得观练熏修观练熏修诸事禅定发佗心智但知佗心不能见物根缘通教菩萨亦尔此即前六种入定悉不能知根机也七明别教菩萨修无量四谛三十七品中八种定若入此定非但知佗心即见物根缘也八圆教菩萨修无作四谛三十七品中八种定寂而常照一切众生心所念及诸根缘悉知也今约后二种定若入此定即能知前人心念根欲也净名呵满愿不先入定观前人心者即是不入此二种定也问曰知佗心与知佗根有何等异答曰知佗心只是佗心智凡夫二乘共有知根缘即是道种智但别教菩萨具此智通教菩萨尚不得此智况复二乘及凡夫外道也问曰若尔净名何得呵不知心念也答曰道种智知根缘必因佗心智故下次第约不知欲呵折也问曰入无量八定知根缘与入无作八定知根缘有何殊别答曰入无量八定即是从空入假定若发道种智破法障无知善于知见得无挂碍故能知物根此是缘修为显真修非是任运普照之定也若圆教菩萨无作八定即是真修寂而常照不以二相普见一切众生根缘也故此经下文云常在三昧不以二相见诸佛国即是不二相照一切根缘也问曰若尔何得劝满愿令入定答曰此正将别教八定对破二乘但空之定不观人根故言先当入定也圆教即无入出相或为破为劝方便说入也复次心心自然流入始是真入义也经言无以秽食置之宝器者此诸比丘久以发菩提心菩提之心即是法性之真心也出法性外道无别有真心宝器者譬菩提心如宝能容佛法即如器也此即大乘之器世间秽食置之宝器者以小乘法喜禅悦食带尘沙无明之秽满愿忽不入定观诸比丘菩提心宝器为说小乘法喜禅悦秽食即是秽食置之宝器此事不可也。

　　当知是比丘心之所念无以琉璃同彼水精。

　　此是二明呵不入定不知心念念即念数是诸比丘过去既已曾发菩提心已经行菩提道学六波罗蜜今生虽忘犹有习因念行六度皆是心数中行应用大乘为人悉檀发其宿行何得用小乘为人悉檀说法此如身子教二弟子之失也大乘真行真实喻琉璃真宝小乘似行虚伪不实取喻水精是似宝非真宝也。

　　汝不能知众生根原无得发起以小乘法彼自无疮勿伤之也。

　　此是三呵满愿不先入定观根原也是诸比丘已于过去种大乘善名之根原者本所值佛为说大乘初因此发心即是原也满愿既不得无量八定无作八定是故不见此诸比丘根原有障为说大乘对治发起其令厌苦求灭也经言彼自无疮勿伤之也即是譬显此诸比丘从发大乘心来所有善根未有念着小乘法若生念着即伤其大乘善也。

　　欲行大道莫示小迳无以大海内于牛迹无以日光等彼萤火。

　　此是四呵满愿不知此诸比丘欲慕大乘应为说大乘世界悉檀成其欲乐那忽以小乘世界为说起其小欲坏大欲也料简根欲性不同此开十力中三力也根一向是过去善欲是现在性是未来此经但明根欲不辨性者以善根未成欲乐犹有可改之义未成性也故智度论云欲名随缘而起性名深心为事若过去善根牢固成就今生对缘则起此是因性成欲若过去善根未牢固今生缘起欲数习此欲则成性性名深心为事故云性以不改为义欲性义既相关呵不知欲即兼得呵不知性也此文有三譬即是大乘三欲乐之心也一经云欲行大道勿示小迳此譬显法身实相无上大道是智度大道佛善来也所以者何此诸比丘已有欲求实相之心满愿为说半字之法即是示小迳也二经云无以大海内于牛迹此譬欲修大乘功德万行所以者何此诸比丘欲修大慈六度万行大心即是大海满愿为说小乘三十七品之行即是牛迹忽令行大心修小行者即是大海内于牛迹也三经言无以日光等彼萤火此用大乘无作四谛一切种智比于小乘有作四谛一切智也所以者何此诸比丘欲求大乘一切种智满愿忽说小乘声闻一切智若言见真是同即是比并义也但日光不可比萤火略有五义一是虫光非实光二者火照睒烁不停三破闇少四夜自照五无所利益岂得等彼日光日光一是实光二常照停住三破闇遍四自照亦照佗五一切皆蒙日光恩被也合萤光五譬细思可知此诸比丘具此三欲必成法身三德不纵不横之秘藏也所以然者大道即法身日光即般若大慈万行即是解脱岂可以小乘三欲而比并焉复次满愿不知此四种心者不取今世近知为知若深讨往昔值佛已来已有此心数根欲中间废忘其虽有此四心犹未决定若闻大乘四种善心即发藉前相资至不退转若为说小既是不定位人即随小乘教堕于二地也。

　　富楼那此比丘久发大乘心中忘此意如何以小乘法而教导之。

　　此是第二结过文即有二一正结过弹呵二譬显经言此比丘久发大乘心者过去已经值佛发前所明四种心也经言中忘此意者自尔已来经生历死舍命受生为报障所障故何得以小乘四悉檀法而教导之是则乖其往昔大乘心念根欲之过罪也问曰往昔善根为失为不失也答曰虽忘不失譬如诵经虽忘复薄理即忆也故法华经云不觉内衣里有无价宝珠又经言一句染神弥劫不朽也。

　　我观小乘智慧微浅犹如盲人不能分别一切众生根之利钝。

　　此是二譬显结过也经言小乘智慧微浅者观生灭四谛见偏真名一切智此力不能断尘沙无明又不能知物根圆照法界故名微如兔度河不能穷实相底即是浅经言犹如盲人不能分别者二乘但有肉眼天眼慧眼无法眼不见根缘无佛眼不见性无菩萨根对三谛尘不能发识分别言如盲也又如生盲者二乘虽有肉眼不如法华经明六根清净肉眼一时见三千大千世界十法界色也是则虽有肉眼犹如盲也二乘虽有天眼作意见千界乃至大千诸佛菩萨有真天眼常在三昧不以二相见诸佛国小乘无此天眼故如盲也诸佛菩萨有真慧眼入不二法门若菩萨慧眼小见佛性而不了了二乘慧眼都不见佛性但见于空亦是盲也诸佛慧眼如法华经十六王子叹佛愿得如世尊慧眼第一净是真慧眼二乘无此慧眼故言盲人也又二乘永无法眼佛眼当知二乘全无大乘五眼故说如盲若无大乘五眼则不能分别一切众生缘三谛之理根有利钝也。

　　时维摩诘即入三昧令此比丘自识宿命曾于五百佛所殖众德本回向阿耨多罗三藐三菩提。

　　此是第三净名入定加诸比丘加之者借宿命智令诸比丘即皆忆己曾于五百佛所发菩提心修行六度回向菩提也。

　　即时豁然还得本心于是诸比丘稽首礼维摩诘足。

　　此第四诸比丘还得本心文即有二一明诸比丘得本心二明诸比丘致敬一诸比丘各得本心者净名以三昧力加诸比丘令悟昔所修还得四种本心也二诸比丘敬礼者满愿差机说法回惶无益今蒙净名三昧冥加即知宿命善根开发荷恩事重感愧顶礼也问曰出家人何得礼白衣答曰入道恩重碎身莫报诸比丘欲行菩萨道岂存声闻戒律之形仪也。

　　时维摩诘因为说法。

　　此是第五净名即为说法也当是用大乘四悉檀赴其四心而为说法也。

　　于阿耨多罗三藐三菩提不复退转。

　　此是第六诸比丘得不退转也圆教明似解不退即是入铁轮十信若真解不退是铜轮初住往昔发心只应是五品弟子不定位耳或是别教通教不退未可定判也。

　　我念声闻不观人根不应说法。

　　此是第七满愿自愧责也声闻无道种智法眼不见根缘致有差机之失岂得称说法第一而忽谬有所说于物无益甚可愧惧也。

　　是故不任诣彼问疾。

　　此是第四结不堪满愿自惟往昔说法既有差机之失致被呵折今岂堪传如来旨往问疾也。

　　佛告摩诃迦旃延汝行诣维摩诘问疾。

　　此是第六次命大迦旃延问疾也文亦有二一佛命问疾二大迦旃延奉辞不堪所以次命大迦旃延者以其诸声闻弟子中论义第一也摩诃言大迦旃延南天竺婆罗门姓善解契经即是其性从姓立名名迦旃延迦旃延此翻不定有翻为刚剩有翻云文饰未知的以何翻为正大迦旃延当是从更乐数入道所以然者若心推捡研核即道理显现豁然悟解即是理也是以须陀耶沙弥八岁论义而得受戒又如十仙梵志皆因论义发心入道故大涅槃经云乐论义者生五净居即于彼天般涅槃也佛在世时大迦旃延造昆勒论此论申三藏教有无门亦应是从此门入道故作斯论也若人入昆勒门论义无穷尽此论正传南天竺国不度此土大迦旃延为欲显发如来半满之教故示声闻论义第一也诸有乐论义者先以四枯论义引之入道次欲显大乘四荣论义故示受净名呵折令诸四众鄙小慕大也今佛命令问疾者大迦旃延若述昔被弹即重显大乘四荣论义之教成前五种利益之义也。

　　迦旃延白佛言世尊我不堪任诣彼问疾。

　　此是第二迦旃延奉辞不堪文有四意一正奉辞不堪二述不堪之由三正明不堪之事四结成不堪一奉辞不堪者良以往昔解释五义被弹无答故不堪传如来旨也。

　　所以者何忆念昔者佛为诸比丘略说法要我即于后敷演其义谓无常义苦义空义无我义寂灭义。

　　此是第二述被呵之由由佛为诸比丘略说法要我即于后广演其义致被净名弹呵也就此文即有二一者佛略说法要二者迦旃延后广说一佛略说者经言忆念昔者佛为诸比丘略说法要也所言略说者此有四句一名略义广名教少说法解义多也二名广义略名教多说法解义少也三名广义广名教多说法解义亦多也四名略义略名教少说法解义亦少也佛为诸比丘略说法要者当是名略义亦略也如总相说苦谛不多解释即是名略义略若别相分别苦有四行说种种譬喻解释即是名广义亦广也复次若但总说五行而不多解释即是名略义略若具说十六行别相种种分别解释即是名广义亦广也佛为诸比丘或当总相略说苦谛不别解释或是略十六行但总相为诸比丘说五行不为别相广分别故言略说也问曰迦旃延广解佛五义何得约五行解佛略说法也答曰约理名五义约智缘理名五行约定名五门禅转侧相关义无乖异也而言法要者只五行撮众行之旨归入道之最胜故云法要也所以者何十六行摄一切行今但取此四行者苦四行即是总缘四念处能生燸法即是似道至上忍世第一法随用一行即入苦忍即是真道此之真道断集即证灭但说五行入道事足故云法要也复次此五行即是三法即是印定一切声闻经所以然者苦合无常空合无我寂灭即三法印一切三藏教故言法要也复次此五行即是三解脱门空无我即是空解脱门寂灭涅槃即无相解脱门无常苦即无作解脱门此三解脱门摄一切佛法故云法要也二明迦旃延广说者经言我即于后敷演其义谓无常等五义也所言于后敷演其义佛为诸比丘总相说苦谛或总相说五行令取正意修道而不为别相广分别者恐着语心乱失正道意也迦旃延即事交见诸比丘心迷不解故于佛说法后为敷演其义敷之言开演之言广重为诸比丘分别开广说五义也今明广说有二种一横明广说二竖明广说一横明广说者历三界一一别明苦五义也二竖明广说者约身边二见四见六十二见一一分别说五行也若常徒数师虽能细分别说五义只是横广委悉此了不得入道今一家置横用竖可得用入道也但大迦旃延见有无入道故佛在世时造昆勒论论所明义若说四念处即知有四倒说三毒即知有三圣行说有即知无今为诸比丘广说五义必依其论约有无门广说其义也但佛在世说法无违诤诸弟子入道法门虽异得道是一有所造论而莫不各述其观门不说佗法故大涅槃经明五百比丘各说身因即其事也迦旃延造昆勒论若不善通三藏教四门分别无滞者其论焉得传南天竺也毗昙约有门明五义成实论约空门明五义昆勒论约有空门明五义如为阐那说离有无经若明五义即是非空非有门明五义也四门明义经前玄义具辨细推前义作四种五义不同宛然可见具出事繁废释经文也寻佛在世时说法虽异而闻者各随机得道无有斗诤相破坏之罪也迦旃延既从有无门入道因此造昆勒论当是约昆勒论为诸比丘敷演有无纵容广说五义也问曰何等是昆勒论所明无有纵容五义之相答曰如数人有门明五义成论空门明五义一往有空入道硕反今昆勒论意当是纵容有无两种五义因之入道迦旃延用此为诸比丘广说五义青目注中论云少有少无入道者钝根人也此恐是纵容不决判属钝根昆勒论既不度义推大意应尔未可定执故不委分别也或当迦旃延此纵容广说五义不能决判令诸比丘入道致为净名所弹即是不堪之由也问佛既说诸比丘未解迦旃延重述广说此有何咎若佛用三藏教不逗机者此过由佛非迦旃延之失也答曰佛意难测说法出没多端初宜三藏引接入道必由摩诃衍通教是以如来权用三藏教五义迦旃延不深得此意广说三藏教五义既不能令诸比丘进道致为被呵之由也。

　　时维摩诘来谓我言唯迦旃延无以生灭心行说实相法。

　　此是第三正述不堪之事文即有三一呵能说法非二呵所说法非三明诸比丘心得解脱一呵能说心非经言无以生灭心行说实相法者小乘人若入真谛无心无说若从真出俗则有心有说是则以生灭心说实相法既是生灭岂得是称实相真理而说实相也复次四义即是生灭若作此心分别说五义即非说一实相也复次出观心起即是生入观心忘即是灭实相非生灭何得生灭心说实相法也复次迦旃延因有无入道还约有无说五义生即是有灭即是无所说五门之理既是生灭有无能说之心智亦是生灭有无故云生灭说实相法也复次声闻经四门明五义皆析法入理即是生灭之观故中论云为钝根声闻弟子说因缘生灭是则四门虽异皆是生灭心行说实相法即是拙度也非如摩诃衍说巧度之四门说法也所以然者一往说通教八地以上二谛双照即真而说此恐有教无人也若别教初地显本道观双流即寂而说此亦恐是有教无人唯有圆教初心以上即寂而说如阿修罗琴此非生灭心说实相法也又迦旃延非但说法心非亦不知根有利钝此诸比丘虽是小乘根性而必因通教巧度得道不藉三藏拙度成圣故大士呵其生灭心动无定不见佗机谬说迂回之五义也。

　　迦旃延诸法毕竟不生不灭是无常义五受阴洞达空无所起是苦义诸法究竟无所有是空义于我无我而不二是无我义法本不然今则无灭是寂灭义。

　　此是二明呵迦旃延所说法非也净名所以呵者迦旃延三藏教为诸比丘广说五义既是拙度之教诸比丘心不开悟今净名为说摩诃衍通教明五义即是体法入空巧度之五义也体法入空非但正通入真谛但空亦通入中道不可得空也经言诸法毕竟不灭是无常义若三藏教明粗细生灭无常此只是无常非无常义若了诸法平等非生灭妄情横见生灭即捡此生自佗四句不可得即无灭也是则诸法毕竟不生不灭即是无常义也经言五受阴洞达空无所起是苦义者若如三藏教所明粗细五受阴此只是苦非苦义也摩诃衍明若通达本无粗细之苦妄见有苦此苦即空不见苦相名无所起即是苦义也经言诸法究竟无所有是空义者若如三藏所明析假入生法二空此只是空非其义也摩诃衍明真如实相若体此妄计诸法本来常空妄计有人法诸法究竟无所有者即不须分别破析既不得有之可析何得有空之可存即是毕竟无所有是真空义也经言于我无我而不二是无我义者如三藏教明人无我此只是无我非无我义摩诃衍明实相真空本来无有我与无我众生妄计有我破我明无我既不得我亦不得无我我与无我皆不可得不可得者即是无性即是真空无我义也经言法本不然今则无灭是寂灭义者若三藏教所明以有还无即是灭谛涅槃此只是寂灭非寂灭义摩诃衍明法从本来常自寂灭相即大涅槃不可复灭即真寂灭义也而众生妄见流动二乘对治灭之菩萨体达法本不然即是真谛寂灭之理本来无有烦恼生死炽燃今则无因灭果灭之灭谛涅槃若见生灭真空不二之理即是真寂灭义也若三藏教明五法名义皆异今摩诃衍所明五法假名虽殊名字即空其义一也此是通途释摩诃衍通教五义相亦得即是圆教五义也若作正破迦旃延昆勒门五义者如前约有无纵容明五义今净名破云诸法毕竟不生不灭是无常义何得有无纵容是无常义也破下四义类之可知也问曰上说迦旃延为显四荣示受净名呵析今明摩诃衍五义前四义乃结成四枯此岂是显于四荣说法之教也答曰若破入中道结真谛成四枯中道任运自成四荣也如涅槃经明二鸟俱游无常常不得相离今说真无常义即不得离常义也故此经明于我无我而不二即真无我义若大涅槃经明我与无我其性不二不二之性即真我义即是无我法中说真我也净名结真明四枯者意为显四荣也此经是方等生苏之教意为显四荣出没未的显岂得顿同法华涅槃也。

　　说是法时彼诸比丘心得解脱。

　　此是三明诸比丘悟道此诸比丘根性必因生灭观门调心后入无生观即得入道是以佛初为略说生灭五义调心净名呵迦旃延废生灭拙度五义用无生巧度五义为诸比丘说比丘即得入道也经云彼诸比丘心得解脱者即是因闻通教体法入空得罗汉果也大品经叹诸罗汉德云心得好解脱慧得好解脱者即是脱三界思惟烦恼心得自在具八解脱也。

　　故我不任诣彼问疾。

　　此是第四大段结成不堪也迦旃延自惟往昔为诸比丘广说五义为净名所弹嘿然无答今岂敢传如来旨故辞不堪。

　　佛告阿那律汝行诣维摩诘问疾。

　　此是第七次命阿那律文亦有二一佛命问疾二阿那律奉辞不堪所以次命阿那律者以其声闻弟子中天眼第一也阿那律刹利种白饭儿或云阿泥卢豆或云阿㝹楼驮当恐如楚夏言音之不同也此土翻为如意或云无贫此人过去一食施辟支佛九十一劫常在天上人中受如意果报故名如意尔来常富无所乏短名无贫也即是佛之从弟释摩男是其亲兄其人出家初学道时多睡眠为人所呵因是忿愧精进不寝遂致失明白佛说如上事佛语言眠是眼食世人七日不食则命根断绝七日不寐眼命断难可治也当修天眼用见世事那律因是苦行修禅得四大清净造色半头天眼从头上半皆得见色观三千大千世界如庵摩勒果三藏如来得全头天眼一头皆发净色彻见无碍那律虽不及佛于声闻中最为第一即是作意数以入道具如上说为欲显发如来半满教门先以四枯天眼引诸四众入道次欲显发四荣天眼示受大士呵折今佛次命问疾者阿那律若述往昔被弹之事即重显四荣天眼之教成前五种利益之义也。

　　阿那律白佛言世尊我不堪任诣彼问疾。

　　此是第二明阿那律奉辞不堪文即有四一正奉辞不堪二述不堪之由三述被弹之事四结成不堪就第一奉辞不堪者良以往昔有梵王问天眼即答所得天眼致大士弹呵莫知所酬岂堪传如来旨往问疾也。

　　所以者何忆念我昔于一处经行时有梵王名曰严净与万梵俱放净光明来诣我所稽首作礼问我言几何阿那律天眼所见我即答言仁者吾见此释迦牟尼佛土三千大千世界如观掌中阿摩勒果。

　　此是第二述不堪之由文即有二一明梵王来稽问天眼二明阿那律答一明梵王与万梵俱来稽首请问天眼者但梵王是娑婆世界主统御三千大千世界报生天眼无如梵王及其眷属闻那律于声闻弟子中天眼第一欲知所见优劣故来请问也二阿那律答吾见能仁大千世界如观掌中阿摩勒果但声闻弟子所得天眼无有能见大千世界唯阿那律能见大千世界故大智论云大罗汉所得天眼唯见小千世界大辟支佛见百佛世界诸佛如来见一切佛土今那律所明天眼独见三千大千世界者以其偏修作意数得半头天眼照用广达于诸声闻天眼最第一也一往而论与梵王所见似同既无过彼之用故不能生其敬仰之心此岂能发梵王道心致被大士所弹即是不堪之由也问曰若尔定有何异答曰梵王所得是果报天眼那律所得是修得天眼果报天眼是其住处则见三千若至余方则不能见修得天眼随所至方皆见三千大千若阿那律所得天眼乃是修根本观练熏修五种四禅八色清净因此发真天眼通此之天眼属于禅智禅智常随行人所以随所至处皆见三千如观掌中阿摩勒果也诸罗汉虽不能见大千随其所见国土皆如影随形不同梵王此为异也复次梵王虽见大千是总相见见不分明阿那律半头天眼亦见大千是别相见见则分明也乃至诸罗汉因净禅得天眼者皆别相见所见虽狭而分明委细胜于梵王复次梵王天眼是通非明罗汉天眼是通是明有如是等之异也问曰若梵王是报生天眼见大千与法华经明肉眼见大千有何殊别答曰大智度论明肉眼见三千大千世界者以报生天眼在肉眼中天眼开辟肉眼见色故见大千也如大品经明菩萨肉眼见百由旬乃至大千世界过此则用天眼以肉眼与风相违故不说见佗方佛土若依法华经明肉眼见大千世界一切法是则三藏教明二乘所得天眼慧眼所见事理尚不及法华经明肉眼所见何况梵王所得天眼而可并乎故大涅槃经云学大乘者虽有肉眼名为佛眼二乘之人虽有慧眼名为肉眼以其慧眼见真所断惑但与圆教菩萨肉眼齐也大乘圆教虽有肉眼而名佛眼以具烦恼性能知如来秘密藏也。

　　时维摩诘来谓我言唯阿那律天眼所见为作相耶无作相耶。

　　此是第三正述被弹之事就文即有五一核难二阿那律受屈嘿然三梵王请问四净名答五梵王及眷属发菩提心就第一核难文为两一者双核二双难初双核经云唯阿那律天眼所见为作相耶为不作相耶净名何故作此双核正明声闻教中所明罗汉功德有二种一者有为功德二者无为功德有为功德即是十智三三昧三明六神通也无为功德即是三界见思断处无生无灭也天眼若属有为功德即是作相见若属无为即是无作相见罗汉既有此二种功德今定作何功德生天眼而见大千世界也。

　　假使作相则与外道五通等若无作相即是无为不应有见。

　　此是二净名双结难也经云假使作相即与外道五通等者明净禅所发天眼皆是生灭作相虽与根本禅发天眼力用有殊并约有为明见一往无别故与外道五通等也经云若无作相即是无为不应有见者此约无为功德结难也无为功德止是证数缘尽此中不说有所缘见大千也若无为有能见大千者可异外道无为既不得有见此则不论有天眼见于大千也若还取有为见说见大千者此则孱同梵王不异外道既无异见天眼之殊岂能发起梵王敬仰之诚生彼善根也阿那律天眼有失正意在何以三藏明析法入空但见偏真不见中道故有入观出观之殊入观即同无为无见出观即同有为有见二乘天眼有此之过故被难致屈也。

　　世尊我时嘿然。

　　此是第二明阿那律嘿然受屈也所以嘿然受屈者着此二难进退莫知所通也。

　　彼诸梵闻其言得未曾有即为作礼而问曰世孰有真天眼者。

　　此是第三明梵王请问文自有三一梵王得未曾有二礼致敬三正请问经言彼诸梵闻其语得未曾有者阿那律答天眼见于大千此一往未觉异梵王所见故不能生其敬仰也今闻大士有此核难那律天眼既坏梵王所得自知非真必更有真天眼故生未曾有之心也经言即为作礼即是二明梵王及诸眷属敬心内发申其敬怀亦是致请之仪也经云而问曰世孰有真天眼者即是三明梵王请问孰有真天眼那律仍外道梵王亦然此皆非真天眼者必应更有得真天眼之人故言世孰也。

　　维摩诘言有佛世尊得真天眼常在三昧悉见诸佛国不以二相。

　　此是第四明大士答亦有二前答有得真天眼之人二辨真天眼之相维摩诘言有佛世尊得真天眼即是初答也得真天眼者以修中道实相发真天眼无二边之伪故言真天眼也问曰若无二边之伪即是真慧眼何得说为真天眼也答曰即中见色即是真天眼也经言常在三昧悉见诸佛国不以二相此是二辨真天眼之相也所言常在三昧者常在王三昧乃至首楞严等诸三昧亦是常在大涅槃常寂定深禅定窟也即是一切众生皆灭尽定相不起此定也经言见诸佛国者寂而常见也如明镜不动净水无波万像皆自然现也经言不以二相者非作相不同梵王外道声闻有为作相天眼通也非不作相非二乘所得无为偏真之无作相冥然无所见也复次不以二相者中道真天眼非真俗二谛之二相慈此二相而能遍照四种佛国三种众生死此生彼依正两报并现王三昧中即是真天眼也问曰此二真天眼四教所明何教所摄答曰若非偏非圆偏圆双见即是圆教之天眼也问曰若佛因中道所得天眼名真天眼者更以何名佛眼耶答曰今取见中道发天眼见十方国土十方法界粗细之色为天眼若佛眼即论圆见三谛法界也随义分别无相谬滥何止天眼五眼宛然不相混也如金刚波若所明如来有肉眼乃至有佛眼是义应具分别之废论余事深得此意天眼何妨四眼。

　　于是严净梵王及其眷属五百梵天皆发阿耨多罗三藐三菩提心礼维摩诘足已忽然不见。

　　此是第五明梵王发菩提心文即有二一正明梵王与眷属皆发菩提心二明致敬而去一明梵王及诸梵发心者前虽闻那律所说不辨实相之理又无遍见诸佛国土之事故不能令诸梵深信发菩提心也得大士所明天眼真事广过其天眼之外称会诸梵大乘根缘故皆发菩提心也圆教所明若相似发心即是入铁轮十信之位若真发心即是入铜轮初住也二报恩致敬不现如文。

　　故我不任诣彼问疾。

　　此是第四结成不堪那律自惟往昔为梵王说天眼被大士弹呵莫知所酬岂堪奉如来旨往问疾也。

　　维摩罗诘经文疏卷第十四
卍新纂续藏经第 18 册 No. 0338 维摩经文疏


　　维摩罗诘经文疏卷第十五(弟子品之五)

　　佛告优波离汝行诣维摩诘问疾。

　　此即是第八次命优波离文亦有二一佛命问疾二优波离奉辞不堪所以佛次命优波离者以其声闻弟子中持律第一也优波离此翻为上首有翻为化生是人恐从念数入道所以然者三藏教门修多罗阿毗昙两藏有是佛自说或有弟子说或是化人诸天仙人等随机而说佛所印可即成经也毗尼结戒一一皆是佛自制可为欲住持佛法正内眷属此须念持令不忘失念力若强则无遗漏复次持戒秉律若不专念明识轻重则多有所犯行事僻谬故佛教诸比丘清旦常修六念念力若强则不忘有所犯行事无谬故得持律之上也优波离为欲显发如来半满戒藏先以小乘四枯毗尼引诸众生入佛正法令持不缺戒不破戒不穿戒不杂戒随道戒无著戒此六种清净即成小乘四果是则庄严四枯之律藏也次欲显大乘四荣智所赞戒自在戒具足戒随定戒示受净名呵折令诸四众鄙小慕大今佛命问疾者优波离若述昔被弹之事即重显发如来四荣之戒藏成前五种利益之义也。

　　优波离白佛言世尊我不堪任诣彼问疾。

　　此是第二奉辞不堪文即有四一正奉辞不堪二述不堪之由三正述被呵之事四结成不堪第一奉辞不堪者良以往昔解说律相判断不明被净名呵折岂堪传如来旨也。

　　忆念昔者有二比丘犯律行以为耻不敢问佛来问我言唯优波离我等犯律诚以为耻不敢问佛愿解疑悔得免斯咎我即为其如法解说。

　　此是第二述不堪之由由为二比丘解释律相不契于理也文即有二一者二比丘犯戒疑问二上首为如法解说一二比丘犯戒请问者二比丘所犯轻重此未的知若其轻者何得不敢问佛若其重者重罪毗尼无忏悔文或可重罪之方便也有师曾见经说云有一比丘在兰若卧人根起衣采薪女见欲发盗行非法比丘卧觉疑惧犯初重又一比丘瞋此女人欲打女人怖走堕坑而死比丘心疑惧犯煞戒由是耻愧世尊尊重不敢咨问从优波离请决所疑也上明十大弟子辅如来弘十法门意在此也经言我即为其如法解说此是二明优波离为解说为解说者如毗尼所明说诸罪相依律判断轻重也或教集僧羯磨除灭一一依毗尼所明故言如法为说也。

　　时维摩诘来谓我言唯优波离无重增此二比丘罪。

　　此是第三正述被弹之事文即有二一正述净名弹呵二明二比丘心得清净就第一述净名弹呵文有七意一正弹呵二劝直除灭三为解释四引佛语为证五核问优波离六约三假入真分别断除七结成奉律第一正弹呵者若理心忏悔则不烦涉事集僧羯磨事相纷纭经言无重增此二比丘罪者罪从妄想而生应须为其除此妄想优波离强为二比丘分别说罪相言是轻是重应作如是羯磨之法此即涉事增其妄想分别因此生重悔盖鄣于定慧是重增二比丘罪也。

　　当直除灭勿扰其心。

　　此是第二净名劝直尔除灭勿扰其心若谛观罪性清净妄想自息即是除灭也不依事相则心无扰动所以然者罪从心生还从心灭心若是有罪即是有心若是无罪即是无若观心毕竟不可得即不见罪相罪不可得即是直除灭不扰其心义也今明忏悔罪灭有三种一作法忏除灭违无作罪此是毗尼明忏悔法也二观相忏悔除灭性罪此依定门明忏悔也三观无生忏悔除灭妄想根本罪此依慧门忏悔也复次违无作罪障戒性罪鄣定根本罪鄣慧一作法忏悔灭违无作罪者如律明诸治羯磨等忏罪方法若作此法成就能灭违无作罪而性罪不灭故大论云如比丘斩罚草木夺众生命二罪同篇作法忏悔违无作得灭斩伐草木无偿命罪夺众生命罪不灭虽复违无作罪灭此非直除灭而作法纷动废修禅定鄣入无生即是扰其心也二观相忏者如诸大乘方等经所明行法见罪灭相菩萨戒云忏悔若见光华种种好相罪即得灭若不见好相虽忏无益若见好相非但违无作罪灭性罪亦灭而根本罪不灭也取相心动则心水不清珠岂得现此亦是扰其心也三观无生忏者此观成时能除根本妄惑之罪如拔树根枝叶自灭也普贤观经云一切业鄣海皆从妄想生若欲忏悔者端坐念实相众罪如霜露慧日能消除无劳作法取相纷纠即是不扰其心义也问曰若尔者诸经又说忏悔必须生重惭愧怖畏改隔今何得言不须作法取相也答曰人有二种一者钝根二者利根若钝根人造罪时心重忏悔时心轻轻心不能除重罪为是人故故令生重惭愧怖畏改隔作法取相若利根人直正观心性妄想罪本自灭忧悔不起是则毕故不造新即是直尔除灭不扰其心也故大智论云若人罪能悔悔已莫复忧如是心安乐不应常念着若生重悔悔箭入心痛不可拔现世忧苦死入地狱也复次若执有此罪罪则转重若不执罪罪则渐轻若能见理事性根本一切诸罪即皆灭也是为直尔灭不扰其心也。

　　所以者何彼罪性不在内不在外不在中间。

　　此是第三解释也经言彼罪性不在内不在外不在中间者罪性本空毕竟无罪虽复妄想造罪若观罪空即是无罪所以然者若罪是有即有定性若有定性不出三处一者内即己心二者外即是外境三者两中间即是心与境合共生罪也今捡若在内者即是自性自性是罪者则未对境时常有罪也今现见未对境时常无罪起何得在内有自性也若不在内谓罪在外者外即是境即是佗佗即是性若佗性有罪自属佗何关己也若罪不定在内心外境谓内外合即有罪生者即是共生罪也共生即有二过所谓自佗性若有自佗性即是两罪并生若尔如斩伐草木内人有罪外草木亦应有罪也若谓中间是刀刀应有罪人与草木俱无罪也当知罪非共生在两间也又解罪不在内不在内六根也罪不在外不在外六尘也不在两中间不在六识也若十八界本来自空则无罪性尚不自有何能有罪也复次罪从心生观心不自生不佗生不共生则心不在内不在外不在两中间如其心然罪垢亦然一切法亦然故普贤观经云观心无心法不住法我心自空罪福无主一切法如是无住无坏作是忏悔名大忏悔名庄严忏名无罪忏悔名破坏心识忏悔行此忏悔心如流水念念见普贤菩萨及十方诸佛前两解亦是观行小疏而不与此经文相符后解正是要用与下文净名引佛语正相符也若能如是观罪见罪无生者即是观无生忏是则直尔除灭不扰其心也净名以此为释前呵弹意即可见也。

　　如佛所说心垢故众生垢心净故众生净心亦不在内不在外不在中间如其心然罪垢亦然诸法亦然不出于如。

　　此是第四引佛诚言为证释优波离疑也所以然者优波离心念毗尼亲是佛口自说我依此判当有何失今大士即引佛语何得不受但佛语有二种一了义语二不了义语岂得执不了义之言而不受了义之语也亦是为成二比丘令信心分明故引佛语也优波离疑执若作此判者则违佛语佛毗尼中问汝何心作若有垢心作事轻之与重悉皆是罪何得言无罪也大士即引佛语心垢故众生垢当知罪从心生若见心有众生有垢即有罪若知心空即是心净心净即众生净众生净即无罪也此即能知所知之心皆不在内外两中间是则无心若无心尚不见心何得有垢故经言罪垢亦然诸法亦然不出于如者如大品经言菩萨行般若时不见有法出法性外法即是如之异名也。

　　如优波离以心相得解脱时宁有垢不我言不也维摩诘言一切众生心相无垢亦复如是。

　　此是第五核问即为三一大士问二波离答三大士还仍其言类真空无垢之相初经言如优波离以心相得解脱时宁有垢不此问优波离析法观心入偏真时宁有垢不优波离答言不也因析法观心见真之时心真无有垢相维摩诘言一切众生心相无垢亦复如是此即是三明类显也摩诃衍教体法明众生心相即空空中无垢亦如是。

　　唯优波离妄想是垢无妄想是净颠倒是垢无颠倒是净取我是垢不取我是净。

　　此是第六明三假入空分判断除也三假者一因成假二相续假三相待假即是摩诃衍所明体三假以入空也故下文用如幻梦等之譬以辨假相也如此体假亦得入圆真也此对破三藏教所明析三假以入真也所以然者三藏教明三假即是用随情三假以入真摩诃衍所明三假即用随理三假以入真也是经前玄义已具分别今不重述此是即辨二种毗尼灭罪不同优波离用拙度毗尼灭罪净名用巧度毗尼灭罪也文即有三一前明体因成假入空二明体相续假入空三明体相待假入空体此三假入空若见即真即中则无罪相即是大乘毗尼直除灭也就初因成文即有三今正约无明因缘明因成假所以然者无明即是污秽五阴能成假名罪人即是因成假也无明即是颠倒颠倒不出三种所谓想颠倒心颠倒见颠倒此三即是无明因缘能成三假三阴此三倒三阴符心王则有一切诸行罪垢若能了知三倒不自生亦不从佗生不共不无因即是无生无生无灭无心无罪此即是约体因成假入真明除灭也经言优波离妄想是垢无妄想是净此明想颠倒颠倒即是因成假约假论垢体假即空妄想不起则无罪垢故言无妄想是净也经言颠倒是垢无颠倒即净此明心颠倒颠倒者即是因成假约假说垢体假即空颠倒不起则无罪垢故言无颠倒即是净也经言取我是垢不取我即是净取我见即我是颠倒颠倒即因成假约假说垢体假即空即不取我若不取我则无罪垢故言不取我是净也。

　　优波离一切法生灭不住如幻如电。

　　此二明约体相续假以明入空如幻即譬相续之法但假施设犹相续有罪若体相续相不自生不佗不共不无因生即入空空即不见罪相虚妄罪垢即自灭也如电譬为显相续生灭迅速问曰如电是三藏教譬何得入摩诃衍用也答曰已说幻譬相续不实于迅速义未显故借如电譬显迅速。

　　诸法不相待乃至一念不住诸法皆妄见如梦如炎如水中月如镜中像以妄想生。

　　是三明体相待假入空也待有二种一者异时明相待二者同时明相待此约异时论相待故云乃至一念不住也若自佗等四句捡相待亦不可得入空故而说言相待者皆虚妄见也又从诸法皆妄见下或是总譬三假成一切法一切法皆毕竟无所有而分别三假成一切法者皆是妄见也故经云如梦炎水月以妄想生也若体三假即空则妄想不起心无罪即是清净故净名前说当直尔除灭也。

　　其知此者是名奉律其知此者是名善解。

　　此是第七结成奉律今明佛所说经戒正意本欲为众生断恶入道若深得佛意知轻识重善用经戒赴机判断能除物罪令得入道者则不乖佛教即真奉律也经言其知此者是名善解者律是诠量轻重知轻重之相皆如幻化善解轻重入无轻无重第一义谛涅槃即是善解巧度之毗尼也。

　　于是二比丘言上智哉是优波离所不及持律之上而不能说。

　　此是第二明二比丘心得清净就此文有三意一二比丘称叹净名二优波离惬伏述诚三二比丘心得清净发菩提心一二比丘叹优波离拙度奉律净名巧度奉律拙巧之殊故叹上智者哉优波离拙度奉律之不及也经言优波离持律之上而不能说者优波离但能持三藏教明律之上不能用摩诃衍通别圆教赴机说律判断也。

　　我答言自舍如来未有声闻及菩萨能制其乐说之辩其智慧明达为若此也。

　　此是二优波离惬伏述诚二比丘之所叹也自舍如来未有声闻及菩萨能制其乐说之辩者禀三教行人皆不能制净名权实乐说之辩也经言其智慧明达为若此者即是体法见理照机分明知病识药随病授药通达无碍也。

　　时二比丘疑悔即除发阿耨多罗三藐三菩提心作是愿言令一切众生皆得是辩。

　　此是三明比丘发菩提心也经言时二比丘疑悔即除者疑淫煞之罪除也悔者一犯罪悔除二优波离增其重悔盖亦除也即发菩提心如前分别作是愿言令一切皆得是辩者愿令得摩诃衍无碍辩才如大士也。

　　故我不任诣彼问疾。

　　此是四结不堪也优波离自惟拙度奉律昔不能除灭二比丘罪致被大士所弹尔来揖敬故不堪传如来旨往问疾也。

　　佛告罗睺罗汝行诣维摩诘问疾。

　　此是第九次命罗睺罗问疾也文亦有二一佛命问疾二罗睺罗奉辞不堪所以次命罗睺罗者以其声闻弟子中密行第一也罗睺罗是佛菩萨时子亦言罗云此翻为覆鄣以其在母胎六年不出故名覆障因缘经明宿世经塞鼠穴今得此报也大智论明罗云往昔为王期看仙人王着乐遂忘六日方忆出看仙人仙人六日在外悒悒故六年处胎因名覆障也有翻云宫生悉达太子时欲逾城出家以指指其妃腹语言却后六年汝当生男耶输陀罗因觉有身国人皆疑太子出家太妃在宫何得有身将非邪通佛共净饭王于后证是太子之子亲宫之所生因是名宫生也又未曾有经明净饭王与亲族谓非太子遗体以火坑焚之耶输陀罗自誓抱子入火莲华捧出母子安存王与亲族臣僚方信是太子之子也大智论明耶输陀罗被疑求待生出既出见之方知似父王疑乃息倍加爱念也罗云当是从思数入道故密行第一也为欲显发如来半满密行教门故先示四枯密行第一引诸乐密行四众入半字之道也故法华经云罗睺罗密行唯我能知之现为我长子以示诸众生次欲开发四荣密行示受净名呵折令诸众生鄙小慕大今佛命令问疾者罗云若述往昔被弹之事即重显四荣秘行教门成前五种利益之义也。

　　罗睺罗白佛言世尊我不堪任诣彼问疾。

　　此是第二奉辞不堪文即有四一正辞不堪二述不堪之由三述被呵之事四结成不堪一奉辞不堪者良以往昔为长者子说出家功德被净名呵折岂堪传如来旨也。

　　所以者何忆念昔时毗耶离诸长者子来诣我所稽首作礼问我言唯罗睺罗汝佛之子舍转轮王位出家为道其出家者有何等利。

　　此是第二述不堪之由由往昔为诸长者子说出家功德被呵弹也就此文有二一长者子问出家功德二罗睺答一明长者子问者佛若在家应作转轮圣王既出家成佛罗云若在家亦得作金轮圣帝果报人间最极十善化导此功德无量而忽出家单身自善有何胜利必有深见故请问也。

　　我即如法为说出家功德之利。

　　此是二明罗云答为说出家功德利也有师言如贤愚经明格量度人出家功德之利今谓不尔长者问罗云出家功德岂论度人得福多少也当是为说三藏教明出家得十智三三昧三明六通八解脱等出离生死得有余无余涅槃等诸出世功德岂同轮王生死果报报若尽流转三有未有边也。

　　时维摩诘来谓我言唯罗睺罗不应为说出家功德之行。

　　此是第三正述被弹之事文即有五一正弹呵二为解释三广示出家功德四结真出家五劝诸长者子出家一正弹呵经云不说出家功德之利所以净名弹呵不说出家功德利者此有三意一者罗云既是密行第一何得说出家功德之利若说功德即是自显何谓密行也二叹小乘出家功德狭劣不称长者子大乘根缘三若说形服出家功德诸长者子既各有碍会不得此形服出家功德罗云说出家功德有此三失故被净名弹呵言不应为说也。

　　所以者何无利无功德是为出家有为法者可说有利有功德夫出家者为无为法无为法中无利无功德。

　　此是第二解释三藏教明若能覆藏戒定智慧有为无为功德不令佗觉名为秘行今大士弹呵即有事有理一事弹者若是秘行不应为诸长者子自说出家功德之利若言为利益众生说非为自显出家功德利者既不知根缘说不赴机有何利益也二约理弹呵者经言无利无功德是为出家今明无为法即是虚空佛性虚空佛性无功德若见佛性即住大涅槃出二边生死之家是真出家若见虚空佛性得三德大涅槃者是则无所积聚乃名为藏名真密行也此即是对四枯密行显四荣密行也经言有为法中可说有利有功德者此呵罗云见偏真成智断犹是有为法有利有功德既是有为不得出离变易生死何名出家故大涅槃经云空者即是生死不空者即是大涅槃也经言夫出家者为无为法无为法中无利无功德此呵罗云出家心非夫出家人本为出生死家求真无为法真无为者如下文云佛身无为不堕诸数若未免生死而住有为者此求出家之心非也所以然者小乘见真得数缘尽有余涅槃谓是无为若大乘明义未见中道断无明别惑犹是变易生死有为法也若见中道佛性住大涅槃断无明别惑变易生死者乃是真无为法即是平等真法界佛不度众生故云无为法中无利无功德也故大涅槃经云声闻僧者名有为僧菩萨僧者名无为僧问曰净名呵罗云正用无为破有为无为只是虚空佛性之理何得言用大乘真密行破罗云不真密行也答曰罗云既著有为所有密行皆是有为今净名一往先将无为来破若了真无为即如得如意宝珠无所不有也故前说无为次即广明出家功德皆是真无为法中具一切功德之行即真密行义也。

　　罗睺罗夫出家者无彼无此亦无中间离六十二见处于涅槃智者所受圣所行处。

　　此是三明广为罗云说大乘出家功德即是无为法中具一切诸行名真密行也文即有二一明自行功德二明化佗功德一自行功德者即是正观中道破小乘彼此中间无为涅槃也所以者何声闻经明涅槃为彼岸生死为此岸烦恼为中流是则彼此中流皆是大乘此岸菩萨若观中道得真无为则不见彼此中流性如虚空即见佛性住大涅槃名真无为也经言离六十二见处于涅槃菩萨若正观中道得真无为非但离界内六十二见亦离界外诸见故地持论解清净禅云离一切见清净净禅此即其义也经云处于涅槃者若观中道即见佛性住本有涅槃城不思议三德之秘藏法身般若解脱不纵不横如世伊字也经言智者所受圣所行处者此即举果以成因也智是一切智人虽无所受而心冥中道实相之理名之为受也经言圣所行处者中道实相即是圣所行处故大智论云智度大道佛从来也复次智者所受即是观中道以证果也圣所行处即是观中道以修因也中道非因非果而能成大乘因果万行功德即是真密行。

　　降伏众魔度五道净五眼得五力立五根不恼于彼离众杂恶。

　　此即是二明大乘出家化佗功德文有二意一降伏众魔即破爱论二摧诸外道即是破见论但爱见二种一者界内爱见即是波旬六师之徒党也二界外爱见即是声闻缘觉及通教菩萨经言降伏众魔度五道者即是一明降魔化佗功德也所言降魔者大集经明得菩萨道破烦恼魔得法性身即破阴魔得菩萨道得法身即破死魔得不动三昧破佗化自在天子魔大涅槃经明魔有八种所谓常乐我净魔无常无乐无我无净魔前四魔即是界内魔后四魔即是界外魔今约前烦恼等四魔若因常乐我净起烦恼等四魔即是界内四魔若因无常无乐无我无净起烦恼等四魔即是界外四魔菩萨正观中道得真无为法破八倒即是自行破八魔若为众生说中道非有即是化佗破常等四魔若说中道非无即是破无常等四魔故言降伏众魔也度五道者五道众生皆是魔之眷属若菩萨慈善根力而生五道示现其身同事说法即能度五道及六道开六道出二十五有菩萨观中道双照二谛即得三谛三昧成二十五三昧十番破二十五有即能度界内五道及界外声闻缘觉大力菩萨三种意生身也经言净五眼者菩萨修真无为即须一心圆观三谛观俗谛粗境破诸恶业名净肉眼若观俗谛细境破诸乱心名净天眼若观真谛破界内见思烦恼名净慧眼若观界内界外俗谛之法破恒沙无知名净法眼若观中道双照二谛圆除法界见思无明即是净佛眼也经言得五力者若净五眼即得五力所谓得四种道品中之五力也所以者何若观真谛从析体二种入真即净慧眼即得生灭五力无生五力若从空入假观俗谛净法眼即得无量五力若观中道圆照法界净佛眼即得无作之五力也前三五力是权后一五力是实也经言立五根者菩萨知平等法界犹如虚空非权非实而能善巧成就权实之五力用化四种众生各令生五根即是立众生根也经言不恼于彼者菩萨用四悉檀赴四种众生根缘无有差机坏佗善根之过是则真不恼彼经言离众杂恶者菩萨自成四种五力即能离界内界外一切杂恶而能立众生四种五根离疑邪念懈怠散乱愚痴等诸不善烦恼此即是令众生离众杂恶也。

　　摧诸外道超越假名出淤泥无系着无我所无所受无扰乱内怀喜护彼意随禅定离众过。

　　此是二约摧伏外道以明化佗功德也经言摧诸外道者即是摧界内六师九十六种外道界外声闻缘觉通教菩萨也所以者何菩萨正观中道得真无为即能自破二边外道若为众生说非有摧伏界内外道若说非无即摧伏界外外道所以者何若心行理外一切皆是外道摧伏令入中道即是化佗功德成就也经言超越假名生死及涅槃皆是假名也菩萨若观中道得真无为即心超二边之假名也若为众生说非有即令界内众生超出俗谛生死假名若为说非无即令界外众生超出真谛涅槃化城之假名也经言出淤泥者菩萨正观中道即出界内界外二种见思烦恼之淤泥若为众生说非有则界内众生出见思烦恼之淤泥若为众生说非无即界外众生出别惑见思烦恼之淤泥经言无系着系是业着即爱烦恼润业故名系着菩萨正观中道能断二边之业爱也若为众生说非有即断界内业烦恼系着若为众生说非无即断界外业烦恼之系着也经言无我所者菩萨若正观中道即不见界内界外有我我所若为众生说非有即破界内我所若为说非无即破界外我所也经言无所受者菩萨正观中道即不受二边若为众生说非有即界内众生不受涅槃也经言无扰乱菩萨正观中道即无二边散动之扰乱也若为众生说非有即破界内攀缘扰乱若说非无则破界外分别真空之扰乱故胜鬘经云空乱意众生非其境界也经言内怀喜者菩萨若观中道双照二谛即得四种喜觉分之喜若为众生说中道二谛四种喜觉若众生得四喜觉菩萨庆众生得四喜觉即成喜无量心即是内怀喜也经云护彼意者观四种众生根缘用四悉檀说三谛不乖四种众生心即是护彼意也经言随禅定菩萨若观中道双照二谛即入三谛三昧住大涅槃深禅定窟能不起灭定而现诸威仪为众生说法如阿修罗琴令一切众生皆得三谛三昧诸禅定也经言离众过者菩萨若观中道即无界内界外二种烦恼之过失即得三无失三不护三业随智慧行三轮不思议化化一切界内界外众生无有损佗根缘差机之过而能令一切众生离界内界外之过失也。

　　若能如是是真出家。

　　此是第四结真出家经言若能如是者即是如中道得真无为具一切自行化佗功德之是也是则一心具足万行如如意宝珠具一切宝即是四荣真密行也经言是真出家者正观中道虚空佛性得真无为能出凡夫二十五有家及出一切声闻通教菩萨家即是出真俗二谛家出生死涅槃家故名出家也。

　　于是维摩诘语诸长者子汝等于正法中宜共出家所以者何佛世难值。

　　此是第五净名劝诸长者出家文即有四一净名劝长者出家二诸长者子各辞有阂三净名重劝发菩提心四明长者子发菩提心一净名劝长者子出家者即是劝其修中道正观求真无为出二边生死之家也故净名言汝等于正法中宜求出家正法者即是中道之正法也若能共观此理即皆得出二边生死之家也经言所以者何佛世难值若有佛出世得闻中道无为之法若无佛出世则百千万亿劫何有得闻中道实相佛法既难值闻今值得闻正法岂可不观行修习出二边生死之家也。

　　诸长者子言居士我闻佛言父母不听不得出家。

　　此是第二诸长者子各辞有碍不得剃剪变服出家净名本劝观中道求真无为出家但长者子未得此意谓言劝其剪落出家是故同辞有碍云我闻佛说父母不听不得出家佛戒所制具出僧祇也。

　　维摩诘言然汝等便发阿耨多罗三藐三菩提心是则出家是则具足。

　　此是三明净名的劝观行出家出家义有四句一者形心俱不出家二者形出家心不出家三者形不出家心出家即是观行出家也四者形心俱出家今净名重劝言然汝等便发菩提心此即然其佛制父母不听不得变服剃发出家也而净名本知有此事是故然可但诸长者子各有大乘观行善根净名所以劝其令发无上道心修习正观求真无为即出二边生死之家但戒从心生道心若发菩萨戒善即随心俱发故云即是具足也。

　　尔时三十二长者子皆发阿耨多罗三藐三菩提心。

　　此是四明诸长者子依净名劝皆发无上道心发菩提心义具如前释也。

　　故我不任诣彼问疾。

　　此是四段结辞不堪罗睺自惟往昔为诸长者子说出家功德文义粗浅非真密行之言又不称长者子根缘既被净名呵折岂堪传如来旨也。

　　佛告阿难汝行诣维摩诘问疾。

　　此是第十次命阿难问疾文亦有二一佛命问疾二阿难奉辞不堪所以如来次命阿难问疾者以其声闻弟子中多闻第一也阿难即是如来从弟此翻云欢喜所以名欢喜者大智度论明有三因缘得名一从本愿得名二父母作字三从人见得名一从本愿得名名欢喜者即是释迦牟尼佛因地为陶师时值过去释迦牟尼佛有闻持侍者名曰阿难即发誓愿愿于未来得佛之时还名释迦所有闻持侍者还名阿难又阿难世世已来发愿为佛侍者今得为侍者故名欢喜也二父母作名名欢喜者如来将欲成道魔王妒忿兴十八亿鬼兵魔众来恼菩萨菩萨心正魔军退坏便至净饭王所说言汝子昨夜将欲成道为魔所坏今以死没王与眷属皆生愁苦净居诸天即报王言汝子以成正觉不须忧苦王犹疑惑即遣使参访使还启太子已成正觉王及眷属国内臣民皆大欢喜须臾斛饭王信报生男王重复欢喜此儿既是欢喜时生当立名名欢喜也是为父母作字名欢喜也三从见者得名阿难世世慈恩报得身形相好端严见者无不爱敬生欢喜心故名欢喜也故结集法藏时诸阿罗汉说偈叹阿难云。

　　面如净满月　眼若青莲华　佛法大海水　流入阿难身　阿难当是从受数入道是以闻如来说法如完器盛水无有零漏此是如来法身眷属为欲显发大圣半满多闻入道之教故先以四枯多闻引诸四众入道次显四荣多闻入道之教故示受净名呵折令一切众生鄙小慕大也今佛命令问疾者阿难若述往昔被弹之事重显发四荣多闻入道之教成前五种利益之义也。

　　阿难白佛言世尊我不堪任诣彼问疾。

　　此是第二阿难奉辞不堪文有四意一正辞不堪二述不堪之由三正述被弹之事四结成不堪一奉辞不堪者良以往昔为如来乞乳被弹无答岂敢传佛圣旨往彼问疾。

　　所以者何忆念昔时世尊身小有疾当用牛乳我即持钵诣大婆罗门家门下立。

　　此是第二述不堪之由由世尊身小有疾当用牛乳持钵往乞故被弹也所以者何三藏教但明生身佛为真佛不说有法性身佛三身三德之佛也生身佛住有余涅槃犹有报身故有金锵马麦饥渴寒热疾等事所以身小有疾须用牛乳阿难不知有法性三身之佛所以谓有余报身有疾是实故持钵乞乳是则半字多闻不闻法身功德金刚之体常住湛然犹此被弹也。

　　时维摩诘来谓我言唯阿难何为晨朝持钵住此我言居士世尊身小有疾当用牛乳故来至此。

　　此是第三正述被弹之事文即有三一先核问阿难乞意二正弹呵三明阿难耻愧就初问乞乳意文即有二一净名问二阿难答一净名所以问阿难乞意者分卫之时未至晨朝持钵诣婆罗门欲何求将欲弹呵必须先定其意故问何为晨朝持钵至此也阿难答为世尊身小有疾当用牛乳朝故来至此也是则阿难但取三藏意谓佛有余报身有病须乳弟子之仪侍省恭待事不可亏故来诣门而乞乳也。

　　维摩诘言止止阿难莫作是语。

　　此是第二正弹呵阿难文即有四一重止阿难二谤二显如来金刚之身三结二谤四叠释对破一重止呵阿难二谤者经言止止阿难莫作是说以重有两止者为止二谤也言二谤者一是增谤二是损谤一增谤者如来真实法身断德具足无有若果而说有苦因苦果者即是增加恶法以谤法身也二损谤者如来真实法身智德圆备即是常乐之果而言众善未足乐果不圆犹有疾恼者即是损谤也今阿难说佛身小有疾即是增损二谤也初一止止阿难增谤二一止止阿难损谤故言止止阿难莫作二谤之说也。

　　如来身者金刚之体诸恶已断众善普会当有何疾当有何恼。

　　此是二显如来金刚之身既先止阿难二谤令莫作是语阿难不测重止之意所以净名为显如来金刚之身对破三藏教明生身佛也经言如来身者金刚之体金刚之体即法身常身所以借金刚为喻者金刚体坚牢用利彻至本际体牢即譬法身不为妄惑生死所侵常住无变也用利即喻法身智德摩诃般若照用无所不备也彻至本际即譬法身断德竟穷实际众障斯断即是解脱涅槃也是则三德法身不纵不横如世伊字故借金刚譬法身也经言诸恶已断众善普会者诸恶已断即是界内界外见思皆断众善普会者即是摩诃般若能导万善冥于中道理究竟圆极是则法身智断具足三德圆极其义宛然经言当有何疾当有何恼者若众恶已尽则无苦果当有何疾若众善普会即得究竟常乐当有何恼也此破三藏教约有余报身明智断故言疾也若摩诃衍教约究竟法身明智断法身无苦故无疾也而阿难说有疾恼者即是二谤也但旧作四时五时教义或说般若犹是八十年佛此经是方等教谓同首楞严明佛寿七百阿僧祇劫而不受今所释十弟子显枯荣之教岂得销此经文也。

　　嘿往阿难勿谤如来莫使异人闻此粗言无令大威德诸天及佗方净土诸来菩萨得闻斯语阿难转轮圣王以小福故尚得无病岂况如来无量福会普胜者哉。

　　此是三结成二谤就此文即有二一结成损谤二结成增谤一明结成损谤者此文以转轮王证其义显也经言嘿往阿难勿谤如来者所言嘿往者止阿难损谤之言故嘿也往者劝令去也如来真身无疾何劳乞乳故令去也若说如来有疾即是增谤也经言莫使异人闻此粗言者外道心怀异见即异人若闻如来有疾即谓佛行善犹粗乐果不满犹有疾恼此与世人何殊增其邪谤之罪也言无令大威德诸天佗方净土诸来菩萨得闻斯语者大威德诸天小善之报皆无病佗方净土所有众生小善之报悉皆无病若闻阿难说佛有疾即深怪不达也经言转轮圣王以少福故尚得无病者转轮圣王三生行十善自行教佗此之少福尚得无病经言岂况如来无量福会普胜者哉如来无量劫来修摩诃般若导众万行会理真极证常乐涅槃岂得有疾若言有疾是则功德减少不如轮王净土众生乃大威德诸天岂非大损。

　　行矣阿难勿使我等受斯耻也外道梵志若闻此语当作是念何名为师自疾不能救而能救诸疾人可密速去勿使人闻。

　　此是二结成增谤经云行矣阿难勿使我等受斯耻也此之呵意若说如来有疾即是增谤法身无疾而说有疾者若有疾果必有疾因疾因即恶不善烦恼也若有疾恶即是恶人何得同共师于此也阿难既是行人不应耻诸同行若说此语则耻诸菩萨四众弟子故云勿使我等受斯耻也经云外道梵志若闻此语当作是念何名为师自疾不能救而能救诸疾人此即是具足出师徒同有被耻辱之事也又增邪见之人诽谤重罪是事不可故劝令可密速去勿使人闻若人不闻即耻辱之事不彰不致损辱闻徒增佗诽谤之罪也。

　　当知阿难诸如来身即是法身非思欲身佛为世尊过于三界佛身无漏诸漏已尽佛身无为不堕诸数如此之身当有何疾。

　　此是四叠释即是叠释法身无疾破阿难见生身有疾执此而说即成增损二谤也就此即有四番经文当知阿难如来身者即是法身非思欲身此释法身断德思即是行欲即是爱等诸烦恼烦恼若与行合即润业受生法身界内界外业烦恼已断故言非思欲身也所以作此释者即是破三藏明住有余涅槃报身佛犹是界内业烦恼果故有小疾若执此而说有疾即成增谤也经言佛为世尊过于三界此释法身智德摩诃般若出分段变易二种三界之外岂有界内三界报身之疾即是破三藏教有余生身之佛犹是界内人身故有疾也若执之有疾即成损谤经言佛身无漏诸漏已尽此重释佛法身断德无界内界外二种三漏故不漏落二种生死岂有界内有漏之果而有疾也此破三藏教住有余生身之佛犹是有漏果报故有小疾执此而说有疾即是增谤经言佛身无为不堕诸数此重释法身智德无为常湛非界内有为亦非界外有为即无二种阴界入假合数法岂有界内果报阴界入之数法依此有小疾也即破三藏教明生身住有余涅槃之佛犹有果报阴界入诸数法依此故有疾也若执此而说有疾即成损谤经言如此之身当有何疾此即是总结法身智断既无此四过岂得有疾破阿难取三藏教意说生身佛有疾致成二谤也前释须菩提章明谤佛义至此意显。

　　时我世尊实怀惭愧得无近佛而谬听耶。

　　此是第三明阿难内怀耻愧就文即有二一正明阿难耻愧二闻空中有声和通慰喻一明阿难耻愧从来自谓多闻领持不谬今被大士所呵遂成有二谤之罪是则大损辱师徒故内怀耻愧也又恐虽复近佛佛之诚言不容落莫当是谬听故为大士之所呵也。

　　即闻空中声曰阿难如居士言但为佛出五浊恶世现行斯法度脱众生行矣阿难取乳勿惭。

　　此是二明阿难闻空中声和通慰喻阿难既深怀耻愧恐有二谤之罪是以闻空中声解释安慰也空中声者当是毗卢遮那法身之声如普贤观经之所明也经言如居士言者净名说法身智断具足此身无疾不须乞乳即是实智说法其言不虚也经言但为佛出五浊世现行斯法度脱众生五浊者一劫浊二烦恼浊三众生浊四见浊五命浊若佛出此五浊恶世为度钝根声闻弟子现劣应同人法故现有疾即是权智说法今为化婆罗门故宜须取乳为其福田不劳耻愧是则真应二身义不同本地法身虽无有疾迹中应同有疾方便利物若知此意乞乳岂成二谤不须耻愧也。

　　世尊维摩诘智慧辩才为若此也是故不任诣彼问疾。

　　此是第四结成不堪阿难自惟净名大乘多闻辩才往昔呵弹如此尔时莫知酬对岂堪传如来旨往问疾也。

　　如是五百大弟子各各向佛说其本缘称述维摩诘所言皆曰不任诣彼问疾。

　　此是大段第二次命五百大弟子问疾经本既略并不度此若五百皆被弹呵即是五百比丘依三藏教门入道各说身因净名还用摩诃衍五百法门弹呵折挫别相分别显发枯荣之教也其文既不传此土宁可厝心而解释也。

　　维摩罗诘经文疏卷第十五
卍新纂续藏经第 18 册 No. 0338 维摩经文疏


　　维摩罗诘经文疏卷第十六(菩萨品第四初)

　　此品次弟子品而来者即是第三为破自体法界缘集显不思议解脱法身成如来净佛国土之教此品来意众多岂是凡情所测今略用三意以通释此品文义也第一正明此品来意第二略释菩萨义第三入文解释第一此品次弟子品来者大圣法王欲令众生得不思议正报解脱法身成依报净佛国土故前命诸大弟子弟子各述不堪者以诸声闻依三藏教皆取偏真作证悉滞无为缘集故各辞往昔皆被净名弹呵岂堪传如来旨也菩萨既不取偏真作证既不滞无为缘集故次命也但菩萨虽不滞无为缘集而有自体法界缘集之患故于昔皆为净名弹呵此表三教所明皆是方便不思议法身正报未显真净依报佛国之义未成故诸菩萨各辞不堪传如来旨往问疾也今明此品来意亦略有五一为显净名不思议胜智二为转方便教门三为扶成佛国之教四为折伏住方便行菩萨为入大品法华涅槃之哢胤五印定成经此五意一往名数似同弟子品而义有殊不可一概混滥也第一为显净名不思议胜智者前诸大弟子虽述被弹无答但声闻智断超三界既是小乘福慧局浅何足备显净名神智如共小儿捔力未足为健也所以次命四大菩萨及诸大士令往问疾若皆述不堪是则时众咸闻净名智德高远超群莫不心生敬仰靡不归伏若文殊被命入室论道即皆沾大法利也此意似如为室内作序但余四义皆是正说从多为论故不得属序是义前以处处料简第二为转方便教门者亦是转观义所以然者若是钝根菩萨即是转教此即信行人也若利根菩萨即是转观此法行人也就此即为二一明转教义二明转观义一明转教义者佛为钝根菩萨不堪闻圆入佛道之教故开方便教门引接调熟此诸修方便行菩萨既以钝熟堪闻圆教入道今欲转方便教故修诸方便教菩萨各于往昔为净名呵折今欲转权用实事须重述普使闻知次命诸菩萨往问疾也此即有三种转教不同一转三藏方便教二转得道夜般若中方便三转华严中方便教一转三藏方便教者即有二义一渐转二顿转一渐转者钝根菩萨一往转教与声闻五味同教而约人小有异所以然者三乘同学三藏二乘断结成酪是则教人俱是酪菩萨伏结教是酪人犹是乳也二顿转者声闻于方等教中不得顿转三藏教中有利根菩萨于此方等教中即得顿转入不二法门也此正是不定教意如生苏中毒发杀人也二约闻得道夜般若中明转方便教者得道夜般若即是佛从道至泥洹夜常说般若此教若在三藏中为利人说即秘密教若不在三藏中而诸菩萨别闻者即是不定教也但此即从鹿野苑来而说般若备明三智是中即有三种菩萨前两种菩萨即是禀般若方便教门故为净名用圆教弹折若弹通教菩萨住一切智而得见中道者即是生苏中毒发杀人也若弹禀般若别教得道种智即得开佛知见即是熟苏中毒发杀人也若禀般若修圆教一切种智则是有弹不弹其不弹者即是深得圆教之意不执生见亦不顺道法爱生是则不须弹也所以应须弹者虽禀圆教不得教意从实语生见或时顺道法爱生有如此过故为净名之所弹也若心开悟入不二法门即是醍醐中毒发杀人也三明菩萨禀华严中方便别教修道种智偏取执滞即为净名所弹若心开悟亦是熟苏中毒发杀人若禀华严圆教此则有弹不弹也例禀般若圆教得失可知复次四味是方便得意不得意俱被弹呵何以故封行生见者是不得意必须弹呵也虽齐教行行断惑未是真实故须呵令入真实也若禀实教不得意者则须弹呵其得意者不须呵也若生语见及顺道法爱生不得契理即须呵不生语见法爱不生即自得不须呵也问曰何意如此答曰由前来禀方便教教人俱废是则不得俱被弹呵后一禀圆教菩萨教行人不废其得意者不须呵也释此一品通教别教两菩萨一向弹破圆教菩萨或弹出没不定弹四菩萨入文多有此意恒须忆之至下勿生疑也或可前方便教法与病俱呵后禀圆教呵病不呵法问曰若从得道夜说般若即有通教之身者便即应有二乘得道也问曰方便菩萨定一向须呵也答曰此教既未与法华经齐其有于方便得益恐未得全废也但是显大乘正意分明故如前判耳或可前方便教菩萨但呵病不呵法此须分别若约修行之人是则法之与病二种俱呵若是方便之法此法是如来方便之法拟接后人但使前人舍病未必须舍法也问曰华严经是圆顿之教何得菩萨学此教犹须呵弹转教也答曰华严经即是日出先照高山其诸利根菩萨于彼得悟岂须破也但其有在座神根劣者犹须别教接引此别教不移即是失华严正意故须呵弹还令入华严圆顿法界海也或虽闻华严圆顿之说若执实语生语见者即不得悟入故须呵令入华严法界海也是则净名呵弹失华严正意之滞非是呵弹顿法教法轮也问曰又经云从得道夜至泥洹夜常说涅槃大涅槃经佛答迦叶我成道已有十方菩萨来问此义是中亦应有菩萨方便未了之者那不出此意也答曰虽有此意未见明文若初成道已来即说涅槃异华严般若亦应有执方便菩萨及滞圆之者为净名之所弹也若犹是华严般若之异名者前明呵弹即其义也问曰从得道夜说般若为即是华严之异名为当有别所说答曰若寻大智论明般若有二种一共二乘人说二不共二乘说般若如不思议经若案此文华严似是般若之异名复次大智论叹般若偈云若如法观佛般若及涅槃是三则一相其实无有异华严从大方广佛以得名般若即是从智慧以受称涅槃即是从解脱以当名若案此论文三经异部异名理亦无失三经只是一部异名亦无妨未见经论明文一异未可定判也问曰自净名呵弹文前亦应有诸方等教菩萨禀此教有滞着净名弹呵转教那不出此意也答曰此事有无未可定判故不别出也二明为转观者法行利根菩萨随其所住方便观门若闻大士弹诸菩萨即转观也是人既利根闻三藏教或闻得道夜来说般若教或闻华严方便别教心即信解开悟但随其解悟犹是方便观解偏执未见正道若闻大士呵诸菩萨即豁然心开意解各得入不二法门复次若有菩萨闻三藏或从得道夜来闻般若教或闻华严教随少有所闻即能发心修习犹是凡夫如乳若入空发真见理是即如酪若从空入假法眼见俗即是生苏若发相似中道之解即是熟苏若发中道真解即是醍醐若闻大士呵诸菩萨初心中即悟入不二法门即是乳中毒发杀人若入空见真得悟入不二法门即是酪中毒发杀人若见俗得悟入不二法门即是生苏中毒发杀人若是中道相似解得悟入不二法门即是熟苏中毒发杀人若见真中道更进入上位即是醍醐中毒发杀人也是则大士往昔弹诸菩萨槌砧以成菩萨行也彼时各有得益今此大众悉有堪闻之机故如来次命诸菩萨问疾各述往昔被弹之事是则时座大众悉沾转教转观之利益如前弹呵得利益故次命诸菩萨问疾意在此也复次往昔诸菩萨随处异闻利益不多今庵罗盛集恒沙大众围绕世尊同闻重述是则利益无量既亲为佛印可于转教之义始是决定也问曰大士呵诸菩萨只用一教何得普皆利益也答曰夫子尚云诗三百一言以蔽之诸大士用一圆教呵弹诸菩萨禀权实有滞碍者皆得一道之益何足致疑也问曰大士呵诸菩萨定皆得一圆教之益不答曰一往寻呵四大菩萨文似如皆是圆益但诸菩萨各述文既不度岂可定判且诸方等经犹带方便明义未得顿同法华何容全不得随机方便益也第三为符成净土之教者如此呵时诸禀方便教门菩萨随其缘集断处即是罪除鄣转福慧增明堪见净土故入室同见室空又见灯王净土香积佛国也又随其缘集断处各得生三土也又随福慧增明随所调伏众生成佛时如此众生皆来生其国也此是符成如来上所说净佛国土之教也第四为入大品法华涅槃之哢胤者如法界性论云若利根人于摩诃般若入法界若中根人于法华入法界若下根人于涅槃入法界以呵生苏为熟苏故至般若成醍醐教于大品得入法界也以呵酪为生苏故于般若为熟苏于法华成醍醐故于法华中得入法界也以呵乳成酪故至大品成生苏至法华成熟苏至涅槃成醍醐于大涅槃中得入法界也若不如此则不能令上中下根得入法界故言为入般若法华涅槃之哢胤也问曰此经既明入不思议解脱何得不明入法界也答曰上明转教转观入不二法门是即入华严法界不异也但未证入者至大品法华涅槃问曰若尔法界性论何意不明方等经入法界答曰方等与大品大同小异大同故说大品入即说方等入小异者即是生苏之殊也问曰上来明法华利根今法界性论何得明大品是上根也答曰上来约三乘人判法界性论约一佛乘人也问曰上于玄义判教相皆云涅槃法华同是醍醐今何得至法华有如熟苏者答曰前于玄义约教判五味是则法华涅槃定同属醍醐今此约人判五味是故至法华有如熟苏者答曰如此问也第五为印成经者明昔弹呵对机即起虽有当时之利未为佛所印可弟子菩萨所说不得名经今若不命令问疾者则无缘称述往昔净名之妙说也故次命诸菩萨问疾各述往昔弹呵之事是则净名往日所说大众同闻皆被如来印定成经流通利益未来也为此五意故须次命四大菩萨及诸菩萨问疾也第二正释菩萨品翻菩萨名义具如前玄义解释但四教明菩萨不同一者三藏教明菩萨即依生灭四谛起慈悲誓愿发菩提心三阿僧祇劫修生灭六波罗蜜伏界内烦恼纯熟入阿鞞䟦致地也二通教明菩萨义缘无生四谛起慈悲誓愿发菩提心修无生六波罗蜜断界内见思入阿鞞䟦致地三别教大乘明菩萨义缘无量四谛起慈悲誓愿发菩提心行无量六波罗蜜乃至十波罗蜜断恒沙无知界外别惑入阿鞞䟦致位也四圆教明菩萨义缘无作四谛起慈悲誓愿发菩提心修无作六波罗蜜乃至十波罗蜜圆断法界见思无明入阿鞞䟦致位也四教明菩萨发心行位横竖不同亦具如前玄义分别但大圣于四不可说中有因缘故用四悉檀赴求佛道众生下中上上上四种根缘不同故说此四教明菩萨义亦不同也前三为权后一为实是则非权实而今言菩萨品者四大菩萨及诸菩萨悉是释迦如来法身眷属如来应生斯土赴缘利物示四种佛身说四教大乘法身菩萨亦各随机所感示为四种菩萨位居四教辅翼法王引接四种有缘众生各共信受修习其方便所化三种菩萨观道稍成如来意欲转观令学圆教大乘究竟之道若不先折其师则弟子封执终不可转无容佛自说教菩萨自用教物忽然自改踪易辙是事不可净名大士既从来多示居圆教上地故得呵弹诸方便教上地上地菩萨既各屈折其诸眷属住方便教修菩萨行者即皆执心内折自鄙所行未是真极莫不仰慕不思议圆真大道或即发圆教菩提之心或豁然开朗入不思议解脱得真实无生法忍也如此皆由四大菩萨及诸大士方便善诱今如来命令问疾若各述往昔被弹之事即是重益时座大众成前五种利益故言菩萨品问曰三万二千菩萨皆邻果叹位与净名不殊何意顿尔皆被净名之所弹折也答曰是义虽以略明其意众多今当略说有师言此诸菩萨是实邻果净名是权邻果为胜也复有师言同是邻果如仁王般若云十地有三生诸菩萨是始生住生之位净名是终生之位于诸菩萨为胜也今当如实判释诸菩萨与净名皆有本迹权则同权实则同实但是法身大士共来辅佛显权实二教成就众生是四大士及诸菩萨没实用权辅成权教净名鸯掘没权显实辅成实教权者如砧实者如槌共成众生若论益物权实俱益若论扣激槌弹砧受俱是不可思议事共利众生尚非二乘诸小菩萨之所知岂是博地凡夫能知本迹高下也问曰上十弟子对十心数共辅法王显成半满两教五百之流成道各说身因净名弹斥皆有所以今四大菩萨复表何等答曰此四菩萨恐如法华经中天雨四华表于开示悟入又法华经明下方踊出有四大导师亦表开示悟入三万二千之中止取四人当是拟此四法门也又华严经明卢舍那佛加四大菩萨说四十位初法慧说十住功德琳说十行金刚幢说十回向金刚藏说十地若寻此品经文亦似有其意何以知然如弹弥勒一向就真如寂灭之理以显菩提恐拟开佛知见云一切众生即菩提相当知即开佛知见圆教明十住之相也次弹光严说种种道场恐拟示佛知见净名说诸道场义一一切诸行无非道场即示佛知见十行之相也次呵持世觉悟令知魔界如与佛界如一如无二如魔家眷属皆乐佛法修无尽灯即是于事理无碍不相鄣隔能回魔事为佛事以佛事入魔事善恶融通俱得自在恐拟悟佛知见十回向之相也次呵善得行檀能于前境高下不二财施即具法施能于财施中具足一切财具足一切法上奉难胜如来下济乞人悲敬二田等无差别即是法施之会恐拟入佛知见十地之相也净名呵意多含一音异解何必一向皆对圆教四位但一往寻文大意恐当如此也问曰若尔弥勒正是补处应须显深何得显浅也答曰大人胜者故须前命法应从浅至深故对弥勒须开佛知见也复次虽一往对人显四位正意不在浅深所以然者圆教明从初一地具足一切诸地功德是则初开佛知见即是示悟入也对弥勒显初开义光严显初示义持世显初悟义善得显初入义此无深浅前后之别只是一切圆位之四义耳问曰破弥勒一人悉得有如上明转教转观之益不答曰弥勒次补佛处权实化物所化共行弟子不定或见弥勒被呵其禀权者随位浅深各放舍观其禀圆教不得意者即执实语心忘法爱自灭也若得意者知是砧槌共利物耳问曰上明诸菩萨没实用权今何得言弥勒共行弟子禀实有得有失也答曰上是一往之言补处菩萨随机益物岂但守株待兔也然事有傍正亦是从多为论也问曰若如此者此经与华严法华更有何异答曰此经偏就利根菩萨得有此义二乘及钝根菩萨止是转酪为生苏若华严经唯在禀圆菩萨得入二乘诸小菩萨皆不预座若法华则一切悉入也。

　　于是佛告弥勒菩萨汝行诣维摩诘问疾。

　　此下是第三次入文解释也就此品经文大段自有二意一先命四大菩萨问疾二次命诸大菩萨问疾就第一先命四大菩萨文即有四依文可知第一命弥勒菩萨文即有二一佛命问疾二弥勒奉辞不堪所以如来先命弥勒者四教明弥勒当教皆与受记无非补处今没圆教补处犹存三教补处是则禀佛方便教菩萨皆尊弥勒是当来大师次佛也所言弥勒者有师言即是从姓立名今虽不见明文意谓非姓恐是名也所以然者弥勒此翻慈氏过去为王名昙摩流支慈育国人国人称为慈氏自尔至今常名慈氏有言其母本少仁慈觉有身来慈仁非昔生出因名慈氏以此而推慈氏非姓也其姓者姓阿逸多此翻云无胜也亦有人言阿逸多是名既不亲见经论翻译亦不可定执也弥勒是能仁补处而名慈氏者如诸经论明慈有三种一众生缘慈二法缘慈三无缘慈大智度论云众生缘慈取众生相是有漏法法缘慈或有漏或无漏无缘慈一向是无漏也复次四教大乘明慈氏即有四种不同若缘有作道灭法起慈与乐即是三藏教之慈氏也若缘无生道灭法起慈与乐即通教之慈氏也若缘无量道灭法起慈与乐即是别教之慈氏若发中道真心无缘无念而能与无作道灭之乐及与前三种道灭乐如磁石吸铁即是圆教之慈氏也慈氏既补佛处有四种补处亦有四种也此四种慈氏三权一实弥勒是娑婆旧人辅佛行化多示行三权之教净名是佗方大士来游此土辅佛行化多现行一实之教是故弹呵弥勒以成众生令入实耳若有众生宜见弥勒行实则没权显实若有众生宜见净名行权即净名没实用权法身常寂犹如虚空尚不存实何论有权但随缘利物互为扣击权实岂定今佛次命弥勒意在于此也。

　　弥勒白佛言世尊我不堪任诣彼问疾。

　　此是第二弥勒奉辞不堪文即有四一奉辞不堪二述不堪之由三正述被弹之事四结成不堪第一奉辞不堪者良以往昔为兜率天王说不退之行不能成诸天之道故为净名弹呵岂堪传如来旨往彼问疾也。

　　所以者何忆念我昔为兜率天王及其眷属说不退转地之行。

　　此是第二述被弹之由由为兜率天王说不退转地之行也所以兜率天王来至弥勒处者兜率诸天曾闻释迦如来为弥勒授记当生兜率天兜率诸天知弥勒舍身必生彼处为彼天师是故预有归依时来请道也经言弥勒为说不退转地之行者当是彼诸天子已经闻方便教大乘发菩提心天乐既重弥勒恐有放逸退转故为说不退转之行也所言不退转者见理之心即是不退转也此心住理不动能生众善喻之如地因中得理有进趣向果之义故云行也但四教明不退转地之行不同各有三种不退转地之行所谓位不退行不退念不退也若三藏教明菩萨三不退者三阿僧祇行行人入燸顶忍位即是不退转地之行也若约数义即约忍法三品分别三不退若傍成论义应约四念处为位不退燸顶为行不退忍法为念不退若通教明三不退者从性地八人地见地乃至阿罗汉断结六地齐功皆是位不退辟支地七地齐功侵习菩萨修方便即是行不退八地菩萨道观双流名念不退也若八地与辟支齐九地始是菩萨地念不退也若别教明三不退十住是位不退十行十回向是行不退登初地三观现前心心自然流入萨婆若即是念不退也若圆教明三不退者十信初心为位不退中心已来为行不退登初发心住即是念不退也复次十信皆是相似三不退登初住即真三不退前三为权后一为实弥勒明识佛权实教三不退义当是没实用前方便三教明不退义为诸天子说故为净名之所呵也问曰弥勒知机何故没实用权被净名呵折也答曰是诸天子应须前闻权教为砧欲显净名实教槌共成诸天子道故示受呵折也其中或有闻弥勒说圆不得正意因闻呵弥勒即得入也。

　　时维摩诘来谓我言弥勒世尊授仁者记一生当得阿耨多罗三藐三菩提。

　　此是第三正述被弹之事文即有五一先总定二正呵弹难破三结过劝舍菩提见四广说真菩提相五诸天子得益第一先定者净名言世尊授仁者记一生当得三菩提此即是先定也所以须定者将欲呵破故先定其得菩提记也一生者但取未来更来阎浮提中生也大智论亦云三此生兜率天生未来阎浮提生也三菩提义前在玄义已翻释竟但四教明得菩提记不同若三藏教明一生授记者弥勒后来生阎浮提菩提树下三十四心断正习尽名菩提记如小弥勒经之明也若通教明授一生记者弥勒界内正使以尽除习未尽后身来生阎浮提菩提树下一念相应慧现前断一切习尽名菩提记也大弥勒成佛经及大品经所明也若别教明授一生菩提记者弥勒法身界内正习俱尽界外十品无明之鄣亦灭住无垢地余有一品无明及习在后身应生阎浮提寂灭道场示断界外一品无明及界外烦恼习尽报身果满常住凝然即是别教菩提记也如华严经明善财入楼观见弥勒未来世成佛之相即其事也若授圆教一生菩提记者明弥勒法身四十一品无明已尽住等觉地余有一品无明及界外习气在后身应生阎浮提坐寂灭道场朗然大悟一品无明及习俱尽即是以迹表本究竟妙觉菩提三身不纵不横如世伊字此是授圆教菩提之记也亦具如华严经明善财童子入楼观见弥勒未来成道之相也前三种授记为权后一种授记为实但弥勒法身常寂本地妙绝岂可测其高下但为随机利物辅翼释迦绍续行化故须能仁记别但随物所感众生既有下中上上上四种根缘不同是故大师释迦随物根缘为弥勒授亦有四种记莂不同随四种众生各闻授一种菩提之记今净名逐众生所闻不同一音演说随类各解若弥勒一往之记即是总定四种一生也。

　　为用何生得受记乎过去耶未来耶现在耶。

　　此是第二正弹呵难破文即有二一就生门弹呵难破二就无生门弹呵难破今释此二呵作通别两解一作别解者初约生门正呵三藏教菩萨所以然者三藏教明生灭为半字教门故中论云佛为钝根声门弟子说十二因缘生灭相也二约无生门呵者即是呵摩诃衍教菩萨也所以然者摩诃衍以无生灭为满字教门故中论云佛为利根菩萨次说十二因缘不生灭相也净名所以约无生呵者呵诸菩萨取大乘中方便教即有通教菩萨也又呵圆教菩萨虽禀圆教不得正意故生语见及有顺道法爱生等过也二通解者呵无生此二呵通呵四教菩萨也所以然者四教皆有生皆有无生也三藏教有生者即是生生也通教无生者会入偏真即是诸法不生般若生亦是不生生义也别教缘修中道佛性智慧生亦是不生生也圆教真修生亦是不生生也圆教菩萨失意者实语是虚语生语见故即须破也四教皆无生者三藏虽未断惑岂不同知有真谛之理至果必入无生望佛果而行因是则因是生果是无生也通教因是界内理无生果是界内事理俱无生也别教因是界外理无生果是界外事理无生也圆教无生一往同别教但真缘智断有殊制立有异也若四教菩萨各望果行因欲希记莂者当分皆被呵也二往虽作别通两释若望此经正意前别释正合此品经文是则破生门属三藏教破无生门属摩诃衍教也今就三藏教菩萨约生门偏呵难破即为三一先约三世定得记二难破三世得记三引佛说为证一先约三世定得记者若如阿毗昙人明义三世是有过去虽过去善法不灭得绳系属行人未来虽未来有善在未来时至则起现在善法成就在心此则三世皆是有也昙无德人明义二世是无过去实法善灭故无但假名不灭得报不失未来未有故无也现在善法成就在心故是有也二家虽明二世有无同而皆有三相数人明一时三相成实论明异时三相者生时即有住灭异时三相者生时非住住时非灭时为此前须定三世也。

　　若过去生过去生已灭若未来生未来生未至若现在生现在生无住。

　　此是二正破三世得记经言若过去生过去已灭是则身之与善二俱灭谢已灭之法即无身无善何得受记若约现在取过去善受未来一生记者何不于过去授记而于现在取过去善记也经言未来生未至者未来之善即未有若未来已有者应已来不名未来若未来有无身无善何得约未来未有而得于现在身受记者一切众生未来未有亦应皆约现在身而授记也经言若现在生现在生无住者现在善随心生心念念灭善亦随灭灭识不至未来何得用现在善受未来一生记也此是破三藏教萨婆多三世有义若破三藏教昙无德二世无善者既无过去世何得用过去世善受记既无未来世何得用未来善受记若言现在是有得约现在受记者现在无住生而即灭尚不能自住何得善至未来而约现在受未来一生记也复次三世皆空尚无三世何得约三世授记也空无受记而计有一生记者即是颠倒颠倒得受记者一切众生皆颠倒亦应皆与授记也。

　　如佛所说比丘汝今即时亦生亦老亦灭。

　　此是三明引佛语为证正证一现在无住不得受未来一生记也所以然者弥勒情所未惬若过去已灭不得用过去受未来一生菩提记未来未有亦不得约未来身受一生菩提记今佛约现在身受未来一生菩提记何得言现在无住不得约现在身受未来菩提记也为此净名引佛所说比丘汝今即时亦生亦老亦灭为证破弥勒计一期执现在停住故约此身得受未来一生菩提记也亦生亦老亦灭者若依萨婆多明三相同时起生时即有灭虽言有一期报现而求之三相现在无暂停住何得约现在而受未来一生菩提记也问曰三相四相不说有老相今何得言佛说亦老也答曰四相有异相老是衰变状即是异义也所以但取佛说老为证不取住相者为弥勒执佛说三相四相中有住相约此住相现在得受记也今净名还引佛语三相中但有老无有住相以证成前现在无住不得约现在受未来记也此是佛说仁者若不受者即违佛语也若作昙无德二世无义故自不得过去未来受记也但现在虽是有异同时三相迅速虽云有住相佛说亦老若住即是老者即变异相无定住相何得约此受未来菩提记也有师谓净名用空破受记此义乖宗寻此文还用三藏教门破授三十四心一生菩提记何曾用空破也。

　　若以无生得受记者无生即是正位于正位中亦无受记亦无得阿耨多罗三藐三菩提云何弥勒受一生记乎。

　　此是二明约无生门弹呵也所以约无生门呵者即是呵取摩诃衍方便教通别两种菩萨及禀圆教失意菩萨也此正为呵摩诃衍中三教菩萨慕果行因者求无生正位得受记莂致起心妄动鄣入正道也所以然者此三藏教皆明见无生是正受记也如首楞严经说有四种受记一有未发心而与受记二密为受记三现前受记四无生受记若依三藏教菩萨既不断结不得见无生受记可得有前三种受记也三藏教明有未发心而为受记者此众生虽是具缚凡夫或是二乘犹在方便道而有三藏教大乘根性虽未发心而与受记也如佛祇洹林边为鸽雀受记也有密为受记者为假名菩萨及伏忍干慧地菩萨多用密记也若顺忍性地菩萨皆现前受记也三藏教不明菩萨见真断结故不说观无生受记也问曰何故密为受记答曰有菩萨心行未就若闻受记心则放逸不得现前为受记也摩诃衍三教明菩萨悉得见无生断结入菩萨位约见无生以受记也前三种受记非真受记后约见无生入菩萨位明授记者即是真受记也所以然者前三种既未见理结业犹在流转生死未得自在自利利人之功未得成立也若见无生受记即是入毕定位虽处生死纵任自在自利利佗其功无退自然流入萨婆若记是真受记三教菩萨心祈此记故净名呵弥勒正寄意破禀三教菩萨也就此经文即有二意一约无生理弹破二约无生行弹破一约无生理弹破者摩诃衍三教皆证无生理而有二种不同若通教止诠偏真无生若别教圆教皆同诠中道佛性之无生理也二种约真如明无生理前玄义及入文次处处具明但三教明菩萨见无生入受记位一往是同而义有殊别不可混滥也一通教明见无生入菩萨受记位者若通明未发心而与受记者众生虽是具缚凡夫而有通教大乘根性或是二乘人在方便中虽未发心而与受记也密受记者为假名菩萨外凡夫伏忍菩萨多为密受记或为现前受记也现前受记者柔顺忍性地菩萨皆得用现前受记也此三种记皆非决定记若入八人地见地即见无生为受记也大品经云须陀洹若智若断是菩萨无生法忍此即是见偏真无生之理入受记位也所以然者见谛所断八十八使已尽入无漏道流即是见地亦名欢喜地若进观无生断思惟惑修深禅定游戏神通自行化佗成就众生净佛国土若众生三乘根钝熟即得八相成道故佛于通教大乘为受未来菩提记也二别教明见无生入菩萨受记位者未发心而与授记者有众生虽是具缚凡夫乃至二乘人在方便道虽未发心而有别教大乘根性是以虽未发心而为受记密受记者若别假名菩萨多为密受记或为现前记若外凡夫十信多为现前受记或为密受记若为三十心内凡夫受记皆用现前受记也此三种受记非决定受记若为初欢喜地受记即是见真无生为授记也所以然者登地发真明初见正道佛性即是见圆真无生之理即断界外一品无明见别惑尽此若智若断即是见无生受记之位也若授应佛八相之记一往似同通教但以迹表本记得常住佛果为异也今类前通教解释通教明须陀洹见偏真断界内见惑尽若智断名通教菩萨无生忍今别教见圆真断界外见惑若智若断名别教无生法忍也是则心心寂灭自然流入萨婆若海法身自行应化佗必成常住佛果是故登地得真无生佛为受记是决定记也三圆教明见无生入菩萨受记位若未发心而与受记者有众生虽是具缚凡夫而有圆教大乘根性或有二乘在方便道乃至三藏菩萨通别教菩萨虽未发心而与受记也密受记者若从初发心假名菩萨多用密受记或用现前受记入随喜五品弟子之位多用现前受记或密为受记若十信相似六根清净皆用现前受记也此非无生受记也若为十住初发心住受记即是见圆真无生受记也所以然者初发心住见真即别教初欢喜地齐但教门明断界外惑如剥葱切葱之异耳诸师不得此意者多疑此语寻诸经论不无此义若得意解用则无过也前于玄义已略明此意也是则初发心住菩萨无生法忍若约此无生而为受记即是圆教见无生而受记也是为摩诃衍三藏教明见无生入受记位也但禀三教菩萨既未得无生法忍入受记位内心悕望得入此位是为谬构攀缘其通别两教菩萨所求皆是错谬圆教菩萨虽所求不错然忆想心起如动水浊珠相不现为有是过净名寄呵弥勒所以寄呵者三教约无生受记虽同见无生而位有高下弥勒位在三教补处将穷三教无生之源诸求三教初发心菩萨虽知有无生受记之位各未得入若大士弹呵弥勒三教补处得真无生将极其源但佛为受一生当得菩提之记三教所明无生之理大士难核弥勒尚无受记之义诸新学三教菩萨心祈初无生忍望得真受记者岂不觉悟各息悕望也若通教菩萨别教菩萨息求无生受记之位即可转入圆教无生受记之位也若圆教菩萨知无生正位无受记者则不起心求无生受记之位是则心求证净珠相自现也复次通别两教菩萨若通教菩萨住见地得真无生受记此记莂非真弥勒后心无生明一生菩提之记以理而弹尚无此义况复始入初见道佛所受记而当是实是则虽入通教无生正位得受记莂若见弥勒被弹则内心破折可转入圆真无生受记之位若别教菩萨得初地无生入受记之位此同圆教初住不预所弹若是别教入三十心未证真无生者虽得现前受记犹心祈望别教真无生位乃至常住佛果此亦是错得闻弥勒补处见无生将极受一生之记约理尚致弹呵况在下地三十心位而求执受别教常住佛果之记此心若舍即可转入圆教初住真无生受记位也若圆教初发心及五品弟子起心悕望入真无生受记位心水动浊即不能得入十信六根清净今闻大士呵弥勒圆教补处圆真无生将穷尚约理被弹无受记义况复初心五品而望祈入无生忍受记之位即忆想心灭若清净心常一即发相似无生入十信位得六根清净也若得意根清净如法华经云虽未得无漏智慧而其意根清净如此是则十方无数佛百福庄严相为众生说法悉闻能受持思惟无量义说法亦无量终始不忘错以持法华故既无忘谬岂有忆想悕求入真无生位之粗鄣起也十信尚尔况初发心住入圆教真无生受记之位而须弹弥勒有所寄意也经云若以无生得受记者无生即是正位此正就无生理破弥勒理中不得有受记义所以者何受记本约未来智断满足故智度论云菩提者满足称理非生灭即无智断何论智断满足是则偏真无生圆无生真如皆非智断尚无智断之可得况有受菩提果义也而言无生即是正法者偏圆二无生皆是正位正位即是极理若约理明极极理非位而是众位之本如天子位极因此得有开府将军柱国之位今有无生三教菩萨之位者皆由无生之理也若约偏真无生则有通教菩萨位约圆真无生即有别圆两教菩萨之位故金刚般若经云一切贤圣以无为法而有差别无生正位即是平等真法界佛不度众生何得有受三教一生当得菩提义也故经言于正位中亦无受记亦无得菩提果所以然者二种无生正位皆非因岂得三教因中受未来智断满足之记也二种无生正位非果岂论得三教所明菩提之果义也故言云何弥勒受一生记乎若弥勒证无生将邻极果无生正位尚无受记之义况初发心三教行菩萨道三教种菩萨而欲心悕入无生正位受菩提记也是以净名呵弥勒邻果受记正是寄意破禀三教菩萨悕望欲求无生真受记之位也是则通别两教菩萨错求之心皆转圆教菩萨悕望之心皆可息也问曰净名但呵弥勒受一生菩提记何得知寄意斥禀三教菩萨心悕入无生受记之位也答曰上文云为兜率天王说不退转地之行次下云实无发三菩提亦无退者不退转位即是入无生正位真受记之位也。

　　维摩罗诘经文疏卷第十六
卍新纂续藏经第 18 册 No. 0338 维摩经文疏


　　维摩罗诘经文疏卷第十七(菩萨品之二)

　　为从如生得受记耶为从如灭得受记耶。

　　此是二约无生行破一生受记义所以约行破者当是弥勒心有伏难未受约无生正位以破也伏难者破无生理不得受记可然何妨缘无生行成智断得受一生菩提记也就此文即有四双定二双破三双并四双结一双定者经言为从如生得受记耶为从如灭得受记耶此双定也所以然者弥勒情犹未惬若无生理理即是如故自不可论记与不记但众生无始已来未有智慧迷无生如理即有生死诸佛菩萨观诸法无生即顺真如真智生如明时无闇解生则惑灭若智生极则妄惑斯尽智断满足名菩提果约此受一生菩提记岂约如理呵有受记义也故净名双定定以如生灭智断满得受记也就此双定即玄作三意即是双定三教菩萨约如生如灭智断得受一生记也弥勒嘿然即是受此双定就受双定亦玄作三意一为通教菩萨约偏真无生真如生智断受双定二为别教菩萨约中道无生真如缘修生智断受定三为圆教菩萨约无生真如真修生智断受双定也若通教别教缘如生智断一往事同而理异圆教真修与通教事理俱异与别教理同而事异也问曰别教与圆教何得理同而事异也答曰同是一中道真如之理故言理同有两修之别故说事异也。

　　若以如生得受记者如无有生若以如灭得受记者如无有灭。

　　此是二净名双难也弥勒既嘿然受定净名即约无生行双难智断就此亦玄作三意一双难通教智断一生受菩提记义二双难别教智断一生受菩提记义三双难圆教智断一生受菩提记义一双难通教智断一生受菩提记义者通教偏真即是真如此真如理非智非断若观真如即智生惑灭如虽无生而能发智智从如生生不离如即是如生之智德也如虽非灭见如惑灭灭不离如即是如灭之断德也今净名难言若以如生如灭得受记者从如有生如无有生从如有灭如无有灭此难意正言如体非生那得约如说生有智德也如体非灭何得约如说灭有断德也如若是生是灭则不名如即是世谛非真谛也如若非生非灭非世谛者即是真谛岂得说真谛是生灭也是则如非生不得说从如有生之智德故净名言从如有生如无有生也如非灭不可说从如有灭之断德故净名言从如有灭如无灭也若如无有生灭不成智断两德者岂得离如别有生灭有生灭智断两德也是则无有约无生行可以受一生智断之菩提之记也复次若由能缘无生之心成智断者即是自生之智断也若由所缘无生之理成智断者即是从佗生智断也若能缘所缘合故生智断者即是共生之智断也若离能缘所缘而有智断者即是无因生之智断也龙树偈言诸法不自生岂得能缘真如之心生智断而得受记也偈言亦不从佗生岂有所缘真如之理生智断而得受记也偈云不共生岂得能缘所缘合生智断而得受记也偈云亦不无因生岂有离能缘之智所缘之如而有智断受一生菩提记也四句之净名正破佗生智断受一生菩提记也所以然者弥勒谓因如发智成智断之行受记也二双难别教智断一生受菩提记义者别教明中道即真如此真如之理非智非断若观真如即智生惑灭如虽无生而能发智智从如生生不离如即是如生之智德也如虽无灭见如惑灭灭不离如即是如灭之断德也此是弥勒示同别教菩萨所执今净名难言若以如生得受记者从如有生如无有生此难意如理非生那得约如说生有智德也余一一类难通教可知好细讨前难语勿失一句也语一一是同但如有偏中异耳三双难圆教智断一生受菩提记义者圆教中道即是真如理也此真如之理非智非断若真如理显即是真修智生明生惑灭也如体非约用说生用不离体即是如生说为智德如虽非灭用显惑灭如不离体即是如灭说为断德此是弥勒示同圆教菩萨所执也今净名难言若以如生得受记者从如有生如无有生从如有灭如无灭此难意正言如体非生何得约真修体显说用生成智德也余一一类通教难核可知细寻前难一一勿失一句也但通教别教以缘修为自圆教以真修为自其捉义之者慎勿滥也问曰何意通教别教以缘修为自圆教以真修为自也答曰通教别教用智成佛如但是境教约修以明自也圆教正用真如为佛缘修但是福慧庄严故用真为自缘修为佗问曰通别教既是断无之真如发智而已智是行人说之为自理但是境可得是佗别教既明中道真如不空之理何得不同圆教而同通教也答曰别教明中道真如之理虽即是圆教中道之理但为赴利钝两根菩萨用教不同别教但明缘真发智真虽是常而理非智用智观理若发真智缘修之智亦是常也故大涅槃经云诸佛所师所谓法也以法常故诸佛亦常问曰别教事同通教并以缘修为自一往类通教作四句可知圆教以真修为自四句云何答曰智断非自生非是真修成亦不从佗生不因缘修成亦非是共生非真缘合故成亦非无因生非离缘无因缘而有圆教之智断也若四句捡智断毕竟不可得则无受圆教一生菩提之记也但净名难意正难圆教自生真修之智断是中问难穷覆非一两十翻所得决若不深见此意圆教真修义则难存真修尚尔通教别教用缘修义亦岂易可存也以是因缘净名一翻用如无生灭难弥勒即成三翻之难其意宛然不滥也问曰净名但一翻如无生灭难弥勒何得一难成三难令诸封三教菩萨各异闻而各舍所执也答曰昔年还陕乡忽见导因寺张僧繇为梁宣帝画大佛殿北壁作一卢舍那像两眼又画一乌龟两眼众人对前即见正视人在西边像两眼即西视众人在东边像眼即东视亦向西像眼亦逐人从东至西众人从西至东像眼亦随人从西至东龟眼亦尔世间色法无知张公点精之妙尚得如此岂况净名菩萨住不思议之妙智只一翻难弥勒诸有执三教菩萨各闻破其执心所祈智受记之患皆放舍也。

　　一切众生皆如也一切法亦如也众圣贤亦如也至于弥勒亦如也。

　　此是第三双并文即有二以四为并端二正结并初约四如为并端者第一约一切众生皆如为并端二约一切法如为并端三约众贤如为并端四约弥勒如为并端今就此四并深求其意亦玄约三教一教皆作四并也初约通作四三是顺并从初至后一是逆并从后至初也一约众生如为端顺并者众生即是假人假人如与弥勒如无二如若众生如不生不灭不得受记弥勒如不生不灭何得独受记弥勒如不生不灭得受记者此则弥勒如异一切众生如也若如有异是则非如若如无异那得一受记一不得受记若一切众生如不得受记弥勒如亦不得记若通若并非三教翻也二约一切法如顺并一切法如通有情无情有情者内五阴实法无情者即是外国土地水火风草木瓦石等一切无情之物悉皆是如与弥勒如一如无二如若国土草木等一切法如不生不灭不得受记弥勒如不生不灭那独受记若弥勒如不生不灭得受记者是则弥勒如异国土草木等一切法如也若如有异是则非如若如无异那得一得受记一不得受记若一切法如不得受记弥勒如亦不得受记也所以者何无情之法佛不授记故大涅槃经云若尼拘陀树能修戒定智慧我亦授三菩提记以其无心修道不与受记故净名以此为并异有情众生也三约贤圣如顺并即是三藏教通教明三乘贤圣也此诸贤圣皆悉是如与弥勒如一如无二如若诸贤圣如不生不灭不得受记者弥勒如不生不灭何得独受记也若弥勒如不生不灭得受记者此则弥勒如异诸贤圣如若如有异是则非如若如无异那一得受记一不得受记若贤圣如不得受记弥勒如亦不受记也所以然者自法华经已前一切二乘贤圣皆不得受记故净名以此为并也四还约弥勒如并此是反并弥勒如无生灭得受记贤圣如不生不灭不得受记贤圣如不得受记者弥勒如那得独受记也若不得受记即如有异也如若有异是非如若无异那得一得受记一不得受记也诸贤圣不得受记者即弥勒亦不得受记也次约弥勒如反并一切法如亦如是次约弥勒反并一切众生如亦如是类前作并其意宛然二约别教作四并一往类通教可知三约圆教作四并亦一往类通教可知但别圆两教皆约中道真如作并为异也。

　　若弥勒得受记者一切众生亦应受记所以者何夫如者不二不异。

　　此是二结并就此即有四意一约众生结并二约一切法结并三约诸贤圣结并四约弥勒结并就此四翻结并即玄作三意一约通教结四并二约别教结四并三约圆教结四并一约通教结四并顺结后一并逆结初一约众生顺结并者经云若弥勒得受记者一切众生亦当受记也所以作此结并者众生弥勒如虽是一弥勒如既得受记众生如岂不得受记也是中净名自释夫如者不二不异若如有二有异可许弥勒如得受记众生如不得受记如既无二无异弥勒如得受记众生如何意不得受记也问曰二无异何别答曰二但论体别异辨相不同也二约一切法结并诸贤圣结并文略无此语玄作类约众生结并可知不繁重出也四约弥勒并者此反结并也经文不出此须义作诸贤圣不得受记者弥勒亦不得受记所以者何夫如者不二不异也一切法不得受记弥勒亦不得受记一切众生不得受记弥勒亦不得受记亦如是类作结并二次约别教玄作四翻结并类通教可知三次约圆教玄作四翻结并亦类可知也弥勒不能通此者则三教明一生受菩提记义示受折也。

　　若弥勒得阿耨多罗三藐三菩提者一切众生皆亦应得所以者何一切众生即菩提相。

　　此是第四双结释也文即有二一约破智德释二约破断德释就约破智德释玄作三意一约通教释二约别教释三约圆教释一约通教释者菩提对众生烦恼众生烦恼如菩提如实相不二不异经言若弥勒得三菩提者一切众生皆亦得是中净自释一切众生即菩提相如既是菩提相如无自生不得更有果上智满菩提之可记也二约别教释菩提相一往亦同通教但约中道真如有异也约圆教释菩提相者众生烦恼有智慧相如人面有福德之相也此菩提相即如如即智慧相众生弥勒皆有此相佛观弥勒此相得受记者观一切众生有此相亦应为受记也虽约前两教释寻经文正用圆教义释也问曰何意破约三教俱破释但用圆教释也答曰破为破执释为结成实义方便教但有教无人无行教破即皆无也圆教有教有人有行执破即教人行宛然不失故故正约圆教为释也此结释真修如不生即无智慧故不得受菩提记也。

　　若弥勒灭度者一切众生亦当灭度所以者何诸佛知一切众生毕竟寂灭即涅槃相不复更灭。

　　此是二约破断德结释就此文玄作三意一约破通教断德结释二约破别教断德结释圆教断德结释一破通教断德结释者涅槃对众生生死如既不异经言若弥勒灭度者一切众生亦当灭度也是中净名自释诸佛知一切众生毕竟寂灭即大涅槃不可复灭也众生如本来常寂即是本有涅槃相如无有灭不得更有果头断德灭之记也二约破别教断德结释者若众生中道真如即涅槃相不可复灭者无十地后心无明究竟断大涅槃之灭也余类通教可知三约破执圆教断德结释者一切众生即大涅槃不可复灭何得更有大涅槃断德之灭若希望心息即是寂灭也余类通教可知前破方便教人行俱废后破圆教但除其病教宛然不失水既澄清珠相即现此释真修如不灭即无断德故不得受大涅槃记也。

　　是故弥勒无以此法诱诸天子实无发阿耨多罗三藐三菩提心者亦无退者。

　　此是三正结过呵弹就此文即有三一结过二劝舍菩提见三解释一结过者若无方便教所明菩提智德之果说此菩提果诱佗心起鄣入圆道即有诳佗之过也是中净名自云实无发三菩提心亦无不退之位若圆教发菩提心尚不可即无入不退位者岂有方便教明发菩提心及得不退位也既不得菩提因即无菩提果之可求无果而令求果记者即诱其心也问曰菩提果是佛所说为弥勒受记此是佛诱诳何关弥勒也答曰大智度论云佛坐道场时不得一法实空权诳小儿以度于一切初虽用此诱进欲入正无生即须废此方便故结过呵弥勒也。

　　弥勒当令此诸天子舍于分别菩提之见。

　　此是二劝舍菩提见也方便教明菩提既皆是权无人行但有教若各分别执见不舍鄣入一实之理故大经云自此以前皆名邪见也邪见即须舍也问曰何意令弥勒劝诸天子舍见答曰弥勒教其发菩提心修不退位望果行因其不信余人之言还信其师故令弥勒劝舍。

　　所以者何菩提者不可以身得不可以心得。

　　此是三明释劝舍意身得心得者此应四教明身心得菩提义一破三藏教明身心不得义声闻经明譬如贫人欲求富人女女家云欲得我女者当净舍宅三菩提语后心菩萨欲得菩提者当修相好若种相成满方得菩提此即以身得义心得者伏结纯熟坐道场降魔后于菩提树下三十四心得甘露灭觉道成即是以心得义也此义具为大智论破即是不可以身心得义二破通教不可以身心得义通教明若以无生空心修诸相好净国土庄严依正两报是名身得坐道场时一念相应慧断一切烦恼习尽名得佛者即是以心得义也破如金刚般若云若以色见我以音声求我是人行邪道不能见如来此即不可身心得义也三破别教不可以身得义者若言因灭是色获得常色即是以身得义受想行识亦如是以心得义今捡此语为是无常色灭获得常色无常色不灭获得常色如是四句捡不可得即是不可以身心得义也三约圆教明不可以身心得义真修妙色心显不须缘修功德智慧显得即是不可以身心得也复次若真修色心体显满足得菩提者亦是身心得义故前破如生即是法性受想行识不生不生即无满足故不可以身心得也。

　　寂灭是菩提灭诸相故。

　　此是第四广说真菩提也所以广说真菩提者上既难弥勒一生受记又劝令舍菩提见是则诸乐偏教菩萨归心莫趣其禀圆教未悟入者亦莫知菩提正义故净名广为弥勒二十五翻说菩提正义也就此文为三意初一翻略说实相菩提标章二有二十二翻广说真智断菩提三有二翻还约实相妙理结成真智断菩提也所以作此说者上约真如破无智断不得受记禀四教者执智断病既去今还说真智断是菩提也是则三德菩提如世伊字不纵不横即是圆教菩提也释此二十五句一向用圆教义解经言寂灭是菩提者一切法趣心心即是中道真如之理也此真如本自不生今则无灭不生则非智不灭则非断即是真寂义也亦是大涅槃不生不可说也而言是菩提者即是圆教所明实相菩提也所言灭诸相者若不知实相菩提不可说即执四教有四种相起一切烦恼生死四种相有十六种相开出一切相故有一切烦恼生死纷动也若实相菩提即是不生不生不可说者则四门四种相皆即灭何况生不生四门相不生生四门相生生四门相及一切相惑皆灭也净名意实相本目无相故能灭一切相也。

　　不观是菩提离诸缘故不行是菩提无忆念故。

　　此是二正明真智断即是菩提也文即有二初略明真智断即是菩提二广明真智断即是菩提就初明真智断文即有二初两番正明真智即菩提即是摩诃般若经言不观是菩提者息诸方便所明观即是不观是菩提也离诸方便缘也经言不行是菩提若知真空则无所行而一心具万行即是菩提也故大品经云若心心数不行为行般若也无忆念者不念四教所明受菩提记及一切法也此真观行即是真智德之菩提也。

　　断是菩提舍诸见故离是菩提离诸妄想故鄣是菩提鄣诸愿故不入是菩提无贪着故。

　　此是二有四番明真断德即菩提即是解脱德也经云断是菩提者若真如显现见思惑断即是断德菩提也舍诸见执四教所明起菩提见断及一切见即是舍诸见也经云离是菩提者离四教所明观行及一切法即是真断德之菩提也离诸妄想者离四门缘修及一切妄想也经云鄣是菩提者若知平等真法界诸佛所不能行佛不化众生即鄣诸方便教门明上求佛果下度众生之誓愿此誓愿是真断德之菩提也经言不入是菩提者若知真如毕竟无所有即不入诸方便教所明涅槃及一切法以不入故则无贪着即真断德之菩提也。

　　顺是菩提顺于如故住是菩提住法性故至是菩提至实际故不二是菩提离意法故等是菩提等虚空故无为是菩提无生住灭故知是菩提了众生心行故不会是菩提诸入不会故不合是菩提离烦恼习故。

　　此是二广明说真智断即是菩提此中多广说智德少说断德所以然者菩提正是智德断德属涅槃故是傍也就此即为二意初九番正约智德明菩提次七番明菩提不可身心得也经云顺是菩提若观一切不可得不见四教菩提即于圆教中道之真如也经言住是菩提若智慧不住四教菩提及一切法即是以不住法住于圆教中道法性也经言至是菩提若观一切诸法及四教所明菩提毕竟不可得即能至真如实际也经言不二是菩提者若有方便偏教所明菩提及一切法即是法尘对内意根即是二也观此二法毕竟不可得即入不二法门见中道真如即离二边生死也此一翻属断德经言等是菩提者若观涅槃与生死一切法等即是等虚空佛性是真智德之菩提也经言无为是菩提者若法性真智湛然常寂即真无为不为生老病死之所迁经言智是菩提者若诸方便教明缘修见真之智入真即不见众生心行圆教明真智寂而常照众生心行自现智中了了分明也经言不会是菩提者若诸方便教明缘修智会理方名真智圆教明真修之智体显寂照不须智来会理也经言不合是菩提者方便虽明真智理而言之犹与无明合故未能离习圆教明真修智体不与无明合即能离习也此一翻属断德菩提也分别去取甚难须熟寻思也。

　　无处是菩提无形色故。

　　此下七番即是不可身心得义今此即是不可以身得义也若诸偏教明菩提智依色身色身为处此是可以身得义今圆教明菩提色身不二即无能无所即是无处此即不可以身得义也。

　　假名是菩提名字空故如化是菩提无取舍故无乱是菩提常自静故善寂是菩提性清净故无取是菩提离攀缘故无异是菩提诸法等故。

　　此六翻文明真智菩提即是不可以心得义也经言假名是菩提者心正是假名四教明菩提亦但有字若观名字即空见虚空佛性者即真智菩提不可以心得也经言如化是菩提者一切法如化四教所明菩提皆如化也若知知化皆不可得即不取菩提不舍烦恼生死即是真智之菩提也经言无乱是菩提一切烦恼乱想及缘修动念皆是乱想若如此诸乱想皆不可得则息心达本原内心常寂静也经言善寂是菩提若诸方便行菩萨缘修未能顺理不名真善有缘有念即是乱想不名为寂今圆教初心菩萨智即真如名之为善照无动念名之为寂智即法性法本来无染即是性净经言无取是菩提者若知四教所明菩提及一切法毕竟无所有心不取著者即得圆教菩提离攀缘菩提及攀缘一法也经言无异是菩提者若诸方便教所明菩提异烦恼若知菩提不异烦恼即是圆教平等智德之菩提也。

　　无比是菩提无可喻故微妙是菩提诸法难知故。

　　此是三明不思议三德菩提结成也无比是菩提者不思议真如智断即一法不可以法复比法故不可喻也经言微妙是菩提者是诸方便教所明之理未是微妙圆教所明一切法即真如真如即智断一切法不可思议三德菩提始是极妙非凡夫二乘诸方便教菩萨之所能知也。

　　世尊维摩诘说是法时二百天子得无生法忍。

　　此是第五诸天蒙益希望既息水清珠现即得圆教初发心住无生法忍或一音异解得通教无生法忍此经既未齐法华岂可定判也。

　　故我不任诣彼问疾。

　　此是第四结辞不堪也弥勒自惟往昔为兜率天子说不退地之行不能利益诸天为净名所弹莫知酬答岂堪传如来旨往问疾故奉辞不堪也。

　　佛告光严童子汝行诣维摩诘问疾。

　　此是第二次命光严童子问疾文即有二一佛命问疾二光严童子奉辞不堪所以次命问疾者光严童子是在家菩萨净名宝积之法友亦是法身大士位居补处也所以名光严童子者光有三种一者色光二者心光三者非色非心光也一色光如背舍观骨发八种光明转为胜处一切处因此能放种种光明即是色光二心光者即是智慧光明能照闇惑也三非色非心光者即第一义光如梵网经明即放第一义光也大涅槃经明琉璃光菩萨放光即其事也彼经云光明即是第一义谛非色非心而现色心所以然者经云非青见青等光即是非色之色也经云光明即是智慧即非心说心也若三藏教通教但有色心二光别教亦尔唯有圆教明第一义光是为不思议之光也严者即是福德智慧二种庄严如大涅槃经明也亦是定慧力庄严如法华经明色光即是福德庄严心光即智慧庄严第一义光即是法身色心二种光严显发法身故名光严问曰若第一义是光者何须色心光也答曰如日镜显眼眼得自见智慧日福德镜显第一义眼即得开佛知见见自见佗也童子者菩萨住鸠摩罗伽地名为童子如世之童子心无染爱谓不爱自妻也不爱自妻者如迦叶不爱金色妇也不爱佗妻者不爱一切女人及佗妇也菩萨亦尔虽观三谛证诸法喜若于二谛法喜不爱即是不爱一切女人及佗妻不爱中道法喜即是不爱自妻也具此二义如世童子故名光严童子也前命弥勒正显圆教菩提开佛知见不的在后身命光严欲明圆教道场示佛知见亦不在未来菩提树下也开是总相如一往见如意珠只一圆相耳示是别相如见如意珠雨出众宝也此还约初心勿远求也故大品经明一一法门皆是摩诃衍此经明是道场也净名往昔破光严者正是寄意破诸菩萨求三教所明道场也光严示折者正为显圆教真实道场也今佛次命问疾者光严若述往昔被弹之事即大众同声真道场义成前五种利益也。

　　光严白佛言世尊我不堪任诣彼问疾。

　　此是第二光严奉辞不堪文即有四一奉辞不堪二述不堪之由三正明被呵之事四结成不堪第一奉辞不堪者良以往昔净名问道场义莫知所答故不堪传如来旨往问疾也。

　　所以者何忆念我昔出毗耶离大城时维摩诘方入城我即为作礼而问言居士从何所来答我言吾从道场来我问道场者何所是。

　　此是二述不堪之由由不识真道场义也文即有五一出入相逢二光严致敬三问所从来四净名答道场来五光严不解重问一明出入相逢者光严出城净名方入城因此相逢致有呵问即是不堪之由若约内行解此或有所表言出入者城是本寂之真城出名背理入名顺真光严示禀方便教门于圆寂未明迷心远理故名为出净名圆教入道久悟一实入法流水名之为入由光严背理故迷道场以此致呵因入出相逢致被呵问也问曰上来弟子菩萨皆被呵斥今光严但为说道场而已未见折屈何辞不堪问疾也答曰净名为说圆教道场冥然不解即是屈义既心已伏请觅道场即须为说不俟更呵故不堪问疾也经言我即为作礼者此是二明光严致敬也所以为作礼者明光严示居迹下深识大士高德即为致敬也经云问言居士从何所来此是三明光严问何来也光严未测大士之所来处故致问也经言答我言吾从道场来此是四明净名答从道场来也大士实不从如来成道处来为欲说圆教初心道场破诸方便偏教及圆教事迹所明道场义故答言从道场中来也经云我问道场者何所是此是五明光严重请问也光严心迷未解此答所以光严迷此语者道场本是佛成道处如世间稻谷之场为治穬却糠显新米也菩萨坐道场亦尔修治其心除诸恶业烦恼显出实相佛性之理得成正觉之处故名道场大士不从道场来那得答从道场来也但四教明文三种道场不同一三藏明道场者菩提树下跏趺坐草三十四心断正习尽成佛之处名为道场也通教明道场者菩提树下天衣为座一念相应慧断一切烦恼习尽成佛之处名为道场也三别教明道场者菩提树下七宝为座卢舍那界外无明尽初成正觉处即是寂灭道场也圆教明虚空坐宝莲华法界无明尽初成佛处犹是寂灭道场也坐草成佛出声闻经天衣为座七宝座虚空莲华座出胜天王般若随物感见不同必是摩诃衍三教菩萨根缘不同故见后心成佛坐道场之相异也光严不见大士从此等处来那忽答言从道场来不解此语故重问曰道场何所是也。

　　答曰直心是道场无虚假故发行是道场能办事故深心是道场增益功德故菩提心是道场无错谬故。

　　此道第三正述被弹之事光严但依方便教知果头道场义未知有圆教初发心即是道场类如弥勒为诸天说法皆望果引成不退行也今净名说圆教光严执法方便果上道场之妄计也类如大品经明非初炎燋炷亦不离初炎非后炎燋炷不离后炎若不离后炎以后炎为道场者不离初炎何不以初炎为道场也若初心不能治伪显真后心亦不能除伪显真初心亦能治伪显真即是道场也是以净名约圆教初心广说真道场义也问曰三教既有方便后心道场亦得方便有初心初心即是道场答曰诸方便教一往约观行作何为不得核其义理则不成也所以然者方便教明后心具一切佛法八相成道初心即不能具一切佛法八相成道岂得为例也但净名直总答光严从道来未为说道场之相是以光严重请令执方便教者知不思议一中有无量如囊中有宝不探示人人无见者所以净名遍历诸行明道场义即是示佛知见意在此也但示有二种一竖明二横辨横竖二义即其车高广则彻至后际广则法界无善不具若论高必须横广若论横广必须竖深类如前明净土义也此中虽复竖横明道场义而散在诸行若一往逐文历别明道场即成通教别道场义此失净名正意非圆教初心即是道场义也今皆就初心为释乃是圆教初心即道场义耳故下文云菩萨若能与诸波罗蜜相应举足下足无非道场具足佛法矣就此文即有四初四翻一往略竖明道场二次二十八番一往广约诸行横明道场三一翻结释明道场四明时众得益一约四心明道场者若作别解四心即对三十地直心即十住入理般若名为住发行即十行深心即是十回向菩提心即对十地今亦不全用所以然者净名说圆教初心即道场岂竖对三十心十地也今明圆教初心即道场从初住心即有四心乃至佛果直心即是正入一实谛发行是入一实谛一心发万行深心即是深进念念流入菩提心即是具此三心如慈石吸铁也从此已下诸句若明初修皆约五品弟子入十信相似行至十住初发心住皆具一切行即是真道场义也经言直心是道场无虚假者华严经明初发心时便成正觉了达诸法真实性又云究竟离虚妄无染如虚空清净妙法身湛然应一切此即道场义得无作八直无界内界外苦集之虚假也若为化物亦具四种方便直心如释净土义具明也故法华经叹五品弟子示当知是人已趣道场近三菩提坐道树下华严经明初发心住能坐道场成正觉也亦如大品经明有菩萨从初心即坐道场转法轮也经云发行是道场者若约别教大乘解正是十行能得十波罗蜜也今约圆教明初发心住见一实谛即能具发万行破众恶业显诸法门即是道场义也行万行自利利陀能办事也经言深心是道场者约别教大乘即是十回向解行令进深入也今约圆教明初心见第一义能见于空及与不空见不空故即深入非二乘通教菩萨别教三十心复次初发心得入中道双照二谛心心寂灭自然流入萨婆若海其疾如风即是渐深之义以深故无明糠脱深法得显即是道场义竖进深入横诸功德亦随增长即益功德也经言菩提心是道场者若约别教大乘解即是初地真明名真发菩提心今约圆教初心解若初心见真名直心发行即是广流入即是深广而且深即深心广心菩萨得此心故无缘慈悲无作四弘誓愿如慈石吸铁即是真菩提心能自除法界烦恼显出法身即是道场义见一实谛非因非果分别法界无作四谛因果不乱即是无错谬也复次总前三心即是三德菩提故名菩提心是道场也。

　　布施是道场不望报故持戒是道场得愿具故忍辱是道场于诸众生心无阂故精进是道场不懈退故禅定是道场心调柔故智慧是道场现见诸法故。

　　此下二十八番二明横约诸行明道场义也若约别教大乘解六度竖对六地下诸法门从七地乃至十地今约圆教初心即是横明道场义以横望竖即是其车高也就此文为五一约六度自行二约四等化佗三约多闻进观谛四约降摩说法五约力无畏果德一约六度者此是菩萨本行也经云布施是道场不望报者布施有五种四权一实具如前释净土分别初发心住檀波罗蜜舍一切悭心显布施法身即是道场义言不望报者住真修檀不望世间报及缘修之报也经言持戒是道场者持戒有五种四权一实以具如前初发心住此尸波罗蜜能破一切恶业显真戒法身即是场义尸中具一切佛法即是得愿具足也经言忍辱是道场忍有五种四权一实具如前明菩萨初心住此羼提波罗蜜能除法界瞋恚显真忍辱法身即是道场义既具权实慈忍之力则于法界诸众生心无挂碍也经言精进是道场精进有五种四权一实具如前说初心菩萨住此毗梨耶波罗蜜即能离法界事理懈怠得真精进法身即是场义自然流入即无懈退也经言禅定是道场禅定有五种四权一实以具如前说初心菩萨住此禅波罗蜜能除一切法界散乱显真禅定法身即是道场义于事理诸禅出入自在即是心调柔也经言智慧有四种即是见四种四谛三权一实也如前说初心菩萨住此般若波罗蜜能断界内外一切见思无明烦恼显真智慧法身即是道场义见四不可说理念念现前即是现见诸法也。

　　慈是道场等众生故悲是道场忍疲苦故喜是道场悦乐法故舍是道场憎爱断故神通是道场成就六通故解脱是道场能背舍故方便是道场教化众生故四摄是道场摄众生故。

　　此是二约四等化佗之行明道场义也四等即是利物心经言慈是道场等众生故即是初心菩萨得真无缘慈离法界瞋恼显真慈法身即是道场义此慈普覆法界即是等众生也经言悲是道场即是初心菩萨住无缘大悲内破疲苦大悲法身显即是道场义虽处三界拔济一切众生心无疲苦也喜是道场者初心菩萨得真无缘喜无量心破法界疾患不悦乐心显真喜法身即是道场义也庆一切众生离苦得乐即是悦乐也经言舍是道场初心菩萨住空平等地即破爱憎显真虚空法身是道场义虽利一切众生心无取舍即是爱憎断也经言神通是道场者此正是能化法也初发心得六根清净如意通破诸根罪鄣通无知垢显法性真净六根即是道场义此即成就六通化物也经言解脱是道场者犹解脱成六通故次明也地持论云菩萨得一切禅及能出二乘解脱除入也若初心入三谛三昧即是二十五三昧除二十五有罪苦烦恼显出二十五有我即是道场义以其因中能背舍三界故得成八解脱二十五三昧也经言方便是道场即是化佗之善巧也以初心见中道即有双照二谛之方便破恒沙无知显诸方便法门即是道场义能三轮不思议化三密示现权巧教化一切众生也经言四摄是道场四摄是方便所用化物之法成道义如方便释布施爱语利行同事摄众生令得解脱也。

　　多闻是道场如闻行故伏心是道场正观诸法故三十七品是道场舍有为法故谛是道场不诳世间故缘起是道场无明乃至老死皆无尽故诸烦恼是道场知如实故众生是道场知无我故一切法是道场知诸法空故。

　　此是三明多闻进行菩萨虽能自行化佗事须进修也经言多闻是道场初发心菩萨得真闻持闻十方佛法破诸闇妄多闻显发即是道场义以能如闻而行也经言伏心是道场璎珞经言从初心至金刚顶皆名伏忍初心观圆伏无明进显真实即是道场义一心三观即是正观诸法也经言三十七品是道场三十七品有四种三权一实菩萨初心得无作三十七品即能除八倒一切妄惑显法性五阴法身解脱进修乃至得大涅槃即是道场义舍界内四谛有为亦舍界外三谛有为也无量灭谛无作道灭即是真无为也谛是道场者此下有五翻即是道品所观之境也四谛有四种三权一实初心菩萨用道品见四种四谛断界内界外迷理一切烦恼显权实四谛之理即是道场义说四种四谛即不诳世间也经言缘起是道场观十二因缘有四种三权一实初心菩萨能无作道品观十二因缘三道得三种菩提即是道场义观因缘见三种佛性即无尽也经言诸烦恼是道场者初心菩萨能用道品观三毒不染虚伪显真佛法即是道场义亦能知烦恼佛法皆毕竟空经言众生是道场初心菩萨能用道品观众生空不见众生相则妄惑不起见众生真性即佛性即是道场义若不见众生定性则于我无我而不二是真无我义也经言一切法是道场初心菩萨能用道品观一切阴界入等法空破一切法中颠倒妄惑显佛性五阴得五种解脱涅槃即是道场义亦知一切法及涅槃归于空也。

　　降摩是道场不倾动故三界是道场无所趣故师子吼是道场无所畏故。

　　此是四约降摩说法明道场义菩萨观行成就故能制伏魔怨也经言降魔是道场初心菩萨能降四魔乃至八魔见魔界如即佛界如即是真道场义能处魔界降魔心不倾动也经言三界是道场者初心菩萨不离三界不着三界见三界三谛成三昧王三昧二十五三昧显现一切佛法即是道场之义知三界毕竟空一切法无所趣也经言师子吼是道场师子吼者名决定说初心菩萨能破疑惑是一切众生悉有佛性即是道场义无所畏也。

　　力无畏不共法是道场无诸过故三明是道场无余阂故一念知一切法是道场成就一切智故。

　　此是五约力无畏不共法是道场初心菩萨成就十种智力如华严经说即是观一实谛破无明得力无畏不共真法即是道场义力无畏不共自德及化佗无失即是无诸过也经言三明是道场初心菩萨即得三明达三世事理无挂碍也经言一念智一切法是道场者初心菩萨见中道即能双照二谛破三谛法界无明惑真智显现即是道场义初心总相一切智成就亦为佛也。

　　如是善男子菩萨若应诸波罗蜜教化众生诸有所作举足下足当知皆从道场来住于佛法矣。

　　此是第三结成道场若约净名成就如上诸波罗蜜教化众生随其举足下足皆是除伪显真即是道场中来岂可从佛得道场处来也若作初发心住解初心菩萨应诸波罗蜜教化众生除伪显真举足下足观智常现在前即道场中来也乃至三十心十地亦如是若约十信六根清净五品弟子解若常能修此观心教化众生不失念者举足下足皆是道场中来具足一切佛法法华经云当知是人以趣道场也。

　　说是法时五百天人皆发阿耨多罗三藐三菩提心。

　　此是四明时众得益五百天人合有五百皆发无上道心也。

　　故我不任诣彼问疾。

　　此是第四结奉辞不堪光严自惟往昔迷真道场义因净名为说方解既神智劣弱岂堪传如来往问疾乎。

　　维摩罗诘经文疏卷第十七
卍新纂续藏经第 18 册 No. 0338 维摩经文疏


　　维摩罗诘经文疏卷第十八(菩萨品之三)

　　佛告持世菩萨汝行诣维摩诘问疾。

　　此是第三命持世问疾文即有二一佛命问疾二持世奉辞不堪所以佛命持世问疾者其既是出家菩萨亦是法身大士绍尊位者所言持世者领忆不忘名之为持世以隔别为义实相真心领忆诸法无有遗忘故名持世持义乃有多徒略说有五种一者遮持二者总持三者闻持四者住持五者任持四教菩萨皆有此五种持义但三权一实今约圆教明五种持义一遮持者菩萨得实相真明能遮一切法界烦恼恶业生死苦报二总持者持一切万行自利利佗功德如完器盛水无有漏失也三闻持者若十方诸佛说法乃至十法界所有言辞一闻便忆如云持雨不忘失也四住持者住持十方诸佛法门兴隆使不断绝也五任持者无缘大慈荷负度脱一切众生保任不舍也菩萨从发心心如虚空非偏非圆而能权实皆持乃至法云等觉也持世居补处之位权实五持将极岂不知波旬化身为帝释但为令众知魔界如佛界如一如无二如故于往昔示不知魔示受净名呵折令众生悟佛知见也开即是总示是别总别不二即是悟也此还约初心不须远求乃至妙觉亦如是但前呵弥勒光严皆破果上之僻执故约菩提道场以弹也次呵持世善得皆破因中之谬取故约魔来施会以弹破今佛次命持世问疾者持世若述往昔被弹之事令诸菩萨觉知魔事悟佛知见大众同闻即成前五种利益之义。

　　持世白佛言世尊我不堪任诣彼问疾。

　　此是第二持世奉辞不堪文即有四一奉辞不堪二述不堪之由三正明不堪之事四结成不堪第一奉辞不堪者良以昔不觉魔作帝释为净名所弹岂堪传如来旨也。

　　所以者何忆念我昔住于静室。

　　此是第二述不堪之由由不识魔作帝释来也文有五意一自述往昔住于静室二述魔作帝释来三自述魔来不识而为说法四魔更施女为乱五自述谦怪不受一自述往昔住于静室者持世住静室当是欲避喧入诸禅定修道进行也持世法身大士岂须生身入道迹同方便菩萨为物之轨应须引进故住静室示修禅定也。

　　时魔波旬从万二千天女状如帝释鼓弦歌来诣我所与其眷属稽首我足合掌恭敬于一面立。

　　此是二述魔作帝释来也所以魔作帝释来者帝释是佛弟子已得圣道又是佛檀越故来亲近咨承持世既是出家菩萨见大檀越来即须慰问便是妨乱今约四菩萨知魔不同即有四种一三藏教明菩萨自未离烦恼魔阴魔但观行觉知折伏寄此修菩萨道耳佗化天子魔若得神通作意知天魔不作意不知若知能以神通伏天魔未能永破若至道王树下先降破佗化天子魔魔退之后方三十四心断结界内四魔皆尽也二通教明菩萨初入见地已分断见烦恼魔得五分法身分除阴魔至六地无正使润业后生除界内阴魔死魔而犹有誓愿符习界内受生有阴死不能坏菩萨道七地虽得神通自在作意能知佗化天子魔不作意则不能知作意能破不作意则不能破至道树下方究竟破佗化自在天子魔一念相应慧断习尽既无习誓愿不能牵生即四魔永尽也三别教明十住入偏真理即破烦恼魔阴魔死魔十行得神通自在作意知佗化天子魔不作意不知不能伏至初地得一身无量身百佛世界作佛界内烦恼习气既尽阴魔死魔天子魔悉皆破也四若圆教明五品弟子圆伏四魔若入十信六根清净圆断四魔不作意自觉魔来也此略分别四教破四魔不同若约常乐我净无常无我等八魔三藏教菩萨未能除但能伏四魔至三十四心满方除若通教见地已能除常乐我净之四魔别教十住已除常乐我净之四魔十行十回向已伏无常等四魔登地已分破无常等四魔因虽无常而果是常如大涅槃经佛答梵志也别教佛地八魔皆尽也若圆教初发心住已圆破八魔界内四魔永尽界外无常等四魔乃至后心究竟尽也次明持世何意为魔所娆若论持世迹现诸方便教补处此则何啻知魔有教无人不须研核但持世为禀诸方便教之轨故示不知也所以然者解此有三意其诸方便教菩萨未能于魔界如与佛界如一如平等无二佛界即理魔界即事诸方便教所明菩萨虽能入真理不能事不碍理理不碍事若断结避事入理如人畏时非人得其不能体之与佛界无别是则为魔所恼大士于二界不二通达无所去取故觉知能降伏也二诸方便教并明缘修照寂有入出观若作意观即知觉魔事若不作意则不知觉圆教真修无出入观常在三昧见诸佛土不以二相寂而常照持世既方在静犹未入观不作意往照是故不知魔变为帝释大士寂而常照故能即觉知也譬如深山坐禅人若不别邪魅者必须安大方镜魍魅虽能惑人眼而不能变本形本形现镜得知虚伪波旬亦尔但能诳缘修未入观者令不能知不能诳真修寂照行人也三诸禀方便菩萨虽能入观觉知魔事或能暂时降伏不能于其境界无碍自在譬如人不能调恶弟子舍之不受有人善巧不舍恶人方便调熟堪任使役得成善人圆教菩萨调魔亦尔非但调其恶心令归善化亦能使发菩提心证无尽灯广化一切自于佛法未曾损减而大饶益无量魔众诸禀方便教菩萨阙此三义故为魔所乱也今持世住静室魔作天主之形欲为恼乱持世不觉因鄣入定也如佛知人机化物成道魔亦知人应有得道者及其未成逆来坏之也。

　　我意谓是帝释而语之言善来憍尸迦虽福应有不当自恣当观五欲无常以求善本于身命财而修坚法。

　　此是三明持世自述往昔魔来不识而为说法持世叹言善来者既不知是魔谓是帝释以善心来为求善法故叹言善来也憍尸迦是帝释本人中姓从本姓为名虽福应有宿福得为天主果报富贵不可自恣放逸不修道也当观五欲无常以求善本者谬为帝释说法也若小乘但以无常为出世善本也大智论明天主多着五欲佛为说无常等十五种观门破欲竟乃令转教说般若持世既谓是天主故劝令观无常离欲于身命财而修荦法三荦有五种一世间三坚慈忍不杖楚佗惠施饮食得未来身荦放生止煞得未来命荦真心布施得未来财荦此是世间三荦之报若观无常天报不久须种未来牢固之业也二者声闻经修三牢法者若观无常得五分法身无漏慧命七圣财无能损破故言牢也菩萨为众生佛法修诸功德不惜身命无所吝者华报得世间三牢成得五分法身七财满足之三牢也三若通教明三牢者观五分法身无漏慧命七圣财即空无生无灭一切烦恼生死及天魔外道无能破坏即是三牢也四别教三牢者登地离界内生死法身显现即是金刚之体名为身牢般若慧命终不断灭即是命牢万善法财不可侵夺即是财牢也五圆教明三牢者舍身命财皆与生死后际等离老病死得不坏常住即是一切法趣身命财亦是三德之三牢也持世谬为天主说三牢法五种三牢义未知定为说何也。

　　即语我言正士受是万二千女可备扫洒。

　　此是四明魔更施女魔变身为帝释已废持世禅坐既不觉知今更强以女施重妨乱先现释身软贼得入此今以女施令其起真强贼又入魔以此强软二贼妨扰令失定心持世不觉即是以为魔所坏也。

　　我言憍尸迦无以此非法之物要我沙门释子此非我宜。

　　此是五明持世自述怪不受其女女是非法之境何得强有此施故言无以此非法之物要我也沙门是梵行清素之士不应受此污染之境非法供养故言此非我宜也。

　　所言未讫维摩诘来谓我言非帝释也是为魔来娆固汝耳。

　　此是第三正述被弹之事就此文即有八一净名正来觉悟持世二净名就魔索女三魔惊惧欲去四空中声劝令舍女五魔舍女六大士为女说法七魔乞女八大士还女一净名正来觉悟者持世既被魔幻不能别觉良以缘修不逮致被魔幻不觉知也大士悟佛知见非但自悟亦以悟佗寂照圆明非但能自照亦照一切故能即到其前发魔幻伪示持世是非初示其非非帝释也次示其魔来欲坏正道故言娆固汝耳。

　　即语魔言是诸女等可以与我如我应受。

　　此是二明净名索女也净名所以自说如我应受者此有二意一者净名是俗人纳之非妨二者圆教之行是非无碍违顺强软无非正道所以不以魔女为妨故言如我应受也。

　　魔即惊惧念维摩诘将无恼我欲隐形去而不能隐尽其神力亦不得去。

　　此是三明魔惊惧欲去也魔所以惊惧者本缘持世欲坏他成己忽见净名发其幻伪又知神力非敌必被挫辱故大惊惧欲隐形而去既不得去又尽神力不能去者魔虽有神力岂如法身大士神力神力所制故尽力不能去也。

　　即闻空中声曰波旬以女与之乃可得去。

　　此是四明空中声劝舍女也空中声者关河旧解云是化魔菩萨因机助化汝向欲施持世今净名索何得不与与之不违本心乃得去耳或是净名空中作声为调伏魔或释迦法身毗卢遮那之声如普贤经所明也。

　　魔以畏故俯仰而与。

　　此是五明魔输女魔神力既不能自阴取去不得空声又劝魔当自念若不输女将恐致诸挫辱畏不获已便输女也。

　　尔时维摩诘语诸女言魔以汝等与我汝今皆当发阿耨多罗三藐三菩提心即随所应而为说法令发道意。

　　此是六明维摩受女为说法也为调伏魔心故受利益诸女故须为说法也就此文即有二一劝发心二劝修行此二是菩萨要法发心即是目修行即是足备得入涅槃清凉池也是以净名先劝诸女发菩提心如应说法者四教明菩提心随其机缘四悉檀赴机令各发道心也。

　　复言汝等已发道意有法乐可以自娱不应复乐五欲乐也。

　　此是二劝修行既发心若不修行或恐还堕故须劝修菩萨法乐之行为对破魔宫欲乐说法乐也就此即有三一净名劝修法乐二天女请问三净名答也。

　　天女即问何谓法乐。

　　此是二明天女请说也诸女在魔宫虽受五欲乐未曾闻法乐今始得闻未能解故致请也。

　　答言乐常信佛乐欲听法乐供养众。

　　此是三明净名答天女为说法乐破其着五欲乐也所言法乐者一切善法欲为其本若有乐欲之心是则为乐如世人爱念父母亲眷家业以此为乐若为佛弟子以佛代父以法代母以诸亲属修道法代诸财物其深乐者即是出世法乐也就此文即有五一常乐归事三宝二乐离集谛三乐观苦谛四乐修道谛五结成法乐若能如此非但因中即得法乐后得灭谛涅槃即是究竟常乐也经言乐常信佛者上既云随应说法四教明佛随天女生信爱乐即是法乐也经言乐欲听法者四教明大乘之法随心乐闻即是法乐也经言乐供养僧者四教明僧随乐供养即是法乐也。

　　乐离五欲。

　　此是二明乐离集谛也集应断故说乐离五欲也法华经明诸苦所因贪欲为本故知五欲即是集也如人病差即得安乐若离五欲即得法乐也四教明离五欲不同随其宿习所用也但既初呵天女着五欲多用三藏教意明离也。

　　乐观五阴如怨贼乐观四大如毒蛇乐观内入如空聚。

　　此是三明乐观苦谛若不乐观为苦所苦岂得法乐故能观苦者即不为所苦免苦得观智法乐也四教观苦随根神所用也。

　　乐随护道意乐饶益众生乐敬供养师。

　　此是四劝修道谛万行法文有三意一修行本二正行三遍行一修行本者经言乐随护道意此劝自行善须将护道心道心安隐不坏以道自娱即是法乐经言乐饶益众生者即劝修化佗之法乐如父母见子离苦得乐父母亦欢乐也经言乐敬养师者舍父从师能成人胜德敬师道法玩味娱神即是法乐养畅其知恩之怀亦即法乐也是则内修自行化佗之道外有明师开示因缘具足无行不成所求称心即是法乐义也。

　　乐广行施乐坚持戒乐忍辱柔和乐勤集善根乐禅定不乱乐离垢明慧。

　　此是二菩萨正行六度总众行之要四教菩萨莫不皆行此道以求菩提但教门不同故有生灭无生灭无量无作六度之殊具如释佛国品叹菩萨德及净土行以略解释但净名随应而说任诸天女因缘各有所随其乐行道味沾神称心适意六度皆是法乐也。

　　乐广菩提心乐降伏众魔乐断诸烦恼乐净佛国土乐成就相好故修诸功德乐严道场乐闻深法不畏乐三脱门不乐非时乐近同学乐于非同学中心无恚阂乐将护恶知识乐亲近善知识乐心喜清净乐修无量道品之法。

　　此是三明遍行菩萨修道即有二种一总二别总即是六波罗蜜总摄众行别是历别万行遍行今此所明即是劝诸天女遍行略举十余条以成法乐之义也经言乐广菩提心即是慈悲四弘誓愿必令普遍故名为广复次从生灭四谛起慈悲弘誓乃至无作四谛即是菩提心转增广也胜道之心增长法乐也经言乐降伏众魔者如平怨得胜心则快乐也经言乐断诸烦恼病差即是涅槃乐也经言乐净佛国土者净佛国土义已如前说如世人家宅清净宾主睹之欢娱悦乐也经言乐成就相好修诸功德者如人自见形仪端正内有美德心即悦乐也经言乐严道场者四教道场义略如释光严中已辨如此除伪显真伪灭得真则悦乐也经言乐闻深法不畏者四教乃各有深法三藏教通教但明界内偏真之理未足为深别圆两教明界外圆真是深难到底若有畏心即惊疑成苦若闻而不畏爱乐赞求即得真常之乐分也经言乐三脱门不乐非时者四教明三脱门前两教有时非时非时即是二乘时即是菩萨也复次前两教菩萨亦是非时别圆两教观中道实相修三脱门即是时也将别望圆复是非时圆教乃是真时也所以者何诸方便教门行时非证时若欲取证皆是非时若是时而求即得究竟真理成真三脱即是真法乐也经言乐近同学于非同学心无恚碍者四教明菩萨各有同学亲近同修和同㢡成顺心即是法乐也若于凡夫二乘及非同行菩萨心有恚碍者坏真法乐若心无恚碍能以随喜过其上者即还得随喜之法乐也经言乐将护恶知识者若不将护彼即能坏法乐能善将护彼则恶口不生不致破损内善法乐恒得安存也经言乐亲近善知识能示教利喜成人善法乐经言乐心喜清净者大集经言如真实知大知心动至心故名为喜如真实知大知即真法喜心动至心名为清净法乐也经言乐修无量道品者四教有四种道品若在菩萨心中修习为化众生皆名无量道品所以说道品名为法乐者法华经言无漏根力觉道便得无量安稳快乐二乘尚尔况菩萨乎但分别无量道品开四教义去取难解。

　　是为菩萨法乐。

　　此是五结成法乐菩萨若有乐欲之心修如此道法皆是法乐但举一类诸万行道法若有欲乐之心而修习者无非法乐如即自行道之人读诵听习禅坐心乐若心不乐强自逼制则生苦受。

　　于此波旬告诸女我欲与汝俱还天宫诸女言以我等与此居士有法乐我等甚乐不复乐五欲乐也魔言居士可舍此女一切所有施于彼者是为菩萨。

　　此是七明魔欲诱女还天宫文即有三一魔欲诱女还天宫二女乐法乐不肯随还三魔就净名乞女并如文可解。

　　维摩诘言我已舍矣汝便将去令一切众生得法愿具足。

　　此是八明净名还魔女此有四一净名还魔女二诸女请法辞还三净名为说无尽灯法门四诸女致敬还随魔去一净名还为魔女者大士本常舍行正为调魔利益众生魔已调伏诸女发心放还魔宫又能广化故舍还魔令一切众生法愿具足者还魔即满魔愿因此立愿令一切求法者皆得法愿具足。

　　于是诸女问维摩诘我等云何止于魔宫。

　　此是二明诸女欲还请法弟子别师事须咨请诫劝所行之事。

　　维摩诘言诸姊有法门名无尽灯汝等当学无尽灯者譬如一灯然百千灯冥者皆明明终不尽如是诸姊夫一菩萨开导百千众生令发阿耨多罗三藐三菩提心于其道意亦不灭尽随所说法而自增益一切善法是名无尽灯也汝等虽住魔宫以是无尽灯令无数天子天女发阿耨多罗三藐三菩提心者为报佛恩亦大饶益一切众生。

　　此是三明净名为说无尽灯法门无尽灯者四教菩萨皆有无尽灯法门但有究竟不究竟若三藏教通教灰身灭智入涅槃不化佗果中是有尽灯而因中传化不绝至果虽入涅槃转次授记佛化不断此是有尽灯之无尽也若别教圆教明无尽灯者观中道智慧见一切法如虚空不可尽智慧亦不可尽此之法灯自不可尽化佗亦不可尽也譬如二灯一油少炷小二油多炷大油多炷大者本灯不尽更传余灯亦不可尽也净名以法门传度于佗复使饶益百千皆发心而于本灯无所损减故以此为譬是则冥者皆明明终不绝令一切众生绍法王种即是能报佛恩饶益一切众生也。

　　尔时天女头面礼维摩诘足随魔还宫忽然不现。

　　此是四明天女受教致敬还宫如文。

　　世尊维摩诘有如是自在神力智慧辩才故我不任诣彼问疾。

　　此是第四结辞不堪也维摩诘有此神力者寂照知见自在调伏魔也智慧辩才者为魔女说法乐无尽灯法门也持世自惟往昔有此不逮岂堪传如来旨往问疾也。

　　佛告长者子善得汝行诣维摩诘问疾。

　　此是第四次命长者子善得文即有二一佛命问疾二长者子善得奉辞不堪所以次命问疾者善得是在家菩萨即是五百长者子中之一人也亦是法身大士示居补处之位所以名善得者善是善巧也得是得理也善巧得理故名善得但四教明善得义不同一三藏教明善得义二乘自善声闻得理不能断习缘觉断习不尽非善得义菩萨不尔意在兼济至果得理正习俱尽故名善得也二通教明善得义者前三藏教明析假入空拙度得理三乘皆非善得通教明体假见真即是巧度三乘悉是善得第一义之理但二乘无大悲方便得理即入涅槃不名善得菩萨得理不住涅槃能广利群生深穷源底必至佛果习气皆尽故名善得也三别教明善得义者通教菩萨正得偏真岂名善得得真不住修恒沙佛法断别惑见思得见别教中道之理乃名善得也四圆教明善得义别教菩萨缘修断结岂名善得圆教菩萨一心三观不断烦恼五眼具足得圆见法界之理心心寂灭自然流入萨婆若海成三德究竟涅槃始是真善得义是则无得以为得以此得无所得故名善得也前三教明善得是权后圆教明善得是实今长者子义知非权非实而能成就权实之善以此化物自利利他令得入佛知见故名善得也其义既尔岂容不知法施之会为净名呵折当是砧槌成物为显入佛知见耳何以知然今命诸菩萨问疾的取四大士前三义推以显开示悟初心三义今命善得当是欲显入佛知见道也前持世显悟佛知见正明降魔界如不异佛如即是事理不二义今明入佛知见即约法施之无前无后一时等施此即是不二而二道观双流心心自然流入萨婆若海也故净名受善得璎珞分作二分一分施难胜如来一分施城中最下乞人即是法施之会此还约初心远求也净名往昔破善得财施七日之会即是寄意破禀三教菩萨未入中道双照二谛所有檀施皆非法施之会今如来命令问疾者善得若述昔日被弹之事则大众普闻其诸禀方便教菩萨并皆耻折求真法施之会即是成前五种利益之义也。

　　善得白佛言世尊我不堪任诣彼问疾。

　　此是第二善得奉辞不堪文即有四一述奉辞不堪二述不堪之由三正明被弹之事四结成不堪第一奉辞不堪者良由往昔七日设大施会非法施之会故不能令物得道致为净名所弹岂堪传如来旨往问疾。

　　所以者何忆念我昔自于父舍设大施会供养一切沙门婆罗门及诸外道贫穷下贱孤独乞人期满七日。

　　此是第二述不堪之由由于父舍设大施会供养一切期满日不知法施之会也所言父舍者是善得父祖相乘旧所居住之处故言父舍也设大施会者关河旧解云其家父祖邪见世代恒修邪祠祭祀神祇下祠用羊中祠宰牛上祠用人善得既是菩萨教化其父回邪入正绝此邪祠劝修正道行真檀施其家大富四事丰有故营斯大会供养一切出家在家内道外道及诸贫贱来者无隔供给所须期满七日也但施会即是菩萨檀度当依四教分别檀度不同即有四种一三藏教明施若一切财物能舍乃至身命不惜方成檀度如尸毗王以身代鸽心无悔恨也二通教明檀度者若止能一切皆舍身命不惜此乃是檀非度若了三事皆空随有所施是檀是度也三别教明檀度者虽知三事俱空此由是檀非度若能度于别惑至大涅槃又能分别布施有无量相赴机度物此是檀是度也四圆教明檀度者若布施虽知欲破别惑随机之施有无量种此由是檀而非度也所以然者非究竟故若知一切法趣檀是趣不过檀尚不可得云何当有趣非趣者即是檀度也所以然者于檀究竟通达一切法也前三种檀度是权非法施之会后圆教所明檀度是实即是法施之会善得当是方便示行前所明檀七日于父舍设大施会不了圆教所明究竟檀度法施之会故为净名之所弹呵不堪之由义在于此。

　　时维摩诘来入会中谓我言长者子夫大施会不当如汝所设当为法施之会何用是财施会为。

　　此是第三善得自述往昔被弹之事就此文有六意一净名正弹呵二善得请说三净名略说法施之会四善得重请五净名重广为说法施之会六明时众得益一净名弹呵者呵善得虽有财施大会不知财中有法故非法施大会是以前呵后劝前呵者财施之会不名大会以不见财中一切佛法岂名为大也后劝者即是劝修法施大会若能知财中具足一切佛法即是法施大会也问曰法施之会为当说法为法施之会为当财中具足一切法以财施时即是法施之会答曰备有两义若诸经论一往多明财物为财施说法为法施此是通徒四教所明此二施之别也今明不思议圆通之道非但说法名为法施财中具足一切佛法以施众生者财施即是法施也如无尽意菩萨解颈众宝珠璎珞施观世音菩萨即云当受此法施珍宝璎珞宝不为观世音菩萨说法但施璎珞而言法施者当是璎珞中具足一切佛法施璎珞即法施也今净名说法施会云无前无后一时供养一切众生是名法施之会此如上呵迦叶说以一食施一切供养诸佛及众贤圣若以此为法施之会者何关为说法为法施会也又净名受善得璎珞分作二分一分奉难胜如来一分施城中最下乞人而言若施主等心施最下乞人犹如如来福田之相无所分别等于大悲不求果报是则名为具足法施如此而明复何关以说法为法施也今依此经明法施之会呵善得者正是约财施具足一切法即是法施之会也所以然者财施即是色声香味触大品经云一切法趣色是趣不过色尚不可得云何当有趣不趣乃至声香味触亦如是若菩萨通达财相如此具一切佛法以慈悲誓愿福德智慧勋修此财施众生者随其所得犹如置毒于乳也亦如闻毒鼓声非但近即终远者亦死也如此之施利益受者非但七日施之众同获斯利一切众生亦皆同沾此益也善得七日施会不达此义故净名弹其迷惑故云夫大施会不当如汝所设导其此施令成法施会故劝其当为法施之会何用是财施会为问曰但圆教有此法施之会三教亦有此法施之会答曰三教菩萨于檀中用心观行亦得有此义但不为圆普又方便教门出没未必尽明此事故净名于圆教欲显入佛知见通达无碍寄意弹善得令时众诸有禀方便教菩萨达此不思议财施之檀即成法施檀波罗蜜也。

　　我言居士何谓法施之会。

　　此是二明善得请说法施之会所以请说者善得岂不知说法为法施但卜净名意不在此必别有深致未知是何故请说也。

　　法施会者无前无后一时供养一切众生是名法施之会。

　　此是三明净名略答善得说法施之会经言法施会者无前无后此即是观所施色声香味触之财一切法趣色即是色中具足十法界法名之为法以此色法施他即是施一切法譬如用如意珠施他即是一切宝受者即是得一切宝其不别珠者施者止言施珠受者止言得珠此如诸方便教菩萨其施珠者施珠即知施一切宝受珠即知得一切宝此如圆教菩萨也故大涅槃经云有二种人得大福利一者如法而施二者如法而受此即法施之会无前无后者前际即生死六道众生后际即涅槃四种圣人也菩萨观三事一如无二如皆是中道非生死即无前际非涅槃即无后际也经言一时供养一切众生是名法施之会者中道非生死非涅槃能双照生死即有六道众生照涅槃即有四种人此是十法界众生摄一切众生菩萨因施一色一切众生皆得见中道即是一大事因缘令一切众生得开示悟入故言施一切复次若众生未获此平等大利随其根缘各得善法之利亦是施一切也是则非权非实双照二施心心寂灭自然流入萨婆若海即是入佛知见是名法施之会也。

　　何谓也。

　　此是四明善得重请法施之会也所以善得重请者净名略答言略而义深广虽复显法施之会其意宛然迹中善得犹示未悟重请为令时众皆得开解普得法施之益。

　　谓以菩提起于慈心以救众生起大悲心以持正法起于喜心以摄智慧行于舍心。

　　此是五明净名重答善得广为说法施之会有三十二番明法施之相诸句法门一一皆约财中而辨法施不得离财则有法施若离财者此则财中无法檀度摄法不尽是故须约财明一切法一切法趣檀是趣不过何但止有三十二番耶当知是略说耳若具明一切万行财中皆得备有若观此财具足一切法者以财施人此诸观法悉随财而去前人受此财则是受一切法也或受色声香味触等但令有所受即一切得入譬如以毒涂箭射于前人随所著人毒即得入毒发煞身菩萨亦如是以一切观法入此财中财名法施随前人六根所受施法即得入如大涅槃经明置毒于乳遍于五味皆能煞人众生受此财已一切观法薰之为作善根后得值佛开发宿善即便得悟如毒发杀人或于乳得悟或于酪或生苏或熟苏乃至醍醐亦能煞人是则财为法施煞烦恼身生功德智慧之法身若不如此只以财施现前少益未来无有入道因缘是故财不名法亦无煞他烦恼义又如薰药随气入处众病皆愈也是故圆观财施具一切法以施众生即是法施非为说法名法施也然此文即有五一约四等二约六度三约三脱门四约杂众行五结成法施之会一约四等者此是菩萨利物之怀也经言谓以菩提起于慈心上文云寂灭是菩提若观一切法趣财财毕竟寂灭即是真菩提即起无缘大慈如慈石吸铁与大涅槃乐也经言以救众生起大悲心者一切众生皆为二边惑沉沦苦海若观此财离二边者即起无缘大悲拔众生二边生死苦也经言以持正法起于喜心者正法是一实谛理若见此理即具足一切正法此法能令众生离二边苦得大涅槃成无缘大喜也经言以摄智慧起于舍心者若观三事见虚空佛性三谛之理即摄三种智慧无施无受知四不可说平等真法界佛不度众生虽复拔苦与乐心无分别不存有恩于物即是起于无缘大舍心也。

　　以摄悭贪起檀波罗蜜以化犯戒起尸罗波罗蜜以无我法起羼提波罗蜜以离身心相起毗梨耶波罗蜜以菩提相起禅波罗蜜以一切智起般若波罗蜜。

　　此是二约六度正行明法施之会也经言以摄悭贪起檀波罗蜜者若观三事见中道即离于二边不悭不施名为真檀为摄五种众生悭贪起五种檀四权一实檀摄诸众生如前叹净名德已略分别经言以化犯禁起尸罗波罗蜜菩萨行施若见一实谛即忘持犯是真罗为化五种众生犯禁现持五种尸罗四权一实如前释净名已具分别经言以无我法起羼提者菩萨观施即见一实谛即于我无我而不二是真无我若见真无我则不恚不忍是真羼提为化五种嗔恚众生起五种羼提四权一实如前分别经言以离身心相起毗梨耶者菩萨观施三事见一实谛即不见身心若有相若无相即不进不怠是真毗梨耶为化五种懈怠众生起五精进四权一实具如前释经言以菩提相起禅者菩萨观施三事若见一实谛即是寂灭寂灭是菩提即不见定乱相是真禅定为化五种乱意众生起五种禅定四权一实具如前分别经言以一切智起般若者菩萨观施三事若见正道即不见愚智是真一切智为化五种愚痴众生起五种智慧四权一实具如前释问曰约四等释法施何意但取实释六度明法施何故双释也答曰四等但据内怀外所不知六度为欲摄物物情非一故须权实双起也复次四等释实即摄权也内隐密会不可知故不具实释。

　　教化众生而起于空不舍有为法而起无相示现受生而起无作。

　　此是三约三脱门明法施经言教化众生而起于空者菩萨观施若见一实谛即是真空三昧为教化众生断其界内界外缘习起四教明四种空三昧三权一实也经言不舍有为法而起无相者菩萨观施二边有为即见正道是真无相三昧为化众生说四教起四种无相三昧三权一实也经言示现受生而起无作者二乘无业不受生故名无作解脱菩萨观施见一道清净离二边生死业即真无作三昧慈善根力示现受生为众生说四教无作三权一实即是而起无作也。

　　护持正法起方便力以度众生起四摄法以敬事一切起除慢法于身命财起三坚法于六念中起思念法于六和敬起质直心正行善法起于净命心净欢喜起近贤圣不憎恶人起调伏心以出家法起于深心以如说行起于多闻以无诤法起空闲处趣向佛慧起于宴坐解众生缚起修行地以具相好及净佛土起福德业知一切众生心念如应说法起于智业知一切法不取不舍入一相门起于慧业断一切烦恼一切鄣阂一切不善法起一切善业以得一切智慧一切善法起于一切助佛道法。

　　此是四约众行明法施也经言护持正法起方便力菩萨观施若见正道即是正法宝城为护此正法故起三乘方便三轮不思议化于四不可说用四悉檀说四教即是起方便力也经言为度众生起四摄法者菩萨观施见理欲以此理度众生因檀起四摄也经言以敬事一切起除慢法者菩萨行施观受者皆如佛起敬爱心施不生轻慢即是起除慢业也经言于身命财起三坚法者菩萨若见施一实谛即能起三坚法如前所明经言于六念中起思念法者菩萨念觉檀一实即是念佛檀法性常恒无变即是念法念智慧与檀合即是念僧念檀能断恶生善即是念戒念檀能舍一切法即是念舍念因檀得生天生净天成第一义三十三天即是念天但法语通漫六念所缘四教分别权实有种种法思念不滥是名起思念法也于六和敬起质直心者菩萨行施时即四教所明四种六和谓身同慈口同慈意同慈施同见同戒同三权一实而行檀也既知四不可说则能起质直心也经言正行善法起于净命者菩萨行施要住四教正善之法起四种净命三权一实皆为利物不生邪命之心也经言心净欢喜起近贤圣者菩萨行施见一实谛本性清净得真法喜而近诸方便教所明贤圣同诸得道人以利众生也经言不憎恶人起调伏心者菩萨行施见恶人来乞不生艰碍调心入平等法界一切施也经云以出家法起于深心者菩萨行施见一实谛出二边生死家观诸禀方便教明出家法知悉归一大乘出家法故起深心也经言以如说行起于多闻者菩萨布施观一实谛即心调软能如说行起于多闻普欲闻四教三权一实之说也经言以无诤法起空闲处者菩萨行施知四不可说则无所诤方便起诸空闲处摄诸愦闹众生也经言趣向佛慧起于宴坐者菩萨行施见一实谛即是趣向佛慧而起宴坐者如身子章以具释也经言解众生缚起修行地者菩萨行施观一实谛能以方便解众生界内界外缚约诸教门起修行地种种判实圣位断伏不同如前玄义分别也经言以具相好及净佛土起福德业者菩萨行施起三十二相业如大智度论明因施起净土业如前释佛国品已辩也经言知一切众生心念如应说法起于智业者菩萨行施若见一实谛即知一切众生心念能赴机说法起随情权实二智业也经言知一切法不取不舍入一相门起于慧业者菩萨行施知一切法趣檀见一实谛即无取舍入一相而言起于慧业者忘前权实二智也经言断一切烦恼一切鄣碍一切不善法起一切善业以得一切智慧一切善法起一切助佛道法者菩萨行施若见一实谛真修显现则能如是但更欲深进自行化佗必须起缘修助佛道之法也。

　　如是善男子是为法施之会若菩萨住是法施会者为大施主亦为一切世间福田。

　　此是第五结成法施之会也是住檀中具一切佛法也随所施财如毒箭熏药之气若有着处即诸烦恼灭成一切善根是为法施之会为大施主也经言亦为一切众生福田者若菩萨内心成就一切佛法其有施者即能生长彼一切善根是为真福田也。

　　世尊维摩诘说是法时婆罗门众中二百人皆发阿耨多罗三藐三菩提心。

　　此是六明时众得益文有二一婆罗门发菩提心二明善得心得清净一婆罗门发菩提心者闻说檀度具足一切佛法即法施之会心开意解无上道心即发。

　　我时心得清净叹未曾有稽首礼维摩诘足即解璎珞价直百千以上之。

　　此是二明善得心得清净文即有四一善得心得清净致敬供养二净名谦让不受三善得重请受璎珞四净名受璎珞回善得心得清净者善得闻说法即见施中一切佛法彻照无染即是心得清净也昔所禀方便教未曾闻此教故得未曾有净名利益事大感德致敬解璎珞供养以报恩也。

　　不肯取。

　　此是二明净名让不受本为法利意不存物忽即受者容致讥嫌亦是表菩萨内怀不受一切法也。

　　我言居士愿必纳受随意所与。

　　此是三明善得重请敬重报恩供养之怀不申故重请受各非所须受以回施亦畅丹诚故重请受也。

　　维摩诘乃受璎珞分作二分持一分施此会中一最下乞人一分奉彼难胜如来。

　　此是四明净名受以回施善得心重亦表菩萨为化众生以无所受而受诸受受已回施悲敬两田文即有四一回施悲敬两田二时众见璎珞在彼佛上三净名略说法施之会四城中乞人发菩提心一回施悲敬两田者表福田不二即是法施之会也。

　　一切众会皆见光明国土难胜如来又见珠璎在彼佛上变成四柱宝台四面严饰不相鄣蔽。

　　此是二明众会见难胜如来受净名璎珞而变成四柱宝台者将表净名因此施未来得果上四德无鄣碍大般涅槃也。

　　时维摩诘现神变已作是言若施主等心施一最下乞人犹如如来福田之相无所分别等于大悲不求果报是则名曰具足法施。

　　此是三明净名因施璎珞说法施之会净名言若施乞人犹如如来福田之相无所分别此即是观施之田平等法界无有二相成无缘大悲具足一切佛法不求缘修之报即是具足法施之会如此明文诸法师何得约说法以明法施。

　　城中一最下乞人见是神力闻其所说皆发阿耨多罗三藐三菩提心。

　　此是四明城内乞人发菩提心乞人因睹神力又闻说法施之会心开意悟即发无上道心。

　　故我不任诣彼问疾。

　　此是第四结成不堪长者子善得自惟往昔父舍设会不闲法施遂为名弹呵心即清净岂堪传如来旨往问疾也。

　　如是诸菩萨各各向佛说其本缘称述维摩诘所言皆曰不任诣彼问疾。

　　此是品之大段第二出经者存略不一一出或是将经来者不尽将度诸菩萨被命皆辞不任之事若依叹德而明者即是三万二千菩萨若依随文殊入室但说有八千菩萨之诸数未可定判但四菩萨述往昔被弹之辞文以数纸经家若述诸菩萨各有所陈其文则数千纸也如此大众同闻如来印定皆成五种利益之义岂可偏序分也。

　　维摩罗诘经文疏卷第十八
卍新纂续藏经第 18 册 No. 0338 维摩经文疏


　　维摩罗诘经文疏卷第十九(问疾品第五初)

　　此品次菩萨品而来者上佛命诸弟子菩萨问疾各奉辞不堪今次命文殊恭命问疾故言文殊师利问疾品也前明净名托疾兴教经文大判总为二段前两品半是净名室外说法今此品是室内说法室外弹呵折伏多用对治悉檀入第一义室内引接摄受多用为人悉檀入第一义故胜鬘经云以折伏摄受故令正法得久住法得久住者即是入第一义所得无漏真法永无退失也室外折伏已竟次明室内摄受故有此品及下五品而来也今略用五义以通此品及下五品文义。第一明此品来意第二明文殊堪为问疾人第三释权实两疾第四因疾出六品第五入文帖释

　　第一明此品来意者净名大士住不思议权谋辅翼大圣显不思议真性解脱助成佛国因果之教前以用四教折伏凡夫二乘及诸偏行菩萨今叹圆教三解脱之果接引摄受令修三观之因入不思议解脱得见净刹随业往生净佛国土之行故有此品及下五品来也就此略为五意一为赴时众渴仰之心二为三观摄受引入三为扶成净佛国土之教四为入大品法华哢胤五为还佛所结定一为赴时众渴仰之心者虽诸王仕庶弟子菩萨称述大士胜智胜德大众虚心渴仰而已未获见闻若得问疾之人随从亲承即皆得见闻大士神智不思议托疾利物之事故文殊奉命赴时众之心令见托疾空室所表闻说不思议权实两疾也二明三观摄受引入者室外弹呵诸禀偏教菩萨三乘未入正位及诸凡夫虽复心折慕仰不思议正道而莫知修入方轨若文殊入室问有疾菩萨云何调伏其心净名略广明三观调伏即是摄受引入义也三为扶成净土之教者若因文殊问疾能修三观断除缘障尽若少若多得见净刹各生净国所有愿行皆成净佛国土之行也四为入大品法华之哢胤者若二乘已入正位尔时虽闻佛说大乘经犹未转酪今文殊入室更闻六品之说即得转酪成生苏也故迦叶云今诸声闻皆应自叹号叫即其事若至大品得为熟苏若至法华涅槃即成醍醐也诸有钝根禀三藏教菩萨次第历五味教大意同二乘也其利根不定事如前释菩萨品已具明也五为还佛所结定者若不因文殊问疾入室与净名往复说六品究竟净名岂得掌擎大众还庵罗园对如来所印定前后所说起发阿难对如来广明净土接妙喜世界来入此国令诸大众皆得见闻发愿往生修无动如来之行是则结撮净名室外室内所有阐扬皆扶成大圣所说不思议解脱法身净佛国土因果之教也第二明文殊堪为问疾人者上命五百弟子诸大菩萨各述被弹皆辞不堪问疾今文殊独堪承佛圣旨者略出五意一者位高二者垂迹三者显圆四者众情所惬五随机一位高堪为问疾人文殊与诸菩萨虽同居等觉之位而就此一位不无高下是以璎珞经明住等觉位入重玄门经无量劫报修凡夫事文殊修行积久智德居其高胜既与净名齐等故堪为问疾人也此是一往义耳二垂迹堪为问疾人者诸菩萨多是实位而居补处但文殊本地是龙种如来今垂迹居补处与净名本迹义齐故堪为问疾也又一往明义耳三显圆者诸菩萨本迹岂可定测但诸菩萨辅释师多示弘方便教门故悉为净名所折文殊辅释师多示弘圆教与净名辅佛阐扬事同故堪为问疾人也问曰若尔何得为殃掘所折答曰佛从多为论殃掘所折从小义耳文殊往昔未为净名所弹今承圣旨于义无妨也四物情所惬者诸菩萨同辅大师随机何得都不阐扬圆教但弥勒虽补释师之处而是右面侍者诸菩萨事仪多是疏外文殊同居补处之位而是大师左面侍者如国家左面大臣判断自在胜于右面故为物情之所惬也五随机者诸菩萨既与净名但有如砧槌成物之机今文殊与净名如两槌成物之机故堪为问疾人是以入室与净名往复辞无屈滞悦可众心往往为净名称叹此岂同诸菩萨发言皆被呵折以是诸义文殊堪为问疾人也第三释权实两疾者疾义虽复众多原其正意不出权实二种权是诸佛法身菩萨无疾现疾故名为权实是九道众生实有因果患累故名为实若从能化为次应前权后实如此经文云是疾宁可忍不又云有疾菩萨云何调伏其心也若从所化为次前实后权故净名云以众生疾故则我有疾也今约所化为次前明实疾就此略用四义分别一辨因果二种疾相二解释三明通别四约土明重轻一辨因果疾相者夫疾是瘵碍之法瘵碍色心故名为疾亦名为病亦名为患也所言因疾者即是因中四分烦恼瘵碍心神致诸恼患即是心疾而言因者烦恼是因故说为因疾也果疾者若感得四大之身地水火风同处一箧其性各异更相违反互起增损瘵碍色身致诸恼患即是身疾而言果疾者以酬烦恼之因疾故言果疾也二解释者因中四分烦恼之疾一往分别三毒对三大疾等分烦恼取我三处等有故名等分此生地大病也所以然者一贪欲病对水大者经云爱河回复没众生无明所盲不能出且爱能润业如水润生二瞋恚烦恼对火瞋心一起烧灭善根故以瞋对火三愚痴烦恼对风病愚痴故则有四倒故经称四倒暴风能偃山夷岳故知愚痴颠倒对风病四地病具有三种分别故如水火风疾俱集一身故以等分对地病故以四分烦恼为四种因疾凡夫凡鄙有此四分烦恼则有八万四千烦恼之因疾也随缘发动恼害众生心神故说为因疾也果疾者即是诸分烦恼感得报身四大一大不调百一病动四大不调四百四病动致诸疾恼非一也复次由四分烦恼感成报身即有生老病死此亦是众生之大患也故此经下文云有生死即是大患此亦因四分烦恼生所以然者如瑞应经云贪欲致老瞋恚致病愚痴致死今推此义等分对致生也既生则有四大之身有身则有四病之苦此即是果病义也但经论随缘不同或时火譬贪欲或时水譬瞋恚风亦不定今一往从多为论取别义相关如前对耳通则何所不譬也三明通别者因果二疾各有通别也因疾有通别者四分为通十恶四重五逆谤方等经作一阐提为别也果病有通别者四大四苦为通四大增加重疾顿弊或时生等四苦增甚乃至三途重苦皆是果上别病也良由因中有通别两病是故果上有通别两若因中但通病是故果时亦但有通病若因时通病强别病弱果亦但通病强别病弱若因时别病强通病弱果时亦别病强通病弱因果相成验之不差也四约土病有重轻者即约四土分别重轻也一约同居土二有余土三约果报土四约常寂光土一约同居土分别重轻者同居土即是有为缘集四分烦恼是因疾分段三界生死是果疾此有二种一秽二净秽则病重净则病轻所以秽则病者同居秽土具有五道若是天道果病但有通疾无别疾因疾则不定也若人畜生鬼三道因果有通有别多少随义解释若地狱道果疾但有别重苦无通疾因疾亦不定也若同居净土一向但有通疾无有别疾所以然者净土虽有见四分烦恼无十恶五逆等重罪四恶道及重四苦故因果之疾但通俱轻也二明有余土疾者此是界外之疾是三乘圣人见偏真理断见思惑尽迷一实谛着真空涅槃起无为缘集四分烦恼感得变易生死之苦果亦名方便生死别教圆教菩萨断界内惑尽未见中道不断无明别惑皆生方便土因果患累同罗汉辟支此之因果患累即是因疾果疾但称别教所明通别无通教所明通别疾也问曰有余土何得犹有四分之因疾耶答曰分无为缘集为四分也所以然者取偏真即是贪爱舍俗有是瞋迷一实谛即是痴三分等取即是等分此四分即是别惑见思之因疾也问曰有余土既有四分之因疾亦得有四大四苦之果疾不答曰亦有变易四大通相四苦也问曰上界诸天尚无老病此之净土何得有老病之苦也答曰无别老病有通老病如此经上文云亦生亦老即是通老病者变易四大若不相违则无变易也虽有通疾界外四分烦恼变易患累皆轻岂同有为缘集分段三界之重三约果报土明因果疾者即是别教菩萨入初地见一实谛发真也圆教菩萨初发心住见一实谛发真明同断无为缘集自体法界缘集未尽故依无明有四分烦恼即是因疾感自体不成实变易生死之苦果即是果疾亦名因缘生死此之患累轻微故言自体不成实疾也但变易名通前方便生死亦名变易若变易相粗则患累亦粗若比自体不成实患累轻微则前有余土疾为重累报土疾则轻也乃至有后生死无有后生死因果患累转皆轻微虽复轻微而同是实报无障碍土因果之疾也是则从初阐提之因阿鼻之果乃至源品无明金刚等觉虽重轻阶品有殊不可说无皆是实疾也问曰实报无障碍土何得犹有四分之因疾答曰开自体法界缘集即有四分所以然者取自体一实谛即是贪爱舍二边生死即是瞋也断迷一实谛无明未尽故犹有痴也三分等取即是等分也此即是根本之三毒故请观音云净于三毒根成佛道无疑问曰实报无障碍土若有四分之因疾犹有四大四苦不答曰既有自体不成实之生死岂无自体不成实之四大苦也故大品经言一切法趣地是趣不过地尚不可得云何当有趣乃至水火风亦如是若自体不成实四大四苦尽者即是大涅槃经明妙色湛然常安住不为生老病死之所迁也若诸师谓法云等觉无有生老病死者涅槃经何得有此说也故此经下文云从痴有爱则我病生若金刚等觉无明未究竟尽者则有细微因果之疾生也四约寂光土者解有二种若常寂光土一向是毗卢遮那妙觉极地所居是则自体法界因果患累究竟永尽此无疾之可论轻重也若开常寂光土通菩萨所居者则有微细因果之疾也此取无有后之生死或取有后生死若依仁王经明法云地三生无有后生死即是终生者后生死即是住生取法云始生以前乃至欢喜皆属因缘生死此别教为便若依圆教义推无有后生死即是等觉有后有生死或从法云通至欢喜三十心皆是因缘生死也轻重之义传传比类可知虽作此解未可定用但依前释常寂光土究竟清净岂有因果细微之疾相待判其轻重者乎问曰龙树之学何意用天亲之义答曰龙树天亲岂不同入不二法门乎今本为通佛教随义有所关而用释何得取舍定执也若分别界外结惑生死及诸行名义当细拟天亲所作若观门遣荡安心入道何过龙树但此经文盛明疾义未见诸经明文若不取地论摄大乘相映望者佗或谓于非义理多端强说也二明权疾者菩萨住大涅槃有五种行所谓若得三谛三谛三昧具二十五三昧即成圣行从圣行生天行梵行从梵行起婴儿行病行婴儿行从大慈善根而起病行从大悲善根而起所以然者诸佛菩萨清净法身诸恶永断众善普会有何方便小善之可行有何界内界外因果之疾瘵也但以大悲善根欲拔界内外众生因果之患累故形充法界无疾现疾同众生疾即是病行又示方便小善除界内外众生缘集即是婴儿行若界内外众生因果疾愈则诸佛菩萨舍应还真但以众生无尽病有灭有兴是故诸佛菩萨随所度众生疾愈菩萨亦愈随十方众生有疾兴处若重若轻菩萨还同其重轻之疾也故此经言菩萨者从大悲起以众生病故菩萨亦病若众生得不病者即菩萨无复病也今净名大士居毗耶离方丈之室空其室内唯置一床以疾而卧是则无疾现疾远有所表其所表者即是表于诸土有权疾也但实疾有重轻上以约四土分别今明权疾亦约四土而现疾也就此即为四一同居土现权疾二有余土现权疾三果报土现权疾四常寂光土一同居土现权疾者同居土有秽有净秽土既有十法界众生因果之实疾以其有疾故净名则有十法界之内因果权疾若界内有缘十法界众生因果疾愈则净名同居土现身有疾之处皆愈也问曰六道因疾果疾可知四种行人界内因果云何答曰此是约界内因果患累未尽也若同居净土但有人天四种行人六种法界因果之实疾以其有疾故则净名亦有六种因果之权疾若此人天四种行人界内疾愈者则净名得无同居净土之权疾也二明有余土权疾者罗汉辟支佛三种菩萨皆有无为缘集实因疾变易生死之果实疾以其有此疾故则净名有因果之权疾若其此疾愈者则净名权疾亦愈也三明果报无障碍土现权疾者但有圆教三十心菩萨十地及等觉地菩萨受法性身各有自体缘集实因疾自体不成实因缘生死有后生死无有后生死实果疾以此诸菩萨有此实因果之疾故净名即有此因果之权疾若此等诸菩萨因果实疾愈则净名得无有疾也四明常寂光土有疾无疾义前以分判类前可知是则净名大慈病行权同四土无疾现疾荷负十法界众生故名权疾也问曰净名既是等觉源品无明实因疾未尽无有后生死实果疾犹存何得约实报无障碍之土而明权疾也答曰本迹高下莫测之义以在玄义具明何得更致此问也但权疾之义约位阶品不同若约妙觉极位无法界疾而现法界疾权疾具如释净名之权实疾也若位居等觉则犹有源品无明实一品因疾无有后生死实果疾从现受后有生死乃至分段三界生死因果之疾皆是权也如此传类后有生死实权因缘生死实权此则齐位是实疾同下位疾皆是权疾也乃至有余同居现因果之疾皆是权也若有余土罗汉辟支三种菩萨齐位有无为缘集之实因疾方便生死之实果疾神通誓愿入分段三界同居净土同人天四种行人界内因果之疾若神通誓愿入分段三界同居秽土同六道四种行人因果之疾皆是权疾也若同居土四种行人断界内惑未尽若断界内惑尽报身犹在同居土若无疾而现疾为利众生者皆是权疾也乃至五通仙人诸天报得神通随其有所为亦能无疾亦名权疾若约观心明义善巧修观行者或为自行或为化佗无因果之疾而现因果之疾亦是权疾之义乃至一切众生亦有此义如是则一切法趣疾是趣不过疾尚不可得云何当有趣非趣如是明疾义者竖则深穷实际之源横则广等虚空法界其间义理幽微自非妙觉种智圆明孰能究竟通达无碍也今净名现疾表此故声闻菩萨皆所不堪莫敢传如来旨文殊自知善解疾义故能恭佛圣旨入室问于净名权实两疾往复无滞也第四明因疾出六品经文者净名托疾意在兴教因文殊问疾净名答权疾出此品上半经文因文殊问实疾净名答实疾出此品下半经文是则此一品经文从疾之一字有权有实故有也又因权疾广说不思议解脱品因实疾广说观众生品佛道品入不二法门品香积品以是义故室内六品皆从疾之一字出入文帖释当如符契也问曰有师云此品是五源八始此云何答曰此有似而疏有如不甚主对所以然者净名本托疾兴教但约疾之一字出室内六品何待空室等为五原也今明此一部凡有十四品经文唯初佛国一品的是大圣法王自说余十三品皆因净名无非托疾而兴细推疾之一字即是三由六源二始两因也所言三由者由净名托疾故有诸王士庶参问如来命弟子诸大菩萨问疾即是由疾得有室外三品也六源者以现疾故文殊奉命入室问权实两疾净名略答广说是则室内六品从室而起疾即六品所从出之源本也二始者即是出室菩萨行见阿閦二品此二品亦因净名托疾而始所以然者闻说六品有缘疾愈净名得无复疾故掌擎大众还庵罗林起发如来复宗明佛国因果义二品从疾愈而始故言二始也两因者法供养嘱累两品亦因托疾而有所以然者两品既是流通净名因托疾而有正说流通即是流通托疾之正说是则因疾而有流通两品故云两因也今明室内六品大分为三此一品即是略明权实二疾次不思议一品广释权疾后四品广释实疾也。

　　尔时佛告文殊师利汝行诣维摩诘问疾。

　　此是第五正释入文就此一品文即有二一佛命文殊问疾二文殊恭命问疾第一佛命文殊问疾者上来已命五百弟子诸菩萨各述被弹皆辞不堪但入室问疾利益事重自非文殊具前五义更无堪往之者所以命也。

　　文殊师利白佛言世尊彼上人者难为酬对。

　　此是第二文殊恭命问疾也如来上已命五百弟子诸大菩萨既皆不堪以于往昔各有被弹之事文殊既无此失无可致辞又问疾利益事重如前略出五利益此非小缘岂可乖违大圣高旨废斯大利是以恭旨问疾也就此略有五意一恭命问疾二大众俱往三宾主往复四正宣旨问疾五时众得益就恭命问疾文有二意一先自谦二正恭命就自谦文即复为二一者自谦二出谦难之事一先自谦者行人之常仪也而言难酬对者上人智深德重往复非易也。

　　深达实相善说法要辩才无滞智慧无碍。

　　此是二出谦难之事文即有四一二智深广故可敬难二因果德满故可敬难三化佗功大故可敬难四结二智究竟故可谦难也一约二智深广可敬难者此即有二一实二权深达实相者即是实智深广故可敬难若三藏教明菩萨本不论入实相岂得判其浅深若通教明菩萨是入偏真实相未足以叹大士实智之可敬难也若别教明菩萨登初欢喜见真中道实相讫至等觉但破十一品无明是则未成深达实相且又有教无人岂足敬难也今即是圆教所明从初发心住达中道实相乃至等觉破四十一品无明将穷实相源底智邻妙觉故言深达实相也善说法要者即是知不生不生不可说用四悉檀赴圆机四门说实相法也若权智说法所说虽多比闻者得益盖不足言故非要也今实智说实相一法而闻者获利深广故言法要如法华经明多施金银宝物岂同解髻与珠也此应四句分别一少说少含二多说少含此非法要三少说多含四多说多含此是法要也经言辩才无滞者即是明权智深广故可敬难也此即是生生不生生生不生不可说用四悉檀四辩赴缘说三教无滞碍也智慧无碍者即是三教之所诠理知病识药随病授药方便知见波罗蜜皆以具足故言慧无碍也。

　　一切菩萨法式悉知诸佛秘藏无不得入。

　　此是二明因果德满故可敬难也经言一切菩萨法式者即是权实二种之法式权法式者即是三教所明菩萨修行之仪轨也实法式者即是圆教所明菩萨修行之仪轨也非权非实而能通达权实菩萨法式自行教佗非但悉知亦能皆悉成就也此即是因德满故可敬难也经言诸佛秘藏无不得入者诸佛秘藏亦有二种一权二实权即是三教所明诸佛秘藏实即是圆教所明诸佛秘藏若巳实望权是随佗意说岂是真秘藏也实是随自意说久嘿斯要不务速说始是秘藏一一法门无不含藏一切法门即是藏义也故法华经言种种诸藏皆悉充溢即其义也即是果德将满故言无不得入净名既能成满果中如是功德深可敬难也。

　　降伏众魔游戏神通。

　　此是三明化佗工成故可敬难也经言降伏众魔者降魔义具如前处处略释但魔是所化众生之主若主不宾伏所化众生岂得归心大士既能降伏十方佛土众魔则一切众生无不归信入道也经言游戏神通者魔主既伏十方有缘众生靡不归依是以神通自在变现成就众生净佛国土其工广大下地诸菩萨莫之能类故可敬难也。

　　其慧方便皆已得度。

　　此是四结二智究竟故可敬难也其慧即是结实方便即是结权二智导众行行解皆得究竟故言皆已得度也。

　　虽然当承佛圣旨诣彼问疾。

　　此是二正恭命问疾也文殊谦下之仪已备净名虽智德高达敢佛弟子有所施为莫不承佛神力今既是佛遣还承佛神力冥加传旨问疾冀无谬漏屈滞之失故言今当承佛圣旨诣彼问疾也问曰若承佛冥加堪往者上来诸菩萨被加亦皆堪往也答曰加于可加文殊具于五义故可加又如法华经弥勒四众有疑唯就文殊决岂得类诸菩萨也。

　　于是众中诸菩萨大弟子释梵四天王咸作是念今二大士文殊师利维摩诘共谈必说妙法即时八千菩萨五百声闻百千天人皆欲随从。

　　此是第二大众俱往也文即有二一者时众念欲随往二文殊与众俱往一所以时众念欲随文殊往者净名神智难往昔声闻菩萨莫不屈滞无敢当者今文殊智德高远承佛圣旨相见必论大法穷乎幽邃故咸欲随从也。

　　于是文殊师利与诸菩萨大弟子众及诸天人恭敬围绕入毗耶离大城。

　　此是二明文殊与大众俱往也其有入室闻法之机必沾利益者文殊皆与相随共入城也。

　　尔时长者维摩诘心念今文殊师利与大众俱来即以神力空其室内除去所有及诸侍者。

　　此是第三明宾主往复也文即有四一者净名空室现相二者文殊见相知有所表三者净名称叹文殊善来四者文殊述成其言净名空室现相者净名心知文殊受旨来正为显发欲托疾兴教应须空室现相有表开往复之端也就此文即有二一以神力空室二以疾而卧空室表欲符成佛国之教现疾表欲显不思议三德解脱也一现空室相者净名心念以神力空于室内除去所有及诸侍者即以神力此表用智慧力空室即表佛国皆空显真常寂光土除去所有表除依报及诸侍者表除爱见正报即是除魔外道也此具如净名答文所明也空室表佛国即有二意一为成前二为生后一成前者上来如来说于净土正为众生罪故不见清净佛国不得生净刹不能成净佛国土之行故如来广说佛国品正为破诸众生罪垢缘缚诸不清净行业令成净佛国土之因净名前来为扶成佛教逆作方便折挫声闻弹呵菩萨又因托疾兴教为诸凡夫说法又欲重发往昔弹呵之事皆为扶成如来净佛国土之说今文殊既来问疾所以现此室空之相表诸佛国土皆空欲与文殊广论佛国即是正为成前之意也二为生后意者若现室空表诸佛国悉皆空文殊见此相知有所表因即往复论佛国义故此品即得明佛国也又因空室身子为众须床念食时众得见灯王佛土远见众香净刹其间往复品品开佛国因果斯义既讫因掌擎大众至如来所发起如来复宗广说菩萨品明国土因果见阿閦佛品无量大众见彼佛土皆在此国因此发心得生彼土各发心修阿閦佛净土之行皆此空室现相而立即是生后之意也今释空室所表之相约四土分别解释一同居土有秽有净若依秽土则杂秽依报有天魔外道爱见众生之正报净名现秽土知秽土即空欲以智慧力破除秽业若秽业不空则不可破坏今以秽业空故依报则可破除即是除诸所有破诸恶魔外道及爱见正报众生即是除诸侍者也次表同居净土虽无秽依报亦无恶魔外道正报而有分段清净依报分段爱见正报众生净名现生其中知同居净国即空以智慧力断除分段依报之业故云除诸所有破此众生爱见有为缘集正报即是及除侍者也二表方便有余土者方便有余土虽无分段秽净之依报有为缘缚爱见正报而有变易之依报无为缘集正报众生即是爱见天魔外道也故净名呵须菩提云同于烦恼入于诸见也净名现生其土即知有余国空用智慧力除其变易依报之业及爱见烦恼正报即是除去所有及侍者也次明实报无障碍土此土虽无方便变易依报无为缘集爱见正报而有自体不成实净妙无障碍之依报自体缘集爱见正报之众生净名应生其土知实报无障碍国即空用智慧力除无障碍依报之业自体缘集爱见之正报故言除诸所有及诸侍者也常寂光国即是究竟清净毕竟空无所有即是毗庐遮那妙觉极地所居无所除断故大涅槃经明无所断者名无上士今净名即用神力空其室内除诸所有及侍者此表果报之末欲入常寂之国故现神力空室除诸所有及侍者也故地持论明二障断清净净禅离一切见清净净禅此即其义也若表权居前土方便利物即具如前释复次有国有物有侍是方便今悉除者为显实也空室现相略释如此。

　　唯置一床以疾而卧。

　　此是二明欲显三德解脱之相也床表真性解脱疾表方便解脱卧表实慧解脱此亦有二意一为成前二为生后成前即是为扶成佛说不思议三德解脱之法身也所以然者净名为成如来说不思议解脱故前呵诸弟子菩萨次托疾为诸凡夫说法又欲重显往昔弹呵成不思议解脱之教故无疾现疾今文殊受旨入室问疾事须现疾表相以开往复之端因此得论权实二疾即如来所说不思议解脱及净名昔来弹呵扶成之说悉皆显了分明也二生后者即是生室内六品乃至出室二品所以然者现疾有表致文殊问权实二疾往复则生此品次净名广说故生后五品掌大众还庵罗园为成不思议解脱之教即是生菩萨见阿閦佛二品故名生后也至后帖文其义自显所以唯置一床表不思议真性解脱之相者法华经明诸法空为座诸法空品是实相实相即是真性解脱也疾即表大悲大悲起方便解脱即应同有疾也而卧表实慧解脱实慧即报身也卧是休息身安之相实慧解脱若与真性相应则诸行休息心安不动智断圆满也故涅槃经云谁得安稳眠所谓慈悲者常修不放逸视众如一子以诸佛无缘慈悲拔一切苦非放逸行而言得安稳眠者如慈石吸铁无缘无念即是安稳眠也如人自有不疾卧寝自有疾眠寝实慧亦尔若众生无病即法身实慧无有同缘之疾若有机众生有病即实慧法身大悲起应之疾若净名同居秽土为有缘现此疾者同居净土有缘亦现此疾也乃至有余土果报土皆亦如是问曰疾是缘集患恼瘵碍之法何得表解脱德也答曰是义与三藏通教所明有异彼以无烦恼生死为解脱今不思议方便解脱只受烦恼生死而自无缚解脱众缚是故大涅槃经云诸佛菩萨随所调伏众生之处名为解脱也问曰此经明四禅为床座何得床表真性解脱也答曰经教随缘譬喻不定岂可专执令解净名表发罔像得珠为解诟穷研将不失宝也还如此经明毕竟空寂舍今现室空及表诸佛国土皆空不可说为舍也。

　　文殊师利既入其舍见其室空无诸所有独寝一床。

　　此是第二明文殊入室见相知有所表也见室空无诸所有即知表诸佛国空必是欲开发符成佛国之教也见维摩以疾独在一床即知表三德解脱必欲显发符成佛说不思议解脱之教也故大智论云智人能知智如蛇知蛇足问曰何以得知文殊见相即知净名表意答曰净名叹言善来以不见相而见不见相即是四不可说不见依报国土正报法身之相而见是见此现相表土表身也若不尔者文殊在下何得问疾问室空因此往复也又文殊尚知来欲说法华经现相表发岂不知净名现相有所表也若不知者岂得恭如来旨堪为问疾人也。

　　时维摩诘言善来文殊师利。

　　此是三明净名称叹文殊所以称叹者如知文殊具如前五义今来问疾必能显发不思议解脱佛国因果之教扶成法王所说广利有缘故称叹善来也文即有二一正称叹善来二释叹初正称叹善来者对非善来而叹善来也所言非善来者若诸凡夫五百大弟子诸菩萨来问疾者既不具前五义不能起发不思议解脱法门净土因果之教广利群品故非善来也今文殊师利具前所明五义恭圣旨而来问疾起发不思议解脱佛国因果故来必能扶成法王大教多所利益可谓善来也所以凡夫大弟子诸菩萨皆非善来者今简别非善来义略有七种一者若诸王士庶来问疾者此非善来也所以然者诸凡夫皆有见思缘缚虽得说法除其结惑岂得兴显大法故非善来也二者若诸大弟子辄奉如来命而来问疾者此非善来也所以然者二乘见偏真断结无大悲心不求妙觉不能接引众生来出火宅虽从因来至有余涅槃便入灰断非真涅槃岂名善来也三者若三藏教菩萨辄奉如来旨来问疾者此非善来也所以然者此菩萨虽有慈悲愿求佛果而伏结不断心不清净又止求道树佛果便入涅槃所求非实必须转心转观岂名善来也四通教菩萨若辄奉大圣旨来问疾者此非善来也所以然者此菩萨见偏真断结虽有慈悲化物终求有余无余无常佛果所求不实亦须转心转观岂名善来也五别教菩萨若辄恭圣旨而来问疾者此非善来也所以然者此菩萨虽求常住佛果不能圆观中道法界历别次第断界内界外烦恼而来入十地亦须转心转观岂名善来也六圆教初心中心菩萨若辄奉圣旨而来问疾者此非善来也所以然者此菩萨虽能见中道法界不断烦恼无缘大慈普覆一切不住初地心心寂灭自然流入萨婆若海但智德犹浅未与净名齐量岂名善来也七圆教后心菩萨若本若迹虽德齐净名与物无有问疾之缘若辄奉命而来者此于物无缘无益不能兴显岂名善来也所以如来所命五百声闻诸大菩萨皆不敢恭命来问疾者为有如此非善来之事也命文殊无此非善来事即是圆教大士本迹与净名齐量自知与时众有问疾扣击之缘故将领大众如象王领群出围同来入毗耶离净名方丈室内宣旨问疾是则为时众作入不思议之良缘见净土生净刹成就佛国土之行故来问疾是真善来净名悬鉴故叹言善来也。

　　不来相而来不见相而见。

　　此是二释叹也有师解云真谛无来相俗谛有来故言不来相而来也若尔者净名亦应叹二乘也又师言法身无来相应身有来故言不来相而来若尔者净名皆应叹诸菩萨也又师云若来是来来即是自性来若言来是不来来即是假来假来非来即是不来相而来也今言来是来来是自性来者来是不来来即是佗性来净名岂得叹也今言净名所以叹文殊言善来者若以来相而来则非善来今文殊以不来相而来故叹言善来所言以来相而来非善来者诸凡夫来问疾者皆有爱见此是取相而来非不来相而来若诸声闻弟子破俗入真而来此是曲迳取偏真之相非不来相而来也若三藏教菩萨伏结而来相惑未断此非不来相而来也若通教菩萨从体假见真入见地乃至罗汉辟支佛地入菩萨位而来此是取二谛相而来非不来相而来也若别教菩萨从初发心历别观三谛入初地而来此是依三谛相而来非不来相而来也若圆教知四不可说即不见一切相而能观中道双照二谛自然流入萨婆若海化法界众生欲同来入常寂光土是为不来相而来此乃合如来命章说净土义亦称可净名之怀但诸圆教菩萨与此时众无有问疾之缘岂敢恭如来旨而来问疾阙此一义故不敢为问疾之人净名所不称叹今文殊师利从初发心知四不可说无有权实自行化佗之来相故言不来相而来者而能道观双流而权而实自行化佗心心寂灭自然流入萨婆若海来齐净名本迹之德故言而来也又知此诸时众皆是四不可说今有因缘故见其可说权来故将领而来入室当闻不思议解脱净佛国土之说皆获大利故净名释叹言不来相而来也经言不见相而见者此亦是释叹善来义也以文殊不来相而来入室既至以不见相而见空室以疾而卧即知表欲阐扬净国之教不思议三德解脱之妙道则县相得意称可净名之怀所以叹也所言不见相而见者以对见相而见此非善来故说不见相而见为善来也所以然者若诸凡夫但有肉眼天眼见世谛因缘粗细相即是见相见也若诸声闻弟子但有三眼肉眼天眼见因缘真谛粗细相慧眼见因缘真谛相即是见二谛相而见也若三藏教菩萨既未证真断结则不见真谛相但有肉眼天眼见世谛粗细相即是见相见也若通教菩萨亦但得三眼见二谛如幻化相亦是见相见也若别教菩萨得四眼三眼见如前别得法眼见界内界外恒沙佛法无量四谛之理即是见相见若圆教菩萨位十住虽有肉眼名为佛眼相似圆见法界法界相惑未除犹名见相见若入初发心住发真无漏即五眼圆开虽得五眼知四不可说不见有三聚众生即是不见相而圆见法界此见不见相而见也乃至妙觉亦如是今文本迹五眼与净名齐净名非相而现相有表文殊以不见相而见净名现相表说佛国因果不思议三德解脱此意悬与净名冥合故称叹也问曰来之与见有何殊别答曰来是一心三智见是五眼法华经云为令众生开佛知见又云如来知见广大无量即其义也复次圆教菩萨从发心住知四不可说得一心三智五眼将果望因心心寂灭自然流入妙觉大海故言不来相而来五眼转转分明至果圆见法界故云不见相而见也。

　　文殊师利言如是居士若来已更不来若去已更不去所以者何来者无所从来去者无所至所可见者更不可见。

　　此是四明文殊印可述成也如是居士者前居士悬叹善来今文殊悬印如是智人能知智如蛇知蛇足也就此为二一文殊领解即印可述成二释述成也一印可述成者文殊言如是居士此是正印可若来已更不来三句即是述成大士之言也若来已更不来者此述成前善来对非善来也所以然者只以前五种行人以来相来此非善来故来已可有更来之义如凡夫外道修禅至非想还堕三涂如是轮回即是来已更来若二乘修道来出三界过三百由旬即住化城涅槃若灭化城即须更来宝所是则来已复来也三藏教菩萨发心欲求佛果行六度而来非好来来不至妙觉若闻通教即须发菩提心改心观从观无生而来是则来已复来也若通教菩萨来求妙觉若闻别教改心观从别观而来是则来已复来若别教菩萨修别相三观来求妙觉犹是江河回曲若闻圆教即须改心改观从圆教而来是则来已复来也此等皆是来已复来也今圆教菩萨正观中道法界发轸无僻终不中道改心易观即是金沙大河直入西海故来已不更来也复次若圆教初心中心菩萨虽从直道而来无有改心改观之事但来未至果犹有来义文殊净名皆至极地来已则无更来之义故言若来已更不来也此述成释叹不来相而来也文殊云去已更不去者此重述成来义也亦约五人虽去以去相去非是善去此则去已犹应更去若依圆教发心正观中道一去则无复更改心改观更去之理故言若去已更不去也此之二语是一体义异转名目耳若以果望因即是从于因来故言智度大道佛从来将因望果即是去义故大品经云是乘从三界中来出到萨婆若中住又大智论云众圣如是来佛亦如是来众圣如是去佛亦如是去也如净名空室文殊入名为来受佛旨往问疾即名为去也文殊为净名说来故更以去义述成也文殊言若见已更不见此述不见相而见也不可见而见者见其空室现疾表果地依正也若过此所表更无净土法身之可见此语成佛国义若引众生来入见净土法身过此更无可见故言若见已更不见也复次如世人肉眼见粗色不能见细色此是色非究竟见若更修天眼则更见细色天眼虽见细色不能见真若二乘通教菩萨修得慧眼即便见真慧眼虽见真不能见药病之法别教菩萨修法眼即更见差别之法法眼虽见法不能圆见三谛一切法一切法入一法一法具一切法圆教菩萨若得佛眼即能圆见法界乃至穷源极底与虚空等若过佛眼所见更无可见故言若见已更不见也经言所以者何来者无所从来去者无所至所可见者更不可见此是二明文殊释述成意所言来者无所从来者此释若来已更不来四不可说即是平等法界诸佛所不能行此无有来相约此说来即是无所从来义述成不来而来也经言去者无所至者四不可说即是平等真法界诸佛所不能到故说去者无所至重述成不来相而来来无所到也文殊言所可见者更不可见者四不可说平等真法界中无所可见而言见者佛眼见极更无可见即是释上述不见相而见也。

　　维摩罗诘经文疏卷第十九
卍新纂续藏经第 18 册 No. 0338 维摩经文疏


　　维摩罗诘经文疏卷第二十(问疾品之二)

　　且置是事。

　　自此以下是第四正明问疾上来言谈是宾主初相见之仪未是文殊正意二人神解既齐辩无穷尽若纵无碍之谈妨宣佛旨故云且置是事也今明正问疾文即有二一先宣佛旨问疾二文殊自述己情问疾一先宣佛旨问疾者本衔佛命师旨尊重故须前宣也次须问托疾之深致核发大士阐扬利物故自述己情问疾也若但宣佛旨诸声闻菩萨不应各辞不堪但对胜人慰问疾义深广往复事难余人不堪意在于此故文殊次须述己情也。

　　居士此疾宁可忍不。

　　此是第一先宣佛旨问疾文即有二一正宣旨二总述佛意就初正宣旨文有三句即为三意初云所疾宁可忍不净名法身本自无疾有何可忍不可忍也既为众生而现此疾还约众生论忍不忍但佛为世尊处世利物迹同世间故有劳问如毗尼中佛慰问诸比丘道路不疲乞食易得不又如大品经明诸佛自相慰问少病少恼等智度论释皆有深致今佛问净名云所疾宁可忍不者净名为众生疾众生疾不同疾有可忍不可忍如人虽疾而犹行步去来是为可忍或有疾苦痛恼逼切起止不能此是不可忍也今即约四土分别一约同居土二约有余土三约果报土四约常寂光土一约同居土明可忍不可忍者同居土有二种一秽土疾者秽土有六道若十恶四重五逆谤方等作阐提是三恶道因疾三途苦果是果疾此之疾重是不可忍相若十善是修罗人天因疾八苦五衰等是果疾此苦少轻是可忍相今净名权疾同分段身因疾果疾亦同其有可忍不可忍也复次同居秽土果疾是一而因疾有九种不同如人有六道因疾或有三乘根性若有六道因疾无三乘根性不可度是不忍相若有三乘根性可度即是可忍也净名权疾同此即有可忍不可忍也复次若凡夫有三乘善性修二乘行根有利钝遮有轻重利根遮轻疾则可忍钝根遮重则不可忍净名权疾亦同彼可忍不可忍也复次三乘人进行断结断结者疾轻可忍未断者疾重不可忍净名权疾亦同彼可忍不可忍也次同居净土疾有可忍不可忍相者除四恶趣不可忍约人天明可忍不可忍三乘类如前二约有余土疾明可忍不可忍者有余土无分段之苦通论皆是可忍之疾但粗细相形待二乘通教菩萨生彼土者钝是不可忍别教圆教菩萨生彼者利是可忍也净名权同亦尔三约果报土分别果报土诸菩萨皆是中道法身无三乘之别虽无明别惑未尽有自体不成实生死因果之疾皆轻悉是可忍也净名权同亦是可忍若地位相形待作可忍不可忍相非为不得但不如前有余土横有可忍相也四常寂光土既是极地众恶永尽众善晋会无疾无恼则无实疾权疾可忍不可忍之可分别也如此而明疾如来止一句慰问净名其义广博深远无所不该问曰上或言常寂光土有疾今言无疾是事云何答曰不得定判经论言有即逐有解经论道无即随无释今一往据极地无权实疾也。

　　疗治有损。

　　此是二明次宣佛第二句问疗治有损者世间有疾必须医药疗治净名既为众生有病必须用法药治众生疾即是治净名疾也但众生疾有三种不同一者取相见思疾二者恒沙无知疾三者无明疾此三种疾即是界内外一切因果诸疾之本若用三观治此三种疾灭者即界内界外一切因果诸疾灭也是义具在玄义三观中已明次释此品下文自当可见也今约四土分别一从假入空观正治同居土取相见思疾二从空入假观正治有余土恒沙烦恼傍治同居土尘沙无知疾也三中道正观正治有余土无明疾果报土无明疾利根菩萨傍治同居土见思恒沙无知亦傍治有余土恒沙无知也常寂光土无疾可治今明治同居土大智论作四种料简一根钝遮重即是钝根凡夫烦恼罪垢深重不可治也二根钝遮轻如周黎槃特一夏止诵得鸠摩罗一偈而能发真无漏断结成大力罗汉也三根利遮重如鸯掘魔罗一日杀九百九十九人但其根利虽有重遮不能鄣见佛即悟四根利遮轻如舍弗利闻阿说示说三谛一偈即得须陀洹也净名同此等疾者难损易损如四句分别如槃特鸯掘身子等者皆是疗有损也若就有余土无明永不损三乘相形亦作三种分别有损净名权疾亦同彼也若入果报平等法界此是利根但有一无明遮约位传论轻重无别横遮止作一有损若约初心宿业或作二句分别无别钝根也净名权疾亦同彼也若常寂光土极地寂然无此分别故佛问疗治有损也。

　　不至增乎。

　　此是三次宣佛第三句问不能增乎所以有此问者如世间人疾具有四种一者从初得病虽服药但增而不损终无差理是名增增二或有虽疾重困笃方治即愈是名增损三或复服药初虽暂损而后更增是名损增四从初服药渐损乃至平服是为损损净名应生同居土说十二部经治众生疾亦有四种增损根缘不同一增增者即是底下凡夫若为说法更起诽谤阐提之罪如善星调达等也二增损者如尸利鞠多鸯掘摩罗等也三损增者如释论明一比丘修得四禅谓是四果临终见生处谤无涅槃堕地狱又毗昙成实所明退法人皆是其相也四损损者身子等诸得道圣人也净名同居土权疾亦同所治众生有四种不同也二约有余土有三种无增增也以其得位不退不还生三界而三乘生彼土者有钝约行退念退故亦得有三种也净名权疾在彼土即同彼也若果报土中皆是念不退人心心寂灭自然流入皆是损损也或约入出观义作三句净名权疾在彼土即同彼也若常寂光土极地即湛然也净名权同前三土之疾若说法治众生实疾有损不增即净名权疾亦有损不增故慰问言不至增乎。

　　世尊殷勤致问无量。

　　此是二明文殊总宣佛意慰问也世尊殷勤致问无量者十方法界三土众生实疾既无量净名悲念亦无量则权疾亦无量也故世尊致问亦无量前止述此三句者此表问端或可复有多句翻经文者简略例如五百八千皆有称述略而不传或是但总宣无量足表佛意更不多述。

　　居士是疾何所因起其生久如当云何灭。

　　此是第二文殊自述己情问疾奉旨事难意在此也就文即有二一正问果中权疾二问因中实疾就此二问即有二答初文殊问权疾净名答因此出后不思议一品次文殊问实疾净名答因此出观众生去四品至下释五品宛然可见也就问果中权疾文有三意一从居士此疾何所因起即是问疾之因起大士果地法身清净永无患累而今现疾何所因起也二从此室何以空无侍者即是问大士法身依报依报即是国土眷属今何所在而但见毕竟空也三从是疾为何等相即是问应身同疾以何为相为同法身相为同凡夫相故问相貌也今就第一问文即有二一者文殊问二者净名答一文殊问果地法身权疾因起文即有三一问疾何所因起二问疾生来久近三问灭疾之法初问是疾何所因起者若果地法身众恶已尽众善普会当有何疾何恼而今忽言有疾者此疾因何而有也次问其生久如者法身由来无疾既有权疾有此权已来凡得几时也次问当云何灭者若是为众生故而生此者今十方国土众生无尽众生既不可灭此疾以何方法当得灭也文殊次第有此三问大意在此也。

　　维摩诘言从痴有爱则我病生以一切众生病是故我病若一切众生得不病者则我病灭。

　　此是第二净名答就答即为二一先超叠答文殊第二问疾生久如第三问当云何灭二次答第一问是疾何所因起所以问答互有前后者此各有意文殊问意欲令众生知从本起迹净名答意欲令众生寻迹入本亦为显生灭相成义也就前答文即有三一正叠答两问二释三譬显就初正叠答两问文即有二一答第二问疾生二答第三问疾灭今是第一先答第二问净名言从痴有爱则我病生者此正答第二疾生来久近问也从痴有爱则我病生者疾从众生十二因缘生也若众生十二因缘生来近净名权疾生来亦近若众生十二因缘生来久净名权疾生来亦久所以知是约十二因缘答者大涅槃云生死本际凡有二种无明与爱是二中间即有生老病死痴是过去无明爱是现在痴二世相避故立两名过去无明润行能使现在有识等五果生死现在爱取润有则有未来生死故有十二因缘轮转三界二十五有更生历死则有因疾果疾也净名为众生有痴爱生法身大悲即有权疾生众生痴爱生来非近即净名权疾生来亦非近答问疾久近正意在此也复次净名为一众生故疾何但同居土众生有为缘集痴爱疾生时即是净名权病生有余土无为缘集痴爱生时亦是净名权病生所以然者同居痴爱尽时有余土痴爱即生也以斯等众生迷中道染涅槃故是痴爱生是二中间则有生死十二因缘因疾果疾也但是变易十二因缘与分段有异若是分段升沉往反从天上还下至三涂彼变易十二因缘不尔但约其因爱生死爱灭即生上地受上生死终不更退生下地也所以然者已断三界结惑尽故不还生分段三界亦不退细变易还受粗变易也类如那含于欲界身修得初禅若生初禅死即生二禅终不受生欲界更退生初禅也界内圣人尚尔何况界外圣人而更退生分段及退受粗变易也若变易众生有此痴爱净名大悲即有痴爱疾生即是答疾生之久近也若果报土众生自体缘集无明未尽即是痴染依正即是爱见二中间即有自体不成实生死十二因缘之因疾果疾生也故胜鬘经言无明住地其力最大佛菩提智之所能断若有余土痴爱灭即果报土痴爱疾生净名法身大悲即现同其生此即是答疾生之久近也若常寂光土极地无痴爱即无实疾故无权疾生之久近也问曰若约众生痴爱生明净名疾生久近者痴爱无始非久非近何得此答文殊问也答曰众生痴爱无始非久非近净名无缘大悲亦尔而得论久近者约事亦得有此义也所以然者果地大悲穷源寂照无疾随众生所起痴病同体大悲因是而生即是久近也此经云从无住本立一切法无始无明起恒沙无知界外四住界内四倒净名穷缘起亦尔若依理果报土疾生为久有余土同居疾生渐近依事则同居土疾生为久有余土果报土疾生渐近如断同居土痴爱方有余土痴爱生也第二答文殊第三问疾灭者净名言若众生病灭则我病灭众生病既因三种痴爱起若用四教三观断三土众生痴爱实疾灭则净名三土权疾亦灭故言则我病灭也所以然者若同居土从痴爱起因果疾净名同彼疾为说四教令修三观若彼众生痴爱因果疾灭净名权疾即随彼而灭也若有余土众生痴爱有因疾果疾即净名现有权疾为说别教圆教令修从空入假及中道正观若彼众生痴爱病灭也即净名权疾随彼灭若果报土众生由痴爱有因疾果疾即净名有权疾但为说圆教令修中道正观若彼众生痴爱分分四十一品灭净名亦分分四十一品灭也常寂光十方诸佛极地一身一智慧智断圆极则无灭也略明答第三问净名疾灭义竟若诸法师不许约界外二土明权疾者界外二土应无无明也若界外有实无明者净名何得无权疾之生灭也问曰十方三土众生痴爱之疾无尽净名权疾何当尽也答曰通论净名权疾众生不尽疾亦无尽也今且据一期有缘者为语三土所化有缘众生疾灭者净名权疾亦灭也。

　　所以者何菩萨为众生故入生死有生死则有病若众生得离病者则菩萨无复病。

　　此是二释前两答即有二意前言为众生入生死有生死即是有三种疾生此释答有权疾生之久近也二次言若众生得离病者则菩萨无复疾即是释后答权疾得灭之由也。

　　譬如长者唯有一子其子得病父母亦病其子病愈父母亦愈。

　　此是三譬显文即有二一开譬二合譬一开譬即有二意一开有病譬二开病愈譬一开有病譬以父母为譬者菩萨从二智生大悲若住一子地即众生之父母一切众生同有佛性之理故云唯有一子也若三土众生有痴爱之疾法身二智大悲即应生三土故有权疾二明开病愈可解。

　　菩萨如是于诸众生爱之若子众生病则菩萨病众生病愈菩萨亦愈。

　　此是合譬文即有二前合有权疾譬次合权疾愈譬如文可解也。

　　又言是疾何所因起菩萨病者以大悲起。

　　此是第二追答文殊第一问也在后方答意如前释欲令寻迹得本也上已辨权疾之生灭今次答起权病之因由由于大悲心也此大悲心即是无缘之悲不可思议解脱之慈悲慈悲善根力故能现身有疾而利益三土众生此无心于物大涅槃经云即于五指出五师子如来实不作念而象见师子当知皆是慈善根力今净名大悲薰心即有三土之疾亦复如是众生缘法缘慈悲即不能普亦不能三土起应疾也今净名无缘大悲故能三土现身有疾说四教三观如人置毒于乳即能杀人乃至醍醐亦能杀人菩萨大悲亦如是随所现身同事利益功不唐捐也故涅槃经云慈即如来慈即解脱此之慈悲即具一切佛法如慈石吸铁悲亦如慈问曰为当石异于吸吸异于石答曰若石异于吸石则无吸若吸异于石吸在石外今既不得尔不一不异即是石吸无缘慈悲即是法身法身即是无缘大悲寂然清净无念而吸众生如镜本无像生随众生像对镜即现像众生本性清净无有痴爱菩萨法身亦本来无疾以三土众生有痴爱之疾起菩萨大悲有三土应身权疾从大悲起故从痴有爱则我病生也。

　　文殊师利言居士此室何以空无侍者。

　　此是文殊第二问室无侍者就此文即有二一者文殊问二者净名答一文殊问者文殊入室见空室有表文殊虽知时众未悟今欲显佛国义故次问也此即是问依报之国为正报所栖为令时众知大士法身所栖究竟净土无依报眷属若应于物则有依报眷属故次问此室何以空无侍者也此问正起发佛国符成上来佛说佛国品也。

　　维摩诘言诸佛国土亦复皆空。

　　此是二净名答文即有二一前答问室空二次答问无侍者就前答问室空即有七番往复今言诸佛国土亦复皆空者大士善巧多端神力表发非一若是从来之室位置安施侍人陪列此为表欲说方便之教缘集未除未得显清净土也今欲显真净土无有分段变易依正患累引众生入毕竟本性空理常寂佛国故屏诸所有为表舍方便明有之教方欲阐扬毕竟净土真空常寂光国故最初答言诸佛国土亦复皆空空何但表性净之境常寂之土空无所有一切诸国悉亦是空若诸土不空常寂光土则不遍一切处既遍一切处当知三土皆空也问曰别有常寂光之土耶答曰不然只分段变易即是常寂光土也如螺髻所见即秽是净更不别求也故经云譬如诸天共宝器食饭色有异也今言诸国者即是分段同居变易有余果报土也皆有依正二种正报即是身依报是住处所有净妙五欲等也今言诸佛国空者即是表常寂光土无此依报封疆之所有亦无正报众生同入究竟空理犹如此室空无物无侍也若是从来对诸方便宾客须安校具今宾皆同是入毕竟空机来假令于此未入者必入不久已得香饭如闻毒鼓至闻法华经则入是故空室正表于此也。

　　又问以何为空答曰以空空。

　　此是第二问答文殊问以何为空者此言若分段变易皆有依正今若为令其同归一空也又声闻经明空三昧摩诃衍明十八空有空空未知以何空故空也净名答言以空空故空若约境智通明法空即如大涅槃经明以诸法本来空故空亦以菩萨修空故空如盐性咸令异物咸故言以空空故空也今言若不得经论意逐语明空空者空则无穷而犹不免戏论若三藏教通教所明空空只是界内空空此言空空者即是中道正观能空一切生死亦空涅槃故言空空若空生死即是同居土分段生死空若空涅槃即是有余土果报变易生死空故言以空故空也所以然者界内块然之有犹尚空况界外果报虚无而非空也若以此而推空室表诸佛国空正表界内外诸土空空是常寂光土也。

　　又问曰空何用空答曰以无分别空故空。

　　此是第三番文殊所以更进问空何用空者若法本来自空何待修空故空若以修空故空似如本性不空又若观分段三界从假入空空即是真谛真谛何须更空若须更空者当知是有不名为空故问空何用空也净名答言以无分别空若作就本性空理是一但禀方便教二乘菩萨皆分别取空未会本性真空若舍智鄣分别二谛即会中道真空之理故以无分别故空也复次若分别俗是有真谛是空破俗入真则生死涅槃是二名为分别止得但空不得不可得空若体非俗非真则无生死涅槃之可分别岂有智鄣之可舍也无生死即是但空无涅槃即是不可得空即是以空故空也若会无分别空则无界内界外之可分别即是常寂光之真极净土也。

　　又问空可分别耶答曰分别亦空。

　　此是第四番问答文殊问空可分别耶此是密难若分别即非空无分别是空者今何得言空也若言是空岂非分别若以二乘诸方便教菩萨等分别取空皆非空者今何得舍分别之空而取无分别之空若有取舍者无分别还成分别既成分别则非空也若是空者不应分别故问言空可分别耶净名即答言分别亦空此之空理本性自空而众生妄生分别只此分别未曾是有虽复种种忆想分别分别即空所以然者若性自空修空见空若所观分别之境即空无分别者今能观分别之智亦即空无分别若能观分别之智不即是空无分别者所观分别之境岂得即是空无分别也以所观分别之境空即是无分别故今能观之智分别即是空也若诸方便教明事理不融分别可鄣无分别若圆教所明一切分别即是无分别无分别即是分别分别即是空也所以此经言能善分别诸法相于第一义而不动虽复分别未尝异空故知分别亦空也复次三土皆是分别妄想故有若皆即是中道法性一如无二此之分别即空是无分别之常寂光土也。

　　又问空当于何求答曰当于六十二见中求。

　　此是第五番问答文殊问空当于何求者明此无分别空理微妙悬绝行人若欲求此空理当于何求净名即答当于六十二见中求譬如有人迷南为北不可离计北迷处更觅南终须还就所迷计北之南处而求南也比至悟时还是向者计北之处而见南也今六十二见众生未成道菩提为烦恼故有六十二之烦恼众生若成道烦恼为菩提六十二见所计生烦恼之处即是菩提真空常寂之净土也今明六十二见虽复众多原其根本不出二见从二见出四见历五阴三世即有六十二见故法华经云依止此诸见若有若无等具足六十二也今约凡夫合四教辨即有五种有无四见也一凡夫四见出六十二见如向已说二三藏教四门若未悟取着即是四见如大智论明若入毗昙堕有中空门昆勒门皆各堕见也三通教所明四门若未得真执此四句即是四见也如智度论云般若譬如大火炎四边不可取也中论观法品亦有此说四别教明四门如涅槃经明乳譬佛性四句若未见佛性执此四句即是四见也五圆教明四门若未见佛性执此四句亦成四见故思益经云实语是虚语生语见故涅槃经云自此以前皆名邪见人也如此约四教历三世五阴二无我明义作亦皆得出六十二见有人言大集经有此分别未得讨文所以出五种六十二见为成净名答言当于六十二见中求若从凡夫六十二见三藏教通教四见中求得但空真谛即见同居有余土若从别教圆教四见等诸见求得见果报土若求圆教四见等诸见至离一切见清净净禅即见常寂光土也如迷南为北还从迷处而求即得见本今欲求理只约见中求即得无分别空入常寂光土也故答言当于六十二见中求也。

　　又问六十二见当于何求答曰当于诸佛解脱中求。

　　此是第六番问答文殊问六十二见当于何求者此明诸见颠倒本来不实依何处起约何而求诸见净名即答当于诸佛解脱中求所以然者诸佛解脱即是中道自性清净心不为烦恼所染本来非缚非解不染而染难可了知即是众生迷真性解脱故起六十二见有缚有脱此见非余处而起即是迷于诸佛解脱而起今欲求此迷情起界内界外诸见者当于诸佛真性解脱中求则知六十二见所起之源也如欲求水不得离冰也。

　　又问诸佛解脱当于何求答曰当于一切众生心行中求。

　　此是第七番问答文殊所以有此问者若求六十二见从诸佛解脱中求诸佛果地三德解脱复从何处求也净名答从众生心行中求果地解脱也此经云随其心净则佛土净今观众生心行入本性清净智穷众生心源者即显诸佛解脱之果也华严经明破一微尘出三千大千经卷也故般舟三昧经云诸佛从心得解脱心者清净名无垢五道鲜洁不受色有解此者成大道故净名劝于众生心行中求诸佛解脱如劝求水不得离冰也问此求得真性解脱亦得实慧解脱方便解脱不答曰众生心性即是真性解脱痴爱即是实慧解脱行不善即是方便解脱此如前玄义中明十二因缘三种非道通达三种不思议识三种解脱之佛道也若见众生心净即佛土净者即于众生心行见佛三种法身解脱不纵不横如世伊字也所以至极法身离身无土离土无身身土理同而义异如天帝释有多种名解脱亦尔或名毗卢遮那或名常寂光土也故净名室空表佛国土唯置一床以疾而卧表三德解脱若见室空即见以疾卧床即见室空若见众生心空即佛国空即是心行中求得三种解脱故净名因答文殊佛国义即相仍答诸佛解脱也是则还扶成佛说不思议解脱之旨趣显佛国品之宗致也助佛扬化正意在此下室内五品经文虽多有所明结撮旨归终从此出也。

　　又仁所问何无侍者一切众魔及诸外道皆吾侍也。

　　此是第二答无侍者问即是表于性净之土无爱见二种故言无侍譬如世人之侍于两边驱驰使役种种之侍者正表此也就此文即有二一正答二释出一正答云一切天魔外道皆吾侍也此之答意大士本以天魔外道为侍所以空室无侍表常寂土无有爱见众生即是无天魔外道故无侍也而得有侍义者净名应三土有爱见众生即是天魔外道为净名回转用为佛事利益众生即是有侍义也若三土爱见众生即空毕竟无所有者即是无侍义也而净名为三土皆有爱见二种众生故现居诸土即有侍也若同居秽土即有波旬眷属及一切属爱众生是右面侍也六师九十六种外道及一切属见众生此是左面侍也所以然者净名同居秽土现种种身于爱不舍或作魔王同缘教化调其眷属以为佛事于见不动或作外道而能回邪入正调其眷属以为佛事此即用爱见所成众生以为侍也现同居净土亦然但无恶魔外道若有余土见爱者二乘通教菩萨生彼土有禅定智慧禅定是爱性智慧是见性此中犹有爱见烦恼宿业罪垢故不见如来清净之土净名应生同其爱见调伏教化使为佛事即是侍也若别教圆教菩萨虽有福慧二种庄严未见佛性未断无明即是无为缘集爱见所成众生犹是界外天魔外道有余变易土虽无佗化天子魔而有乐生死魔以染于涅槃即是爱爱故有变易生死果报即是魔也虽无真谛理外之外道而有中道理外之外道也大士于爱不舍于见不动而化度之即以此为侍也若果报土从初住虽见一实谛圆断法界见思但爱见未尽乃至法云犹有微细爱见故为无我轮惑之所缚余一品死魔在净名为此现生其土调伏此爱见所成诸菩萨以为眷属即是皆吾侍也若究竟常寂光土诸业所感依报永尽故言空无所有毕竟无爱见所感正报故言无侍者空室无侍之相远表此也。

　　所以者何众魔者乐生死菩萨于生死而不舍外道者乐诸见菩萨于诸见而不动。

　　此是二释也如同居土以爱见为天魔外道以此为侍者诸土有爱见所成众生皆是净名之侍也此明三土有爱见即是皆有侍义若爱见即空不舍不动即是无侍义即空而有爱见众生净名不滞此爱见不舍不动而调爱见众生令具一切佛法即有侍义常寂光土毕竟无爱见所成众生即无魔无外道故无侍。

　　文殊师利言居士所疾为何等相维摩诘言我病无形不可见。

　　此是第三文殊次问疾相也就此即有三番问答一问疾体相二问疾用三问成疾之法初文殊问言所疾为何等相即是问疾体相也所以问疾体相者既言法身无疾众患永断因大悲而现斯疾者大悲即是疾体大悲有何等相若有定相是则可知能有利物之实益也若无定体相岂有利物之用也净名即答言我病无形不可见此明菩萨法身本来无疾以大悲善根而现此疾无缘大悲无有处所岂有形相若是众生缘慈悲法缘慈悲有所依猗可辨其相无缘大悲无缘无念有何形质岂是耳目之可见闻乎直是法身无缘大悲如磁石吸铁无有定相之可得也正如世间凡夫有病患尚不见相貌不可得何况法身无缘大悲而有定形相之可见也故答言我病无形不可见即是答疾体也。

　　又问此病为身合耶心合耶答曰非身合身相离故亦非心合心如幻故。

　　此是二明问疾用所以文殊问疾用者应身权疾即是疾用进退二种与何法合若是应身合者为与金刚法身合为当与十力无畏智慧心合若与金刚身合法身应有疾若与十力无畏等智慧心合十力无畏等心应有苦此约进合义问也所以约金刚为色十力等智慧为心者大涅槃经佛答师子吼作此分别也若此疾与众生身合众生身实有疾应身应实有疾若与众生心合众生心实苦应心亦应有实苦此约退合义问也若不与金刚身智慧心合云何名法身起应而言说大悲生耶若不与众生身心合云何言应同其疾也净名答言非身合身相离故直置世间凡夫身有病现见不与身心合推寻假名身不见有实疾但有名字名字不论合与不合身相离故求实不得故病不与身合亦不与心合心如幻化念念不住岂况应身权疾不与金刚身合金刚身相离故不与十力等智慧心合智慧心如幻但有名字故亦不与凡夫身合凡夫身相离故不与凡夫心合凡夫心如幻故譬如明镜一切色像现于镜内此像不与镜合何以故镜形圆满像应随圆满若不圆满当知像不与镜合此像亦不与外形合何以故外形长短自是实形此像是不实形不实之形岂得与实形合虽像不与镜合而因镜故有像现虽像不与外形合形对则像生今合此譬者明此病不与金刚身智慧心合何以故金刚身离智慧心如幻皆无病患故此病亦不与凡夫身心合何以故凡夫身离凡夫心如幻又凡夫是实病此病是权现虽不与法身合而病因大悲起从无住本立一切法故有三土疾虽不与凡夫合而能应同三土病故以镜为喻也。

　　又问地大水大火大风大于此四大何大之病答曰是病非地大亦不离地大水大火风大亦复如是而众生病从四大起以其有病是故我病。

　　此是第三次问成病之法所以文殊作此问者夫为病之体必约身论病身有四大如四毒蛇二上二下更相残害释论明此身常自是疾何以故尔四蛇相违恒相残害或时一大不调百一病恼故上文云菩萨为众生受生死有生死则有病何以故以其应受此毒蛇身毒蛇身即有四大今现身有疾何大之病耶净名即答言非地大若言地是病者一切土石林木亦应是病若此等是地而非病者何得言地大是病也风大火大水大亦如是外四大既非病内四大亦非病复次若四大是病者有此四大时应是病何得有时是病有时无病无病时应无四大虽有四大亦无病时当知病非四大亦不离四大者只约此四大身得论有病譬如因的则有箭中岂得离四大而别论病故言不离地大净名亦如是本应同众生是实病净名是应疾应疾何得同于实疾故言非地大不离者净名为众生有此实疾是故应同其病众生若无此实疾净名则无应疾应疾之由良为实疾故言不离不即不离之中论净名权病也又非地大者如请观音经言地大地无坚性水性不住火从缘生风性无碍一一皆入如实之际四大实际即非病也故言非四大不离者为众生不了四大如实故起诸病是以净名应身约四大有病故说不离四大也净名云以众生疾从四大起以其有疾则我有病者即是众生为四大所成净名同众生亦为四大所成四大即是成疾之法今约此三种辨疾相即遍约三土若是同居土分段众生有疾净名则现身有疾此大悲疾体无形无相犹若虚空不可得见此疾之应用不与身心合此成疾之法非四大亦不离四大而能为分段众生现此权疾也若有余土无为缘集众生有疾净名亦现身有疾此大悲疾体亦无形不可见此疾应用亦不与法身合不与变易生死众生合此成疾法不即彼四大不离彼四大而同有余土之疾也若果报土现权疾大悲疾体亦无相无形不可见此疾用亦不与法身合不与诸菩萨自体不成实生死果报身合此成疾法不即彼四大不离彼四大但以大悲力现同有彼疾也乃至法云金刚心亦如是。

　　尔时文殊师利问维摩诘言菩萨云何慰喻有疾菩萨。

　　此是第二大段文殊问因中实病也所以次问实病者上来权疾当何所因只为同于实病以众生有实疾故菩萨善权方便现疾同事为齐众生实疾也复次上所明权疾为化实疾众生菩萨既现权疾同事利物云何为实疾众生说法若为慰喻实疾菩萨也就此文即有二一此文正为信行人问二从调伏其心为法行人问所以知然者初文殊问慰喻净名答三教明慰喻即是为信行人也后文殊问调伏净名答用三观调伏即是为法行人也若信行人必假藉外人恒为说法指示分明方乃得悟此是钝根若法行人不专藉外缘少有所闻即能观行入道即利根也虽然此亦未必定尔也但众生信法二行互有利钝而有两种根性不同文殊为此兴两问也复次菩萨修道累劫有时须闻法有时自进行此二问亦得为一人如为一人众多亦然也文殊问慰喻意在请出三教问调伏意在请出三观若将三教成上室外经文者即用通教慰喻从假入空观调伏即是成上为国王长者说法弹呵有为缘集众生若别教慰喻从空入假观调伏即是成上呵十弟子无为缘集也若圆教慰喻空假一心三观调伏即是成上弹呵菩萨自体缘集也若将此成下文者上已明问权疾为不思议品作本今问实疾若通教慰喻从假入空即为观众生品作本若别教慰喻从空入假调伏为佛道品作本若圆教慰喻中道正观调伏为入不二法门香积二品作本而不取三藏教者此摩诃衍义也未入室明四教者为折伏弹呵凡夫着乐也今入室明三教三观正为摄受是义已如前分别也故此经一部明四教三观其文分明望前望后文句相当与一家用四教三观义孱同故前于玄义具明四教三观意在此也略判文殊两问意竟今文殊问言菩萨应云何慰喻有疾菩萨者即是请出慰喻之教也。

　　维摩诘言说身无常不说厌离于身说身有苦不说乐于涅槃说身无我而说教导众生说身空寂不说毕竟寂灭。

　　此是二净名答就文有四意一约通教明慰喻二约别教明慰喻三约圆教明慰喻四结成今明三教但慰喻菩萨不取二乘所以然者以二乘无慈悲入涅槃也三藏通教共成一教慰喻者慰喻界内有为缘集见思疾未断菩萨是菩萨有界内分段因果实疾故须用三藏教助通教大乘而慰喻也亦得兼用别教圆教慰喻也若说别教慰喻者正为慰喻有无为缘集菩萨是菩萨有尘沙无知变易因果实疾故须用别教大乘而慰喻也若说圆教慰喻者正为慰喻有自体缘集菩萨是菩萨有法界无明自体不成实因果疾故须用圆教而慰喻也今先明用三藏教助通教慰喻界内有见思因果实疾菩萨者正观令从假入空观修一切智慧眼也文即有二一从果假入空二从因假入空所言从果假入空者果是众生五阴之身即是妄惑之果此果犹三假而有故名果假也此果即是苦谛苦谛下有四行四行中无常为初也经言说身是无常不说厌离者若声闻观身是无常起于厌离即欲舍远世间生死菩萨不尔观身无常若析若体为破计常颠倒不说厌离破二乘心虽知无常不住念念磨灭未度众生未具佛法终不舍离生死也经言说身有苦不说乐于涅槃者若声闻观苦即怖畏苦求涅槃菩萨不尔若析若体解苦是苦为破计乐颠倒众生未度未具足佛法终不入无余涅槃也经言说身无我而说教导众生者若声闻观无我即不见有众生可度菩萨不尔若析若体观我假入无我为破计我十六知见颠倒不取众生毕竟空相故能为众生说如是无我法利益教导之也经言说身空寂而不说毕竟寂灭若声闻析法入偏真永寂菩萨不尔若析若体入假实二空而知有中道之理不以偏真为究竟也是则虽复从假入空若析若体俱为欲入中道哢胤大悲不舍群品与声闻观苦四行独善有异意在此也。

　　说悔先罪而不说入于过去。

　　此是二明慰喻令观因假入空所言因假者因即是集谛集谛即是结业并是苦因此因为三假所成故言因假也二乘为涅槃但急断结不忏宿罪身子罪故不见净土意在此也菩萨达烦恼性不匆匆断结急取涅槃但以忏悔为先净诸功德故螺髻得见净土意在此也说悔先罪而不说入于过去者此正明观因假入空若但观果假入空非不离四住之惑若过去罪业不除则鄣种种法门化佗功德菩萨而度众生必须除罪业若无怨对即受化也故菩萨戒以杀为初声闻戒以梵行为初意在此也今明菩萨修从假入空忏过去罪故说悔先罪也若是毗昙明三世有义罪从未来至现在入过去得绳系属行人若成论明二世无义罪随心在现在也今菩萨观无生忏则不如是尚无三世何况罪入过去尚不见现在何况罪在现在但过去颠倒妄造诸罪若知我心自空罪福无主如此悔时众罪如霜露慧日能销除体假入空破昔妄造故名说悔先罪三世空故而不入于过去也。

　　以己之疾愍于彼疾当识宿世无数劫苦当念饶益一切众生忆所修福念于净命勿生忧恼常起精进。

　　此是二明用别教慰喻无为缘集菩萨有恒沙别惑因果实疾令从空入假观破恒沙无知得道种智法眼见机利物也别教慰喻辨令修从空入假化物文即有五一慰喻劝起悲心二慰喻劝发愿饶益三慰喻劝修福慧四慰喻劝生勇健心五慰喻劝精进不退若具此五法即从空入假观成能利益一切也经言以己之疾愍于彼疾者即是别教慰喻一明劝起悲心也所以然者二乘为无大悲心沈空受乐菩萨出假须起大悲心也问曰菩萨未断见思疾己有疾可得愍彼若已断己既无疾何得以己愍彼又别教虽有无明尘沙之病与分段不同云何得以己疾愍彼答曰此有二解一者言菩萨断四住时但余无明及习在即生是念我今无明之疾尚尔众生见思具缚何能受界内重苦是则以己之轻疾当愍于重者故须出假行化也又解无明疾轻四住疾重得以轻苦愍于重苦经言当识宿世无数劫苦往昔之苦愍一切也如布衣登极知人苦乐令经言当念饶益一切众生此是二明慰喻劝发弘誓也当念即是从悲心起四弘誓愿之念欲饶益一切此中即是入假胜也经言忆所修福念于净命此是三明慰喻令修福德智慧也若入空则无福无命今言所修福者此是入假修万行如空中种树忆所修福即是福德庄严念于净命者即是智慧庄严如大智度论明四种正命五种正命皆是其事若不得正见慧命皆是邪命也勿生忧恼此是四慰喻劝生勇健心闻生死无量劫意而有勇也即是首楞严心乃能入假化众生也若有怖畏忧恼或退堕二地故言勿生忧恼也常起精进此是五明慰喻劝修精进有疾菩萨若欲入假化众生必须精进不得休息未具佛法不应灭受取证又方欲荷负众生不应疲怠此即能从空入假利益一切众生若言空无所有不修精进即退堕二地岂能从空入假化一切众生也。

　　当作医王疗治众病。

　　此是三明用圆教慰喻有自体法界实疾菩萨劝令修空假一心三观得一切种智佛眼也若诸方便教明菩萨是医此非大医不名为王圆教发心作佛三谛圆观若得开佛知见即是大医王义能圆集一切法药能遍治一切法界烦恼病也故言当作医王疗治众病自行治一切众生之疾得究竟也此慰喻文具明四教三观意略而文未甚显若至下三观释文此意方乃具足显了。

　　菩萨应如是慰喻有疾菩萨令其欢喜。

　　此是四结成即是劝三教慰喻三种实疾菩萨若依教断三种缘缚免三土因果患累者即各欢喜也。

　　维摩罗诘经文疏卷第二十
卍新纂续藏经第 18 册 No. 0338 维摩经文疏


　　维摩罗诘经文疏卷第二十一(问疾品之三)

　　文殊师利言居士有疾菩萨云何调伏其心。

　　此是第二文殊为实疾菩萨问调伏之观法也就此即有二一文殊问二净名答一文殊问意已如前明为法行菩萨亦通为菩萨解行互相资发故问也。

　　维摩诘言有疾菩萨应作是念今我此病皆从前世妄想颠倒诸烦恼生无有实法谁受病者。

　　此是第二净名答正约三观明调伏也所以然者三观破三种烦恼即是修三智明调伏界外通教别教圆教三种菩萨实疾亦是调伏三土菩萨因果之实疾也就此文即有三一从此以去正是约从假入空观明调伏界内见思疾二从以无所受而爱诸受去明从空入假观调伏恒沙无知病也三从有疾菩萨自念如我此病非真非有去明中道正观调伏无明实病也净名答文殊既正明三观调伏有疾菩萨三观义具如前明今须更略分别三观之相三藏教菩萨既不见真不须论也若通教菩萨但约二谛作三观核实只成二观无第三观亦非净名今答之正意也今但约别教圆教二种以简别三观之相不同则有三种一者别相三观二者通相三观三者一心三观一别相三观者历别观三谛若从假入空但得观真尚不得观俗岂得观中道也若从空入假但得观俗亦未得观中道若入中道正观方得双照二谛是义如前三观玄义已具分别也二通相三观者则异于此从假入空非但知俗假是空真谛中道亦通是空也若从空入假非但知俗假是假真空中道亦通是假若入中道正观非但知中道是中俗真通是中也是则一空一切空无假无中而不空一假一切假无空无中而不假一中一切中无假无空而不中但以一观当名解心无不通也虽然此是信解虚通就观位除疾不无患尽前后之殊别也三一心三观者知一念心不可得不可说而能圆观三谛也即是此经云一念知一切法即是坐道场成就一切智故此观前于三观玄义已具分别也此三种三观初别相三观的在别教历别观三谛也若通相三观一心三观的属圆教也今此经室内六品明三观正是通相三观意或用一心三观也何以故知初明从假入空观云唯有空病空病亦空此语似空于中道也又观众生品从假入空彻观三谛入文解释方见此意分明也问此两观既并是圆教何意为两答曰通相三观约通论圆此恐是方等教带方便之圆非如法华所明也今明从假入空观亦名二谛观即是修一切智慧眼也此一段经文正为观众生品作本也今就此文即有三一入众生假空二入实法假空三入平等假空有一入众生假空者一往经文似如析假入空所以然者初破我想及众生想即是入众生空此言当起法想即是别修法空此乖镜像拳指之喻也今明不尔此别有意若声闻人但求自度总相明破人空即破法入法空菩萨为化众生总相别相入空若总但体三假皆如幻化即入空若别相入空须前分别众生实法平等无谬然后入空何以故菩萨为一切众生集法药那可不细分别假法逆助出假分别药病作方便也是以智度论释菩萨用道慧入空遍分别诸道方入空也故此经文虽前观众生入空而犹须更起法想下文云以何为空但以名字故空若言但名字者此即是幻化体入空意也今第一明众生空文即有三一正明破众生假入空即是约因破果二释即是约果破因三结即是结众生空也一正入空者经言有疾菩萨应作是念今我此病皆从前世妄想生者此约因以破果也前世妄想即是无明行能感今世识等五果若有此果即有病也虚妄之因既不实果报身病理然虚假是中无的人我故言谁受病者此文亦不的判是析假体假今望下文义推多是用体假入空也。

　　所以者何四大合故假名为身四大无主身亦无我又此病起皆由着我是故于我不应生着。

　　此是二释即是以果破因也以果破因者果即是此身有四大四大无主无主即无我破四大如前约请观音经明也而言以果破因者经重释云又此病者皆由着我也由迷此果计我即是痴若顺则生贪逆即生瞋即是爱取有故有未来生老病死众生苦不断若知此身四大无主则不计我起爱取有故言以果破因也。

　　既知病本即除我想及众生想。

　　此是三明结成从众生假入空也若知妄计我人是病本者观假入空即除我想及众生想若我人想灭则十六知见及六十二见一切属见烦恼灭即是须陀洹若智若断是菩萨无生法忍也。

　　当起法想应作是念但以众法合成此身起唯法起灭唯法灭又此法者各不相知起时不言我起灭时不言我灭。

　　此是第二明法空文即有三一先分别法二破除三释一先分别法者菩萨为化众生先须分别法相分明方入空也故智度论云先用法智分别诸法次用涅槃智也所以入众生空竟更起法想分别诸法然后体法入空者如身子利根见道竟即能断结成罗汉果而停留七日为作随佛转法轮大将须在学地遍知学人所行法方证罗汉果也今菩萨欲观法假入空须先起法想也经言但以众法合成此身者即先分别法也众因缘法所谓过去二因成今五果阴入界众法共聚成此假名身也亦是十法界也何以知然众生身具有六道法后破涅槃即是破四种行人计涅槃也经言起唯法起者阴入界生唯是法生是中无有我人使起使灭又解起唯法起者六道因果法起也灭唯法灭四种圣人得二种涅槃即是三界因果法灭也经言又此法各不相知者色不知心心不知色阴入界皆如是各不相知也所以各不相知者诸法无相性各无知者见者以何而知也经言起时不言我起者前言知者此是互不相知今言诸法无性各自不知起也此即虽有法起无自佗性皆虚假不实也。

　　彼有疾菩萨为灭法想当作是念此法想者亦是颠倒颠倒者是即大患我应离之云何为离离我我所云何离我我所谓离二法云何离二法谓不念内外诸法行于平等云何平等谓我等涅槃等。

　　此是二明破除法想也经言为灭法想知法想颠倒是大患者无法而生法想即是颠倒此即是已体知如幻化不同数人也若有法想即是痴使违顺即有贪恚因此有十使九十八使善恶业起即有分段三界因果实疾故言即是大患也乃至计有四种人得涅槃皆是大患也经言我应当离者离此颠倒分别二边之法想也此有二义一知所分别法如化得离法想二知由心有分别若体内心随理三假所成不自生不佗生不共生不无因生能如前玄义明从假入空四十八番破见惑即无有等四见法想又用九百七十二番破思惑即三界惑法想究竟尽是为须陀洹斯陀含阿那含罗汉若智若断皆是菩萨无生法忍即是体法假入空也经言云何为离离我我所者内心能有法想为我计十法界为所若体知内心能起法想颠倒如幻如化虚假不自生不佗生如前破者即是离我也若体知所分别十法界皆如幻如化虚假不自生不佗生者即是离所也经言云何离我我所谓离二法不念内外者若约前解即是离能观之我为内所观之所为外名不念二法若约后解即是生死界内为内涅槃界外为外名不念二法也若二边皆空名为平等即是体假入法空之行经言谓我等涅槃等者如前明能起法想之心为我此我即空涅槃为所所计涅槃即是空空理无二即是等也亦应说生死为所但以涅槃为所尚空生死之法为所岂不空也。

　　所以者何我及涅槃此二皆空以何为空但以名字故空如此二法无决定性。

　　是三释也以我及涅槃此二皆空者此即是从体二边法假以入空也又重释言以何为空以名字故空二法无决定性者此即是正显体随理假入空非是析随假入空正意在此故前判此明初观是摩诃衍体三假入空为有此明文也经言以名字无决定性者即是生死涅槃相待故有名字无定生死涅槃之法也此须用不自不佗四句核若不可得而说二法者即是但有名字无决定性也。

　　得是平等无有余病唯有空病空病亦空。

　　此是第三平等空也即是体平等假以入空也所言平等者生死是有为法相涅槃是无为法相二法相异故不等也今二法相皆空空无二种法相之异即名平等若存平等而不破者只是平等非平等空如存众生实法不破只是生法非生法空也今经言得平等唯有空病空病亦空者即是破平等体平等假以入空也所以平等是假者待不平等故有平等即是相待假也若体平等入空者当约自佗四句检核若不可得但有名字名字即是空即是体平等假入空空病亦空也问曰此与璎珞经相违璎珞经明第二观从空入假方是平等观今此始是初观何得以言平等空也答曰利根菩萨若不得生死即知涅槃亦空能玄破体空之病此有二种若作通教入空未发真智妄计涅槃为有而生戏论者此如大智论明破第一义空引毗昙有无为缘使也知此空病亦空即无空病见偏真第一义是通教意也若别教圆教则不尔若见偏真涅槃起染著者则不能入假如住化城故名空病知此空病亦空即见中道也复次若言我等即是生死但空涅槃等即真谛空空病亦空即是妄计中道之病空也若一往望经文意谓如此但此观既是通相从假入空如前说非但假空真亦空中道亦空初观之者虽如此知位行终在从假入空观不可以知中道空即已断无明也类如声闻在方便道未入正位虽复虚心破空实未入见谛也细寻此一段经文意与前初番慰喻意同也。

　　是有疾菩萨以无所受而受诸受。

　　此是第二约从空入假明调伏也此观正调伏界内界外恒沙无知实疾亦名平等观即是修道种智法眼此正为佛道品作本也经云是有疾菩萨以无所受而受诸受者以无所受即是仍上明从假入空观以断界内见思诸受也所以受此诸受者为化爱见众生也菩萨出假不同略有三意一从念处燸顶等入相似空即出假二发见谛而出假三者断见思尽而出假所以然者菩萨行行本为众生化物心重断烦恼是自行则轻故慈悲重者不务匆匆进行断结从念处燸顶忍相似空解即便出假教化众生界内见思未断故言有疾菩萨也二从得见谛真解终不退为凡夫即出假教化众生三界思惑未尽即是有疾菩萨也三断见思尽内心清净方从空入假教化众生通教明出假齐此此乃无三界正病犹有习气恒沙无知亦是有疾菩萨也若别教明入界外无量四谛恒沙烦恼佛法之假故名从空入假也但别教圆教皆有入假之观今取通教断分段尽时正是别教明出假之位故借通教来显非是用通教也但别教明恒沙别惑见思无明之惑犹自未除故于别教圆教所明犹是界外具足有疾菩萨也前明有疾菩萨从入空既体三假入空今明入假亦还入三种假也上第二明别教慰喻约入假慰喻经文具有五今此第二观明入假调伏经文具有五此文虽不次第大意孱同也今约此五意文即有五一以无所受而受诸受此是神根利堪出假也二未具佛法不应灭受取证者此是大精进能为众生集佛法也三设身有苦当起悲心即是大悲也四我既自调亦当调彼即是四弘誓愿也五能调伏惠利即是勇健心也今解以无所受而受诸受若是念处燸顶于方便道伏见名无所受若见谛一受不退永寂然不受六十二见名无所受断见思已尽则位齐罗汉故法华经言于诸法不受皆成阿罗汉若智若断是菩萨无生忍以有为缘集断处齐即是真无所受也若形比界外犹名为受不妨三界见爱已断随分得名真无所受也大品经明不受有五谓受不受不受亦不受亦受亦不受亦不受非受非不受亦不受不受不受亦不受前四不受破我人不受即是不受生死故得入涅槃后一不受不受亦不受正是不受涅槃也若不受涅槃不沈空故能入假也菩萨慈力故愍念众生应须拔济云何舍而不受而受涅槃此事不可应须入假度物受其诸受故云众生病则我病也众生若得离此见思诸受我亦离受故言若众生病愈我病则愈为是义故以无所受而受诸受诸受总有三种一凡夫受二声闻辟支受三菩萨受一凡夫受有二种一属爱二属见爱见各有二种一恶二善一属爱恶受者即是魔罗乐生死起三毒十使阐提谤方等五逆无间四重十恶三途如是等一切诸恶之受菩萨以无所受而受此诸恶受如调达婆薮受重罪业入地狱受苦化众生乃至受诸饿鬼畜生亦复如是此即是入假受于爱恶之受也二属爱善受者受从爱等烦恼起十善十二门禅受修罗人天果报也同事方便附近用四悉檀而化导之故名属爱善受也二属见受者见有二种一因见造恶如尼揵见也二因见造善即梵志见也菩萨心无诸见实非九十六种而愍此二种属见众生受于尼揵恶见梵志善见和光不同尘用四悉檀而化度之也二明受二乘受者此有二种一三藏教二乘二通教二乘一三藏教有四门受一见有得道如毗昙菩萨入空知生生不可说岂有生灭有之可受为众生应以生灭有门而得度者而受此受说法造毗昙用四悉檀有门化众生也二受空门者如成实论明见空得道菩萨久知生生不可说岂有析生法二空乃至灭三心涅槃之不可受也为接从析法空门入道众生受此生法二空作成论用四悉檀空门化众生也受亦有亦无门如昆勒论所明受非有非无门如为车匿说离有无经也二受通教受二乘者通教约十喻明四门如中论观法品明也故大智论叹般若云般若譬如大火炎四边不可取菩萨从假入空久知不生生不可受不说但为众生有此四门入道根性而入假受此四门说法造论用四悉檀教化二乘人也三明菩萨受者菩萨从假入空知四不可说不受四教大乘但有四种大乘根性众生从空入假而受三藏教四门通教四门别教四门圆教四门化四教大乘根性用四悉檀说法造论而度脱之也是为菩萨从空入假以无所受而受诸受也问曰若入假受圆教四门者何须更说第三观也答曰上已说通相从空入假一切假非但假是假若空若中无非假也观此经文意必须要此义通释也。

　　未具佛法亦不灭受而取证也。

　　此是二明精进能具佛法也利根菩萨从空入假虽能以无所受而受诸受如空中种树若无大精进力即不能于诸受成就一切佛法犹如懒人虽得作器不能有所成办若大精进即如大施太子止用蚌壳能空大海水也如华严明七地欲沈空诸佛所不许劝发更起其精进力也故菩萨入假未具足一切佛法当勤精进不应灭受取证也今明具佛法者当还约三种受中入假修习具一切佛法一约凡夫受修二约二乘受修三约菩萨受修一约凡夫受修一切佛法者即约属爱受属见受也属爱即有恶受者一阐提谤方等造五逆四重十不善三毒十使三途受此诸受具足修一切佛法也菩萨于诸不善受知病识药知病即是知苦集识药即是知道灭知四不可说而通四种四谛即是行于非道通达佛道此不善道即是如来种用四悉檀自行化佗此如佛道品之所具明也次约属爱善受具足佛法者此受于十善十二门禅生三善道也于此善受能知天文地理韦陀书史五明六艺轮王十善化法五通之人神仙之论释提桓因种种善论诸梵天王说出欲论无不皆知又于此法知四不可说而能通达四种四谛用四悉檀自行化佗即是行于非道通达佛道也次明属爱见恶受善受以邪相入正法修一切佛法亦如是二明受二乘受具一切佛法即是三藏教四门二门二乘通教四门皆知四不可说而通达四种四谛具一切佛法也二乘非佛道而知有四种者即是四教之佛道是为行于非道通达佛道具如佛道品之所明三明受菩萨受具一切佛法者四教明菩萨如前说菩萨知四不可说入假度众生三藏教菩萨有门生灭四谛起四弘誓愿阿僧祇劫行六度具一切佛法而能于生灭四谛通达三种四谛通教佛道别教佛道圆教佛道自利利佗也三藏教余三门亦如是通教四门别教四门圆教四门皆如是若受凡夫受取证乃至受二乘受菩萨受亦如是也华严经呵七地沉空意当在此璎珞经云等觉地无量百千万劫入重玄门修凡夫事即是未灭凡夫受取证也凡夫受尚尔二乘菩萨受未具佛法岂得灭而取证也。

　　设身有苦念恶趣众生起大悲心。

　　此是三明入假起悲也菩萨入假欲精进具学一切佛法本为化佗若大悲心少则精进心羸故须加修悲心也经言设身有苦者若是念处燸顶出假止伏惑未断若入生死苦来逼身或生退悔若断结见真有苦或自存己乐欲入涅槃放舍精进故劝愍念止恶趣众生无量劫来不识真正沉沦苦海此苦难忍今得念处燸顶知空苦尚难忍何况彼耶如此念时悲心即当增长也乃至见谛出假今有思惟苦尚难忍况具缚众生恶趣受苦乃至断见思尽出假今正使尽止有习气苦犹难忍况三界凡夫受苦也如是念时大悲皆悉增长甘心受苦荷负众生出假精进终不退也此义具如前慰喻中释以己之疾愍于彼疾此意同也。

　　我既调伏亦当调伏一切众生但除其病而不除法为断病本而教导之何谓病本谓有攀缘从有攀缘则为病本何所攀缘谓之三界云何断攀缘以无所得若无所得则无攀缘何谓无所得谓二见何谓二见谓内见外见是无所得。

　　此是四明弘誓心也就此文即有四一明酬本愿欲化物二去取三正化物四传释经言我既调伏亦当调伏一切众生者此是一明酬本愿也所以然者大悲誓愿为利物但为内疾犹重未成化佗之法今已修二观调伏取相若薄若尽恒沙无知稍破故言我既调伏本愿度物今须调伏一切众生也经言但除其病而不除其法者即是二明去取也有师解言如人眼病见空中华眼病差时即无华可除众生亦尔者妄见诸法但除妄义妄惑亦灭则无法可除此是本无法义何谓不除法也今言一切众生悉具十法界法不明不了触处病生若有智慧即无碍自在悉为佛事譬如火是烧法若触烧痛谨慎不触即是除病不可除火若除此火则失温身照闇成食之能十二因缘三道之法亦尔此有去取法不同除也又火能烧人得法术者出入无碍不须除火故八万四千烦恼凡夫为之受恼诸佛菩萨以为佛事也亦如治眼之法去病不得损睛珠也经言为断病本而教导之此是三正明化物也病本即是一念无明取相故华严经三界无别法唯是一心作今谓唯是一念无明取相心作也此即三界生死之病本也若知无明不起取有即毕故不造新即是断病本也经言何谓病本谓攀缘者此是四传释也文即有二一初释出病本二释教化断除何谓病本者即是释出病本也攀缘只是妄念取相若过去即是无明与行合若现在即是爱取与有合也过去攀缘为现在病本现在攀缘为未来病本也经言何所攀缘谓之三界者过去现在攀缘皆缘三界若离三界无别攀缘之境也经言云何息攀缘者此次释教导为断病本也经言谓以无所得者无相空慧不得一念无明取三界内外相即心无所得妄念攀缘皆息如经无所攀缘也经言谓离二见如前谓我及涅槃是二皆空即是内见外见心无所得若心无所得无明取相攀缘觉观皆息则心水澄清珠相自现若得清净心常一则能见般若是为化物之要道也。

　　文殊师利是为有疾菩萨调伏其心为断老病死苦是菩萨菩提若不如是已所修治为无惠利譬如胜怨乃可为勇如是兼除老病死者菩萨之谓也。

　　此是五明勇健心结释前四义也文即有二一正结释二譬显经言是为有疾菩萨调伏其心者结从空入假伏心修一切佛法能利益一切众生如金刚般若经明菩萨降伏其心灭度无量众生实无众生得灭度者即是此之调伏义也经言为断老病死苦是菩萨菩提者菩提言道若不利物即是二乘道若利众生是为菩萨菩提名道萨埵名成众生若不如是为无惠利者众生不得其法施之惠利于物无出生死之大益也经言譬如胜怨者即是二明譬显菩萨利物勇健心也爱见能化众生入于天魔外道化众生入生死即是众生入佛道之怨菩萨能如前化度断其见思破其老病死因即是胜怨之义也兼除者兼言未正菩萨因法界结惑生死未尽犹须自行傍兼利物故言兼除也又兼除者在因且兼除众生生死成佛则究竟为断除也。

　　彼有疾菩萨应作是念如我此病非真非有众生病亦非真非有。

　　此是第三明有疾菩萨用中道正观调伏也前二观为方便此观即是学佛菩萨智为断无明法界自体实疾故胜鬘经言无明住地其力最大佛菩提智之所能断若因此观发真即开佛知见亦名一切种智亦名佛眼此即是为入不二法门品作本也正观义具如前玄义已明修此观位约教分别有三种不同若是通教六地断四住尽七地行方便断尘沙八地道观双流若将别接通八地正是修中道位为治无明病也若生似解入九地名为闻见若发真解入十地名眼见也若别教明初十住位已断四住惑十行除尘沙因前解行得修此观若生十品似解即是回向若发真即入初地分破无明道观双流自然流入萨婆若海也若圆教明初五品弟子即修此观若生相似解入十信得六根清净若发真明即入初发心住断见自体无明法界实疾道观双流心心寂灭自然流入萨婆若海但此位至等觉地断无明未究竟皆名有疾菩萨也以别接通断伏别教断伏此皆是方便若今圆教明从初发心行生修乃至坐道场者当知圆观初心十信即学中道正观位也就此文即有二一正明中道观体二明道观双流用今就明观体文即有二一正明观体二简非又就明正观体文亦有二一明自观二明观众生也经言如我此病非真非有者即是初门自观中道法身有无明自体之病也非真即是非空非有即是非假非真者非前从假入空观所治之病也次非有者非前从空入假观所治病也故前二观为方便非是正观若因前二空得入今中道第一义谛观无明不自生不佗生四句检无明毕竟不可得即知无明性即是明明亦不可得是为入不二法门即见如虚空之一实谛佛性名为中道正观也此如前玄义已明第三观相今不重出也若如是观者即破迷一实谛无明之疾也修此观时非但自知菩萨疾非真非有亦知一切众生疾非真非有即是二明观众生根本疾也所以然者众生从本以来即是非真非有与菩萨非真非有一如无二如不异不别真是众生迷故作有解真解故堕二边有界内界外生死也菩萨了知十法界一切众生皆有中道佛性无明自体之疾此即己疾佗疾同是真体一无明也将此一语验知此经明观中则无假无空而不中也。

　　作是观时于诸众生若起爱见大悲即应舍离。

　　此是二明简非为三一约爱见大悲简非二约禅定简非三约二智简非此三种简非正就法身福慧二种庄严简也一约爱见简非者经言若起爱见大悲即应舍离若观中道生爱见者即不能双照二谛若照二谛亦不能照中道也今观中道不生爱见若照中道即能双照二谛不失中道即是一心三观即真中观之正体此之爱见正约中道不得就二谛若约二谛即属前二观也若就三谛明权实者此是自行权实也所以然者自行照一实谛为实照二谛为权也若约正道生爱见大悲是法身之体有疾也就此为四一正明起爱见二释是非三引佛语证四结劝舍经言若起爱见大悲须舍离者若于中道法身起爱见者即是顺道法爱生名为顶堕菩萨虽不堕二地而障不得菩萨位若用此心而观众生欲拔二边生死苦者名为爱见大悲也是则非唯自体成病亦于定慧大悲双照不明损方便力障于大用也如人身若有疾脚手逶迤不能进趣执作营办正观之体若有爱见患者定慧大悲皆有障也又如人若脚手有疾亦能累身令身羸困若定慧有障亦能障于正观之体也今此经明正观之体若有爱用此心缘众生者即是爱见大悲非但自体有障此亦福慧障庄严二谛双照普利众生也。

　　所以者何菩萨断除客尘烦恼而起大悲爱见悲者则于生死有疲厌心若能离此无有疲厌在在所生不为爱见之所覆也所生无缚能为众生说法解缚。

　　此是二明解断释除失显得也即文有二一除失二显得一除失者经言菩萨断除客尘者爱见即是无明客尘烦恼能覆自性清净心若用此心欲拔众生二边苦者结经言即于生死有疲厌心所以者何观体若有爱见照二谛用则不分明慈悲外化即有疲怠如身有所为作此是简非也经言若能离此无有疲厌者此明显是也所谓若能离此爱见客尘则内观明彻双照无滞无缘大悲化物无倦也如内心无疾脚手行涉所作成办也经言在在生处不为爱见覆者若断无明爱见客尘则无界外烦恼慈悲誓愿随有疾众生有缘之处受身化物自既无分段变易缚能解界内界外众生之缚故经言所生无缚能为众生说法解缚此即显是得义也。

　　如佛所说若自有缚能解彼缚无有是处若自无缚能解彼缚斯有是处是故菩萨不应起缚。

　　此是第三引佛语证也净名释正观义既邃其有浅行未达容各生疑网故引佛语以证是非也解释分明证据有实足以断疑生信故结劝不应起缚也。

　　何谓缚何谓解贪着禅味是菩萨缚以方便生是菩萨解。

　　此是第二约禅简非显是文即有二一约禅简非二约禅显是一约禅简非者经言贪着禅味是菩萨缚缚即非是也所谓禅者禅名功德丛林即是根本观练薰修禅九种大禅也若贪著有漏根本十二门禅是菩萨缚者即随禅生同居土若贪着无漏观练薰修禅定是菩萨缚者即随禅生有余土也若贪着九种大禅首楞严等百八三昧是菩萨缚者即随禅生果报土也经言以方便生是菩萨解者二明约禅显是也若观中道不染凡夫十二门禅而慈悲誓愿生同居土若观中道不染无漏观练薰修禅而大悲誓愿生有余土若修中道不染九种大禅百八三昧大悲誓愿生果报土即以方便生也菩萨三土皆非烦恼业生三虽生三土无三种业烦恼缚又能解三土众生缚故言以方便生是菩萨解也。

　　又无方便慧缚有方便慧解无慧方便缚有慧方便解。

　　此是第三约二智明缚脱就此文有二一约修行明二智二约真应明二智修行即是约因明二智真应即是约果明二智也一约修行相二智缚脱文即有三一略用四句标章二四番解释三总结一初四句略标章者初两句标实智缚脱章门次两句标权智缚脱章门也。

　　何谓无方便慧缚谓菩萨以爱见心庄严佛土成就众生于空无相无作法中而自调伏是名无方便慧缚何谓有方便慧解谓不以爱见心庄严佛土成就众生于空无相无作法中以自调伏而不疲厌是名有方便慧解何谓无慧方便缚谓菩萨住贪欲瞋恚邪见等烦恼而殖众德本是名无慧方便缚何谓有慧方便解谓离诸贪欲瞋恚邪见等诸烦恼而殖众德本回向阿耨多罗三藐三菩提是名有慧方便解。

　　此是二释前四章门也一经释无方便慧缚谓以爱见心者此是修正观时不能体达不生不生不可说又不能巧用助道资发实慧实慧不发致起爱见若见用心行六度庄严佛土成就众生修三解脱门而自调伏者即不能发真破无明障显出法身自利利佗即是无方便慧缚也如人身疾手足亦不能运为也二经释有方便慧解谓不为爱见心者此是修正观时体达不生不生不可说又能巧用助道资发实慧实慧既发能破无明显出法身以此真无漏心修行六度庄严佛土成就众生修三脱门而自调伏即能自利利佗无有疲怠是为有方便慧如人内身无疾手足运为即能成办无疲倦也三经释无慧方便缚谓住三毒者此是修正观时不加修真慧破通教三毒用不净心入方便万行无导即是无慧方便缚如人手足有疾不安快也四经释有慧方便解谓离三毒者此修正观时加修真慧破通别三毒用清净心入方便导万行回向菩提即是有慧方便解如人手足无患身亦安快手足皆有力也问曰爱见与后三毒何殊也答曰前爱见是顺道而起后三毒着妄果依正而生也问曰前明成就众生后明殖众德本此有何异也答曰前是利物明无缘大悲成就众生即是智集唯识通如是取净土也后明自行一心具万行回向三菩提即是非形第一义非庄严庄严也。

　　文殊师利彼有疾菩萨应如是观诸法。

　　此是三总结劝有无明实疾菩萨应如是巧用二智观诸法即是以助资正以正导助此即善用二智自利利佗也。

　　又复观身无常苦空无我是名为慧虽身有疾常在生死饶益一切而不厌倦是名方便。

　　此是二明约真应辨二智亦是约因果辨二智也文即有二一观身有实疾权疾明二智二观身疾不离不灭明二智一观身有实疾权疾明二智者初观法身有实疾即是实智次观应身权疾即是权智也所以然者照实权两境随境立二智名也一观法身实疾是实智者经言又复观身无常苦空无我是名为慧也所以言又复观身无常者前明实慧正观中道法身之理湛然实境以为实慧今有疾菩萨法身犹有因疾果疾是无常苦空无我即事不实即是真如法性为实慧也菩萨未证极果地法身有常无常二鸟俱游之义意在此也次经言虽身有疾常在生死饶益一切者即是二明照应身权疾之境即是方便智也所以然者经言虽身有疾即是菩萨法身惑累未尽犹有无明变易实疾也经言常在生死者即是应身常在界内界外生死也所以常在生死者经言为饶益一切而无厌倦是名方便即是照权境为权智也。

　　又复观身身不离病病不离身是疾是身非新非故是名为慧设身有疾而不永灭是名方便。

　　此是二约观身不离不灭明二智也文即有二一约不离明实智二约不灭明权智一约不离明实智者经言又复观身身不离病者有疾菩萨观身实相即是自性清净心不染而染难可了知而染若断除未尽者此即是身不离病也又法身大悲同众生疾法身应疾故言身不离病也经言病不离身者实疾权疾皆不得离法身而有也经言是病是身非新非故者若无明实病与本有法身无前无后俱非始有本有也若众生病菩萨亦病众生无始已来病非新非故菩萨同众生有病亦非新非故是名为慧者即实智之慧也经言设身有疾而不永灭者二约不灭明权智也有疾菩萨既住正观不应四大增动而宿业所知设有重疾即观此入法门故言不永灭又设是假设权实二疾皆是假设也实疾即是无明妄起之假设故金光明经云无所有故假名无明也权疾因众生而起无疾现疾亦是假设故云设也而不永灭者亦有二义一约实疾二约权疾一约实疾者虽有此疾体此疾即是无疾不断不破以己之疾愍于彼疾若观此疾入实相者即得无缘大悲还用此疾化众生故不永灭也二约权疾不永灭者若一段众生疾灭于余众生犹须为现此病故不永灭也。

　　文殊师利有疾菩萨应如是调伏其心不住其中亦复不住不调伏心。

　　此是第二大段因观成行也此正为香积品作本香积品明净秽土菩萨行为成此义文即有二一约前观以为行本二正明成双流之行一结前为行本者文即有三一明调伏观成二释三结成行本一明调伏观成者如经菩萨如是调伏其心也经言亦复不住不调伏心者上来明不断烦恼不除其法若不得意则纵烦恼心随妄法还同凡夫行也。

　　所以者何若住不调伏心是愚人法若住调伏心是声闻法。

　　此是二明结过释也若住不调伏心是愚人法者一往同凡愚未必即是凡愚也如骂人痴如驴非即是驴也若住调伏心是声闻法亦一往相似非剉同声闻也。

　　是故菩萨不当住于调伏不调伏心离此二法是菩萨行。

　　此是三结成行本若离二法则纵容得所是菩萨行也。

　　在于生死不为污行住于涅槃不永灭度是菩萨行非凡夫行非贤圣行是菩萨行非垢行非净行是菩萨行。

　　此是第二正明双流行就文即有五一双明双流二单明双流行三约道品止观明双流行四约现相自在明双流行五约依正明双流行一双明双流行文即有三经言在于生死不为污行者若中道正观相应自然流入俗不染也住于涅槃而不永灭自然流入偏真不取证也次经云非凡夫行者流入真也非贤圣行流入俗也自在不同二乘也次经言非垢行者流入真也非净行流入俗也。

　　虽过魔行而现降伏众魔是菩萨行求一切智无非时求是菩萨行虽观诸法不生而不入正位是菩萨行虽观十二缘起而入诸邪见是菩萨行虽摄一切众生而不爱着是菩萨行虽乐远离而不依身心尽是菩萨行虽行三界而不坏法性是菩萨行虽行于空而殖德本是菩萨行虽行无相而度众生是菩萨行虽行无作而现受身是菩萨行虽行无起而起一切善行是菩萨行虽行六波罗蜜而遍知众生心心数法是菩萨行虽行六通而不尽漏是菩萨行虽行四无量心而不贪着生于梵世是菩萨行虽行禅定解脱三昧而不随禅生是菩萨行。

　　此是二单明双流有十五行经言虽过魔行而现降魔者正观相应即能流入俗谛降魔也经言求一切智者流入真空不非时证一切智堕二地也经言虽观诸法不生者流入真空无生虽化二乘不堕二地也经言虽观十二缘起者流入俗谛十二缘起六十二见化诸外道也经言虽摄一切众生者流入俗谛用四摄摄诸众生入一实谛和光不同尘故不爱着也经言虽乐远离者流入真空能远烦恼生死喧烦而不灰断也经言虽行三界者流入行三界道照世谛而不坏法性即是照真谛也经言虽行于空者流入偏真具修万行如空中种树也经言虽行无相者流入偏真无作不妨受六道身也经言虽行无起者流入偏真无起起万善也经言虽行六度者流入俗同六度菩萨而任运圆照一切众生心心数也经言虽行六通者自然流入俗故得五通入真而不尽漏不同二乘也经言虽行四无量心者流入梵天行俗谛而不成集受梵世生死梵王身也经言虽行禅定解脱三昧者若流入俗谛诸禅而不随禅生色界随定生无色界随解脱生五净居不随四空三昧生无色界亦不随解脱三昧生有余土也。

　　虽行四念处而不永离身受心法是菩萨行虽行四正勤而不舍身心精进是菩萨行虽行四如意足而得自在神通是菩萨行虽行五根而分别众生诸根利钝是菩萨行虽行五力而乐求佛十力是菩萨行虽行七觉分而分别佛之智慧是菩萨行虽行八正道而乐行无量佛道是菩萨行虽行止观助道之法而不毕竟随于寂灭是菩萨行。

　　此是三约三十七品止观明双游之行经言虽行四念处者正观相应自然流入析体四念处见真而不舍俗谛身受心法也经言虽行四正勤者流入析体四正勤入真而不舍俗谛身心精进也经言虽行四如意足者流入析体如意见真而能得俗谛自在神通也经言虽行五根者流入析体五根见真而能入俗分别众生诸根利钝也经言虽行五力者自然流入析体五力见真而能求佛照俗之十力也经言虽行七觉分者流入析体七觉见真而分别佛一切种智也经言八正道者流入析体八圣道见真而乐行佛道也经言虽行止观助道之法者流入事止观助道析体见真不入空灰断常在俗行化也此则二谛双流皆异二乘故悉结成菩萨行也。

　　虽行诸法不生不灭而以相好庄严其身是菩萨行虽现声闻辟支佛威仪而不舍佛法是菩萨行虽随诸究竟净相而随所应为现其身是菩萨行。

　　此是第四约现相明双游之行文即有三经言虽行不生不灭者若正观相应任运流入真谛不生不灭而现俗谛相好庄严也经言虽现声闻辟支佛威仪者流入现外威仪标入真而能入俗不舍一切佛法此即内秘菩萨行外现作声闻也经言虽随诸究竟净相者流入知平等法界四不可说而能界内界外随现身利益也。

　　虽观诸佛国土永寂如空而现种种清净佛土是菩萨行虽得佛道转于法轮入于涅槃而不舍于菩萨之道是菩萨行。

　　此是第五约依正结撮符成此经宗体也文即有二经言虽观诸佛国土永寂如空而现种种清净佛土者若正观相应即知常寂光土而能起界内同居净土界外有余果报净土此结成佛国因果为宗也经言虽得佛道转于法轮入于涅槃而不舍于菩萨之道者若正观相应别教入初地圆教入初住若有众生应以佛身得度者即能现八相成道而真应未极应十住十行十回向十地等觉地诸菩萨道故言不舍于菩萨行也此是正结成住不思议之正体用也若诸师不信此经明界外净土法身者云何得消此文也。

　　说是语时文殊师利所将大众其中八千天子皆发阿耨多罗三藐三菩提心。

　　此是品之第五大段明时众得益也八千天子皆发菩提心发菩提心义具如前释。

　　维摩罗诘经文疏卷第二十一
卍新纂续藏经第 18 册 No. 0338 维摩经文疏


　　维摩罗诘经文疏卷第二十二(不思议品第六)

　　此下五品经文次问疾品来者即是入室大段第二重决前问疾品也所以然者前问疾品约权疾辨果实疾明因所说既略利根之徒如八千天子已发无上道心其诸未悟之流为此更广辨果明因决前权疾义故次有此五品来也就此第二大段五品即分为二第一此不思议一品正为决前问疾品约权疾明果也第二从观众生品至香积四品正为决前问疾品约实疾明三教慰喻三观调伏之因今略用三意通释此一品文义第一明此品来意第二略释不思议第三入文帖释第一明此品来意者问疾品明疾有二种一权二实权疾即是果地法身应用是则有本迹有所居各有其土故净名空室现疾而卧表土表本表迹文殊睹相知有所表故因疾往复论决果地依正义意虽显而不思议垂迹权疾依正莫测之用犹未具明故因身子睹室空念欲须床座净名因致须弥灯王之座入室小室能容大座其数甚多而无妨碍即显不思议垂迹权疾所居神用莫测因此广论果地从本起迹迹中变用依正自在重广显前权疾若垂迹同众生疾能如是不思议变现利物若众生疾愈即诸佛菩萨净名之疾亦愈故有此品来重显前权疾不思议也第二略释不思议义者即有二意一明三德解脱不思议二明本迹所居土不思议一明三德解脱不思议者即有三种一真性解脱不思议二实慧解脱不思议三方便解脱不思议故净名云诸佛菩萨有解脱名不思议若菩萨住此解脱能以须弥之高内于芥子乃至种种变现莫测即是三种解脱不思议义也所以然者诸佛菩萨有解脱名不思议者即是真性解脱之理不思议也若菩萨住此解脱者即是实慧解脱不思议也能以须弥内于芥子种种示现即是方便解脱不思议但四教皆明三种之理悉有不思议义而不思议义有二种不同一者相待不思议二者绝待不思议所明即是相待之不思议所以然者三教既是随佗意语约断结明解脱即是相待不思议也圆教是随自意说约不断结明解脱即是绝待不思议也相待即是有思之不思绝待即是无思之不思若有思之不思核理而言皆是思议也若绝待明不思议即是无思之不思具足不思议也今明此品正以绝待不思以释不思议也所以三教亦明三法皆是相待不思议者如三藏教明佛果见真断正习尽所得神用变化凡夫二乘及诸菩萨之所莫测即是不思议也若待通教体法解脱还是思议也若通教所明八地以上见真断正使尽侵除习气道观双流二乘下地之所莫测即是不思议若待佛地犹是思议也通教若待别教还是思议也若别教明登地见真一实谛断无明得三德解脱三乘通教菩萨别教三十心所不解量即是不思议若待上地是思议也此三教即是更相形待明下地望上地所不能思上地非是当位绝待之不思议也今明圆教明绝待不思议者十二因缘三种非道即是三德解脱之佛道若菩萨能行此十二因缘三种烦恼不破三法而解住三种解脱之道即是不思议绝待三德之解脱也是则非但下地不能思上地名不思议乃至十地诸佛菩萨亦不思下地及一切众生十二因缘三道此即是绝待之不可思议也故文殊般若云佛界不可思议众生界不可思议二界不可思议无有异也是义前释此经一名不可思议解脱以具明今不重述也二约依报佛土明不思议者前品空室表土文殊见相往伏问于佛国但明常寂光土毕竟空寂此但是法身本土不可思议未显应身迹居不思议相今用神力致座广明迹居净秽国土现不思议事须弥大海地水火风十方佛国集在一国示一切人如是等皆是于依报佛土现不思议莫测之相具出下文若迹居分段依报国土块然之有尚尔无碍不思议者迹居有余土果报土岂当可测量皆是不可思议也问曰此经十四品皆明不思议义今何得独此一品标不思议名答曰虽复品品皆是明不思议但此品广出不思议变用莫测之事义显故别以不思议用标品题也如摩诃波若从始至终皆明波若而佛言欲求波若当于须菩提品中求而须菩提对佛释提桓因舍利弗问难论一向皆入真空实相即是波若正意故劝须菩提中求也此品别受不思议名其义亦尔也。

　　尔时舍利弗见此室中无有床座作是念斯诸菩萨大弟子众当于何座。

　　就此一品文殊有六意一身子为众念床座二维摩现神力借座三明不思议解脱神用四迦叶叹仰五时众得益六维摩述成就第一身子为众念须床座文即为五第一身子生念二维摩问三身子答四维摩弹呵五天子得法眼净第一身子生念欲须床座者身子往古大圣迹示此念欲为开发不思议之端若不生念无由得显不思议解脱之大用也又欲为令诸小乘未证果者得法眼净或因此发菩提心已入正位者得成生苏故示此生念也所以然者若因此念致净名弹呵为借须弥之座广说不思议解脱大用者则诸声闻未证果者得法眼净或发大乘心已证果者鄙小慕大堪闻大品之说入法华即得开佛知见也若约事为言大众倚立已久而维摩文殊方论大道言论未已恐大众疲怠不染法利若有床座咸得安隐坐心无疲怠必获大益故生此念也是则因前空室致身子今有斯念若净名因此弹呵神力借座犹此得广说不思议解脱神用此之神用皆是垂迹权疾利物之功能也若有如此之能而化物者则除众生实疾生死因果岂得不念若众生烦恼疾愈者则佛菩萨净名应同之疾皆愈是则成前说果地明权实之义净名前现空室今身子因此生念意在此也。

　　长者维摩诘知其意语舍利弗言云何仁者为法来耶求床座耶。

　　此是第二净名问身子所念身子虽生此念大众未必尽知净名将欲呵弹故先问其所念为法界耶求床座耶若为求床座此非行人若言为法不应欲求床座故须核问若疑心路大众同知方可弹折也。

　　舍利弗言我为法来非为床座。

　　此是第三身子答也身子即依实以所念而答为法来非为床座也寻此答意即有三失一心念床而道为法即是违心之失也二其所念声闻经明阴界入三宝四谛等法即是不称理之失也三真法无念而今兴念者此是舍道法入凡夫之失也。

　　维摩诘言唯舍利弗夫求法者不贪躯命何况床座。

　　此是第四正弹文即有三一正约事呵弹违心之失二约法呵为法不称理失三呵兴念有舍道法矣失呵其违心失者经言夫求法者不贪躯命岂辞倚久不沾法味身有疲怠谓众亦然遂念须床座而今核问答言为法若其为法不惜身命何得疲怠念须床座是则今之所念违本欲求法心也。

　　夫求法者非有色受想行识之求非有界入之求非有欲色无色之求。

　　此是二约法呵也以身子虽闻大乘既不染心犹存小法致身有疲怠念须床座故呵其所存之小法也就此为四一约阴入三界呵二约三宝呵三总约四谛呵四别约四谛呵一约阴入界呵者身子是声闻人依三藏教门入道阴入界正是其报身因此身修禅发欲界定四禅四空住此诸禅观三界阴入界生灭四谛之理断三界结今虽成罗汉巡观入无漏还从此入也今净名用摩诃衍教意呵其入拙度入生灭观求理不得即空法性色法性受想行识非真求法不免还招变易生死又以拙求故有入出观以舍道法现凡夫事出观则有疲怠故念床座。

　　唯舍利弗夫求法者不着佛求不着法求不着众求。

　　此是二约三宝呵也所以须约三宝呵者身子是声闻人从闻生解观三空得入道由佛说法得入僧数若呵其非者是过犹佛法一切僧亦非也故净名呵其不应取着不了义教所明三十二相为佛九部经为法羯磨得戒为事僧见四谛得四果为理僧也大乘究尽诸法实相智即是佛法性即是法智理不二为僧又知法名佛离相为法无为即僧若不识如斯一体三宝何得着别相三宝为实也。

　　夫求法者无见苦求无断集求无造尽证修道之求所以者何法无戏论若言我当见苦断集证灭修道是则戏论非求法也。

　　此是三总约四谛呵也所以净名次约四谛呵者身子不惬若言三宝不实不应存著者亲闻四谛见理何得无三宝之可存也净名即呵有作四谛非究竟也文有二意一呵二释一呵云无见苦断集造尽修道之求者此正是呵三藏教所明生灭四谛也若住此四谛见理不进求者如住化城终不至宝所也如此上呵须菩提云不坏于身而随一相岂得破析观苦言见理也不断淫怒痴亦不与俱岂定断集也以五逆相得解脱岂以烦恼尽以为证灭此如化城之造作也有师作造诣之造解恐此不如作化城义解也不断痴爱起于明脱即是于非道通达佛道岂可离非道而别有正道之修也若如声闻经所明四谛执此为实者此之见谛不见大乘无生无量无作等四谛也二释者经云法无戏论若言我当见苦断集证灭修道是则戏论者若执生灭四谛不悟有诤论者即是界内有为缘集见论之戏论也若实因此见真断界内爱论见论者犹是界内无为缘集之戏论也今身子虽断有为缘集犹存此四谛者即是无为缘集之戏论非求大乘即空假中三谛之法岂得见佛性入三昧王三昧一切三昧悉入其中也。

　　唯舍利弗法名寂灭若行生灭是求生灭非求法也。

　　此是四别约四谛呵也此犹是四谛而净名更历别呵者当是身子情犹未惬若言四谛是戏论者何得佛开四谛作种种法门化众生也又解当时众生有未悟者故须历别呵也即有四意初一番约苦谛呵次两番别约集谛呵次四番别约灭谛呵次二番约道谛呵初呵苦谛云法名寂灭者阴界入等苦法本自不生今则无灭即是阴灭义若观阴界入等苦法见生灭乃是行于生灭岂得见无生一实谛理若不得见理即非求法如呵迦旋延无以生灭心说实相法若作如此求法者既不得无生一实谛理还招变易生死之苦也。

　　法名无染若染于法乃至涅槃是则染着非求法也法无行处若行于法是则行处非求法也。

　　此是二次有两番别呵集者集为二因所成一习因二报因习因多约烦恼报因多约业习报相依烦恼业合能招苦果故名集谛今初呵习经云法名无染者如大涅槃经明爱有九种能令生死相续如染世谛即有分段生死名界内集若染真谛涅槃即有变易生死即是界外之集何谓得真断集也次呵报因云法无行处者即是呵行业也能观之智为行所观之境即是处也故经云说智及智处皆名为般若心行于境即是行业若凡夫行世谛能招界内之苦二乘行真谛之理亦能招变易生死苦即是集也。

　　法无取舍若取舍法是则取舍非求法也法无处所若着处所是则着处非求法也法名无相若随相识是则求相非求法也法不可住若住于法是则住法非求法也。

　　此是三次有四番别呵灭谛者经云法无取舍者一实谛真灭之理本无取舍而凡夫取世谛舍涅槃故有界内生死不得真灭今二乘取真谛涅槃舍世谛生死即受变易生死亦非真灭谛也犹有取舍不见中道非求法也法无处所者此亦呵灭谛灭谛即是有余无余涅槃三乘行人归心究竟之处若着灭谛涅槃之处即有烦恼生死非真灭谛非求法也经云法名无相者此亦呵取灭谛无相涅槃也所以然者凡夫取世间相生六识故有界内生死不名为灭声闻经明无相三昧缘灭若取灭谛相者即生七识亦是随相生识则有界外生死非真灭求法也经言法不可住者此亦是呵住灭谛所以然者凡夫住俗谛分段生死不灭二乘住真谛有余无余涅槃即有变易生死岂得真灭以住真谛得有余无余灭谛不见佛性不得大涅槃究竟灭岂是求法也。

　　法不可见闻觉知若行见闻觉知是则见闻觉知非求法也法名无为若行有为是求有为非求法也。

　　此是四次有两番别呵滞道谛经云法不可见闻觉知者凡夫有世俗见闻觉知则有见思烦恼是以流转生死此非见思无漏道若小乘慧眼见真即是见从闻生解即是闻十六心悟理即是觉知义故大涅槃经云须陀洹人以正觉道断烦恼亦名为佛也一切智知即是知也故于见谛道说智眼明觉也若行如此见闻觉知不见一实谛者非求大乘见思无漏道岂是真求法也见闻觉知即四假也经言法名无为者小乘明灭谛是无为道谛是有为无漏大乘明道谛灭谛皆是无为故大涅槃经云声闻弟子是有为僧上呵罗睺罗说有为功德之利非为无为出家意在此也。

　　是故舍利弗若求法者于一切法应无所求。

　　此是三明结呵身子兴念之失也只犹念求法致有疲怠则念床座若真求法无念无求待水澄清珠相自现始是真求此无疲怠岂念床座。

　　说此语时五百天子于诸法中得法眼净。

　　此是第五明天子得法眼净五百天人得法眼者有师云是大乘法眼今推此文亦不的判大小比准上来恐犹是小乘法眼净所以然者净名含中道入真谛用摩诃衍通教说之求小乘人闻此巧度之说即得法眼净也又昔来分别推求法相道理心水波动不得见理今闻说应无所求求心既息心水澄清豁然便得见理如阿难竟夜勤劬策观欲尽残结而不得尽放心就枕豁然发真三界结漏尽此亦应然也。

　　尔时长者维摩诘问文殊师利仁者游于无量千万亿阿僧祇国何等佛土有好上妙功德成就师子之座。

　　此是第二维摩现神力以借座上呵身子但为床座非为求法因此说法天人得道未显不思议神力净名若不致座似如贫无财力不能营办呵责宾客今以神力借座用酬身子所念以为说不思议解脱之由藉也就此文即有六一问文殊有好座处二文殊答座处三现神力借座四灯王遣座五大众叹仰六净名令时众就座第一维摩诘先问有座处者欲显不思议神力设座必须称宾客之心所以先问有胜妙之座处理而解者文殊所将大众是机今净名将欲逗机说不思议法必使称会是故先问也。

　　文殊师利言居士东方度三十六恒河沙国有世界名须弥相佛号须弥灯王今现在彼佛身长八万四千由旬其师子座高八万四千由旬严饰第一。

　　此是第二明文殊答文殊知灯王有好妙座正称今日时众机宜故指须弥相世界有好严饰师子座答也彼佛身长八万四千由旬表八万四千诸波罗蜜所成圆满之法身其座高八万四千由旬者将表八万四千真空无畏之境也。

　　于是长者维摩诘现神通力。

　　此是第三明神力借座也若如下经文净名神力遣化菩萨香积取饭今此经文不见有神力变化之事当是大士心念灵通冥感所以须弥灯王如来称其心念遣座来也或可经家脱落不载其事也。

　　即时彼佛遣三万二千师子座高广严净来入维摩诘室。

　　此是第四彼佛遣座也三万二千师子座入维摩诘方丈室内小室能容大座三万二千座不迫窄者住不思议神力能尔即表果报土无鄣碍之依报也问曰神力何由顿尔答曰灵鬼志明千年狐狸以车入冢冢口无损车不破坏小魅尚尔况不思议菩萨神力也。

　　诸菩萨大弟子释梵四天王等昔所未见其室广博悉皆苞容三万二千师子座无所妨碍于毗耶离城及阎浮提四天下亦不迫窄悉见如故。

　　此是第五明大众叹仰如此大座入于小室了无迫窄毗耶等处本相无毁此是不思议希有昔所未睹故称叹也。

　　尔时维摩诘语文殊师利就师子座与诸菩萨上人俱坐当自立身如彼座像。

　　此是第六命就座也文即有三一者令文殊及菩萨就座二者得神通皆座而坐三者新发心及弟子不能升净名语令就座而言身与座相称现像者如彼土菩萨之像而坐也。

　　其得神通菩萨即自变身为四万二千由旬坐师子座。

　　此是第二明神通皆称座而坐也诸得神通菩萨皆为四万二千由旬身者上明佛身具足八万四千由旬今菩萨在因以让果故折半也。

　　诸新发意菩萨及大弟子皆不能升。

　　此是第三明新发意及弟子皆不能升也文即有四第一净名语身子就座第二身子辞不能升第三维摩令礼灯王如来四新发意菩萨大弟子作礼方得升座第一明净名语身子。

　　尔时维摩诘语舍利弗就师子座。

　　身子上来念须床座今既致座何意不同诸菩萨坐也。

　　舍利弗言居士此座高广吾不能升。

　　此是第二明身子辞不能升也此高广法华经明诸法空为座此空理竖深横广如前明其车高广义也身子内心未证此理及诸弟子新发意菩萨等皆未得入佛慧不得不思议神通宁得同大菩萨而升也故虽见此座而不能升如人见幻虽见一为多多为一自不能作身子等又尔虽见室包干像而无此神力故不能升也所以新发意菩萨不能升者若三藏教菩萨伏结虽得五神通既不及二乘界内漏尽即是新发意岂能升也若通教菩萨六地断结与罗汉齐功得界内六神通若望圆教犹是新发意菩萨罗汉既不能升六地岂能升也若别教三十心菩萨虽得界外五通亦名新发意未入初住不思议解脱岂能升也若圆教菩萨在十信位虽得六根清净亦名新发意未入初发心住得如来真应二身岂能升座也。

　　维摩诘言唯舍利弗为须弥灯王如来作礼乃可得坐。

　　此是第三明净名劝礼灯王如来所以劝礼者身子及诸大弟子虽得罗汉皆是小乘未入大道新发意等虽是菩萨未住不思议解脱皆内心有碍不得自在自力既不能升若礼灯王如来承佛神力乃可得升也又解小乘归向如来即是回心向大表其至法华座当得安住实智授记作佛故得升也诸新发意菩萨若闻此不思议之说即心开悟或至大品得入若至法华闻正直舍方便之教皆有得入之义故得升座也。

　　于是新发意菩萨及大弟子即为须弥灯王如来作礼便得坐师子座。

　　此是四明受旨作礼即得升座也得升座者即是承佛神力亦是远表将有内心称大乘空理故得升座也。

　　舍利弗言居士未曾有也如是小室乃容受此高广之座于毗耶离城无所妨碍又于阎浮提聚落城邑及四天下诸天龙王鬼神宫殿亦不迫窄。

　　此是第三正明净名说不思议解脱大力用也就此文即有二一身子见此不思议神用叹未曾有二维摩答广明诸佛菩萨住不思议解脱果有大神用此是一明身子叹未曾有者身子见此神力诸座高广直置一座八万四千由旬阎浮提已不容受所以然者阎浮提地只长七千由旬岂得容斯一座何况三万二千来入此室于毗耶离阎浮提众生依正两报无所妨损了不迫窄莫测之然故身子叹讶也问曰何得小室容诸大座也答曰世谛有二种一思议世谛此小不能容大二不思议世谛小则容大如尺面之镜万像皆现于内也。

　　维摩诘言唯舍利弗诸佛菩萨有解脱名不可思议。

　　此是第二维摩约果地三德不思议解脱所以果地三德解脱答者身子既睹不思议叹未曾有而不测是何法门时众未住不思议解脱亦莫知所以然也故净名显诸佛所得不思议解脱法门答也菩萨位住此解脱即能有大神力用今净名是大菩萨住此解脱故现此不思议之事也就此文即有三第一约佛菩萨显不思议之体二约菩萨明住不思议之智三明不思议之大力此即是正明三德解脱显上问疾明果地法身大悲权疾之用也所以然者上净名现空室唯置一床以疾而卧今还重显前意也所言诸佛菩萨有解脱名不思议者即是诸佛菩萨所得真性解脱也上唯置一床正表此也菩萨住是解脱者此是实慧解脱智慧与真性相应入理波若名为住住者安静休息义实慧得见圆理息诸方便之行上现寝卧正表此也能以须弥之高广内于芥子即是方便解脱上无疾方便现疾正表此也所以净名重显三德解脱者上虽明权疾正为利物而未明利益物不思议无量方便时众岂知迹处权疾十方佛土利物无涯之事也故今因神力借座入室为证迹处权疾有不思议利物之大用也第一所以约诸佛菩萨有解脱显真性解脱者真性之理乃与一切众生共有但以诸佛菩萨能得此理故能有大用如得如意珠则能雨宝也。

　　若菩萨住是解脱者。

　　此是第二正明住不思议之智即是实慧解脱也所以然者只以菩萨得实慧能以不住法住此真性之理也若三藏通教皆不明此理所有菩萨皆不得此理也别教明登初地即住此理圆教明入初发心住即住此理皆能有无方大用如意珠也今净名后心住此理工用近无等等也。

　　以须弥之高广内芥子中无所增减须弥王本相如故而四天王忉利诸天不觉不知己之所入唯应度者乃见须弥入芥子中是名不思议解脱法门又以四大海水入一毛孔不娆鱼鳖鼋鼍水性之属而彼大海本相如故诸龙鬼神阿修罗等不觉不知己之所入于此众生亦无所娆。

　　此是第三明不思议之大用也正以实慧与真性合故得有斯莫测之用此如大智论云水银和真金能度诸色像功德和法身处处应现往就此文即有二一略别明不思议用二总广明不思议用一略别明不思议用者此止出十六事八双相对也初一双山海相对亦是依正相对以明不思议莫测之用也经云以须弥高广内于芥子而无增减亦不迫窄不觉不知者其不思议解脱者迹居依报之境得自在也此义难解有师言神力能尔今谓不思议性非天人修罗佛之所作神力何能尔有师言小无小相大无大相故得入也今谓小是小大是大是自性小大不得相入者小大大小既是佗性之小大何得入也今解华严经明一微尘有大千经卷观众生一念无明心即是如来心若见此心则能以须弥入芥子无相妨也下诸不思议事穷劫说不能尽皆是此意耳所以然者此经云诸佛解脱当于众生心行中求若观众生心行得诸佛解脱住此解脱则能现如是种种不思议事也所以然者诸方便教二乘得偏真之理解脱是思议解脱如得颇梨珠不能雨宝大乘圆教明菩萨中道圆真真性解脱即是不思议解脱如得如意珠能雨大千宝也见众生心行真性得芥子须弥真性一如无二若得芥子真性之小能容须弥之大得须弥真性则须弥之大不碍芥子之小举此一意可以例下诸事也而言其中众生不觉不知唯应度者乃能见之者众生既不见小大真性之理岂觉知也其有得度之机神力加之即得见此事也又若能观此真性入观行即相似即因此必得如来灭度故言乃能见之故法华经明六根清净云唯独自明了余人所不知也经言又以四大海水入一毛孔者海水对须弥也又解云海水入一毛孔者正报得自在也若会海水不思议真性即是一毛不思议真性者能以水入一毛孔于正报之身无所妨损也。

　　又舍利弗住不思议解脱菩萨断取三千大千世界如陶家轮着右掌中掷过恒沙世界之外其中众生不觉不知己之所往又复还置本处都不使人有往来想而世界本相如故。

　　此是第二一双掷世界去还相对也若菩萨住世界真性解脱之理即能如此也。

　　又舍利弗或有众生乐久住世界而可度者菩萨即演七日以为一劫令彼众生谓之一劫或有众生不乐久住而可度者菩萨即促一劫以为七日令彼众生谓之七日。

　　此是第三双延时促时相对也若菩萨住时节真性解脱者即能如是一念眠梦而见三世事若言其短见三世事若言其长只是一念眠时也。

　　又舍利弗住不可思议解脱菩萨以一切佛土严饰之事集在一国示于众生又菩萨以一切佛土众生置之右掌飞到十方遍示一切而不动本处。

　　此是第四双彼土现此此土现彼相对若菩萨住依报国土真性解脱即能如此也。

　　又舍利弗十方众生供养诸佛之具菩萨于一毛孔皆令得见又十方国土所有日月星宿于一毛孔普使见之。

　　此是第五双供养物国土所有相对于毛孔普使见之若会依正真性解脱者即能如此也。

　　又舍利弗十方世界所有诸风菩萨能吸着口中而身无损外诸树木亦不摧折又十方世界劫尽烧时以一切火内于腹中火事如故而不为害。

　　此是第六双风火相对若会风火真性即能如此也。

　　又于下方过恒河沙等诸佛国土取一佛土举着上方过恒河沙无数世界如持针锋举一枣叶而无所娆。

　　此是第七双明举世界上下相对若会依报国土真性即能如此但经略不将上着下义推必有其事也。

　　又舍利弗住不可思议解脱菩萨能以神通现作佛身或现辟支佛身或现声闻身或现帝释身或现梵王身或现世主身或现转轮王身又十方世界所有众声上中下音皆能变之令作佛声演出无常苦空无我之音及十方诸佛所说种种之法皆于其中普令得闻。

　　此是第八双现身声相对若会正报真性即能如此若能如是即是垂迹权疾变现形声利物是则其见闻者皆已得度。

　　舍利弗我今略说菩萨不可思议解脱之力若广说者穷劫不尽。

　　此是第二总结广明不思议大用无量也若住真性解脱真性即诸法性法性无量无边则不思议大用亦无量无边岂是穷劫之所能说即是三土垂迹权疾利物与虚空等也成法身果地大悲权疾其义孱然也。

　　尔时大迦叶闻说菩萨不可思议解脱法门叹未曾有。

　　此是第四大迦叶称叹也就此文即有二一大迦叶称叹希有二语舍利弗说可叹之事一大迦叶称叹希有者迦叶闻说不可思议解脱大用莫测二乘所得思议解脱无如此事亦是昔所未闻故称叹未曾有也。

　　谓舍利弗譬如有人于盲者前现众色像非彼所见一切声闻闻是不可思议解脱法门不能解了为若此也。

　　此是第二语舍利弗说可叹之事也文即有四庆菩萨得利一明小乘闻不能解者以小乘人无大乘三无漏根故虽闻不可思议解脱不能解也大迦叶自作盲者譬显斯义即有二意一开譬二合譬于盲者前现色像者盲虽不见非不闻有色之事此喻二乘无大乘三无漏根闻说不可思议解脱神力既不见真性之理不知神用意趣何所因由如盲不见色虽闻异说莫知因起故言不能解了若此也所以然者二乘虽得慧眼以取证故法眼根坏虽闻说不可思议事不能发起识得见其事如世盲人肉眼根坏虽对众色不能发识有所见也。

　　智者闻是其谁不发阿耨多罗三藐三菩提心。

　　此是第二劝智者发心也除已入正位二乘人余五乘行人有智之者皆可发心学此不可思议解脱法门也。

　　我等何为永绝其根于此大乘已如败种一切声闻闻是不可思议解脱法门皆应号泣声振三千大千世界。

　　此是第三明迦叶自责声闻于此无分也一切声闻永绝其根者种子不能生牙也闻此皆应号泣声震三千者此明无有三界之用因于大千世界永无不可思议益物之事故伤叹自责也大迦叶此意欲折诸入正位小乘人成生苏入大品成熟苏至法华成醍醐也。

　　一切菩萨应大欣庆顶受此法若有菩萨信解不可思议解脱法门者一切众魔无如之何。

　　此是第四明大迦叶庆诸菩萨得益也即有二一庆劝顶受如文二明得此真法大士住此法门即知魔幻故言菩萨信解法门者一切魔无如之何也。

　　大迦叶说是语时三万二千天子皆发阿耨多罗三藐三菩提心。

　　此是第五时众闻法得益也天人得益正由闻净名说不可思议大用亦是迦叶自叹㢡劝故皆发菩提心也。

　　尔时维摩诘语大迦叶仁者十方无量阿僧祇世界中作魔王者多是住不可思议解脱菩萨以方便力故教化众生现在魔王。

　　此是第六净名述成大迦叶也上迦叶云此法门者魔不能坏今大士述成此意有二一述魔不能坏二明住不可思议菩萨能成就行人一魔不能坏者作魔王者多是住此法门击诸初学方便教菩萨及修圆道初学之者若是真道不可坏如金刚宝瓶无能破者亦如野猪揩金柱转益光色若修道魔来更增功德智慧也。

　　又迦叶十方无量菩萨或有人从乞手足耳鼻头目髓脑血肉皮骨聚落城邑妻子奴婢象马车乘金银琉璃车渠马脑珊瑚虎魄真珠珂贝衣服饮食如此乞者多是住不可思议解脱菩萨以方便力而往试之令其坚固所以者何住不可思议解脱菩萨有威德力故行逼迫示诸众生如是难事凡夫下劣无有势力不能如是逼迫菩萨譬如龙象蹴蹈非驴所堪是名住不可思议解脱菩萨智慧方便之门。

　　此是二明住不可思议菩萨能成就行人也若诸禀方便教及圆教初学菩萨行檀等六度明住不可思议菩萨多来试之令其牢固如法华经明释迦因地恒为调达所成也若小菩萨则不能尔即作譬显开譬合譬如文可解也。

　　维摩罗诘经文疏卷第二十二
卍新纂续藏经第 18 册 No. 0338 维摩经文疏


　　维摩罗诘经文疏卷第二十三(观众生品之一)

　　维摩罗诘所说经观众生品第七

　　此下有四品经文次不思议品来者略用三义通释第一明此品及下来意第二略释此品名第三帖释入文第一释此品来意者若是上不思议一品成上果义近而为语即成问疾品室内除诸所有表十方佛土皆空唯置一床以疾而卧正表法身大悲应用不思议品为成此义广明住不思议解脱有种种莫测之用为成上明权疾非疾现疾不思议因缘利物之疾也远而为语成上佛国品明净土身子及众生罪故不见净土螺髻无罪即见庄严此不思议无方大用唯应度者乃能见之故前不思议一品成上果用义也今次从观众生品去有四品近为语正为成问疾品三教慰喻三观调伏三种有疾菩萨此中广说故得释成上也远而为论亦得兼成室外四品也分段四品对上问疾品三教慰喻三观调伏实疾菩萨者观众生品即成前问疾品从假入空观调伏也上云我疾者从前世妄想生乃至我及涅槃是二皆空得此法者无余疾唯有空病空病亦空也上文直约入空未辩约空起四无量心此品具辩故小异也又上但明入空此品文殊有穷源之问净名答至无住源本方止又天女身子往复问答分明故广上也次第二佛道品释成问疾品从空入假观调伏上云以无所受而受诸受未具佛法不应灭受而取证即从空入假观今佛道品云行于非道通达佛道即决上问疾品明入假分明第三入不二法门品香积品此两品释成前问疾品明中道正观调伏上问疾品云如我疾者非真非有众生病者亦非真非有又说非垢行非净行道观双流入不二法门品明诸菩萨悉入不二法门成上问疾品明非真非有也香积品垢净双游成问疾品明道观双流义也若远论兼得成上室外四品观众生品成上为国王长者说身无常梦幻等令求法身也方便品文但明世谛有为缘集通教体假入空未辨染真谛涅槃空病亦空今此具辨故得是广上也次佛道品成上弟子品明别教义者弹呵弟子为取真谛涅槃无有入假方便今明行于非道通达佛道广辩入假名非道破恒沙无知善于知见得无挂碍也次入不二法门品香积品成上菩萨品明圆教义者若别教菩萨历别修行在因虽能入假不能双游真俗今入不二法门品入则生灭俱泯香积品出则有无净秽同游显圆教法门除自体法界缘集也今得符成佛国品者成佛国因义也所以然者缘缚若断即得往生若成佛时所化众生得来生其国也此四品即为三段一观众生品正明从假空观二佛道品正明从空入假观三入不二法门品香积品此两品明中道正观双流也今此一品是明初通相从假入空观也第二略释此品名所言观众生品者前问疾品所明从假入空但观自身疾今观众生品明从假入空即是观佗自之与佗一如无二如前所引华严经云心佛及众生是三无差别自之与佗互举一边也若不达佗上明达自自调今此达佗慈悲接物故云观众生品也观以观达为义亦是观穿为义所言观达者达众生本源清净如从假入空观之所照达虽复凡圣有殊同归空寂一如无二如故华严云如心诸佛然如佛众生然心佛及众生是三无差别上文云弥勒如众生如一如无二如此即是了达众生毕竟清净俗谛生空真谛法空中道第一义谛平等空达此三理深义者众生三谛烦恼惑障不同所谓取相无知无明之别虽有三种惑障三谛理谛菩萨照了通达无碍故大涅槃云即用利钁斫之磐石沙砾直过无碍彻至金刚即是观达义也亦是观穿义菩萨从假入空观时贯穿俗谛见思之磐石滞真无知之沙无明覆蔽一实谛之砾彻洞无碍即是穷至心性本际金刚也故法华云譬如有人渴乏须水穿凿高源犹见干土知水尚远施工不已转见湿土遂渐至泥其心决定知水必近见干土者观众生假见真谛也见湿土者观真不住见假无碍也遂渐至泥者此明中道与无明合如水与泥合故言至泥若得清水之时即是中道理显离无明泥澄停清净即真解脱也故入此品文明观众生有三种意即拟此三谛观也即是观达义又文云穷源捡核至无住本即是观穿五住至心本际金刚也所言众生者即是五阴入界等法揽此实法以为身众生也若是毗昙明义所成众生毕竟无能成实法是有若犊子所明我在第五不可说藏若成实论所明非但所成众生是假能成之法亦是假故以三假为世谛有假众生若三假空入真谛即无众生非但无所成之众生亦无能成之实法此析假明能成以空若方广道人众生实法皆如梦幻不生不灭毕竟空智度论破失摩诃衍意也此经明体所成众生能成实法皆如幻水月镜像电等即是体假入空也问曰若如幻即空与方广道人所说何异答曰彼明如幻等即空取空相戏论破慧眼尚不得空入真岂得真空入中道也此经明观三谛穷源尽性义推即有三种众生一者俗谛众生二者真谛众生三者中道众生若俗谛众生揽分段五阴以成假名众生皆如幻梦若见真谛亦揽变易五阴以成众生若见中道即是法性五阴以成众生故大涅槃明众生佛性不离六法也智度论云众生无上佛是法无上者涅槃是今中道既是法性五阴何意不得称为观众生也尽众生源穷三谛众生即是菩萨观众生义问曰此经明观众生入真谛如第五大等不说有变易五阴今何得用此解也答曰观真谛不见俗谛众生如第五大等依真不无无为缘集变易五阴众生也复次菩萨观空与二乘有异二乘观众生空不观涅槃空尚不观涅槃真谛空岂能观中道空也今明从假入空则三谛皆空故问疾品文云我及涅槃是二皆空我即生死俗谛众生空涅槃即真谛之法空又云空病亦空当知此语明妄取中道此病亦空所以有时用空说中道者以空生死涅槃二边故若计有中道是则于中道有病此病亦空故说中道亦空也一往入空观时三谛皆空虽复皆空亦不断灭以见真中道者即一心万行岂得是空断也故此品说至中道究竟如无色界等譬也当知菩萨从假入空之时虽同入空一切智据名即见三谛具三智也故释论云三智实一时得为人说令易解作次第分别若能如是入空一时具三观者虽用入空当初观之名而实具三观即有慈悲喜舍如此品之所明也若入空具三观见三谛者即是观达观穿之义也故名观众生品也问曰若言中道空者前以真破俗次以中道破真得说空今以何破中道答曰不生不生不可说故性自是空也复次破未证中道妄计取戏论故说破空中道复次今为破法爱故故说空无别更有谛理破中道也若别更有谛理破正道者此谛理复应更有谛理来破是则有无穷之谛理也。

　　尔时文殊师利问维摩诘言菩萨云何观众生。

　　此是第三入文帖释即如前分四品为三段此之一品正明从假入空观众生决前问疾品从假入空调伏也就此一品文即为四第一正明观众生从假入空第二明起无量心利物第三研核穷众生源第四明天女散华就第一正明观众生文即有二一文殊问二净名答一文殊所以问者上问疾品明实疾菩萨从假入空正是辩自调伏义未明此观利物今文殊问菩萨若用前从假入空观利物者菩萨云何观生故有问也。

　　维摩诘言譬如幻师见所幻人菩萨观众生为若此。

　　此是二净名答文即有三一约如幻等十譬观众生世谛二约如第五大等五譬观众生真谛三约如无色界等譬观众生中道第一义谛就前观众生约幻等譬破世谛自有体性明性空但除妄计定性不妨犹有假名众生若论体假即实皆是幻有即是随理三假之有名为性空非不犹有随理如幻三假世谛之阴界入众生也就此十喻显观众生世谛有二意前五譬随理假后五譬显随情假为成随理也文即有二一先约如幻譬二约九譬初约如幻师观所幻人者如幻师幻术物为人自识幻术知幻所幻法非实而前人不知幻者谓是实人菩萨观世谛阴入界众生为若此犹菩萨有无明幻法则有自众生亦有佗众生若如前问疾品观自众生妄有则外众生皆如幻有也但以外惑者不了谓为实有亦得有随情三假众生今明菩萨观众生虽如幻相空不妨犹有颠倒随理三假世谛众生故言菩萨观众生为若此也。

　　如智者见水中月如镜中见其面像如热时炎如呼声响如空中云如水聚沫如水上泡如芭蕉坚如电久住。

　　此九譬四属随理假五属随情假如水月譬者水月因天月而有知水月不可得不妨有月菩萨自知有无明月即于其法性水有众生月也如镜中见其面像者菩萨知有无明面于真法性镜见世谛众生如热时炎者无明如热时依法性起世谛众生之炎也如呼声响者若有无明之呼声即于法性空谷有众生响也若如摄大乘八譬依阿梨耶有各有所主此是别教意今通用譬众生者即是通教圆教意如空中云下此五譬是三藏教譬是随情三假世谛譬助成随理三假世谛之譬如方便品明如空中云者五阴中无人以无明身见力故则有众生云也如水中聚沫四譬皆方便品已释也。

　　如第五大如第六阴如第七情如十三入如十九界菩萨观众生为若此。

　　自此五譬即是二明观众生真谛空也所以然者上来诸譬观众生无定性不妨有颠倒所见假名幻响之众生今此五譬明众生如龟毛兔角毕竟不可得非但无众生亦无实法故言语道断心行处灭如第五大十九界等毕竟无此道理故知此五句即是观众生入真谛毕竟不见众生也。

　　如无色界色如焦谷牙如须陀洹身见如阿那含入胎如阿罗汉三毒如得忍菩萨贪恚毁禁如佛烦恼习如盲者见色如入灭定出入息如空中鸟迹如石女儿如化人起结如来生烦恼如梦所见已寤如灭度者受身如无因之火菩萨观众生为若此。

　　此下十六譬即是三明观众生中道也所以然者中道之法非有非空非如幻等譬之有非如五大等譬之无经言如无色界色者若方便不了义教明无色界一向无色了义教明无色界有色故大涅槃经云如无色界色云何得有来去住止如是之义非诸声闻缘觉境界乃是诸佛菩萨之所知见解脱亦尔亦色非色非色者声闻缘觉色者诸佛如来此色不同世间质碍乃是妙色湛然恒安住不为生老病死之所迁若论无色之色案小乘教则是无色案大乘教则是有色有人言舍利弗毗昙明无色界有色也此譬中道不同世谛之有名之为空不同真谛之无故有妙色故知自此以下诸譬皆是约智者见空及与不空以说中道故大品经云诸法无所有如是有是事不知名为无明无明住地其力最大佛菩提智之所能断今无色界色是佛境界当知自知以去皆是辩观众生入中道空义也且又上文明如十九界竟即结云菩萨观众生为若此方复创章明无色界色岂同第五大十九界毕竟无也此悉释成上问疾品从假入空我及涅槃是二皆空得此法时无有余病唯有空病空病亦空与此文观众生三谛相成故言观众生品意在此次释诸句焦谷生牙者上文迦叶自惟如败种若永败至法华经不应受记作佛若得作佛种则不焦涅槃经云若人方便苏油溉灌令焦种生牙故知焦种亦有生牙义岂同第五大十九界也须陀洹身见者此人断见谛烦恼入初果身见永除故无身见若是分段三界言无身见若望别教别惑未除见谛尚在则是有身见义岂如第五大十九界也那含入胎断欲界九品烦恼尽乃不还欲界下地受胎别惑未断若发心修大乘方入圣胎故言安住世谛初出胎时名不生生岂如第五大十九界等譬如罗汉三毒者断色无色十八品三界惑尽虽无界内三毒而有界外三毒非毕竟无如第五大十九界也得忍菩萨贪恚毁禁者菩萨得无生忍乃当毕竟无界内贪恚毁禁岂得毕竟无界外贪恚见爱之毁禁也故有经言唯佛一人住净戒余人皆名污戒者当知得忍菩萨亦有毁禁义岂如十九界等也如佛烦恼习者佛乃断正习永除种智圆满若众生应已习气得度亦得有现起如呵调达讥贵舍利此虽已断亦有应同之义不如十九界等毕竟不可应有也问曰若尔亦起正使何但习也答曰正使已属罗汉得忍菩萨尽而未断习自非示现不得言有也如盲者见色虽不现见亦复内心思想色貌罔像欲见此犹有心生动念之事不如第十九界也又方有得见之义第五大十九界等始终毕竟不有也如入灭定出入息者入灭定乃当无复有息以定力持故息不得入出不妨犹有息法宛然在身如冰持鱼虽不动冰释即动又摄大乘明灭定识灭更得起者以依阿梨耶息得出入者亦当如是十九界则不得然也如空中鸟迹者若约肉眼不见说言无迹鸯掘经云天眼之人能见空中鸟迹岂同十九界等毕竟不可见如石女儿者石女之法终不生儿女报亦复何定罪障若转即非石女果转边可得生儿也如身子为女女为身子一切女身皆无定相亦应例此岂同十九界等毕竟不可转也如化人烦恼化人乃无烦恼有时见行住坐卧现有三毒之相岂同十九界等毕竟无有相貌也如梦所见已寤寤虽无梦梦不可得不妨有追忆识所梦事亦有更梦之理岂同十九界等毕竟不可忆识也如灭度者受身者一往言罗汉入灭度永无处而于变易土受生岂得同十九界毕竟无生也如无因之火者若作四句破火之因缘不自不佗此亦是无因火又如流离光放光非青见青等诸光此是无因而放光光即火之照也十九界等永无此义齐此十五句是辨观众生入中道第一义虽空不同真谛如第五大十九界也虽有不类世谛假有非空非有而能空有宛然如无色之色不有而有诸佛境界不可思议故知菩萨观众生从假入空彻见三谛成前问疾品也问曰问疾品观至中道而破空病此文观中道而不破岂同前也答曰前为取着故须破也今明住理自非病不须破也。

　　文殊师利言若菩萨作是观者云何行慈。

　　此是第二明菩萨从假入空观众生起四无量心所以须起四无量心者四无量心是利众生之本若无此心即堕二乘地也就此文即有四番问答一文殊问慈无量心二问悲无量心三问喜无量心四问舍无量心第一问入空明慈无量心文即有二一文殊问二净名答一文殊所以问者菩萨观众生从假入三谛空若入俗空则无如幻有为缘集之众生若入真空则无无为缘集之众生若入正道空即无自体法界缘集之众生慈心因何而起复有何所化之众生也但菩萨之道本以化物为先今一切皆空慈何所被若观空失慈此与二乘何异故有此问也。

　　维摩诘言菩萨作是观已自念我当为众生说如斯法是则真实慈也。

　　此是二净名答答意只为众生说此三谛空理令众生悟此三谛空入第一义秘密藏中得常乐我净即三十二真实之慈也就此答文有四一正约为说此法即是智德慈义二约断德明慈三约圣德明慈四约众行明慈第一约智德明慈者欲知智在说今言为众生说如是真实慈者菩萨修道今证大涅槃知不生不生不可说用四体赴缘说此法即是智德令众生见佛性得大涅槃乐即是慈能与乐也涅槃经言慈即如来慈即解脱解脱者见中道即是见佛性即住大涅槃成百句解脱此即上来明观空彻至中道中道即法身无缘大慈如慈石吸铁即是真实慈离此慈何处更觅真慈也二乘不见正道故入空无慈心也若作历别为语上来观世谛即是众生缘慈真谛即是法缘慈见中道即是无缘慈当知观三谛即是三德也若观众生入空菩萨以有如是慈者此但以空为主用一切智当名而其实具三观亦得论三慈也若是有疾菩萨观自身能修此观则自行调心能修此慈为众生说则是化佗与乐义也故言为众生说如此法即是真慈也所以法华明虽未得无漏以得入如来室着如来衣坐如来座今有疾菩萨未得法性身即是着如来衣即是行如来无缘慈又大涅槃经明初依菩萨具烦恼性能知如来秘密之藏是人有所说法亦可信受此是相似之位尚已得尔况分入真慈为众生说法岂非即是真大慈也。

　　行寂灭慈无所生故行不热慈无烦恼故行等之慈等三世故行无诤慈无所起故行不二慈内外不合故行不坏慈毕竟尽故行坚固慈心无毁故行清净慈诸法性净故行无边慈如虚空故。

　　此下九句是二约真断明慈也经言行寂灭慈无所生者若观众生入空至中道即见诸法从本已来常自寂灭相以本来无二边生死纷动之相中道寂灭之法即是慈即是不生不生之理若见此理二边生死皆断故言无所生也问曰若二边生死断名无所生者何得初住犹有四十一品生也答曰一品变易生断即是无所生虽有四十一品所生皆不见有定性即是无所生也故大智论云虽未脱死地即为已得脱也经言行无热慈者若见正道即得入大涅槃清凉之池无二边烦恼热也行等之慈者生死涅槃等若观众生入空见正道三世平等是真法身慈石也经言行无诤慈者生死与涅槃异故有诤诤故起诸烦恼老死若观众生入空见正道即无二边诤起是真慈石也经言行不二慈者观众生入空见正道即是一道清净之慈名不二慈不与界内外烦恼生死合故言内外不合也经言行不坏慈者若观众生入空见正道一实谛一实即是无缘真慈不可破坏以二边烦恼生死果也经言行牢固慈者若观众生入空至正道则心如金刚成真慈心不为界内外八风所毁损也经言行清净慈若观众生入空见正道得真谛慈即知诸法清净无所染着也经言行无边慈者若观众生入空见一实谛即是无边真慈以善入法性不滞诸边大慈普覆亦是见空佛性故言如虚空也。

　　行阿罗汉慈破结贼故行菩萨慈安众生故行如来慈得如相故行佛之慈觉众生故行自然慈无因得故行菩提慈等一味故。

　　此下六句是三明约圣德辩真慈也经言行阿罗汉慈者阿罗汉此翻为煞贼罗汉见空但煞界内烦恼菩萨观众生入空见但空亦见不可得空即是正道一实谛煞界内烦恼贼亦煞界外烦恼大贼菩萨以利物为先非但自煞贼亦煞一切众生内外烦恼贼故言破结贼也经言行菩萨慈者得道种智即能利物名为菩萨若观众生入空见一实谛一实谛理能利菩萨亦能利一切众生即是真慈利益安乐众生也前行罗汉慈明得正道治众病今说菩萨明得中道能长养众生善根令未安者安也经言行如来慈者若观众生入空见正道正道即是真如一实谛是则乘如实道之慈名如来慈也得如相者无二边之异相也行佛之慈者若观众生入空见正道即是中道第一义智名为佛宝此即行佛之慈自觉觉佗名觉众生也经言行自然慈者若观众生入空见正道心心寂灭自然流入萨婆若海即是自然慈被一切也无因得者正道非因缘生是以大涅槃经云第一义谛不从因缘生也经言行菩提慈者若观众生入空见中道中道即是无上菩提得一味者如法华经明一相一味也此四种并约佛法者大品经明有四法谓佛法如来法自然人法一切智人法也。

　　行无比慈断诸爱故行大悲慈导以大乘故行无厌慈观空无我故行法施慈无遗惜故行持戒慈化毁禁故行忍辱慈护彼我故行精进慈荷负众生故行禅定慈不受味故行智慧慈无不知时故行方便慈一切示现故行无隐慈直心清净故行深心慈无杂行故行无诳慈不虚假故行安乐慈令得佛乐故菩萨之慈为若此。

　　此下有十四句是四约众行明慈也经言行无比慈者观众生入空见一实谛即诸爱恚断也经言行大悲慈者若观众生入空见一实谛即能拔二边生死苦故名大悲慈能导二边众生入一实谛得大乘乐也经言行无厌慈者若观众生入实空见一实谛即知二边生死毕竟不可得无有难心若心故无厌也以观二边生死不可得即是毕竟空无我也经言行法施慈者有师云从此去比对十地行慈今不用此解若用正观观众生入空见正道即具一切善法不悭不舍名法施慈以常舍行故外化则于一切众生无遗惜也经言行持戒慈观众生入空见一实谛者即非持非犯名持戒慈能化二边毁禁也经言行忍辱慈若观众生入空见一实谛即不恚不忍名忍辱慈不恼二边众生即是护彼我也经言行精进慈者若观众生入空见正道即不进不怠名精进慈能荷负众生也经言行禅定慈不受二边真俗禅定味也经言行智慧者若观众生入空见正道即不智不愚名智慧慈而能逗机赴缘不失无不知时也经言行方便慈者若观众生入空见一实谛即善于知见得无挂碍名方便慈故能不起灭定现诸威仪作十法界三轮不思议化也经言行无隐慈者观众生入空见一实谛者即是为法身是真无隐慈无作八直心不为界内外烦恼染故得清净也经言行深心慈者若观众生入空见一实谛者即是深入缘起之慈不杂二边方便行也经言行无诳慈者若观众生入空见一实谛即是无二边烦恼诳慈不行二边虚假法经言行安乐慈者若观众生入空见一实谛即住一切法安乐慈即能令众生得佛涅槃也经言菩萨之慈为若此者菩萨观众生入空见中道成如此之慈何得问云何行慈也。

　　文殊师利又问云何为悲答曰菩萨所作功德皆与一切众生共之。

　　此是第二文殊次问行悲也就此文即有二一文殊问二净名答一文殊问者已闻行慈次问观众生入空见中道行悲心也二净名答者若慈是与乐悲是拔苦只以此无缘之慈与众生共令得中道第一常乐名之为慈拔其二边之执离于二边烦恼二种生死之苦名之为悲也。

　　问曰何谓为喜答曰有所饶益欢喜无悔。

　　此是第三文殊问观众生入空见中道云何得生喜无量心也就此文即有二一文殊问二净名答文殊问意如前可知二净名答者庆此众生得离二边生死之苦见中道得缘之乐名之为喜若与有余无余喜庆后则有悔既与究竟之乐喜庆则无悔。

　　何谓为舍答曰所作福祐无所悕望。

　　此是第四文殊问观众法入空见一实谛云何成舍无量心就此文即有二一文殊问二净名答一文殊问类前可知二净名答者若观众生入空见一实谛性如虚空有佛无佛性相常住一切皆有安乐性者虽复能与乐拔苦实无乐可与无苦可拔何所喜庆舍此三心无所希望故名舍也。

　　文殊师利又问生死有畏菩萨当何所依维摩诘言菩萨于生死畏中当依如来功德之力。

　　此是第三文殊研覆穷众生源也就此文有十二番问答即为二意初六番约四弘成四无量心次有六番问答穷众生源正成前观众生入空至中道也今就初六番问答约四弘誓成前四无量者若但起无量心无弘誓如画无胶色必脱落也今就六番问答即为四初两番成慈次一番成喜次二番成舍就两番为二前问答正明修慈有畏须依如来功德之力次问答正出如来功德第一问答文即有二一文殊问二净名答一文殊问意正为成上慈无量心所以然者问生死有畏若新学菩萨观众生即空即观中道若未发真修慈无量心即不舍众生既处生死生死之苦难忍方复经劫或为恶缘阻坏因致退没有此之虑故言有畏当何所依也二净名答言当依如来功德者或如六念初明念佛功德能除恐怖也今下文自云若依如来功德当依度脱一切众生慈悲喜舍是度众生法只指上来无缘之慈具一切法如大涅槃经明慈能具足十力无畏等一切功德是如来慈即是如来功德也此无缘慈尚不见二边生死岂于生死而有畏也上文所辩但明观众生空入正道即是修慈未明有疾今言有畏者当知是有疾菩萨若未断通别惑未尽发真明见真中道故言有畏今欲安立众生难心苦心若脱有此畏者劝令依如来功德如来功德即是用初弘誓修慈心当何所畏也此如慈童女因缘适发心代地狱受苦火轮即落生忉利天即其义也。

　　文殊师利又问菩萨欲依如来功德之力当依何住答曰菩萨欲依如来功德力者当住度脱一切众生。

　　此是第二番问答正决依如来功德之力也文殊问意若生死有畏劝令依如来功德何等是如来功德也次净名答当住度脱一切众生即是如来功德力也所以然者慈能与乐即是度众生是则初弘誓愿愿度众生众生无边则功德亦无边此即是如来功德故大涅槃经云发心毕竟二不别如是二心前心难自未得度先度人是故敬礼初发心。

　　又问欲度众生当何所除答曰欲度众生除其烦恼。

　　此是第三问答正成前二明悲无量心也就此问答初文殊问当何所除为显成悲意也净名答令其除烦恼即是悲能拔苦义也此是令发第二弘誓未解集谛令解集谛成悲无量心亦名烦恼无数誓愿断断其二边缘集即是成悲拔苦也。

　　又问欲除烦恼当何所行答曰当行正念。

　　此是第四问答成前三明喜无量心初文殊问欲除烦恼当何所行者为成喜无量心故有此问也次净名答劝令当行正念念即是四念处也四念处正破八倒八倒灭即痴灭痴灭则界内界外烦恼皆灭除也若令众生行四念处即离烦恼道谛乐从苦得乐故生庆喜是为第三弘誓愿未安道谛令安道谛亦名法门无尽誓愿知也。

　　又问云何行于正念答曰行不生不灭。

　　此是第五问答即此及下一问答皆为成舍无量心此二问答初问答总出正念次分别正念相不同也初文殊又问云何行于正念者此问云何修行正念生善断恶成第四弘誓愿誓持舍无量心令不退也次净名答当行不生不灭此即是四念处中四种精进名曰正勤若得四正勤成就即能遮二种不善法集二种善法若二种不善灭即是灭谛缘此灭谛发第四誓愿故云未得涅槃令得涅槃涅槃者即灭谛也此成舍无量心舍爱憎三心即一切烦恼灭是无上佛道誓愿成也。

　　又问何法不生何法不灭答曰不善法不生善法不灭。

　　此是第六问答犹属第四誓愿成舍无量心也即分别正念初文殊问何法不生不灭正请分别不生灭相不同也次净名答不善法不生即是二正勤遮二边恶法不生也善法不灭即是二正勤集二种善法不灭也恶法不生是断德成善法不灭是智德成二乘人断恶法不生灰身灭智即是善法灭此是思议解脱今大乘不思议解脱有异是依如来功德也但不生不灭有二种一世谛不生不灭二真谛不生不灭此是世谛不生不灭义也此六问答义推意主四弘誓愿皆成上慈悲喜舍也。

　　又问善不善孰为本答曰身为本。

　　此下有六番问答是第二穷众生源即是成上观众生入空至中道之源众生有此不生之恶不灭之善为四正勤之所遮持者以何为本为此有六问答即是研五住之本烦恼虽多不出五住五住之惑无明为本推求穷核既不见初惑所依之处即是达其本源也故文殊问善不善孰为本也次净名答以身为本者即是从末寻本也今现见因有身有恶有善身即身见依此身见具起六十二见等诸烦恼起诸善恶恶即十恶生四恶道善即十善生人天也三界二十五有一切若善若恶皆附我见而生是以三界众生为我起恶还为我行善言我远恶行善乃至三乘初心亦言为我修道当知身见之我能为一切善恶之本即是见一处住地也虽复起善恶无量计我是一故言见一处即是以身为善不善本也。

　　又问身孰为本答曰欲贪为本。

　　此是第二问答初文殊问身见为善不善本者身见即以何为本若身见无本而有见者善恶亦应无本而自有也次净名答身见以欲贪为本若无欲贪则无身无身何得起善恶善恶既以身为本此身即因欲贪得生故贪欲为身作本故大涅槃经云烦恼在先是亦不可众生在前是亦不可虽然要因烦恼方有众生者即是身也是故贪欲即是身本身即身见欲贪即是欲爱住地也所以然者断身见犹有欲界烦恼在也。

　　又问欲贪孰为本答曰虚妄分别为本。

　　此是第三问答初文殊问若以贪欲为身本故断身见犹有欲在者欲贪以谁为本也净名答以虚妄分别为本也所以然者虚妄之心种种推获或言离心出色或离色出心实无色心之实但以虚妄分别言有色异心是故则起欲贪断欲贪尽犹有色心虚妄分别即是色爱住地也。

　　又问虚妄分别孰为本答曰颠倒想为本。

　　此是第四问答初文殊问虚妄分别是欲贪之本者断尽犹有色爱住地虚妄分别复谁为虚妄分别色爱住地之本也次净名答颠倒想为本颠倒想者实无有心颠倒计有心能生虚妄分别色心异故有色爱若断色爱则不分别有色异心但有颠倒想计有此心若但有心即是有爱住地。

　　又问颠倒想孰为本答曰无住为本。

　　此是第五问答初文殊问虚妄分别以颠倒想有爱为本断虚妄分别爱尽犹有颠倒想有爱在者复谁为颠倒想有爱无色界之本也次净名答以无住为本无住即是无始无明为颠倒有爱无色界之本也所以然者若断颠倒想有爱无色界尽犹有无明住地惑在二乘通教菩萨所不能断摄大乘论说阿梨耶识是一切众生生死烦恼世间之根本故彼论云是识无始时一切之所依也此无明更无所依故言无本即是无始无明其力最大佛菩提智之所能断也。

　　又问无住孰为本答曰无住则无本文殊师利从无住本立一切法。

　　此是第六问答初文殊问若颠倒想以无住为本者断颠倒想有爱无色界惑尽余有无始无明在此无住无明以何为本也若无本而有上来诸惑皆应无本而有也次净名答无住则无本者正言无明依法性法性即是无明无明法性无二无别岂得性还依性当知无明无本故十住菩萨见终不见其始诸佛如来方乃见终见始若观众生入空至无住此则彻底穷源至中道极理既言无住无本即是众生如虚空之佛性也上来明三谛皆空又净名云从无住本立一切法者即是若世间一切法出世间一切法有为一切法无为一切法皆从无住本而立所以然者若迷无住是则三界六道纷然而有是为立世间一切法若解此无住即是无始无明则返本还源发真成圣故有四种出世间圣法也故知因无住本立一切法也今用此六番问答穷核众生之本源遂彻至无住成上观众生三谛也所以然者初问答明善不善即是世谛众生如幻皆从身见生未见真也次三番问答见真断三界众生生死即是观众生见真谛如第五大等譬也次两番问答正是观众生无明覆中道名无住本若见中道即如无色界也中道无明是众生源解惑之本故言从无住本立一切法也问无住即是无始无明者何故名无始答曰前身见欲贪等皆有所依而起起则有始此无所依既无依起亦名无始处故言无始无明即是无住也此有二解亦言无住亦言有住亦言无本亦言有本何故尔若捡觅五住烦恼之本前来身见等皆约烦恼为本故有始有住今既无明之外无复烦恼无烦恼可为无明之本故言无本故无始无住故经言无住则无本无复烦恼为无明本也问曰无明依法性而起即是从法性始何得言无始答曰若无明依法性而起亦是有始者法性非烦恼不可得指法性为烦恼本故言无住则无本也若依法性立一切法者无明不出法性法性即为无明本此则以法性为本今经捡觅烦恼本法性非烦恼故言无住无本既无本不得自住依佗住若说自住望法性为佗亦应得说是依佗住也说自住即别教意依佗住即圆教意问曰若将别教接通明五住义云何答曰若言四住是界内见思两轮无明是界外由界外流来入界内今反出先断身见次除贪欲等后断无明以归无住本此是将别接通意问曰若作别教义云何答曰别教意不如此也界内见思不名见一处何以故此四住是枝叶非根本惑如树枝叶依树不依地故界内身见有种种不同不同故不名一处亦非住地今断见思枝叶惑尽计有涅槃此是迷法身而起若见真谛涅槃是一法名见一处也此见因无明起故名住地亦是身义此从法身起见也若于变易依正五尘生欲贪即欲爱住地也若变易色心即是虚妄分别即色爱住地忘色观心犹见有心即是颠倒想此即有爱住地此四依无住起即无明住地无明之外更无烦恼可依故言无住也问曰无住有住有开合义不答合无明只是法性法性无住无明那得住故言无住若开法性出无明无明依法性亦得言有住有住者依法性住法性非烦恼即是无住而约无明修无量四圣谛论断伏者此是别教就界外明五住义也问曰若圆教复云何分别五住耶答曰圆教明五住义则不如此只界内身见等四住有为缘集亦是迷无住而起断见入涅槃所生身见等四住亦是迷无住而起无为缘集今观界内四住亦彻至无住之本界外亦彻至无住之本故穷三谛众生之源以成上来观众生幻化不可得第五大不可得无色界色不可得观穷众生入三谛也譬如烟尘云雾起虽有重有轻不离虚空重如界内惑轻如界外惑即譬依法性有界内外一切世间火光星光日月光光照若烟尘云雾闇灭虚空万像现而譬依法性有界内外一切世间法故言从无住本立一切法也问曰如此以虚空譬岂得有但空不可得空之殊答曰空尚不一何有二殊若约缘尽相显非不有殊又如诸大乘经论有破虚空义即譬可以譬但空不可得空也复次白象满月等譬岂可备取也问曰烟等五譬重轻譬界内外两种五住义况云何答曰此无经论的文以意消释也问曰火等四光其意何主答曰一往出法界性论今借此意表四教明智照不同也以义消释之也。

　　维摩罗诘经文疏卷第二十三
卍新纂续藏经第 18 册 No. 0338 维摩经文疏


　　维摩罗诘经文疏卷第二十四(观众生品之二)

　　时维摩诘室有一天女见诸大人闻所说法便现其身。

　　此是品之大段第四明天女室内现身与舍利弗论议显观众生彻三谛住不思议义就此一段文即有七第一正明天女现身散华与身子往复论不思议解脱惑尽不同第二从身子问天止此室为已久如去明欲显思议不思议解脱体异第三从身子问天于三乘为何志求明思议不思议解脱力用不同第四从身子问天汝何不转女身去明不思议法门转变无碍自在第五从身子问天汝于此没当生何处明不思议解脱出没自在真应本迹莫测第六从身子问天久如当得菩提明法身得道异生身成道第七即是净名述成天女所说也今就第一明天女现身散华文即有四一天女闻法现身二散华供养三至菩萨皆堕四至大弟子则着一明室有天女现身者关河解云此是净名宅神守护方丈闻法欢喜现身供养也今解此是大慈法身影响净名共弘大道本地与净名同契无生住不思议解脱则栖常寂光土而于室内现身者即表隐名如来藏显名为法身此大慈应化法身现为女像助弘大道欲因散华呵弹身子住思议之失为显不思议解脱之得也又解云上明净名神力空其室内表十方佛土亦复皆空净名以果智栖此空理即是居常寂光土实智法身卧真性床现同物故有疾即是大悲现应身疾而室有天女者天是天然此表净名文殊达第一义天天然之理常慈众生有三十二种故于真空性净而现天女形者隐名如来藏现名法身法身即慈慈即如来如来即法身法身有应身应为天女像以表净名大慈法门故现女身也。

　　即以天华散诸菩萨大弟子上。

　　此是二明散华供养也华者如大品经诸天子言是华非树生华是心树生须菩提言是华非生华不从心树生也今明是法身菩萨修无生断于别惑起行万行之因禀得实报无障碍土胜妙之果故言三贤十圣住果报此华即是清净果报无生之华净妙功德无生因法华天女法身菩萨以无分别普散供养诸菩萨大弟子也。

　　华至诸菩萨即皆堕落。

　　此是三明至菩萨堕落所以然者此表菩萨住不思议解脱生实报土已离别惑彼妙五欲所不能动故华不着身皆自堕落也。

　　至大弟子便着不堕。

　　此是四明华至大弟子便着就此文即有五一华至大弟子便着二大弟子尽其神力不能去华三天女问去意四身子答去华意五天女弹呵一明华至大弟子便着不堕者二乘但断界内五欲三界通惑故世间五欲所不能动别惑未除故为界外上妙色声之所染污也故天女呵言结习未尽华则着身如大论明迦叶闻甄迦罗女琴其身不能自安即云八方风不能动须弥山随蓝风至碎之如腐草三界五欲我已断竟不能动罗汉心是菩萨果报净妙五欲吾于此事不能自安即其义也。

　　一切弟子神力去华不能令去。

　　此是二明诸大弟子不能去华今身子等去华而不得离者良由住思议解脱未断别惑如迦叶之所述也问曰此经习未尽华则着身何关未断别惑也答曰大智论云于声闻经说为习气摩诃衍说为正使正使者即是别惑也问曰断通惑作四住之名菩萨断别惑亦作四住名不答曰若通教为语通教界内有见思四住之名若将别教接通界外但名无明无明是障佛性惑不得名见思若就别教为语无明即是别教正使亦得见见思四住之名故天女呵身子云若于佛法有分别者为不如法既有分别则是见惑又云结习未尽华则着身故知有思惟惑亦得分思惑为三住也今言大弟子神力去华者事而为语明大弟子见天女散华诸菩萨皆堕至大弟子不堕或谓天女有爱染心所以散华为不如法身子远嫌避疑所以去华也若案理释去华义者明二乘人厌恶世间五欲舍离色声而取涅槃寂灭真谛此则心有去取今见菩萨果报五欲亦谓不如法舍离推却而不得去经言尽其神力者以罗汉住思议解脱得尽智无生智漏尽神通之力虽有此之神力于菩萨别惑既不断不得界外不思议解脱无漏不得自在故不能去华也。

　　尔时天问舍利弗何故去华。

　　此是三明天问去华意将欲呵其去华之非故先问去华意也。

　　答曰此华不如法是以去之。

　　此是四明身子答去华意言此华不如法者意谓天有染心不如法故须去之也。

　　天曰勿谓此华为不如法所以者何是华无所分别仁者自生分别想耳苦于佛法出家有所分别为不如法若无所分别是则如法观诸菩萨华不著者断一切分别想故譬如怯者畏时非人得其便如是弟子畏生死故色声香味触得其便已离畏者一切五欲无能为也结习未尽华着身耳结习尽者华不着也。

　　此是五明天女呵弹文即有四一正呵弹二释出得失为呵三譬四结就正呵云勿谓此华为不如法此华是如法之华是不思议华非是世间思议之华此乃修无生如理万行之因感此如法实报无障碍之华又以如法心散之平等供养何谓不如法也所以者何去是二释出此华无所分别者天以无分别感此华还用无分别心散以诸菩萨无分别心华则不着以身子等诸大弟子强作分别谓生死异涅槃涅槃异生死故不能断别惑见思入菩萨位住鸠摩罗伽地正以有分别分别即是别见惑也类如界内因身见有边见六十二见分别邪获则有一切见使不得入须陀洹圣位若能息见无所执诤即断见谛成须陀洹果别见惑亦尔分别生死涅槃为二是则为见若能离此见者即断别见惑入别教圣位也汝于佛法出家有所分别不能出别见惑何谓佛法出家是不如法此呵诸大弟子之非也观诸菩萨华不着身者以断分别想即是法身显出界内界外二种见思生死是真佛法出家名为如法故华自落也此即是约得失以往呵也譬如人畏时非人得其便此是三譬显也开譬合譬显舍生死取涅槃即是分别故有见惑名不如法其意可解结习尽者华不着身结习不尽华则着身即是四结呵也此经文不但明有习亦有别见思之时即有界内通见思习气具如前引智度论解释也问曰定是有别结未断为是通结之习未尽也答曰若通教是界内结习解迦叶是习气起儛若约别教即别结未断故有习气如智度论明结使有二种一共二乘断二不共二乘断共二乘断者迦叶已断不共者迦叶未断故闻甄迦琴声不能自安如上说也今此经既明不思议解脱岂不用别圆二教断也但经文不的明者此是方等教犹带方便明义不得类法华经大涅槃经也。

　　舍利弗言天止此室其已久如答曰我止此室如耆年解脱舍利弗言止此久也天曰耆年解脱亦何如久舍利弗默然不答。

　　此是第二明二种解脱体别不同二种体相不同即是思议解脱不思议解脱二种不同也此约但空不可得空分别不同义就此文即有四一明身子约事问天以理答二天以事问身子以理答三身子重决天女呵弹四身子称叹就第一文即有五一身子约事问天止此空久如二明天以理答三身子心迷重问四明天还以理答五身子方悟而默解今就身子问天止此室久如者身子是起教之端故就事止室久近而致问也二明天答如耆年解脱者此约理而答如耆年所得但空思议解脱之时真谛之理无久无近我处此室即是得不可得空住不思议解脱正道第一义之理本无言说无有久近耆年解脱既无久近那得问觅久近耶故将耆年解脱以斥答身子也三身子本以事问天忽将理答仓卒不解是故重问为久耶四天重答耆年亦何如久汝问我止此久如答如耆年解脱解脱之理无久无近云何问有久耶若尔者仁者所得解脱有久耶若仁解脱非久何得重问有久耶五身子悟天悬旨默而领解也。

　　天曰如何耆旧大智而默答曰解脱者无所言说故吾于是不知所云天曰言说文字皆解脱相所以者何解脱者不内不外不在两间文字亦不内不外不在两间是故舍利弗无离文字说解脱也所以者何一切诸法解脱相也。

　　此是第三天以事问身子用理答也就此文即有五一明天以事问二明身子用理答三明天辨不思议解脱相四解脱释五结会一切法皆是也一天以事问耆旧大智如何而默者即是问何故默然无言也二身子用理答默然无言者正以见真谛理得解脱时言语道断无有言说今不知所云故默然也此就理故在事默然以为答也问曰身子于三藏教闻阿说示说三谛即是见有得道三谛有即是言说今何得言解脱无有言说不知所云也答曰有是教门岂非言说此用得证答故言无有是言说也如大集经明憍陈如比丘最初得第一义无言说之理此亦因有门入第一义无言说也三藏教明见有见空得道皆是教门若得道时同入第一义无言说理何处见有与见空之异若言异者今身子见有理得道那言吾闻解脱无言说也三明用不思议解脱斥身子等住思议解脱者天曰言说文字皆解脱相此正以不思议解脱斥身子等住思议解脱也所以者何二乘于文字生死之法不得自在为文字生死所碍故舍入涅槃非不思议解脱也今明文字相离生死即涅槃则生死不碍涅槃如芥子不碍须弥即是不思议解脱之相也四明解脱释者天言所以者何解脱者不内不外不在两间文字亦不内不外不在两间所以然者名本召体体即是法法若是内是外两间名亦在内在外两间今求体法不可得无内外两间求名亦不可得无内外两间即是解脱岂得离文字方名解脱又解脱诸法无体但有名名若不可得即是解脱相此即是显出不思议解脱相异思议解脱相明二种解脱相之隔别意在此也五明结会者天言是故舍利弗无离文字说解脱也若不离文字说解脱者何但解文字是解脱二十五有世间一切法皆是解脱也天自释言所以者何一切诸法悉皆平等即是解脱相也。

　　舍利弗言不复以离淫怒痴为解脱乎天曰佛为增上慢人说离淫怒痴为解脱耳若无增上慢者佛说淫怒痴性即是解脱。

　　此是三明身子重决天女弹呵也文即有二一舍利弗重决二天女弹呵初舍利弗重决言不复以离淫怒痴为解脱乎所以身子作此重决者身子昔闻三藏教发真断三毒得子缚解脱证有余涅槃即是思议解脱今云言语文字皆解脱相如此者身子得思议解脱相是故有此问复次若言离淫怒痴非解脱者佛昔所说离三毒解脱岂得非也而今言文字皆解脱相也故须重决天即答言佛昔虽说离三毒之解脱佛说解脱为二根缘若为钝根增上慢人说离淫怒痴为解脱为利根无增上慢者说淫怒痴性即是解脱问曰若论增上慢义所谓未得谓得未证谓证身子等诸二乘无学人亲证罗汉是俱解脱人何得为增上慢也答曰若法华简众明增上慢是小乘未入方便道乖僻谬计以未发真得四果妄谓得四果为增上慢所以然者身子不被简出亲于法华最初得悟此经呵为增上慢者二处明上慢有异名若是身子于三藏断结齐教证思议解脱未闻知有不思议解脱滥谓其同诸佛所得解脱此即未得谓得未证谓证名增上慢此中弹呵折其叨滥之心呼为增上慢也所以然者若执三藏教通教所明真谛涅槃三乘同得俱入灰断谓佛亦然而佛证中道常住涅槃岂以见真谛偏空之理而言智断同佛所得所证此则未得谓得未证谓证故说之为增上慢耳就其实齐教见真断界内结尽得尽无生智解脱知见不同外道及小乘未入方便位谬取也又圆教明诸佛菩萨不断烦恼而入涅槃不舍八邪而入八正何时同二乘离淫怒痴舍八邪住思议之解脱妄计同佛所得岂非增上慢也天女弹之说为增上慢正意在此若于法华不名增上慢者身子既闻此经已被弹呵已闻诸佛有不思议解脱不与二乘人共自知所得非佛境界无有叨滥之咎但齐所禀教断结得解脱止宿草庵自念贫事是故在法华座不名增上慢不被简出菩萨无此执果住真叨滥之失皆亦不说离淫怒痴为解脱非增上慢人也若是不思议解脱离与不离俱不与二乘等共若是离淫怒痴为解脱者如前结习未尽华则着身就断离为语不但断界内淫怒痴若就不离为论非唯不离界内三毒亦不离界外三毒通文字别文字皆是解脱相何须断离此是显不思议解脱断与不断俱得自在名为解脱不同二乘不得自在非解脱也。

　　舍利弗言善哉善哉天女汝何所得以何为证辩乃如是天曰我无得无证故辩如是所以者何若有得有证者则于佛法为增上慢。

　　此是四明身子称叹天也就此文即有二一身子叹二天答身子既闻说此不思议解脱妙法量其必得胜解脱证是故先称叹次问何得其辩乃尔也二天答先答次讥也答云无得无证故辩如是大涅槃经言有所得者为小乘但空取证也无所得者名为大乘无得无证以不可得空故不住化城之果心心家灭自然流入萨婆若海声闻人偏学而取证菩萨圆学而不取证具如大品经所明今明知四种四谛不可得故不住三权一实自在无穷故辩若是也今菩萨之人不得不证不同二乘入证所以者何若有得有证者则于佛法为增上慢此是因释寄讥也讥其得但空偏真谛尽智无生智证化城有余涅槃为究竟不求中道大涅槃是为佛法增上慢人也。

　　舍利弗问天汝于三乘为何志求。

　　此是第三明思议不思议力用不同上已明二种解脱体异体既有异力用理然不同身子未了所以有问因问有答即得分别其异也就此文即有二一身子问二天答初身子问云汝于三乘为何志求者此或约三藏教为问或约通教问今谓多是约通教为问也所以然者三乘人同禀通教般若若心志求声闻得尽无生智住有余涅槃舍此报身即入无余不可更修缘觉乘菩萨乘若志求辟支佛乘发真断结习亦住有余涅槃舍此报身即入无余不可更求声闻乘菩萨乘也若求菩萨观真断结有悲誓久住生死度脱众生不可退求二乘入无余涅槃故三乘虽同从般若观真断结发心志求各异不得并行即是正用思议解脱意是故身子问三乘为何志也。

　　天曰以声闻法化众生故我为声闻以因缘法化众生故我为辟支佛以大悲法化众生故我为大乘。

　　此二明天答文即有二一约化佗答二约自行答若是化佗三乘皆志求也若是自行但志求大乘也初天答言三乘皆志求者若是通教菩萨无法身之本不能起应何得作三乘之化今明别圆两教接通教三藏三乘根性人则法身起应化他故现三乘皆志皆用如文殊于二万世作辟支佛化人何况不能作三乘虽复数数生灭而法身常行一乘故言约化佗利物随物根缘则志求三乘也。

　　舍利弗如人入瞻馥林唯嗅瞻馥不嗅余香如是若入此室但闻佛功德之香不乐声闻辟支佛功德香也。

　　此是次明自行若法身受道如法华经明唯此一事实无二亦无三也若就自行为四一正显一佛乘二引释梵证三明止此室十二年四明室有八未曾有事一正显一佛乘者先譬次合先以瞻馥林譬者瞻馥香气芬薰虽有余香其气微弱故但用瞻馥当其林名亦以入林唯闻瞻馥香气今明圆教自行受身之时亦不无三乘方便法门故法华经云及佛诸余法诸余法工用微弱不及大乘功德法味深远故法身菩萨但禀大乘进道不贵声闻辟支佛所行功德故合譬云入此室者但闻佛功德之香不乐二乘功德香也室空本表十方佛国皆空法身菩萨清净圆智既栖止此理岂乐偏空之智也问曰天言但不乐二乘香何得三乘皆是化佗方便也答曰三藏通教明大乘同依但空与二乘功德同但以大悲利物为异也问曰云何言三乘皆是利物一佛乘但是自行答曰三乘随他意语故一往皆是利物一乘随自意语故一往对自行实论皆有自行化佗义通问曰若皆有自行化佗之用以何为异也答曰瞻馥香气岂同余香气即是正辩不思议一佛乘用不同思议三乘之用也。

　　舍利弗其有释梵四天王诸天龙鬼神等入此室者闻斯上人讲说正法皆悉乐佛功德之香发心而出。

　　此是二明引释梵入此室皆乐佛功德发心而出为证释梵是具足有为缘缚入室闻佛性大乘尚能发心求佛何况法身菩萨已契无生在毕竟空寂室而乐二乘功德是证不思议佛乘之用不同二乘思议功德之用如瞻馥林香气不同余香气也。

　　舍利弗吾止此室十有二年初不闻声闻辟支佛法但闻菩萨大慈大悲不可思议诸佛之法。

　　此是三明止室久近也身子问止室久如今正以理答上问也有师言寄十二年在室恒闻大乘斥身子十二年前闻小乘此恐未必然也如六年闻鸯掘经明一佛乘又尔前呵诸弟子菩萨岂十二年前不闻大乘也今言文字相离即是解脱者十二因缘即是文字文字相离即是解脱得约十二文字而明解脱久近是故以事表理云止此室十有二年也十二年者即表十二因缘明十二因缘约教即有二种不同一约三藏教通教明思议十二因缘二约别教圆教明不思议十二因缘如涅槃云十二因缘有四种观下观声闻中观缘觉此皆不见佛性上观菩萨上上观即佛皆见佛性也身子亦观十二因缘但得思议解脱天亦观十二因缘得不思议解脱因缘既同又俱是解脱上天答身子止此室如耆年解脱无久近那忽问久近耶若约别圆教明十二因缘如大品经云十二因缘独菩萨法不与二乘共也二乘离文字解脱无有言说菩萨不离文字解脱得有言说故得约十二年以明久近此十二因缘文字即是解脱之久近此是无久近之久近是以天答言止此室已十二年也当知十二年者正是表文字之十二因缘独菩萨法也修此不离文字大乘不思议解脱岂复习于声闻小道离文字思议之解脱也问曰上经文天云以因缘法得度我为辟支佛乘那得言独菩萨法也答曰此是方便教与而为语言因缘是辟支佛法了义教夺而为语辟支佛则无分也所以然者十二因缘名为佛性若观因缘不见佛性岂知根本无明十住菩萨虽见佛性不穷无明尚不了了何况辟支佛也当知不离文字十二因缘独菩萨法若不离十二因缘文字即不离一切文字故言止此室十有二年初不闻说二乘法但闻菩萨不可思议诸佛之法者当知十二因缘实相非因非果而因而果独大乘菩萨诸佛法也。

　　舍利弗此室常现八未曾有难得之法。

　　此是四明此室有八未曾有事文即有三一标八未曾有章门二辨八未曾有相三结斥二乘一正标八未曾有章门者即是不思议解脱用二乘住思议解脱之所无也今释此室有八不思议用正对大般涅槃经明大海有八不思议事譬大涅槃八不思议事其义孱同但名目次第小小前后此为赴缘前后小不同也。

　　何等为八此室常有金色光照昼夜无异不以日月所照为明是为一未曾有难得之法。

　　此是第二辨八未曾有相文即有八常以金色光照者事解可知若约理即是空室表常寂光土佛性第一义光显也昼夜无异者即是寂而常照智慧愚痴不二不以日月者不假权实二种缘修之照也二乘思议解脱无如此事故名未曾有也大涅槃经明同一咸味谓一切众生同一佛性等即其义也。

　　此室入者不为诸垢之所恼也是为二未曾有难得之法。

　　此是二未曾有法即是若入法性真空常寂光土则无界内界外之烦恼垢也大涅槃经明大海不宿死尸譬界内外若犯重禁即是大乘佛法死尸诸罪垢不得入常寂光土也。

　　此室常有释梵四天王佗方菩萨来会不绝是为三未曾有难得之法。

　　此是三未曾有法释梵即是有为缘集之流来归性净之理表将入常寂光土也佗方菩萨来往不绝明自行化佗入诸佛土随方利物同归法性常寂为本法身常栖此理故言来会也大涅槃经明大海渐渐转深所谓五戒乃至佛果即是渐深之义也。

　　此室常说六波罗蜜不退转法是为四未曾有难得之法。

　　此是四未曾有法所言不退转法即是四教明六波罗蜜四种不退若念不退则自然流入萨婆若海大涅槃经明大海潮不过限譬宁失身命终不犯恶恶即六蔽终不退起六蔽也。

　　此室常作天人第一之乐弦出无量法化之声是为五未曾有难得之法。

　　此是五未曾有法一切法中无挂碍智说不可穷也即是胜妙无障碍果报如甄迦罗琴说无作四谛无量四谛之法大涅槃经明大海深难得底譬法化之声。

　　此室常有四大藏众宝积满周穷济乏求得无尽是为六未曾有难得之法。

　　此是六未曾有法事解易解即是四教所诠之法亦是观十二缘四种法藏若施十法界众生无尽也涅槃经譬大海有种种宝藏譬譬是经即是无量宝藏谓四种三十七品婴儿等行四种圣人功德宝藏等无量宝藏也。

　　此室释迦牟尼佛阿弥陀佛阿閦佛宝德佛宝炎宝月宝严难胜师子响一切利成如是等十方无量诸佛是上人念时即皆为来广说诸佛秘要法藏说已还去是为七未曾有难得之法。

　　此是七未曾有法明此室十方佛现即是大士观十二因缘空得念佛三昧十力诸佛真应法身随念现前也大涅槃经亦明大海是大身众生居住处譬大众生者谓佛菩萨大智慧身大心之所住此经明十方佛现即其义也。

　　此室一切诸天严饰宫殿诸佛净土皆于中现是为八未曾有难得之法。

　　此是八未曾有法此室天宫净土皆现者上现室空表诸佛土皆空又上经文云虽知诸佛土永寂如空而现种种殊胜佛土之业悉现当表此也大涅槃经八明大海不增不减譬大涅槃亦尔无边际故乃至一切性同一性故即是室空表一切国土现皆空也此之未曾有事不思议事用岂同二乘住思议小道之功用也大涅槃经譬八不思议即是义也对义虽复名字前后小小不同善巧之会大意同宛然可见也。

　　舍利弗此室常现八未曾有难得之法谁有见斯不思议事而复乐于声闻法乎。

　　此是三明结斥也若此室常现八未曾有法即是观众生十二因缘住不思议解脱成八种不思议用谁有证此解脱更乐观十二因缘住无用之思议解脱也若离文字生死得解脱者此则无用八也。

　　舍利弗言汝何以不转女身。

　　此是第四品大段明不思议解脱神变自在若论不思议真性解脱无有转与不转约行随缘利物能有转不转如大品经明须菩提问阿鞞䟦致转义佛答言转故名阿鞞不转亦名阿鞞䟦致若观众生入不思议法性不染不滞者转不转俱得是阿鞞䟦致也今明此既得无生法忍深达法性能转不转皆合阿鞞䟦致义故有此一段之事也就此为二一身子问二天女答此即身子问所以作问者身子犹用三藏教意问也三藏教明菩萨具五事名不退转谓得宿命智诸根具足不生下贱家不生三恶道不受女人身具此五法名阿鞞䟦致今此天女辩才如此既有胜人之解应是不退而身为女像若是女人岂能如此故知挟三藏明不退菩萨义问于天也但身子神力非目连所及如置带于地目连尽其神力天地大动乃遂不能动带虽有此神用止是思议俱解脱力今欲显不思议解脱力用身子问何故不转女身也。

　　天曰我从十二年来求女人相乃不可得当何所转譬如幻师化作幻女若有人问何以不转女身是人为正问不。

　　此是二明天答就答文即有三一明不转二明转三明非转非不转即是成此品观众生入空不空非空非不空观之三谛也一言不转者观众生从世谛如幻等入真谛如第五大第十九界等喻无有转相亦如身子上答天吾闻解脱无有言说此即上明真谛毕竟不可转也二明转义者若依如真谛永无转法还入假名字引导众生得有转义如幻化等像虽无定实之法不妨假有名字亦得言转此即从空入假观如上第二观众生俗谛但假名字如幻化等也三明非转非不转义者转不转皆不可得故不同真谛如第五大不转故不同幻化名字之转离此二边故言非转非不转即是中道正观如上第三观众生如无色界色等譬也此三义正成上观众生三谛空理但与上小不次第相应者上为一向明入义今明转变与三观相同也今就一明不转文即有三一天以正观譬显反问身子依所见答三天女呵弹以正观譬显反问身子云我从十二年来求女相了不得即是观十二因缘法性求男女相不可得当何所转也今言男女相非止约人世间男女之相无量皆不可得皆如幻化从十二因缘理寻无明行等本非男女颠倒妄见则有男子之相今观此十二因缘本性无有男女若有男女是为二相是惑情妄计观因缘入真则不见二相故男女相于十二因缘中毕竟不可得也世间之男女二相之法未必一向是人诸法皆有二相正报为论为男女依报而论天阳地阴日阳月阴四时五行皆是男女相大涅槃经云若以贪爱母无明以为父母即是女父即是男乃至出世法禅定法为女智慧阳法为男福德为女智慧为男智度母为女方便父为男慈悲为女善心以为男假名二相皆男女义若观十二因缘即是佛性即是法性法性真理尚不见一何得有二若无有二尚不见一切世间出世间有二相之男女何处有人身男女相也故天女观十二因缘求女人相了不可得既不可得当何所转那得劝转女身也又若就世谛亦有不可转义谓三义故女身不可转也一者业不可转二者神通力不可转三誓愿不可转一业不可转者于无明行所造作男女等业受报业若不转报亦不转如舍利弗为男业所成莲华比丘尼为女业成虽得罗汉断子缚尽乃是转其因不作未来之果不妨犹有女相以女业在业若不谢决不可转若大涅槃经明诸女业谢为男此是闻法罪业灭故得转也二神通不可转者如天女以不思议之神通变身子为女若未舍神力一切天魔外道二乘尽其神力无如之何亦如天女若不摄神力身子永无得转之期故云菩萨神力变为女不可转也三誓愿不可转者如佛法身菩萨赴机应为女身为化众生随诸国土应以女像得度即现女形若众生未度此应终不可转会使众生入道得益机息应女身转如净名以众生疾故现疾众生未愈疾亦不愈故言誓愿应现之女不可转也今将此三不可转意反问身子何不转女问也此即十二年观女相了不可得当何所转也譬如幻师化作男女若有人问何以不转此非正问今身子作此问则非正问所以天还用此问问身子为正问不也。

　　舍利弗言不也幻无定相当何所转。

　　此是二明身子领解幻无定相当何所转即是身子自臣所问非也。

　　天曰一切诸法亦复如是无有定相云何乃问不转女身。

　　此是三明天女弹呵天女因身子领解自臣非问即便弹呵一切诸法亦如是无有定相言一切者即是上来男女二相阴阳定慧善权智度等一切诸法皆是虚妄分别作此二相观十二因缘求实毕竟不可得当何所转汝既答云幻法无定云何劝转女像即是弹呵也。

　　即时天女以神通力变舍利弗令如天女天自化身如舍利弗而问言何以不转女身。

　　此是第二明转义即是转故名阿鞞䟦致深达转性如空不可得依随世俗得有二相男女不定从空入假但以名字分别得有转义也就此文即有四一天自变为身子问何不转女身二身子以女像答不知何所转三天解释四引佛语为证一天自变为身子转身子为天女而用身子像问者即是上明神力变为女若不摄神力不可转义也此表若业不转凡夫女不转若机不转佛法身菩萨应女身不转也。

　　舍利弗以天女像答言我不知何转变为女身。

　　此是二明身子以女身答也不知何转所变者明身子依三藏教学虽有神力乃胜目连终是思议之神通故不能制大菩萨不思议神力故为天所转也今菩萨以不思议神通转变非思议神通所知故云不知何转也。

　　天曰舍利弗若能转此女身则一切女人亦当能转如舍利弗非女而现女身一切女人亦复如是虽现女身而非女也。

　　此是三明天为解释天言舍利弗能转此女身一切众生亦能转者身子为神通所持遂不能转一切女人为业所持那得能转若一切女能不除业而转女像者则身子亦能转此神通也如舍利弗非女为佗神力变为女身一切女人而为业力变为女虽现女身四大五阴十二因缘中女相毕竟不可得即非女也若身子为神通所持而不能转一切女人为业所持亦不能转者今天女亦是愿力应女像众生机缘所变亦当转也如镜对面无面现面像面若不离不可转镜内像也。

　　是故佛说一切诸法非男非女。

　　此是四引佛诚言为证如佛说一切法非男非女何但世间众生男女是男是女男女如前所说阴阳定慧善权智度等一切法皆如此非阳非阴非善权父非智度母等即是非男非女也。

　　即时天女还摄神力舍利弗身还复如故天问舍利弗女身色相今何所在。

　　此是第三天摄神力也即是非转非不转不同幻化之俗非不转不同五大之真即是中道义如上明无色界色等譬故此三义即是成上观众生入三谛理意也就此文即有四一摄神力复舍利弗身问女相何在二身子答无在无不在三天印其言成中道非转非不转之正意四次引佛说为证一摄神力复身子问女相为何在者表一切众生业谢则女转不见女相若众生机谢则愿力应女亦谢无女相也。

　　舍利弗言女身色相无在无不在天曰一切诸法亦复如是无在无不在夫无在无不在者佛所说也。

　　此是二身子答三天印可四引佛语为证也身子答言无在无不在者女身色相虽灭不见有在不在也天即印可此言是会中道之说诚前观众生至源义故印可也次引佛语为证者非但称会天意上不乖大圣所说正道义也。

　　舍利弗问天汝于此没当生何所天曰佛化所生吾如彼生曰佛化所生非没生也天曰众生犹然无没生也。

　　此是品之第五大段身子问没生此正显不思议解脱出没自在真应本迹也所言没者即是法身之本生者即是应化垂化垂迹利物正欲显成上来观众生入空至一实谛穷源彻本名之为没如此观众生行三十种无缘大慈善根力熏出受身利物名之为生又解没生即是应身垂迹非没非生即法身本义此下凡诸问答皆是研究显成上来净名所说观众生义也就此文有四意一身子问二天反答三身子重问四天为解脱疑初身子问者此正约三藏教或用通教意作此问也所以然者三藏明佛一人无余涅槃灰尽此但有没而无生也三藏教明二乘入无余亦但没而无生通教明佛二乘亦尔但三藏教明菩萨不断结为化众生虽没更有得生之义若依通教菩萨既异二乘二乘有习无愿不受后有但没无生佛虽有愿以正习俱断但没无生菩萨虽断正使有习有愿故得有生今正约三藏教明既未断结必应有生当生何处也二天答佛化所生吾如彼生此答意正明佛法身之理本无有生应同群品而有生此如化生非有结习生也天亦得法身亦同佛应生非结习生故言吾如彼生三身子重问佛化所生非没生也明身子不知天意在应化乃取三藏教意谓佛有余报身能作化生化无体质无而欻有无有定相舍此往彼菩萨有结业受生那同佛所化生故云佛所化生非没生也上天以别教应化答身子不悟既执三藏佛报身能有所化故言佛化所生非没生也四明天既知不悟玄旨顺之而取通教意答一切众生犹然亦非没生众生往来五道何曾是实皆如化非没生者天亦是化岂有没生也此是一往答耳正意在法身应化至净名述成真应本迹其义方显是则佛所化生乃是应化天得法身随有所生皆是应化故非没生也。

　　舍利弗问天汝久如当得阿耨多罗三藐三菩提天曰如舍利弗还为凡夫我乃当成阿耨多罗三藐三菩提舍利弗言我作凡夫无有是处天曰我得阿耨多罗三藐三菩提亦无有是处所以者何菩提无住处是故无有得者。

　　此是品第六大段身子问得菩提久近即是显圆教成道义也就此文即有二一身子约三藏教问得道久近天约不思议真谛答二身子约思议俗谛问天约不思议真谛答此即是一明身子挟三藏教八相成道意问天约不思议真谛答身子问既为利物化众生何时当坐道场八相成菩提也天女即反质之有二意一者若舍利弗还为凡夫我当成菩提若言悟真断结无有更作凡夫之理我得不思议之道已除别惑那可方依三藏教通教修道断界内思久如八相成道故云我得菩提亦无是处若见思议真无学遂作凡夫我入不思议真无生乃为八相成道身子证真遂不作凡夫天入不思议实相那得八相成道然罗汉能化作凡夫此凡夫非真凡夫天得无生于法身成道还非八相成道若有界内众生应以八相成道得度者即现此八相成道也罗汉实不更作凡夫天得无生亦实不八相得菩提此是覆相并释也次身子答曰我作凡夫无有是处天即并云我得菩提亦无是处天所以作此并答者若身子问法身究竟成佛此乃十住菩萨不见其始唯佛与佛乃能究尽天设答身子时节久如如法华经明大通智胜成道来十六王子因行数量身子岂能知此此则不须致问天八相菩提也只得无生法忍已得法身随众生应有见佛之机即能八相菩提为化众生非究竟菩提如身子实不更为凡夫天亦实不八相得菩提也次天自释言菩提无住处是故无有得者此是法身观不思议真谛毕竟空无方所诸佛所不能行诸佛所不能到故说无有得者也。

　　舍利弗言今诸佛得阿耨多罗三藐三菩提已得当得如恒河沙皆谓何乎天曰皆以世俗文字数故说有三世非谓菩提有去来今天曰舍利弗汝得阿罗汉道耶曰无所得故而得天曰诸佛菩萨亦复如是无所得故而得。

　　此是二明身子约思议俗谛问天约不思议真谛答身子问言今诸佛得菩提如恒沙此将通教明俗谛八相成道为问故如恒沙也所以然者三藏教不说十方有佛虽有此意义不彰显天曰答仍反问皆世俗文字说有三世之佛非是真谛而有三世所以然者大品经言若有一法过涅槃我亦说之如梦如幻又金刚般若论云应佛非真佛亦非说法人世俗假名说有三世说有此佛实而为论无此佛也天即反质身子得阿罗汉耶身子答无所得而得此大品经四句问善吉得道善吉答不住四句而实得道此是绝思议四句而见思议真谛得道天曰诸佛菩萨亦复如是绝不思议俗谛四句见不思议真谛得道也所以然者天意小乘思议得道尚以无得为得何况大乘不思议得道而不绝四句无所得得道也。

　　尔时维摩诘语舍利弗是天女已曾供养九十二亿佛已能游戏菩萨神通所愿具足得无生忍住不退转以本愿故随意能现教化众生。

　　此是品大段第七净名述成天女上答身子皆实不虚也文即有四一明已曾久值佛二明游戏神通三明无生忍四明愿随意现上来虽复舍利弗研问不能令此义得显今净名述成天女答六义方显也一明已曾供养九十二亿佛者即是顺佛教能观十二因缘三谛故得栖此毕竟空室乃以慈悲熏现女像散如法华平等供养表通惑已尽别惑侵除得文字性离不思议解脱即是述成天女答身子初问明若离别惑华不着身亦述成答身子第二问明思议不思议二种解脱相不同也二明游戏神通誓愿具足者即是述入瞻馥林不嗅余者香亦述成答第四转女身问如本愿故现女身也三明得无生忍即是述成第六身子问久如得菩提天女答菩萨亦如是无所得故而得即是法身成道义也四以本愿故随意能现教化众生即是述成第五身子问没生天女答如佛化生法身出没本愿应化众生则有出没真应本迹义显也问曰身子何故前问没生次问得道久如净名述成何故前述成法身成道次成没生也答曰身子述心而问绝事至理净名以理述成得无生法忍即得法身方有应用也身子上来虽有六问天女答无滞正意犹为难见今净名用此四义述成正意方乃分明也。

　　维摩罗结经文疏卷第二十四
卍新纂续藏经第 18 册 No. 0338 维摩经文疏


　　维摩罗结经文疏卷第二十五(佛道品第八)

　　今明此品略用三意通释文义也第一正明此品来意第二释此品名第三入文解释第一明此品次观众生品而来者前观众生品正明通相从假入空正成问疾品通教从假入空调伏界内疾菩萨兼成室外为国王长者说法以如前说今此佛道品次明通相从空入假观故此品明非道之道非种之种非眷属此即从空入假不有而有义也正成问疾品明别教通相从空入假观调伏恒沙实疾菩萨上文云以无所受而受诸受未具佛法不应灭受而取证亦兼为室外呵诸弟子不能于诸见不动而修三十七品善于知见得无挂碍不舍八邪而入八正以五逆相而得解脱等故有此品而来也第二次释此品名此品所以称佛道品者佛以觉为义自觉觉佗名为佛道以通达为义所觉之理能通观智从因达果名之为道此以智理标名故云佛道品也正如此品明义因非道之理即是佛道是以净名菩萨答文殊师利云菩萨行于非道通达佛道名为佛道也所言道者大智论云十二因缘有三种道一者烦恼道二者业道三者苦道一烦恼道即是无明爱取三支二业道者即是行有二支三苦道者即是识名色六入受生老死七支此之三道皆非佛道故言非道此三种非道之理即是诸佛实相智慧功德之理理即是道故说非道即是佛道也问曰此品中不约十二因缘明义何得约十二因缘三道为非道也答曰一切非道不出此之三道所以然者十法界道摄一切道九法界道皆非佛道唯有佛法界道名为佛道此经明不思议佛道义故约九法界非道皆是佛道也是九法界道六道是有为缘集十二因缘三乘道是无为缘集十二因缘即是世间二边之道各有烦恼业苦三道又复不能通相从空入假利物无滞顺入不思议解脱之大道是故皆非佛道也但依此不别明菩萨是非道者以四教明菩萨道不定别圆两教菩萨道皆得顺入中道即是佛道也复次方便教所明菩萨道皆有慈悲愿行有符顺佛道义故不简出核实非正是佛道义正是佛道净名前何故弹呵四大菩萨及八千之徒复次此品明虽现遍入诸道而断其因缘岂不入方便教菩萨断其有为缘集无为缘集也问曰若佛是能觉智道是所觉之理者此非道之理即是佛性之理不答曰此非道之理即是佛性也问曰若是佛性之理者佛性有三种所谓正因佛性了因佛性缘因佛性此之非道之理亦得是三种佛性不答曰此十二因缘三种非道即是三种佛性前于玄义以略说今当更明所以然者若苦道七支即是正因佛性烦恼道三支即了因佛性业道二支即是缘因佛性故大涅槃经云十二因缘名为佛性佛性不出三种因名佛性果名三德涅槃所以然者七支苦道即是法性五阴属正因佛性故大涅槃经云无明有爱是二中间则有生死名为中道中道者即是正因佛性也若转无明以为明是则犹惑故解此即了因佛性义若转恶行为善行是则犹恶故有善则是缘因佛性义故知三种非道之理即是三种佛性之理是故净名说言行于非道通达佛道也问曰诸师多云此经未明佛性何得引涅槃经明十二因缘是佛性义以释此经佛道品也答曰大涅槃经云若言十一部经不明佛性非谤佛法僧若说十二部经不明佛性即是谤佛法僧今此大乘方等具有十二部经何得疑言不明佛性也问曰此经从始至终无有说佛性之言何得言明佛性也答曰此佛道品净名说非道为佛道文殊说非种为如来种种性即是眼目之异名如天帝释岂异憍尸迦也若谓不作佛性名说不关佛性义者有经不作二谛名说亦应不关二谛义也若尔何得言诸佛常依二谛说法也问曰若佛性有三如来种亦有三不答曰种亦有三此品文殊师利言有身为种六入为种即是苦道正因如来种正因佛性之异名也又言无明贪恚为种六十二见为种即是烦恼道了因如来种了因佛性之异名也又言十不善为种即是业道即是缘因如来种缘因佛性之异名也种之与性义实相符故法华经云唯有如来知此众生种相体性即是其义问曰种以能生为义义符无常性以不改为义义符于常此二义别何得言符答曰缘了两因符种义不足致疑但正因符种义似有乖深求其致亦相符也真如不生非因非果说为正因佛性是则非因性说为正因性何以不得非因种说为正因种乎问曰若此经明如来种义与涅槃佛性同者何故言见无为入正位者不能复发菩提心也犹如根败之士种义可断佛性之义则不可断何得同也答曰此经带方便明如来种性义于利根菩萨即是究竟二乘不了故须呵折呵折声闻即密有发心之理故法华经云而昔于菩萨前毁訾声闻乐小法者然佛实以大乘教化即其义也问曰十二因缘法性皆是正因观因缘智通是了因助修之善并是缘因今何故偏判各有所属也答曰义有通别若如所问乃是通义别对分明则不得不尔法性五阴有无明不善业即成生死五阴如阴气起水结成冰无明转为明不善成善即显五阴法性成五种涅槃如阳气起则冰融还成水也问曰无明烦恼何得是智慧性耶答曰此经云不入烦恼大海不得无上智宝十地论师说七识是智识摄大乘说七识但是执见识诤论云云皆由不达了因种性义也六识不达起诤类如七识其义可寻问曰若尔般若法华亦明佛性不答曰此经是方等教尚有此义般若岂不明佛性义耶故大涅槃经云言佛性者有五种名亦名佛性亦名般若亦名首楞严亦名金刚三昧亦名师子吼三昧又大涅槃经明成大果实见如来性引说法华经八千声闻得受记莂成大果实如秋收冬藏更无所作即其义也观心明义若知一念十二因缘具十法界三道之理即是三种如来种三种佛性是则三道生死非道不障三德涅槃道如世伊字一切法亦如是是为不思议之智理即是行于非道通达佛道故名佛道品也。

　　尔时文殊师利问维摩诘言菩萨云何通达佛道。

　　此是第三入文即有三别初明佛道二明如来种三明眷属此之三段辞异意同皆是明通相从空入假观也若就觉知非道之理通达无壅名为佛道非道之理即有显现能生如来义名如来种所生福慧若是自行二慧能生法身及诸功德即以此为眷属也若是化他皆是假名权智方便利物故得有此分别耳是则三段经文乃殊同是通相从空入假义也故大品经云菩萨能以一切道起一切种名道种智即是从空入假之智也就第一文即有四一文殊略问二净名略答三文殊重问四净名历别广答此是第一文殊略问文殊所以问菩萨云何通达佛道者假名分别佛道无量蕴在非道之内初心菩萨未了前问疾品明不思议通相从空入假观者莫之能知故问菩萨云何通达佛道也。

　　维摩诘言若菩萨行于非道是为通达佛道。

　　此是第二净名略答行于非道通达佛道者菩萨以无所受而受于非道诸受即是行于世间出世间二边之非道也通达佛道者即于此世间出世间二边非道通达佛道也复次世间非道即是爱见属爱非道即诸魔道属见非道即诸外道也二者出世间诸受非道者即是二乘四门种种诸法门具如上释从空入假明诸受义也此世间出世间二种诸受皆名非道若菩萨以无所受为欲通达非道之受而受诸受自行化他入假分别药病未具佛法终不灭受取证即能通达一切佛道也故上问疾品云诸魔外道皆吾侍也。

　　又问云何菩萨行于非道。

　　此是第三文殊重问所以重问者以净名略答意悬时众未解故重请净名广说也。

　　答曰若菩萨行五无间而无恼恚至于地狱无诸罪垢至于畜生无有无明憍慢等过至于饿鬼而具足功德。

　　此是第四净名历别广答非道通达佛道也就此文有八段一约无间因果明非道二色无色界明非道三约三毒明非道四约十蔽明非道五约二乘明非道六约人间诸恶果明非道七约入无余涅槃明非道八总结非道今此是初正约五无间因果明非道菩萨方便入假为利众生示行五逆之因示受三涂之果虽为此事而无恼恚即是行于非道通达佛道也所以然者菩萨观此五逆因缘所生之心从假入空不见逆心之相尚不见逆心者何况有逆果以无所受而为众生受逆心果者此五逆之心即是无生即是阿字门谓诸法初不生故亦是无垢三昧若知诸法不生即具一切佛法如一微尘中有三千大千世界经卷若不现人人无知者此五逆之心亦复如是具足一切佛法若世间受不受法若出世间受不受法顿渐三十七道品一切诸法十心数十弟子起十法门庄严娑罗双树四枯之教决了声闻法是诸经之王具足一切大乘常乐我净四荣之教具在一念五逆不生心中故言行于非道通达佛道就此即有因有果五逆之因即是烦恼道业道之非道三涂之果即是苦道之非道也今取恶之因即是五逆最恶之果即是三涂最恶非道更无出此此之最恶非道因果尚得通达佛道其余非道因果理然皆得通达佛道也今言菩萨行五无间即是行于非道而无恼恚即是通达佛道也若本无五无间之业而行无间者即是以无所受而受诸受通达佛道即是未具佛法自行化他未满不应灭受而取证也菩萨于五无间能如是通达具一切佛法即是自行示行此事令众生入道即是化他也示行无间有二种一作逆而忏如阇王示作逆未受恶果而求忏法令无数人发菩萨心二者作逆不忏如调达乃至入大地狱阿难随目连往看当出地狱阿难劝令忏悔调达答言我受阿鼻地狱苦如受第三禅乐也是为行于非道为利一切又非恶无以显善是故调达无数劫来共释迦行菩萨道常得相值一行佛道一行非道更相启发故如法华经之所明也至于地狱而无罪垢即约非道之果也此是无垢三昧破地狱有入此三昧一切三昧悉入其中也如调达在地狱语目连言若汝更为凡夫我当出此地狱也又如婆薮虽在地狱教无数人得出地狱听方等经若自有罪何能化他良由虽处地狱之果无有罪垢而能化他至于地狱即是行于非道而无罪垢即是入无垢三昧通达佛道也本无地狱之业而至地狱者即是以无所受而受地狱苦自行化他佛法未满终不灭受而取证也自此以去皆须取问疾品以无所受而受诸受文来对行于非道之语历别一一句皆类明此义也经言至于畜生无有无明憍慢等过此如大象猕猴鵽啄鸟相敬因以化人即是入不退三昧通达一切佛道也经言至于饿鬼而具足功德者如请观音经言现身作饿鬼手出香色乳即是入心乐三昧通达一切佛道也。

　　至色无色界不以为胜。

　　此是二明行上界非道通达佛道也所以约上界明非道不着此二界皆是禅定是世间善道若因中生着即是菩萨缚若受果报即是长寿天难故非佛道也菩萨从假入空以无所受而受世间禅定因果不以为胜以非出世观练薰修之胜法也而于此色无色非道诸禅修白色三昧乃至我三昧等十二三昧未具自行化他一切佛法终不灭受取证即能通达佛道也。

　　示行贪欲离诸染着示行瞋恚于诸众生无有恚阂示行愚痴而以智慧调伏其心。

　　此是三明示行三毒非佛道即是烦恼道非佛道而通达佛道也以无所受而示行贪欲是非道离诸染着即是无漏禅定之佛道示行瞋恚是非道无有恚碍即是修法缘无缘慈之佛道示行愚痴是非道而以智慧调伏即是三智之佛道若未具佛法即不得灭三毒受而取证是为通达佛道故诸法无行经云贪欲即是道恚痴亦复然如是三法中具足一切诸佛道也。

　　示行悭贪而舍内外所有不惜身命示行毁禁而安住净戒乃至小罪犹怀大惧示行瞋恚而常慈忍示行懈怠而勤修功德示行乱意而常念定示行愚痴而通达世间出世间慧示行谄伪而善方便随诸经义示行憍慢而于众生犹如桥梁示行诸烦恼而心常清净示入于魔而顺佛智慧不随他教。

　　此是四明约十蔽非道通达佛道也此十多有是烦恼非道亦有是业非道义推可知若以无所受而受十蔽入假修十波罗蜜未具佛法不灭十蔽受而取证即能通达一切佛道也问曰八蔽非道八度是佛道如文可解憍慢非道对愿诸烦恼非道对力是义难见答曰憍慢轻他岂能发愿为作桥梁令他履践若不转诸烦恼定心神力岂能和光不染常清净也。

　　示入声闻而为众生说未闻法示入辟支佛而成就大悲教化众生。

　　此是五明行二乘非道通达佛道也二乘从假入空沈空故有无为缘集十二因缘三道非佛道也菩萨从空入假以无所受受二乘沈空之受而能从空入假作声闻为众生说未闻法如身子善吉满愿若作辟支佛大悲教化众生如大迦叶也未具佛法终不灭二乘受即通达佛道也故法华经云知众乐小法而畏于大智是故诸菩萨作声闻缘觉小欲厌生死实自净佛道也。

　　示入贫穷而有宝手功德无尽示入形残而具诸相好以自庄严示入下贱而生佛种性中具诸功德示入羸劣丑陋而得那罗延身一切众生之所乐见示入老病而永断病根超越死畏示有资生而恒观无常实无所贪示有妻妾彩女而常乐离五欲淤泥现于讷钝而成就辩才总持无失示入邪济而以正济度诸众生现遍入诸道而断其因缘。

　　此是六明示受人间诸道果报之非道而通达佛道也此是约苦道非道通达佛道也明此略有八句初七句示受人间报后一句总明现入诸道受报前七句即是以无所受而受四天下诸受此诸受果报皆是非道而从空入假修如幻三昧日光三昧月光三昧热炎三昧未具三昧一切佛法终不灭四天下果报受而取证也即是行于非道通达佛道也初约七句可知后一句言现遍入诸道而断其因缘者世间诸道不出六道余道已略释竟经未明修罗道六欲天道若以无所受而受修罗道六欲天道此即是苦道之非道而修欢喜三昧不动三昧难伏三昧悦意三昧青色三昧黄色三昧赤色三昧若未得三昧王三昧具一切佛法终不灭此果报受而取证即能通达佛道也而言断其因缘者得二十五三昧能破二十五有即是能断其因缘也复次现遍入诸道即是遍入十法界道此即义兼菩萨道断其因缘者四教菩萨十二因缘之三昧道也。

　　现于涅槃而不断生死。

　　此是七明现二种涅槃之非道通达佛道上明二乘有为功德是非道今明二乘无为功德亦是非道也又上但说二乘今兼三乘三乘入二涅槃皆非佛道除圆教妙觉佛示现其余皆有无为缘集三道之非道若应以三乘灭度而得度者即现三乘灭度而不断生死者菩萨久处生死利物岂得永断也故法华经明数数唱涅槃而实不灭也诸佛尚尔菩萨岂得永入涅槃断生死也。

　　文殊师利菩萨能如是行于非道是为通达佛道。

　　此是八结成佛道义也菩萨若能如前七种明于非道行此非道之理具一切佛法者即是通达佛道也。

　　于是维摩诘问文殊师利何等为如来种。

　　此是品之第二明如来种义所以净名问文殊者上文殊问净名答非道为佛道今净名问文殊答非种为如来种也此二大士互相问答此是宾生之宜为欲显上来所明行于非道通达佛道其理幽玄诸有未悟之者多生疑怪今净名次问文殊如来种义欲显非道是佛道分明也若知烦恼业苦三道是如来种者即能通达非道是佛道也就此文有五意一净名问二文殊答三净名重问四文殊解释答五大迦叶称叹领解述成今第一净名问何等为如来种者正为成非道为佛道致有此问也。

　　文殊师利言有身为种。

　　此是二文殊答如来种义即是以非种明如来种也所以然者上净名以非道为佛道是义不思议恐昧众生解故问文殊种义今文殊答以非种为如来种义趣符同重以显成净名所说非道为佛道之玄旨也所言如来种者大智论云如法相解如法相说故名如来若如十二因缘三道法相解者三道法相即是如来种所以然者离三道之外更无有三种如来种也三种如来者一正因如来种即是苦道二了因如来种即是烦恼道三缘因如来种即是业道是义以如品前具明所言如来者如此十二因缘三道法相而解而说故名如来今文殊答还依如来所说而说故说三种非种为如来种以成净名所问三种非道为佛道义也所言如来种者如来有三种亦有三如来有三者一法佛如来二报佛如来三应佛如来种亦有三即是正因了因缘因三种种也如法华经明皆是一相一种即是正因种如智度论明诸智慧门为种即是了因种又法华经明弹指散华佛种从缘起即是缘因种种以能生为义亦是种类为义亦是种性为义种以能生为义者若不能生不名为种以此三种能生佛法身从微至着终于大果即是能生义亦是种类义若此三种非佛种类此外何处更有同类之法又种性义者性名无改此之三法从初至后不断不灭性无改变必致三佛三德之果故名不改为种性义也今约众生明种众生受身不出三种一烦恼二业三苦由烦恼润业故受身有苦此三无前后亦非一时即不纵不横义若就附情明义以真性为正因种智慧为了因种万善为缘因种此多约断惑明种断惑得解离生死得涅槃除恶有善此约思议明义非今经正意若除惑得解则无了因种也如火从薪起薪尽火灭故二乘断结结尽便无佛慧之因不能成一切种智失了因种也若除恶有善恶尽则不能生一切善岂有缘因种故二乘无恶失缘因佛种也若离生死入无余灭身不受生者岂有正因种故大涅槃经云或有佛性阐提有善根人无阐提具有烦恼诸恶受生死报身也即是恶为缘因性善根人无此恶故云无也善根人有者已有善法缘因也阐提无此善故云无也二人俱有者正因性也二人俱无者无了因性也若约识为义六识是缘因种善恶并是六识所起离六识则无恶无善岂有缘因种七识是了因种惑之与解皆是七识离七识则无惑无解也八识是正因种无八识则无生死涅槃也真谛三藏云更有第九识是真识八识犹是虚妄生死种子所依若地论师解用七识断六识智障灭八识真修方显者此须取中论自他四句捡破今此经明八不思议种者以非种为种故此经以身诸烦恼不善皆是如来种离此三道则无别三佛如来种如蜂作蜜虽采众花若不置以大小便污终不成蜜非但众花香味是蜜种只此大小污汁亦是蜜种今明不思议亦如是非但法性智慧善法是三佛如来种只此生死阴身烦恼恶业即是三佛如来种此身阴即法性阴界入即法佛如来蜜种诸烦恼有能生智慧理即报佛如来蜜种一切不善有善理即是应佛如来蜜种若菩萨初研修此三种道理分得相应名习种性以修此相应理性心增长名性种性虚通无滞名道种性深见分明名圣种性三种等修名等觉性修三至妙极名妙觉性此三种性非前非后亦非一时不纵不横如世伊字首罗三目解释如来种义竟就文殊此答文有六意一略约苦道明如来种二广约烦恼道明如来种三重广约苦道明如来种四重略约烦恼道明如来种五约业道明如来种六约烦恼总结非道皆是如来种今就此段约三义分别若就苦门明义初有身第六入七识处此三是正因如来种第二无明有爱三毒四倒五盖八邪九恼此六是了因如来种后十不善道是恶业缘因如来种也若就通相明义一一皆得是三佛如来种也然众生受身虽以业为因若无烦恼则不得生今三种如来亦然虽有正缘若无了因导缘因助显正性三佛亦不显现生长由慧达烦恼导缘因故三因成就显法身故文殊云烦恼泥中有佛法耳有身为种者身即五阴身阴身即法性色受想行识即是正因种也又身为种者以能生福智慧故说以身为种若断此五阴即断佛种此即非种为如来种菩萨以无所受而受此身若未成就自行化他一切佛法终不灭身而取证即是从空入假明不思议义所以然者迷身则有六道生死尘劳种解此身则有四种圣人种故有十法界种也若灭身则无一切种菩萨如是观身见一切种即是如来种也如人眼翳苦痛失明若诣拙师针灸或用药涂虽得痛止而眼毁坏永不见色无如来种也又如有人患眼今虽痛苦眼睛未坏后若遇师禁咒翳消痛愈童子无损眼根清净见色明了此喻凡夫虽具足烦恼犹有反复以其种义不坏是故身为如来种也。

　　无明有爱为种贪恚痴为种四颠倒为种五盖为种。

　　此科是二广约烦恼为如来种也前明身为种即是现在五果正因如来种今取过去烦恼为无明现在烦恼名为爱观此二世烦恼如虚空不可尽即是了因如来种义亦是三佛如来种也贪恚痴为种者三毒犹是过去无明现在爱取二世各分出三毒若离取我即具等分出生八万四千尘劳如实知贪等四分出生八万四千法门故名为种四倒者别门明义迷色起净倒迷受起乐倒迷心起常倒迷想行起我倒能生四念处观正勤如意根力觉道故为种也五盖者贪欲盖瞋恚盖睡眠盖掉悔盖疑盖能生根本观练薰修诸禅三昧故为种义也此于别义如妨于通义无滞也。

　　六入为种七识处为种。

　　此两科是三重约苦道广明正因种义也六入即是六根约报身苦道明种义也如鸯掘经云此六根于诸如来常具足无减修了了分明见亦如法华经明父母所生清净常眼等得六根清净即是六根相现若离六根华严经明处处辨菩萨十种六根因是得入如来六根故知即是如来种义也七识处者什师云欲界人天为一识处三禅为三识三空为三识住合有七识住所以然者三恶苦识不乐住第四禅识不住者色微故又以有无想天识不乐住第四无色以有非想非非想法微故识不乐住也随识乐住即是法性此是约苦道明如来种义也。

　　八邪法为种九恼处为种。

　　此两科是四重约烦恼道为种也八邪如前迦叶章明不舍八邪而入八正即是种义也九恼者约三世违情明九恼九恼是生瞋之缘谓此人现世恼我恼我亲叹我怨过去未来亦如是是为九恼若有方便即是生善之缘故得是如来种也。

　　十不善道为种。

　　此一科是五约业道明如来种义十不善则摄得五逆无间也因恶生善即有十善若能生十善即是生三不护三密示现三业智慧行等如来功德故即种义也。

　　以要言之六十二见及一切烦恼皆是佛种。

　　此是六明总结成如来种义烦恼不善不出见爱二法以此往收故一切不善皆摄在其中皆是如来种义也。

　　曰何谓也答曰若见无为入正位者不能复发阿耨多罗三藐三菩提心。

　　此是四文殊解释答也就此即有二意一正解释答二譬显初正答言若见无为入正位者即是断如来种不能行于非道以灭受取证故不能发三菩提心也所言若见无为入正位者苦忍初心即是见谛名之为见见谛所断惑尽不更起即是一分数缘无为十六谛证果即是正位也若见惑断即无六十二见烦恼如来种断是人远至七生毕竟不受后身则界内十二因缘三道非种之种究竟永断故不能发三菩提心入假行菩萨道自利利人学一切法行于非道通达佛道成三佛如来以其无属见烦恼见如来种也。

　　譬如高原陆地不生莲华卑湿淤泥乃生此华如是见无为法入正位者终不复生于佛法烦恼泥中乃有众生起佛法耳。

　　此是第二譬说文有四譬亦可通譬上明种义亦可分别为二譬初三譬别譬三种后一譬总譬就三譬即为三一者污泥出莲譬譬烦恼道为了因种次粪壤生牙譬不善业道为缘因种次起身见譬苦道为正因种达五阴即正因性也后入海譬总烦恼等三种能生三种法身如下巨海得智宝也略出如此言譬如高原者此是初譬高源本含水有泥以决去水故无泥华不得生明二乘人本有烦恼种以断惑故如高原无泥不得生华此约入正位无烦恼不得发菩提心也。

　　又如殖种于空终不得生粪壤之地乃能滋茂如是入无为正位者不生佛法。

　　此是二譬入正位者得道共戒断三恶道不善业无恶业种不生佛法也问曰此中言于粪壤之地乃能滋茂以明入假大品云空中种树以明入假二意云何答曰此虽一往似异大意是同此明菩萨能体达不善理能生佛法不善恶法为种资成法身故约粪壤以明入假若是大品中即是不断而断断诸烦恼不善法入空以慈悲方便能从空入假学一切佛法化度众生如世间咒术之力能于空中种树故约空明入假若作此解二乘之人已有入假之义但其未悟不能改观至法华中方得会入大品中止会其法不会其人也。

　　起于我见如须弥山犹能发于阿耨多罗三藐三菩提心生佛法矣。

　　此是三譬入正位者无身见则身因灭无三恶身种不得发菩提心行菩萨道也。

　　是故当知一切烦恼为如来种譬如不下巨海不能得无价宝珠如是不入烦恼大海则不能生一切智宝。

　　此是第四譬若作总譬即是三明总譬二乘无烦恼道等三道可入即无一切智等佛法宝也。

　　尔时大迦叶叹言善哉善哉文殊师利快说此语诚如所言尘劳之畴为如来种我等今者不复堪任发阿耨多罗三藐三菩提心乃至五无间罪犹能发意生于佛法而今我等永不能发。

　　此是第五明大迦叶称叹领解文有三意一正称叹领解二譬显三自鄙愧所以迦叶称叹文殊以文殊善说非种显不思议如来种幽玄也领解即有二意一正领解尘劳之畴为如来种二领解见无为入正位者不任发菩提心也。

　　譬如根败之士其于五欲不能复利如是声闻诸结断者于佛法中无所复益永不志愿。

　　此是二明譬显此譬但显领解入正位不任发菩提心就此有开譬合譬如文可见也。

　　是故文殊师利凡夫于佛法有反复而声闻无也所以者何凡夫闻佛法能起无上道心不断三宝正使声闻终身闻佛法力无畏等永不能发无上道意。

　　此是三明迦叶自鄙也就此为二一正为自鄙二所以者何释自鄙意如文可解也。

　　尔时会中有菩萨名普现色身问维摩诘言居士父母妻子亲戚眷属吏民知识悉为是谁奴婢僮仆象马车乘皆何所在。

　　此是品之大段第三明法门眷属也还是成前非道通达佛道及如来种义所以然者诸道法门无量随其义便则有亲善相成义即是诸眷属也此皆是无名相中假名分别故有此义以成假名佛道如来种义也复次前观众生品明观众生入空彻源而有无缘慈悲喜舍为显成此义故天女忽现对身子阐扬不思议真空解脱之妙理今佛道品明行于非道通达佛道入假自行化他虽受诸受而无所受能于尘劳达如来种是故普现色身菩萨因而发问眷属是何显成入假通达佛道种种法门皆是眷属义也就此为二一普现色身菩萨问二净名答一普现色身问者释普现色身即有三义一普现内色二普现外色三普现内外色一普现内色者如法华经明身根清净一切十法界依正色皆于身中现犹如净明镜悉现诸色像菩萨于净身皆见世所有也二外现者亦如法华经明普门观音示现随机不同普现十法界色也三内外现者如大集经明观己身见众生身佛身一切悉现己身亦见己身众生身悉现佛身中现众生身中亦如是一切皆如影现即是色入法海也菩萨住此欲明此普现之名表成上明入假之义无所不现也前后相成令义易了故因普现色身致问也今问眷属者大士若是生身应有生身眷属资生若是法身即有诸法为眷属何故室空不见生身眷属亦未闻说法身眷属法门致有斯问眷属资生为在何所就问有二意一问眷属二问资产如文可知也。

　　于是维摩诘以偈答曰。

　　此是二明净名答就答中有四十二行偈为四第一有十二行偈正答明法身眷属资生即是自行第二从虽知无起灭去有二十七行偈正明菩萨入假权智化物无方大用成前行于非道通达佛道烦恼之畴是如来种并为化他入假之权用也三次有两行偈结叹自行化他也次有一行偈斥破二乘也。

　　智度菩萨母方便以为父一切众导师无不由是生法喜以为妻慈悲心为女善心诚实男毕竟空寂舍弟子众尘劳随意之所转道品善知识由是成正觉诸度法等侣四摄众伎女歌咏诵法言以此为音乐。

　　此是初有十二偈正答明眷属资生开即为三初四行偈明眷属次七行偈明资生具三次一行结自行功德满今就正答明有眷属者若是法身实相则无分别何有亲疏者哉正为入假分别故约法门明于眷属也若关河旧解外国无父母宗亲眷属非为贵人今约此解仍为理释言无眷属是贱人者即是二乘见偏真灰断无智度母善权父万行功德眷属也故法华经以穷子譬也若是大乘法身眷属臣佐吏民仓库众多为譬也净名具此即是佛法贵人故以偈答言有眷属也智度即是实智实智有能显出法身之力如母有能生之义也方便是权智权智外用能有成办如父能营业求长成若就此经文辨父母者如观众生品彻照三谛契当真如名为实智即是母义佛道品明行于非道通达佛道遍入尘劳成就佛法即是权智父义也故金刚般若经云如来善护念诸菩萨即实智母也善付嘱诸菩萨即是权智父也菩萨从初心修此二观是权义得入中道见于佛性是实义双照二谛即是权义自然流入萨婆若海是实义将此权实以无所受而受具足出生一切佛法若不证妙觉后心终不灭受息此权实而取证也又行于非道是权通达佛道是实因此二智遍入尘劳为如来种譬如初生常为母将护至年长大父付家业菩萨亦从安住世谛初出胎时用权实二智从空入假乃至妙觉未曾舍离权实父母也一切众导师无不由是生者如世之天地阴阳交合万物得生又如父母交会则有托胎受生借此况权实权实二智若不合者则菩萨法身智慧不能得生权实若融能契法性显出法身故言众导师无不由此生也若约观心明义只观心即空为实智即假是权智知心非空非假即入圣胎观道分明豁尔相应见于中道即是出胎如是乃至未入妙觉已还皆名佛子故云普贤真佛子若登妙觉即没子名但称为佛也大智论云稽首智度无子佛也经云法喜为妻妻者齐正能称悦夫主情抱也若菩萨巧入非道达理境智相称即是齐正能生法喜是悦情义故说法喜以为妻也慈悲心为女者取上三十种慈为女也慈与悲相符故同女也善心诚实男取上明观三谛顺理直入实相一心具万善为男实相正观能办众善与男有干事义相符故为男也毕竟空寂舍者舍有遮蔽安身之能毕竟空理能遮通别爱见法身之所栖处故以为舍弟子众尘劳者即是上来明三毒等分八万四千尘劳转为八万四千三昧陀罗尼波罗蜜若似若真为一切佛事如转弟子成贤圣也道品善知识者若修三十七品即知中道之正识二边等之邪故得成正觉也诸度法等侣者六度八万四千波罗蜜是福德智度是慧二种庄严两轮等故是名等侣也四摄为妓女者妓女本娱情悦虑引众有四摄能顺物情摄引受学者来故为妓女也歌咏诵法言者音乐自乐乐他诵经说法自得法乐亦令他得法乐也。

　　总持为园苑无漏法林树觉意净妙华解脱智慧果八解之浴池定水湛然满布以七净华浴此无垢人象马五通驰大乘以为车调御以一心游于八正路相具以严容众好饰其姿惭愧之上服深心为华鬘富有七财宝教授以滋息如所说修行回向为大利四禅为床座从于净命坐多闻增智慧以为自觉音甘露法之食解解味为浆净心以澡浴戒品为涂香。

　　此是二明资生之具总持之园苑者园苑持华果遮佗盗采令不零失陀罗尼亦尔持善法因果遮诸恶法也林树是覆荫清凉诸无漏善法无烦恼生死热即是清凉义也觉意即七觉调停得生真智之因华故大智度论云无学实觉此七能到故以为华也解脱果即是不思议解脱妙觉果满也八解浴池者八背舍八解已如前分别若入九定证真成八解脱八背舍修成在九定定满如水满八解如池也七净华者一戒净二心净三见净四断疑净五分别净六行净七涅槃戒净是正语正业正命心净是正精进正念正定见净正见正思惟断疑净是见道分别净行净是修道涅槃净是无学道如是约别教圆教见思例皆得称净华也菩萨既在因地皆名为华浴此无垢人者若约别教圆教明义三藏教通教断界内事惑垢已尽名为无垢人犹有恒沙界外理惑垢是故洗浴也若约界内解者慧解脱罗汉已断分段之垢亦是无垢人而更修八解者为除无知垢故须浴也象马五通驰者菩萨习未尽不得称漏尽通又云断界外正使未尽犹名五通如意通荷负众生力大如象余通如马周遍十方一念即到故言驰也大乘以为车者圆教所明大乘最胜无过上也调御一心者法界一相常在一行三昧也游八正路者无作八直道也具相严容众好饰其姿者不如三藏教所明相好法身自有实报大相小相光显法身为严饰也惭愧为上服者佛性中道是第一义天菩萨见佛性未了了故惭第一义天诸佛是无上行人愧此胜人名为愧人也怀此惭愧即能致胜善之服也深心为华鬘者深心进得胜因胜因即是上因如华鬘严首也七财者一闻二信三戒四定五进六舍七惭闻者如十地听法如云持雨十方佛说法一时能持故名闻也信者深信坚固犹如金刚也戒者十地所得真戒经言唯佛一人具净戒余人皆名污戒者定者即首楞严等定也进者念念深入萨婆若海也舍者常舍行也惭愧者如前说如所说行言行相应也教授滋息者说法前人得益化功归己即是滋息也回向大利者即是回因善向果与众生共作佛如声入角则大也四禅床座者如床离下湿避诸虫螫世间四禅离欲界之爱湿觉观毒虫从净命心修之则有支林功德邪命心修则堕鬼道菩萨出世四禅一切皆摄功德藂林无不悉备休息诸行能离分段变易爱见湿法烦恼毒虫若邪命修则堕二地净命修之则契中道寂灭安乐故言四禅为床座也多闻增智慧为觉音者外国用音乐觉悟于王今用多闻智慧觉悟心王自觉觉他也甘露法食者用大乘涅槃真理为甘露法食大涅槃云汝诸比丘未得大乘法食也解脱味是定名为水水是浆义也净心澡浴者忏悔即是慧明水洗除罪垢烦恼也戒品为涂香者作无作善资熏法身也。

　　摧灭烦恼贼勇健无能逾降伏四种魔胜幢建道场。

　　此是三结自行因成也摧灭烦恼贼见真界内烦恼贼灭见中道界外烦恼贼灭也勇健无能逾者住首楞严三昧即是健相三昧降伏四魔具如前释叹菩萨义已明也胜幡建道场者若众生翻邪归正道机纯熟菩萨即坐道场即是因圆果满也若观心明义故言举足下足无非道场来具足一切佛法也。

　　虽知无起灭示彼故有生悉现诸国土如日无不见供养于十方无量亿如来诸佛及己身无有分别想。

　　此下有二十七行偈正明通相从空入假权智无方化他大用亦是住平等法界缘起利物也文为三意初两行偈明入假供养诸佛二有一行偈明入假净佛国土三有二十四行偈明入假成就众生今此两行偈明入假供养诸佛虽知无起灭者入但空无生不可得空无生而能权巧出假普示界内外生死众生供养诸佛也。

　　虽知诸佛国及与众生空而常净佛土教化于群生。

　　此一行偈是二明通相入假净佛国土是义如前佛国品已具释也。

　　诸有众生类形声及威仪无畏力菩萨一时能尽现觉知众魔事而示随其行以善方便智随意皆能现或示老病死成就诸群生了知如幻化通达无有碍或现劫尽烧天地皆洞然众人有常想照令知无常无数亿众生俱来请菩萨一时到其舍化令向佛道。

　　此下二十四行偈明通相入假权智成就众生此文有五意一明入假觉悟众生二明教众生世法三明入假拔众生灾难四明入假济地狱畜生苦五明入假同事利物此五行偈正明成就众生入假权巧觉悟群生如文可解也。

　　经书禁咒术工巧诸伎艺尽现行此事饶益诸群生世间众道法悉于中出家因以解人惑而不堕邪见。

　　此二行偈是二明入假以世智教示众生而不堕邪见也。

　　或现日月天梵王世界主或时作地水或复作风火劫中有疾疫现作诸药草若有服之者除病消众毒劫中有饥馑现身作饮食先救彼饥渴却以法语人劫中有刀兵为之起慈悲化彼诸众生令住无诤地若有大战阵立之以等力菩萨现威势降伏使和安。

　　此五行偈是三明入假拔众生灾难或现诸天及作地水者以能权变作胜正报及依报自在故能救众生三灾之难拔三灾如文可见也。

　　一切国土中诸有地狱处辄往到于彼免济其苦恼一切国土中畜生相食啖皆现生于彼为之作利益。

　　此二行偈是四明入假拔地狱畜生苦亦应拔饿鬼苦文略义兼可知也。

　　示受于五欲亦复现行禅令魔心愦乱不能得其便火中生莲华是可谓希有在欲而行禅希有亦如是或现作淫女引诸好色者先以欲钩牵后令入佛智或为邑中主或作商人导国师及大臣以祐利众生诸有贫穷者现作无尽藏因以劝导之令发菩提心我心憍慢者为现大力士消伏诸贡高令住佛上道其有恐惧者居前而慰安先施以无畏后令发道心或现离淫欲为五通仙人开导诸群生令住戒忍慈见须供事者现为作僮仆既悦可其意乃发以道心随彼之所须得入于佛道以善方便力皆能给足之。

　　此十行偈是五明入假同事利物皆为引入佛道善权方便称机无爽也。

　　如是道无量所好无有崖智慧无边际度脱无数众假令一切佛于无数亿劫赞叹其功德犹尚不能尽。

　　此二行偈是第三结叹入假权巧缘起之用自行利物无量非可具说也。

　　谁闻如是法不发菩提心除彼不肖人痴冥无智者。

　　此一行偈是第四结斥二乘凡夫也肖字训似训类训善也菩萨根性是佛子似佛是佛种类能顺佛心若闻此说故能即发无上道心二乘无大乘根性则不似佛非佛种类不顺佛心故闻此不思议解脱入假权巧利物不能发无上道心故云除不肖人痴冥无智是底下凡夫无智无大乘善根也。

　　维摩罗诘经文疏卷第二十五
卍新纂续藏经第 18 册 No. 0338 维摩经文疏


　　维摩罗诘经文疏卷第二十六

　　入不二法门品

　　一释品来意二正释品三入文第一品来意者一成前观众生品入中道也二成前问疾品圆教有疾菩萨慰喻也三成问疾品有疾菩萨中道观而自调伏也四成室外菩萨品用圆中道弹诸菩萨是则成前四义同令入今不二法门也第二释品者然门有多义入亦不同今略明十种四句简其同异然后释品也第一四句者一偏门入偏理三藏三乘是也二圆门入偏理三乘闻圆而入偏者是也三偏门入圆理二乘根败高原不论入义三藏菩萨不妨论入也四圆门入圆理即入佛慧菩萨是也后二句是今入不二法门也第二四句者一次第门入次第理别教菩萨入初地者二次第门入圆理别菩萨入初住者是也三圆门入次第理圆菩萨入初地者是也四圆门入圆理圆菩萨入初住者是也虽复四句交互由根性有念不定而同入中道故皆同入今不二法门也第三四句者一教为理门闻教悟故二理为教门由理识教故三教为教门若人闻一句通达无量义故四理为理门从理进入故从初住乃至妙觉华严云所有慧身不由他悟岂由昔教耶前三句多是三十一菩萨入不二法门后一句多是文殊净名入不二法门也虽同应迹化功归已进入何妨也第四四句者一教门非理门教是能通理是所通能所异故二理门非教门吾闻解脱之中无有言说故三教门即理门文字即解脱故四理门即教门解脱即文字故前二句三藏之理教非今入门后二句是今入不二法门也第五四句者一默门不入即身子默然者是也二默门入即净名杜口者是三默说门皆不入即三藏理教者是也人则二乘者是四教理皆入圆家之教理者是也人则三十二菩萨者是也第六四句者一教门入闻今说入是也二行门入久积净业称无量者是也通论者佛子行道已来世得作佛者是也三教行共为门入如闻而行入者是也四非教非行入人即文殊净名也非今闻教行而入久成佛道故也第七四句者得教不得门文字之法师是二得门不得教观慧禅师是三得门复得教闻慧禅师是四门教俱不得假名阿练若是前后两句非门亦复不入中之二句真悟者是门亦是入也未悟入者观行之中论门论人非真入不二法门也第八四句者一出门论入法华云以佛教门出三界苦乘是宝乘直至道场者是即三乘历五味教入也二出门不得入法华云背父而去五十余年即凡夫五道者是也三亦出亦入得入涅槃云舍无常色获得常色受想行识亦复如是者是也即别教菩萨入也四不出不入而入经云生死即涅槃何所论出入即如上文不断烦恼而入涅槃是真入不二法门即圆教菩萨入也第九四句者一入而不入虽入化城未入宝所故也二入而论入璎珞云因是二空得入中道是也三出而论入从中道双照二谛者是也四不入不出而入寂照俱泯也第十四句者一三门不入即藏通二教义推三观门是三门不入也二三门入即圆教菩萨一心三观门入也三三门亦入亦不入即别教菩萨别入非圆入也四三门非入非不入修三观门不定圆教人者是也是则三十二菩萨各说入不二法门此约情悟以释品也净名杜口是真入不二法门者此就理释品也若如向解二不二约迷悟释也若就照中名为不二者即是照而双寂也亦名为入也双照二谛名之为二者即是寂而双照也亦名为出也是则二不二入之与出皆就悟论也法者所照二不二之法也门者还是照二不二法通达无滞名为门也是则还是一法约用处名异故名入不二法门也又二者俗谛真谛生死涅槃为二若偏存俗谛是生死流动若计有涅槃是无为灰寂若依此真俗是则为二止住门外宿彼草庵不能得入不二之门见于中道今明不二门者不依生死非依涅槃之二亦不离生死涅槃之不二双舍二边及不二边通至中道称为不二法门也此中道之理名之为门故经云唯有一门而复狭小此是智慧之门故法华云其智慧门难解难入非但三藏通教菩萨所不能引入别教三十心亦所不入唯除诸菩萨信力坚固者圆观十信但能信解亦未能入十住初心乃能入耳问十信何不似解似入答通意可尔别义不然如人知彼家有物未必入其门内今明入者即是证初住已显法身得名为入如开示悟入即住中论此品来意者远从前来所弹菩萨住通教及别教地前来得入此别门无生忍位今欲显成圆别之教于二门中无所拘滞通而不壅不开通中住也复次进论上入室慰喻调伏之中云今我此病非真非有众生之病亦非真非有上但明其意而文略今欲广说中道双用是法有此两品来复次观众生品乃当三谛同观无中无假而不空正为入空即是实智佛道一品乃当三谛俱照无空无中而不假正为出假即是权智犹未融通使权实不二类如天地阴阳不合万物不生若权融通别实慧不生今欲会此权实显于中道是则辨不二法门品来也复次门名能通非但通入亦复通出若是二而不二名为通入不二而二名为通出若是通教菩萨从思议有作二谛入不见中道计有生死涅槃为得故将别教接通之时明见中道名之为入此则是二而不二名入中道若从别教照于分段思议之俗森罗万像即是不二而二名之为出义又复非但不二名入二亦名入法门无量种种不同如法华所明长者造立舍宅五欲自娱金银仓库无种不有此即是照不思议之俗不二而二名之为出自于中道证其出入不同门外思议之俗辨其出入又如舍利弗善吉被加说般若领知家业之时此亦是从二而入不二但知是被命而已非真悟入也若领知众物出入罗列领知不思议之俗还出草庵二乘之真者是时名为从不思议之二而出思议之不二今言入不二门者即是不思议不二门也。

　　尔时维摩诘谓众菩萨言诸仁者云何菩萨入不二法门各随所乐说之。

　　就此品为三第一净名问第二诸菩萨各各说第三闻品得益。

　　舍中有菩萨名法自在说言诸仁者生灭为二法本不生今则无灭得此无生法忍是为入不二法门。

　　就第二各说中凡有三十二菩萨若此文所明五千皆说但三十三者必有所表今作三义往释第一明三十三者表三十三天有不死之药菩萨即是三十三天共说不二之门即是不死之甘露也即用三十三对四十二地用三十对三十心用三对十地等觉妙觉此则合地开三十心若如仁王明十四度合三十心为三开十地为十妙觉为一亦对大品四十二字门初阿后荼初阿名诸法初不生此中最初法自在菩萨说不生不灭入不二法门即是阿字义亦如中论明八不初辨不生不灭若闻阿字门即解一切义初阿字具四十二字功德后荼亦具四十二字功德中四十皆具四十二功德诸地亦如是初地即具四十二地功德也若是无分别中而论分别不二而二说有四十二地若是分别中无分别二而不二者一地之中皆具诸地一字之中皆具诸字过荼无字可说者如维摩是最后荼字妙觉之地是故默然无言当知三十三菩萨即表此之三义第二自行为语类如五百比丘各说身因如来印定一一比丘无非正说但为其约一法得入见真断结今还说所观之门故别不同名为各说身因见理无异故言无非正说此三十三菩萨亦复如是无生之理不殊而入门不同观法各异故有三十三种如云泥洹真法宝众生以种种门入也第三就化他为语即是随四悉檀机悟不同约物有异致有差别实行之者未入无生乐闻无生无灭即是随世界或复执生灭即用无生无灭斥其生灭即是随对治或有人闻余法不生善心若闻无生无灭双亡二边善心即进即是为人随得悟处如五千之观悟无生忍者即是第一义也据一门之中皆具此四意我无我常无常垢净苦乐等亦如是第四约别圆往判若是三十一菩萨皆以有言言于无言是名别教文殊以无言言于无言净名以无言无言是名圆教圆教二种一圣说法二默然一圣说者圣者名正正即中道乃不当言与无言亦得论言无言是故文殊显不思议圣说法故无言言于无言维摩显圣默然故无言无言此之圣说即是默然默然即是圣说故大经云若知如来常不说法是名多闻问若言即是无言者前三十一菩萨有言于无言皆是圆教耶答若作一一门判得入无言者是别教意若作不生不灭一门能摄四十二地者即是圆教意也此中虽有三十三人说收束为语不出四门如释论明第一义悉檀虽云一切实非实等皆是明第一义悉檀今此四门亦尔虽四门不得皆是明不二门之中道法自在者明此菩萨于三谛之法而得自在如上云体无疾故则手足自在则身自在今亦尔于中道理不生爱见则权实二用自在故慧亦无缚故体用自在仍此为名生灭为二者生死涅槃相对为二也若知一切众生即涅槃相不可复灭诸法从本来常自寂灭相岂得有生既其无生何处论灭无生无灭两边俱泯无复有二因此得悟中道见理之时称之为门若不悟者皆是随情之说非是门也问若言不生不灭是入不二门者如富兰那亦说不生不灭六十二见亦计有不生不灭不可说藏亦应是门若其非者有何等异答六十二见邪心虚画皆是情中说不生不灭非是随智悟道之门尚不得小乘之理何况得与不思议不生不灭门同也问若尔者三藏中有为生灭有无为不生不灭门与此不生灭若为异答三藏所说非生非灭门此乃悟有作四谛偏真之理计有涅槃染著于法非是悟中道佛性双亡有无不生不灭之门也复次通教四门者体色如幻如化如镜像四句求不可得而说为生犹如幻化假说为生如镜中像灭假说为灭不同外像计性生灭但假说生灭耳是名通教中有门空门者即幻色是空不待幻灭为空亦有亦无门者幻色不可见而见见而不可见即是亦有亦无门非生非灭门者幻生尚不可得何况有幻灭生灭不可得故言非生灭门此复何异答若通教未悟之者作此计者乃是随情若悟真者乃是悟思议不生不灭偏真之门也非是不二中道门也今此中明不生不灭不得上所说束以凡夫为生故大集云出法摄心凡夫依有漏禅还受生死二乘及通教所证涅槃同皆是灭如下灭法摄心今明不生非凡夫不灭非二乘涅槃之灭正破二乘所证涅槃灭于化城不同通教不破圣人所得凡夫受分段生二乘受变易报今入不二门则离此二边中道为门自龙树偈云虽未脱死地则为已得脱若约通教释菩萨已断正使余有受生是慈悲为物非巳实报故云已得脱若约不共教意已断分段侵除无明分分中已脱未脱者未免余生故。

　　德守菩萨曰我我所为二因有我故便有我所若无有我则无我所是为入不二法门。

　　德守者三德之法守持无失实相之理爱护坚严从此为名我我所为二既无我则不得所如此一往望此语似如空门何得是不二门但别教之中具有四门或随性欲入道不同或为赴机化物有实应须四门引接不但一非有非无之门此虽似空门终是不二即中之空若如二乘人断我见谛得道入涅槃此但空其我不空我所得涅槃故言我生已尽所作已办当知未空于所也今言空者如上文云我及涅槃是二皆空我空故即是空生死涅槃空故即是空所故言是二皆空空病亦空二边双遣则入不二门。

　　不眴菩萨曰受不受为二若法不受则不可得以不可得故无取无舍无作无行是为入不二法门。

　　不眴者事释眴者人目但上眴天目上下眴如顶生上忉利二王共坐不可别知唯视眴有异耳若上眴云以智就境若上下俱眴云智境扶合菩萨不尔不动不眴或可从此得名理中为释人天动眴者是二相见但见生死涅槃也菩萨不眴是不二相见见中道理也从此得名受不受为二者不受有五种如大品不受三昧广大之用不见受不受之二边俱皆不着是故受不受双舍若舍于受取无受则有去取有取则作无受之业行于无受之行今既两亡亦无取亦无舍无作无行是为入不二门受即凡夫受二十五有报不受即二乘得罗汉时不受诸法漏尽意解今入不二不同凡夫受故无取不同二乘不受故无舍无取无舍是为入不二门。

　　德顶菩萨曰垢净为二见垢实性则无净相顺于灭相是为入不二法门。

　　德顶者声闻法中为顶禅于禅中最上今明此菩萨若无中道之德则有顶堕有中道故则无顶堕无顺道之爱故称德顶垢净为二者若欲界苦集为垢非想定离下地为净如三界见思为垢二乘断三界之垢为净净不可为垢垢不可为净是故为二今观此垢实性犹若虚空虚空之相无垢无净一切法皆如相寂灭者即顺寂灭也若既垢净为二不顺寂灭今不见垢净双亡前两边得入中道。

　　善宿菩萨曰是动是念为二不动则无念无念即无分别通达此者是为入不二法门。

　　善宿者是星宿名二十八宿皆属五星五星具所配乃至五阴若就理为语即得日星宿三昧以此为名是动是念者境界生灭名动心来观名念是为二边二边故有分别今达心性无念既不得念心亦不得动境是为入不二。

　　善眼菩萨曰一相无相为二若知一相即是无相亦不取无相入于平等是为入不二法门。

　　善眼者善是顺理之名以慧眼故见少佛性名之为善眼二乘虽有慧眼不顺中道不见佛性名为不善此菩萨从见善理得名也一相无相者佗解有三或言一相胜无相何故尔生死是有相涅槃是无相对有相说无相犹成有相中道不对有相故名一相或言无相胜一相生死法生灭为二相涅槃无生灭为一相此一相亦是对二得名犹名二相中道无二相亦无一相或言是齐何故尔真谛中自有一相无相中道中自有一相无相故言是齐又毗昙云一法二相一法者随约一法或是心法或非心法但将心约此一法即有生灭二相或住或异或大或小等或约四法即有八相八相皆约一法而起故名一法以约法故则有二法乃至八法故名二相若不得此一法亦不得八法八法既无即是无相虽有此解今皆不用今取释论中破一时中云别相与法一亦不可相与法异亦不可非一非异中而论一异亦如一切数中但有一更无有二如心是一法来约瓶故言一瓶更足一名二三一名三四一名四如是百千无量不出于一故云一相无相为二若不得一相亦不得无相一相无相皆无故名入不二门又阿含增一明义云诸比丘唯有一法所谓心更有二法即开心为色更有三法即开心为四乃至无量皆约一心中生若不得心之一相亦不得一切从心所生之相达此二边知心相非一相从心生非多相而能为一相为多相此之一多无一无多毕竟清净俱泯一二故名为平等平等故是入不二门又约三脱门以十八空破一切法犹有空在故云一相次破空空病亦空是名无相不得空相亦无无相故云一相无相不可得名入不二门。

　　妙臂菩萨曰菩萨心声闻心为二观心相空如幻化者无菩萨心无声闻心是为入不二法门。

　　妙臂者或用事中妙故得名或权实两智为二智此智巧妙从此得名菩萨心声闻心为二声闻怖畏生死自取解脱菩萨不畏度人处在生死二乘心不可为菩萨心菩萨心不可为二乘心二乘住调伏心菩萨不住调伏心是故为二若能观此心性如虚空空中不见有心何况见有自善为佗二种之别耶心性空故不着二边是入不二法门。

　　弗沙菩萨曰善不善为二若不起善不善入无相际而通达者是为入不二法门。

　　弗沙者星名云二十八宿中鬼星菩萨生时与此相应善不善者取十善十恶为二泯此善恶除分段业只成通教不二门今取三界之心为不善乖理故取二乘出生死入真谛为善以此为二达善不善际即是实际实际即空空中尚不见起善何况起不善其性寂灭善不善双亡是为入不二。

　　师子菩萨曰罪福为二若达罪性则与福无异以金刚慧决了此相无缚无解者是为入不二法门。

　　师子者名无畏兽也如涅槃师子吼释决定说三谛之理无所畏忌从此得名罪福为二前善恶从因为目论不二今明罪福从果为名罪果摧碎行者身心福名福报若取世间罪福此只成通教不二门今取三界是富乐之果受身皆名为罪二乘名无罪能出三界子缚已断故大品云摩诃那伽名为无罪即是福有罪即是生死无罪即涅槃解脱以此为二今达此罪福之性无缚无脱五逆之相即是菩提无缚无脱岂更离此罪缚别求福解既不得罪亦不得福决了此相即是入不二门。

　　师子意菩萨曰有漏无漏为二若得诸法等则不起漏不漏想不著于相亦不住无相是为入不二法门。

　　师子意者如师子不畏一切得首楞严健相故有漏无漏为二漏言漏落起罪堕落三途又漏名漏失退失出世善法此二义亦应是同只由退失出世之法故落三途只落三途良由退失出世法无漏者不失出世永出三界入涅槃名无漏此亦异故为二观此漏无漏性即是一性等无差别非生死漏非涅槃无漏无漏即是无相漏即是有相达此性时不着二边之相即入中道不二。

　　净解菩萨曰有为无为为二若离一切数则心如虚空以清净慧无所碍者是为入不二法门。

　　净解者有为未必是有漏如得无漏亦是有为有为三相所及无为是三无为虚空无为数缘灭无为非数缘灭无为无为有为数非数是法故名为异但三无为一是涅槃二非涅槃数缘不得是虚空虚空不得是非数三虽各异此还是数法今将离一切数对彼数为二达此二如虚空不见数非数无复二边无挂无碍即入不二。

　　那罗延菩萨曰世间出世间为二世间性空即是出世间于其中不入不出不溢不散是为入不二法门。

　　那罗延者大力健相三昧故从此得名凡夫名世间二乘名出世间故云是乘从三界出到萨婆若出与不出为二今观此世间出世亦不出不到大品言是乘无动不到不出其性空故不得出不出名为入不二门。

　　善惠菩萨曰生死涅槃为二若见生死性则无生死无缚无解不燃不灭如是解者是为入不二法门。

　　善意者生死是缚是然涅槃是解是灭为二边今观生死性本来常寂本自不缚何所论脱又亦不然岂应有灭既无然灭不复有二是为门。

　　现见菩萨曰尽不尽为二法若究竟尽若不尽皆是无尽相无尽相即是空空则无有尽不尽相如是入者是为入不二法门。

　　现见者尽是二乘见思尽不尽是凡夫生死无际今观尽不尽即是空空不可尽不可不尽故言痴如虚空不可尽老死如空不可尽非尽非不尽中作尽说名毕竟空作不尽说妙色湛然恒安住不为生死之所迁既非尽不尽则无二边得入不二门。

　　普守菩萨曰我无我为二我尚不可得非我何可得见我实性者不复起二是为入不二法门。

　　普守者即是善持实相守护菩提一不失漏从此得名我无我为二我即凡夫所执无我即二乘空境今达此二边即无二相故于我无我而不二名为实性实性之性即是佛性八自在我又于我无我而不二名真无我如大品所说既其不二即入中道。

　　电天菩萨曰明无明为二无明实性即是明明亦不可取离一切数于其中平等无二者是为入不二法门。

　　电天者观第一义天发电天三昧见理为名明无明为二无明即是明故言十二因缘名为佛性佛性即明故言众生佛性明如日烦恼覆故闇如漆涅槃云明与无明其性不二不二之性即是实性实性即是佛性明有三种菩萨明即般若佛明即佛眼无明明即毕竟空空故岂有明与无明为异不异故空空故即入不二门。

　　喜见菩萨曰色色空为二色即是空非色灭空色性自空如是受想行识识空为二识即是空非识灭空识性自空于其中而通达者是为入不二法门。

　　喜见者一切众生之所喜见从此为名色色空为二此是灭色为空也今即色是空不待灭色是空故言不二门也乃至五阴皆尔若直尔论只是通教今论法性色等不异法性法性即是色乃名入不二门。

　　明相菩萨曰四种异空种异为二四种性即是空种性如前际后际空故中际亦空若能如是知诸种性者是为入不二法门。

　　明相者四种者四大种与空种为二四种围虚空而住内外皆空皆空即无四种与空种异无异故泯于空有之种入不二法门。

　　妙意菩萨曰眼色为二若知眼性于色不贪不恚不痴是名寂灭如是耳声鼻香舌味身触意法为二若知意性于法不贪不恚不痴是名寂灭安住其中是为入不二法门。

　　妙意菩萨眼色为二若知一切法趣眼是趣不过若了眼根虽见十法界色而不坏眼根是为不二余如须菩提章。

　　无尽意菩萨曰布施回向一切智为二布施性即是回向一切智性如是持戒忍辱精进禅定智慧回向一切智为二智慧性即是回向一切智性于其中入一相者是为入不二法门。

　　无尽意者布施回向一切智为二者若取此二法为二便成通教意未显不二之门今取六度教菩萨布施而不回向求常住佛通教则能施回向一切智为二今明布施性即回向性无六度通教之别是为入不二门又施等是因一切种智是果是为二又自己行六度为善则小回向果而行六度其福则多多少为二观此二性无异名为不二门。

　　深慧菩萨曰是空是无相是无作为二空即无相无相即无作若空无相无作则无心意识于一解脱门即是三解脱门者是为入不二法门。

　　深慧者空无相等为二通教三空缘真谛别教三空缘实相具出释论无相缘灭下四行即无为法空无作缘苦集道下十二行是有为故三谛入有为相有为相即是世间有为法无相缘灭谛无为法故以此为二今明不见空性异于无相不见无相异于无作即是实相实相中尚不见一云何有二二既俱泯即得入不二门。

　　寂根菩萨曰佛法众为二佛即是法法即是众是三宝皆无为相与虚空等一切法亦尔能随此行者是为入不二法门。

　　寂根者此无漏根从寂灭实相生亦是观六根得清净即是寂灭根用此为名佛法众是三宝何得为二既言三宝三宝是别异故不名如非如故为异为二又解云佛与众俱是人故言众生无上者佛是法无上者涅槃是涅槃是所行之法故法与人为二此是小乘中所明别体三宝阶差不同名之为异异故为二今观三宝是一体入一实相空中不见有三阶差异佛即法僧法即佛僧僧即佛法何故尔佛有三种法身报身应身此三佛是一体论三非是三身别异而言三佛三佛既其不异法即报应更无差别今就三身明三宝者法身即是诸法实相不来不去法性之性即是法宝报身是智照圆契于法性发生明觉显出法身名为佛宝应身随缘化物与物和同又此应顺于法身和同实相以此二义俱是僧宝此三未曾差别故知是不二也复次就法佛明三宝者法身是法性法性即实相常恒无变是法佛之师可轨之法名为法宝法性之性亦名常寂光寂而常照上文云此室常以金色光照昼夜无异不以日月所照为明即是智性称之为觉即是佛宝此之明觉与法性和同境智相称名为僧宝即就法身之上辨其三宝复次智照圆明是觉义名佛宝圆照之法是可轨义即法宝此报佛智与理相应顺于如即是僧宝报佛论三义也就应身明三宝者应身照机不失其宜亦是自觉觉他名佛报应身为物之所轨是法宝和光度物与物和同是僧义虽复实相上分为三身三身配为三宝一一之中俱有三宝凡十二宝未曾有异以不异故无人法之别入一实相不二之门三宝义既尔诸法亦复如是故上文云一切众生如弥勒如无二无别也。

　　心无碍菩萨曰身身灭为二身即是身灭所以者何见身实相者不起见身及见灭身身与灭身无二无分别于其中不惊不惧者是为入不二法门。

　　心无碍者观三谛通达无有挂碍身身灭为二者若检析此身不见身者即身因灭因灭则果灭果灭即涅槃不灭即生死以是为二今观身实相即是涅槃故言即色是空说涅槃即是色我虽说涅槃是亦非真灭实相中尚不见身何处论灭即身是灭即生死是涅槃即涅槃是生死何故尔性不异故不得因果之殊不见身之与灭故名入不二门。

　　上善菩萨曰身口意善为二是三业皆无作相身无作相即口无作相口无作相即意无作相是三业无作相即一切法无作相能如是随无作慧者是为入不二法门。

　　上善者观三谛顺理此善最上从此为名三业是三何得为二亦同前解以其身非口口非身意非口别异故论其二又身口是色法意是心法色心为二以其二故能动外相若入一实理中尚无三业差别何得三业作相作相性与三业性无二无别名不二门上来善眼明一相无相入平等相此从无相门入四种空种如虚空相此从空三昧入此中明三业无作即一切无作从无作入三门乃殊同缘中道入实相中不二门无异也。

　　福田菩萨曰福行罪行不动行为二三行实性即是空空则无福行无罪行无不动行于此三行而不起者是为入不二法门。

　　福田者相如上须菩提中说福行者十善福也罪行者十恶业也无动具取四禅支林功德为福也又云三禅中皆非无动初禅觉动二禅喜动三禅乐动四禅四空方为无动不见此二相则不见动与不动深达动性即不动性尚不起不动行何况罪福动行耶是入不二门。

　　华严菩萨曰从我起二为二见我实相者不起二法若不住二法则无有识无所识者是为入不二法门。

　　华严菩萨又云举二十五三昧破二十五有达二十五有中我性我性即佛性不动名无动行我无我而不二。

　　德藏菩萨曰有所得相为二若无所得则无取舍无取舍者是为入不二法门。

　　德藏者三谛之藏含藏万行用此为名有所得只是一法那得为二今言有所得即对无所得若生死为有得即对涅槃为无得若待有为无者还即为二种虽云涅槃无得于涅槃生染于法是名有法如呵身子云有造之求有作之求并非求法故知所得虽不得生死便得涅槃今不见生死之有得不见涅槃之无得无生死则无所舍若无涅槃亦无所取无取无舍即入不二之门。

　　月上菩萨曰闇与明为二无闇无明则无有二所以者何如入灭受想定无闇无明一切法相亦复如是于其中平等入者是为入不二法门。

　　月上者如一月团圆于天上分形散影下水此菩萨上照三谛之理圆下应十界之心水故名月上明闇为二者前言明无明为二者是论理以显事今言明闇借事以显理互举事理赴机不同入不二门其如一也若言于明之时无闇无明为异今达明性与闇性复何差别譬如虚空之中非明非闇明闇自约虚空若无虚空之中非明非闇明闇无所显晦显晦虽约虚空虚空实非显晦显晦不得离虚空虚空亦不异于显晦若达如虚空性则不见明与闇异故即入门也。

　　宝印手菩萨曰乐涅槃不乐世间为二若不乐涅槃不厌世间则无有二所以者何若有缚则有解若本无缚其谁求解无缚无解则无乐厌是为入不二法门。

　　宝印手者实相之宝印印权实二智名为印手乐涅槃厌世间此复与前生死涅槃何异故生死涅槃约事而明今辨乐厌就心而说涅槃可乐即无为心生死可厌即有为心世间即寂灭如菩提相何可论厌既言生死即菩提何可厌菩提更乐何物菩提若本有世间可厌可有涅槃可乐既无世间谁论其厌亦无涅槃乐何所乐二种既空入如实相乐厌自息缚解如文。

　　珠顶王菩萨曰正道邪道为二住正道者则不分别是邪是正离此二者是为入不二法门。

　　珠顶者正道邪道为二者如舍八邪入八正是则断诸见修三十七品若以邪相入正相即是不舍八邪而入八正于诸见不动而修三十七品五逆相即解脱时不复分别是邪是正无复二边是为入门。

　　乐实菩萨曰实不实为二实见者尚不见实何况非实所以者何非肉眼所见慧眼乃能见而此慧眼无见无不见是为入不二法门。

　　乐实者是慕中道实相为名实不实为二不实是俗实是真以此为二者此则为别今实相之中不得凡夫之不实名无俗不得二乘之实故无真即是入不二门也非肉眼见慧眼所见故涅槃云二乘之人虽有慧眼名为肉眼学大乘者虽有肉眼名为佛眼二乘虽有慧眼止断三界见思不见佛性以不见故虽有慧眼名为肉眼若圆教中六根清净位虽是父母所生肉眼尔时已能断分段见思是故二乘之人虽以慧眼断惑正齐圆教六根故言二乘之人名为肉眼此六根净在方便位已观中道虽是肉眼名为佛眼但大乘见佛性不同若约别教为语正观中道未见佛性为慧眼照二谛为法眼三谛同观为佛眼就圆教为语铜轮之中即得佛眼三谛同观是故涅槃云学大乘者虽有肉眼名为佛眼此语以指六根清净之肉眼名为佛眼何况初住耶得此佛眼之观岂复分别是实不实名为入不二门是中明诸菩萨各各说备有五千何但三十二译经家不具载存略耳问若用三十二对四十二地者五千并说复对何等答一地之中无量法门何况五千多说何妨。

　　如是诸菩萨各各说已问文殊师利何等是菩萨入不二法门。

　　第二文殊说不二中为二一诸菩萨问。

　　文殊师利曰如我意者于一切法无言无说无示无识离诸问答是为入不二法门。

　　二文殊说若有示有说即起心识波浪则动若不示说心识不起离于名字入无言说道寂然无声说为入不二门故云心起想即痴无想即泥洹也料简上别圆不二之门如前(云云)若作五门对机不同者菩萨明达罪福性无缚无脱此但明性义即是法性法性常住无有变易非佛作天人龙神修罗所作法然终无改变即是有门入不二法虽说此有门若但明性义即是有门若明性空即是空门随其语下所诠细寻取意若如妙臂所说声闻心菩萨心如空如幻化此是空门如电天说无明性即明明是色法岂非是亦有又云明亦不可取岂非亦无又如涅槃无明明者亦是色法即有义又言即毕竟空空即无义当知是亦空亦有门法自在菩萨说法本不生今则无灭是非空非有门如此双非门多三门少虽少凡有四门之意但寻其所诠而判门义也诸菩萨以四门随四悉檀逗机而说应得悟者皆入法忍其于四门未悟者文殊即以无言说藏第五不可说示门逗之故此中具足五门义也问若四门有说可谓是教不可说门那得是教答文殊说不可说岂得非教维摩不说不可说此乃无文字色声之教寻理即修亦是教义故知四门俱是教若约四悉檀者诸菩萨说三悉檀文殊说第一义悉檀也(云云)亦以无言之旨显成诸菩萨双亡不二之说也复次释论云一切法实不实亦实亦不实非实非不实诸佛于此广说第一义悉檀中论观法品亦用此偈故知诸佛说法无不约此四门而说若实者即是法性实理用有为门若非实即是约毕竟空为门若亦实亦不实即是上文无明即明明亦不可取无明明即毕竟空即是亦实亦不实为门若是非实非不实即空有双非之义如用中道非空非有门如是四门为向道之人闻说即悟如五千之流得无生忍即是见第一义若闻不悟执起诤竞即名般若波罗蜜譬如大火炎四边不可取邪见火烧故若因诸菩萨说得意即悟犹执语言未晓者是故文殊不用四门乃用第五不可说门为向道人闻说即悟也此无言说门亦是非印上不二之门亦是别拟圆教向若得圆意者上来别说非生非灭等门即具一切悉入其中即是圆教意若止一门悟入不二者即成别教不可说亦如是若知不可说门摄一切法即是圆门若但论不可说门入复是别门之意无言不可说自有六种一如外道长爪亦说一切法必可破一切执可转一切论可坏弹是中无所有不可说沙门以何法诱我姊子其虽有此不可说乃是妄情所计皆云诸法不受非真悟不可说也佛心无三毒良久为言即用苦集二谛破之汝之不受汝见是受不若见受何得言一切法不受若不见受何得见佗之受即欲破佗受既以受破佗受当知汝受于受既有受即是苦谛于此不受而起憍慢陵破于佗即是集谛流转生死具受诸受云何言一切法不受故知此之不受受无言无语是妄情中说是事实余妄语而为须陀洹初见谛所破故非真悟也第二犊子道人第五不可说虽在佛法学而在一我但不可说第三三藏中亦有无言无说之门如身子云吾闻解脱之中无有言说故不知所云亦是不可说第四通教亦有不可说大品云三乘之人同共无言说第一义道断烦恼入涅槃第五别圆两教之中居然有此说诸教同有此门何以得知其相当自寻经求之何故尔经中决不条然而说来必有前渐若前来所诠三藏意次有无言无说当知属三藏教若辨通教义相而得无言无说者即属通教若明历别明菩萨行位次明无言无说是属别教若是圆教明一法摄一切法一切行次为无言无说即是圆教无言无说也须先识论教中意可得判此今此三十一菩萨明入不二之门各据一行若当门下各说无言无说是则别教无言之门今历别说竟文殊总印当知但圆教无言之门以其总印上说成别教义取文中云一切法不可说言不可说示何但非生灭之法无言无说生灭之法亦无言无说如涅槃云生生不可说即是俗谛凡夫不可说生不生不可说即是世谛死时真谛不可说不生生不可说安住世谛初出胎时即是菩萨出假不可说不生不生不可说即是中道圆常不可说故知一切之语包含世间皆不可说法华云及佛诸余法无能测量者止止不须说言辞相寂灭当知一切诸法皆不可说故知是圆教不可说门也简异圆别两种自明矣复次以文殊说于一切法无言无说无示无识故深会圆理故。

　　于是文殊师利问维摩诘我等各自说已仁者当说何等是菩萨入不二法门时维摩诘默然无言文殊师利叹曰善哉善哉乃至无有文字语言是真入不二法门。

　　第三维摩默然无言以此往论得知维摩是圆教之中无言无说即入不二语则动乱波浪则起默则心静如水澄清珠相即现。

　　说是入不二法门品时于此众中五千菩萨皆入不二法门得无生法忍。

　　第三大段五千闻不二门即得利益入无生位此之得悟为定在何菩萨所说(云云)。

　　维摩罗诘经文疏卷第二十六
卍新纂续藏经第 18 册 No. 0338 维摩经文疏


　　维摩罗诘经文疏卷第二十七

　　香积品

　　香是离秽之名而有宣芬散馥馨香之用故无量义经道风德香熏一切理中无上戒定慧香芬芳叵竭故名为香积是聚集为义积诸功德集成法身无所积集乃名为藏若就佛题品称为香积从国以标目应号众香今依正报胜人以标故称香积品此品来意正为室内明非真非有之中能道观双流净秽俱显圆通不碍融会无妨入不二门双亡二边正入中道此品双照二谛净秽俱融广上非真非假之文成于道观双流之义显出圆通自在之用今文异上双照二谛之用上问疾品末广明双用结成菩萨行具举诸行虽知诸佛国土永寂如空而现种种清净佛土是菩萨行今文还释上二用明净秽二土相涉文中处处释净土之意故知此经始末并皆释成佛国因果其义宛然此文明净秽二土之行既尔诸行亦然举此以例诸也故有此品来。

　　于是舍利弗心念日时欲至此诸菩萨当于何食。

　　就此品大为二意一明身子念食二明大士讥呵身子起教之人为两事故须念食一者古佛道法过中不餐此诸大人食时将到是故须起念二者上文云应以何法起菩萨根上来室内敷说胜法音声佛事即是音声起菩萨根次应用香味二法起菩萨根时众将用鼻舌两根闻于大乘禅悦法喜机在不久故身子扣此机端而致念也大士呵者明其二乘八解久有禅悦不以自资而外念求食是故讥之。

　　时维摩诘知其意而语言佛说八解脱仁者受行岂杂欲食而闻法乎。

　　第二讥呵为五一讥二许食三遣化请四明二土佛行化不同五时众得益第一呵如文。

　　若欲食者且待须臾当令汝得未曾有食。

　　第二许食中云且待者机时不至故未曾有者明身子八解之中无此法喜禅悦也。

　　时维摩诘即入三昧。

　　第三请食中为四一入三昧二遣请饭三到彼问讯四受饭而还就入三昧为三一入三昧二现请饭之国三大众皆见。

　　以神通力示诸大众上方界分过四十二恒河沙佛土有国名众香佛号香积今现在其国香气比于十方诸佛世界人天之香最为第一彼土无有声闻辟支佛名唯有清净大菩萨众佛为说法其界一切皆以香作楼阁经行香地苑园皆香其食香气周流十方无量世界时彼佛与诸菩萨方共坐食有诸天子皆号香严悉发阿耨多罗三藐三菩提心供养彼佛及诸菩萨。

　　今言彼国以香为佛事用香证理鼻根受道无有声闻纯诸菩萨者此语似如实报之国莲华藏土然同居之土亦有秽有净亦有一乘之化无三差别者未知彼土定判属何文云天子皆号光严既有天人之名复似随缘净土但天语是通何必如此间之天人或可用菩萨为第一义天人以权者名菩萨实者是天人或应如此然未敢定判。

　　此诸大众莫不目见。

　　时维摩诘问众菩萨诸仁者谁能致彼佛饭。

　　第二遣请饭为五初觅请饭之人二文殊神力众无言者三净名呵四文殊引证为答五化作菩萨设问讯请饭之辞。

　　以文殊师利威神力故咸皆默然。

　　第二文殊神力咸默然者为二一明宾主之仪设食本是主人何容客为致饭第二为欲显净名胜德故令默然。

　　维摩诘言仁此大众无乃可耻。

　　三净名呵如文。

　　文殊师利曰如佛所言勿轻未学。

　　第四文殊引佛语为答勿轻未学若有得不思议解脱致饭不难其未得亦有得义故不可轻。

　　于是维摩诘不起于座居众会前化作菩萨相好光明威德殊胜蔽于众会而告之曰汝往上方界分度如四十二恒河沙佛土有国名众香佛号香积与诸菩萨方共坐食汝往到彼如我词曰维摩诘稽首世尊足下致敬无量问讯起居少病少恼气力安不愿得世尊所食之余当于娑婆世界施作佛事令此乐小法者得弘大道亦使如来名声普闻。

　　其余如文。

　　时化菩萨即于会前升于上方举众皆见其去到众香界礼彼佛足。

　　第三到彼问讯宣旨问讯为二一正宣旨问讯请饭二彼菩萨嗟叹就宣旨中为二一礼敬。

　　又闻其言维摩诘稽首世尊足下致敬无量问讯起居少病少恼气力安不愿得世尊所食之余欲于娑婆世界施作佛事使此乐小法者得弘大道亦使如来名声普闻。

　　二宣旨。

　　彼诸大士见化菩萨叹未曾有今此上人从何所来娑婆世界为在何许云何名为乐小法者即以问佛。

　　就彼诸菩萨嗟叹中为四一叹未曾有二生疑三问佛。

　　佛告之曰下方度如四十二恒河沙佛土有世界名娑婆佛号释迦牟尼今现在于五浊恶世为乐小法众生敷演道教彼有菩萨名维摩诘住不可思议解脱为诸菩萨说法故遣化来称扬我名并赞此土令彼菩萨增益功德。

　　四佛答佛答中为三一正答国土近远化主功德。

　　彼菩萨言其人何如乃作是化德力无畏神足若斯。

　　二重问大士之德。

　　佛言甚大一切十方皆遣化往施作佛事饶益众生。

　　三佛答甚大。

　　于是香积如来以众香钵盛满香饭与化菩萨。

　　第四蒙饭而还为四一佛遣饭二九百万菩萨俱发心欲来三奉授饭与大士四命大弟子共食。

　　时彼九百万菩萨俱发声言我欲诣娑婆世界供养释迦牟尼佛并欲见维摩诘等诸菩萨众。

　　就九百万菩萨来为三一陈其欲来二佛诫三与化菩萨俱来。

　　佛言可往摄汝身香无令彼诸众生起惑着心又当舍汝本形勿使彼国求菩萨者而自鄙耻又汝于彼莫怀轻贱而作碍想所以者何十方国土皆如虚空又诸佛为欲化诸乐小法者不尽现其清净土耳。

　　就佛诫中为三一摄香诫二摄形诫三勿轻心诫心诫中又释出居秽国之意明诸佛国土皆如虚空有何定净秽之可取故不应生轻心也如文。

　　时化菩萨既受钵饭与彼九百万菩萨俱承佛威神及维摩诘力于彼世界忽然不现须臾之间至维摩诘舍维摩诘即化作九百万师子之座严好如前诸菩萨皆坐其上。

　　俱来为三一俱承力来二净名化座三菩萨皆坐。

　　化菩萨以满钵香饭与维摩诘饭香普熏毗耶离城及三千大千世界。

　　第三就授饭中复为二一明饭香熏烈遍此大千。

　　时毗耶离婆罗门居士等闻是香气身意快然叹未曾有于是长者主月盖从八万四千人来入维摩诘舍见其室中菩萨甚多诸师子座高广严好皆大欢喜礼众菩萨及大弟子却住一面诸地神虚空神及欲色界诸天闻此香气亦皆来入维摩诘舍。

　　二明有缘应得此食者缘召自来自来中为三初诸居士等来二月盖来三诸神来。

　　时维摩诘语舍利弗等诸大声闻仁者可食如来甘露味饭大悲所熏。

　　第四命食中为四一命食二劝舍小心三异声闻窃念四化菩萨弹。

　　无以限意食之使不消也。

　　初劝莫以小意食者不消此今其若不发心慕大此味势终自不消如涅槃毒鼓虽无心欲闻远近皆死诸菩萨食者即悟无生此是近故死二乘虽前未死到法华中皆死舍小发大名为死。

　　有异声闻念是饭少而此大众人人当食。

　　化菩萨曰勿以声闻小德小智称量如来无量福慧四海有竭此饭无尽使一切人食搏若须弥乃至一劫犹不能尽所以者何无尽戒定智慧解脱知见功德具足者所食之余终不可尽。

　　化菩萨呵中为二一叹饭功德。

　　于是钵饭悉饱众会犹故不赐其诸菩萨声闻天人食此饭者身安快乐譬如一切乐庄严国诸菩萨也又诸毛孔皆出妙香亦如众香国土诸树之香。

　　二述饭功能。

　　尔时维摩诘问众香菩萨香积如来以何说法。

　　第四二土菩萨问答明二佛行化不同此正是品之来意为将此证成道观双流中道菩萨能净秽俱游通达无碍然机悟不同所以诸佛方便随其根缘以之起教若是此方耳根利用声诠理化刚强之人名为秽土彼界鼻舌两根利用香味为教化于纯一大乘无三差别名为净土今但欲明净秽双游故此土属秽彼土为净若究寻其义未必全尔何以故至如西方是净土宝树池流皆说无生忍生声又莲华藏国别教之土纯诸菩萨色像无边音声无边此中犹有音声为佛事何得定判声属秽土若耳根起道通净秽二国鼻根起道亦应如是何以故知若香在彼国纯化大乘曲入娑婆遂使三乘同禀香味既三乘蒙香味入道者岂不是香味通于秽国耶例如释迦寂灭道场声色无边尊特之佛名为净土为罪众生作三乘化即名垢国土彼净国之杳来化娑婆亦复如是凡夫食之正位乃消正位服之发心乃消发心服之无生忍乃消即是分纯一之香逗于三种岂不香通垢净今正辨净秽俱游据别为语而判净秽也问佛命菩萨令摄身香何不摄饭香答饭香亦被摄何故尔饭在彼国周流十方得来娑婆止薰三千之界减折一乘之饭逗彼三乘亦是摄义但菩萨辞游异土彼佛诫之饭是佛遣已自裁量无容佛自命佛令减饭香今以义往推三乘同服止薰大千则知已摄今言令菩萨摄香非是除永尽摄是止节筹量为义契当根机不令过分呼此为摄耳次料简正傍但香积之上香为正教如菩萨在香树下即入德藏三昧便得悟道名为利根其有未悟之者即与大众方共坐食故知味为傍也此正傍两道逗钝利两根今娑婆国人钝故香味相带来正助两门化于钝者例如此间病有重轻药有通别受身常病故言为轻四大增动外来内发故名为重以身常饥苦故即用通药来治食饮补养得食病止不得必死此是通药以治轻病若增剧兼加诸病者今时此食非复其治不能愈病更加余味苦涩辛酸大黄巴豆助此食味共治重病病得除愈故言别药治重病今正助两道亦复如是若利根之人如快马见鞭影即驰但用正不须于傍钝马加之杖捶苦楚方去是故须正助相成同是一杖而马有利钝同是一香而用有正助也此间声义亦尔利者一闻即悟钝者假诸方便或眼见神通心思诸境假助方悟也此中二土菩萨互有问答净名问者欲显他方起根不同净秽有异故须问。

　　彼菩萨曰我土如来无文字说但以众香令诸天人得入律行菩萨各各坐香树下闻斯妙香即获一切德藏三昧得是三昧者菩萨所有功德皆悉具足。

　　第二答律行者即大乘波罗提木叉如净名为优波离教二比丘其如是者真奉律无二边之非得中道之行名之为律。

　　彼诸菩萨问维摩诘今世尊释迦牟尼以何说法。

　　第二彼菩萨问净名为六一问二答三彼菩萨称叹四净名述成五更问此土菩萨行六净名答。

　　维摩诘言此土众生刚强难化故佛为说刚强之语以调伏之言是地狱是畜生是饿鬼是诸难处是愚人生处是身邪行是身邪行报是口邪行是口邪行报是意邪行是意邪行报是杀生是杀生报是不与取是不与取报是邪淫是邪淫报是妄语是妄语报是两舌是两舌报是恶口是恶口报是无义语是无义语报是贪嫉是贪嫉报是瞋恼是瞋恼报是邪见是邪见报是悭吝是悭吝报是毁戒是毁戒报是瞋恚是瞋恚报是懈怠是懈怠报是乱意是乱意报是愚痴是愚痴报是结戒是持戒是犯戒是应作是不应作是障碍是不障碍是得罪是离罪是净是垢是有漏是无漏是正道是邪道是有为是无为是世间是涅槃以难化之人心如猿猴故以若干种法制御其心乃可调伏。

　　初答复为二一开五乘之教化刚强众生二譬显今言六度乘但处中者明初开三藏之时菩萨未断结但有大心化物行行不在三应供之限非五种佛子故次人天乘属凡夫数也就人乘中者明初开藏之菩先举果苦即是说三恶道却论因令知恶果过患即止其因也因者即是三业开为五戒开身业为三戒口四五戒为一妄语即摄得三口过意为一饮酒戒故邪命摄得意之恶是故意口二业不开但身业为三合五戒制人乘也邪行者邪僻之法招得三途邪恶果报愚人者行三恶业智人者行三善业禀五戒人乘也次开五戒为十善具明因果即是天乘从悭去是六蔽治此六蔽明六度即是菩萨乘次从是结戒去是声闻乘三藏之教结戒者明如来初制此戒故云是结戒顺故名持违故为犯不动是毗尼故言是应作动非毗尼故不应作波逸提名煮烧覆障故是障碍或云是事遮为障碍不遮为不障碍犯七聚故是得罪三种羯磨忏故是离罪又作法取相无生三种忏故离罪结戒藏是净是垢去是定藏言戒是乱心杂法垢法定是寂静名为净法欲界中多浊恶名垢四禅中离五盖等名净又味着诸禅名垢不贪不味为净从是有漏是无漏去是慧藏有漏者如从凡夫至燸等也无漏者苦忍真明发即是无漏从此无漏之法即分为二乘修此无漏行六波罗蜜破除六蔽修行之时虽未断结发无漏而望无漏修行至树王下发真入无漏道与二乘不异故知同约无漏开菩萨乘破六蔽报者如菩萨戒中说破悭蔽除饿鬼业破梵戒蔽除地狱业破瞋恚蔽除畜生业破懈怠蔽除修罗业破乱心蔽除人业破愚痴蔽除天业破六道因谢六处苦除名之为道六蔽断除名灭证有余无余时究竟永寂约此无漏开声闻乘以无漏心修四谛观知苦断集证灭修道约此无漏开辟支佛乘以无漏法修十二因缘观无明灭则老死灭为支佛乘虽约此无漏开于三乘无漏不殊观法有异故为三乘也是正道是八正也有为者方便道中无为者发真见谛所得断名无为又从须陀洹至罗汉所得智慧名有为所得断名无为无为即是有余涅槃是涅槃者即是无余涅槃问三乘各有观法亦各有戒不答戒是和众若复别立支佛之戒即是二戒二众不名为和故戒不别立乘是观法所习不同故须分别菩萨在俗非僧数摄故别开戒二乘若为白衣不入僧名为支佛一世无二佛不许别众同声闻众众既同不开戒(云云)。

　　譬如象马𢤱悷不调加诸楚毒乃至彻骨然后调伏如是刚强难化众生故以一切苦切之言乃可入律彼诸菩萨闻说是已皆曰未曾有也如世尊释迦牟尼佛隐其无量自在之力乃以贫所乐法度脱众生。

　　第三彼菩萨称叹为二一叹佛。

　　斯诸菩萨亦能劳谦以无量大悲生是佛土。

　　二叹菩萨。

　　维摩诘言此土菩萨于诸众生大悲坚固诚如所言然其一世饶益众生多于彼国百千劫行所以者何此娑婆世界有十事善法诸余净土之所无有何等为十以布施摄贫穷以净戒摄毁禁以忍辱摄瞋恚以精进摄懈怠以禅定摄乱意以智慧摄愚痴说除难法度八难者以大乘法度乐小乘者以诸善根济无德者常以四摄成就众生是为十。

　　第四净名述成其叹为二一总叹二历别十事此中不述叹佛者明如来任运自在故不可思议但诸菩萨未同如来犹有缘累而能如是劳谦故述此也言此国一世为行多净国百千劫数者但净国众生善根纯熟易可开晓用功则易此间烦恼稠密度脱为难如释论中云菩萨成佛时欲令国无三毒之名当学般若即难云佛是医王出世为治人病国无三毒出世化谁答虽无邪三毒而有正三毒虽有正三毒易可化诲此间娑婆有邪三毒尘劳尤重虽闻佛音不即得悟就此应作三譬往释如大猛将能退强敌其勋则重静于小寇勋绩不多治难愈病是医最胜治易差病小复为劣今娑婆众生烦恼怨贼最为坚靳而能方便使得解脱比之净土约此论胜此土见思最为尤重而能逗药设方便令法身慧命不断故得饶益力多复次如人微贱之时能曲相将接解衣推食损施无几济之事深惟此厚恩常思报答比至位在方伯或复高迁之日念其昔恩酬泽则厚若施富贵人物恩报事微娑婆之国最是贫善法处而能施以法财令离困苦遂得发真断结富七法财是追念昔恩实为重大为发真七财之人说法力用事弱用此二义譬于此国菩萨能化为胜净国比之为劣若传望浅深从凡至圣处处有怨贼处处有贫义至如同居之土自有净秽净者贫病乃轻于秽国比之方便有余犹是贫病者方便有余比别教实报国复是重者实报圆教十信未及初住十住未及十行十行未及十回向十回向未及十地如是传传为重今取凡夫最初坚靳须好勇将用妙医药是故言胜也用此二义约十法而明一一法中作此二义如以布施摄贫穷者即是破其悭贼治其贫病施其富贵之财如净戒摄毁禁即是破其犯戒之贼违律之病施其净戒之财历十法乃至四教具作(云云)。

　　彼菩萨曰菩萨成就几法于此世界行无疮疣生于净土。

　　第五彼菩萨问成就几法无疣之行得生净土之行者即是观解大乘之心疣者起余缘念累此正行行杂故名疣如呵阿难中增谤损谤损谤名行损若起诸妄见即是增谤义约此明乘急戒缓戒急乘缓俱急俱缓明于行疣大乘之行观解纯熟乘急者行净戒无数犯不起身口之非此明无疮疣即是乘戒俱急得生于净土也若是乘急戒缓者大乘之观乃当真正不能防禁身口毁损于戒此是有行而戒污故是有疮疣以其有乘故生辄见佛行有疣故生杂杂同居秽国也若但戒急而无乘是则声闻缘觉俱缓故是凡夫。

　　维摩诘言菩萨成就八法于此世界行无疮疣生于净土何等为八饶益众生而不望报代一切众生受诸苦恼所作功德尽以施之等心众生谦下无碍于诸菩萨视之如佛所未闻经闻之不疑不与声闻而相违背不嫉彼供不高己利而于其中调伏其心常省己过不讼彼短恒以一心求诸功德是为八法。

　　上来十行约权化大士以辨难思胜行此中无疮八法约实行之者行不杂秽克生净国也八法在文(云云)。

　　维摩诘文殊师利于大众中说是法时百千天人皆发阿耨多罗三藐三菩提心十千菩萨得无生法忍。

　　第五时众得益如文。

　　菩萨行品

　　正说中为三段佛国品是如来当宗演畅第二从方便品去至香积品大士助扬圣化第三从此品至阿閦品还归佛所印定成经此二品来意有五一大士助佛阐扬有缘之众缘缚既尽化功已毕须还佛所二佛初明佛国因果大士助宣此义殊辞异辨若不还归印定物或疑网不除是故须归佛所复宗明义故师弟相对复宗敷演更明佛国三室内既是别座当机之徒或生疑网为断此疑还佛所对扬四机宜应在佛所得悟不从余人故还佛所也五虽室内诠量至道不蒙佛印则不成经为印定故须往佛所品之来意如此也菩萨行品者此中香积来者分别菩萨法门明净佛国土垢秽之行菩萨依此而行故名菩萨行品。

　　是时佛说法于庵罗树园其地忽然广博严事一切众会皆作金色。

　　就此二品文为二第一从此品首至阿难叹未曾有净名为掌擎大众同入庵园名为归佛段第二从佛述阿难如是如是去讫阿閦品名为复宗说佛国因果彼有时发始开二品为二初品明佛国之行是复宗明义次见阿閦佛品正明显果一掌擎大众俱往庵园二阿难闻香即起疑问就第一掌擎中为六一现相二阿难见相白佛三佛为说四维摩唱欲往五文殊问六用神力擎往庵园同金色者表净名所化之者缘缚已除皆入性净常寂之土同一金光。

　　阿难白佛言世尊以何因缘有此瑞应是处忽然广博严事一切众会皆作金色佛告阿难是维摩诘文殊师利与诸大众恭敬围绕发意欲来故先为此瑞应于是维摩诘语文殊师利可共见佛与诸菩萨礼事供养文殊师利言善哉行今正是时。

　　维摩诘即以神力持诸大众并师子座置于右掌往诣佛所到已着地稽首佛足右绕七匝一心合掌在一面立。

　　六擎大众中为二一到佛申敬二佛慰问申敬为三一大士申敬。

　　其诸菩萨即皆避座稽首佛足亦绕七匝于一面立。

　　二诸菩萨申敬。

　　诸大弟子释梵四天王等亦皆避座稽首佛足在一面立。

　　三释梵申敬。

　　于是世尊如法慰问诸菩萨已。

　　二慰问为三一慰问。

　　各令复坐。

　　二命复座。

　　即皆受教众坐已定。

　　三奉命复座。

　　佛语舍利弗汝见菩萨大士自在神力之所为乎。

　　第二阿难疑问中为二一佛问舍利二阿难疑香就问舍利中为四一问汝见大士神力为乎二答三更问何如四答是不思议之法不可以思议心智图度测量佛所以问者只为印成室内之事亦为室内怀疑未了者若闻佛印即不复有疑无疑故生信印故成经。

　　唯然已见汝意云何世尊我睹其为不可思议非意所图非度所测。

　　尔时阿难白佛言世尊今所闻香自昔未有是为何香。

　　从阿难问中为二一问香二问消问香中为五一阿难问。

　　佛告阿难是彼菩萨毛孔之香。

　　二佛答。

　　于是舍利弗语阿难言我等毛孔亦出是香。

　　三身子云我身亦香。

　　阿难言此所从来。

　　四阿难问得香之缘。

　　曰是长者维摩诘从众香国取佛余饭于舍食者一切毛孔皆香若此。

　　五身子答从净名国得饭。

　　阿难问维摩诘是香气住当久如。

　　就问消中为二一阿难问二净名答三阿难称叹。

　　维摩诘言至此饭消。

　　就答中为二初总答二别答总答云此香随于饭饭若消者香亦随消。

　　曰此饭久如当消曰此饭势力至于七日然后乃消。

　　更重问久如消即别答为二一事二理事者答七日方消譬如世食持身止饥一日乃歇此食七日乃消又譬如服一种药药持食七日可消药势薰身至其疾愈此是事解。

　　又阿难若声闻人未入正位食此饭者得入正位然后乃消已入正位食此饭者得心解脱然后乃消若未发大乘意食此饭者至发意乃消已发意食此饭者得无生忍然后乃消已得无生忍食此饭者至一生补处然后乃消譬如有药名曰上味其有服者身诸毒灭然后乃消此饭如是灭除一切诸烦恼毒然后乃消。

　　若理解不尔约声说转法轮中此土有半满之教若二乘名半字大乘名满字若半字中三转法轮一示二劝三证示者示于四谛见谛故发真二劝劝断思惟惑三证无学道故名三转今香来诠理亦诠半字三转法轮此中具其义用前七日为方便五停心总别念处约暖顶四法今言凡夫位食此香饭转入七方便乃消七方便中食者转入正位乃消不入即不消要见谛发真乃可消也此名示转从正位食者不入思惟不消得入思惟乃消此名劝转若思惟食者不得无学不消得心解脱成无学乃消此名证转四处辨消即是三转四谛法轮示劝证义宛然也复次此香诠大乘满字三转义者先责半字未入正位食饭入位乃消如身子等已断三界证心解脱得尽智无生智此饭复进何果若不进果饭则不消若进果即是大乘义也当知罗汉虽证四果三界结断若未发大乘之心犹是大乘理外未是方便位中故法华云止宿门外住立草庵若能发大乘心即名饭消是住方便位也故云七日乃消从此方便位食者入正位乃消即如身子于法华中入佛知见蒙记别名为入正位约大乘中作三根未知欲知根知根知已根若入发心即是欲知根从发心食饭至无生忍乃消名知根无生中食饭至补处乃消名知已根即是香教诠三无漏根故云转满字法轮逗于大乘有缘之者譬如上药去譬显明身诸毒灭者何但灭三界分段之毒上通教别教变易别毒实报中无明分分之毒皆能消灭此应将毒鼓为譬释成此义莫论近远闻之皆死具如前释(云云)。

　　阿难白佛言未曾有也世尊如此香饭能作佛事。

　　第三阿难嗟未曾有昔但闻声诠起半满三转而今香中具足劝示证等故叹为未曾有。

　　佛言如是如是阿难或有佛土以佛光明而作佛事有以诸菩萨而作佛事有以佛所化人而作佛事有以菩提树而作佛事有以佛衣服卧具而作佛事有以饭食而作佛事有以园林台观而作佛事有以三十二相八十随形好而作佛事有以佛身而作佛事有以虚空而作佛事众生应以此缘得入律行有以梦幻影响镜中像水中月热时𦦨如是等喻而作佛事有以音声语言文字而作佛事或有清净佛土寂寞无言无说无示无识无作无为而作佛事。

　　第二因阿难问即明复宗就此为二一从此去讫此品末明佛土不同起根各异者此即是品之来意五重中之两意也若化功已毕即是掌擎大众入庵罗园是其义也次室中疑情未决或复须印即是佛告舍利弗汝见大士自在神力之所为乎中意即是印定室内所说亦是有疑皆断也若大士称扬虽复别论余法皆为显于净国净国既显复宗还归佛所说即此中文意也又众生机悟在佛意亦今文中上开宗中长者前问果次问因佛前答其果二答其因果中有二一明果二解释因中亦二一明因二解释此中复宗亦具二意一复宗说果即是佛国佛事不同二复宗明因即是诸菩萨请菩萨行就果中为二一正明果二释其意因中亦二一正明菩萨行二释前后相对义意孱齐故知是复宗明义也上果门明义一者随所教化众生而取佛土二调伏众生取土三随以何法入佛慧取土四以何法起根取土今此果门亦备四义成上当宗佛国之说宛然是同但不次第前后为异耳良由言不叠出语不重安所以互说欲令行者不定执前后类如法华三周说法名异义同又如涅槃三十六问答中义相对当名字不同义意若正名异非嫌此中虽前后不次而名义孱齐今第一释上第四虽复名殊其义是一第四释上第一具列在文此中释起菩萨根有十三句明诸佛国起根不同同用六尘之法来起六根也若是毗昙明色是质碍不得通于余尘眼但见色不能兼用大乘明义则异于此根尘之中则能互用圆通诸法如眼对纸墨之色此色能诠一切诸法若空若假若中世间出世一切诸法无不具有只是一墨而已含容之德圆通无碍故大品云一切法趣色是趣不过乃至一切法趣味是趣不过于食等于法亦等当知根尘备一切法故用此根尘起此菩萨根也今将一尘为语者此是从胜为名如鼻根入道最利故用香尘起之如身根利故用光明触之此间耳根利故用声尘起之未必但有声尘便无五尘如此间以声为佛事亦放光明亦香云香盖衣服等为佛事但从胜者为正其余是傍的判声为佛事耳余国若举一尘者亦复例尔光明为佛事者放光明触身具诠诸法随触得解何但他国以光为佛事此国亦以光明化人如诸大乘经皆放光骇动一切但非此国入道正意佛事正通意耳当知光明中具足一切法如思益所辨又如大品放光众生遇者即发菩提之心如华严明光名无贪灭除诸贪欲蔽等皆是以光为正皆具诸法也但小乘中或言光到触大乘明不思议而辨到触化人为佛事者如须扇多佛留化佛度众生或有佛有所施作利益众生用化人化菩萨等起众生根又如说般若化菩萨说般若即是此间以化为佛事也菩萨为佛事者或有佛土纯用菩萨为眷属利他导众佛但为尊主而已此间亦有此义如说华严四大菩萨诸地功德佛但为主当知亦用菩萨为佛事此菩萨语既通不可定判支在化人故属根尘也菩提树为佛事佛在其下得道庄严此树放光说法成熟众生若作覆阴清凉为佛事即是起于身根别作观树亦经行即是起眼根如此间亦坐菩提树得道经中或应有用菩提树为佛事处即释此意(云云)园林台观此亦有覆阴观睹两义不可判定所属相好者即是色尘起眼根但见相好相好自有所诠能令物悟解如此间说般若时或现尊特身巍巍或现常身断疑当知亦用相好为佛事虚空者但示空相空相能诠诸法如不二门中云四种空种为二若达四种空与空种不异即入不二法门若见此虚空为空空则无见见则非空豁无障碍因悟诸法但用此为佛事故如阿难欲见佛腹佛言授头即见腹中空无所有也如虚空藏来至此界一切法空此间亦用空为佛事梦幻十喻作佛事常说此法此法多有所诠或有悟梦幻空乃至悟梦幻非空非有具如通教以十喻被大小乘小乘但取梦幻空菩萨得有若地论师以十喻为诳相者此乃得小乘之空永失大乘之有若言既是诳相般若以此为佛母者母既是诳子亦不实故知梦幻义通不可定执则失大乘之意也若言有佛土用梦幻为佛事此之佛土则诳相不实音声者如此国起耳根也寂寞者示心轮虽无言说不妨有寂寞之乐若非乐者何得言作佛事耶若佛不示心十地不知若示心者蜫虫能知当知是示心义此间亦用无说无示为佛事如净名杜口文殊称述佛或时默然身子又默然广说则无量略示有十三种国也齐此是复宗明佛国释上第四起菩萨根义也。

　　如是阿难诸佛威仪进止诸所施为无非佛事阿难有此四魔八万四千诸烦恼门而诸众生为之疲劳诸佛即以此法而作佛事是名入一切诸佛法门。

　　第二次从如是阿难诸佛威仪施为是佛事去是对上第三明入佛慧义此即为二一明善门二明恶门从进止威仪去明善门即是净国义明四魔尘劳去是明恶门是垢国义上文明随众生用何国入佛慧佛慧者法华名为佛知见此中明入佛法门诸佛现国垢净不同为令众生得入佛慧若众生应见善法威仪进止安详光相尊特入者即为现之宜用恶入者现为四恶烦恼而令得入如华严云女人示贪欲法门若凡夫之人为此堕落善财一触即悟无量百千法门此则是示欲魔入佛慧如善财满足王行如幻法门忿咤煞无量人因是得悟即是因恚魔得入如见婆罗门投岩赴火放身一去佛法现前即是用痴魔入佛慧从此三毒起等分四分生八万四千尘劳诸使众生入佛慧既善恶两门入慧不同故诸佛现垢净二国虽复垢净之殊入门一种此上第三入于佛慧义。

　　菩萨入此门者若见一切净好佛土不以为喜不贪不高若见一切不净佛土不以为忧不碍不没但于诸佛生清净心欢喜恭敬未曾有也。

　　第三若入此门见净不喜见垢不忧此释上第二调伏众生而取佛国但诸佛为柔伏一切刚强之人示有垢净那得见此净秽而起高下忧喜之心心若忧喜不名调伏无忧无喜是调伏相譬如良医为差病故授甘苦二药药虽有异差病无殊若见此良医处二种药为愈病故不于医所生憎爱心佛亦如是但为调伏众生不见净垢为疑也。

　　诸佛如来功德平等为教化众生故而现佛土不同。

　　第四从诸佛平等去是释上第一诸佛为教化众生故而取佛土此中明十方如来功德平等一身一智慧力无畏亦等既其等那忽一佛国净一佛国垢垢净既殊何谓为等但为教化众生于平等中而起慈悲作等不等为化众生致有垢净不同耳即释成上为教化众生也四种土义一无乖僻证知复宗宣说结撮始终成就前后明净佛国土义。

　　阿难汝见诸佛国土地有若干而虚空无若干也。

　　第二从诸佛国土去即是释成四种垢净之意显出方便随缘性净寂光之土就此为四一就虚空结释二略明身智三广明身智四约三号今就虚空结释对上佛国辨果意即用譬如有人欲于虚空造立宫室终不能成依地即成虽复依地若无虚空即亦不成此言菩萨直就法性真空之理则无万行功德诸波罗蜜庄严法身若依俗谛则有成就众生净佛国土虽复万行功德终是约法性空有所成就若无法性空凡有所作则不能成今此结释与上立室同明随缘之土为化众生欲令调伏使入佛慧起菩萨根虽砂石为地七宝为地乃至方便有余自性实报种种之国约于众生而有若干差别之异性净之土为极智所栖无有垢净高下优劣之事也故引虚空无若干为譬虽虚空无若干而遍若干之国若干之国不得离无若干之空终不离若干之外别有一无若干空也今四种随缘之土虽复垢净不等皆约常寂光土故有随缘化他常寂光土亦遍方便之国离方便国无别常寂光土故经云其佛住处名常寂光遍一切处无处不有极智所观观一切法无非法性故知法性名为常寂经言无明明名毕竟空毕竟空即是无明之性此性明故名为寂光常住不变名之为常是故同虚空无若干释成垢净土也。

　　如是见诸佛色身有若干耳其无碍慧无若干也。

　　第二次略举佛身智释成二种之国如释迦丈六弥勒千尺至万延量此即是应身差别化物大小而有短长若是释迦三藏之佛所得智断获五分法身无碍之慧与弥勒所得无碍之慧正习俱除复有何异十方诸佛一身一智慧力无畏复有何异常寂法性此处无殊或但为应身随现长短之像随缘优劣差降不同故有丈六千尺垢净之异耳故言以身智释成垢净之国也。

　　阿难诸佛色身威相种性戒定智慧解脱解脱知见力无所畏不共之法大慈大悲威仪所行及其寿命说法教化成就众生净佛国土具诸佛法悉皆同等。

　　第三广明身智若作广略明义此前属略后属广若作思议不思议明义略属思议二谛三藏佛无碍慧从广明身智属不思议二谛明无碍慧非但不思议真谛有异于思议三藏中真不思之俗亦异于三藏若干之俗身相差别亦复如是何以故若三藏中取应生父母之身辨其若干取真谛五分法身辨无若干极智栖托于法性常寂之境此处无有若干若明色身门内长者尊特之身莲华藏中大相小相现此胜应为若干取极智所栖常寂法身之境为无若干当知真俗永异也今十方佛色等者一者应身之身垢国行化亦皆同等法身妙色堪然安住此处亦等智慧等者应身三藏佛十力无畏慈悲亦等乃至法身胜应十力无畏亦复不殊姓等者应身刹利婆罗门贵姓中生其事一等法身之姓习种性圣种性乃至妙觉法性亦皆同等化众生等应身是化众生胜应亦是化实报中众生此诸处既等垢净依报亦复是等何但诸佛独有净国释迦亦有净国名为无胜而在西方何但释迦独娑婆行化涅槃云一切诸佛亦于此中现转法轮故知诸佛皆有随缘若干之国等有常寂无碍之慧故言广约身智释成垢净之国也此之身智国土互得相释若是为众生故而取国土致有净秽之殊是则依报优劣不等依报既不等为众生所受正报身智亦复不等此是将国土释身智为此义故即是以身智释国土约此即是显于净秽(云云)。

　　是故名为三藐三佛陀名为多陀阿伽度名为佛陀。

　　第四约三号释二国名者为二一正释三号二辨义广难受一正释者三藐三佛陀名正遍知若是三藏明正遍知正者对六十二见偏邪得名观真不观俗虽名遍知若望大乘终名为偏非究竟正也知者穷真遍俗皆悉明了释论明知知于数法非数法若常若无常皆知遍知非数法即是真谛其慧无若干也遍知数法即是俗谛深识根缘随缘方便随有若干也约此故名遍知自觉者觉真觉他者觉俗觉俗故即是随缘方便若干不同觉真即是性净无碍慧无若干也不思议中正者三谛普照名遍知三谛故名知但中道之中非数非非数非常非无常深悟此理名无碍慧双照二谛俗中差别知病识药随缘方便垢净不同调伏众生故有若干也真俗自觉觉他例前(云云)故名正遍知也多陀阿伽度名如法相解如法相说若三藏中明如法相解者即是契于真如之理亦称俗理而知亦名如法相解故是无碍慧无有若干应以何法教化何法调伏何法入佛慧何法起根机感差别而作若干说之虽复异说皆实不虚故言如法相说故名如来释成垢净之义也不思议中如是佛陀名觉亦名知例如前释。

　　阿难若我广说此三句义汝以劫寿不能尽受。

　　就二辨三句义中为五一明三句义广阿难所不能持。

　　正使三千大千世界满中众生皆如阿难多闻第一得念总持此诸人等以劫之寿亦不能受如是阿难诸佛阿耨多罗三藐三菩提无有限量智慧辩才不可思议。

　　二明假使多阿难亦不能持。

　　阿难白佛言我从今已往不敢自谓以为多闻。

　　三明阿难悔责。

　　佛告阿难勿起退意所以者何我说汝于声闻中为最多闻非谓菩萨。

　　四明佛慰喻。

　　且止阿难其有智者不应限度诸菩萨也一切海渊尚可测量菩萨禅定智慧总持辩才一切功德不可量也阿难汝等舍置菩萨所行是维摩诘一时所现神通之力一切声闻辟支佛于百千劫尽力变化所不能作。

　　五释不能持之义如文。

　　尔时众香世界菩萨来者合掌白佛言世尊我等初见此土生下劣想今自悔责舍离是心。

　　第二明彼菩萨请菩萨之行即是对上复宗明佛国因即为三一请法二佛为说三称叹还本请中为三一悔责。

　　所以者何诸佛方便不可思议为度众生故随其所应现佛国异。

　　二领解。

　　唯然世尊愿赐少法还于彼土当念如来。

　　三请法请法者明香积之国以香味二法来此度人今欲将此土之法还彼作佛事所以请法也彼菩萨虽是大乘之机得悟中道而于双照二谛犹未深远于小乘断伏俗中未了是故如来为说双照之义令其于化导无壅譬如王国备有文武两种随其静乱用有兴废无贼之世器钝人羸有寇之时兵利将勇今明十方佛法具有三谛之义但娑婆多难于权化为明诸菩萨等于双照纯熟彼土善根深厚于中道实慧速得通达权道有疑菩萨欲游于十方须遍行三谛故须请也。

　　佛告诸菩萨有尽无尽解脱法门汝等当学。

　　佛上答因义有二一横明二竖明此中亦有二总释别释虽与上文名异义同也今就佛答中为三一总标劝学二明释三结。

　　何谓为尽谓有为法何谓无尽谓无为法如菩萨者不尽有为不住无为。

　　释又二一略释二广别释。

　　何谓不尽有为。

　　别释中为三一先明不尽有为二明不住无为三叠释二种就明不尽有为中为三一标二释三结。

　　谓不离大慈不舍大悲深发一切智心而不忽忘教化众生终不厌惓于四摄法常念顺行护持正法不惜躯命种诸善根无有疲厌志常安住方便回向求法不懈说法无吝勤供诸佛故入生死而无所畏于诸荣辱心无忧喜不轻未学敬学如佛堕烦恼者令发正念于远离乐不以为贵不着己乐庆于彼乐在诸禅定如地狱想于生死中如园观想见来求者为善师想舍诸所有具一切智想见毁戒人起救护想诸波罗蜜为父母想道品之法为眷属想发行善根无有齐限以诸净国严饰之事成己佛土行无限施具足相好除一切恶净身口意生死无数劫意而有勇闻佛无量德志而不倦以智慧剑破烦恼贼出阴界入荷负众生永使解脱以大精进摧伏魔军常求无念实相智慧行少欲知足而不舍世法不坏威仪而能随俗起神通慧引导众生得念总持所闻不忘善别诸根断众生疑以乐说辩演法无碍净十善道受人天福修四无量开梵天道劝请说法随喜赞善得佛音声身口意善得佛威仪深修善法所行转胜以大乘教成菩萨僧心无放逸不失众善。

　　释中凡历四十句以明不尽有为今言尽无尽者不尽于俗而广行万行不住于无不同灰断真俗俱照道观双游净秽融通权实自在俗谛是生死有为可尽之法故名为尽真谛是涅槃无为空法名不可尽故尽无尽门众生应以此门得度即以此法起菩萨根入佛慧也亦是释成室内所明如是病者非真非有之意若入此门乃能净秽双游道观自在则不为净名所呵私问若香土菩萨方请此法云何能游此娑婆私答以权引实故有斯问以实随权故能游娑婆(云云)文中禅定如狱生死如园者此借子在难父在宅虽有五欲常如受苦若得拔难其心乃悦(云云)。

　　行如此法是名菩萨不尽有为。

　　何谓菩萨不住无为。

　　第二从不住无为者亦为三一标二别释三结。

　　谓修学空不以空为证修学无相无作不以无相无作为证修学无起不以无起为证观于无常而不厌善本观世间苦而不恶生死观于无我而诲人不倦观于寂灭而不永寂灭观于远离而身心修善观无所归而归趣善法观于无生而以生法荷负一切观于无漏而不断诸漏观无所行而以行法教化众生观于空无而不舍大悲观正法位而不随小乘观诸法虚妄无牢无人无主无相本愿未满而不虚福德禅定智慧。

　　就释中历十六句广明不住无为也如文。

　　修如此法是名菩萨不住无为。

　　又具福德故不住无为具智慧故不尽有为大慈悲故不住无为满本愿故不尽有为集法药故不住无为随授药故不尽有为知众生病故不住无为灭众生病故不尽有为诸正士菩萨已修此法不尽有为不住无为。

　　第三就叠释不尽不住即释成上佛国之中横竖二意横则十七句句句之中皆约三藏通别圆等四教四门以明横相竖则从直心彻至佛果有十三句之浅深亦有结释横竖之义今此中先历别四十句广辨不尽有为次十六句广辨不住无为对上横竖明法相深广之意次有四双叠释三种权实二智自地竖深化他愿满释成横竖义前横竖说之中不尽在前不住在后叠释中不住在前不尽在后后前互辨者明无前无后前后双融之意今言不住无为则是于实谛无滞自行事成不尽有为则是于俗谛遍知化他无壅权实双照自他兼达若三谛圆明自能深彻则是无碍慧无若干若以化他无所壅碍故能垢净双游方便若干也就此叠释中有四双初福德智慧为一双二慈悲誓愿为一双三识药授药为一双四知病识病为一双约此应明权实二智自有自行权实自行化他权实化他权实自修中道之理为实双照二谛为权此是自行明权实若是自观二谛之理为实为他说二谛为权是名自行化他明权实若是化他明权实者此则约缘无定或说权为实或说实为权或于权中而辨权实或于实中而辨权实逗机深浅逐物便宜不可复定约此判思议不思议二种二谛若是自行权实一向判属不思议二思议若自行化他权实此中亦属不思议亦属思议何故尔如通教所明二谛含中道在真谛中故言三乘人同以无言说道断烦恼入涅槃若是含真入俗者如涅槃云我与弥勒共论世谛五百比丘谓说真谛即是此义也虽不正中道之名而有中道其义两属故名为通通者通于二乘见真谛之空若通别教圆教则亦见于空亦见不空能通见空即是思议见空见不空即是不思议见空智慧如萤火见不空智慧如日月日月照用既广治惑亦大二乘人智慧既小所断亦小若菩萨自行则见空不空化他利物但见于空不见不空故知自行化他权实亦属思议亦属不思议也若是化他权实一向是思议二谛何以故思议二谛无中道体故明真时则永寂如空明有时如石里有金有异于永寂之空真俗条别是则以永寂之意而测真如石金之心以解俗故言是思议二谛但思议之真有渐顿义譬如石金渐渐融冶销磨矿尽金现思议之真亦复如是有三种如一切森罗对目千种万形原其同是四大名为下如四大虽复遍成诸物俱是无常生灭之法名为中如生灭虽复迁谢同是无生无灭入于真谛此岂非渐顿也不思议则不如是为有中道之本体约体明二谛名不可思议譬如意珠能雨种种七宝珠中毕竟无所有求不可得只言毕竟空而能雨宝不思议理亦如是非真非俗毕竟清净而能真俗具足圆备一切真俗俱不可图度故称不可思议若约此珠以譬通教者如珠雨宝时则无有金银相貌此与凡珠何异即是于俗破之求宝毕竟空无此空与真谛断空何异约此明可思议相是三藏思议二谛也若知其功能发愿求宝能于空中即出种种资生之物此空不同二乘之人真空也所出之宝异于世间珍玩此不同凡夫俗有如菩萨深见不思议二谛亦是开合真俗具出二种如前今将三种权实释于不尽权实双游之义也复次历四教明不尽不住今约三藏教明之若观真断结以空为证则同二乘灰断住于无为何由能得三阿僧祇成就佛法故不得住于无为不尽有为者慈悲六度本约有修行教化俗中众生若入真则无此事今若断尽诸有之因因尽则果亡云何得处三界广行佛法今以不尽有为结漏而修佛法能成道转法轮以三藏化他权实具足也通教不尽不住者若尽有为则同二乘若住无为乖菩萨道是故方便从空出假利益众生如空中种树巧妙方便故故不尽有为不取空证故故不住无为别教不尽不住者若但用二观为方便道得入中道是为住无为尽有为今虽得入中道之理但尘沙佛法悉未现前皆知皆学岂得保此中道应须照俗是故从中反照二谛名不住无为若除二谛之俗更无俗可观今照此二谛遍行佛道故言不尽有为不保中道故言不住无为圆教中还约别教明义若但观中即是尽二谛不照二谛即是住无为今三谛同观一时能了了真不住于真了俗不尽于俗不住不尽一时双照权实俱明(云云)若是此间多恶故治兵讲武多以化他二谛逗之于自行二谛未了故香饭来此使三乘之人近远皆如身子之流食此饭者至发心乃消于法华中开佛知见即是三种权实而得具足彼土无恶但制礼作乐唯以自行权实于化他权实未了是故殷勤请此方便还香积土施作佛事令彼实行之者三种权实皆悉圆通自在无碍也问彼土菩萨在香树下得功德藏三昧一切佛法皆在其中云何言于化他权实未了答有二义一者虽具有彼土不行此化则于二乘小道知根知药不得明了二者彼土虽净有权有实实者但禀一实之教未禀方便是故请法也复次将福德誓愿识药知病四双历四教一一作相分明成就(云云)今且约圆教作之福德庄严是五度之法必须遍约有作无作两种四谛彼土中修行诸度具足尘沙佛法若于分段中修福德满能坐三藏道场作佛教化众生故言不尽有为也若方便有余中行福德满即其土坐道场乃至别教满圆教报土福德满即坐道场作佛今为遍满此等福德庄严故不尽有作无作二种有为为智慧故不尽有为者境能发智若却分段有余变易等何所观察既不知分段尘沙境界相貌是则智慧不满智慧不满不能得随缘诸土而坐道场故不尽有为为增智慧故此是用福慧二严结成菩萨行也第二双不尽有为者欲以大慈悲拔苦与乐此之大慈何但拔思议二谛有作之苦与其思议真谛之乐亦拔不思议无作四谛之苦与其中道究竟之乐若分段苦尽即能道树断结为三藏佛乃至变易苦尽即为别教之佛以此大慈悲利益一切故言不尽有为也满本愿者则是昔时起四弘誓愿广缘无作有作二种四谛起此誓愿愿既未满那得尽有为第三集法药亦如是尘沙佛法约有而论深浅根机大小性欲善恶对治若色若香一切法悉须遍知未具佛法不应灭受而取证是故不住无为无为之中无病无药无能授今欲作度老病死大医王授与众生治烦恼药岂得断尽有为以不尽故作三藏佛知二乘四谛因缘法药治分段之病乃至能作别教卢舍那佛授与中道法药若尽有为无此等也第四众生是有为今住无为则不入有为巨海何得识知其病贪欲瞋痴种种相貌既不识其病差机说法是众生怨妄授于药非是明医为知病故不住无为为灭病故不尽有为所言灭者非是灭无之灭诸佛菩萨随所调伏众生处名为解脱自于中无缚能解他缚亦不缚不脱令众生得不缚不脱名之为灭为调伏故不尽有为得解脱故名为灭病。

　　是名尽无尽解脱法门汝等当学。

　　第三结如文。

　　尔时彼诸菩萨闻说是法皆大欢喜以众妙华若干种色若干种香散遍三千大千世界供养于佛及此经法并诸菩萨已稽首佛足叹未曾有言释迦牟尼佛乃能于此善行方便言已忽然不现还到彼国。

　　第三彼菩萨闻此方便化他权实之法欢喜解悟敬礼辞别还于本土上文初请法时惭愧悔过者悔于化他权实未明故忏悔除盖请于胜法即得开解三种权实具足圆满此是他土来此得益也若是此土悔过得益者如身子等食香饭已于法华中惭愧克责自悔过咎只是悔过未见行权实既克责覆盖得除于法华中开佛知见入于佛慧受记成道自行化他三种权实宛然圆满即是此土蒙他得益也二土双游垢净不二成就圆满双观之义究竟在此(云云)。

　　维摩罗诘经文疏卷第二十七
卍新纂续藏经第 18 册 No. 0338 维摩经文疏


　　维摩罗诘经文疏卷第二十八

　　阿閦品

　　阿之言无閦之言动净名以不思议之力接妙喜之界令此间四众见无动世尊及所居之国因此为名称无动品但此部经文凡三处现于佛国如佛国品答长者子意因身子之疑现于净国二者入室论道其事将讫藉身子念食现香积之界三者出室还佛所复宗辨道明菩萨行显净名所居妙喜之国当知三处说法除众生惑累缘缚既尽净土业成现相正当表此上文辨菩萨之行明佛国之因此品仍现妙喜示佛国之果因果之门以明出室复宗之唱成上佛国因果之义证知此经用佛国因果为宗其文显现。

　　尔时世尊问维摩诘汝欲见如来为以何等观如来乎。

　　就此为二初明法身体用二明所居净国所以诸佛既有法应二身亦有性净随缘两土净名极地大士亦同诸佛二智非垢非净为是义故不舍妙喜而能垢净双游二身二土利益众生令得解脱下文自说日月为除闇冥游于世间菩萨示行两土除诸痴惑观身实相即是同佛法身无碍之慧无若干也方丈卧疾托病兴教即是同佛应身方便引接处妙喜国界补无动尊即是同诸佛有于净国居娑婆土助释迦扬化即是同诸佛示有秽土随缘利益净秽双游圆通无碍同于诸佛所得权实喻如十四十五之月以简佛菩萨异耳就第一明法身中为二一佛问其法身二身子问应身就佛问为二一佛问。

　　维摩诘言如自观身实相观佛亦然。

　　二大士答就答中为四一总答二别答三结四简邪正就总答中明观身实相不殊佛观佛亦然者只自观巴家之实相与佛实相不殊佛之实相与已无异故大品云诸法如实相即是佛实相无来无去故约此中为三一者寻末取本二者就位三者观心寻末取本者明大士是金粟如来所得法身与今释迦法身不异故上文云诸佛种性色身悉皆平等是故得知观己身之本实相与佛实相一种无异故言观佛亦然第二就位者明大士位居十地补处之位邻次于佛当绍尊位只十地之相与妙觉之尊所得实相复有何异第三观心者上文云诸佛解脱当于众生心相中求一切众生心相即菩提相众生如佛如一如无二如实相者即是佛故经言游心法界如虚空是人即能知诸佛之境界观己心性既是实相即是与诸佛心相义齐譬如人射法(云云)若正观此相具如入不二门亡于二边正显中道此中重明其意所以如来问者以上来辨无碍慧无若干诸佛身智功德平等佛欲显大士法身与诸佛不异是故问其云何观法身若辨法身法身必有所指所指之处即是佛国故有此问也他解应身之佛得有封疆界域国土之名法身冥寂有何国土今解不尔诸佛法身尚非垢非净而能随缘双游垢净今法身非境非智亦双照境智何意不得辨于国土境界耶故金光明云不可思议智境不可思议智照此不思议之境岂非是法身灵智所栖普贤观云毗卢遮那是极妙法身而言有土名常寂光遍一切处此岂非真国境也。

　　我观如来前际不来后际不去今则不住不观色不观色如不观色性不观受想行识不观识如不观识性非四大起同于虚空六入无积眼耳鼻舌身心已过不在三界三结已离顺三脱门三明与无明等不一相不异相不自相不他相非无相非取相不此岸不彼岸不中流而化众生观于寂灭亦不永灭不此不彼不以此不以彼不可以智知不可以识识无晦无明无名无相无强无弱非净非秽不在方不离方非有为非无为无示无说不施不悭不戒不犯不忍不恚不进不怠不定不乱不智不愚不诚不欺不来不去不出不入一切言语道断非福田非不福田非应供养非不应供养非取非舍非有相非无相同真际等法性不可称不可量过诸称量非大非小非见非闻非觉非知离众结缚等诸智同众生于诸法无分别一切无失无浊无恼无作无起无生无灭无畏无忧无喜无厌无著无已有无当有无今有不可以一切言说分别显示。

　　第二别答观三世中前际不来如见有未来之法入于现在可得是生是来可得是有边无边本不见有未来之生何况更有来人现在是故前际不来后际不去者若有法灭入过去可得言来可得云如去不如去今不见有法入过去者是故后际不去今则不住者若有法在于现在可言在言住可言常与无常今不见可得法在于现在者何得言其住故三世求不可得他解金刚已前无常乐我净金刚已后常乐我净今解不如此金刚已前常乐我净何以故佛性之法本自有之非适今也金刚已后无常乐我净何以故经言十地菩萨更无量劫倒修凡事若法身起应六道同凡夫生灭即是亦应有无常乐我净是故同佗不同各随所以佗释应只是化化是应今解不尔应能为化化不能为应如凡夫外道通仙诸天神鬼皆能有化此不能为应如化所化亦是暂时权有不能卒其始终今辨应是应同同其始终一期之法名之为应如来以无分别心任运之智随缘有感应而用之无所为碍不劳运念犹如明镜有像即现而影像相似更无差异也如天仙所化作念经营方能有化如画运念动手图写人形未必全不动念妙不妙约此两譬可知不观色者心如幻师幻作种种色若知幻师是诳则不得所幻之色今色从心幻师幻出尚不得此心何处见有此色故不观色不观色如者若见色与如异是则泯色入如今不见色如之别故不观如性者或言如只是性性只是如或有此义今圣人不容重说一法两唱所表今以此性为佛性不观色是空俗不观如是空真不观佛性空中道以其计中道有佛性而起顺道爱生是为顶堕故上文云我及涅槃是二皆空唯有空病空病亦空今不观性是无顺道爱故不观性非四大起者虽观是身不于四大起惑如凡夫不于四大起解如二乘无惑无解故言不起同虚空是名实相六入者能积聚六尘构造生死不同凡夫六入积聚故眼耳已过过于凡夫六根境界不在三界者出真俗故三垢已离者无三种国之垢顺三脱者缘一实相顺三脱故三明与无明等无明之源即是实相法性此之法性无与等者有智能等此名无等等三明者即天眼能彻照未来漏尽达于现在宿命穷观过去达无明之始虽复十住不见其始唯佛能知始终既云观身实相观佛亦然佛穷无明之始今知其始等无明漏尽者能知五住之漏无明惑尽故言等一相是真谛之相异相即是俗谛之差别今实相非真非俗故非一非异不自者游行诣佗国名佗相遇到父舍名为自相此应用真修缘修自生佗生广破绝离此等自佗入于实相也非无相者非涅槃非取相者非生死非生死非凡夫非涅槃非二乘不此岸非俗谛不彼岸非真谛不中流非诸烦恼惑离此离彼之此岸达非此非彼之彼岸而化众生者此总明法身应用不此不彼即是不生死不涅槃二境不以此不以彼即观二谛之智境智双明不可智知者散诸法故即是真谛不可识识者聚诸法故名之为识即是生死俗谛无晦无明即是解惑解惑即是生死涅槃名即世间相即出世故真谛名为实相无强无弱者生死是刚矿之法名强智慧是扶理易悟名弱非强非弱故是实相不在方者法性不在生死封疆岂有于界域故言不住不离者只常寂光土亦是于方遍一切处故言不离非有为非无为如无尽门也无示无说如维摩诘杜口也不施非是檀度之彼岸不悭不同凡夫秘吝之此岸六度例尔涅槃审谛为诚生死虚假为欺不来乘如实道来成正觉不去是乘从三界中出到萨婆若离此去来不出非二乘不入非凡夫言语道断如净名杜口非福田如呵须菩提非不福田如慰喻须菩提非应供如呵须菩提非不应供如来正觉知名应供同真际等法性冥契真实也不可称量即是不思议解脱之法乃至不动亦如也同众生一切众生亦如也无分别者入一实相不见高下无失无三种漏落三土也无喜无厌等皆约三土烦恼以明无已有当有等应约涅槃释三世偈释此意。

　　世尊如来身为若此作如是观。

　　次结。

　　以斯观者名为正观若佗观者名为邪观。

　　次简邪正如文。

　　尔时舍利弗问维摩诘汝于何没而来生此。

　　第二从舍利弗问者舍利是起教之人既知大士法身实相同于诸佛复显应身随缘化物无方大用之能故问也此问犹狭三藏意来若是三藏之佛没则不生若三藏菩萨犹有惑累则有于生若尔问其何没而来生此就此为二一约弹折身子二佛发其所居之国就初弹折为二一明身子问。

　　维摩诘言汝所得法有没生乎舍利弗言无没生也若诸法无没生相云何问言汝于何没而来生此。

　　二答答中为五一先反质二譬显三问四答五引佛语为释反质者汝解脱之中尚无没生我法身中那得没生汝既不尔何得以此为问。

　　于意云何譬如幻师幻作男女。

　　二譬如幻师没生此岂是实若无实录不得谓有没生。

　　宁没生耶舍利弗言无没生也。

　　汝岂不闻佛说诸法如幻相乎答曰如是若一切法如幻相者云何问言汝于何没而来生此舍利弗没者为虚诳法坏败之相生者为虚诳法相续之相菩萨虽没不尽善本虽生不长诸恶。

　　第五结释中云菩萨虽没不尽善本不同二乘人灰身尽智名尽善本菩萨不灭智不灭智所作功德亦不灭以此善本能益众生虽是不知恶不如凡夫之积集不尽善本不同二乘之灭没由善本不灭故能应于垢净之国俱不长垢净二国之善恶也。

　　是时佛告舍利弗有国名妙喜佛号无动是维摩诘于彼国没而来生此。

　　佛答净国中为三一佛说其所居随缘净国。

　　舍利弗言未曾有也世尊是人乃能舍清净土而来乐此多怒害处。

　　二身子称叹。

　　维摩诘语舍利弗于意云何日光出时与冥合乎。

　　三大士释出就释中为五一问日共闇合不。

　　答曰不也日光出时则无众冥。

　　二答。

　　维摩诘言夫日何故行阎浮提。

　　三问日何意出。

　　答曰欲以明照为之除冥。

　　四答。

　　维摩诘言菩萨如是虽生不净佛土为化众生不与愚闇而共合也但灭众生烦恼闇耳。

　　五释出齐此是明人同诸佛有法应二身也(云云)。

　　是时大众渴仰欲见妙喜世界不动如来及其菩萨声闻之众。

　　第二从大众渴仰欲见妙喜去即是现于净国是大士所游居处就此为三意一者验大士之净国二令时众起净国之行三令发愿往生是故有此一段文来就此为七一大众钦渴欲见二佛命令现三奉命移取四佛劝时众修行五大众发心六利益已还本七身子称叹今言大众钦渴欲见者闻上来妙喜之国是大士所居是故一心渴仰。

　　佛知一切众会所念。

　　第二佛命令现为二初明佛寂照鉴知知其有念。

　　告维摩诘言善男子为大众会现妙喜国不动如来及诸菩萨声闻之众众皆欲见。

　　二正命令现。

　　于是维摩诘心念吾当不起于座接妙喜国铁围山川溪谷江河大海泉源须弥诸山及日月星宿天龙鬼神梵天等宫并诸菩萨声闻之众城邑聚落男女大小乃至无动如来及菩提树诸妙莲华能于十方作佛事者三道宝阶从阎浮提至忉利天以此宝阶诸天来下悉为礼敬无动如来听受经法阎浮提人亦登其阶上升忉利见彼诸天妙喜世界成就如是无量功德上至阿迦尼吒天下至水际右手断取如陶家轮入此世界犹持华鬘示一切众。

　　第三奉命为六第一心念欲移妙喜山林世界。

　　作是念已入于三昧现神通力以其右手断取妙喜世界置于此土。

　　二正现神力。

　　彼得神通菩萨及声闻众并余天人俱发声言唯然世尊谁取我去愿见救护。

　　三得神通者觉惊怪。

　　无动佛言非我所为是维摩诘神力所作。

　　四佛称是净名所为。

　　其余未得神通者不觉不知己之所往。

　　五不得通者不觉。

　　妙喜世界虽入此土而不增减于是世界亦不迫隘如本无异。

　　六入于此土无损减。

　　尔时释迦牟尼佛告诸大众汝等且观妙喜世界无动如来其国严饰菩萨行净弟子清白。

　　第四佛劝时众修无动如来之行就此为三一劝观彼国严净。

　　皆曰唯然已见。

　　二时众奉对曰见。

　　佛言若菩萨欲得如是清净佛土当学无动如来所行之道。

　　三正劝修行无动行者如佛国中答长者子所明又如入室安慰调伏行于非道通达佛道如尽无尽门即是净土行也。

　　现此妙喜国时娑婆世界十四那由佗人发阿耨多罗三藐三菩提心。

　　第五时众发心修行为二一发心二发愿有十四由佗即悟者皆是上来种种说法种种神变正说将竟现此净国俱蒙如来劝发是故一时便有十四由佗得悟也。

　　皆愿生于妙喜佛土释迦牟尼佛即记之曰当生彼国。

　　第二发愿者净行深微不易可办立誓愿生于彼修行此中佛记即应当生得记为二一远二近若是立誓之后必定生彼即是近记若是修净行因必招净土之果如彼佛国即是远记。

　　时妙喜世界于此国土所应饶益其事讫已还复本处举众皆见。

　　第六如文。

　　佛告舍利弗汝见此妙喜世界及无动佛不。

　　第七身子称叹文为六一佛问见不。

　　唯然已见。

　　二奉答唯然。

　　世尊愿使一切众生得清净土如无动佛获神通力如维摩诘。

　　三为一切众生发愿。

　　世尊我等快得善利得见是人亲近供养。

　　四自蒙有寄。

　　其诸众生若今现在若佛灭后闻此经者亦得善利。

　　五叹闻经功德。

　　况复闻已信解受持读诵解说如法修行若有手得是经典者便为已得法宝之藏若有读诵解释其义如说修行则为诸佛之所护念其有供养如是人者当知则为供养于佛其有书持此经卷者当知其室即有如来若闻此经能随喜者斯人则为趣一切智若能信解此经乃至一四句偈为佗说者当知此人即是受阿耨多罗三藐三菩提记。

　　六况出福深就况出中约六番往释如文若依此语意即是流通段今明身子小乘之人非是任持大典故不属流通但为流通作于起发也。

　　法供养品

　　此品正明帝释弘经护持大法即是第三流通段凡有二品流通是从譬得名如洪源甘泽从上被下名之为流无所壅隔名之为通今用此无上法宝实相之经被下代众生使无壅隔季末有缘皆令沾润此是慈悲纯厚故也。

　　尔时释提桓因于大众中白佛言世尊我虽从佛及文殊师利闻百千经未曾闻此不可思议自在神通决定实相经典。

　　此文为二初从此品明天帝护法格出月盖法之供养明护持之利深显弘经之德重二从嘱累品去明大圣殷勤付嘱郑重当令季像必得宣通就前为二一天帝称叹弘经二如来述成其意就天帝白佛去为三一叹法二叹人三发誓今言天帝欲护持大典修习胜门有持此经故志存覆育即是以法供养法身如释论云迦毗罗生身生处摩伽陀法身生处为报恩多在二国之中为报法身多在摩伽陀国说法护持即是法供养也复次天帝共与梵王同请说法如来受请观机知不堪大乘仍开小教小教既兴次应说大今时此不思议解脱犹是酬其昔请释论云说般若犹是酬梵王天帝之请天帝既蒙酬请欢喜护持若是言天主得阿那含不应流通大教者此是三藏中谓为那含华严说天主住十不可思议法门岂不堪弘通此法复为天主率化群下最为风靡就叹法中先叹不思议解脱之用次叹实相之法非法无以成人非人无以显法故须双叹百千经者即是初教阿含等阿含中亦授弥勒之记何妨对文殊复次通教别教之中未曾闻此圆教法门具足之道体用难思昔所未曾闻。

　　如我解佛所说义趣若有众生闻此经法信解受持读诵之者必得是法不疑。

　　就叹人中为二初释闻经功德。

　　何况如说修行斯人则为闭众恶趣开诸善门常为诸佛之所护念降伏外学摧灭魔怨修治菩提安处道场履践如来所行之迹。

　　次况出如法行者闭众恶趣是止善开善门是行善行即是观止即是定就此中为约因果两判为佛护念者明其修止行两因深契道理是故加于可加故言护念但佛普护众生众生无疮毒不得入若修此止行之因即是信心疮义亦得护念观心者只止观调心名之为觉一切邪念纷动即用止观二法观之不令缘念得起是则常为觉心所护降伏外道即是伏见思两惑六十二见诸邪计之道得菩萨道已能降烦恼魔如前说乃至四魔十魔故上文云即是始坐道树力降魔得甘露灭觉道成已于诸法无挂碍悉能摧伏诸外道即是发心修学圆观之人入初发心时即能八相成道名之为佛降魔劳怨度脱一切修治佛道者即是外化为八相之佛而内心于法身中修治道地满残余佛法安处道场如光严中办道场相履佛之迹行佛所行住佛所住诸佛如是来我亦如是来皆是邻果往叹。

　　世尊若有受持读诵如说修行者我当与诸眷属供养给事所在聚落城邑山林旷野有是经处我亦与诸眷属听受法故共到其所其未信者当令生信其已信者当为作护。

　　若有持读者去即是第三发誓弘宣。

　　佛言善哉善哉天帝如汝所说吾助汝喜此经广说过去未来现在诸佛不可思议阿耨多罗三藐三菩提。

　　第二从佛言善哉善哉去即是述成天帝上三段第一述其叹法第二述其叹人第三述其发誓就第一吾助尔喜者明此经是三世佛不思议菩提即是述其叹法言三世佛不可思议菩提即是实相之法佛由此实相能得菩提也。

　　是故天帝若善男子善女人受持读诵供养是经者则为供养去来今佛天帝正使三千大千世界如来满中譬如甘蔗竹苇稻麻丛林若有善男子善女人或以一劫或减一劫恭敬尊重赞叹供养奉诸所安。

　　第二从男女受持是经则为供养去来今佛去是述其叹人就此为四初格量功德二问三答四正格量就前格量中为二一格现在供养佛。

　　至诸佛灭后以一一全身舍利起七宝塔纵广一四天下高至梵天表刹庄严以一切华香璎珞幢幡伎乐微妙第一若一劫若减一劫而供养之。

　　二格灭后起塔。

　　于天帝意云何其人植福宁为多不。

　　第二问如文。

　　释提桓因言多矣。

　　第三答为二一答多矣。

　　世尊彼之福德若以百千亿劫说不能尽。

　　二释其不可尽所以大乘经中多格量供养生身不及法身何故如此正言生身之福不动不出法身功德能动能出出离生死故言福不趣菩提二能趣菩提于实名了因于余名生因生因是缘因福德不动不出不至菩提功德有尽于实名了因实即实相了因照了与实相相应能趣菩提功德不尽同虚空等法界岂得与前福德不动不出有限之法为量供养生身名为生因不趣菩提供养法身实名了因能趣菩提是故格量不可限极金刚般若云住相布施如人入闇则无所见不住相布施如人有目日光明照见种种色东方虚空不可思量南西北方亦难测度法供养为最复次大品云实相是三世诸佛之母母得病诸子忧愁若实相之法不广被众生约众生故言实相病若止供养一佛于余佛无功德若谤一佛于余佛无罪若供养佛母实相之相即于三世十方佛所俱得功德若毁谤佛母则于诸佛为怨是故述天帝云诸佛菩提皆从是生菩提之相不可限量。

　　佛告天帝当知是善男子善女人闻是不可思议解脱经典信解受持读诵修行福多于彼所以者何诸佛菩提皆从此生菩提之相不可限量以是因缘福不可量。

　　第四正格量中亦述其上叹信法两行闻是不思议之经信解是述成上信行人修行福多即是述上法行。

　　佛语天帝过去无量阿僧祇劫时世有佛号曰药王如来应供正遍知明行足善逝世间解无上士调御丈夫天人师佛世尊世界曰大庄严劫曰庄严佛寿二十小劫其声闻僧三十六亿那由佗菩萨僧有十二亿。

　　第三述其发誓弘经护持流布从过去药王佛去文为四一明过去法供养之因由二明王子月盖三结会古今四结释述成就因缘由藉中为三一明有佛。

　　天帝是时有转轮圣王名曰宝盖七宝具足主四天下王有千子端正勇健能伏怨敌尔时宝盖与其眷属供养药王如来施诸所安至满五劫过五劫已告其千子汝等亦当如我以深心供养于佛。

　　二明有王来示诸子令兴供养。

　　于是千子受父王命供养药王如来复满五劫一切施安。

　　三明诸子奉来宣行。

　　其王一子名曰月盖独坐思惟宁有供养殊过此者。

　　第二从其王一子名月盖去文为九第一王子独坐思惟求胜供养二者空中警觉三者仍问胜法四者天劝问如来五者往请于佛六者佛为解说七者闻法得顺忍八者佛记其护法九者出家为道为法供养。

　　以佛神力空中有天曰善男子法之供养胜诸供养即问何谓法之供养。

　　天曰汝可往问药王如来当广为汝说法之供养。

　　即时月盖王子行诣药王如来稽首佛足却住一面白佛言世尊诸供养中法供养胜云何名为法之供养。

　　佛言善男子法供养者诸佛所说深经一切世间难信难受微妙难见清净无染非但分别思惟之所能得。

　　就第六佛为说文为二初明胜妙之法第二从若闻是等经信解者明供养之心今就胜法中为四一者从佛言去明最妙之法二菩萨法藏者明约法论因三者从能令众生坐于道场去是约法论果四者从诸佛贤圣去是为佛所叹印其因果今释第一所说深经者然实相之理非深非浅为深浅两缘于非深非浅之中作深浅二说浅者即是三藏通别之经深者即是圆极之教故言深经深经相貌即如大士上来所说观身实相之义即是清净深经也难信者如一微尘之中有三千大千之经则人无信者实相之理只在心中无劳远觅近而不识说之不信故云难信难受者若有所受则有所行若无所受则何所行信受实相则能修行若不信受不能修习微妙者即是不思议解脱之异名亦是三德微妙我法妙难思清净无染者不为三种见思所染犹如虚空无诸净秽非思量分别能得者动念运想所不能契无念无分别自然流入萨婆若海亦非三藏通别方便之人所能测度。

　　菩萨法藏所摄陀罗尼印印之至不退转成就六度善分别义顺菩提法众经之上入大慈悲离众魔事及诸邪见顺因缘法无我无人无众生无寿命空无相无作无起。

　　第二明因菩萨法藏所摄者明菩萨法藏闻持前行三德秘密之藏不纵不横无所积聚乃名为藏含受诸法悉入其中陀罗尼印者陀罗尼名为能遮能持持善不失遮恶不起不起不失名之为印至不退转者即是遮持诸善无有退者亦是无生法忍不退之位成就六度者(云云)善分别顺于菩提即是善能分别诸法相于第一义而不动众经之上者在三藏通别教等诸经之上故入大慈悲即是起无缘之慈如上三十种慈离众魔去即是离八魔十魔等亦是离三种之爱天魔属生死为爱流转菩萨离此故名离魔及邪见者亦是三种方便中一切诸见自此之前皆名邪见实相之中皆离此等诸见顺因缘者因缘之性即是实相顺此实相深观诸法具生法二空因缘即法空也缘实相修三空三昧。

　　能令众生坐于道场而转法轮诸天龙神乾闼婆等所共叹誉能令众生入佛法藏摄诸贤圣一切智慧说众菩萨所行之道依于诸法实相之义明宣无常苦空无我寂灭之法能救一切毁禁众生诸魔外道及贪著者能使怖畏。

　　第三约果明坐道场者若能如此圆观实相入涅槃般若名为住住发心住时即能八相成道随缘作佛故云初发心时即坐道场转法轮者是圆顿渐三教故言转法轮天龙共叹者既坐道场为佛利益一切人天敬仰入佛法藏者安处诸子秘密藏中也圆教摄四十二贤圣偏教摄二十七贤圣皆佛法藏也一切智慧者皆令禀偏圆之人得入佛慧法华云如是之人我今亦令入于佛慧说众菩萨所行之道者菩萨以实相为道虽复禀余教终引归实相依实相义者若因若果无得离于实相约此实相办于偏圆之教故法华云若深智者为说此法即说于实相又云若不解此法于如来余深法中示教利喜即是说偏渐之教宣说无我苦空寂灭等能救毁禁者方便教中皆乖圆极名为毁禁若入圆中无复方便之过亦为小乘中毁重之者无忏悔处若是大乘能有无生正观洗浣故言救诸毁禁诸魔外道怖者断除爱见两种之心故无五怖。

　　诸佛贤圣所共称叹背生死苦示涅槃乐十方三世诸佛所说。

　　第四诸佛称叹即契于实相初心即能作佛故为诸圣之所嗟叹背生死者背三种生死也示涅槃者即是示百句解脱也十方佛所说者一切佛道同皆共说此实相也。

　　若闻如是等经信解受持读诵以方便力为诸众生分别解说显示分明守护法故是名法之供养又于诸法如说修行随顺十二因缘离诸邪见得无生忍决定无我无有众生而于因缘果报无违无诤离诸我所依于义不依语依于智不依识依了义经不依不了义经依于法不依人随顺法相无所入无所归无明毕竟灭故诸行亦毕竟灭乃至生毕竟灭故老死亦毕竟灭作如是观十二因缘无有尽相不复起见是名最上法之供养。

　　第二从若闻如是等经者是明供养之心就此为二一明信行二明法行若闻说实相之法即于闻中生解通达无碍名信行供养之心若闻不闻如法修行观因缘空断诸妄见见实相理得无生忍是名法行供养之心复约四依释之于法行不了不可是名依人诸佛之教本为逗物根宜不可定执故不依语识是具烦恼法不可依识经是三方便教非实故不可依了义是可依人是生身故不可依达无明源底者知本来不生是故毕竟无灭观因缘无有尽者即是痴如虚空不可尽。

　　佛告天帝王子月盖从药王佛闻如是法得柔顺忍。

　　第七闻法得柔顺忍者即为二初得顺忍之益二解宝衣报恩供养若作圆教明柔顺忍者柔是柔伏即是圆教之十信铁轮之位六根清净中若发真明入理即是得无生忍也。

　　即解宝衣严身之具以供养佛白佛言世尊如来灭后我当行法供养守护正法愿以威神加哀建立令我得降伏魔怨修菩萨行。

　　解衣供养为二一供养二发愿行法供养请威神加被使得降怨宣通大法。

　　佛知其深心所念而记之曰汝于末后守护法城。

　　第八佛记者但记其后代是弘法护持之人与物有缘能兴显大法未见记作佛之文远而为论亦应即有此义齐文未有。

　　天帝时王子月盖见法清净闻佛授记以信出家修习善法精进不久得五神通逮菩萨道得陀罗尼无断辩才于佛灭后以其所得神通总持辩才之力满十小劫药王如来所转法轮随而分布。

　　第九明出家修道行法供养就此为二一明出家护法。

　　月盖比丘以守护法勤行精进即于此身化百万亿人于阿耨多罗三藐三菩提立不退转十四那由佗人深发声闻辟支佛心无量众生得生天上。

　　二明化人多少百万亿发菩提心是用圆教所说十四由佗发二乘心是用方便诱引用此圆偏两法导利众生故是法之供养。

　　天帝时王宝盖岂异人乎今现得佛号宝𦦨如来其王千子即贤劫中千佛是也从迦罗鸠孙䭾为始得佛最后如来号曰楼至月盖比丘则我身是。

　　第三结会古今如文。

　　如是天帝当知此要以法供养于诸供养为上为最第一无比是故天帝当以法之供养供养于佛。

　　第四述成上发誓弘经护持宣布亦护行经之者悉使和安。

　　嘱累品

　　此品流通文中第二前明天帝发誓弘经此辨如来金口付嘱嘱是付嘱为义以无相之实法付嘱弘护之人累是烦劳荷负之义今将此大法专为已任令外难消转内行宣通故称嘱累也。

　　于是佛告弥勒菩萨言弥勒我今以是无量亿阿僧祇劫所集阿耨多罗三藐三菩提付嘱于汝。

　　就此文为三一者佛付嘱弥勒第二付嘱阿难第三大众闻经欢喜今就第一付弥勒中为二初佛付嘱第二弥勒受旨就佛付嘱中为三第一正付嘱此经第二释第三简得失今就第一付嘱中为二一付嘱尊经二命神通守护以无量僧祇所集付汝者若按迦旃延所解三藏中明三阿僧祇习学佛法百劫种相佛道现前此则是三藏小乘浅近之法修学研行劫数为少若按释论弹于此义佛法无量岂是三僧祇所学能遍乃经无量亿僧祇习尘沙佛法诸深法门乃可圆满大乘深妙是故学劫亦多今言无量劫所集故知是大乘妙典付之弥勒。

　　如是辈经于佛灭后末世之中汝等当以神力广宣流布于阎浮提无令断绝。

　　第二当以神力广宣令无断绝即是命令守护但以此大法付嘱弥勒者正明其是次绍尊位智断方圆与物有缘神通具足堪能弘护令不断绝若末代众生去圣既久非唯神根闇浊亦乃鄣碍多兴如多宝处必饶怨贼道高魔盛妨难是生若不得圣力冥扶则外难侵逼若蒙神光加被亦使心解开通内因外缘既整法宝则无断绝是故命以神力加诸众生堪闻之者此中应引优波鞠多为魔所恼令无数人不得悟道遂令受化之者为魔所惑用神力缚于魔一切闻经得益不可称计亦恐是用神力弘经意(云云)。

　　所以者何未来世中当有善男子善女人及天龙鬼神乾闼婆罗刹等发阿耨多罗三藐三菩提心乐于大法。

　　第二释者从所以者何未来世去即为二初明末代亦有得道之机次明不闻斯经则失善利前明末代有得道之机者但凡夫缘悟不同或见法王面前得益或因去世渴仰生悟故经言应以灭度得度者而现灭度如为治狂子故实在而言死留诸香药色味芬芳悔懊心生服药令愈若不见佛克责精进愧不值佛世因是入道得出烦惑故佛去世后一百年许十万出家九万得道当知佛后之机亦复无量此应引鞠多佛在之时求出家觅智齐身子佛言不得即退还外道法中佛因记之此人得道之机在佛灭后巳为阿难弟子度人无量得道恒沙时人敬誉为无相佛即是释未来世中天人龙鬼有发心之缘乐于大法必得度脱不可不弘如此胜教使其闻也。

　　若使不闻如是等经则失善利如此辈人闻是等经必多信乐发希有心当以顶受随诸众生所应得利而为广说。

　　第二从若使不闻是经则为大失者但闻三藏方便之说则失大乘毒鼓之利普贤观云法将灭五百岁时一心修此法华三昧即得六根清净故知末代亦能有入大乘之机若不闻此经永失法利故须宣通。

　　弥勒当知菩萨有二相。

　　第三从菩萨有二相者是简得失就此为二一简得失二广举非释就简得失中为三一标相。

　　何谓为二一者好于杂句文饰之事二者不畏深义如实能入。

　　二略释。

　　若好杂句文饰事者当知是为新学菩萨若于如是无染无著甚深经典无有恐畏能入其中闻已心净受持读诵如说修行当知是为久修道行。

　　三约人释约人若是三藏教中多就因缘历别事相之中以明诸法若依此学者是新发意人诸大乘经别圆之说无依无猗离诸心识言深经者即是贪欲即是道恚痴亦复然如是三法中具足一切法若离是三法而求菩提者譬如天与地指此三毒之性能通达三毒实相不可得犹如虚空而能出生一切佛法彼经云深达此法者亦不破于戒深达此法者亦不着无碍行人多谓三毒是道而着此无碍毁于正戒正见何谓是达于三毒之性其达此者无毁无著乃称经意实相之法非因非果而说为因果故言是因非果如佛性是果非因如大涅槃今三毒之性亦非因非果而说为因果说为因者即言三毒是道具足一切佛法说为果者一切众生常寂灭相不可复灭若能闻此贪欲之中辨因果二道无著无毁不生恐畏当知是久行菩萨如此菩萨但好实相深法不复乐于文华才藻绮饰之言释于贞干之法以此往推知是久行菩萨也若乐言辞发言藻丽文字章节乃当一往悦于听者终成添水之乳翳于实相非久行所行以此简知是新发意菩萨如即时人数论分别问答言有眉眼亦闻大乘无猗之说谓为晃荡不生信乐此中应引须达请佛为老母说法老母十方背佛佛十方现形要不信受后阿难化为轮王方便引接心地欢喜信伏心生还归于佛闻法修道何故如是此是往日沙弥和上多说实相甚深之语闻不能解不生信慕阇梨多说因缘诸法事相教化事会其心心生爱玩由是缘故今闻我语了不入心机在阿难回心入道阿难虽复令其生信终归于我乃能得道故知文饰之法乃是悦耳之缘非究竟之旨方便引入为进悟之渐故所不论耳实相深法能作得道之要毒鼓之譬此之谓也约此彰新发心久行二种之人但看饰辞直语则知得失。

　　弥勒复有二法名新学者不能决定于甚深法何等为二一者所未闻深经闻之惊怖生疑不能随顺毁谤不信而作是言我初不闻从何所来二者若有护持解说如是深经者不肯亲近供养恭敬或时于中说其过恶有此二法当知是为新学菩萨为自毁伤不能于深法中调伏其心。

　　第二从复有二法所未闻经去是明广举非就此为二前明二法释前新学毁谤不近后明二法释前久学不应轻慢取相就前毁谤不近中者此中如喜根菩萨但说实相之法明一切中有安乐性胜意禀三藏法威仪无缺持戒头陀忽闻喜根所说与其学习相违其心大惊怪毁呰诽谤不肯信受即时作法摈此喜根摈法亦成即入地狱此是新发心人禀方便教毁谤般若不信深经如此之人须深浅知二者或时不谤此法然于持法之者无敬近心亦复有时说其过恶此亦是失相皆非久行调伏心者。

　　弥勒复有二法菩萨虽信解深法犹自毁伤而不能得无生法忍何等为二一者轻慢新学菩萨而不教诲二者虽解深法而取相分别是为二法。

　　第二举轻慢取相大品明菩萨若于同住新发心人生轻篾想谓此人无所知晓起此一念慢心却损无数劫功德更还受罪如其罪报竟方能发心乃复今日德行以此而言轻慢之心大为罪过非唯障碍得无生忍乃更到受罪殃是故简为非复次有菩萨虽解深法而取相分别阶梯渐次格级升降约截明义取相分别生决定想复是动念之法非究竟道何以故诸法实相清净湛然尚无一相何况有二三四五无言无示言之者失当示之者乖宗以此分别思量之心何能契会寂灭之法如三时四时五时半满四宗六宗等义皆名法师探采经意而制立名目判释义门欲言当理皆非一极无言之术今家正意则不如是圆融法界冥契真极不欲令心与众生乖诤虽复立此四教直欲通释诸经之文非是将此欲穷源底终不定执四教之义或时三教二教一教无教八教出没不恒多少无定转变自在随人消释不令此心介尔有着自执己见非佗所解若作如此但是诤论非入道法如南岳师说偈狗见影便斗斗之不肯罢遂至渴而死(云云)今约之简非约营道之意但行人心路不同虽复种种不出二条一圣说法二圣默然须识己心便宜方便若有时沈塞于默然之道不得开心入少时应须听法或近善知识所能开人心或从经卷寻求义理晓发此心或时听法纷动不能静摄寻经讨义于事纷纭觉于心神无深利益即应冥目束体自静其心入默然道语默两行调伏其心研粗和适善能取与简择真伪如是时中任修寂静如是时中任修智慧譬如天地或晴或雨调节阴阳是则万物得生若纯雨不晴则种子烂坏若纯晴不雨牙[口*(隹/乃)]干枯并不能发生万物要须调适然后乃善行者如是一向默然则沉昏闇塞若纯用分别诸见竞兴此则权实不合导师不生善巧运为豁然入道夜见电光则入圣法是为学道之者善识是非简别邪正也故大论言时雨数数堕五谷数数生法雨数数雨善法数数生若不将圣说圣默数数调御实相谷不生也若偏着知见终无入理故云虽读百千经邪见长诸非吾我毒甚盛虽谓怀常子石女终不生若于圣说法中能闻即悟通达诸法自在明了即是信行闻不得悟四念思惟深彻深照得其边底是名法行圣默然中亦有信行法行如是禅观之时随观一境则遍通诸境心地开明无纤芥之疑碍如空中风是名法行若策观之时不能得悟加功慊倒娄娄不晓若从善知识闻若经卷中闻豁如空中无云表里洞彻此是信行又从受化为语如闻而行是圣默然如行而闻是圣说法又从化后为语如行而闻是圣说法如闻而行是圣默然。

　　弥勒菩萨闻说是已白佛言世尊未曾有也如佛所说我当远离如斯之恶。

　　第二弥勒白佛者正明奉命受旨就此为三一弥勒受旨二诸菩萨受旨三四王受旨就初为二初受旨次述成初中又二初明受诫旨。

　　奉持如来无数阿僧祇劫所集阿耨多罗三藐三菩提法。

　　从奉持如来无数劫去是受劝旨就此中为二对上二种一者奉通经旨。

　　若未来世善男子善女人求大乘者当令手得如是等经与其念力使受持读诵为佗广说世尊若后末世有能受持读诵为佗人说者当知是弥勒神力之所建立。

　　二者奉神力护持旨此中自云与其念力而建立之若人依安乐行而有所说法冥空益其念力亦如人说法时思量只至一条二条比至说时即见三两节意或可是心入义门而能明识或是冥空助念加被其人。

　　佛言善哉善哉弥勒如汝所说佛助尔喜。

　　第二佛述成。

　　于是一切菩萨合掌白佛我等亦于如来灭后十方国土广宣流布阿耨多罗三藐三菩提复当开导诸说法者令得是经。

　　第二众菩萨受旨发誓。

　　尔时四天王白佛言世尊在在处处城邑聚落山林旷野有是经卷读诵解说者我当率诸官属为听法故往诣其所拥护其人面百由旬令无伺求得其便者。

　　第三四王受旨发誓如文。

　　是时佛告阿难受持是经广宣流布阿难言唯我已受持要者世尊当何名斯经佛言阿难是经名为维摩诘所说亦名不可思议解脱法门如是受持。

　　第二命阿难宣经者阿难迹居小道后得罗汉之身入无余之时则生分永尽何得奉宣大经此意止令传持无谬结集法藏故命宣经若就本而为语能持十方一切佛法岂容灰灭不能宣布此经就文为三一奉受命二问经名三佛答二种名要者者即是实相实相总摄诸法得要即得诸法也。

　　佛说是经已长者维摩诘文殊师利舍利弗阿难等及诸天人阿修罗一切大众闻佛所说皆大欢喜作礼而去。

　　第三大众闻经皆大欢喜也。

　　维摩罗诘经文疏卷第二十八(终)

　　No. 338-C

　　此经一部疏合三十四卷上玄文三十一卷是天台智者大师为杨主出至佛道品不二法门品下有三卷疏是补处顶法师往前私记接成一部流传后代故以记之耳维大周如意元年岁次壬辰八月天宫寺僧义威传写誓愿受持以期佛慧为报三宝往江南法华寺斯文乃尽尔年六十处处霄夕至死无倦。

　　大唐开元二十二年十二月会稽郡法华寺僧道仪往浦阳清泰寺依天宫寺本写讫

　　天宝十三载福严写
