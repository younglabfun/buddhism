卍新纂续藏经第 13 册 No. 0285 楞严经文句


　　No. 285

　　大佛顶如来密因修证了义诸菩萨万行首楞严经卷第一文句

　　唐天竺沙门般剌密谛　译经

　　明菩萨沙弥古吴智旭　文句

　　明菩萨比丘温陵道昉　参订

　　经题具如玄义中说今更略提纲要此经以人法为名谓此大佛顶法非因非果一切因果无不依之如来果人以此为密因故若修若证无非了义而果彻因源诸菩萨因人亦以此具足万行故根尘识大一切皆得毕竟坚固而因该果海也如来藏妙真如性为体由法法皆如来藏故称为大佛顶也不生不灭因果为宗因果皆不生灭故称密因也离爱得脱为用永离诸爱究竟解脱故号首楞严也生酥毒发为教相此是方等部中圆顿味也。

　　将释经文大分为三初从如是我闻至归来佛所是序分次从阿难见佛至第十卷知有涅槃不恋三界是正宗分后从阿难若复有人至终是流通分。

　　初序分

　　二初通序二别序。

　　初通序者证信序也诸经同有故名为通以此六义证成可信故名证信六义者如是二字显所信法体成就我闻二字显能闻成就一时二字显机感成就佛字显说法主成就在室罗筏城等显所依说法处成就与大比丘以下具列常随云集两类显同闻众成就今恐割裂经文不便句读总科为二一标闻说时处二引大众同闻。

　　一标闻说时处所闻即法体能闻即我所说亦即法体能说即佛也时处可知。

　　如是我闻一时佛在室罗筏城祇桓精舍。

　　如是者指法之辞通指下文十卷文义而言亦是信顺之义大凡信者则谓是事如是不信者则谓是事不如是今言如是即显信顺也我者阿难自称此非外道妄计之我亦非凡夫妄执之我乃深达八自在我非我非无我而随世假名称为我也闻者耳根发耳识能达音声现量体性也一时者机应相符说听终竟总名一时佛者自觉觉他觉行圆满即是娑婆教主释迦牟尼在者示迹此间行住坐卧总名为在室罗筏城或云舍卫梵音楚夏之别此翻丰德亦翻闻物亦翻好道即憍萨罗国之城名也祇桓者本是祇陀太子之园梵语祇陀此云战胜精舍者给孤独居士为佛及僧所构精修梵行之处也。

　　然此五事证信一往虽通而所序各别所谓如是法异我闻闻异一时时异乃至能住所住各异若不稍为发明安知其为此经通序且文旨既泛将何以为随文入观之阶故今不敢避繁一一皆作约教观心二释初约教释如是者若言俗谛中有文字真谛则无文字阿难传佛俗谛文字与佛说不异故名为如因此俗谛文字会真谛理故名为是此三藏经初明如是也若言佛明色即是空空即是色色空空色无二无别空色不异为如即事而真为是阿难传佛文不异为如能诠即所诠为是此通教经初明如是也若言佛明生死是有边涅槃是无边出生死有边入涅槃无边出涅槃无边入于中道阿难传此出有入无出无入中之法与佛说无异名如从浅至深无非曰是此别教经初明如是也若言佛明生死即涅槃亦即中道况复涅槃宁非中道真如法界实性实际遍一切处无非佛法阿难传此与佛说无异故名为如如如不动故名为是此圆教经初明如是也今经阴入处界皆如来藏性真圆融本无生灭的是圆教如是而三卷中云此法亦缘非得法性者不过因当机迷重聊借三藏中义还破三藏中习正所谓弹偏斥小义也观心释如是者观心惟是生灭审谛不谬为如破除生灭会于真谛名是折空意也观心生灭无性为如了达当体无生为是体空意也观心中道不变名如永舍二边名是次第意也观心全体法界名如即边即中名是一心意也次约教释我者若言凡夫有三种我谓我见我慢及名字我学人无我见惟二种我无学并无我慢惟名字我今阿难是学人无邪我能伏慢我但随世名字称我无咎此三藏意也若云四句称我皆随邪见佛正法中无我谁闻此通教意也若云阿难多闻士知我无我而不二双分别我无我此别教意也若云阿难知我无我而不二方便为侍者传持如来无碍智慧以自在音声传权传实无所不可此圆教意也今经如来藏性三义圆融非我即我离即离非是即非即的是圆教真我意也观心释我者观一念心属因缘所生是假名我观心即空是我无我观心即假是分别我与非我观心即中是真妙我次约教释闻者有闻闻有闻不闻有不闻闻有不闻不闻闻闻者耳根不坏声在可闻处作心欲闻众缘和合故有闻藏教意也闻不闻者随世俗说假名为闻第一义中无声无字安有能闻所闻通教意也不闻闻者妙性本自离名绝相依假名分别则有闻与不闻别教意也不闻不闻者性既离名绝相则一切根尘无不当体离名绝相此经明七大一一清净本然周遍法界圆教意也观心释闻者观因缘所生法是观闻闻观因缘即空是观闻不闻观因缘即空即假是观不闻闻观因缘即空即假即中是观不闻不闻次约教释一时者时无实法依色心相续分位则有长短劫数不同藏教意也一念不生三际叵得通教意也于一无住法性分别世界劫数无量差别别教意也十世古今始终不离当念一念普观无量劫无去无来亦无住圆教意也又见谛已上无学已下名一时藏教也三乘同入第一义名一时通教也登地已上名一时别教也初发心时便成正觉名一时圆教也今经不历僧祇获法身狂心顿歇歇即菩提是圆教一时观心释一时者观心因缘生法是假名时观心即空是不可得时观心即假是分别种种时观心即中是不思议时次约教释佛者梵语佛陀此云觉者知者若言菩提树下三十四心断结正习俱尽既自觉悟生灭四谛亦以生灭四谛觉他即藏教佛相若言正使先断今机缘熟时于道树下以一念相应慧断余残习现带劣胜应身转无生四谛法轮者即通佛自觉觉他相若言次第断尽三惑坐莲华台藏世界转无量四谛法轮者即别佛自觉觉他相若言一心圆断三惑至于究竟证不可思议法身而能示现一切佛身一一身相同于虚空不可思议能转无作四谛法轮亦能方便转前三教法轮者即圆佛自觉觉他相今经云我以妙明不灭不生合如来藏而如来藏惟妙觉明圆照法界是故于中一为无量无量为一小中现大大中现小等当知的是圆教佛相观心释佛者观心因缘生法是藏佛观心因缘即空是通佛观心因缘先空次假后中是别佛观心因缘即空假中是圆佛也次约教释在者行住坐卧通名为在在即是住住即摄余三仪今当以住释在复有两番能住所住佛为能住天住梵住圣住佛住等法为所住又法为能住精舍为所住也十善名天住是天道因故慈悲喜舍名梵住是梵天因故三三昧名圣住是出世法故首楞严三昧名佛住是无上法故若言从折空观发真无漏住有余涅槃示迹人间以十善四等应世间机以三三昧应出世机者是藏教佛住若言从体空观发真无漏住有余涅槃示迹人间亦以天梵二住应世间机以圣住应出世机者是通佛住若言从次第三观住三德秘藏示迹人间遍用四种住应世出世机者是别佛住若言从一心三观住三德秘藏示迹人间亦遍用四住应世出世机而能住四法所住诸处一一无非三德秘藏者即圆佛住今经云于一毛端现宝王刹坐微尘里转大法轮的是圆教佛住也观心释住者观住于境或住无常境住即假即中即空等境以无住法住于境中故名为在次约教释室罗筏城祇恒精舍者若见此处土砂草木石壁是藏教境若见此处清净七宝庄严是通教境若见此处即华藏世界是别教境若见此处即不可思议诸佛境界是圆教境今经云一切众生为物所转故于是中观大观小若能转物则同如来身心圆明不动道场于一毛端遍能含受十方国土当知此处即常寂光而随机所见自成差别耳观心释城舍者涅槃名城慈悲名舍观思议十二因缘灭住真谛城入生缘慈悲舍藏教也观思议十二因缘不生不灭住真谛城入生缘法缘慈悲舍通教也观不思议十二因缘灭住中道涅槃城入生缘法缘无缘次第三慈悲舍别教也观不思议十二因缘不生不灭住中道涅槃城入一心三缘大慈悲舍圆教也若不约教安知全事即理若不观心安知全性成修读者幸深思之。

　　二引大众同闻复为三初声闻众二缘觉众三菩萨众声闻是常随众余二皆云集众也。

　　初声闻众又为三初示类标数二显位叹德三列上首名。

　　初示类标数大比丘是示类千二百五十人是标数也。

　　与大比丘众千二百五十人俱。

　　与者共义释论以七一解共谓一时一处一戒一心一见一道一解脱也大者梵语摩诃具大多胜三义器量尊重为天王等大人所敬故言大遍知内外经书故言多超出九十五种外道故言胜今称为大即摄多胜二义比丘含三义一怖魔二破恶三乞士或翻除馑怖魔者魔王居第六天统摄欲界贪恋尘劳恐人修道出其境界若正法住世时有信心男子六根具足年满二十无十三重难亦无十六轻遮得三师七证或边地中得三师二证如法秉受比丘戒法正登坛白四羯磨已竟名为得式成比丘性入僧宝数中尔时地行罗刹高声唱善此间有善男子如法出家当使诸天增盛修罗减损于是空行夜叉闻之亦出大声唱善声至四王天中天复出声唱善声传忉利乃至夜摩兜率化乐他化展转传至梵天魔王于宫中闻此唱声生大愁怖故名怖魔破恶者出家持戒则因戒生定因定发慧破除身口七支破除三界见思诸恶也乞士者既出家已永离四种邪命乞食以资身命永舍一切邪法乞法以资慧命也四种邪命者一仰口食谓仰观星宿推步盈虚以此求食二下口食谓种植田园三方口谓食于谒四方结交豪贵四维口食谓商贾货殖此之四事在家人得为之出家所不应为故皆永离也邪法者邪戒邪定邪慧邪戒即牛狗等戒乃至诸天诸仙一切禁戒不能出生死者邪定即凡夫外道依欣厌心所修十二门禅邪慧即有无二见十六知见六十二见百八见等今皆永舍惟求增上戒学增上心学增上慧学故名乞士也除馑者清净持戒能为人世福田能作清净法施除一切众生无福无慧二种馑也众者梵语僧伽此云和合众和合有二义一理和谓同证择灭无为二事和谓戒和同修见和同解利和同均身和同住口和无诤意和同悦众者四人以上之称一比丘不名僧二三比丘亦不名僧四比丘同住能作一切如法僧事惟除自恣授具出罪三种羯磨若五比丘同住即可自恣亦可于边方授具若十比丘同住则五天竺国便可授具乃至二十比丘同住则一切羯磨可作故名和合众也千二百五十人者佛初成道先度鹿苑五人次度耶舍等五十人次度三迦叶波千人次度舍利弗目连等二百人此千二百五十五人感佛深恩为常随众今但举大数也俱者师资常尔相随事和无别众法和无别理也。

　　再作约教观心二释初约教释与者藏教一七一通教二七一别教无量七一圆教一七一大多胜者藏教如前说又大力罗汉所敬故名大遍知生灭即无生灭故名多胜三藏四门故名胜即通教义也又体法大力罗汉所敬故名大恒沙佛法皆知故名多胜二乘人故名胜即别教义也又诸大菩萨所敬故名大法界不可量法悉知故名多胜诸菩萨故名胜即今经圆教义也藏教比丘如前说又乞士者历缘求真破恶者破障理惑怖魔者以即空观破四种魔除馑者除析法馑即通教义也又乞士者历三谛求理破恶者除通别二惑怖魔者破界内界外八魔除馑者除偏空馑即别教义也又乞士者即阴入处界七大求如来藏性破恶者达狂歇即菩提怖魔者当处禅那觉悟无惑知魔界如即佛界如除馑者除但中不具诸法馑即今经圆教义也僧有四种一无渐僧谓破戒者二哑羊僧谓愚痴不解法律三清净僧谓七方便人四真实僧谓四向四果今非前三种但是真实僧藏教义也又见地以上名真实僧通教义也又欢喜地以上名真实僧别教义也又发心住以上名真实僧圆教义也观心释者心王为师诸心心所为弟子众一念妙观是名佛诸心心所和合随成妙观是名与大比丘众若干人俱也约四教明观可知。

　　二显位叹德大阿罗汉句是显位佛子下十二句是叹德也。

　　皆是无漏大阿罗汉佛子住持善超诸有能于国土成就威仪从佛转轮妙堪遗嘱严净毗尼弘范三界应身无量度脱众生拔济未来越诸尘累。

　　无漏者无欲漏无有漏无无明漏诸惑断尽也大亦具大多胜三义如前说阿罗汉含三义一应供义即乞士果二杀贼义即破恶果三无生义即怖魔果当知比丘三义通于因果此三唯在果也又罗汉有三种修性念处断见思惑但得漏尽不具诸通名慧解脱人修共念处断惑证真具足三明六通及八解脱名俱解脱人修缘念处断惑证真具足通明解脱兼发四无碍辩名无碍解脱人今是无碍解脱故称大也约教者藏通如上说又无见思漏无尘沙漏无住地无明漏应受人天二乘供养杀见思尘沙无明之贼无分段变易二种生死即别教义又一心中圆尽诸漏应受九界供养烦恼即菩提名杀贼生死即涅槃名无生即圆教义也观心者观心即空无见思漏观心即假无尘沙漏观心即中无无明漏观一心具十法界是应供观心烦恼即菩提是杀贼观心生死即涅槃是无生也佛子以下有十二句总别叹德佛子住持善超诸有是总叹戒慧二德能于国土下十句是别叹戒慧也佛子者从佛口生从法化生故名佛子若言二乘断惑证真是佛真子菩萨伏惑未断子义则疏是藏教义若言三乘皆断惑而二乘无大悲心子义则弱菩萨大悲增上能绍佛种子义则强是通教义若言菩萨遍行诸佛所有道法名为佛子二乘自度如客作贱人是别教义若言初发菩提之心即是佛种如轮王太子初入胎时即圣王种是圆教义也住者安住不动持者任持不失若言住木叉戒持生灭四谛法轮即藏教义若言住真谛戒持无生四谛法轮即通教义若言住三聚戒持无量四谛法轮即别教义若言住一心无上妙戒持无作四谛法轮即圆教义若言非非想处报尽还堕不名善超出三界狱乃名善超即藏教义若言畏三界为实有虽超不善知三界即空乃名善超即通教义若言不惟超同居三有亦超方便三有亦超实报三有故名为善即别教义若言三土皆即是常寂光非超非不超而论于超故名为善即圆教义也观心者若观心因缘所生是藏教佛子住木叉戒持生灭四谛法轮超三界狱若观心因缘即空是通教佛子住真谛戒持无生法轮即三界而超三界若观心因缘先空次假后中是别教佛子住三聚戒持无量法轮次第超于三土若观心因缘即空假中是圆教佛子住无上戒持无作法轮圆超诸有也次能于国土成就威仪是别叹戒德从佛转轮妙堪遗嘱是别叹慧德严净毗尼弘范三界是广叹成就威仪德谓不惟成一国威仪乃遍为师范于三界也应身无量度脱众生是广叹从佛转轮德谓不惟从一化佛转轮乃同佛应身无量也拔济未来越诸尘累是广叹妙堪遗嘱德谓不惟护持正法像法乃悲愿尽于未来也约教者若但指五天竺国为国土指别解脱戒为威仪指生灭无生四谛为轮指同居为三界指百亿为无量等即藏通义若遍指华藏为国土指三聚为威仪指无量无作四谛为轮指四土为三界指横遍为无量等即别圆义观心者若观心因缘生法成就同居国土威仪从劣应佛转生灭轮弘范同居三界乃至拔济未来越同居尘累若观心因缘即空成就同居方便二种国土威仪从胜劣应佛转无生轮弘范同居方便二种三界乃至拔济未来越二土尘累若观心因缘即空即假成就同居方便实报三种国土威仪从胜应佛转无量轮弘范三种三界乃至拔济未来越三土尘累若观心因缘即空假中成就同居方便实报寂光四种国土威仪从法报佛转无作轮弘范四种三界乃至拔济未来越四土尘累问曰寂光安得更有尘累答曰此约分证寂光言也问曰佛子有无量德何意偏叹戒慧二种答曰德虽无量戒定慧三摄无不尽此经首标大定之名曰大佛顶首楞严王乃取正因理性以为定体而此定体虽复含灵本具全赖缘了有功正因方显故第四卷云汝但不随分别世间业果众生三种相续三缘断故三因不生则汝心中演若达多狂性自歇歇即菩提胜净明心本周法界不从人得夫菩提胜净明心即是大佛顶首楞严王所谓正因理性之体故曰本周法界不从人得也而不随分别全是了因慧心即今所叹慧德三缘断故全是缘因善心即今所叹戒德也且此经始自征心辨见中历阴入处界后彰七大圆融无非开此圆解以为入流之本次则申之以四种清净明诲示之以诵咒结坛轨式无非扶此戒法以为正修之助正助合行方成三渐次行方可历于五十五位真菩提路而登妙觉当知所历之位从始至终一一无非理性本体能历之行从浅至深一一无非缘了二功仍恐疏于戒者纵有空解不免沉坠故借善星宝莲以为问端遂复精研七趣方知若无真戒决无真慧盖无木叉戒不免三恶无禅戒不免欲有无无漏戒不免色无色有安得出世智慧也又恐疏于慧者纵有戒善不免迷惑故借无闻比丘以为言端遂复详辨五魔方知若无真慧并无真戒盖无真谛慧故木叉戒可破而成魔侣无中谛慧故菩提心戒可破而成声闻缘觉安得三聚净戒也故阿含云由戒净故慧净由慧净故戒净如两手互洗不容先后宁惟藏教为然当知通别圆教所有修行要法总莫过于此矣又此戒慧即涅槃所谓戒乘若戒乘俱缓永在三涂若戒急乘缓虽在人天无由出世若乘急戒缓虽获出世要经三恶惟乘戒俱急方可坐进斯道今经首叹戒慧二德深有由也。

　　三列上首名。

　　其名曰大智舍利弗摩诃目犍连摩诃拘絺罗富楼那弥多罗尼子须菩提优波尼沙陀等而为上首。

　　大智者声闻众中智慧第一也舍利此云鹙鹭尊者之母明目似之故以为名弗者子也即是从母立称正名优波提舍摩诃目犍连此云大采菽氏尊者姓也名拘律陀西域树名祷此树神而生故以为名神通第一摩诃拘絺罗此云大膝即舍利弗之母舅亦号长爪梵志论议第一富楼那此云满是其父名弥多罗尼此云慈是其母名双标父母以名其子故称为满慈子说法第一须菩提此云空生亦云善现亦云善吉解空第一优波尼沙陀此云尘性空为上首者于佛是弟子于千二百五十人则是师表也约教者析法智体法智次第三智一心三智乃至灭色空即色空离二边空不思议空等观心者观心因缘生法是析法智乃至灭色空观心因缘即空是体法智乃至是即色空观心因缘先空次假后中是次第三智乃至是离二边空观心因缘即空假中是一心三智乃至是不思议空余可例知不复委说。

　　二缘觉众。

　　复有无量辟支无学并其初心同来佛所属诸比丘休夏自恣。

　　辟支有二种一者出无佛世自悟无生名为独觉二者出有佛世秉因缘教修行得道名为缘觉今即缘觉众也无学者所作已办之称初心者发意修缘生观即是有学人也约教者悟生灭思议十二因缘即藏教辟支悟不生灭思议十二因缘即通教辟支悟生灭不思议十二因缘即别教辟支悟不生灭不思议十二因缘即圆教辟支也观心可知属者遇也休夏者三月夏安居已竟也自恣者僧中作自恣羯磨各各陈白互求说罪悔过也其法在百一羯磨中未受比丘戒者不宜预知已受比丘戒者必应习学兹不具述此二句正明辟支来集之故亦为下文菩萨咨决心疑之由文可两属就便属上。

　　三菩萨众为二初夏终时集二闻音远集。

　　初夏终时集。

　　十方菩萨咨决心疑钦奉慈严将求密义即时如来敷座晏安为诸会中宣示深奥法筵清众得未曾有。

　　此正承上属诸比丘休夏自咨之时故不惟辟支咸集而十方菩萨亦皆乘此咨决心疑也菩萨约教可知不复更出慈严者佛之慈悲如母威严如父也密义者密妙之义所谓三德秘藏又未经法华开显且令一类大机密默先得共益即所谓秘密教也深奥即秘密义明非浅露之说此文虽属通序已与诸经不同大似欲说法华先说无量义也。

　　二闻音远集。

　　迦陵仙音遍十方界恒沙菩萨来聚道场文殊师利而为上首。

　　迦陵频伽鸟名音声最妙以喻佛说法音更加以仙字者意显佛之妙音仅用迦陵固不足以喻之仅用仙字亦不足以喻之也又佛名大觉金仙故称仙音佛之音声称性周遍铁围诸山所不能障但有缘者皆得共闻今欲觉悟诸菩萨故所以遍至十方界也文殊师利此云妙吉祥亦云妙德正表众生根本实智故下文将咒往护选择圆通请结经名莫不由之前舍利弗表于权智权实二智是自利利他之本故并为二处上首也通序竟。

　　二别序者发起序也诸经各各不同故名为别以此因缘深发大教故名发起分文为二初示堕因缘二神咒护摄。

　　初中三初佛僧应供二阿难等乞三淫室误堕。

　　初佛僧应供。

　　时波斯匿王为其父王讳日营斋请佛宫掖自迎如来广设珍羞无上妙味兼复亲延诸大菩萨城中复有长者居士同时饭僧伫佛来应佛敕文殊分领菩萨及阿罗汉应诸斋主。

　　波斯匿此云月光与佛同时降生父王见诸光明祥瑞谓是其子福力所致故以命名亦翻胜军即舍卫国王也讳日者父死之日人子所不忍言故名讳日掖者宫中左右名为掖庭余如文。

　　二阿难等乞。

　　唯有阿难先受别请远游未还不遑僧次既无上座及阿阇梨途中独归其日无供即时阿难执持应器于所游城次第循乞心中初求最后檀越以为斋主无问净秽刹利尊姓及栴陀罗方行等慈不择微贱发意圆成一切众生无量功德阿难已知如来世尊诃须菩提及大迦叶为阿罗汉心不均平钦仰如来开阐无遮度诸疑谤经彼城隍徐步郭门严整威仪肃恭斋法。

　　阿难此云庆喜白饭王子佛之堂弟成道日生故名庆喜也别请者请有二种一僧次请二别请也大乘律中戒受别请戒别请僧毗尼藏中不一向戒于受别请除病时行时作衣施衣等时无犯于别请僧但令僧次通请一人余皆别请无犯今时值自恣即是施衣时到故阿难得受别请而远游未还也遑及也不遑者但是先已出界今犹未及归僧伽蓝故不预众僧受供之次或是受一日法乃至受七日法而去皆不可知断断不可作破夏解以备考律中阿难无破夏事故也上座者梵名悉替那此有三种一生年上座戒腊最高二福德上座大福大慧众所推敬三法性上座谓阿罗汉阿阇梨此云轨范师共有五种一出家阿阇梨授沙弥十戒法者是二教授阿阇梨受具时屏处问遮难及教令乞戒者是三羯磨阿阇梨受具时当坛白四羯磨者是四依止阿阇梨所从受依止乃至一夜者是五教读阿阇梨所从受经若解义乃至一四句偈者是律中比丘五夏未满不得暂离依止今阿难十夏已满故得无上座阿阇梨而独行也应器者梵名钵多罗以体色量三皆应法故名应器体则或瓦或铁色则熏如鸠鸽量则随腹大小极大不过三升极小不过升半也檀越者檀即是施由行施故越贫穷海故称檀越言最后者以王及长者居士已先发心遍请佛僧今若发心请阿难者即是最后之檀越也刹利此云王种四姓中尊是为最净栴陀罗此云杀者四姓不齿是为最秽举此二种以明无简择也发意圆成一切众生无量功德者有二意一谓等心而乞等心而施则于食等者于法亦等故能圆成无量功德二谓王及长者居士如此殷勤设供假使阿难一日失食则功德不全若得最后发心之人独供阿难则并王臣等一切众生所有功德皆得圆成也阿难已知下正显所以方行等慈之繇繇知佛曾诃二尊者故今钦仰而行无遮大道也以须菩提舍贫从富大迦叶舍富从贪虽复各有所见总未合于无遮法门总不免于起人疑谤今恪遵明训摄护威仪固是乞食常规比丘正式阿难误堕之过诚不因此后世讲解遂欲于此吹毛求疵诬罔尊者亦太酷矣。

　　三淫室误堕。

　　尔时阿难因乞食次经历淫室遭大幻术摩登伽女以娑毗迦罗先梵天咒摄入淫席淫躬抚摩将毁戒体。

　　摩登伽此云本性未蒙咒力性本染污已蒙咒力性本解脱故始终皆名本性也娑毗迦罗此云黄发外道所传幻咒名先梵天亦如此间黄冠羽士动称太上老君者是也戒体者登坛秉白四羯磨竟所得妙善无漏色法即是无作戒体以一作之后不俟再作故名无作若于四重禁中随犯一重此体则失今摩登伽女将以淫术而毁阿难之戒体非谓阿难自欲毁也据摩邓伽经中阿难念云如来大慈宁不救护以此为感佛咒护之机此经亦云心清净故尚未沦弱又云心虽明了力不自由则阿难始终无过明矣又此误堕虽繇次第行乞而过诚不在次第行乞但在闻法不观心未全道力耳夫欲深发大教而以示堕淫室为因缘者正显生死根本淫为第一不断淫机永违出要多闻尚自无益况无闻乎除是从闻思修塞源拔本方能脱死超生此劝修之要旨也。

　　二神咒护摄又三初大悲鉴物恒不忘念二放光说咒表示密因三文殊往救破邪归正。

　　初大悲鉴物恒不忘念。

　　如来知彼淫术所加斋毕旋归王及大臣长者居士俱来随佛愿闻法要。

　　知之一字即是如来寂而常照于一切时得不忘念也据摩登伽经中则繇阿难作念方感于佛今直明佛本了了常知不俟阿难作念方知然知虽不藉阿虽作念而必繇彼作念方成感应又如来不但能知阿虽作念亦知大众必皆藉此均沾法味亦知尽未来际繇此经咒作得度缘所谓恒沙界外一滴之雨尚知头数即此大圆镜智之体所彻照也而此知体即是知见无见斯即涅槃之知即是众生本具如来藏性大佛顶理所谓盲人见暗熟睡闻舂不动不迁无舒无卷乃至本圆本通本常皆此知也阿难昧此而误堕如来证此而护他可谓唯此知之一字更无他物矣王等俱来随佛者以如来常式受斋既毕必为说法今既旋归知其必有他缘将演大法故皆愿闻也。

　　二放光说咒表示密因。

　　于时世尊顶放百宝无畏光明光中出生千叶宝莲有佛化身结跏趺坐宣说神咒。

　　百宝无畏光明者表百界中安乐之性本智之明也千叶宝莲者表一念千如之法也又顶相表诸佛极果莲华表实相妙因今华从顶出表因心不离果觉佛坐华中表果觉全在真因因该果彻故名表示密因。

　　三文殊往救破邪归正。

　　敕文殊师利将咒往护恶咒销灭提奖阿难及摩登伽归来佛所。

　　夫五会神咒即是密诠如来藏性藏性威力不可思议何须更藉文殊又文殊既表众生根本实智用此本有智光无障不破何须更将神咒当知大有所表以神咒所诠藏性即阿难及登伽等正因理性之体文殊妙智即阿难等了因慧性之果五会章句即阿难等缘因善性之用是故能令恶咒销灭又复应知即彼恶咒本即法界全体能持所持即是恶了恶缘今以称性所起真善缘了对破迷性所起妄恶缘了缘了既破全归正因理性故名销灭又恶咒理体既即全是正因理体则恶缘了性亦复全即善缘了性如空合空如水投水故名销灭也提者提拔其正因之在缠奖者奖助其缘了之欲发阿难登伽既是有心有心者皆得作佛名为正因阿难一点明了求救之心是善了因所持无作清净之戒是善缘因登伽一点炽然淫爱之心是恶了因所作淫躬抚摩之事是恶缘因今繇释迦心内阿难登伽以此善恶两机而为能感故得阿难登伽心内释迦以此称性缘了而为能应也问曰阿难善缘善了以此感佛可矣登伽恶缘恶了胡以能感佛耶答曰观音别行玄义深明善恶皆得为机今更以喻明之如父母于子善者固所爱念恶者尤所怜愍但众生舍父逃逝故使机感不成苟能一念向佛无有不蒙提奖者也再以喻明如有一人先有生金欲造佛像唤彼金师具诸炉鞴砧推器物复有一人先有生金欲作杀具亦唤金师具诸炉鞴砧推器物当知若无金师及以器物纵有生金不能成像亦不能成杀具若有金师及以器物只此生金可作杀具亦即可作佛像设彼主人正欲作杀具时旁有智者晓示之曰汝何以此生金工用而作杀具造地狱因甚不可也何不以此转造佛像即成佛界之因其人听之即用造佛是时更不须别买生金更不须别唤金师更不须别觅器物即以此金此师此器而成佛像今明即恶缘了成善缘了亦复如是生金喻正因佛性金师喻了因佛性器物喻缘因佛性若其未唤金师未具器物纵有生金终不能作佛像亦不能作杀具今惟有此作杀具之金师器物故即可为作佛像之金师器物耳又若以此主人喻了因者则金师器物皆喻缘因而彼肯作佛像之主人即是初时欲作杀具之主人更非两人亦可见善了恶了无二性也惟其作刀之金即作佛之金故正因在缠为可提惟其作刀之人作刀之器即作佛之人作佛之器故缘了欲发为可奖知此义者方可以持咒而治习矣阅者尚深思之。

　　按摩邓伽经阿难作念感佛佛即说咒救之咒名咒文与此咸别既不从顶现化亦无文殊将咒又登伽来至佛所佛为遍解形中六事令彼欲心销歇得证圣果次即具说二人夙世因缘当知一席所见条然各别故知大小两机并行不悖何但初成佛道双垂两相谓佛始终皆垂两相可也然即此一处异闻或时互知或互不知就互知处名不定教互不知处名秘密教随彼群机循循善诱判教者何必泥于别五时之一途而苦诤此经之先后哉别序竟。

　　二正宗分

　　分文为六初显如来藏妙真如性圆三谛理从阿难见佛至第四卷尚留观听止旧云见道分此语浮泛不知所见何道又见道之语藏通局在初果别圆局在初地初住今谓此是普为博地凡夫开圆顿解俾利者随闻随证钝者依解起行故须云显圆谛也二示不生灭为本修因妙三观门从第四卷阿难请入华屋至第七卷菩萨护咒止旧云修道分此亦浮泛不知所修何道又所言修者是缘修耶是真修耶若是真修何劳更择耳门若是缘修何意反在见道之后今谓此是蹑前圆解以起圆行所谓正助两行虽云两行仍以正行为主助行秪是助其正行俾利者一超直入钝者渐次深入故须云示妙观也三明正助行所成伏断圆三德位从七卷阿难请问位次至第八卷名为邪观止旧云证道分此亦浮泛不知所证何道又所言证者是满证耶是分证耶若是满证则等觉以前不得证名收文不尽若是分证何意无修且干慧十信亦非分证所收今谓此是繇前圆行以成圆伏圆断从始至终皆显三德所谓观行三德相似三德分证三德究竟三德故须云明圆位也四结成经名以彰圆体圆宗圆用即第八卷中文殊问名如来结答止有八行经也五借破戒恶法为问端而广示七趣差别意显若无出世妙戒决无出世妙慧从八卷说是语已起至九卷即魔王说止也六借无闻比丘为语端而备明五阴魔境意显若无中道妙慧并失中道妙戒从九卷即时如来将罢法座起至第十卷不恋三界止也旧合此二文名助道分亦不知所助何道又一是阿难请说一是无问自说各有深致关系正修行路殊非浅小何容混作一利今谓七趣是约助行分于持犯仍须以慧导戒方免轮回所以警三界之群迷五阴是约正行辨于迷悟仍须以戒助慧方免魔业所以防修心之误堕也。

　　初显如来藏妙真如性圆三谛理为二初三卷文正明理性二富楼那问去有半卷广破余疑。

　　初中四初当机悔请二大众愿闻三如来答示四大众圆悟。

　　初当机悔请。

　　阿难见佛顶礼悲位恨无始来一向多闻未全道力殷勤启请十方如来得成菩提妙奢摩他三摩禅那最初方便。

　　多闻本是入道之缘只因不能从闻思修故名一向多闻便如说食数宝而未全道力也当知只此闻之一字阿难以多而无救淫室之难四禅以无而自取堕狱之殃观音以思修而善成圆通之证可谓流转生死安乐涅槃惟此耳根更非他物矣后世见阿难悔责一向多闻即群然以多闻为召祸之端更欲一向诃教劝离仍蹈无闻比丘覆辙不知多闻何过过只在一向耳一向者所谓寻声流转不知反闻闻自性也若能从闻思修则闻多故思修亦多便是入道要门譬如翻手覆手元无两手下文特选观音耳门正示阿难以就路还家法耳倘令多闻决定可废则乘此殷勤启请何不直授以一句简便工夫岂不千了百当而仍费尽老婆舌头说至三卷之多方使阿难悟法身耶阅此经者亦可以深思矣菩提者有真性菩提有实智菩提有方便菩提正因理心究竟明显成真性菩提了因慧心究竟明显成实智菩提缘因善心究竟明显成方便菩提三非定三亦非定一即一而三即三而一故以妙奢摩他三摩禅那为方便也圆觉经云若诸菩萨悟净圆觉以净觉心取静为行由澄诸念觉识烦动静慧发生身心客尘从此永灭便能内发寂静轻安由寂静故十方世界诸如来心于中显现如镜中像此方便者名奢摩他若诸菩萨悟净圆觉以净觉心知觉心性及与根尘皆因幻化即起诸幻以除幻者变化诸幻而开幻众由起幻故便能内发大悲轻安一切菩萨从此起行渐次增进彼观幻者非同幻故非同幻观皆是幻故幻相永离是诸菩萨所圆妙行如土长苗此方便者名三摩钵提若诸菩萨悟净圆觉以净觉心不取幻化及诸静相了知身心皆为挂碍无知觉明不依诸碍永得超过碍无碍境受用世界及与身心相在尘域如器中锽声出于外烦恼涅槃不相留碍便能内发寂灭轻安妙觉随顺寂灭境界自他身心所不能及众生寿命皆为浮想此方便者名为禅那今依此文略出其义夫奢摩他既以取静为行以寂静轻安为相当知于三止中即体真止于三观中即入空观又可总以三止为奢摩他盖二边皆属烦动中道方名寂静故也三摩钵提既以起幻为行以大悲轻安为相当知于三止中即方便随缘止于三观中即出假观又可总以三观为三摩钵提盖二边皆属幻相中道方名永离故也禅那既以不取为行以寂灭轻安为相当知于三止中即是息二边分别止于三观中即是中观又可总以止观不二而为禅那盖不惟中道寂灭二边亦本寂灭故也若次第三止三观则名为粗若一心三止三观则名为妙若止非即观观非即止则名为粗若止观不二则名为妙又三若定三则不名妙一若定一亦不名妙今三不定三一不定一即一恒三即三恒一非一非三而三而一故名为妙圆觉又云若诸菩萨以圆觉慧圆合一切于诸性相无离觉性此菩萨者名为圆修三种自性清净随顺此之谓也今阿难所问正惟问此圆顿止观如来所答亦惟答此圆顿止观从始至终更无异趣旧解纷纷苦欲以经文分对此处三名皆是支离割裂进退出没无一可取请观下文今解藏否自知不俟广破矣最初方便者若据问意只要求一吃紧下手工夫安敢先有成心若据答意应须的指征心辨见以开圆解是为最初方便且如圆觉经中一一指云此方便者名奢摩他等则知妙奢摩他三摩禅那乃是得成菩提方便而三章之首一一先标悟净圆觉四字则知妙悟又是奢摩他等方便所以名为最初也此经则第二大科首明二决定义而结重于耳根圆通方是酬其妙奢摩他三摩禅那之请今于第一大科首明二种根本而备显夫如来藏性正是酬其最初方便之请急先务也盖如圆觉最初必先悟净圆觉然后奢摩他不成止病三摩钵提不成作病禅那不成任灭二病今经亦尔必先彻悟如来藏性然后耳根圆通常境方可称性而观是故观于闻性之圆真实即是妙奢摩他观于闻性之通真实即妙三摩观于闻性之常真实即妙禅那以圆则必通必常通则必常必圆常则必圆必通故曰以圆觉慧圆合一切于诸性相无离觉性也问曰阿难首以三法为请安得置此三法直至第二科中方答今科所答更是何法答曰今所答者正是三法之最初方便也以悟如来藏一切俱非义故则妙奢摩他方便得成以悟如来藏一切俱即义故则妙三摩钵提方便得成以悟如来藏离即离非是即非即义故则妙禅那方便得成既先示此三法所依理体故阿难径请入华屋门门之一字即是指此三方便也愿读经者玩索本文真正线索莫泥旧见旧闻自当得其旨矣。

　　二大众愿闻。

　　于时复有恒沙菩萨及诸十方大阿罗汉辟支佛等俱愿乐闻退坐默然承受圣旨。

　　圆顿妙法三乘圣众之所共仰不惟化被凡夫也。

　　三如来答示二初从今文至十八界毕是就事以显理次七大文是明性本具相。

　　初中二初逐破妄执密显真心二显示妙理兼破余妄。

　　初中三初征其发心本因二示以常心直道三广破七番妄计初又二初如来问二阿难答。

　　今初。

　　佛告阿难汝我同气情均天伦当初发心于我法中见何胜相顿舍世间深重恩爱。

　　阿难是佛堂弟乃世间骨肉之亲故名同气情均天伦者父子兄弟名为天合之伦今明情与同胞无异故言均也深重之恩莫过父母深重之爱莫过妻子若不见佛法殊胜岂能顿舍但所见佛法虽无三境而能见之心须辨真妄故今欲示菩提果体先问发心初因也。

　　二阿难答。

　　阿难白佛我见如来三十二相胜妙殊绝形体映彻犹如琉璃常自思惟此相非是欲爱所生何以故欲气粗浊腥臊交遘脓血杂乱不能发生胜净妙明紫金光聚是以渴仰从佛剃落。

　　发心之缘本无邪曲但恨其不曾识得自心耳故下文征云谁为爱乐乃至以何为心当我拳曜只是破其所执之心为非不是说其见相发心为咎也。

　　二示以常心直道又二初点示常心二劝修直道。

　　今初。

　　佛言善哉阿难汝等当知一切众生从无始来生死相续皆由不知常住真心性净明体用诸妄想此想不真故有轮转。

　　将欲破妄显真故先与一口道破也生死有二种一分段生死惟局同居三界二变易生死通于方便实报二土常住真心性净明体者本觉之理不知者无始觉智也诸妄想者无明尘沙见思也此想不真者即依常住真心性净明体而成别无自性如绳外无蛇性杌外无鬼性水外无波性空外无华性也盖众生无始以来但有本觉未有始觉所以真如不守自性举全体而成妄想所谓不变随缘然只此妄想别无自体即以真如为体所谓随缘不变今欲夺其妄计故曰此想不真犹云此蛇不真乃至此华不真耳又蛇相既起麻相必隐乃至华相既起空相必隐故曰不真耳实非离真别有妄想设别有妄则妄想反有自性而不可破矣楞伽经云妄想无性二祖云觅心了不可得此宗教之大纲要而斯经之真血脉也今更略加委释此经所明本觉之理的非迷悟所能增减而所勤勤致意者只是提醒当人始觉之智若有始觉之智则本觉之理本自现成不愁无大受用也故经首云如来知彼淫术所加后文云乃至恒沙界外一滴之雨尚知头数又云觉明分析微细魔事此等皆明如来始觉智满也下文云是兵要当知贼所在此劝初心起始觉智也今文云皆由不知常住真心下文阿难自责云当由不知真际所诣乃至七大文中一一责云汝元不知汝宛不知等此皆痛其无始觉也常住真心者本自真实当体绝待竖穷横遍也性净者本来离过绝非无染污也性明者本来虚灵洞彻无昏翳也圆具此三妙义而为其体故名常住真心性净明体即是首题大佛顶义常住故言大性净故言顶性明故言佛也又即三如来体常住故成法身如来性净故成应身如来性明故成报身如来又即三因佛性常住是正因性性净是缘因性性明是了因性又即万行之体常住故有天行性净故有梵行婴行病行性明故有圣行又即首楞严三昧之体由常住义中谛三昧成由性净义俗谛三昧成由性明义真谛三昧成又即无上三菩提体常住是真性菩提性净是方便菩提性明是实智菩提又即妙奢摩他等所依之体依常住义有妙禅那依性净义有三摩钵提依性明义有奢摩他又即是如来藏性三义常住即离即离非是即非即义性净即一切俱即义性明即一切俱非义又即圆通常三义常住即常真实性净即通真实性明即圆真实又即七趣惑业苦体依常住义故有妄苦如依空有华依性净义故有妄业如依巾有结依性明义故有妄惑如依目有翳也又即三涅槃体由常住义故有性净涅槃由性净义故有方便净涅槃由性明义故有圆净涅槃也用诸妄想者由不知心体常住故用无明妄想由不知心体性净故用尘沙妄想由不知心体性明故用见思妄想也此想不真者迷常住为无明故无明不真迷性净为尘沙故尘沙不真迷性明为见思故见思不真又此三惑皆是于常住中妄见流注于性净中妄见染污于性明中妄见昏昧故不真也故有轮转者无明尘沙不真故有变易轮转见思不真故有分段轮转也此中已密示二种根本下特显言之耳。

　　二劝修直道。

　　汝今欲研无上菩提真发明性应当直心酬我所问十方如来同一道故出离生死皆以直心心言直故如是乃至终始地位中间永无诸委曲相。

　　研者穷源究本之义真发明性者无上菩提虽是诸佛所证实是含灵本有之性但在缠名为隐覆出缠名为发明今欲其称真性而发明必须研穷审究而欲研穷审究此性必须直心直心者起信所谓正念真如是也终始地位者始从名字终至究竟中间者即是五十五位真菩提路虽有诸位浅深不同而因果无非实相不似前三教之纡曲故言永无诸委曲相也只此直心二字已将楞严大定宗旨和盘托出阿难示同未悟不能荐取故起七处妄计一一无非颠倒戏论心言皆不直矣。

　　三广破七番妄计即为七初正破计内二破转计在外三破转计潜根四破转计见内五破转计随生六破转计中间七破转计无著。

　　初中五初征起缘心二喻明降伏三牒其内执四悬示定名五正破非内。

　　今初。

　　阿难我今问汝当汝发心缘于如来三十二相将何所见谁为爱乐阿难白佛言世尊如是爱乐用我心目出目观见如来胜想心生爱乐故我发心愿舍生死。

　　如来征问中最重将何所见谁为爱乐二句后世宗门问念佛的是谁即是得此作用所谓捉贼要见赃也答中招出心目二字乃是下文征心辨见张本以妄心难除故须七番广破而目妄处只须门能见不死皆见物二语带破便足以真见难显故须十番细辨而心真处只须如是见性是心非眼一言点明便足。

　　二喻明降伏。

　　佛告阿难如汝所说真所爱乐因于心目若不识知心目所在则不能得降伏尘劳譬如国王为贼所侵发兵讨除是兵要当知贼所在使汝流转心目为咎。

　　阿难妄计之目决不能有所见妄计之心决不能生爱乐以目是浮尘心是缘影故也而阿难则谬以为决能有见决能爱乐所谓认物为己颠倒甚矣国王譬本觉贼譬所妄计之心目兵譬始觉妙观察智盖本觉虽被贼侵而真如自性之力法尔能起始觉之智譬以发兵也知贼所在者贼无自己窟宅不过就是王土王民但因失于抚御致成巨寇若能如法招安则依旧王土王民实更无贼可得唯心与目亦复如是若知浮根缘影总属惟心所现则浮根原不是目缘影原不是心荡荡归于王化何处更有尘劳可得今之使汝流转者秪因非心妄计为心非目妄计为目故成咎耳。

　　三牒其内执又二初正牒二立例。

　　今初。

　　吾今问汝惟心与目今何所在阿难白佛言世尊一切世间十种异生同将识心居在身内纵观如来青莲华眼亦在佛面我今观此浮根四尘秪在我面如是识心实居身内。

　　十种异生者于十二类生中但除精神化为土木金石及空散销沉二种暂同无心之物余十种皆现有心识也计心在内则广引十生为证据计眼在面则高引如来为证据确哉凡外邪执阿难示同而克肖之。

　　二立例。

　　佛告阿难汝今现坐如来讲堂观祇陀林今何所在世尊此大重阁清净讲堂在给孤园今祇陀林实在堂外阿难汝今堂中先何所见世尊我在堂中先见如来次观大众如是外望方瞩林园阿难汝瞩林园因何有见世尊此大讲堂户牖开豁故我在堂得远瞻见。

　　此以阿难自身例心以如来大众例肝肠脾胃等以户牖例眼以园林例身外诸物也在文易知。

　　四悬示定名。

　　尔时世尊在大众中舒金色臂摩阿难顶告示阿难及诸大众有三摩提名大佛顶首楞严王具足万行十方如来一门超出妙庄严路汝今谛听阿难顶礼伏受慈旨。

　　欲破妄计先唱大定之名者以妄情破处真性全彰若利根人只须内计一破觅心了不可得便得心安心安即是首楞严王三昧钝根执重故破内必转计外乃至展转起于无穷计度阿难示同未悟曲写迷情俾如来方便破显究畅至理当知从今文去直至第三卷末第四卷初节节圆彰大定所依理体断不可以三名割裂分配也三摩提亦云三摩地亦云三昧此翻正定有真谛三昧俗谛三昧中谛三昧又有历别三谛三昧圆融三谛三昧今是圆融三谛三昧统一切法一切三昧悉入其中故名为王旧解见此三摩提字与阿难所问三摩字同遂进退牵合多至失措不知阿难所问即圆觉中所谓三摩钵提乃是略去钵提二字今文所云即是三昧梵音楚夏耳须知真谛三昧即奢摩他所成俗谛三昧即三摩钵提所成中谛三昧即禅那所成又真谛三昧止见思惑俗谛三昧止尘沙惑中谛三昧止无明惑即奢摩他真谛三昧发明空观俗谛三昧发明假观中谛三昧发明中观即三摩钵提三谛之体无惑可破无观可立而破而立即禅那也大佛顶具如玄义中释乃此三昧所依之真性首楞严亦如玄义中释乃是称性所起之真修具足万行者一是本有为具谓此大佛顶理无所不统无所不摄故名具足二是该摄为具谓修此三昧即是修行一切三昧乃至六度五行等无不圆摄故名具足三是积聚为具谓众生无始以来所有一切诸善知弹指聚沙举手低头等种种缘因种子若得此三昧时一齐开发显现故名具足本具约正因该具约了因积具约缘因又三因皆本有故名本具三因皆该摄故名该具三因皆开发故名积具不纵不横之义复现于此矣行为入理之门一行一切行一切行一行故名一门圆人顿悟顿修永无诸委曲相故名超出称性所起福慧二种庄严还以庄严一性性修不二名妙庄严始从干慧终极妙觉故名为路也五正破非内又二初引例二正破。

　　今初。

　　佛告阿难如汝所言身在讲堂户牖开豁远瞩林园亦有众生在此堂中不见如来(而)见堂外者(乎)阿难答言世尊在堂不见如来能见林泉无有是处。

　　二正破。

　　阿难汝亦如是汝之心灵一切明了若汝现前所明了心实在身内尔时先合了知内身颇有众生先见身中(而)后观外物(者乎)纵不能见心肝脾胃(至于)爪生发长筋转脉摇诚合明了如何(亦)不知(耶)必不内知云何知外是故应知汝言觉了能知之心住在身内无有是处。

　　圆觉经云妄认六尘缘影为自心相此经云一迷为心决定惑为色身之内此一切众生之通计也下文六处不过是转计耳此虽破其妄心无所实即为显妄心无体惟无体故无所也又无体无所而一切明了正所谓性同虚空亦无虚空相貌可得非即全体真心而何故曰密显真心也不能于此荐取辜负圆音甚矣。

　　二破转计在外二初转计二破斥。

　　今初。

　　阿难稽首而白佛言我闻如来如是法音悟知我心实居身外所以者何譬如灯光(设使)然于室中是灯必能先照室内从其室门后及庭际(今)一切众生不见身中独见身外(者)亦如灯光居在室外不能照室是义必明将无所惑同佛了义得无妄耶。

　　二破斥又二初立例二正破。

　　今初。

　　佛告阿难是诸比丘适来从我室罗筏城循乞抟食归祇陀林我已宿斋汝观比丘一人食时诸人饱不阿难答言不也世尊何以故是诸比丘虽阿罗汉躯命不同云何一人能令众饱。

　　抟食即段食有形质分段可抟取者也宿止也宿斋犹言足食即是结斋之义。

　　二正破。

　　佛告阿难若汝觉了知见之心实在身外身心相外自不相干则心所知身不能觉觉在身际心不能知我今示汝兜罗绵手汝眼见时心分别不阿难答言如是世尊佛告阿难若相知者云何在外是故应知汝言觉了能知之心住在身外无有是处。

　　兜罗绵白净柔软佛手似之故名兜罗绵手。

　　三破转计潜根二初转计二破斥。

　　今初。

　　阿难白佛言世尊如佛所言不见内故不居身内身心相知不相离故不在身外我今思惟知在一处佛言处今何在阿难言此了知心既不知内而能见外如我思忖潜伏根里犹如有人取琉璃碗合其两眼虽有物合而不留碍彼根随见随即分别然我觉了能知之心不见内者为在根故分明瞩外无障碍者潜根内故。

　　琉璃宝名内外明彻亦如今之眼镜相类以眼喻心以琉璃碗喻眼根净色故云眼随见心随分别。

　　二破斥又二初立例二正破。

　　今初。

　　佛告阿难如汝所言(此心)潜根内者犹如(眼在)琉璃(之内)彼人当以琉璃笼眼(之时)当(其外)见山河(亦复)见琉璃不如是世尊是人当以琉璃笼眼实见琉璃。

　　二正破。

　　佛告阿难汝心若同琉璃合者当见山河何不见眼若见眼者眼即同境不得成随若不能见云何说言此了知心潜在根内如琉璃合是故应知汝言觉了能知之心潜伏根里如琉璃合无有是处。

　　设许见眼眼即同于外境无能见用则随见随即分别之义不成既不见眼则法喻不齐心非潜在根内明矣。

　　四破转计见内二初转计二破斥。

　　今初。

　　阿难白佛言世尊我今又作如是思惟是众生身腑脏在中窍穴居外有脏则暗有窍则明今我对佛开眼见明名为见外闭眼见暗名为见内是义云何。

　　此复计心在内也初计内时佛以不能见内难之今云见暗即是见内正转救初难也。

　　二破斥又三初正破二转破三结破。

　　今初。

　　佛告阿难汝当闭眼见暗之时此暗境界为与眼对为不对眼若与眼对暗在眼前云何成内若成内者居暗室中无日月灯此室暗中皆汝焦腑若不对者云何成见。

　　此中先以对不对双牒次双破也若与眼对下先破对又二意一者既对则非内二者许内则有过若不对下次破不对只须云何成见一句也。

　　二转破又三初破其转计内对二破其转计在空三破其转计两觉。

　　今初。

　　若离外见内对所成合眼见暗名为身中开眼见明何不见面若不见面内对不成见面若成此了知心及与眼根乃在虚空何成在内。

　　恐彼又转救云开眼见外名为外对闭眼见暗名为内对则暗仍与眼对而亦不取室暗为焦腑也今即牒而破之既许内对则开眼时亦可内对而见其面若开眼不能内对而见其面则闭眼亦何能成内对乎又设许内对见面则心眼俱在虚空仍违汝心在身内之计矣。

　　二破其转许在空。

　　若在虚空自非汝体即应如来今见汝面亦是汝身汝眼已知身合非觉。

　　恐彼救云设许心眼俱在虚空亦复何过今更牒而破之若在虚空便非汝体则如来今见汝面即应如来亦是汝身之眼汝眼已知身犹应未觉也。

　　三破其转许两觉。

　　必汝执言身眼两觉应有二知即汝一身应成两佛。

　　恐彼更转救云眼虽在空何妨眼知身亦随觉今更破云若许眼在虚空仍复与身两处皆觉则现在二知当成两佛矣夫成佛时虽复化身无数秪如月印千江岂可谓法身有二体耶。

　　三结破。

　　是故应知汝言见暗名见内者无有是处。

　　五破转计随生二初转计二破斥。

　　今初。

　　阿难言我常闻佛开示四众由心生故种种法生由法生故种种心生我今思惟即思惟体实我心性随所合处心则随有亦非内外中间三处。

　　前之四章俱是自心计度此下三章俱借圣教妄推虽借圣教不解教旨以其误认缘影不知心之实义故也且如心生法生四句显示因缘即空假中道理语言虽同义关四教若谓心生法生心灭法灭法生心生法灭心灭心法互为因缘虽生灭宛然而惟是因缘假合别无时方微尘大自在等以为能生亦非无因缘故自然而生此则藏教义也若谓心生法生则心外无法法本无生法生心生则法外无心心亦无生心法当体无生是名因缘即空通教义也若谓无明不觉生于三细是谓心生法生境界风动转识浪生是谓法生心生心法互为因缘故有十界差别假名无量别教义也若谓心生法生则一切惟心法生心生则一切惟法互夺则心法两亡双照则心法宛尔而皆体是法界不可思议所谓因缘即中圆教义也今阿难虽述其文不达其义坚执缘影为自心性而云随合随有不定内外中间处所尚非藏教法生心生片义况全义耶。

　　二破斥三初牒计二正破三结破。

　　今初。

　　佛告阿难汝今说言由法生故种种心生随所合处心随有者。

　　阿难虽则双述心生法生之文而意惟在法生故心生且又不知妄心无体计此缘影以为能合种种诸法以为所合故佛牒计中不须更出前之两句以前两句非彼妄计张本故也。

　　二正破又二初破无体二破有体。

　　今初。

　　是心无体则无所合若无有体而能合者则十九界因七尘合是义不然。

　　夫妄心的确无体但阿难久执有体不达本无故今得以无体难之是心者指彼所执缘影也既不知缘影非心则必妄谓有体断断不敢承当无体之义矣六尘十八界全体皆即自心今独计此缘影以为自心则尘界并为心外之法更欲以此无体之缘心来合诸法何异欲以第七无体之尘合成第十九无体之界乎是义必不然矣。

　　二破有体又二初约内外出入破二约一多遍不遍破。

　　今初。

　　若有体者如汝以手自挃其体汝所知心为复内出为从外入若复内出还见身中若从外来先合见面阿难言见是其眼心知非眼为见非义佛言若眼能见汝在室中门能见不则诸已死尚有眼存应皆见物若见物者云何名死。

　　此正破妄心而乘便兼破妄眼也浮尘之眼不能有见缘影之心何能有知噫可以思矣。

　　二约一多遍不遍破。

　　阿难又汝觉了能知之心若必有体为复一体为有多体今在汝身为复遍体为不遍体若一体者则汝以手挃一支时四支应觉若咸觉者挃应无在若挃有所则汝一体自不能成若多体者则成多人何体为汝若遍体者同前所挃若不遍者当汝触头亦触其足头有所觉足应无知今汝不然。

　　先立四句然后一一破之初一体句谓四支共一心体故以咸觉为难设使咸觉则挃无遍在今挃既遍有所在则咸觉义堕而四支共一心体不成矣次多体句即是多心故是多人三遍体句谓一心满于四支与前四支共一心体是同故亦同前所难四不遍句谓一心不能遍应故宜一处有知一处无知也今汝不然句总结四句皆非。

　　三结破。

　　是故应知随所合处心则随有无有是处。

　　六破转计中间二初破泛计二破正计。

　　初中二初泛计二泛破。

　　今初。

　　阿难白佛言世尊我亦闻佛与文殊等诸法王子谈实相时世尊亦言心不在内亦不在外如我思惟(若言在)内(则)无所见(若言在)外不(应)相知内无知故在内不成身心相知在外非义今相知故复内无见当在中间。

　　夫佛说心不在内亦不在外正即显示心无体相亦无方隅无相不相故名实相也而阿难方认缘影则宛然有相可得其为幻妄甚矣然未的指何者为中故名泛计。

　　二泛破。

　　佛言汝言中间中必不迷非无所在今汝推中中何为在为复在处为当在身若在身者在边非中在中同内若在处者为有所表为无所表无表同无表则无定何以故如人以表表为中时东看则西南观成北表体既混心应杂乱。

　　以阿难但说中字义不分明须以在处在身二义定之故曰中必不迷非无所在也。

　　二破正计二初正计二正破。

　　今初。

　　阿难言我所说中非此二种如世尊言眼色为缘生于眼识眼有分别色尘无知识生其中则为心在。

　　阿难本意正计于此但此眼色为缘生于眼识二语义关四教若知正此因缘生识不属邪因无因而此因缘所生之识无实体性无我我所即藏教义若知能生所生一总无性当体全空即通教义若分别缘生假名无量所谓眼识九缘生耳识惟从八乃至备明八识因转果转差别不同即别教义若知识性无源因于六种根尘妄出性识明知觉明真识妙觉湛然遍周法界含吐十虚无有方所但是循业发现说名缘生缘生之性即是实性所谓不变随缘随缘不变即圆教义或谓此是相宗不了义说盖未深求其致故也今阿难所计乃妄指缘影为心谓是根尘之所共生有体可得尚非藏教无实体性之义况通别圆义耶。

　　二正破。

　　佛言汝心若在根尘之中此之心体为复兼二为不兼二若兼二者物体杂乱物非体知成敌两立云何为中兼二不成非知不知即无体性中何为相是故应知当在中间无有是处。

　　谓汝所计中间之心为复兼用根尘二法以为共体为复不兼根尘二法而另自有体耶此双牒也破中先破兼二若兼二者则色尘之物与眼根之体互相杂乱而物终非如体之有知则知与无知到底成敌两立云何可名为中次破不兼若兼二不成者则汝心体既非根之有知又非尘之不知将以何为体性体性尚无中有何相乎。

　　七破转计无著二初转计二破斥。

　　今初。

　　阿难白佛言世尊我昔见佛与大目连须菩提富楼那舍利弗四大弟子共转法轮常言觉知分别心性既不在内亦不在外不在中间俱无所在一切无著名之为心则我无著名为心不。

　　无在无著义亦关于四教若言心惟假名毫无实体故无在无著即藏教义若言假名既空假法亦空心法俱空何在何着即通教义若言心无所在无所不在无所不在故无所著即别圆义今阿难坚执缘影为心而以为不在三处大似猕猴跳踯栖止无恒尚非藏教假名无实之义况别圆耶观此三章方知语言虽同其旨硕异邪人说正法正法亦成邪末世借了义极谈成自己僻解者类若此也。

　　二破斥。

　　佛告阿难汝言觉知分别心性俱无在者世间虚空水陆飞行诸所物象名为一切汝不著者为在为无无则同于龟毛兔角云何不著有不著者不可名无无相则无非无则相相有则在云何无著是故应知一切无著名觉知心无有是处。

　　阿难既认缘影为心则是另有一物但不着在一处耳故佛破云世间虚空水陆飞行诸所物象名为一切收无不尽汝既言一切不着则此不着之心为离一切而另有所在耶为别无所在耶此双牒也先破无在云若别无所在则此心便同龟毛兔角云何犹得名为无著次破有在云若有一个不著者则便不可名无除是无相则可名无若其非无则便有相相既成有则决有所在又云何可名无著耶结破可知齐此已上是逐破妄执密显真心即是破遍计执所谓绳上实无蛇也。

　　二显示妙理兼破余妄此显依他起性体即圆成兼破依他非实如显绳体即麻破其麻上定有绳之见也分文为三初总示万法惟心二别就见精显性三遍历阴入处界会理。

　　初总示万法惟心此文旧皆判属破妄谓前是破妄心无所今方破妄心无体不知妄心惟其无体是以无所妄心空处全体即真是故前虽一往破妄已是密显于真况今瑞表真常明示二本指诸法之惟心唱妙心之有体何非直显真性至于咄破旧迷秪是破妄之余阵耳故应以显真为正破妄为傍也复分为二初正示二本不离一心二委示心体不同妄执。

　　初中二初当机申请二如来开示。

　　今初。

　　尔时阿难在大众中即从座起偏袒右肩右膝着地合掌恭敬而白佛言我是如来最小之弟蒙佛慈爱虽今出家犹恃娇怜所以多闻未得无漏不能折伏娑毗罗咒为彼所转溺于淫舍当由不知真际所诣惟愿世尊大慈哀愍开示我等奢摩他路令诸阐提隳弥戾车作是语已五体投地及诸大众倾渴翘伫钦闻示诲。

　　未得无漏者不但未至漏尽亦未得初果无漏真明也以初果分证无漏得道共戒则虽未断欲爱亦非淫咒之所能转况前文七处妄执皆是见惑所摄旧云阿难先证初果恐未必然当以第三卷末圆悟藏性之时方为迹同初果故至第四卷中方云汝今已得须陀洹果耳真际者三德秘藏极则之理名为真际之家一心三止譬如能诣之路人见但举奢摩他名便欲割裂分判不知圆名举一即三也阐提此云断善根弥戾车此云恶知见不知性具圆宗执定佛性三无二有即是断佛界之善根总名为恶知见。

　　二如来开示二初瑞表真常二正示二本。

　　今初。

　　尔时世尊从其面门放种种光其光晃曜如百千日普佛世界六种震动如是十方微尘国土一时开现佛之威神令诸世界合成一界其世界中所有一切诸大菩萨皆住本国合掌承听。

　　将欲正显常住真心性净明体故先放光现瑞以表示之面门者六根都聚之处又是向背之所从分于此放光欲令众生背尘合觉故也盖众生背觉合尘起诸妄计所以七处咸非如来背尘合觉妙契真常所以六根皆是如百千日者照万法以无遗也六种震动者破昏聩而令觉也十方开现合成一界者迷于妄则无同异中炽然成异悟其真则一切差别性无差别也菩萨皆住本国者不动法界也合掌承听者咸契真源也瑞之所表全彰妙法利根之士触目会心为不了者再申言辨耳。

　　六种震动谓动踊起震吼击也前三属形后三属声即表诸佛形声两益。

　　二正示二本。

　　佛告阿难一切众生从无始来种种颠倒业种自然如恶叉聚诸修行人不能得成无上菩提乃至别成声闻缘觉及成外道诸天魔王及魔眷属皆由不知二种根本错乱修习犹如煮沙欲成嘉馔纵经尘劫终不能得云何二种阿难一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者由诸众生遗此本明虽终日行而不自觉枉入诸趣。

　　前已总明一切众生生死相续皆由不知常住真心性净明体用诸妄想此想不真故有轮转然犹未曾分明说此真心妄想总无二体如麻之与蛇不离一绳今更申明二本不离一心使人不遗真以逐妄须了妄以归真也一切众生泛指迷真逐妄之流广如下文七趣所列诸修行人别指厌妄求真之士广如下文阴魔所明恶叉西域果名此方所无聚者三必同生共成一聚以喻惑业苦三始终不相离也不成无上菩提指权教菩萨别成声闻缘觉指藏通二乘余皆可知此之二流虽复一是任迷一是趋悟贤愚迥然不同而未达真妄源头无有始觉真智则一而已故总责云皆由不知二种根本也沙喻依他性上所起遍计执性馔喻依他性上所具圆成实性不舍遍计那获圆成尘劫勤修总为唐丧可不慎哉攀者能缘之心即八种识各有见分缘者所攀之境即八种识各有相分依八种识之自证分起此见相二分是名依他起性不了此之心境惟是八识自证所现横起我法二执是名用攀缘心为自性者即所谓妄认四大为自身相妄认六尘缘影为自心相等是也以此为无始生死根本者由不达心境悉无自性即是常住真心性净明体所以凡夫起于贪着攀三界六尘之缘则为分段生死根本二乘起于厌恶别攀真谛涅槃之缘菩萨双舍二边别攀但中理性之缘则为变易生死根本也菩提者四种智德之果涅槃者三种断德之果元清净体者性本清净不待修证而后净也识精通指八识各自精了所谓自证分也元明总指八识所依一心所谓证自证分也然非分剖一心以为八个证自证分亦非八识共只一个证自证分良由心体离过绝非不可思议只此元明之体遍在八识八识各得其全以为证自识分如八人同观一轮圆月行向八方各有全月随八人去亦非分为八分亦非共看一月思之思之能生诸缘谓依此自证及证自证能成见相二分也见分具于四缘谓亲因缘等无间缘所缘缘增上缘相分具于二缘谓亲因缘增上缘也缘所遗者谓此自证证自证分既举体幻成见相二分则自体便成隐没如举麻之全体成绳则人但见其为绳不复以为麻矣然既举自证而为见相则见相无非自证如举麻为绳绳即是麻今正指此即见相之自证以为菩提涅槃元清净体故曰缘所遗者而下文云此见及缘元是菩提妙净明体亦与此处同也指第八识即大圆镜智菩提元清净体指第七识即平等性智菩提元清净体指第六识即妙观察智菩提元清净体指前五识即成所作智菩提元清净体此则四智菩提亦是本具不同相宗权说谓是生因所生也指遍计本空我法自性了不可得如绳上本无蛇性即圆净涅槃元清净体指依他如幻十界假名无量差别如麻可为绳即方便净涅槃元清净体指圆成本具法法全真如绳即是麻即性净涅槃元清净体所以二种根本不离一心悟见相惟自证譬如了绳即麻则是菩提涅槃迷见相为我法譬如于绳见蛇则成生死根本故曰遗此本明虽终日行而不自觉枉入诸趣此一经最要之关佛祖传心之诀也旧解以攀缘心偏指六识必欲破除六识令尽则果中将何以为妙观察智成所作智之体一可痛也以识精偏指第八必欲专用之以为体则是无量劫来生死本痴人认作本来人二可痛也况今文义本自彰灼而纷纷妄解诬罔经宗何为者乎。

　　二委示心体不同妄执四初重斥妄计非心二正示真心有体三委明分别无性四总斥从来误执。

　　今初。

　　阿难汝今欲知奢摩他路愿出生死今复问汝即时如来举金色臂屈五轮指语阿难言汝今见不阿难言见佛言汝何所见阿难言我见如来举臂屈指为光明拳曜我心目佛言汝将谁见阿难言我与大众同将眼见佛告阿难汝今答我如来屈指为光明拳曜汝心目汝目可见以何为心当我拳曜阿难言如来现今征心所在而我以心推穷寻逐即能推者我将为心佛言咄阿难此非汝心阿难矍然避座合掌起立白佛此非我心当名何等佛告阿难此是前尘虚妄相想惑汝真性由汝无始至于今生认贼为子失汝元常故受轮转。

　　前尘虚妄相想正圆觉所谓六尘缘影是也六尘是识家相分今此但是六尘之影现于见分中者尚非识之见分况是自证证自证耶而误认以为心非惟不是真心亦复不是妄心矣故直斥之曰此非汝心也若夫识之见分则灵明昭彻无体无相虽全在妄亦更无此影像可得故下文云含吐十虚宁有方所也是知阿难所计虽曰能推实则仅是所推影子决非真能推者以能推者实无体相可得故也后世不达即指此缘影以为六识其亦不知六识甚矣。

　　二正示真心有体。

　　阿难白佛言世尊我佛宠弟心爱佛故令我出家我心何独供养如来乃至遍历恒沙国土承事诸佛及善知识发大勇猛行诸一切难行法事皆用此心纵令谤法永退善根亦因此心若此发明不是心者我乃无心同诸土木离此觉知更无所有云何如来说此非心我实惊怖兼此大众无不疑惑惟垂大悲开示未悟尔时世尊开示阿难及诸大众欲令心入无生法忍于师子座摩阿难顶而告之言如来常说诸法所生唯心所现一切因果世界微尘因心成体阿难若诸世界一切所有其中乃至草叶缕结诘其根元咸有体性纵令虚空亦有名貌何况清净妙净明心性一切心而自(岂)无体(乎)。

　　此阿难疑心是无而如来答心有体也由其久执缘影故擘头一夺番疑断灭讵思只此怖断灭者还可断灭得否入无生法忍者入字约修证言无生法约理性言忍字约地位言无生法性终始无殊约入约忍则始于名字终于究竟也此是第一番彻底显性之文妙则中道法身净则解脱俗谛明则般若真谛三德秘藏可谓和盘托出矣性一切心者犹云遍为一切心之本性。

　　三委明分别无性。

　　若汝执吝分别觉观所了知性必为心者此心即应离诸一切色香味触诸尘事业别有全性如汝今者承听我法此则因声而有分别纵灭一切见闻觉知内守幽闲犹为法尘分别影事我非敕汝执为非心但汝于心微细揣摩若离前尘有分别性即真汝心若分别性离尘无体斯则前尘分别影事尘非常住若变灭时此心则同龟毛兔角则汝法身同于断灭其谁修证无生法忍即时阿难与诸大众默然自失。

　　此两番纵夺以明分别无自性也初十六字是总牒执吝者固执而不舍也所了知者意显彼之所执缘影虽自以为是能了知实则但是所了知者非真能了知也此心即应至别有全性是初一番纵如汝今者至分别影事是初一番夺不惟听法时之分别全因声有纵令六根不缘外尘内守幽清闲旷境界仍是独头意识所缘内法尘境而已此则从未到定至非非想皆是法尘分别影事所摄今时闇证谬谓是本来面目空劫前事威音那畔向上鼻孔亦太痴矣次我非敕汝至即真汝心是第二番纵言我既不许汝谬计为心亦不敕汝执为非心以心外无法则此分别尘影亦是唯心所现因心成体之物故执为心是认贼为子执为非心是离波求水皆不可也若分别性下是第二番夺若决定执此为心则心反成断灭而法界修证俱不可得矣此大众所以不知下落而默然自失也。

　　四总斥从来误执。

　　佛告阿难世间一切诸修学人现前虽成九次第定不得漏尽或阿罗汉皆由执此生死妄想误为真实是故汝今虽得多闻不成圣果。

　　九次第定者四禅四空并灭受想定为第九也前之八定惟是有漏从有顶处游观无漏能令染末那相应之受想伏而不行故名灭受想定三果圣人能入此定亦名非学非无学定以其伏第七识俱生我执故名非学以出定时非非想天一分微细我爱犹存故名非无学也由此非非想爱未断所以不得漏尽成阿罗汉而非非想爱亦即是此生死妄想而已又复应知生死妄想本无真实如绳本非蛇凡夫误以为真实而坚执之故有三界分段生死如乞丐之喜以为蛇二乘误以为真实而苦断之故有出界变易生死如孩孺之怖以为蛇惟圆顿行人了达妄想无性则不生贪着不须断除而狂心顿歇歇即菩提矣诃云不成圣果明知未证初果旧云证初果者谬也。

　　二别就见精显性二初领旨哀请二正垂开示。

　　今初。

　　阿难闻已重复悲泪五体投地长跪合掌而白佛言自我从佛发心出家恃佛威神常自思惟无劳我修将谓如来惠我三昧不知身心本不相代失我本心虽身出家心不入道譬如穷子舍父逃逝今日乃知虽有多闻若不修行与不闻等如人说食终不能饱世尊我等今者二障所缠良由不知寂常心性惟愿如来哀愍穷露发妙明心开我道眼。

　　子譬始觉父譬本觉迷本觉而起妄觉妄觉从本觉生义之如子只此妄觉就是始觉之性但以背觉合尘譬以舍父逃逝而枉受贫穷若能背尘合觉则客作贱人即长者真子矣二障者一烦恼障即是见思二所知障亦名智障即无明尘沙通而言之二皆可称烦恼见思是界内烦恼无明尘沙是界外烦恼二皆可名智障见思障一切智尘沙障道种智无明障一切种智别而收之见思招感分段生死烦恼义强尘沙无明覆权实理障智义强也由其不知寂常心性所以妄被二障所缠若达心性寂常则二障亦本寂常矣故今但求显发其本妙明心则道眼自开也。

　　二正垂开示二初现瑞许说二正示见性。

　　今初。

　　即时如来从胸卍字涌出宝光其光晃昱有百千色十方微尘普佛世界一时周遍遍灌十方所有宝刹诸如来顶旋至阿难及诸大众告阿难言吾今为汝建大法幢亦令十方一切众生获妙微密性净明心得清净眼。

　　从胸卍字涌出宝光者表示寂常心性本有光明也妙心真体虽不在内而内亦无所不在是故达法界之全体一尘者即一尘而全体法界故得光流无外非妄计之心可拟议也其光晃昱有百千色者表示一念心中具足百界千如实相真明也普佛世界一时周遍者表示此心本自竖穷横遍也遍灌诸如来顶者表示诸佛所证顶法不过证此心体也旋至阿难及诸大众者表示阿难大众同具此心与十方诸佛元平等也妙微密性净明心者不可思议故曰妙真妄同体故曰微始终一致故曰密垢不能染曰性净暗不能昏曰性明此之心体虽复人人本有迷时不知名之为失从迷归悟名之为获得清净眼者永离眚翳了了见佛性也由获此心妙微密义则无明翳障本空佛眼清净由获此心性净之义则尘沙翳障本空法眼清净由获此心性明之义则见思翳障本空慧眼清净又获此心妙微密义得知能障所障体是法界获此心性净之义二障圆消获此心性明之义五眼圆发也。

　　二正示见性十初直指见性是心非眼二约客尘显见性不动三约观河显见性无迁四约垂手显见性无减五约标指显见性无还六约周遍显见性非物七约无是非是显见性惟真八约外道世谛对简显见性非因缘自然九约二妄合明显见性非见十破和合不和合余疑显见性离过绝非法尔现证问曰十番显见创自交光今既极破其说何得承用答曰寂音合论谓如来示阿难真见文有九段已启其端交光巧取用之幽溪亦以十义显见正是公心不掩他长有何过咎然今十段仍与三家稍别读者详之。

　　初中二初以拳例见定其常情二引例破执正显见性。

　　今初。

　　阿难汝先答我见光明拳此拳光明因何所有云何成拳汝将谁见阿难言由佛全体阎浮檀金赩如宝山清净所生故有光明我实眼观五轮指端屈握示人故有拳相佛告阿难如来今日实言告汝诸有智者要以譬喻而得开悟阿难譬如我拳若无我手不成我拳若无汝眼不成汝见以汝眼根例我拳理其义均不阿难言唯然世尊既无我眼不成我见以我眼根例如来拳事义相类。

　　阎浮檀树名也或云无翻此方所无或翻胜金果汁入水沙石成金此金赩然有光以喻佛身光明清净也。

　　二引例破执正显见性。

　　佛告阿难汝言相类是义不然何以故如无手人拳毕竟灭彼无眼者非见全无(犹云非全无见)所以者何汝试于途询问盲人汝何所见从诸盲人必来答汝我今眼前惟见黑暗更无他瞩以是义观前尘自暗见何亏损阿难言诸盲眼前唯睹黑暗云何成见佛告阿难诸盲无眼惟观黑暗与有眼人处于暗室二黑有别为无有别如是世尊此暗中人与彼群盲二黑较量曾无有异阿难若无眼人全见前黑忽得眼光还于前尘见种种色名眼见者彼暗中人全见前黑忽获灯光亦于前尘见种种色应名灯见若灯见者灯能有见自不名灯又则灯观何关汝事是故当知灯能显色如是见者是眼非灯眼能显色如是见性是心非眼(此中三个前尘皆指浮尘眼根不指色尘)。

　　此直指见性以为真心也人妄谓见是肉眼心是缘影孰知肉眼决不能见缘影决不是心人谓眼在面上心在身中判然两物孰知面上之眼非眼身中之心非心而真心真眼总惟一体哉故前七处破缘影之非心今此一文破肉眼之无见是妄计之心目总无所在也又今明见性即心则前明一切唯心亦可云一切唯见是一体之心目总无所不统也当知此中所指盲而不盲之见性即是下文无动摇无舒卷不皱不变妙明真精不可还不是物无舒缩无断续无是非是非自然非因缘非见闻觉知非和合非不和合之见性业已彻底道破但因此性久堕依他境中当机不能彻底领会故须更加九番精辨而金沙始了然耳。

　　二约客尘显见性不动二初默请二正示。

　　今初。

　　阿难虽复得闻是言与诸大众口已默然心未开悟犹冀如来慈音宣示合掌清心伫佛悲诲。

　　但闻见性是心尚自不知见性寂常妙明之义所以未悟此盖但听法音从语生解而不能直下返观故也。

　　二正示三初征名验解二现相证成三结会责失。

　　初又三初如来问二陈那答三如来印可。

　　今初。

　　尔时世尊舒兜罗绵网相光手开五轮指诲敕阿难及诸大众我初成道于鹿园中为阿若多五比丘等及汝四众言一切众生不成菩提及阿罗汉皆由客尘烦恼所误汝等当时因何开悟今成圣果。

　　鹿园地名即世尊初转法轮处也阿若多此云解即佛为憍陈那所印之名也五比丘者一阿湿婆此云马胜二䟦提此云小贤二拘利亦云即摩诃男四憍陈那此云火器五十力迦叶此云饮光前三是佛父族后二是佛母族佛初出家时父王遣此五人侍卫佛先于雪山苦行三人畏苦行者即散去后受牧女乳糜之供二人乐苦行者复散去共在鹿园别修异道佛成道五七后方往度之三转四谛法轮陈那最初得解故名阿若多等五比丘也客尘烦恼义关四教今言鹿园初唱似属小乘实则圆音妙诠随人异解况今借此以显寂常断断不可偏属三藏请略申之三界依正总名客尘即是苦谛烦恼即焦谛不为所误即是道谛客尘烦恼永灭所显涅槃名为主空即是灭谛此藏教义也客是主家之客尘是空中之尘何必灭客尘而后见主空但不为所误则无烦恼此通教义也客尘无量同居方便实报依正皆名客尘烦恼无量见思尘沙无明皆名烦恼用无量道灭无量客尘烦恼方显无量主空佛性此别教义也主是客人之主客是主人之客以客归主则无客非主以主殉客则无主非客空是尘相之空尘是空中之尘随缘不变则性尘真空不变随缘则性空真尘此圆教义也今经虽借鹿园证成实惟为显圆义试于九番一一审玩自得其旨此章以佛手开合为客阿难头动为尘以见无舒卷动摇为主空然头手是见家之头手见性是头手处之见性此无是非是之一征也次章以自童至耄面皱为客发白为尘以见性不皱不变为主空然非于生灭之外另有无生灭性而即此无生灭性又复举体舍生趣生此无是非是之二征也次章以色心诸缘及心所使诸所缘法乃至昏扰扰相为客尘以妙明真心譬如澄清百千大海者为主空然心外无法海外无沤此无是非是之三征也次章以诸可还者为客尘无所还者为主空然由无所还之见性方见诸可还相亦非离于诸可还相之外另有不可还之见性可指此无是非是之四征也次章以物类差别为客见性无殊为主大小内外为尘见无舒缩为空然因差别方显无差因于无差方见差别又空体本无方圆方圆不离空体此无是非是之五征也次章以见与见缘并所想相为客尘以菩提妙净明体为主空方乃直唱无是非是之言以显前来五番并初番直指见性是心无非明此菩提妙净明体也次章以因缘自然不因缘不自然皆为客尘以无非不非无是非是离一切相即一切法为主空又次章以明暗塞空见闻觉知俱为客尘以见不能及者为主空又次章以和合不和合俱为客尘以非和合非不和合而为主空见性既尔法法皆然然后遍历阴入处界会归藏性当知但是广略之殊而主空之性更无二也以生灭去来为客为尘以常住妙明不动周圆为主为空从始至终无非圆顿更不可作前浅后深解释诬罔经宗愿读经者思之择之由不达三界依正唯是客尘误起见思烦恼所以不成阿罗汉果由不达实报方便依正亦是客尘误起无明尘沙烦恼所以不成无上菩提问曰旧皆以客尘喻见思今何以喻依正答曰依正是依他起性可喻客尘见思是遍计执性毫无自体可得非可以客尘喻也且见思则须断尽方证涅槃客尘岂须断尽方显主空耶。

　　二陈那答。

　　时憍陈那起立白佛我今长老于大众中独得解名因悟客尘二字成果世尊譬如行客投寄旅亭或宿或食宿食事毕俶装前途不遑安住若实主人自无攸往如是思惟不住名客住名主人以不住者名为客义又如新霁清晹升天光入隙中发明空中诸有尘相尘质摇动虚空寂然如是思惟澄寂名空摇动名尘以摇动者名义尘义。

　　三界之中无一法能停住无一法不摇动皆客尘也悟其为客为尘故不起烦恼而成圣果阿难一向妄执缘影为心正是迷客尘而起烦恼耳。

　　三如来印可。

　　佛言如是。

　　只此一喻四教俱通所以印成之也。

　　二现相证成又二初开合宝掌证成客与主义二飞光动头证成尘与空义。

　　今初。

　　即时如来于大众中屈五轮指屈已复开开已又屈谓阿难言汝今何见阿难言我见如来百宝轮掌众中开合佛告阿难汝见我手众中开合为是我手有开有合为复汝见有开有合阿难言世尊宝手众中开合我见如来手自开合非我见性有开有合佛言谁动谁静阿难言佛手不住而我见性尚无有静谁为无住佛言如是。

　　对不住方有住名见性既无不住又岂有住住即静也住与不住双遣方是主义故佛随印许之。

　　二飞光动头证成尘与空义。

　　如来于是从轮掌中飞一宝光在阿难右即时阿难回首右盻又放一光在阿难左阿难又则回首右盻佛告阿难汝头今日因何摇动阿难言我见如来出妙宝光来我左右故左右观头自摇动阿难汝盻佛光左右动头为汝头动为复见动世尊我头自动而我见性尚无有止谁为摇动佛言如是。

　　对动说止见既无动又岂有止动止双遣方是空义故佛亦印许之。

　　三结会责失二初结会二责失。

　　今初。

　　于是如来普告大众若复众生以摇动者名之为尘以不住者名之为客汝观阿难头自动摇见无所动又汝观我手自开合见无舒卷。

　　谓众生若能以一切摇动者皆名为尘以一切不住者皆名为客如头之动摇尘也见无所动空也手之开合客也见无舒卷主也则不被客尘所误不起种种烦恼而菩提罗汉皆可成矣问曰此经云头自动摇见无所动手自开合见无舒卷乃六祖则云不是风动不是幡动仁者心动如何会通答曰此经云见无舒卷动摇者直指真心不堕妄境所谓离一切相为阿难疑心是无而言之也祖云风幡只是心动者直指万境不离一心所谓即一切法为二僧执境是有而言之也由真心不堕妄境故下文如来藏一切俱非之义善成由万境不离一心故下文如来藏一切俱即之义善成虽有二义藏性体一惟其离一切相方能即一切法惟其即一切法所以离一切相若达此离即离非是即非即之体依悉檀说则二俱妙药若不达理体偏执二说则二俱有过矣。

　　二责失。

　　云何汝今以动为身以动为境从始洎终念念生灭遗失真性颠倒行事性心失真认物为己轮回是中自取流转。

　　谓一切动摇不住之物皆是客尘原非实身实境奈何以动为实有之身以动为实有之境而从始洎终念念随其生灭遗失如空如主之真性一味颠倒行事辨体性于自心既失其真反认客尘外物以为自己所以于本无轮回心性之中妄见轮回乃是自取流转更无他因也。

　　大佛顶如来密因修证了义诸菩萨万行首楞严经卷第一文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第二文句

　　唐天竺沙门般剌密谛　译经

　　明菩萨沙弥古吴智旭　文句

　　明菩萨比丘温陵道昉　参订

　　三约观河显见性无迁三初请问二说示三领悟初又二初阿难密请二匿王显问。

　　今初。

　　尔时世难及诸大众闻佛示诲身心泰然念无始来失却本心妄认缘尘分别影事今日开悟如失乳儿忽遇慈母合掌礼佛愿闻如来显出身心真妄虚实现前生灭与不生灭二发明性。

　　前闻佛诃缘影非心已自矍然更闻离尘断灭咸皆自失今知见性本无动摇舒卷故身心泰然也念无始来三句领上破妄之益追责前非今日开悟三句领上显见之益庆幸新得前以父喻本觉子喻始觉今以母喻如来乳喻法味也合掌礼佛已下正是心念密请以如来上文具有身境生灭失真流转之责而犹未知只此身心之中云何是真如何是妄何者是虚何者是实何者现前生灭何者现前即不生灭何故全真是妄全实是虚全不生灭是生灭发明世间诸性何故全妄即真全虚即实全生灭即不生灭发明出世间性此则金沙难辨水乳奚分自非如来谁能显出故必更约八番研示乃至广历四科遍融七大斯义方得究竟明了当知密请之文虽在此间所请之意贯于二卷三卷矣。

　　二匿王显问。

　　时波斯匿王起立白佛我昔未承诸佛诲敕见迦旃延毗罗胝子咸言此身死后断灭名为涅槃我虽值佛今犹狐疑云何发挥证知此心不生灭地今此大众诸有漏者咸皆愿闻。

　　前文借客显主借尘显空空即是寂主即是常则已备显寂常心性但时流久习断灭戏论故于见无动摇卷舒之处寂义虽知常义未领今更蹑此为开端也迦旃延及毗罗胝子二外道名梵语涅槃此翻灭度本是超脱生死之名彼人邪计谓死后断灭无复苦乐即名灭度拨无二世因果大邪见也。

　　二说示二初明身有迁变二明性无生灭。

　　今初。

　　佛告大王汝身现在今复问汝汝此肉身为同金刚常住不朽为复变坏世尊我今此身终从变灭佛言大王汝未曾灭云何知灭世尊我此无常变坏之身虽未曾灭我观现前念念迁谢新新不住如火成灰渐渐消殒殒亡不息决知此身当从灭尽佛言如是大王汝今生龄已从衰老颜貌何如童子之时世尊我昔孩孺[勝-力+天]肤润泽年至长成血气充满而今颓龄迫于衰耄形色枯悴精神昏昧发白面皱逮将不久如何见比充盛之时佛言大王汝之形容应不顿朽王言世尊变化密移我诚不觉寒暑迁流渐至于此何以故我年二十虽号年少颜貌已老初十岁时三十之年又衰二十于今六十又过于二观五十时宛然强壮世尊我见密移虽此殂落其间流易且限十年若复令我微细思惟其变宁惟一纪二纪实为年变岂惟年变亦兼月化何直月化兼又日迁沉思谛观刹那刹那念念之间不得停住故知我身终从变灭。

　　始生曰孩稍长曰孺皮表名肤文理名[勝-力+天]二十三十曰长成七十曰衰老八十九十曰耄今六十二已近衰老故名为迫逮及也言死期将及也殂落者迁谢之义纪者一十二年即所谓且限十年变其文耳刹那者最短之时一念具九十刹那一刹那中有九百生灭非精细观察不能知也故曰悟无生者方见刹那此一段文可与人命呼吸为注脚亦可与四运观心作先容真实为生死者读此必当惕然。

　　二明性无生灭。

　　佛言大王汝见变化迁改不停悟知汝灭亦于灭时汝知身中有不灭耶波斯匿王合掌白佛我实不知佛言我今示汝不生灭性大王汝年几时见恒河水王言我生三岁慈母携我谒耆婆天经过此流尔时即知是恒河水佛言大王如汝所说二十之时衰于十岁乃至六十日月岁时念念迁变则汝三岁见此河时至年十三其水云何王言如三岁时宛然无异乃至于今年六十二亦无有异佛言汝今自伤发白面皱其面必定皱于童年则汝今时观此恒河与昔童时观河之见有童耄不王言不也世尊佛言大王汝面虽皱而此见精性未曾皱皱者为变不皱非变变者受灭彼不变者元无生灭云何于中受汝生死而犹引彼末伽梨等都言此身死后全灭。

　　此正于现前生灭身中显出真实不生灭性也变化密移客也发白面皱尘也而如主如空之见性不皱不变性无生灭奈何溺于断见而不自觉悟哉末伽梨亦外道名与前二种外道皆计断灭者也问曰今有老眼昏华观水不辨清浊者又云何通答曰若领前文盲人见暗之喻则不须此问矣故今文中不惟说见精二字必云性未曾皱以精犹带妄明昧或殊性不可改终非断灭故耳细心体会则见见非见之旨思过半矣。

　　三领悟。

　　王闻是言信知身后舍生趣生与诸大众踊跃欢喜得未曾有。

　　舍生趣生且约破于外道断见而言之也又复应知正生灭中性不生灭而此不生灭性即举全体而舍生趣生已显随缘不变不变随缘之妙否则仍是一分无常一分常矣。

　　四约垂手显见性无减二初疑问二示答。

　　今初。

　　阿难即从座起礼佛合掌长跪白佛世尊若此见闻必不生灭云何世尊名我等辈遗失真性颠倒行事愿兴慈悲洗我尘垢。

　　如来所指元无生灭乃是见闻之性喻如大海全体阿难所计见闻之用依旧局在身中喻如大海一沤先须知此问端下落方知下文答在问处。

　　二示答二初顺世立喻二正以法合。

　　今初。

　　即时如来垂金色臂轮手下指示阿难言汝今见我母陀罗手为正为倒阿难言世间众生以此为倒而我不知谁正谁倒佛告阿难若世间人以此为倒即世间人将何为正阿难言如来竖臂兜罗绵手上指于空则名为正佛即竖臂告阿难言若此颠倒首尾相换诸世间人一倍瞻视。

　　此先立同喻以为法说张本也旧注唤正为倒唤倒为正先与世人苦诤一番全无道理又与下文法合之处毫不相应极为不通交光破之甚快盖阿难与佛俱惟顺于世间但取臂之虽倒不失人所易明心之虽倒不失人所难晓以易例难而已若此颠倒等者意谓均此一手臂也上指则名为正何曾增一丝毫下指便名为倒亦何曾减一丝毫不过是首尾相换而已此乃世间人一倍瞻视极其明白者也故下文即以法合文理俱畅矣母陀罗手此云印手一倍犹言明白更加明白。

　　二正以法合三初直举法合二敕令谛观三备明倒因。

　　今初。

　　则知汝身与诸如来清净法身比类发明如来之身名正遍知汝等之身号性颠倒。

　　承上而言手既如此则知汝身佛身亦可以比类发明矣如来之身名正遍知者譬如手虽无增但上指于空则头是头尾是尾举世皆以为正也汝等之身号性颠倒者譬如手虽无减但垂臂下指则头作尾尾作头举世皆以为倒也此但直尔法合未出所以颠倒之相故下文且令谛观。

　　二敕令谛观。

　　随汝谛观汝身佛身称颠倒者名字何处号为颠倒于时阿难与诸大众瞪瞢瞻佛目睛不瞬不知身心颠倒所在。

　　手之颠倒易知身之颠倒难见所以敕令谛观意欲其恍然自悟而积迷既久故不知也。

　　三备明倒因又二初示无倒性二示颠倒相。

　　今初。

　　佛兴慈悲哀愍阿难及诸大众发海潮音遍告同会诸善男子我常说言色心诸缘及心所使诸所缘法唯心所现汝身汝心皆是妙明真精妙心中所现物。

　　海潮音者应机而发犹如大海潮不失限又其音圆遍犹如海潮普遍圆满也此是第二番彻底显性之文以阿难不达现前一念见闻之性本自竖穷横遍量若虚空亦无虚空之相而固认藐尔身心不知身心但是心中所现之物非能现也故今直指之曰我常说言色心诸缘及心所使诸所缘法惟是汝今现前一念见闻之心所现汝所谓身汝所谓心皆此妙明真精妙心中所现之物耳以吾人现前一念见闻之性离名绝相故曰妙洞彻虚灵故曰明体无伪妄故曰真性无杂染故曰精合此四义不可思议故曰妙心也色即十一色法心即八识心王诸缘即所谓心法四缘生色法二缘生等心所使即五十一心所法诸所缘法即二十四种不相应行乃至世出世间一切诸法也此等诸法皆唯现前一念见闻之心所现此现前一念见闻之心即是妙明真精妙心非同阿难等惑在身内昏扰扰相之心也达此现前一念见闻之心无法不现则首是首尾是尾如手上指虽无所增举世皆以为正此如来之身所以为正遍知也。

　　二示颠倒相。

　　云何汝等遗失本妙圆妙明心宝明妙性认悟中迷晦昧为空空晦暗中结暗为色色杂妄想想相为身聚缘内摇趣外奔逸昏扰扰相以为心性一迷为心决定惑为色身之内不知色身外洎山河虚空大地咸是妙明真心中物譬如澄清百千大海弃之惟认一浮沤体目为全潮穷尽瀛渤汝等即是迷中倍人如我垂手等无差别如来说为可怜愍者。

　　谓此现前见闻心性不假修证故名本妙寂而常照故名圆妙明心照而常寂故名宝明妙性只今现现成成无余无欠云何汝等不肯体认乃觌面而遗失之反于此本悟体中仅仅认取一点迷情遂将此本觉性海晦昧而成顽空于空昧中结暗而为幻色以此幻色夹杂迷情妄想随所想相以之为身聚集妄想缘气于内摇荡趣逐外境而奔驰腾逸唤此昏扰扰相以为心性而不知其实非心性也一迷此以为心则决定惑为色身之内而不知此色身外洎山河虚空大地咸是我现前一念妙明真心中物也昏扰扰相等者迷妙明心故举体成昏迷明妙性故举体扰扰迷本妙心性故举体惑为色身之内不知汝自妄认昏者为心而现前圆妙明心元未尝昏汝自妄认扰者为心而现前宝明妙性元未尝扰汝自妄认身内为心而现前本妙心性元非在内试详味前文盲人见暗乃至后文觉非眚中诸义当自得之譬如大海虽举体成沤而海体何曾减夫但上文如来所拈现前见性正指大海全体而阿难只今所计见闻必不生灭仍复局在身中正如一浮沤体夫认一浮沤已是迷情目此一沤为全潮瀛渤岂非迷中之迷此正首尾倒置之甚如我垂手向下虽无所减而举世皆以为倒矣岂不可怜愍哉然认悟中迷意稍难解今更以两义释之一约无始无明二约现前观照一约无始者本觉之体名之曰悟真如不守自性不觉念起而有无明名悟中迷因明立所自体转成顽空相分故言晦昧为空觉明空昧相待生摇便有风大乃至四大等具如第四卷中所明故言结暗为色妄想揽取少分四大以为自身便有十二类生差别故言想相为身余皆可知二约现前者若一念观智分明则本妙圆妙明心宝明妙性觌体全彰名之为悟此时并无虚空四大身心等相可得若一念失于观照即复举体成迷而空色身心俄然幻现所谓晦昧为空等也又复应知若无无始无明则无现前一念若离现前一念亦别无无始无明故此二义只成一义秪要阿难大众识取现前见闻之性不堕迷情而已狂心顿歇歇即菩提一念相应一念佛岂更有无始无明积聚处所可追取而断之耶学者不可不知。

　　五约标指显见性无还二初陈请二开示。

　　今初。

　　阿难承佛悲救深诲垂泣叉手而白佛言我虽承佛如是妙音悟妙明心元所圆满常住心地而我悟佛现说法音现以缘心允所瞻仰徒获此心未敢认为本元心地愿佛哀愍宣示圆音拔我疑根归无上道。

　　大凡久执缘影既不能全体放下则于妙明见性必不能直下承当此是但听说法不知反观心性之通病也惟其不肯反观心性仍计缘心实能听法而不知缘影无性决无听法功能能听法者即是本元心地之力用耳。

　　二开示二初以喻总明二就体别简。

　　今初。

　　佛告阿难汝等尚以缘心听法此法亦缘非得法性如人以手指月示人彼人因指当应看月若复观指以为月体此人岂惟亡失月轮亦亡其指何以故以所标指为明月故岂惟亡指亦复不识明之与暗何以故即以指体为月明性明暗二性无所了故汝亦如是。

　　意谓缘影之心的的不能听法而汝等尚妄以为能听法耶既妄计缘心能听则并我所说之法亦为尘缘而非得法性如人观指终不得月矣结中云汝亦如是者应以法合之曰今佛以声音指示汝等见性汝等因我说法当应反观自己见性若复分别法音以为见性汝等岂惟亡失见性亦亡法音何以故以法音声为见性故岂惟亡此法音亦复不识谁是有知谁是无知何以故即以法音缘影为是有知而能听法如以指为明而真能听法之妙明心反未敢认为本元心地如以月为暗矣岂不谬哉此中总以月喻见性指喻法音观指之影喻缘心也。

　　二就体别简二初简缘心可还如观指影二示见性无还如天上月。

　　初中二初近就音声分别以明无性二广历诸法分别以示可还。

　　今初。

　　若以分别我说法音为汝心者此心自应离分别音有分别性(方可名为汝心)譬如有客寄宿旅亭暂止便去终不常住而掌亭人都无所去名为亭主(今)此(分别音者)亦(复)如是若(使)真(是)汝心则无所去云何(今乃)离声(更)无分别(之)性(与掌亭人不相似耶)。

　　此中初二句是纵词譬如下是设喻此亦如是下是以法合而夺之也。

　　二广历诸法分别以示可还。

　　斯则岂惟声分别心分别我容离诸色相无分别性如是乃至分别都无非色非空拘舍离等昧为冥谛离诸法缘无分别性则汝心性各有所还云何为主。

　　此极言一切分别皆无自性皆是可还而决不可误认为主也承上文言斯则岂惟因声而有分别之心毫无自性即汝分别我三十二相妙容之心离诸色相亦更无分别性如是乃至分别香味触法之心离彼香味触法亦更无分别性纵令分别彼都无非色非空境界拘舍离等所昧为冥谛者亦即以此冥谛而为法缘若离此冥谛法缘亦更无分别性也繇此言之分别声者还之于声分别色者还之于色乃至分别冥谛者还之于冥谛汝若欲认此分别以为心性则汝心性各有所还云何为主耶此文必须如此消释方有着落旧解误以分别都无四字为都无分别谬云既破分别兼破无分别不知无分别有何过咎而忽破之且冥谛正属分别见惑所摄何尝是无分别耶文理不通可叹可恨今谓都无二字是其所分别境非色非空四字即是都无注脚此非色非空实是自心现量境界繇彼外道邪见分别不达惟心所以昧之为冥谛耳。

　　二示见性无还如天上月又二初承责咨请二正示无还。

　　今初。

　　阿难言若我心性各有所还则如来说妙明元心云何无还惟垂哀愍为我宣说。

　　二正示无还又三初就月喻显法体二以可还显不还三结不还是本心。

　　今初。

　　佛告阿难且汝见我见精明元此见虽非妙精明心如第二月非是月影。

　　此直指现在见精如天上月不同缘尘分别之如月影也但以见为能见佛为所见于一体中妄成见相二分犹如捏目妄见二月不得即名之为妙精明心若达能所不二惟一真心则如来藏性觌体无遗矣二以可还显不还。

　　汝应谛听今当示汝无所还地阿难此大讲堂洞开东方日轮升天则有明曜中夜黑月云雾晦暝则复昏暗户牖之隙则复见通墙字之间则复观壅分别(犹言差别)之处则复见缘顽虚之中遍是空性郁𡋯之象则纡昏尘澄霁敛氛又观清净阿难汝咸看此诸变化相吾今各还本所因处云何本因阿难此诸变化明还日轮何以故无日不明明(之本)因属日是故还(之于)日暗还黑月通还户牖壅还墙宇缘还分别(亦是差别之义)顽虚还空郁𡋯还尘清明还霁则诸世间一切所有(总)不出(于)斯类汝(今)见(此)八种(之)见精明于当欲谁还何以故若还于明则不明时无复见暗(今)虽明暗等种种差别(而)见(总)无差别(岂可还乎)。

　　见无差别正显与八种尘缘不同故终不可还也。

　　三结不还是本心。

　　诸可还者自然非汝不汝还者非汝而谁则知汝心本妙明净汝自迷闷丧本受轮于生死中常被漂溺是故如来名可怜愍。

　　言八种尘缘之可还者既自然非汝则此见精明性不容汝有所还者非是汝之本元心地而是谁哉此心不可思议故本妙此心能见八种故本明此心不是八种故本净而今汝自迷闷反不敢认为本元心地所以丧本受轮枉漂溺于生死海也大似演若迷头认影岂不深可怜愍。

　　六约周遍显见性非物二初示无差别义二示无大小义交光于此分作二番或复于此分作三番总因不知阿难问处着落故于答处自多卤莽而分作三番者尤为穿凿可笑。

　　初中二初问二答。

　　今初。

　　阿难言我虽识此见性无还云何得知是我真性。

　　须知阿难此时仍未全舍缘心所以听佛法音不能直下反观自性却于法音之上变成一段昭昭灵灵光景现在目前唤作见性所以不敢谓是我之真性不知设有昭昭灵灵一段光景使是物件而非见性矣故佛以非物破之。

　　二答中三初约迷悟明无差而差二约自他明差而无差三正示见性非物。

　　今初。

　　佛告阿难吾今问汝今汝未得无漏清净承佛神力见于初禅得无障碍而阿那律见阎浮提如观掌中庵摩罗果诸菩萨等见百千界十方如来穷尽微尘清净国土无所不瞩众生洞视不过分寸。

　　阿那律此云无贫天眼第一彻见大千故观阎浮如掌果也庵摩罗此方所无或翻难分别以生熟难分故此段文意为显见性惟一迷悟天殊然迷悟虽殊见性无二洞视分寸之见性即是穷尽国土之见性譬如一星之火便可燎原无奈众生自局迷情而此见性的是各各自具之真性也。

　　二约自他明差而无差。

　　阿难且吾与汝观四天王所住宫殿中间遍览水陆空行虽有昏明种种形像无非前尘分别留碍汝应于此分别自他今吾将汝择于见中谁是(汝之)我体谁为物象阿难极汝见源从日月宫是物非汝至七金山周遍谛观虽种种光亦物非汝渐渐更观云腾鸟飞风动尘起树木山川草芥人畜咸物非汝阿难是诸近远诸有物性虽复差殊同汝见精清净所瞩则诸物类自有差别见性无殊此精妙明诚汝见性。

　　分别自他者物是他而非自见是自而非物也极汝见源者且就彼之见精分量边际而言之也此段文意正显种种有差别者是物是他清净见精无差别者非物非他即真汝性所以酬其云何得知是我真性之问也。

　　三正示见性非物。

　　若见是物则汝亦可见吾之见若同见者名为见吾吾不见时何不见吾不见之处若见不见自然非彼不见之相若不见吾不见之地自然非物云何非汝又则汝今见物之时汝既见物物亦见汝体性纷杂则汝与我并诸世间不成安立阿难若汝见时是汝非我见性周遍非汝而谁云何自疑汝之真性性汝不真取我求实。

　　此正悬知阿难意中误认昭昭灵灵之物以为见性故蹑而破之也文有三节初若见是物下以见既是物物应可见破之次又则汝今下以见既是物物亦能见破之三阿难若汝见时下双承二义结属当人也。

　　初文意者若使此见不是汝性而是一物者则汝之见既是一物佛之见亦是一物而汝亦可见佛之见矣又汝若但以与佛同见前物者即名为见佛之见则佛见时既见佛见之处佛不见时何不亦见佛不见之处乎盖彼既谬谓见是一物则佛放出此一物时见其放在眼前佛收拾此一物时亦当见其收拾在一处也又若妄谓见有一个佛不见处此则但是汝不见处自然非彼如来分中不见之相矣岂可以汝妄心中所想不见之相谓是如来不见之相哉如此展转破竟方结示云若汝实不见佛不见之地则此见性自然不是昭昭灵灵之一物云何而非汝性耶次文意者又若妄计见是一物则物亦当能见是则汝今见物之时汝既见物物亦见汝物体见性纷然杂乱不知谁能谁所谁自谁他谁为正报谁为依报破坏世谛法相则汝与我并诸世间不成安立又岂有是理哉此繇阿难全迷见性认作一物故得以此破之若达一切惟心则境智互照便成四句法门深显第一义谛而世谛法相仍无破坏矣第三文者承上破竟方正结云阿难若汝见时但是汝见而非佛见则见性周遍非汝之真性而更属谁云何自疑汝之真性性本在汝而不以为真反取我言以求实何耶。

　　二示无大小义二初疑问二答释。

　　今初。

　　阿难白佛言世尊若此见性必我非余我与如来观四天王胜藏宝殿居日月宫此见周圆遍娑婆国退归精舍秪见伽蓝清心户堂但瞻詹庑世尊此见如是其体本来周遍一界今在室中唯满一室为复此见缩大为小为当墙宇夹令断绝我今不知斯义所在愿垂弘慈为我敷演。

　　此繇阿难意中仍以昭昭灵灵之物唤作见性故虽如来重重结属彼则重重疑惑终不敢认耳必我非余者承上非汝而谁之语而言之也至此尚不肯认为自己故佛以迷己为物责之故知合前一节的是同显见性非物之旨而分作三番二番者皆谬也。

　　二答释二初破执二会通。

　　今初。

　　佛告阿难一切世间大小内外诸所事业各属前尘不应说言见有舒缩譬如方器中见方空吾复问汝此方器中所见方空为复定方为不定方若定方者别安圆器空应不圆若不定者在方器中应无方空汝言不知斯义所在义性如是云何为在阿难若复欲令入无方圆但除器方空体无方不应说言更除虚空方相所在若如汝问入室之时缩见令小仰观日时汝岂挽见齐于日面若筑墙宇能夹见断穿为小窦宁无续迹是义不然。

　　此中文亦三节初从一切世间至见有舒缩直明大小内外等总属前尘边事与汝见性无于次从譬如方器至方相所在借喻以明见性随缘不变不变随缘之义三从若如汝问至是义不然结责其所问之非初文易知次文者方圆诸器以喻前尘空喻见性在方则方在圆则圆此是不变随缘之义方亦是空圆亦是空此是随缘不变之义义性如是故定与不定皆为戏论也若复欲令入无方圆者喻显返妄归真意也但除器方空体无方者喻显此之妙性正随缘时从来不变但离妄缘本体如故也不应说言更除虚空方相所在者喻显性体元无诸妄今亦无妄可除也此喻双显性修妙旨极为亲切人都匆之第二结责文亦易知。

　　二会通。

　　一切众生从无始来迷己为物失于本心为物所转故于是中观大观小若能转物则同如来身心圆明不动道场于一毛端遍能含受十方国土。

　　此即第三番彻底显性之文也盖十方依正总是妙心中所现物所谓尽大地是个自己而今迷之以为外物失于本有真心反被外物所转故于是中观大观小岂知大亦惟心小亦惟心惟心之大大即法界元无大相惟心之小小亦法界元无小相但使能达惟心则悟物为己便能转物若能转物则物物皆已顿同如来幻化空身即法身故身圆明无明实性即佛性故心圆明微尘国土自他不隔于毫端十世古今始终不离于当念故不动道场一毛端法界之性即十方国土法界之性故遍能含受也而阿难犹以昭昭灵灵之一物为见性不敢认为己性何哉。

　　七约无是非是显见性惟真二初疑问二答释。

　　今初。

　　阿难白佛言世尊若此见精必我妙性今此妙性(分明)现在我前(此)见(既)必(是)我真(性则)我今(现在)身心复是何物而今(此之)身心(却是)分别有实(犹言实有分别)彼(现前)见(性凝然不动)无别(功能)分辨我身若(此见性果然)实(是)我心令我(现)今(可)见(则此)见性实我而身(反)非(是)我何殊如来先所难言物能见我(耶)惟垂大慈开发未悟。

　　阿难自从屈指飞光验见之处已从分别心中变现一种昭昭灵灵凝然不动光景顿在目前唤作见性至闻百千大海譬喻其计转坚故有未敢认为本元心地之疑云何得知是我真性之疑若此见性必我非余之疑皆从此计发出今被如来种种开示势穷力尽方将病根一口呈露而曰今此妙性现在我前也旧解不达此意使前后问答总无线索。

　　二答释二初斫破是非两途二会通真性一理。

　　初中四初正破是见二转破非见三大众茫然四世尊安慰。

　　今初。

　　佛告阿难今汝所言见在汝前是义非实若实汝前汝实见者则此见精既有方所非无指示且今与汝坐祇陀林遍观林渠及与殿堂上至日月前对恒河汝今于我师子座前举手指陈是种种相阴者是林明者是日碍者是壁通者是空如是乃至草树纤毫大小虽殊但可有形无不指着若必其见现在汝前汝应以手确实指陈何者是见阿难当知若空是见既已成见何者是空若物是见既已是见何者为物汝可微细披剥万象析出精明净妙见元指陈示我同彼诸物分明无惑(方许汝说现在汝前耳)阿难言我今于此重阁讲堂远洎恒河上观日月举手所指纵目所观指皆是物无是见者世尊如佛所说况我有漏初学声闻(岂能指出见精示人)乃至菩萨亦不能于万物象前剖出精见离一切佛别有自性佛言如是如是。

　　是义非实一句直夺其非若实汝前已下纵许而令指出也阿难决定不能指出则见性不现在前明矣故印成之。

　　二转破非见。

　　佛复告阿难如汝所言无有见精离一切物别有自性则汝所指是物之中无是见者今复告汝汝与如来坐祇陀林更观林苑乃至日月种种象殊必无见精受汝所指汝又发明此诸物中何者非见阿难言我实遍见此祇陀林不知是中何者非见何以故若树非见云何见树若树即见复云何树如是乃至若空非见云何见空若空即见复云何空我又思惟是万象中微细发明无非见者佛言如是如是。

　　常情既闻破物是见必将转计物非是见故乘此即反征之而阿难亦知其无非见也佛亦印之。

　　三大众茫然。

　　于是大众非无学者闻佛此言茫然不知是义终始一时惶悚失其所守。

　　是义者无是非是之义也终者义所归竟始者义所从来答中本是妙明真心妄为色空及与闻见正显是义之所始此见及缘元是菩提妙净明体正显是义之所终又观见与尘种种发明则是非方始繇是真精妙觉明性则是非终息矣。

　　四世尊安慰。

　　如来知其魂虑变慑心生怜慰安愍阿难及诸大众诸善男子无上法王是真实语如所如说不诳不妄非末伽梨四种不死矫乱论议汝谛思惟无忝哀慕。

　　此义难明须待文殊对辩故先以慈音安慰之也无伪曰真称理曰实不变名如心境相应名不诳悬见未然名不妄亦名不异如来五语大与外道四种论议不同须是谛审思惟方有会悟不宜徒自辱其哀慕此亦䇿以观心默体之意也不死矫乱解在行魔文中。

　　二会通真性一理二初文殊述疑启请二如来垂慈示答。

　　今初。

　　是时文殊师利法王子愍诸四众在大众中即从座起顶礼佛足合掌恭敬而白佛言世尊此诸大众不悟如来发明二种精见色空是非是义世尊若此前缘色空等象若是见者应有所指若非见者应无所瞩而今不知是义所归故有惊怖非是畴昔善根轻鲜惟愿如来大慈发明此诸物象与此见精元是何物于其中间无是非见。

　　若此前缘下代众述疑惟愿如来下正请垂答也。

　　二如来垂慈示答二初示妙体绝待二示迷悟得失。

　　初中二初正明绝待二引例释成。

　　今初。

　　佛告文殊及诸大众十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体云何于中有是非是。

　　此是第四番彻底显性之文也自住三摩地者所谓自受用三昧即大佛顶首楞严王三昧是也如来究竟菩萨分证故皆能知法自性彻法源底不堕是非是妄想中也见者八识能缘之见分见缘者八识所缘之相分此二即是依他起性如以麻为绳亦如依于真月捏成二月也所想相者于此相见二分不了性是依他起性妄生我法二执名为遍计执性如以绳为蛇亦如迷天上月捉水中月也如虚空华本无所有者不惟遍计本空抑且依他如幻如麻上不惟无实蛇相亦并无实绳相真月不惟无影相亦并无二相也此见及缘元是菩提妙净明体者以真如不守自性于自证上幻成见相二分只此三分全是自证之体所谓正随缘时而常不变如绳二分全体皆即是麻如天二月全体即是真月云何可分是与非是耶既知绳即是麻二月惟一则虽指蛇即麻指影即月亦无不可但遍计无体故不说之此菩提亦指四智菩提所谓第八识之见相二分元是大圆镜智菩提妙净明体第七识之见相二分元是平等性智菩提妙净明体第六识之见相二分元是妙观察智菩提妙净明体前五识之见相二分元是成所作智菩提妙净明体寂照不二故妙照而常寂故净寂而常照故明又既是菩提妙净明体亦即涅槃元清净体妙故即是性净涅槃净故即是方便净涅槃明故即是圆净涅槃也。

　　二引例释成。

　　文殊吾今问汝如汝文殊(为复)更有(一个)文殊是文殊者为(复竟)无文殊如是世尊我真文殊无是文殊何以故若有是者则二文殊然我今日非无(真正)文殊(但)于中实无是非二相佛言此见妙明与诸空尘亦复如是本是妙明无上菩提净圆真心妄为色空及与闻见如第二月谁为是月又谁非月文殊但一月真中间自无是月非月。

　　此中文亦三段初以文殊为例二此见妙明下以法合释三如第二月下更举喻释成也初文可知次文此见妙明与诸空尘亦复如是者亦如文殊实无是非二相也盖本是妙明无上菩提净圆真心圆成实性妄为色空之相分及闻见之见分耳三即举喻释云如捏目妄见二月岂可谓一是一非乎但了月体本真则是非戏论自永息矣。

　　二示迷悟得失。

　　是以汝今观见与尘种种发明名为妄想不能于中出是非是繇是真精妙觉明性故能令汝出指非指。

　　谓若不达依他无性观见是见观尘是尘饶他种种发明总名妄想决定不能超出是非两关此言迷之失也繇此见与见缘即是真精妙觉明性故达之者即能令汝超出于有所指无所指之两疑此言悟之得也故知妙理无二所争只迷悟之间耳可不以开圆解为急务乎。

　　八约外道世谛对简显见性非因缘自然三初对外道简自然二对世谛简因缘三结显自性。

　　初中二初疑请二开示。

　　今初。

　　阿难白佛言世尊诚如法王所说觉缘遍十方界湛然常住性非生灭与先梵志娑毗迦罗所谈冥谛及投灰等诸外道种说有真我遍满十方有何差别世尊亦曾于楞伽山为大慧等敷演斯义彼外道等常说自然我说因缘非彼境界我今观此觉性自然非生非灭远离一切虚妄颠倒似非因缘(但)与彼(外道)自然(必有差别)云何开示不入群邪获真实心妙觉明性。

　　此中文亦三节初一节是疑滥同外计世尊亦曾下为第二节是疑违昔契经与彼自然下为第三节正请开示真义也须知佛之所说深显不变随缘随缘不变妙理与彼外道何啻天渊外道冥谛神我已被藏教破无不尽何容以此而滥圆宗但末世谈圆有言无旨实去外道邪计不远亦须略示差别源流盖佛言净圆真心妄为色空及与闻见者即是真如不变之性举全体而随缘如举真月之全体妄成两月而两月之外更无真月可得也外道所计冥谛神我能生万物则冥谛神我为能生万物为所生能生是常所生无常一不同也又佛言此见及缘元是菩提妙净明体者即是真如随缘之相仍全体而不变如指二月之全体总是真月而真月之外更无两月别体也外道所计万物各有体相而并推冥谛神我以为住因则子不似父因果皆非二不同也况佛言诸法所生唯心所现则彼都无非色非空境界及昭昭灵灵境界亦是自心一种相分彼方昧之以为冥谛以为神我不达惟心尤为大不同也有此三种不同所以大小乘经咸说因缘深义以摧破之今阿难强欲引同其深知末世之流弊者乎。

　　二开示。

　　佛告阿难我今如是开示方便真实告汝汝犹未悟惑为自然阿难若必自然自须甄明有自然体汝且观此妙明见中以何为自此见为复以明为自以暗为自以空为自以塞为自阿难若明为自应不见暗若复以空为自体者应不见塞乃至诸暗等相以为自者则于明时见性断灭云何见明。

　　此正重明不变之见性举全体而随缘别无自体可得也即明暗塞空求见性之自体了不可得离明暗塞空别求一见性之自体又安可得哉若外道所计冥谛则以空暗而为自体所计神我则以空明而为自体不伦甚矣。

　　二对世谛简因缘二初转计二破斥。

　　今初。

　　阿难言必此妙见性非自然我今发明是因缘生心犹未明咨询如来是义云何合因缘性。

　　既非自然必属因缘此通途情计之所不免故今还拟是因缘教但既云此见及缘元是菩提妙净明体云何得与因缘之义相合耶。

　　二破斥。

　　佛言汝言因缘吾复问汝汝今因见见性现前此见为复因明有见因暗有见因空有见因塞有见阿难若因明有应不见暗如因暗有应不见明如是乃至因空因塞同于明暗复次阿难此见又复缘明有见缘暗有见缘空有见缘塞有见阿难若缘空有应不见塞若缘塞有应不见空如是乃至缘明缘暗同于空塞。

　　此正重明举体随缘之见性仍自举体不变非藉明暗塞空为因缘也因者亲因缘者助缘秪是亲疏之别耳。

　　三结显自性二初正示离过真体二结责滞著名相。

　　今初。

　　当知如是精觉妙明非因非缘亦非自然非不自然无非不非无是非是离一切相即一切法。

　　此中非因非缘亦非自然二句是双遮双破非不自然一句例应先有非不因缘一句是双照双立无非不非无是非是二句乃是遮照同时破立非别离一切相句牒上诸句一总遮破情执即一切法句蹑上情执既破当下照立法体也此离一切相即一切法二语贯通一切圆融道理罄无不尽请更拈之头手动摇开合见无动摇舒卷离一切相也非风幡动仁者心动即一切法也彼不变者元无生灭离一切相也身后舍生趣生即一切法也空体无方离一切相也在方器中非无方空即一切法也指皆是物无是见者离一切相也微细发明无非见者即一切法也见与见缘并所想相如虚空华本无所有离一切相也此见及缘元是菩提妙净明体即一切法也乃至下文非和合生离一切相也非不和合即一切法也性真常中求于去来迷悟生死了无所得离一切相也生灭去来本如来藏即一切法也清净本然离一切相也循业发现即一切法也如来藏本妙圆心十界俱非离一切相也如来藏元明心妙十界俱即即一切法也如来藏妙明心元离即离非离一切相也是即非即即一切法也以要言之离一切相即所谓终日随缘终日不变即一切法即所谓终日不变终日随缘此是第五番彻底显性之文。

　　二结责滞著名相。

　　汝今云何于中措心以诸世间戏论名相而得分别如以手掌撮摩虚空秪益自劳虚空云何随汝执捉。

　　妙性不可思议言思路绝唯直下观心庶几有相应分若欲措心思之言说议之不啻撮摩虚空矣。

　　九约二妄合明显见性非见三初引昔致疑二对理征破三正示见性。

　　今初。

　　阿难白佛言世尊必妙觉性非因非缘世尊云何尝与比丘宣说见性具四种缘所谓因空因明因心因眼是义云何。

　　见性具四种缘者谓眼识现行须藉十缘方起略但言四此约虚妄见性非今所明之真性也妄见藉缘自无实性所以无我我所不同外道邪妄因缘若知无性之义则知诸法本空循业发现若知循业发现则知本如来藏此因缘深义所以遍为通别圆教作根本也而阿难执文昧旨尚未达于因缘即空又安能知即假中耶四缘含十缘者空缘明缘含于境缘心之一字具含六缘谓作意缘分别依染净依根本依种子依开导依也眼即根缘若以常途四缘收此十缘者种子为亲因缘自相分境为所缘缘开导依为等无间缘余七并本质境皆为增上缘也。

　　二对理征破二初直明昔说随情二正显见性非缘。

　　今初。

　　佛言阿难我说世间诸因缘相非第一义。

　　诸佛说法常依二谛依于世谛名随情说依第一义名随智说双显二谛名随情智说今明向日所说是以世谛破邪计耳非谓第一义中实有因缘也。

　　二正显见性非缘。

　　阿难吾复问汝诸世间人说我能见云何名见云何不见阿难言世人因于日月灯光见种种相名之为见若复无此三种光明则不能见阿难若无明时名不见者应不见暗若必见暗此但无明云何无见阿难若在暗时不见明故名为不见今在明时不见暗相还名不见如是(则应)二相俱名不见(矣)若复二相自相陵夺非汝见性于中暂无如是则知二俱名见云何不见。

　　因明有见者虚妄眼识遍计执情也明暗俱见者识精见分依他起性也见分如第二月自与月影不同。

　　三正示见性三初直示真性二腾疑细释。

　　今初。

　　是故阿难汝今当知见明之时见非是明见暗之时见非是暗见空之时见非是空见塞之时见非是塞四义成就汝复应知见见之时见非是见见犹离见见不能及云何复说因缘自然及和合相汝等声闻狭劣无识不能通达清净实相吾今诲汝当善思惟无得疲怠妙菩提路。

　　此既为辨相分之非见分因更点示见分之非自证也明暗塞空等总是相分见闻觉知等总是见分于一自证体上妄起见相二分离却自证本体何处更有二分而此二分终非自证本体如于一月妄见二月离却月体何处更有二月而此二月终非一月真体故曰汝复应知见性起于见分之时见性非是见分当知见性犹离见分之妄见分所不能及云何复说因缘自然及和合相喻如真月起于二月之时真月非是二月当知真月犹离二月之妄二月所不能及云何复说因缘自然及和合相又取下文喻意贴之眼眚之时眼非是眚眼犹离眚眚不能及云何复说因缘自然及和合相也盖见精带妄已非因缘自然及和合相况此真见性耶此真见性即名清净实相以其离一切相即一切法故也离一切相者喻如真月无二月相即一切法者喻如二月唯真月体此见非见之性亦复如是性其并见分而非之方可并相分而即之所当善思而深自荐取以此即是大佛顶首楞严王三昧真体故即是一门超出妙菩提路。

　　二腾疑细释二初阿难腾疑二如来细释。

　　今初。

　　阿难白佛言世尊如佛世尊为我等辈宣说因缘及与自然诸和合相与不和合心犹未开而今更闻见见非见重增迷闷伏愿弘慈施大慧目开示我等觉心明净作是语已悲泪顶礼承受圣旨。

　　此问特求发明见见非见之义故下答云此实见见云何复名觉闻知见的是见见非见释文有人从此判作酬三摩请绝不与上章相蒙可谓昧文失旨错谬甚矣问中和合不和合与因缘自然一往似同再研则别一往同者因缘是和合义自然是不和合义再研别者因缘单约随缘之用是正教所申自然单计不变之体是外道所昧若谓一分不变之体一分随缘之用交互戒事名为和合若谓不变者自不变随缘者自随缘判然各别名不和合此二通于内外大小须以三印一印等简其邪正偏圆兹不繁述可以意知也阿难闻佛责云云何复说因缘自然及和合相但因缘自然已缘破斥和合不和合义犹未发明故曰心犹未开又既未达性体随缘不变不变随缘之妙则虽闻说非因缘非自然亦未了彻故曰心犹未开也更闻见见非见重增迷闷者于见精义尚自领会未彻况此更加一层深奥乎然如来初番直指见性是心非眼已的指此见相二分所依体性正是第一见字是故失灯眼而不灭得灯眼而不生手开合而不开合头动摇而不动摇年迁变而不迁变随颠倒而无减失乃至无缩无舒无断无续无是无非非自然非因缘而结之以离一切相即一切法皆是于随缘中指出常不变性无奈阿难觌面错过仅作见精领会仍自领会不亲切耳然此第一见字之体若未领会则于因缘自然和合不和合等戏论决定摆脱不出故答文中但以二妄合明显此见性终日在妄终日恒真达此性体则和合及不和合皆悉远离矣。

　　二如来细释三初诃诫许宣二合明二妄三显示归真。

　　初中二初经家叙意二如来诫许。

　　今初。

　　尔时世尊怜愍阿难及诸大众将欲敷演大陀罗尼诸三摩提妙修行路。

　　陀罗尼此云总持谓总一切法持一切义也大陀罗尼者所谓法界大总相法门体即下文阴入处界七大皆如来藏妙真如性是也以阴入处界七大等法随拈一种皆即全体如来藏性皆能总一切法持一切义故名大陀罗尼依此熏修则为种种三昧所谓眼根三昧乃至意根三昧色尘三昧乃至法尘三昧眼识三昧乃至意识三昧持地三昧乃至唯识三昧故名诸三摩提一一三昧无非全性起修全修在性皆是大佛顶首楞严王三昧十方如来一门超出故名妙修行路也将欲敷演者前文显示见性大蕴已彰余疑无几今将乘此并显一切法性也盖六入十二处十八界中皆以眼见居首见性既尔余性可知故当遍历诸法备显藏性开圆顿解以为真修之本矣。

　　二如来诫许。

　　告阿难言汝虽强记但益多闻于奢摩他微密观照心犹未了汝今谛听吾当为汝分别开示亦令将来诸有漏者获菩提果。

　　此责其闻法而不观心不能通达全性之修也奢摩他微密观照者即是圆顿止观始从名字终至究竟靡不繇之而今但事强记则有闻无慧所以不了全性所起之止观不达见见非见之体性也。

　　二合明二妄二初直示二妄二进退合明。

　　初中二初总标二别释。

　　今初。

　　阿难一切众生轮回世间繇二颠倒分别见妄当处发生当业轮转云何二见一者众生别业妄见二者众生同分妄见。

　　一切众生者九法界众生也轮回世间者同居世间分段轮回方便实报世间变易轮回也二颠倒分别见妄者即指别业同分二妄见也二皆是惑所谓见思尘沙无明也当处发生者有惑即必有业所谓见思发有漏善恶不动诸业尘沙发无漏偏真业无明发亦有漏亦无漏二边业也当业轮转者有业即必有苦所谓见思业同居轮转尘沙业方便轮转无明业实报轮转也惑业苦三如恶又聚不相暂离又惟心所现全体虚妄无所从来无所至去故言当处发生当业轮转也别业妄见者唯独自见同分妄见者与众同见同别虽殊虚妄则一一切众生于念念中皆悉具此同别二种妄见所以妄受轮回然终日在二妄中而见性依然如故此所谓见见非见悟之则轮回息矣。

　　二别释二初释别业妄见二释同分妄见。

　　今初。

　　云何名为别业妄见阿难如世间人目有赤眚夜见灯光别有圆影五色重叠于意云何此夜灯明所现圆光为是灯色为当见色阿难此若灯色则非眚人何不同见而此圆影唯眚之观若是见色见已成色则彼眚人见圆影者(又复)名为何等复次阿难若此圆影离灯别有则合傍观屏帐几筵有圆影出离见别有应非眼瞩云何眚人目见圆影是故当知色实在灯见病为影影(之与)见(二)俱(是)眚(而)见(此)眚(者元)非(有)病终不应言是灯是见(尤不应言)于是中有非灯非见如第二月非体非影何以故第二之观捏所成故诸有智者不应说言此捏根元是形非形离见非见此亦如是目眚所成今欲名谁是灯是见何况分别非灯非见。

　　此中文有四节从初至五色重叠是立例以显别见次于意云何至目见圆影是征破以显虚妄三是故当知至非灯非见是结显妄本依真四如第二月至非灯非见是引喻更合前例初文意者先须以清净目喻于正智以清净灯光喻于如如盖见性圆满光性圆满无边无畔无是无非所谓无智外之如为智所证无如外之智能证于如也复次目有三义所谓慧眼法眼佛眼也灯有三义所谓真谛灯俗谛灯中谛灯也见思惑是慧眼赤眚妄于真谛灯上见有同居五阴五色重叠尘沙惑是法眼赤眚妄于俗谛灯上见有方便五阴五色重叠无明惑是佛眼赤眚妄于中谛灯上见有果报五色重叠此约一喻竖论三惑也又三惑当体全空三惑皆属假名建立三惑皆即不可思议不达三惑本空总名见思不达三惑假名建立种种药病无量因缘总名尘沙不达三惑体即法界总名无明此于竖三惑中横论三惑也第二文者明此圆影既非是灯是见亦非离灯离见全体虚妄毫无实法意显三土五阴既非正智如如亦仍不离正智如如也第三文中色实在灯者意显如如真理本具法性五阴也见病为影者意显九界五阴皆繇妄惑建立也影见俱眚者意显众生见有内身外境能见所见无非是妄也见眚非病者意显见见之时见非是见也盖见相二分全依自证故自证虽举体而成见相其体不变如眚影二妄今依净目故净目虽举体而成二妄其目仍存故曰见眚非病正所谓终日在妄终日恒真也终不应言是灯是见于是中有非灯非见者收前第二征破之文结显无是非是之义也第四文者更举二月之喻以合前例真月喻灯二月喻五色重叠非即月故非体非离月故非影犹上文所谓非是灯色亦非离灯别有也不应说言此捏根元是形非形离见非见者目仍喻目捏喻赤眚目本无捏故不应说言是形离目无捏故不应说言非形捏见二月故不应说言离见见体无捏故不应说言离于非见或此离字应作是字文更直捷是形非形约浮尘言是见非见约见精言总犹上文所谓非是见色亦非离见别有也此亦如是下举例再合月喻结显此见惟是虚妄文易可知。

　　二释同分妄见。

　　云何名为同分妄见阿难此阎浮提除大海水中间平陆有三千洲正中大洲东西括量大国凡有二千三百其余小洲在诸海中其间或有三两百国或一或二至于三十四十五十阿难若复此中有一小洲秪有两国唯一国人同感恶缘则彼小洲当土众生睹诸一切不祥境界或见二日或见两月其中乃至晕适佩玦彗孛飞流负耳虹霓种种恶相但此国见彼国众生本所不见亦复不闻。

　　此虽正释国分妄见然约此国名之为同若约彼国依旧是别可见若同若别总惟一妄耳晕者恶气环于日月适者日月薄食佩玦者妖气近于日月犹如环佩彗者星芒偏指孛者星芒四出飞者星忽移去流者光迹相连负耳者阴阳之气背日如负旁日如耳虹者晨朝所现霓者晚暮所现也。

　　二进退合明二初总示二别明。

　　今初。

　　阿难吾今为汝以此二事进退合明。

　　见虽有二虚妄无殊欲以易知例彼难知使彼难知亦成易知故须一进一退方明其为妄也盖灯上圆影之虚妄无实最为易知以不眚者多故不祥境界之虚妄无实已自难知以同见者众故然犹赖有彼国众生不见不闻可显是妄至于二土依正九界同观若非如来自住三昧安知一切皆同圆影今以二事合明方知一切能见所见无非虚妄而见见非见之性则在妄恒真矣。

　　二别明二初进别例同二退同例别。

　　今初。

　　阿难如彼众生别业妄见瞩灯光中所现圆影虽似前境终彼见者目眚所成眚即见(家之)劳非(是外)色所造然(而)见(此)眚者终无见咎例汝今日以目观见山河国土及诸众生皆是无始见病所成见与见缘(虽)似现前(之)境元(非外境即)我觉明见(体)所缘(之)眚(是以)觉(体所起)见(闻觉知)即(名为)眚(而)本觉明心(能)觉(此见与见)缘(者终)非眚(也故此)觉(其)所觉(之)眚(者此)觉(断)非(堕在)眚中此实(所谓)见见(之性)云何复名觉闻知见是故汝今见我及汝并诸世间十类众生皆即见(体之)眚非(是)见(此)眚者(之真见也)彼见真精(其)性(元)非眚者故不(得)名(之为)见。

　　此进目眚一人之别业妄见以例阿难一人之同分妄见而深明见见非见也文亦三节初至终无见咎是重举前所立例次例汝今日至觉闻知见是正例阿难之见三是故汝今至故不名见是结显在妄恒真也初文终无见咎者咎亦是病见若果病云何能见于眚犹上文所云则彼眚人见圆影者名为何等此正指于眚而不眚在妄恒真之见性也次文以目观见四字即虚妄见分例上眚瞩也山河国土及诸众生即虚妄相分例上圆影也皆是无始见病所成者言此能见之见分所见之相分同是见家之病超例上文终彼见者目眚所成也见与见缘似现前境者追例上文虽似前境也元我觉明见所缘眚觉见即眚者例上眚即见劳非色所造也本觉明心觉缘非眚乃至云何复名觉闻知见者例上然见眚者终无见咎也第三文者汝今见我之见字即上见明见暗见空见塞之见字指能见之见分如目眚也我及汝并诸世间十类众生指所见之相分如圆影也见相二分皆即见体之眚而非是见此眚者之自体如眚影皆非目也彼见真精虽终日在妄而性元非眚眚不能及如目虽有眚见性不失故此见性不得名之为见既不名见则亦不得名闻名嗅名尝名觉名知然既是见性则亦即是闻性嗅性尝性觉性知性此所以为常住真心性净明体而依此修行者为大佛顶首楞严王三昧也。

　　二退同例别。

　　阿难如彼众生同分妄见例彼妄见别业一人一病目人同彼一国彼见圆影眚妄所生此众同分所现不祥同见业中瘴恶所起俱是无始见妄所生例阎浮提三千洲中兼四大海娑婆世界并洎十方诸有漏国及诸众生同是觉明无漏妙心(起于)见闻觉知虚妄病缘(所以)和合妄生和合妄死。

　　此先退一国之同分妄见例同一人之别业妄见然后总退十方依正之同分妄见皆例同一人之别业妄见也一国之人虽多若以余国望之可例一人一国所造业瘴可例一人所有赤眚一国所见不祥可例一人所见圆影如此重重虚妄俱是无始见妄所生更无他因也例阎浮提下展转推至十方一一退例别业妄见也同是觉明无漏妙心者例上一人之目即前文见见非见第一见字见闻觉知虚妄病缘者例上目中赤眚即前文第二见字和合妄生和合妄死者例上灯光圆影即前文所举明暗空塞等相是也诸有漏国者同居国有见思漏方便国有尘沙漏果报国有无明漏诸众生者九法界众生妄生妄死者同居分段生死方便果报变易生死也历此同别二例而见见非见之性昭若日月矣。

　　三显示归真。

　　若能远离诸和合缘及不和合则复灭除诸生死因圆满菩提不生灭性清净本心本觉常住。

　　此承上文二妄合明既是全真起妄在妄恒真则知今欲返妄归真别无他术秪须远离诸和合缘及不和合而分段变易二生死因即便灭除菩提不生灭性当体圆满方知清净本心本觉常住非关修证之所得矣然欲远离诸和合缘及不和合须要达此见见非见之性盖此见性非但不是明暗空塞等相分亦复不是见闻觉知等见分如真月总非二月而此见相二分离于真性别无自体如二月实惟一月若知正见二月之时真月元不曾坏又知只此二月实惟真月则决不以手扭此二月欲令和合亦决不以手挽此二月欲令远离矣凡夫贪逐色香味触如扭月令合二乘诃弃三界五欲如挽月令开诸和合缘是分段生死因不和合缘是变易生死因也。

　　十破和合不和合余疑显见性离过绝非法尔现证二初责迷二征破。

　　今初。

　　阿难汝虽先悟本觉妙明性非因缘非自然性而犹未明如是觉元非和合生及不和合。

　　计自然者谓相分外别有见分可得则成神我外道计因缘者谓相分外别无见分可得则成无我小宗计和合者谓不生灭性与生灭相两相夹杂计不和合者谓生灭相与不生灭性绝不相干总属戏论分别由其不了全真起妄全妄即真于中实无是非是义故也佛知阿难必怀此计故责迷而征破之。

　　二征破二初破和合二破非和合。

　　初中一初牒疑二正破。

　　今初。

　　阿难吾今复以前尘问汝汝今犹以一切世间妄想和合诸因缘性而自疑惑证菩提心和合起者。

　　上文所云和合妄生和合妄死秪是世间妄想诸因缘性所谓眚边事耳非谓所证菩提妙心亦藉和合起也汝既未悟众生本证菩提心体必将疑其和合起矣故须还借前尘以破其非。

　　二正破又二初破和二破合。

　　今初。

　　则汝今者妙净见精为与明和为与暗和为与通和为与塞和若明和者且汝观明当明现前何处杂见见相可辨杂何形像若非见者云何见明若即见者云何见见必见圆满何处和明若明圆满不合见和见必异明杂则失彼性明名字杂失明性和明非义彼暗与通及诸群塞亦复如是。

　　和者如水土相和先总列四句次单就明和广破后例结余三句也初文可知次文言若汝见精与明和者且汝观明之时正当明相现前何处杂有见精耶若使见精明相果是二物分既各有可辨杂又作何形像若明果非见者云何能见于明若明果即见者云何可见其见必其见性圆满何处更可和明若复明相圆满不合更容见精相和况见精既必异于明相今使相杂则双失彼见性明相二种名字杂既失于明相见性二名当知和明断非义矣例结可知盖使见精明相果有二物方可说和说合既惟是菩提妙净明体云何可说和合耶。

　　二破合。

　　复次阿难又汝今者妙净见精为与明合为与暗合为与通合为与塞合若明合者至于暗时明相已灭此见即不与诸暗合云何见暗若见暗时不与暗合与明合者应非见明既不见明云何明合了明非暗彼暗与通及诸群塞亦复如是。

　　合者如函盖相合亦先总列四句次单就明合广破后例结余三句也初文可知次文言若见精与明合者暗时明灭此见不应又与暗合盖明暗相反如圆异方不可圆盖更合方函也既不与暗合不应见暗若许见暗不须暗合应许明合不必见明然既许明合不必见明云何现在与明遇合之时仍了于明而非了于暗耶例结可知。

　　二破非和合二初转计二破斥。

　　今初。

　　阿难白佛言世尊如我思惟此妙觉元与诸缘尘及心念虑非和合耶。

　　前责迷中业已并拂不和合义今阿虽承上破和合文更复转计见见非见之性迥然超于见相二分之外故曰与诸缘尘及心念虑非和合耶缘尘指相分念虑指见分此譬如闻说真月非是二月遂谓二月之外别有一真月也。

　　二破斥又二初破非和二破非合。

　　今初。

　　佛言汝今又言觉非和合吾复问汝此妙见精非和合者为非明和为非暗和为非通和为非塞和若非明和则见与明必有边畔汝且谛观何处是明何处是见在见在明自何为畔阿难若明际中必无见者则不相及自不知其明相所在畔云何成彼暗与通及诸群塞亦复如是。

　　两物异处方名不和元是菩提妙净明体更非两物说和说合已自不可况说不和合耶文相易知。

　　二破非合。

　　又妙见精非和合者为非明合为非暗合为非通合为非塞合若非明合则见与明性相乖角如耳与明了不相触见且不知明相所在云何甄明合非合理彼暗与通及诸群塞亦复如是。

　　两不相干方名不合文义可知别就见精显性竟。

　　三遍历阴入处界会理为二初总示二别明。

　　今初。

　　阿难汝犹未明一切浮尘诸幻化相当处出生随处灭尽幻妄称相其性真为妙觉明体如是乃至五阴六入从十二处至十八界因缘和合虚妄有生因缘别离虚妄名灭殊不能知生灭去来本如来藏常住妙明不动周圆妙真如性性真常中求于去来迷悟生死了无所得。

　　此乘十番辨见了知见性即是妙觉明体因即遍例一切法性一一无非妙觉明体乃第六番彻底显性之文广明一切因缘生法无不即空假中也一切浮尘诸幻化相者遍指能所入法所成根身器界皆如幻化谓色香味触四尘幻成地水火风四大地水火风四大幻成一切根身器界即是因缘所生法也当处出生者如空中华生无来处随处灭尽者刹那即灭灭无去处所谓我说即是空也幻妄称相者依于世谛说有十界依正种种差别所谓亦名为假名也其性真为妙觉明体者法法全是性体如华性即空二月之性即是真月所谓亦名中道义也如是乃至五阴等者重申上文之意而广明之所言诸幻相者即是五阴六入十二处十八界耳所言幻妄称相者不过因缘和合虚妄有生因缘别离虚妄名灭耳所谓其性真为妙觉明体者以此生灭去来本如来藏常住妙明不动周圆妙真如性故耳所谓当处出生随处灭尽者以其性真常中求于去来迷悟生死了无所得故耳略释文竟然此为阴入处界总提纲要之文正所谓大陀罗尼圆触藉此而开圆行依此而起今须更加详释俾一经宗趣咸得焕然复为四意一明何故用阴入处界摄一切法二明何故首列五阴不立五阴圆通别列七大反立七大圆通三明十法界皆论阴入处界四明阴入处界一一皆是大陀罗尼。

　　初意者一真法性惟如如理及如如智本无能所之分繇真如不守自性不觉念起而有无明遂成能所二妄一切见分但有其名名之为心一切相分有质可缘皆名为色当知名色二法不出一真如心但众生既在妄习于此色心二法迷情各有重轻若二迷俱轻者佛则为说名色法门是色心俱合但知一切惟是名色则觅我我所了不可得若迷心重迷色轻者佛则为说五阴法门是合色开心令于妄心觅我我所了不可得若迷色重迷心轻者佛则为说六入及十二处法门是合心开色令于妄色觅我我所了不可得若二迷俱重者佛则为说十八界法门是色心俱开令于妄色妄心觅我我所俱不可得向既以此显妄无性今还约此以显无性之性即是实性也且阴入处界不过名色二法开合之殊名色二字摄一切法已无不尽但说五阴亦摄一切法尽但十二处亦摄一切法尽但十八界亦摄一切法尽况具说耶今既具说阴入处界皆如来藏更有何法而非藏性是故备明此四科也。

　　第二意者五阴与十八界既无别体则十八界圆通即是五阴圆通又色心二法虽云互有开合秪是曲晓迷情其实性无开合所以一法即一切法一切法即一法如言色阴则十八界皆色也言受阴则十八界皆受也言想阴则十八界皆想也言行阴则十八界皆行也言识阴则十八界皆识也又六尘虽似唯指色阴即是识家相分即是造作迁流即是妄想所现即是六根所受故一一尘皆具五阴尘既全具五阴则六根六识一一全具五阴尤可知也故下文于第一决定义中总示五浊妄相须破于二十五圆通中别明十八界真性须显当知破五浊妄相即是破十八界妄相显十八界真性即是显五阴真性故耳根圆通中即备明澄浊破阴功夫而后文破五阴超五浊仍是二十五种圆通之所通用故不必更立五阴圆通也又七大虽复别列亦非阴入处界之外更有别法地水火风空五大及浮尘六根胜义五根皆即色阴见闻觉知即是受阴识大即想行识三阴又六根六尘中所有坚相总名地大所有湿相总名水大所有暖相总名火大所有动相总名风大所有空相总名空大六根见闻觉知总名根大六识总名识大既与十八界五阴元无二法但就妄情总别不同亦得立之为所观境于此七大境中亦皆圆破五阴圆超五浊是故须立也。

　　三明十法界皆论阴入处界者又为三意初总示其名二明相皆虚妄三明性皆真实初总示其名者佛法界法性非漏非无漏五阴所谓真善妙色第一正受无上妙慧真性解脱一切智见佛十八界所谓佛眼佛耳乃至佛意佛色佛声乃至佛法佛眼识乃至佛身识为成所作智佛意识为妙观察智佛意根为大圆镜智平等性智菩萨法界亦有漏亦无漏五阴所谓净不净色乐无乐受我无我想行常无常识菩萨十八界所谓法眼法耳乃至法意漏无漏色乃至漏无漏法漏无漏眼识乃至漏无漏意识声闻缘觉法界无漏五阴所谓戒定慧解脱解脱知见乃至慧眼慧耳无漏十八界等人天法界善有漏五阴乃至十八界等四恶趣法界恶有漏五阴乃至十八界等二明相皆虚妄者十法界阴入处界一一皆是因缘和合虚妄有生因缘别离虚妄名灭幻妄称相何以言之一心具足染净种子为因染净诸法以为其缘心外别无染净诸法染净法外亦别无心不了称迷对迷说悟迷故非染成染悟故非净成净若迷染因缘和合虚妄有九法界相生则佛法界之相随灭若迷染因缘别离虚妄名九法界相灭则佛法界之相随生若修德始觉有功悟净因缘和合虚妄有佛法界相生则九法界之相随灭若性德真如不守自性悟净因缘别离虚妄名佛法界相灭则九法界之相随生乃至三涂为染人天为净有漏为染无漏为净偏真为染出假为净二边为染中道为净但中为染圆中为净又见思为迷空智为悟耽空为迷道智为悟无明为迷一切种智为悟如此传传论于染净迷悟传传各有和合别离传传说于妄生妄灭故曰十法界阴入处界相皆虚妄也问曰九界之相可名为妄佛界妙相全合性真云何亦名为妄答曰对迷说悟对染说净其体虽真其名则妄譬如演若达多忽悟本头非从外得头虽是实而悟得两字全无实法不过因于迷失而言之耳所谓言妄显诸真妄真同二妄此之谓也三明性皆真实者十法界阴阴入处界一一本如来藏常住妙明不动周圆妙真如性其性真为妙觉明体且如地狱色心六交报境来无所从去无所至众苦相貌历然差别总是惟心所现因心成体岂非即空即假即中地狱尚即三德秘藏全体况余趣耶问曰佛界之性可名为真九界之性全属迷染云何亦名为真答曰醉见转屋屋实不转迷南为北方实不移狂走怖头头实不失疑绳作蛇绳原是麻全水成冰冰生元湿清水成浊浊外无水故曰观相元妄观性元真谓观性家之相则无相非妄故十界皆得名妄若观相家之性则无性非真故十界皆得即真此圆修圆证极要纲宗前文所明二种根本不离一心后文所明生死涅槃唯汝六根更非他物亦得例云惟汝六尘惟汝六识皆谓此也关系非轻不辞繁辨观者谅之。

　　四明阴入处界一一皆是大陀罗尼者且如色阴既云本如来藏妙真如性而此藏性从来无有分剂无有方隅不可割裂不可分配故随举一微尘色皆即藏性全体所成皆即具于藏性全用如一微尘一切微尘亦复如是如一色阴一切诸阴诸入处界亦复如是譬如日轮照四天下随一一人各见全日之体随其一人所见全日之体即具遍照四洲之用又随一刹那顷所见日之全体大用即是亘古亘今尽未来际之体用也惟其随举一色即是藏性全体大用故得色为法界一切法趣色是趣不过受想行识为法界乃至根尘识等为法界亦复如是又五阴为大陀罗尼者此经虽不立五阴圆通然四教四念处观皆依五阴用四念处收今二十五种圆通罄无不尽而圆教四种念处皆不思议一念处一切念处一切念处一念处尚总十方三世一切佛法持十界权实一切诸义更何法义而不以此为总持耶六入为大陀罗尼者如眼入即空假中即空故名慧眼即假故名法眼即中故名佛眼故曰尽大地是山僧一只眼阿那律陀乐见照明金刚三昧即是依此眼入如来藏性而修亦可云此是微尘佛一路涅槃门过去诸如来斯门已成就现在诸菩萨今各入圆明未来修学人当依如是法我亦从中证非惟那律陀岂可谓斯义独在耳门特以阿难一向多闻今即示以从闻思修胜妙方便所谓秪须就路还家不用改弦易辙耳倘胜劣情见未忘全堕众生遍计妄想况圆通之义妙在一即一切一切即一是知所观之境虽别所显之谛何殊迷时妄说有六悟则尚不名一眼之实性即余五根实性亦即六尘实性亦即六识实性亦即五阴七大实性若遇当机亦可借阿那律陀备显初于见中入流亡所圆超五浊功夫亦可于眼根圆通备显三十二应十四无畏四不思议无作妙德故知即是大陀罗尼即是金刚王如幻不思议佛母真三昧也耳入为大陀罗尼具如大士圆通至文自知无俟更说鼻舌身意亦可例知六尘为大陀罗尼者如色尘即空假中即空故名无漏色即假故名漏无漏色即中故名真善妙色尽大地拈来是一微尘一微尘即是全体法界妙色密圆具足三十二应等如上说余五尘亦可例知六识为大陀罗尼者如眼识即空假中即空故名一切智眼即假故名道种智眼即中故名一切种智眼见觉明圆具足三十二应等亦如上说余五识皆可例知七大为大陀罗尼者如地大即空假中即空故同居地一切皆平即假故方便地一切皆平即中故果报地一切皆平妙莲华佛知见地具足三十二应等亦如上说余六大皆可例知故前文云将欲敷演大陀罗尼诸三摩提妙修行路此之谓也于此会得则性修妙旨思过半矣。

　　二别明四初明五阴性二明六入性三明十二处性四明十八界性。

　　初中二初总征二别释。

　　今初。

　　阿难云何五阴本如来藏妙真如性。

　　梵语塞犍陀此翻为蕴古翻为阴蕴谓积聚阴谓覆盖也凡夫五法积聚见思覆盖真谛二乘五法积聚尘沙覆盖俗谛菩萨五法积聚无明覆盖中谛佛界五法积聚恒沙称性福慧覆盖法界一切众生皆名为蕴亦皆名阴。

　　二别释五初明色阴即藏性(至)五明识阴即藏性。

　　今初。

　　阿难譬如有人以清净目观晴明空唯一晴虚迥无所有其人无故不动目睛瞪以发劳则于虚空别见狂华复有一切狂乱非相色阴当知亦复如是阿难是诸狂华非从空来非从目出如是阿难若空来者既从空来还从空入若有出入即非虚空空若非空自不容其华相起灭如阿难体不容(更有一个)阿难(于中起灭)若目出者既从目出还从目入即此华性从目出故当合有见若有见者去既(为)华(于)空旋合(自)见(其)眼若无见者出既翳(于虚)空旋当(自)翳(其)眼又见华时(华已出去)目应无翳(当号清明)云何(反以见)晴空(者)号清明眼是故当知色阴虚妄本非因缘非自然性。

　　此五阴文一一皆有四节从初至亦复如是是举因缘生法即总示中所称一切浮尘诸幻化相也次是诸狂华至号清明眼是明因缘即空即总示中所谓当处出生随处灭尽性真常中求于去来迷悟生死了无所得也三是故当知色阴虚妄一句是明因缘假名即总示中所谓因缘和合虚妄有生因缘别离虚妄名灭幻妄称相也四本非因缘非自然性一句是明因缘即中即总示中所谓其性真为妙觉明体本如来藏常住妙明不动周圆妙真如性也初文中清净目喻本觉真智晴明空喻真如妙理唯一晴虚迥无所有喻寂光真境其人无故不动目睛瞪以发劳喻真如无始觉力不守自性不觉念起而有无明则于虚空别见狂华复有一切狂乱非相喻寂光真境之中妄见果报方便同居三土依正色法故结合云色阴当知亦复如是形质可缘名之为色共十一法即外六尘及内五根依此虚妄色法生灭分位差别便有国土劫数正报寿命种种延促不同总名劫浊此以九法界中佛界真善妙色喻如晴虚十世古今始终不离当念乃超劫浊以佛法界中九界生死幻色喻于空华微尘劫数修短之相宛然总名劫浊也次文者就喻简责无性显其即空若法说者应云九界妄色非真如出非正智生若如出者既从如出还从如入若有出入即非真如如若非如自不容其色相起灭如阿难体不容阿难若智出者既从智出还从智入即此色性从智出故当合有智若有知者去既为色于如旋合自知其智若无知者出既障于真如旋当自障其智又见色时智应无障云何寂光名为种智第三文点示十法界色总属假名以华喻九界妄色迷空为华华无生相以空喻佛界真色华灭空生空无生相故皆是虚妄也第四文非因缘非自然性者直指如来藏性随缘不变故非因缘不变随缘故非自然今十界色阴皆本即是非因缘非自然之如来藏性也下皆准知。

　　二明受阴即藏性。

　　阿难譬如有人手足晏安百骸调适忽如忘生性无违顺其人无故以二手掌于空相摩于二手中妄生涩滑冷热诸相受阴当知亦复如是阿难是诸幻触不从空来不从掌出如是阿难若空来者既能触掌何不触身不应虚空选择来触若从掌出应非待合又掌出故合则掌知离则触入臂腕骨髓应亦觉知入时踪迹必有觉心知出知入自有一物身中往来何待合知要名为触是故当知受阴虚妄本非因缘非自然性。

　　初文聊举手掌相摩一种触受以例九界触缘生受同此虚妄也据法相宗受是遍行五心所之一种领纳顺违俱非境相为性起爱为业遍与八识心王相应若约六根领纳六尘则有六受一一各有苦受乐受及不苦不乐受成十八受凡夫领纳同居六尘二乘领纳方便六尘菩萨领纳果报六尘总是因缘生法依此虚妄受阴便有见浊盖所受是尘能受是托根之心不了六受用根本如来藏所以凡夫起有我见二乘起无我见权教菩萨起亦我亦无我见非我非无我见总名见浊也此文本是举例不是举喻若欲作喻释者则以性无违顺喻九界中佛界正受以涩滑冷热喻佛界中九界幻受涩喻三涂苦受滑喻人天乐受冷喻二乘枯受热喻菩萨荣受也次文显受即空但破幻触无性者触尚不可得安得有受言何待合知要名为触者要字训作方字谓既有一物身中往来则何待掌合有知之时方名为触耶余并可知。

　　三明想阴即藏性。

　　阿难譬如有人谈说酢梅口中水出思蹋悬崖足心酸涩想阴当知亦复如是阿难如是酢说不从梅生非从口入如是阿难若梅生者梅合自谈何待人说若从口入自合口闻何须待耳若独耳闻此水何不耳中而出想蹋悬崖与说相类是故当知想阴虚妄本非因缘非自然性。

　　此亦聊举梅崖二境界想以例十法界皆从想生也想亦遍行五心所之一种于境取像为性施设种种名言为业若约六识取六尘境则有六想一一各有善恶无记三想成十八想凡夫于三界六尘起贪瞋痴名恶无贪瞋痴名善非善非恶名无记二乘沉空名恶出假名善菩萨分别二谛名恶了达中谛名善此等诸想总无实境界性惟是妄想以为因缘更非异因依此虚妄想阴成烦恼浊盖凡夫不了三界惟想故生染著有见思烦恼二乘不了涅槃生死惟想故生取舍有尘沙烦恼菩萨不了十界惟想故缘理断九有无明烦恼总名烦恼浊也若妄计想外有境便于佛法界中成九界妄想如本无酢梅口水妄出若了达境惟是想便于九法界中显佛界真想如知崖本无酸涩何有故曰诸佛正遍知海从心想生次文中想蹋悬崖与说相类者当云如是思蹋非悬崖来非足心入若从崖来崖合自思何待人思若从足入足合自思何待心想若独心想何故并足亦觉酸涩余可知。

　　四明行阴即藏性。

　　阿难譬如暴流波浪相续前际后际不相逾越行阴当知亦复如是阿难如是流性不因空生不因水有亦非水性非离空水如是阿难若因空生则诸十方无尽虚空成无尽流世界自然俱受沦溺若因水有则此暴流性应非(即是)水(能)有(及)所有(之二)相今应现在若即水性则澄清时应非水体若离空水空非有外水外无流是故当知行阴虚妄本非因缘非自然性。

　　此以流喻诸行明其念念迁灭后不至前如波逐波了不相及也行以迁流造作为义造作名有为相有为之相法尔迁流统而言之惟除六无为法余一切假实色心总名诸行别而言之色法十一另属色阴受心所法另属受阴想心所法另属想阴心王有八另属识阴其余四十九心所法及二十四种不相应行皆属行阴于此诸法之中取思心所为其首领思亦遍行五心所之一种令心造作为性于善不善品等役心为业谓能取境正因等相驱役自心令造善等若约六识则有六思一一各有善恶无记成十八思凡夫取三界境造有漏业二乘取偏空境造无漏业菩萨取出假境造亦漏亦无漏业亦复取中道境造非漏非无漏业此等诸思总如暴流依此虚妄行阴成众生浊盖繇造有漏业名六凡众生造无漏业名二乘众生造亦漏亦无漏业名大道心成就众生造非漏非无漏业名无上众生无上众生可名非浊余皆众生浊也若不达流无实性则佛法界便成九界所谓法身流转名曰众生如水涌成波若了达水外无流则九法界便是佛界所谓但离妄缘即如如佛如波澄成水也次文空喻真如水喻藏识若法说者应云如是行阴不因真如而生不因藏识而有亦非即藏识性非离真如藏识如是阿难若行阴因真如生则无尽真如成无尽妄行诸佛如来亦被行阴之所迁流若行阴因藏识有则此行阴性非即是藏识能有所有二相今应现在若行阴即藏识性则彼入灭受想定证择灭无为者转识既不现行反应非藏识体若行阴离于真如藏识则真如无外藏识海外决无转识波浪余文可知。

　　五明识阴即藏性。

　　阿难譬如有人取频伽瓶塞其两孔满中擎空千里远行用饷他国识阴当知亦复如是阿难如是虚空非彼方来非此方入如是阿难若彼方来则彼瓶中既贮空去于本瓶地应少虚空若此方入开孔倒瓶应见空出是故当知识阴虚妄本非因缘非自然性。

　　此以频伽瓶喻生死妄色即第八识所执之亲相分胜义诸根是也塞其两孔者喻我法二执障于二空真如之理满中擎空者此空本与十方空性无二无别喻生死妄色中并无实我实法唯是如虚空之识性与十方佛之识性亦本无二无别千里远行用饷他国者喻执此虚妄色法往来六道舍生受生乃至法执未忘出同居国入方便国出方便国入果报国等识阴当知亦复如是者举法合喻也以要言之眼识之性妙觉湛然遍周法界耳识乃至意识亦复如是众生洞视不过分寸秪因于生死妄色上我执炽然致令空性无端成隔如最小瓶那律仅观大千菩萨见百千界亦因于九界妄色上法执未忘致令微尘刹海不能圆照如以百千世界为一大瓶惟佛了知性色真空性空真色瓶即太虚太虚即瓶故得竖穷横遍一念普观今以佛法界中九界妄识如空中瓶相九法界中佛界真识如瓶中空性依此虚妄识阴成于命浊惟佛寿命等于虚空可名非浊也第二文中彼方此方兼喻横竖二义喻横义者彼方喻前阴此方喻后阴瓶有往来空无出入正显幻色有往来识性无摇动也喻竖义者彼方喻同居土此方喻方便土彼方喻方便土此方喻果报土于本瓶地虚空不少者正所谓无量众生出生死界而生死界不减开孔倒瓶不见空出者正所谓无量众生入涅槃界而涅槃界不增若知生死界不减涅槃界不增则三土无非常寂光土而法身寿命方为无量之无量矣余文可知。

　　大佛顶如来密因修证了义诸菩萨万行首楞严经卷第二文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第三文句

　　唐天竺沙门般剌密谛　译经

　　明菩萨沙弥古吴智旭　文句

　　明菩萨比丘温陵道昉　参订

　　二明六入性二初总征二别释。

　　今初。

　　复次阿难云何六入本如来藏妙真如性。

　　梵云钵罗吠奢此云入亦云处根境二法俱名为入今但指六根然不曰根而曰入正取吸尘为义凡夫入三界六尘二乘入于真谛菩萨入于俗谛佛入中谛皆名为入此是因缘所生法即空即假即中故云本藏性也。

　　二别释六初明眼入即藏性(至)六明意入即藏性。

　　今初。

　　阿难即彼目睛瞪发劳者兼目与劳同是菩提瞪发劳相因于明暗二种妄尘发见居中吸此尘象名为见性此见离彼明暗二尘毕竟无体如是阿难当知是见非明暗来非于根出不于空生何以故若从明来暗即随灭应非见暗若从暗来明即随灭应无见明若从根生必无明暗如是见精本无自性若于空出前瞩尘象归当见根又空自观何关汝入是故当知眼入虚妄本非因缘非自然性。

　　此六入文一一亦有四节今从初至名为见性是明因缘所生法即总示中所谓浮尘诸幻化相也次从此见离彼至何关汝入是明因缘即空即总示中所谓当处出生随处灭尽性真常中求于去来迷悟生死了无所得也三是故当知眼入虚妄是明因缘假名即总示中所谓因缘和合虚妄有生因缘别离虚妄名灭幻妄称相也四本非因缘非自然性是明因缘即中即总示中所谓其性真为妙觉明体本如来藏等也下比准此例知初文即彼目睛瞪发劳者承上色阴初文言之兼目与劳同是菩提瞪发劳相者人知瞪是目之劳相而不知此清净目即是菩提之劳相也盖上文借清净目以喻菩提此则直指菩提本非目入但是依菩提真起目入妄不可唤目入妄作菩提真譬如依目起劳不可唤劳作目前云见见之时见非是见正谓此耳因于明暗二种妄尘发见居中吸此尘象名为见性者正显目入是因缘所生法也第四卷云由明暗等二种相形于妙圆中黏湛发见见精映色结色成根根元目为清净四大因名眼体如蒲萄朵浮根四尘流逸奔色即是此文注脚须知明暗二尘已属空华无性况由此所发妄见及所结浮胜二根岂有实性可得所云发见居中者不过随情说耳次文先直明其离尘无体次检责其性本无生无体无生则因缘即空三文意显说有眼入不过是幻妄称相若非幻妄何故众生洞视不过分寸那律观于大千菩萨见百千界惟佛穷尽十方靡所不瞩于此无差别性之中有此种种差别耶四文明其本即非因缘非自然之如来藏性故空假二义俱得成也惟其眼入即空假中故阿那律陀悟之名为乐见照明金刚三昧问曰经文非明暗来等旧皆用自他四性配释今何不用答曰中论四性推检无生实与此经妙合但经文显示无生已甚分明何必更添名相。

　　二明耳入即藏性。

　　阿难譬如有人以两手指急塞其耳耳根劳故头中作声兼耳与劳同是菩提瞪发劳相因于动静二种妄尘发闻居中吸此尘象名听闻性此闻离彼动静二尘毕竟无体如是阿难当知是闻非动静来非于根出不于空生何以故若从静来动则随灭应非闻动若从动来静即随灭应无觉静若从根生必无动静如是闻体本无自性若于空出有闻成性即非虚空又空自闻何关汝入是故当知耳入虚妄本非因缘非自然性。

　　分文为四准上可知初文亦云瞪发劳相者若从字便此文应云塞发劳相下文应云畜发劳相等今从义便故皆用瞪字一者为显真如不守自性妄为明觉喻之以瞪其法易明二者正显无明一动六根遂成语不顿彰起非先后故也文皆易知惟其耳入即空假中故观音悟之名为耳门圆照三昧。

　　三明鼻入即藏性。

　　阿难譬如有人急畜其鼻畜久成劳则于鼻中闻有冷触因触分别通塞虚实如是乃至诸香臭气兼鼻与劳同是菩提瞪发劳相因于通塞二种妄尘发闻居中吸此尘象名嗅闻性此闻离彼通塞二尘毕竟无体当知是闻非通塞来非于根出不于空生何以故若从通来塞则闻灭云何知塞如因塞有通则无闻云何发明香臭等触若从根生必无通塞如是闻机本无自性若从空出是闻自当回嗅汝鼻空自有闻何关汝入是故当知鼻入虚妄本非因缘非自然性。

　　文义可知惟其鼻入即空假中故周利槃特迦依此调心豁然得大无碍也。

　　四明舌入即藏性。

　　阿难譬如有人以舌䑛吻熟䑛令劳其人若病则有苦味无病之人微有甜触由甜与苦显此舌根不动之时淡性常在兼舌与劳同是菩提瞪发劳相因甜苦淡二种妄尘发知居中吸此尘象名知味性此知味性离彼甜苦及淡二尘毕竟无体如是阿难当知如是尝苦淡知非甜苦来非因淡有又非根出不于空生何以故若甜苦来淡则知灭云何知淡若从淡出甜即知亡复云何知甜苦二相若从舌生必无甜淡及与苦尘斯知味根本无自性若于空出虚空自味非汝口知又空自知何关汝入是故当知舌入虚妄本非因缘非自然性。

　　初文因甜苦淡二种妄尘者略举甜苦摄余酸辛咸等共为一种淡自为一种也次文虚空自味非汝口知者犹言非汝口中所知之味也方与下二句各成一意余文可知惟其舌入即空假中故憍梵钵提悟之名为一味清净心地法门。

　　五明身入即藏性。

　　阿难譬如有人以一冷手触于热手若冷势多热者从冷若热功胜冷者成热如是以此合觉之触显于离知涉势若成因于劳触兼身与劳同是菩提瞪发劳相因于离合二种妄尘发觉居中吸此尘象名知觉性此知觉体离彼离合违顺二尘毕竟无体如是阿难当知是觉非离合来非违顺有不于根出又非空生何以故若合时来离当已灭云何觉离违顺二相亦复如是若从根出必无离合违顺四相则汝身知元无自性必于空出空自知觉何关汝入是故当知身入虚妄本非因缘非自然性。

　　初文合觉之触显于离知者谓因合时有觉之触显于离时亦有身知也涉势若成因于劳触者若字训作顺字谓冷热相涉之势顺其胜劣而成皆因二手相触之劳相也次文离合违顺二尘者离为一尘合中违顺二相总名一尘下云四相不过随意开合说耳余文可知惟其身入即空假中故毕陵伽婆蹉悟之名为纯觉遗身。

　　六明意入即藏性。

　　阿难譬如有人劳倦则眠睡熟便寤览尘斯忆失忆为妄是其颠倒生住异灭吸习中归不相逾越称意知根兼意与劳同是菩提瞪发劳相因于生灭二种妄尘集知居中吸撮内尘见闻逆流流不及地名觉知性此觉知性离彼寤寐生灭二尘毕竟无体如是阿难当知如是觉知之根非寤寐来非生灭有不于根出亦非空生何以故若从寤来寐即随灭将何为寐必生时有灭即同无令谁受灭若从灭有生即灭无谁知生者若从根出寤寐二相随身开合离斯二体此觉知者同于空华毕竟无性若从空生自是空知何关汝入是故当知意入虚妄本非因缘非自然性。

　　初文眠寤忆忘各有生住异灭四相初眠为生正眠为住将寐为异已寤为灭初寤为生正寤为住劳倦为异眠去为灭初忆为生正忆为住将忘为异忘竟为灭初忘为生正忘为住欲忆为异忆成为灭如此生住异灭总名颠倒无始习气刹那不停如浪逐浪后不至前前七转识之相类皆若此今意知根通则八识心王五十一种心所摄无不尽别则独取第七末那恒审思量为体相者以当其名兼摄第八阿赖耶识以七八二识不相离故下文以思量兼了别性并举正谓此也人知眠寤忆忘为意劳相而不知此意知根即是菩提劳相盖此意知别无自体不过因于生灭妄尘黏湛发知知精映法揽法成根而已前云生住异灭此云生灭二尘者粗而言之生即摄住灭即摄异细而言之生灭二尘各具生住异灭四相生四相者欲生为生正生为住生已为异未生为灭灭四相者欲灭为生正灭为住灭已为异未灭为灭也集知居中者圆觉所谓妄有缘气于中积聚假名为心意识为见闻顺流缘于外尘独头意识为见闻逆流缘于内尘流不及地名觉知性者谓独头意识但能依于意根而缘内尘终不能反缘其根如眼有见不能观眼此反缘不及之地名为觉知性也次文寤寐生灭二尘者寤寐各有生灭总称二也令谁受灭犹云令谁知灭生即灭无犹云生即知随灭相俱无若从根出者指肉团浮尘根也肉团寤寐二相不过随身开合寤则如莲华开寐则如莲华合离斯寤寐二体别觅觉知体性毫不可得云何可说是从根生余文可知惟其意入即空假中故须菩提悟之顿入如来宝明空海。

　　三明十二处性二初总征二别释。

　　今初。

　　复次阿难云何十二处本如来藏妙真如性。

　　处者方隅处所指眼耳等为内六处指色声等为外六处凡夫以三界依正为处二乘以方便依正为处菩萨以实报依正为处佛以常寂光土依正为处处无实法即空假中故曰本藏性也此中破妄显真惟眼色耳声各各二法对破余皆专破外尘以内六处前已破显今意正在破外六尘故也。

　　二别释六初明色与见即藏性(至)六明意与法即藏性。

　　今初。

　　阿难汝且观此祇陀树林及诸泉池于意云何此等为是色生眼见眼生色相阿难若复眼根生色相者见空非色色性应销销则显发一切都无色相既无谁明空质空亦如是若复色尘生眼见者观空非色见即销亡亡则都无谁明空色是故当知见与色空俱无处所即色与见二处虚妄本非因缘非自然性。

　　此中诸文亦各四节初云观此树林泉池者由汝观故方知林泉由林泉故方显汝观此正举出因缘所生之法即总示中所谓一切浮尘诸幻化相也次从于意云何至谁明空色正显因缘即空三从是故当知至二处虚妄显因缘假名四本非因缘非自然性显因缘即中以对总示中文如前可知次文先双征次双破破眼根生色相云见空非色色性应销者既许色尘从眼生必许空尘亦从眼生是色以眼为性空亦以眼为性今见空之时既非是色则空性已起色性应销以空色二性相反不容并立故也然设许色性销亡则便一切都无既无色相亦何能显明空质以空色二法又必相待故也空亦如是者见色非空空性应塞塞则显发一切都实空相既无谁明色质也次破色尘生眼见云见空非色见即销亡者既许见从色生则以色为见性观空之时既非是色见性即应与色并销然见性既亡则便一总都无又谁明此空色耶见从空生例此可知故不复设第三文中意显十界见与色空俱无实处不过幻妄称相第四正显惟是随缘不变不变随缘之藏性也惟其色处即空假中故优波尼沙陀悟之尘色既尽妙色密圆。

　　二明听与声即藏性。

　　阿难汝更听此祇陀园中食办击鼓众集撞钟钟鼓音声前后相续于意云何此等为是声来耳边耳往声处阿难若复此声来于耳边如我乞食室罗筏城在祇陀林则无有我此声必来阿难耳处目连迦叶应不俱闻何况其中一千二百五十沙门一闻钟声同来食处若复汝耳往彼声边如我归住祇陀林中在室罗城则无有我汝闻鼓声其耳已往击鼓之处钟声齐出应不俱闻何况其中象马牛羊种种音响若无来往亦复无闻是故当知听与音声俱无处所即听与声二处虚妄本非因缘非自然性。

　　此中第二推破之文与前后诸文不同另为一局当知佛语巧妙大有所关今为出其言外之旨略有二意一者诸文彼此互彰意二者密显此方教体意初意者若取前章法式以破耳声应云此等为是耳生声相声生耳闻若复耳根生声相者闻静非声声性应销销则显发一切都无声相既无谁明静相静亦如是若复声相生耳闻者听静非声闻即销亡亡则都无谁知动静若取后章法式以破声尘应云此声为复生于汝耳生于钟鼓为生于空若复此声生于汝耳称耳所生应从耳出耳非钟鼓云何耳中有钟鼓声称汝闻声当于耳入耳中出声说闻非义若生于空空性常恒声应常在何藉他人击鼓撞钟若生钟鼓钟鼓常在应常出声何须撞击若生于桴应是桴声非钟鼓声又桴亦常在声应常出若生于手亦如桴破若生撞击今除钟鼓桴手虚空诸相之外安得别有撞击体相体相尚无声从何出是谓以彼彰此也又取此章法式以破色见应云此等为是色来眼边眼往色处若复此色来眼边者此色已来阿难眼处目连迦叶应不俱见何况一千二百五十沙门举眼同见若复汝目往彼色边仰观日时汝目已往日处其余诸色应皆不见又取此章法式以破香闻应云此等为是香来鼻边鼻往香处若复此香来汝鼻边目连迦叶应不俱闻若复汝鼻往彼香处忽有臭气亦应不闻是谓以此彰彼也说此意者谓治众生无量戏论习气法应尔故次意者秪一钟声圆应一切而无匮陈那所谓妙音密圆秪一耳根圆闻一切而无杂观音所谓圆照三昧故曰此方真教体清净在音闻也或谓此是破妄不可约真心反难恐塞悟门此大不然佛之破妄元为显真倘于此处瞥悟正畅如来说法本怀耳若无来往亦复无闻者谓若计音闻各有实处而无往来则又不成闻矣惟其声处即空假中故憍陈那于此悟明四种四谛具如下文所明。

　　三明嗅与香即藏性。

　　阿难汝又嗅此炉中旃檀此香若复然于一铢室罗筏城四十里内同时闻气于意云何此香为复生旃檀木生于汝鼻为生于空阿难若复此香生于汝鼻称鼻所生当从鼻出鼻非旃檀云何鼻中有旃檀气称汝闻香当于鼻入鼻中出香说闻非义若生于空空性常恒香应常在何藉炉中爇此枯木若生于木则此香质因爇成烟若鼻得闻合蒙烟气其烟腾空未及遥远四十里内云何已闻是故当知香鼻与闻俱无处所即嗅与香二处虚妄本非因缘非自然性。

　　第二文破若生于木有纵有夺初云则此香质因爇成烟若鼻得闻合蒙烟气乃顺凡情而纵许之次云其烟腾空未及遥远四十里内云何已闻乃以现量而夺破之盖凡情不了一切惟心香性即如来藏不过循业发现而妄计香木有殊胜力故以鼻不蒙烟破其不从木生亦是另为一局若据常式应云若生于木则木常应发香何藉火爇然后闻气若生于火火应自香何须香木又离枯木火尚无体云何发香余皆可知惟其香处即空假中故香严童子悟之妙香密圆。

　　四明尝与味即藏性。

　　阿难汝尝二时众中持钵其间或遇酥酪醍醐名为上味于意云何此味为复生于空中生于舌中为生食中阿难若复此味生于汝舌在汝口中秪有一舌其舌尔时已成酥味遇黑石蜜应不推移若不变移不名知味若变移者舌非多体云何多味一舌之知若生于食食非有识云何自知又食自知初同他食何预于汝名味之知若生于空汝啖虚空当作何味必其虚空若作咸味既咸汝舌亦咸汝舌则此界人同于海鱼既常受咸了不知淡若不识淡亦不觉咸必无所知云何名味是故当知味舌与尝俱无处所即尝与味二俱虚妄本非因缘非自然性。

　　文皆可知惟其味处即空假中故药王药上悟之位登菩萨。

　　五明身与触即藏性。

　　阿难汝尝晨朝以手摩头于意云何此摩所知谁为能触能为在手为复在头若在于手头则无知云何成触若在于头手则无用云何名触若各各有则汝阿难应有二身若头与手一触所生则手与头当为一体若一体者触则无成若二体者触谁为在在能非所在所非能不应虚空与汝成触是故当知觉触与身俱无处所即身与触二俱虚妄本非因缘非自然性。

　　此之触尘较色声香味四尘虚妄是一相貌不同必由能知方显所触以其身未触时仅名色法故也此中第二破妄亦异常式若据常式应云此痛为复因于棒生因于身生因虚空生若因棒生棒则自痛何预汝身若因身生何须待棒若因空生空性常恒痛应常在又空自痛身何所知又计身棒合生者以身倚棒即应有痛何须待打若离生者离无所触云何痛生乃至若从打生除却人手棒及虚空并汝身相打何体相打尚无体云何生痛今不用此破法别就一身能所互夺倍为亲切言谁为能触者此以有知为能触无知之物为所触也故能在于手则头便无知如木石之但为所触不复成能若能在于头则手便无用亦如木石但为所触不复名能若头与手各各有一能知触者则成二知应有二身若头与手一触所生犹言共一知触之体既惟一触则头手无二若头手无二触便无成以二物相合方有触故若头与手既是二体则此触尘毕竟安在在能则不在所在所则不在能身中求于触处了不可得不应虚空与汝成触也能所二句交合头手二事若以头为能者触在头则不在手在手则不在头若以手为能者触在手则不在头在头则不在手余文可知惟其触处即空假中故䟦陀婆罗悟之妙触宣明。

　　六明意与法即藏性。

　　阿难汝常意中所缘善恶无记三性生成法则此法为复即心所生为当离心别有方所阿难若即心者法则非尘非心所缘云何成处若离于心别有方所则法自性为知非知知则名心异汝非尘同他心量即汝即心云何汝心更二于汝若非知者此尘既非色声香味离合泠暖及虚空相当于何在今于色空都无表示不应人间更有空外心非所缘处从谁立是故当知法则与心俱无处所则意与法二俱虚妄本非因缘非自然性。

　　初文云意中所缘者法名内尘秪是前五尘之生灭影事于世谛中亦无别体故也分别法性则有三种一是善性通漏无漏人天十善色无色定名有漏善四圣法界所有戒定慧等名无漏善二是恶性通界内外见思相应种种诸业名界内恶尘沙无明相应种种诸业名界外恶除此二性于善恶法无可记别名无记性言生成法则者由意缘善生成善法轨则由意缘恶生成恶法轨则意缘无记生成无记法之轨则则亦训法轨持为义轨生物解令人知是善恶无记法任持自性善恶无记三法性不可改此正明因缘生法所谓一切浮尘诸幻化相也次文总立即心离心二种难端然后别破初破此法若即心者法则不名为尘非是心之所缘云何成于外处次破离心别有方所再立二案谓法自性为有知耶非有知耶先破有知总以一句定其名义别以异汝即汝而双破之谓法既有知则名为心且此离心有知之法为异汝耶为即汝耶若异于汝则非是尘乃同他人心量若即是汝则即汝心云何汝心更二于汝而曰离心别有方所此破离心有知已竟次破离心法尘若无知者既非前五尘及虚空相更有何物名为法尘今于五尘虚空都无表示不应更在虚空之外空非有外义决不成设许空外则亦非心所缘境界而不可立为处矣余文可知惟其法处即空假中故摩诃迦叶悟之妙法开明销灭诸漏。

　　四明十八界性二初总征二别释。

　　今初。

　　复次阿难云何十八界本如来藏妙真如性。

　　界者因义根尘为缘而生于识说名为界又种族义根尘识三各有种子各为族类又界限义内根外尘中间名识此中正意惟破界妄而显识性以根尘二种先已破显故也十法界染净诸识俱无实界可得一一即空假中故云本藏性也。

　　二别释六初明眼识界即藏性(至)六明意识界即藏性。

　　今初。

　　阿难如汝所明眼色为缘生于眼识此识为复因眼所生以眼为界因色所生以色为界阿难若因眼生既无色空无可分别纵有汝识欲将何用汝见又非青黄赤白无所表示从何立界若因色生空无色时汝识应灭云何识知是虚空性若色变时汝亦识其色相迁变汝识不迁界从何立从变则变界相自无不变则恒既从色生应不识知虚空所在若兼二种眼色共生合则中离离则两合体性杂乱云何成界是故当知眼色为缘生眼识界三处都无则眼与色及色界三本非因缘非自然性。

　　此中诸文准上亦各四节从初至生于眼识即举正因缘境次从此识为复至云何成界明其即空三从是故当知至三处都无明其惟是假名四则眼与色至终明其即中以对总示文义如前可知初文言如汝所明者与即是夺以此因缘生法义关四教阿难所明不过是藏教中法有我无意耳尚不知因缘即空况假中耶下文乃正破其法执而会归藏性也次文征中但立眼生色生二案破中兼破共生初破眼生可知次破色生者若汝识因色生则空无色时汝识应随色灭汝识既灭云何识知是虚空性若色变时汝亦识其色相迁变则色自变而汝识不变界从何立若谓识从色变则识已受变界相自无若识从色生而又不变则恒应识色应不识知虚空所在矣次破共生者若识是眼色二种之所共生则果必宜似因一分从眼生者则是有知一分从色生者则应无知故眼色合时汝识乃一分有知一分无知而中离正当眼色离时汝识当一分归眼一分归色而两合如此则体性杂乱云何成界耶当知眼识无生明矣第三文中意显九界眼识及佛界成所作智皆是不变随缘假说为界实则十法界之三处都无体性不过假名而已第四文中结显眼色识三一一本是随缘不变不变随缘之藏性也惟其眼识即空假中故舍利弗悟之心见发光光极知见。

　　二明耳识界即藏性。

　　阿难又汝所明耳声为缘生于耳识此识为复因耳所生以耳为界因声所生以声为界阿难若因(胜义)耳生动静二相既不现前根不成知必无所知知尚无成识何形貌若取耳(形能)闻无动静故闻无所成云何耳形杂色触尘名为识界则耳识界复从谁立若生于声识因声有则不关闻无闻则亡声相所在识从声生许声因闻而有声相闻应闻识不闻非界闻则同声识已被闻谁知闻识若无知者终如草木不应声闻杂成中界界无中位则内外相复从何成是故当知耳声为缘生耳识界三处都无则耳与声及声界三本非因缘非自然性。

　　次文征中亦但立耳生声生二案破中兼破共生初破耳生又二一破胜义耳生文相易知二破浮尘耳生故云若取耳形为能闻者既无动静闻无所成岂可使此耳形对于色尘触尘而为识界耶盖耳形决定不能见色又知触者即属身根故也次破声生又二先直破云则不关闻然无闻则亡声相所在次破转计云若谓识虽从声而生原许此声因于闻根而有声相则闻声时亦应闻其所生之识若不闻识则识非从声生故非以声为界若许闻识则识便同于声识已被闻又谁为知闻识者若更无知闻识者则终如草木无知又不可矣次破共生云又不应声尘闻根杂成中界谓半是根生半是尘生则有知无知体性杂乱界相自不成也中位既无内外安有无生之理昭然明白余文可知惟其耳识即空假中故普贤菩萨悟之心闻发明分别自在。

　　三明鼻识界即藏性。

　　阿难又汝所明鼻香为缘生于鼻识此识为复因鼻所生以鼻为界因香所生以香为界阿难若因鼻生则汝心中以何为鼻为取肉形双爪之相为取嗅知动摇之性若取肉形肉质乃身身知即触名身非鼻名触即尘鼻尚无名云何立界若取嗅知又汝心中以何为知以肉为知则肉之知元触非鼻以空为知空则自知肉应非觉如是则应虚空是汝汝身非知今日阿难应无所在以香为知知自属香何预于汝若香臭气必生汝鼻则彼香臭二种流气不生伊兰及旃檀木二物不来汝自嗅鼻为香为臭臭则非香香应非臭若香臭二俱能闻者则汝一人应有两鼻对我问道有二阿难谁为汝体若鼻是一香臭无二臭既为香香复成臭二性不有界从谁立若因香生识因香有如眼有见不能观眼因香有故应不知香知即非生不知非识香非知有香界不成识不知香因界则非从香建立既无中间不成内外彼诸闻性毕竟虚妄是故当知鼻香为缘生鼻识界三处都无则鼻与香及香界三本非因缘非自然性。

　　次文破鼻生中又以浮尘胜义二根并征先破浮尘根可知次破胜义根中又以肉以空以香为胜义所托之处一一破之胜义根尚不可得况因根所生识耶若因香生以下方破识从香生谓识因香有不应知香如眼有见不能观眼若能知香即非香生若不知香又非鼻识且香尘若非识知其有则香界便自不成鼻识若不知香则因界断非从香建立既无中间之识亦不成内外根尘毕竟虚妄足显无生矣余文可知惟其鼻识即空假中故孙陀罗难陀悟之明圆灭漏。

　　四明舌识界即藏性。

　　阿难又汝所明舌味为缘生于舌识此识为复因舌所生以舌为界因味所生以味为界阿难若因舌生则诸世间甘蔗乌梅黄连石盐细辛姜桂都无有味汝自尝舌为甜为苦若舌性苦谁来尝舌舌不自尝孰为知觉舌性非苦味自不生云何立界若因味生识自为味同于舌根应不自尝云何识知是味非味又一切味非一物生味既多生识应多体识体若一体必味生咸淡甘辛和合俱生诸变异相同为一味应无分别分别既无则不名识云何复名舌味识界不应虚空生汝心识舌味和合即于是中元无自性云何界生是故当知舌味为缘生舌识界三处都无则舌与味及舌界三本非因缘非自然性。

　　次文征中亦惟二案破中兼破无因生及共生先破舌生文相易知次破味生又为三意一者若从味生不应知味譬如舌不尝舌二者以能生例所生能生之物既多所生之识亦应多体如多父不应共生一子三者以所生例能生识既味生而体是一则能生之味亦应是一如一子决无多父则何者为咸何者为淡何者为甘为辛何者为诸味和合相何者为诸味俱生相何者为诸味变异相皆无分别既无分别又不名舌识矣次不应虚空生汝心识一句破无因生空生即无因也次舌味和合即于是中元无自性云何界生破共生也盖使舌味和合而生于识则半属有知半属无知体性纷杂不成中界矣余文可知惟其舌识即空假中故满慈悟之能以法音降伏魔怨消灭诸漏。

　　五明身识界即藏性。

　　阿难又汝所明身触为缘生于身识此识为复因身所生以身为界因触所生以触为界阿难若因身生必无合离二(种)觉观(之)缘身何所识若因触生必无汝身谁有非身知合离者阿难物不触知身知有触知身即触知触即身即触非身即身非触身触二相元无处所合身即为身自体性离身即是虚空等相内外不成中云何立中不复立内外性空则汝识生从谁立界是故当知身触为缘生身识界三处都无则身与触及身界三本非因缘非自然性。

　　次文直破身生触生文皆可知从阿难物不触知以下更将身触合辨明其无性即破共生意也言外物本不触汝之知但汝身知有物触耳然知于身者即是触尘知触尘者即是身根若以为即是触尘便非可名为身根若以为即是身根便非可名为触尘是则身触二相元无内外处所可得也又若谓触实合身即为身自体性别无触位若谓触若离身即是虚空等相又无触用内外二界尚自不成中间识界复云何立中既不可复立内外之性亦空岂非因缘即空之明证乎余文可知惟其身识即空假中故优波离悟之身心一切通利。

　　六明意识界即藏性。

　　阿难又汝所明意法为缘生于意识此识为复因意所生以意为界因法所生以法为界阿难若因意生于汝意中必有所思发明汝意若无前法意无所生离缘无形识将何用又汝识心与诸思量兼了别性为同为异同意即意云何所生异意不同应无所识若无所识云何意生若有所识云何识意唯同与异二性无成界云何立若因法生世间诸法不离五尘汝观色法及诸声法香法味法及与触法相状分明以对五根非意所摄汝识决定依于法生今汝谛观法法何状若离色空动静通塞合离生灭越此诸相终无所得生则色空诸法等生灭则色空诸法等灭所因既无因生有识作何形相相状不有界云何生是故当知意法为缘生意识界三处都无则意与法及意界三本非因缘非自然性。

　　次文双征双破先破因意生中复为二义初约单意不生破次约同异俱非破初破云若因意生则于汝意之中必须有所思量乃可发明汝意若一总都无前法则意根便无所生离彼法缘意根尚无形相意识又将何用次破云又汝第六识心设是因意根生则与第七思量兼第八了别之性为同为异识若同于意根便即是意云何是意所生识若异于意根则不同意之有知应即无所识别若无所识云何名为意根所生若有所识既无法尘可识云何但自识其意根由此言之同异二性皆不能成从何而立界耶问曰识心应指第八今何反作第六了别应指第六今何反作第八答曰以名定义万无一得以义定名万无一失今之文义须如此释不可泥字而昧理也且八识名字有通有别别则前六名识能了境故第七名意恒审思量故第八名心诸法集起故通则八皆名识称为八识故八皆名意皆有思量性故八皆名心是心王故今识心二字重在识字故指第六了别性三字重在性字故是第八思量正指意根此是可知由第七第八无始恒相依倚故以兼字显之此正问所生识心与能生意根是同是异则文理俱顺矣二破法生中直明法无自体何能生识盖五尘相貌俱可指陈唯有法尘不过即是五尘生灭影子别无自体故今征云汝且谛观法尘之法作何形状若离色空动静通塞合离等法之生灭则法尘终无所得生不过是色空诸法等生灭不过是色空诸法等灭何处更有法尘自体相耶所因之法尘既无则因法尘生所有之识作何形相其故大目犍连悟之心光发宣圆明清净自在无畏也从初卷佛告阿难汝我同气至此是如来答示文中就事以显理竟。

　　二明性本具相为三初当机疑问二诃诫许宣三正篇开示。

　　今初。

　　阿难白佛言世尊如来常说和合因缘一切世间种种变化皆因四大和合发明云何如来(今乃)因缘自然二俱排摈我今不知斯义所属惟垂哀愍开示众生中道了义无戏论法。

　　上来就事显理正明藏性随缘不变的皆中道了义无戏论法而阿难久执粗浅因缘名言习气所以反堕疑网谓是拨无世谛不免堕在断空故更求开示中道了义也原此疑情来历有三一者近从阴入处界起疑谓既本非因缘非自然性则根尘识等一切皆空而不知如来所示乃即事之理非拨事言理也二者远从十番辨见起疑谓此见性既非觉闻知见则能见所见同为眚影而不知如来所示乃即眚之目非眚外觅目也三者更从七处破妄起疑谓缘影既是非心因缘自然复俱排摈则妄无所依真无可据而不知如来所示惟其离一切相所以即一切法也。

　　二诃诫许宣。

　　尔时世尊告阿难言汝先厌离声闻缘觉诸小乘法发心勤求无上菩提故我今时为汝开示第一义谛如何复将世间戏论妄想因缘而自缠绕汝虽多闻如说药人真药现前不能分别如来说为真可怜愍汝今谛听我当为汝分别开示亦令当来修大乘者通达实相阿难默然承佛圣旨。

　　此中从初至真可怜愍是诃辞汝今谛听一句是诫辞我当为汝至通达实相是许宣阿难默然承佛圣旨是领佛诫一心谛听三业皆寂也初文言汝先厌离诸小乘法者以阿难归来见佛即殷勤启请得成菩提方便岂非厌小求大故我今时为汝开示第一义谛者历指前来所说一一无非第一义谛更非次第三谛等也金口诚言明文若此解者欲以奢摩他等分配前文可谓公与佛坑今须一一更为点示俾经旨昭然经初首唱常住真心性净明体即诫直心正念真如便是第一义谛真实血脉次欲逐破妄执先唱大定之名俾利根者妄执破处定体圆彰觅心了不可得心即竖穷横遍宁非第一义谛次明二种根本不离一心宁非第一义谛次明诸法所生唯心所现宁非第一义谛次明见性是心非眼而此见性本无动摇亦无舒卷本无生灭亦无增减本不可还亦决非物本无舒缩亦无断续本无是见亦无非见本非自然亦非因缘本非明暗色空亦非觉闻知见本非和合非不和合以要言之离一切相即一切法宁非第一义谛次明阴入处界即空即假即中宁非第一义谛第一义谛即是中道了义无戏论法也乃舍此而别求中道了义大似说药而不知真药良以有闻无慧故也故仍诫以谛听庶几不为徒闻耳实相亦即第一义谛亦即中道了义以其无相不相名为实相前已深明相即无相道理今更重明无相即相道理令其通达也。

　　三正为开示二初牒疑总示二历大别显。

　　初中二初就法破妄二借喻显理。

　　今初。

　　阿难如汝所言四大和合发明世间种种变化阿难若彼大性体非和合则不能与诸大杂和犹如虚空不和诸色若和合者同于变化始终相成生灭相续生死死生生生死死如旋火轮无有休息。

　　此牒其妄计而破之也如来所说和合因缘秪为显示诸法无性若妄计四大有实体性由彼和合能生诸法则与外道邪计何异故今牒而破之先破非和合次破和合由不达不变随缘之性必计体非和合由不达随缘不变之性必将转计和合今并破之则已密显如来藏性方是四大真性而四大无性正是如来藏之实性矣先破非和合云若计彼诸大之性体必非和合者则一一大皆不能与诸大杂和犹如虚空不和诸色便无诸大之用如地性常坚遇水不润水性常冷遇火不热等何以生成万物若计彼诸大之性必定是和合者则便同于种种变化始终相成生灭相续生而复死死而复生从生至生从死至死如旋火轮无有休息便无诸大之体如地遇水则失其坚水遇火则失其润等自体既失又将何以生成万物此等岂非戏论妄想也耶。

　　二借喻显理。

　　阿难如水成冰冰还成水。

　　此承上文破其妄计而总示以随缘不变不变随缘之理性也此为七大总喻极须着眼以冰水总喻随缘之相以冰水同一湿性而喻不变之性若藏性随于染缘成佛法界中九界七大喻以如水成冰若藏性随于净缘显九法界中佛界七大喻以冰还成水惟一湿性冰水相殊是谓不变随缘冰水虽殊湿性无二是谓随缘不变由其随缘即不变故所以七大无非性真圆融周遍法界由其不变即随缘故所以七大无不随心应量循业发现也。

　　二历大别显此正显示随缘不变不变随缘之藏性方是七大实性所谓性具法门事事无碍之法界也须知七大即是阴入处界但开合广略不同开色阴为前五大指受阴为根大合想行识为识大又横列六尘为前五大收六根为根大收六识为识大也既知七大更无异法当以二文前后互融方开圆悟之门前明阴入处界皆如来藏本无生灭须知即是七大皆如来藏本无生灭后明如来藏中性具七大清净圆融遍周法界循业发现当知即是如来藏中性具阴入处界清净圆融遍周法界循业发现所谓即事之理无有少许理性而不摄在事中即理之事无有少许事相而不摄在理中故得毛吞巨海芥纳须弥介尔三千刹那十世心性妙理至此已极三谛一谛更无余蕴故使阿难大悟顿获法身下文满慈腾问不过别为法执重者破疑滞耳诸家不达或以此为次第三谛或以此为空与不空两藏或但指此为空如来藏下文方显不空等藏诬罔圆宗谤毁佛语哀哉哀哉文分为七初明藏性即地大性(至)七明藏性即识大性。

　　初中三初破妄执二显理性三斥迷惑。

　　今初。

　　汝观地性粗为大地细为微尘至邻虚尘析彼极微色边际相七分所成更析邻虚即实空性阿难若此邻虚析成虚空当知虚空出生色相汝今问言由和合故出生世间诸变化相汝且观此一邻虚尘用几虚空和合而有不应邻虚合成邻虚又邻虚尘析入空者用几色相合成虚空若色合时合色非空若空合时合空非色色犹可析空云何合。

　　十法界内色外色总名地大今且约现前外色辨也七分析色自是外道邪计由彼不达色性即是藏性本与空性无二无别妄谓析色方可归空今故牒而破之谓汝尚同凡外所计和合因缘观于此地虚妄体性以为积色至粗方为大地析色至细便为微尘至邻虚尘乃析彼极微色边际相七分所成设使更析邻虚即实成空性耶若使此邻虚尘果然析成虚空当知此虚空中亦应出生色相矣下文方正破之文并可知色犹可析一句亦是顺其情计而姑纵之实则粗亦法界细亦法界皆是随心应量循业发现粗不待合细不待析也。

　　二显理性。

　　汝元不知如来藏中性色真空性空真色清净本然周遍法界随众生心应所知量循业发现。

　　此正显示如来藏性即是色之真性亦是空之真性是故色之与空无非是性无非是真色非待合而始有空非待析而始成秪由随缘常不变故所以不变常随缘也以其随缘不变故号为如以其不变随缘故号为来以其性具十界染净功能故称为藏以其无法不在里许故名为中以其无性之性即是十法界色空实性性不可改体无虚妄故一一皆性皆真以其十法界色皆悉离过绝非体是无作故名清净本然以其十法界色各各竖穷横遍故名周遍法界夫性真色空即是性具清净本然即是性体周遍法界即是性量此示随缘不变体也随十法界众生迷悟之心应其所知染净之量循于十界善恶诸业而发现为十界苦乐诸色此示不变随缘用也随缘即不变如冰水之湿性始终不变不变即随缘如湿性之冰水总是随缘随寒冻缘水则成冰而湿性无减以喻随迷染缘成九界生死幻色而藏性无减随和暖缘冰则成水而湿性无增以喻随悟净缘成佛界真善妙色而藏性无增故知总喻遍喻七大体用性相今一一文还须用上喻意而消释之则旨趣昭然。

　　三斥迷惑。

　　世间无知惑为因缘及自然性皆是识心分别计度但有言说都无实义。

　　世间者遍指九法界众生也总未达此随缘不变不变随缘妙性故各各有因缘自然二种妄计而此妄计但是戏论言说而已终无实义可指陈也盖凡外世间或计时方微尘大自在等诸邪因缘或计冥谛神我以为自然此则藏教所明因缘生法即已破竟复有钝根声闻缘觉禀佛因缘言教不达如来说法旨趣以苦集灭道世出世间因果差别总属因缘以灭谛所显偏真涅槃性无生灭还名自然此则通教所明因缘即空亦已破竟复有钝根三乘禀佛即空言教不达如来说法旨趣以苦集灭道一切如幻名为因缘以真理无生苦不能迫集不能染还名自然此则别教所明因缘假名亦已破竟复有钝根菩萨禀佛即假言教不达如来说法旨趣以无明招感九界生死名为因缘但中佛性凝然不变如月在云外还名自然此惟今教所明因缘即中方得破尽无余故知未曾开佛知见则九界同名识心如水成冰若圆解初开则识心便成妙观察智如冰成水下皆准知惟其藏性即地大性故持地菩萨悟之尘销智圆成无上道。

　　二明藏性即火大性三初破妄执二显理性三斥迷惑。

　　今初。

　　阿难火性无我寄于诸缘汝观城中未食之家欲炊爨时手执阳燧日前求火阿难(若欲)名和合者如我与汝一千二百五十比丘今(和合而)为一众众虽为一诘其根本各各有身皆有所生氏族名字如舍利弗婆罗门种优楼频螺迦叶波种乃至阿难瞿昙种姓(如此方可名为和合)阿难若此火性因和合有彼手执镜于日求火此火为从镜中而出为从艾出为于日来阿难若日来者自能烧汝手中之艾来处林木皆应受焚若镜中出自能于镜出然于艾镜何不镕(今乃)纡汝手执尚无热相云何融泮若生于艾何藉日镜光明相接然后火生汝又谛观镜因手执日从天来艾本地生火从何方游历于此日镜相远非和非合不应火光无从自有。

　　十法界内火外火总名火大今且约现前外火辨之火性无我者且指妄性本无自体为破凡外性计故也寄于诸缘等者仍举正因缘境然后明其无性阿难名和合者以下举和合相以反显于非和合性此喻不唯反显火大亦复遍显下文五大文不重出义实相通故也阳燧者取火之镜优楼频螺此云木瓜林尊者之名迦叶波此云龟氏尊者之姓瞿昙此云地最胜亦云日种即如来俗姓镜即阳燧纡者屈曲之貌不应火光无从自有一句兼破不和合义。

　　二显理性。

　　汝犹不知如来藏中性火真空性空真火清净本然周遍法界随众生心应所知量阿难当知世人一处执镜一处火生遍法界执满世间起起遍世间宁有方所循业发现。

　　此显性具十法界火火之与空皆性皆真随缘常自不变故能随心应量而循业发现即是不变常自随缘致有十法界火种种差别也余如上释。

　　三斥迷惑。

　　世间无知惑为因缘及自然性皆是识心分别计度但有言说都无实义。

　　义如上释惟其藏性即火大性故乌刍瑟摩悟之生大宝𦦨登无上觉。

　　三明藏性即水大性三初破妄执二显理性三斥迷惑。

　　今初。

　　阿难水性不定流息无恒如室罗城迦毗罗仙斫迦罗仙及钵头摩诃萨多等诸大幻师求太阴精用和幻药是诸师等于白月昼手执方诸承月中水此水为复从珠中出空中自有为从月来阿难若从月来尚能远方令珠出水所经林木皆应吐流流则何待方诸所出不流明水非从月降若从珠出则此珠中常应流水何待中宵承白月昼若从空生空性无边水当无际从人洎天皆同滔溺云何复有水陆空行汝更谛观月从天陟珠因手持承珠水盘本人敷设水从何方流注于此月珠相远非和非合不应水精无从自有。

　　十法界内水外水总名水大今且约现前外水辨之水性不定有时而流有时而息亦指妄性无体以破外计如室罗城下举因缘境此水为复下明其无性先皆广破和合后以不应水精无从自在一句转破不和合也月中之水名太阴精正当望夜月轮中天名白月昼方诸即取水珠名余可知。

　　二显理性。

　　汝尚不知如来藏中性水真空性空真水清净本然周遍法界随众生心应所知量一处执珠一处出水遍法界执满法界生生满世间宁有方所循业发现。

　　此明性具十法界水水之与空皆性皆真随缘常自不变故能不变常自随缘遂有十界水差别也。

　　三斥迷惑。

　　世间无知惑为因缘及自然性皆是识心分别计度但有言说都无实义。

　　惟其藏性即水大性故月光童子悟之一味流通得无生忍。

　　四明藏性即风大性三初破妄执二显理性三斥迷惑。

　　今初。

　　阿难风性无体动静不常汝常整衣入于大众僧伽梨角动及傍人则有微风拂彼人面此风为复出袈裟角发于虚空生彼人面阿难此风若复出袈裟角汝乃披风其衣飞摇应离汝体我今说法会中垂衣汝看我衣风何所在不应衣中有藏风地若生虚空汝衣不动何因无拂空性常住风应常生若无风时虚空当灭灭风可见灭空何状若有生灭不名虚空名为虚空云何风出若风自生被拂之面从彼面生当应拂汝自汝整衣云何倒拂汝审谛观整衣在汝面属彼人虚空寂然不参流动风自谁方鼓动来此风空性隔非和非合不应风性无从自有。

　　十法界内动外动总名风大今亦且就现前外动辨之风性无体动静不常者正显妄无自性破外计也汝常整衣下重举因缘生法僧伽梨此云大衣此风为复下正明缘生无性袈裟此云坏色即三衣之都名空性常住风应常生者能生是常所生亦应常也若无风时虚空当灭者所生无常以例能生亦应无常也风空性隔者既不达同是藏性则风性属动空性属静不相为用也不应风性无从自有者转破不和合计也。

　　二显理性。

　　汝宛不知如来藏中性风真空性空真风清净本然周遍法界随众生心应所知量阿难如汝一人微动服衣有微风出遍法界拂满国土生周遍世间宁有方所循业发现。

　　此明性具十法界风风之与空皆性皆真是故随缘即不变不变即随缘而有十法界风差别也。

　　三斥迷惑。

　　世间无知惑为因缘及自然性皆是识心分别计度但有言说都无实义。

　　惟其藏性即风大性故琉璃光法王子悟之合十方佛传一妙心。

　　五明藏性即空大性四初破妄执二明大均三显理性四斥迷惑。

　　今初。

　　阿难空性无形因色显发如室罗城去河遥处诸刹利种及婆罗门毗舍首陀兼颇罗堕旃陀罗等新立安居凿井求水出土一尺于中则有一尺虚空如是乃至出土一丈中间还得一丈虚空虚空浅深随出多少此空为当因土所出因凿所有无因自生阿难若复此空无因自生未凿土前何不无碍唯见大地迥无通达若因土出则土出时应见空入若土先出无空入者云何虚空因土而出若无出入则应空土元无异因无异则同则土出时空何不出若因凿出则凿出空应非出土不因凿出凿自出土云何见空汝更审谛谛审谛观凿从人手随方运转土因地移如是虚空因何所出凿空虚实不相为用非和非合不应虚空无从自出。

　　十法界内空外空总名空大今亦且就现前外空辨之空性无形因色显发者正明空无自性破外计也如室罗城下重举因缘生法此空为当下广明缘生无性刹利种即王族婆罗门此云净裔亦云梵志如此方儒业之家毗舍即商贾首陀即农夫颇罗堕此云利根即术士九流之类旃陀罗此云魁脍即屠酤淫舍诸下贱家虚空之浅深随其出土之多少所谓因缘生法也次明因缘无性中总征三句次先破无因无因即是自然由众生于四大边多计因缘于空大边多计自然故先破之次破因土出中先破正计次若无出入下破其转计谓若计空无出入则未出土时先有虚空虚空与土同住一处同体相连故出土时空亦应出也由其未达空土皆如来藏别无自体故得以此难之次破若因凿出亦先正破次不因凿出下更破转计汝更审谛下此理玄微故更嘱云谛审谛观欲其于此悟入妙性也凿空虚实者凿是实物空体虚融若未达藏性则虚实迥殊不相为用故曰非和非合也不应虚空无从自出者又转破其不和合计。

　　二明大均。

　　若此虚空性圆周遍本不动摇当知现前地水火风均名五大性真圆融皆如来藏本无生灭阿难汝心昏迷不悟四大元如来藏当观虚空为出为入为非出入。

　　此以空均四大而名五大显其皆性皆真无二无别也盖九界众生于此色空二法总未能融通为一凡夫计四大实色与顽然虚空敌体相对二乘以生死妄色与涅槃真空敌体相对禀通教人以从假入空与从空出假亦敌体相对禀别教人以空有二谛与但中第一义空亦敌体相对孰知四大即空空即四大空即藏性四大亦即藏性藏性即空藏性亦即四大是故十法界地水火风即是十法界空十法界空即是十法界地水火风今承上文拈出一井中空即复非因非缘亦非自然非和非合非不和合四句咸离百非俱遗始信十界虚空性圆周遍本不动摇与彼现前地水火风一一性真圆融皆如来藏本无生灭彰彰明矣由汝不悟四大元如来藏遂以世间戏论妄想和合因缘而自缠绕今当观此虚空为出为入为非出入若谓虚空有出入是因缘戏论破已如上若谓虚空无出入是自然戏论破亦如上若知藏性虚空随缘不变则出入即非出入若知藏性虚空不变随缘则无出入不妨出入若知藏性虚空离诸戏论则知藏性四大亦皆离诸戏论矣。

　　三显理性。

　　汝全不知如来藏中性觉真空性空真觉清净本然周遍法界随众生心应所知量阿难如一井空空生一井十方虚空亦复如是圆满十方宁有方所循业发现。

　　此明性具十法界空空之与觉皆性皆真也前文既以空均四大则今举一空字便是全举五大人谓五大是无情法名为不觉根识是有情法名之为觉殊不知情与无情皆性皆真是故十法界若正若依一一无非清净本然周遍法界此随缘不变之体也随十界众生之心应其所知大小之量循于善恶诸业发现而为十法界空此不变随缘之用也。

　　四斥迷惑。

　　世间无知惑为因缘及自然性皆是识心分别计度但有言说都无实义。

　　凡外以析色归空为因缘以顽空不动为自然禀藏教不得意人以灭色会空为因缘以真空不动为自然禀通教不得意人以体色即空为因缘以空理无生为自然禀别教不得意人以缘了二修显发真如为因缘以真如佛性迥出二边为自然皆由不了藏性故终无实义可得耳惟其藏性即空大性故虚空藏菩萨悟之妙力圆明。

　　六明藏性即根大性然一切大小乘经秪明六大所谓地水火风空识皆不别立此根大名以一切诸法色心收尽地水火风空五大同是色法识大即是心法此之前五浮胜二根及浮尘肉团还属前五大摄胜义意根即识大摄所以不须立也今经别立根大须知于前五根不取浮胜二种色法但取任运照现量境一种功能于第六根不取浮尘肉团色法但取胜义默容诸法一种功能当知即是第八识之见分寄在六根门头缘彼现量六尘者也立此根大凡有三意一者为收前法故二者为顺后文故三者为立圆通境故初为收前法又有三意一者前文十番辨见皆借见精以显妙性今更申明见闻等精即是藏性藏性如真月见闻等精与色空等尘如二月依真月有二月指二月即真月则见见非见之旨至此愈明二者前以五阴收一切法罄无不尽今开色阴为前五大指受阴为根大指想行识三阴为识大一一大中仍各具足十界五阴以色心二法决不相离故也三者前以十八界收一切法亦无不尽今横开六尘为前五大合六根为根大合六识为识大若合若开咸成所观妙境初意竟二为顺后文者文云生死轮转安乐妙常同是六根更非他物将欲说此法门故先立此大也三为立圆通境者如六尘六根六识皆为下文诸圣圆通而作张本设不立此根大则势至念佛圆通便为无据故须别立此根大也文分为四初破妄执二明大均三显理性四斥迷惑。

　　今初。

　　阿难见觉无知因色空有如汝今者在祇陀林朝明夕昏设居中宵白月则光黑月便暗则明暗等因见分析此见为复与明暗相并太虚空为同一体为非一体或同非同或异非异阿难此见若复与明与暗及与虚空元一体者则明与暗二体相亡暗时无明明时无暗若与暗一明则见亡必一于明暗时当灭灭则云何见明见暗若明暗殊见无生灭一云何成若此见精与暗与明非一体者汝离明暗及与虚空分析见元作何形相离明离暗及与虚空是见元同龟毛兔角明暗虚空三事俱异从何立见明暗相背云何或同离三元无云何或异分空分见本无边畔云何非同见暗见明性非迁改云何非异汝更细审微细审详审谛审观明从太阳暗随黑月通属虚空壅归大地如是见精因何所出见觉空顽非和非合不应见精无从自出。

　　十法界见闻觉知一往皆是寄在六根总名根大旧称见大得别遗总今所不用今但约见根一法辨之以例余五根耳见觉无知因色空有者此明缘生之见无自体性以例开嗅觉知无不皆尔也则明暗等因见分析者意显明暗亦无自性还与见觉互为因缘以例动静合离生灭等法亦无不皆尔也此是正举因缘生法下乃广明无性先征次破征中共立六句一者一体二者非一体三者或同四者非同五者或异六者非异若未达随缘不变不变随缘妙性假饶聪辨明了断断不能出此六句戏论窠臼故征起而一一破之初从阿难此见至一云何成先破一体文相易知二从若此见精至从何立见破非一体言明暗虚空三事俱异者异字训作离字设三事一总俱离则无从立见矣三明暗相背以破或同或者不定之辞今明暗决定相背是故不可说或同也四离三元无超破或异设令离于明暗空三稍有见之自体可以指陈可说或异今既无可别指是故不可说或异也分空分见本无边畔追破非同非同即异但是防转计者之变文耳见暗见明性非迁改以破非异非异即同亦是防转计者之变文耳汝更细审下嘱令更加精研欲其悟入藏性盖不达藏性则见闻等根是觉知性空及四大是顽碍性故非和非合此破其和合妄计也不应见精无从自出一句又破其转计不和合也。

　　二明大均。

　　若见闻知性圆周遍本不动摇当知无边不动虚空并其动摇地水火风均名六大性真圆融皆如来藏本无生灭阿难汝性沉沦不悟汝之见闻觉知本如来藏汝当观此见闻觉知为生为灭为同为异为非生灭为非同异。

　　此以见闻觉知均前五大而名六大显其皆性皆真无二无别也盖九界众生于此见与见缘二法总未能融通为一凡夫计前五大为实法计内六根为实我敌体相对二乘执五大为生灭外法执六根为生灭内法敌体相对禀通教人谓五大为如幻外法谓六根为如幻内法亦敌体相对禀别教人虽知前五大为相分见闻觉知为见分然必远离依他起性方证圆成实性今在妄中则见相二分亦复敌体相对孰知五大即见闻觉知见闻觉知即五大见闻觉知即藏性五大亦即藏性藏性即见闻觉知藏性亦即五大是故十法界见闻觉知即是十法界地水火风空十法界地水火风空即是十法界见闻觉知今承上文拈出见根一种即复非一非异非同不同四句咸离百非俱遗始信十界见闻觉知性圆周遍本不动摇与彼虚空四大一一性真圆融皆如来藏本无生灭明矣言无边不动虚空动摇地水火风者仍是随他意语既知藏性则虚空非动非不动双照动与不动地水火风亦非动非不动双照动与不动随缘常不变故五大皆动而非动不变常随缘故五大皆非动而动又随缘常不变故十界五大皆非动非不动不变常随缘故九界五大皆非动而动佛界五大皆动而非动不达此致则动与不动皆为戏论耳汝当观此见闻觉知为生为灭等者意显汝今现前见闻觉知既不是生灭同异又不是非生灭非同异则非如来藏性而何盖藏性随缘常不变故所以不是生灭同异不变常随缘故所以不是非生灭非同异也若迷此妙性则说生说灭说同说异说非生灭说非同异俱是戏论若达此妙性则一切戏论皆得除灭亦可随四悉檀巧作生灭非同异种种说矣。

　　三显理性。

　　汝曾不知如来藏中性见觉明觉精明见清净本然周遍法界随众生心应所知量如一见根见周法界听嗅尝触觉触觉知妙德莹然周遍法界圆满十虚宁有方所循业发现。

　　此明性具十法界见闻觉知见之与识皆性皆明也觉明觉精即初卷所谓识精元明指自证分言之前文既以见闻觉知均于五大则今举一见字便是全举六大人谓六大之中五是相分根是见分见相二分不是自证殊不知见相即是自证自证即是见相见相自证无非妙性无非真明是故十法界若见若相一一无非清净本然周遍法界是谓随缘不变之体随十界众生之心应其所知之量如一见根众生洞视不过分寸而非减如来穷尽微尘清净国土无所不瞩而非增听嗅尝等莫不皆然各各性具一千二百功德横遍竖穷故曰妙德莹然秪由十界业异故循业发现而为十界六根于无差别性中妄见种种差别是为不变随缘之用也。

　　四斥迷惑。

　　世间无知惑为因缘及自然性皆是识心分别计度但有言说都无实义。

　　凡外计六根是我从时方微尘大自在天等生为因缘计神我遍满十方为自然禀藏教不得意人执名色缘六入为因缘六入既灭所证偏真为自然禀通教不得意人以如幻六入为因缘六入体空为自然禀别教不得意人以依他起性成于六根为因缘以六根消灭所证圆成实性为自然皆由不了藏性故无实义也惟其藏性即根大性故大势至法王子悟之成念佛三昧。

　　七明藏性即识大性然小乘惟言六识大乘则言八识或言九识须知第九识名乃就果地而立实无别体秪约八识之性出障圆明故更加以白净之号唤作庵摩罗识耳今经第八第七两识总摄入于意根前文所云思量兼了别性是也此则已属根大中收故今独约前六识言之明其皆是性具分文为四初破妄执二明大均三显理性四斥迷惑。

　　今初。

　　阿难识性无源因于六种根尘妄出汝今遍观此会圣众用目循历其目周视但如镜中无别分析汝识于中次第标指此是文殊此富楼那此目犍连此须菩提此舍利弗此识了知为生于见为生于相为生虚空为无所因突然而出阿难若汝识性生于见中如无明暗及与色空四种必无元无汝见见性尚无从何发识若汝识性生于相中不从见生既不见明亦不见暗明暗不瞩即无色空彼相尚无识从何发若生于空非相非见非见无辨自不能知明暗色空非相灭缘见闻觉知无处安立处此二非空则同无有非同物纵发汝识欲何分别若无所因突然而出何不日中别识明月汝更细详微细详审见托汝睛相推前境可状成有不相成无如是识缘因何所出识动见澄非和非合闻听觉知亦复如是不应识缘无从自出。

　　十法界六种识心总名识大今且就阿难眼识辨之以例其余五识识性无源因于六种根尘妄出者正明识是缘生破性计也汝今遍观下重举因缘生法此识了知下推其缘生无性举因缘中辨于根识不同之相循历周视先辨根相即前文根大中所谓见大此是第八识之见分寄于浮胜二种眼根任运了境无别分析故喻以但如镜中然不同镜之无知也汝识于中次第标指等次辨识相此中眼识与同时意识亦复有别佛虽不说理合知之若但亲缘文殊舍利等相不带名言者则是眼识功能若起文殊舍利等名言即是同时意识功能又眼识所缘文殊舍利等相但是托彼文殊舍利本质之境变起眼识家自相分境而为所缘非即缘彼文殊舍利实体以文殊舍利实体乃阿难第八识之相分是彼见大之所缘缘故也推无性中先立四句然后一一推破初破生于见中二破生于相中文皆可知三破生于空者夫空则既非是相亦非是见非见则无所辨自不能知明暗色空非相则灭前缘何处可用见闻知觉既是处此二非为一总俱空耶为除见相之外别有一法耶若一总俱空则同于无若别有一法亦非同于见相之物纵发汝识欲何分别乎四破无因生者眼识与同时意识皆惟缘现量境决无日中别识明月之理因见日故方了别日则非无因明矣此以因见因相因空同属因缘以无因为自然而并破之汝更细详下劝令更加审究并破和合不和合也见精托在汝睛形相推于前境但有可状则方成有既不是相则便成无如是识缘既非见非相非空亦非无因毕竟因何所出况未达藏性则识属动摇见属澄静理必非和非合闻听觉知皆属澄静余五种识亦皆动摇亦必非和非合此破其计和合也不应识缘无从自出一句破其转计不和合性。

　　二明大均。

　　若此识心本无所从当知了别见闻觉知圆满湛然性非从所兼彼虚空地水火风均名七大性真圆融皆如来藏本无生灭阿难汝心粗浮不悟见闻发明了知本如来藏汝应观此六处识心为同为异为空为有为非同异为非空有。

　　此以六种识心均前六大而名七大显其皆性皆真无二无别也盖九界众生于此识及根尘总未能融通为一凡外计识中所现缘影为心计根为身计尘为物敌体相对二乘执根尘为能生执识心为所生亦敌体相对禀通教人虽知能生之根尘如幻所生之识亦复如幻终非一体禀别教人虽知一切唯识而见相二分不说即妄恒真及于见相二分之外别立自证及证自证仍复相对孰知见相即自证自证即见相自证即藏性见相亦即藏性藏性即自证藏性亦即见相是故十法界识即是十法界地水火风空根十法界地水火风空根即是十法界识今承上文拈出眼识一种如此离过绝非始信十法界六识六根皆悉圆满湛然性非从所与彼虚空地水火风一一性真圆融皆如来藏无生灭矣此中了别二字即指六识见闻觉知四字仍指六根汝心粗浮下责其不悟识心本如来藏而来令更加观察也六处识心为同为异等者若言其同则眼识胡不别声耳识胡不辨色若言其异则耳自听法何故身起钦承口来问义若言其空何故了了明明不可断灭若言其有何故内外中间俱无所在若言非同何故性中相知若言非异何故用中相背若言非空何故觅不可得若言非有何故应用无尽既此六处识心不是同异空有亦不是非同非异非空非有谓非如来藏性而何盖藏性随缘常不变故所以不是同异空有藏性不变常随缘故所以不是非同非异非空非有也若迷此妙性则说同说异说空说有说非同异说非空有俱为戏论若达此妙性则戏论自灭亦可随四悉檀作同异等种种说矣。

　　三显理性。

　　汝元不知如来藏中性识明知觉明真识妙觉湛然遍周法界含吐十虚宁有方所循业发现。

　　此明性具十法界六识识与本觉皆性皆真也明知觉明即下文所谓性觉妙明本觉明妙指真如理性言之前文既以识心均于六大则今举一识字便是全举七大人谓七大秪是根尘识三全体虚妄不是妙明明妙真体殊不知性识即是明知觉明即是真识是故十法界识心一一无非妙觉湛然遍周法界是谓随缘不变之体由此故有不变随缘之用含吐十虚何方何所皆是循于十法界业而发现为十法界识也含吐二字通于迷悟且约佛界言之十世古今始终不离当念微尘刹土自他不隔毫端义之如含一念普观无量劫一光普照十方界义之如吐然含亦非含吐亦非吐故云宁有方所次约迷情言之取频伽瓶满中盛空名之为含用饷他国开孔倒瓶名之为吐亦复含无所含吐无所吐故云宁有方所以要言之无不还归此法界故含遍十虚无不从此法界流故吐遍十虚相宗所谓集起名心集则是含起则是吐也不言随众生心应所知量者此识即是众生之心即是能知之量前之六大恐迷情谓是心外实法故须一一皆云随心应量今之识大既是直指众生现前之心但不知其全体即是藏性故以含吐十虚宁有方所而名状之方知向日所认缘影不惟不是真心断断乎亦不是六识矣。

　　四斥迷惑。

　　世间无知惑为因缘及自然性皆是识心分别计度但有言说都无实义。

　　凡外计识心是我或是我所计断灭者属邪因缘计常住者属于自然二乘执此六识是因缘生法无我我所若惑业俱尽不复生识譬如薪尽火灭火无去处爱尽涅槃亦复如是涅槃之界无生无灭名为自然禀通教人以识心即空为因缘空理无生为自然禀别教人以唯识之相四分皆属依他起性名为因缘唯识之性即是真如无为名为自然此皆不达藏性终无实义也惟其藏性即六识性故弥勒菩萨悟之得成无上妙圆识心三昧已上明性本具相竟从初卷佛告阿难汝我同气至此是正明理性中第三如来答示已竟。

　　四大众圆悟二初经家叙益二当机偈赞。

　　初中二初叙益二叙仪。

　　初又二初略叙二广叙。

　　今初。

　　尔时阿难及诸大众蒙佛如来微妙开示身心荡然得无挂碍。

　　微妙开示者由此即性具相之文方知前来就事显理之文一一皆是了义极谈也不复妄认四大为自身相顿悟清净法身故身荡然不复妄认六尘缘影为自心相顿悟常住真心故心荡然知此妄身妄心不离法身妙心如沤不离海尘不离空沤之与尘岂能为碍于空海故得无挂碍也此略叙悟门亦是总叙下之广叙即别叙耳。

　　二广叙又二初圆悟三大二结属真因。

　　初又三初悟性量即是相大二悟性体即是体大三悟性具即是用大。

　　今初。

　　是诸大众各各自知心遍十方见十方空如观手中所持叶物。

　　此翻前一迷为心决定惑为色身之内之迷情也既领七大文中周遍法界之义亦领阴入处界文中性真常中求于去来迷悟生死了无所得之义亦领辨见文中离一切相等义亦领征心文中七处咸非之义矣。

　　二悟性体即是体大。

　　一切世间诸所有物皆即菩提妙明元心心精遍圆含褁十方。

　　此翻前迷己为物故于是中观大观小之迷情也具如举一毛端便即菩提妙明元心所以遍能含受十方国土盖既领七大文中清净本然之义亦领阴入处界文中其性真为妙觉明体等义亦领辨见文中此见及缘元是菩提妙净明体等义亦领征心文中密显大佛顶义矣。

　　三悟性具即是用大。

　　反观父母所生之身犹彼十方虚空之中吹一微尘若存若亡如湛巨海流一浮沤起灭无从。

　　此翻前以动为身以动为境譬如澄清百千大海弃之惟认一浮沤体之迷情也惟心所现故云若存心外无体故云若亡因缘和合虚妄有生故其起无所从来因缘别离虚妄名灭故其灭无所从去盖既领七大文中性色真空性空真色循业发现等义亦领阴入处界文中幻妄称相等义亦领辨见文中汝身汝心皆是妙明真精妙心中所现物等义亦领征心文中眼不能见义矣以此为性具并用大者虚空具足众尘尘尘之性元即空性巨海具足众沤沤沤之性无非海性故也。

　　二结属真因。

　　了然自知获本妙心常住不灭。

　　指彼十界依正色心等法总不离我现前一念介尔之心此心体本离过绝非相本竖穷横遍用本具足恒沙总三义而惟是一心即一心而宛然三义的是人人本有之妙心从来常住不灭所谓无始菩提涅槃元清净体依此修行乃能得成无上菩提者也如来最初即语阿难一切众生生死相续皆由不知常住真心性净明体今乃了然知之虽是故物义如新获矣。

　　二叙仪。

　　礼佛合掌得未曾有于如来前说偈赞佛。

　　从来未悟今日始悟故曰得未曾有受益既深感恩自切故赞佛发愿所以报佛恩也。

　　二当机偈赞二初赞叹述益二誓愿请加。

　　初中二初赞圆常人法二述所证浅深。

　　今初。

　　妙湛总持不动尊首楞严王世希有。

　　此中初一句指能说人次四字述所说法后三字总赞人法皆希有也由阿难彻悟自己心性方知佛所证极与我之所本具毫无差别故矢口而赞只须妙湛总持不动六字收尽三卷经文妙旨亦收一题妙旨亦便吸取下文妙旨亦能该摄一代时教乃至十方三世一切佛法妙旨今当一一点示不与旧解同也言妙湛者即是随缘常不变义言总持者即是不变常随缘义言不动者即是随缘不变不变随缘无二体义叙悟中云心遍十方空如叶物即妙湛也父母生身如尘如沤即总持也物即妙心心精含褁即不动也又三义惟是一心故名妙湛一心宛具三义故名总持非一非三而三而一故名不动一切众生是理即妙湛总持不动闻名生解是名字即妙湛总持不动起圆止观是观行即妙湛总持不动六根清净是相似即妙湛总持不动无明初破是分证即妙湛总持不动圆满彻证是究竟即妙湛总持不动今称究竟证者故名为尊所谓十号具足天中之天圣中之圣九法界世间所共尊也收前七大妙旨者周遍法界故名妙湛性色真空性空真色循业发现等故名总持清净本然故名不动又三即一故妙湛一即三故总持非一非三而三而一故不动约究竟故称尊也收前阴入处界妙旨者性真常中求于去来迷悟生死了无所得故妙湛幻妄称相故总持其性真为妙觉明体故不动一三三一乃至究竟称尊如上说收前辨见妙旨者见与见缘并所想相如虚空华本无所有故妙湛本是妙明无上菩提净圆真心妄为色空及与闻见故总持此见及缘元是菩提妙净明体故不动又离一切相故妙湛即一切法故总持无是非是故不动又面皱变而见不皱变为妙湛无生灭而舍生趣生为总持生灭与不生灭惟是一心为不动又主空为妙湛主必有客空必具尘为总持主之与客空之与尘实无二性为不动也收前征心妙旨者正显七处咸非为妙湛旁显七处皆是为总持理实无非无是即非即是为不动也悟妙湛故即奢摩他最初方便悟总持故即三摩钵提最初方便悟不动故即禅那最初方便又悟妙湛总持不动言三即一是奢摩他最初方便悟妙湛总持不动举一即三是三摩钵提最初方便悟妙湛总持不动非一非三而三而一是禅那最初方便又悟妙奢摩他三摩禅那言三即一成今妙湛悟妙奢摩他三摩禅那举一即三成今总持悟妙奢摩他三摩禅那非一非三而三而一成今不动也收一题妙旨者如来密因修证了义名妙湛诸菩萨万行首楞严名总持大佛顶名不动又二修全在一性名妙湛一性具足二修名总持性修不二名不动又首楞严者名一切事毕竟坚固谓阴入处界七大毕竟空故称妙湛毕竟假故称总持毕竟中故称不动乃至三一一三究竟名尊具如上说又具足万行者该具名妙湛积具名总持性具名不动乃至三一一三等如上说又密因者了因佛性名妙湛缘因佛性名总持正因佛性名不动性具三因名不动修中三因名妙湛证发三因名总持乃至三一一三等如上说又不动故称大妙湛故称佛总持故称顶又妙湛故相大总持故用大不动故体大又妙湛故自觉总持故觉他不动故觉满又妙湛故顶不可见总持故从顶发辉不动故顶相最尊乃至各各三一一三如上说究竟称为世尊亦如上说吸取下文妙旨者如来藏本妙圆心十界俱非故妙湛如来藏元明心妙十界俱即故总持如来藏妙明心元离即离非是即非即故不动乃至三一一三如上说又圆真实故妙湛通真实故总持常真实故不动三一一三等亦如上说该摄一代时教乃至十方三世一切佛法妙旨者佛法虽多不出权实为实施权开权显实一切如来说法仪式总不出此今知九界性即佛界性故妙湛佛界性即九界性故总持一性一切性一切性一性故不动也开权显实故称妙湛为实施权故号总持权实不二故名不动以要言之报身智慧名妙湛应身功德名总持法身理体名不动又一切智名妙湛道种智名总持一切种智名不动该具功德名妙湛积具功德名总持性具功德名不动真谛之理名妙湛俗谛之理名总持中谛之理名不动是故三身皆妙湛三即一故三身皆总持一即三故三身皆不动非一非三而三而一故今阿难一语便即赞尽自非圆悟安得有此旧谓妙湛领显见义总持领阴入处界义不动领七大义失于妙旨甚矣首楞严王即全性成修三昧之名具如玄义及初卷释今知征心辨见四科七大等文无非显此三昧之体性也希有者九界众生未悟藏性未具佛德不能说此三昧亦未尝闻此三昧故为希有今始得闻之耳。

　　二述所证浅深。

　　消我亿劫颠倒想不历僧祇获法身。

　　亿劫颠倒想者即无始以来认悟中迷之妄想也依此妄想故有九法界中因缘自然和合不和合等种种戏论今知随缘不变不变随缘妙性故戏论妄想顿消而本有法身斯获也既言法身必具般若解脱与别教所明素法身不同若欲点示则倒想消处即是解脱能消之智即是般若然此法身三德向本无减但在迷不觉仅有其理义之如失今从迷得悟始觉有功名之为获而有五位浅深不同所谓名字获观行获相似获分证获究竟获也阿难内秘外现则其本地密获不可妄测但据迹中显获的在圆教初信对彼藏教位齐初果故下文云汝今已得须陀洹果明文在兹惟其方证初信是故还须定境修观以为证入初住华屋之门当知堕淫室时尚是凡夫所以无无漏戒但有律仪须佛极救而七处计心之文全是见惑所摄耳旧注纷纷不惟罔识如来所说药相亦复不知阿难所示病相矣。

　　二誓愿请加三初发大愿二请佛加三喻不退。

　　今初。

　　愿今得果成宝王还度如是恒沙众将此深心奉尘刹是则名为报佛恩伏请世尊为证明五浊恶世誓先入如一众生未成佛终不于此取泥洹。

　　初一偈是四弘誓愿次一偈是增上誓愿愿今得果成宝王者期心妙觉极果是欲证十界道灭所谓佛道无上誓愿成兼摄法门无量誓愿知也还度如是恒沙众是欲灭十界苦集所谓众生无边誓愿度兼摄烦恼无尽誓愿断也此四弘誓依无作四谛而发故名深心次增上誓中五浊恶世誓先入是勇猛增上盖五浊众生刚强难化今达藏性平等无二方无所畏又同体大悲如父母于子病者加怜故也如一众生未成佛二句是弘役增上由达藏性竖穷横遍故不遗一众生亦不惮尽未来际又同体大悲如父母于子等生爱念故也泥洹亦云涅槃此翻灭度。

　　二请佛加。

　　大雄大力大慈悲希更审除微细惑令我早登无上觉于十方界坐道场。

　　证法体故称大雄具智断故称大力能与拔名大慈悲大力是妙湛德大慈悲是总持德大雄是不动德又此三即一故妙湛此一即三故总持此三非一非三而三而一故不动又证妙湛总持不动理体故名大雄具妙湛总持不动智照故名大力起妙湛总持不动妙用名大慈悲也微细惑者据下文佛告阿难汝今已得须陀洹果已灭三界众生世间见所断惑即上文所谓消我亿劫颠倒想也又云然犹未知根中积生无始虚习彼习要因修所断得此指三界思惑又云何况此中生住异灭分剂头数此指界外别惑即今所谓微细惑也无上觉即究竟觉由细惑除便登妙觉所谓明极即如来也十方界即寂光实报方便同居一切国土所谓一人成佛时法界皆为一佛之依正也。

　　二喻不退。

　　舜若多性可销亡铄迦罗心无动转。

　　舜若多此云空空无可销但沤灭空本无犹可云销铄迦罗此云金刚以喻称性所发坚固誓愿之心同于藏性故终无动转也大科正明理性已竟。

　　大佛顶如来密因修证了义诸菩萨万行首楞严经卷第三文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第四文句

　　唐天竺沙门般剌密谛　译经

　　明菩萨沙弥古吴智旭　文句

　　明菩萨比丘温陵道昉　参订

　　二广破余疑上文就事显理即性具相圆顿妙理昭揭无余所以当机圆悟永断疑情今则别为二乘之人法执重者双腾二疑以求答示兼穷起妄之元俾知迷悟无性从此便可称性起修修非性外矣分文为二初明事理性相本融二明迷悟因缘无性。

　　初中三初疑请二许宣三正说。

　　初又二初叙敬二叹述。

　　今初。

　　尔时富楼那弥多罗尼子在大众中即从座起偏袒右肩右膝着地合掌恭敬而白佛言。

　　偏袒右肩者正坐听法本皆通肩披衣今起座问法故偏袒以表敬顺也右膝着地名为胡跪亦表敬顺之意合掌以表一心以上总是恭敬之仪。

　　二叹述又二初叹教二述请。

　　今初。

　　大威德世尊善为众生敷演如来第一义谛。

　　智能断惑故名大威悲能利生故名大德又折伏众生故言威摄受众生故言德析摄并用如父如母故言大威德世尊也如来第一义谛者叹前所说就事显理即性具相皆第一义惟有如来能谛了之故称如来第一义谛。

　　二述请又三初总述疑情二别述二难三请佛开示。

　　今初。

　　世尊常推说法人中我为第一今闻如来微妙法音犹如聋人逾百步外聆于蚊蚋本所不见何况得闻佛虽宣明令我除惑今犹未详斯义究竟无疑惑地世尊如阿难辈虽则开悟习漏未除我等会中登无漏者虽尽诸漏今闻如来所说法音尚纡疑悔。

　　此先述其疑状并出其致疑之由也聋人喻声闻无中道智慧百步外喻佛境界去己甚远蚊蚋喻中道微妙法音本所不见喻声闻慧眼不见佛中道境何况得闻喻无明聋障不闻所诠实义此述其疑状也阿难一辈所知障轻故先开悟烦恼障重故习漏未除我等罗汉烦恼障轻故尽诸漏所知障重故尚缠疑悔此出其致疑之由由于所知障重也。

　　二别述二难又二初从阴入处界文中起理违事难二从七大文中起相违性难。

　　今初。

　　世尊若复世间一切根尘阴处界等皆如来藏清净本然云何忽生山河大地诸有为相次第迁流终而复始。

　　意谓阴入处界既皆藏性真理真不容妄云何现见种种妄相此妄从何而生盖不达如来指妄即真无妄可拨之旨故也。

　　二从七大文中起相违性难。

　　又如来说地水火风本性圆融周遍法界湛然常住世尊若地性遍云何容水水性周遍火则不生复云何明水火二性俱遍虚空不相陵灭世尊地性障碍空性虚通云何二俱周遍法界。

　　意谓地水火风等一若周遍更不容他盖不达如来全性即相全相即性之旨而妄以坚碍为地性润湿为水性等故也。

　　三请佛开示。

　　而我不知是义攸往惟愿如来宣流大慈开我迷云及诸大众作是语已五体投地钦渴如来无上慈诲。

　　攸往犹言所归开我迷云及诸大众犹言开我及大众之迷云。

　　二许宣。

　　尔时世尊告富楼那及诸会中漏尽无学诸阿罗汉如来今日普为此会宣胜义中真胜义性令汝会中定性声闻及诸一切未得二空回向上乘阿罗汉等皆获一乘寂灭场地真阿练若正修行处汝今谛听当为汝说富楼那等钦佛法音默然承听。

　　有学已悟故独告无学人也前文就事显理即性具相无非胜义今更破尽事理性相余疑名胜义中真胜义性非于前胜义外别有所加但令真性倍昭明耳定性声闻偏指不回心者未得二空谓但证人空未证法空然肯回心向大非定性也一乘寂灭场地者即如来藏妙真如性唯一佛乘本来寂灭依此为本修因地方是真正无喧杂处而为全性起修之正行也今说此法无论回心与不回心皆令得悟正可为法华前阵若至法华则已开佛知见更无不回心者亦不劳重开示矣。

　　三正说二初答迷真起妄以释理违事难二答相随性遍以释相违性难。

　　初中二初总辨真觉二别明迷悟。

　　初又二初直指觉性本来寂照二双破觉非明与不明。

　　今初。

　　佛言富楼那如汝所言清净本然云何忽生山河大地汝常不闻如来宣说性觉妙明本觉明妙富楼那言唯然世尊我常闻佛宣说斯义。

　　此先指出本来觉性不属迷悟以为迷悟之所依也性觉本觉秪有二名终无二体不改名性固有名本妙明明妙不过交互言之显其寂而常照照而常寂迷之所不能减悟之所不能增也满慈虽曰常闻实未达其旨趣故佛得以两关勘之。

　　二双破觉非明与不明。

　　佛言汝称觉明为复性明称名为觉为觉不明称为明觉富楼那言若此不明名为觉者则无所明佛言若无所明则无明觉有所非觉无所非明无明又非觉湛明性。

　　此文三节初佛言下是以明与不明双征次富楼下是单领明边而以不明为非三佛言下是双破明与不明皆非也旧解纷纷伤文失旨今不暇辨但直释出令义昭然初文不必穿凿令深但浅浅问云汝所称觉明者为复性有所明而称名为觉为觉乃不明者而称为明觉乎此故立明与不明两关以勘验之富楼那即便答云若此不明名为觉者则无所明意显必有所明方可称觉是竟堕在明之一关矣佛遂双破之云汝谓若无所明则无明觉意必取有所明不知有所便非觉性矣既破其所领之非恐彼转计无明故又牒破之曰无所又复非明而无明又非觉湛明性也有所非觉句显此觉性不堕明之一关无所非明二句显此觉性不堕不明一关惟其非明不明故本来不属迷悟而得为迷悟作本也。

　　二别明迷悟二初明众生迷真成妄二明诸佛悟妄惟真。

　　初中又三初明所起妄因二明所感妄果三结果归因。

　　今初。

　　性觉必明妄为明觉觉非所明因明立所所既妄立生汝妄能无同异中炽然成异异彼所异因异立同同异发明因此复立无同无异如是扰乱相待生劳劳久发尘自相浑浊由是引起尘劳烦恼。

　　此正显一念无明心中顿具世界众生业果三种相续之因也性觉必明一句即前性觉妙明本觉明妙之义谓性觉必具真明此明不是有所之妄明亦不是冥然不觉之无明也但真如本有随缘之用由其无始以来曾未悟故不觉念起而妄为明觉是故觉性元非所明由此妄明遂立妄所所既妄立随即生汝妄能于是本无同异法性之中炽然遂成能所二法之异矣此非世界相续之张本乎又复异于彼之所异因异复立妄同此非十方虚空之张本乎又既有同异发明因此复立无同无异岂非众生相续之张本乎夫一念无明不起则已起则必成能所之异有异则必有同有异有同则必有无同无异如此诸法森然顿起扰乱性真两两相待安得不生劳虑劳虑既久安得不发妄尘既有妄尘安得不相浑浊由是引起尘劳烦恼岂非业果相续之张本乎是知三相续因总不离于一念无明也此文旧以三细六粗释之义亦可然但令文势断续经旨难明今故不用设欲配之亦无不可妄为明觉即无明业相立所即境界相妄能即能见相境界是相分能见是见分此之二分起必同时故起信论先能后所此中先所后能各从语便实不相违已上是三细也次相待生劳即六粗中智相劳久即相续相发尘即执取相自相浑浊即计名字相尘劳烦恼即业相及业系苦相也无明不觉生三细境界为缘长六粗不依本觉安有无明不依无明安有境界不缘境界安有六粗摄六粗秪归见相摄见相秪属无明摄无明不离本觉可谓全真成妄全妄即真矣。

　　二明所感妄果二初牒上略明二相二广显三种相续。

　　今初。

　　起为世界静成虚空虚空为同世界为异彼无同异真有为法。

　　承上一念无明既具三细六粗诸相由是起为世界静成虚空当知十方虚空秪是妄心中之同相所成种种世界秪是妄心中之异相所成则无情空界不离妄心明矣又彼同异发明所立无同无异即是有情众生谓之曰同则身命各异谓之曰异则四大是均心识亦均故名无同无异然此无同异法乃是因于同异发明而立的是有为之法与上文本无同异之觉性实不侔矣此可见有情众生亦秪是妄心中之无同异相而已。

　　二广显三种相续三初明世界相续二明众生相续三明业果相续。

　　今初。

　　觉明空昧相待成摇故有风轮执持世界因空生摇坚明立碍彼金宝者明觉立坚故有金轮保持国土坚觉宝成摇明风出风金相摩故有火光为变化性宝明生润火光上烝故有水轮含十方界火腾水降交发立坚湿为巨海干为洲潬以是义故彼大海中火光常起彼洲潬中江河常注水势劣火结为高山是故山石击则成𦦨融则成水土势劣水抽为草木是故林薮遇烧成土因绞成水交妄发生递相为种以是因缘世界相续。

　　此正明世界相续不离一念无明心也由妄为明觉因明立所因所彰能能为妄觉所为顽空妄觉是明顽空是昧二法相待法尔成摇故有风轮执持世界可见一切风轮秪是一念中之动相耳空既生摇对动成静故曰坚明立碍谓于妄明之中坚立一种碍相以与动相对也彼世界之金宝即汝妄明觉体所立坚相故有金轮保持国土可见一切金轮秪是一念中之坚相耳于妄心中坚觉之宝既成摇明之风复出以心中妄动之风摩心中妄立之金故有火光为变化性无而忽有有而忽无可见一切火大秪是一念中之动静二相所摩成耳妄心坚觉之宝明既能生润妄心变化之火光又复上烝故有水轮含十方界可见一切水大秪是一念中之金火二妄所烝成耳一念妄心既已全具四大于四大中火性常腾水性常降交互发生立诸坚碍遂有山河大地水胜则湿为巨海火胜则干为洲潬大者为洲小者为潬然大海亦心中妄火互立故得火光常起洲潬亦藉心中妄水互立故得江河常注也若妄心中之水势甚劣火势甚胜则结为高山由此山石秪是妄心水火结成故击则成𦦨融则成水若妄心中之土势甚劣水势甚胜则抽为草木由此草木秪是妄心水土抽出故烧还成土绞还得水可见地水火风全是妄心中物以此妄物于妄心中交互发生递相为种以是因缘妄有世界相续除却妄心之外安有少许实法可得耶此虽答示迷真成妄理不违事而海中火起等义即可密释相违性之难端至后相倾相夺随为色空等义又可兼释理违事之余惑良由谛理圆微故使佛语巧妙若此珍之味之又复应知文中似惟显示同居世界相续之相而方便实报二种世界相续亦不外此以不达妄心中四大即空故有同居世界相续以不达妄心中四大假名无量故有方便世界相续以不达妄心中四大即中故有实报世界相续也此文旧以五行生克训之甚违经旨经显一切惟心乃用世间妄计为解安得相蒙且如由石击𦦨融水于五行之说云何会通若以石属金则金能生水乌能又生于火若以石为土则水火皆不应生又林烧成灰可云火能生土因绞成水岂是木反生水故知世间五行元无实义不应以彼而释此也然儒宗太极两仪之说却与此经暗合但彼不说惟心所现便非正因缘境今不避繁文试一点出经文所称觉明空昧即彼所称太极太极圆中半白半黑黑表空昧白表觉明也相待生摇风轮持世即彼所谓太极动而生阳以其周行地外计以为天也坚明立碍金轮持国即彼所谓动极复静静而生阴以其成形于内计以为地也火光为变化性者即彼所谓体阴用阳离之象也水轮含十方界者即彼所谓体阳用阴坎之象也所以先天八卦干南坤北离东坎西正仿佛此惟心四大但不达惟心故云太极生两仪两仪生四象耳火腾水降等者即彼所谓后天八卦水火为政故离南坎北以表腾降之象也大约儒门计风金二大为天地之体计水火二大为天地之用然后具生后天五行不知太极动静全是当人妄心动静依此妄动妄静妄有世界相续岂有五行实法能相生克哉惟周子先悟道于东林故作太极圆说欲人了知太极本非心外实法只是无明迷于觉性妄成阿赖耶识而此无明全体虚妄了无自性可得故点破云无极而太极谓此太极本无所谓太极但是从无住本立一切法耳后儒不达更推无极为太极本失旨甚矣又孔子易传亦云易有太极乃密指易理为随缘不变不变随缘之藏心特以机缘未到不得明言此又菩萨苦心不可不知。

　　二明众生相续。

　　复次富楼那明妄非他觉明为咎所妄既立明理不逾以是因缘听不出声见不超色色香味触六妄成就由是分开见觉闻知同业相缠合离成化见明色发明见想成异见成憎同想成爱流爱为种纳想为胎交遘发生吸引同业故有因缘生羯罗蓝遏蒲昙等胎卵湿化随其所应卵惟想生胎因情有湿以合感化以离应情想合离更相变易所有受业逐其飞沉以是因缘众生相续。

　　此明众生相续亦不离一念无明心也故牒前文而示之曰复次众生之明妄非他即是觉性起于妄明为咎由其所妄既立遂使能明之理不逾以是因缘听不出声见不超色所中之色声香味触法六妄成就由是分开妄能而为见觉闻知之六根此即前文所谓结暗为色后文所谓见精映色结色成根等也既有此虚妄六根则念念执之为我如频伽瓶满中擎空遂为生死轮回之本必招胎卵湿化之形胎卵二生则同业相缠湿化二生则合离成化且如胎生之始由彼虚妄六根中阴之身于有缘处见有一点明相所欲之色发现在前依此明见便成淫欲之想男见父而憎女见母而憎男见母而妄想谓妻故成爱女见父而妄想谓夫故成爱流注此爱以为受生种子纳彼妄想于父精母血之中而得成胎此由男女交遘发生吸引彼同业有缘之中阴故有因缘生初七日之羯罗蓝犹如凝滑二七日之遏蒲昙其状如疱三七日之蔽尸犹如软肉四七日之羯南犹如坚肉五七日之钵罗奢佉分开四支名为形位乃至十月而出胎也如此胎卵湿化四生随其所感业缘而随应之卵惟想生如雄鸣上风雌鸣下风之类此与七趣文中情想不同彼以思善为想念恶为情此以男女爱慕为想绸缪为情也惟想故藉四缘生一业二父三母四暖以羯罗蓝为初生相因情故藉三缘生一业二父三母以遏蒲昙为胎卵渐分之相合感故藉二缘生一业二湿以蔽尸为初生相离应故惟一缘生所谓业力以羯南为初生相众生无始以来或情变为想想易为情合变成离离易为合等更相变易种种不同所有受业无不随业成报逐其善业则四生皆有飞举之乐逐其恶业则四生皆有沉坠之苦以是因缘众生相续明其但是觉明为咎更无他因也此虽但明六凡众生相续之相而方便实报土中三乘众生相续亦可例知所谓投真谛胎投俗谛胎投中谛胎出见思卵壳出尘沙卵壳出无明卵壳见思习润尘沙习润无明习润润即是湿空观化假观化中道化乃至界外情想合离以理思之。

　　三明业果相续。

　　富楼那想爱同结爱不能离则诸世间父母子孙相生不断是等则以欲贪为本贪爱同滋贪不能止则诸世间胎卵湿化随力强弱递相吞食是等则以杀贪为本以人食羊羊死为人人死为羊如是乃至十生之类死死生生互来相啖恶业俱生穷未来际是等则以盗贪为本汝负我命我还汝债以是因缘经百千劫常在生死汝爱我心我怜汝色以是因缘经百千劫常在缠缚惟杀盗淫三为根本以是因缘业果相续。

　　此明业果相续总不离一念妄贪也真如不守自性妄为明觉最初一念贪明己为众贪之本由其所贪益劣造业益恶感果益苦一切瞋痴慢等皆由贪生故独指三贪为业果根本也十生者于十二类生中惟除土木金石空散消沉不可食故互来相取为盗贪者不与而取名之为盗畜生何尝肯与人食横取食之盗莫大焉故约互伤名杀约互取名盗此特举业之最重者言耳若统论恶业则有十恶不止身三又统论业果则有善恶不动三业招感三界有漏苦乐不动三果故下文云有名鬼伦无名天趣有无相倾起轮回性也又偏真业感方便果缘了业感实报果通前三界业果总是迷中妄业妄果如水成冰惟称性业感寂光果即是悟中真业真果如水成冰又淫论事淫理淫杀论事杀理杀盗论事盗理盗以成同居方便实报三种业果相续可以意知文中汝负我命我还汝债二句互相影略结成杀盗二贪汝爱我心我怜汝色二句亦互相影略结成欲贪余并可解。

　　三结果归因。

　　富楼那如是三种颠倒相续皆是觉明明了知性因了发相从妄见生山河大地诸有为相次第迁流因此虚妄终而复始。

　　前已克示从因感果今更结属果惟妄因别无实法也三种颠倒相续者始则似有世界乃有众生有众生乃有业果后则由业果不断故众生不断由众生不断故世界不断然皆非心外有实颠倒不过皆是觉明体中妄生明了知性因此妄了发起所知妄相从于妄有能见而生耳此中明了知性即牒前妄为明觉是业相也因了发相即牒前因明立所是境界相也从妄见生即牒前生汝妄能从此妄能生一切法是能见相也今之山河大地诸有为相次第迁流不过因此虚妄微细三相为本遂成六粗诸相终而复始岂有他哉。

　　二明诸佛悟妄惟真二初领义起疑二举喻答释。

　　今初。

　　富楼那言若此妙觉本妙觉明与如来心不增不减无状忽生山河大地诸有为相如来今得妙空明觉山河大地有为习漏何当复生。

　　此领上文众生迷真成妄之旨而翻疑真能起妄也故曰若此众生所具妙觉之体本来如此之妙如此觉明不假修证与如来心不增不减而无状忽生山河大地诸有为相则如来今得妙空明觉乃与众生元始一般不识山河大地有为习漏何时亦当无状复生耶据此问意有二种迷一者不达只今众生现行无明及所见山河大地元非实有二者不达生佛虽复理同一惟性德一有修德故佛须以四喻而兼答之。

　　二举喻答释二初喻妄因妄果其体本真二喻真智真断不重起妄。

　　今初。

　　佛告富楼那譬如迷人于一聚落惑南为北此迷为复因迷而有因悟而出富楼那言如是迷人亦不因迷又不因悟何以故迷本无根云何因迷悟非生迷云何因悟佛言彼之迷人正在迷时倏有悟人指示令悟富楼那于意云何此人纵迷于此聚落更生迷不不也世尊富楼那十方如来亦复如是此迷无本性毕竟空昔(在迷时亦)本无迷(但是)似有迷(精妄)觉(今一)觉迷(则)迷(永)灭(而)觉不生迷(矣)亦如翳人见空中华翳病若除华于空灭忽有愚人于彼空华所灭空地待华更生汝观是人为愚为慧富楼那言空元无华妄见生灭见华灭空已是颠倒敕令更出斯实狂痴云何更名如是狂人为愚为慧佛言如汝所解云何问言诸佛如来妙觉明空何当更出山河大地。

　　初迷方喻以喻妄因本空二空华喻以喻妄果非有所以开其实有现行无明及山河大地之迷意谓众生分中尚无无明及山河大地生相况诸佛乎文并可知。

　　二喻真智真断不重起妄。

　　又如金矿杂于精金其金一纯更不成杂如木成灰不重为木诸佛如来菩提涅槃亦复如是。

　　金喻菩提智德无变灰喻涅槃断德无生所以开其但知性德不知修德之迷意谓精金已经煅炼木灰已自烧成岂同在缠本觉而已然本妙觉明妙空明觉离过绝非言辩莫及故须合此四喻方可庶几若但用前二喻未显生佛永殊若但用后二喻未显生佛平等今以后喻合前则知六而常即以前喻合后则知即而常六又依前二喻不须移方灭华但贵指迷拭翳则知无修而修依后二喻虽用红炉烈火原是本具金灰则知修而无修矣。

　　二答相随性遍以释相违性难二初牒问二正答。

　　今初。

　　富楼那又汝问言地水火风本性圆融周遍法界疑水火性不相陵灭又征虚空及诸大地俱遍法界不合相容。

　　此牒其第二从七大中所起相违性难而答之也。

　　二正答二初举喻二法合。

　　今初。

　　富楼那譬如虚空体非群相而不拒彼诸相发挥所以者何富楼那彼太虚空日照则明云屯则暗风摇则动霁澄则清气凝则浊土积成霾水澄成映于意云何如是殊方诸有为相为因彼生为复空有若因彼生富楼那且日照时既是日明十方世界同为日色云何空中更见圆日若是空明空应自照云何中宵云雾之时不生光耀当知是明非日非空不异空日。

　　此中譬如虚空下先举喻显其相容于意云何下次推征示其虚妄也妙觉明心无物可譬权以虚空譬之而以明暗动清浊霾映七种诸有为相权喻七大然不必一一分配但总显虚空非七相不拒七相发挥以喻藏性非七大不拒七大发挥而已推征中但推明相一种以例其余若此明相从日而生不藉虚空则应十方同为日色云何空中更见圆日若从空生空应自照何待日明若云空日共生则此明相那一半是空生那一半是日生又设使空日和合成此全明则日去空在应有半明何故全暗故曰非日非空然离空日何处有明故曰不离空日既此明相无生无性当知七相皆无生无性矣。

　　二法合二初正合上喻二重明理性。

　　今初。

　　观相元妄无可指陈犹邀空华结为空果云何诘其相陵灭义观性元真唯妙觉明妙觉明心先非水火云何复问不相容者(此段错简宜在无可凭据之下)真妙觉明亦复如是汝以空明则有空现地水火风各各发明则各各现若俱发明则有俱现云何俱现富楼那如一水中现于日影两人同观水中之日东西各行则各有日随二人去一东一西先无准的不应难言此日是一云何各行各日既双云何现二宛转虚妄无可凭据(此下宜接观相元妄一段)。

　　真妙觉明亦复如是者合上太虚空喻也空明空现地水火风各各发明各各现者合上日照则明云屯则暗等喻也俱发俱现则非太虚之所能譬故更巧借日影譬之若知二人所见各是全日元无二日则知水火等相皆是全体藏性亦无二性矣故即以法结示之曰若但观七大之相则元是虚妄无可指陈犹邀空华结为空果云何诘其相陵灭义若深观七大之性则全体元真只此七大惟是妙觉明心则水本非水火本非火云何复问不相容者先字训作本字非先后之先也倘谓性本先非水火后来方有水火妄相则本无今有性相分途其去冥谛神我邪计不远矣慎之慎之。

　　二重明理性三初明不变随缘用二明随缘不变体三结责迷情。

　　今初。

　　富楼那汝以色空相倾相夺于如来藏而如来藏随为色空周遍法界是故于中风动空澄日明云暗众生迷闷背觉合尘故发尘劳有世间相我以妙明不灭不生合如来藏而如来藏唯妙觉明圆照法界是故于中一为无量无量为一小中现大大中现小不动道场遍十方界身含十方无尽虚空于一毛端现宝王刹坐微尘里转大法轮灭尘合觉故发真如妙觉明性。

　　此中文有二节初汝以色空下是明藏性不变之体随九界众生心应其所知之量循业发现为九界七大次我以妙明下是明藏性不变之理随佛界众生心应其所知之量循业发现为佛界七大也初文汝字虽指满慈意实遍指九界众生繇其生相无明未破色空情见未忘故以此色空相倾相夺于如来藏而藏性不变之体随于染缘以为九界色空各各周遍法界犹如太虚不拒诸相发挥是故于中妄有风动空澄日明云暗等事也此由九界众生迷于藏性闷于无明本有觉性非背而背虚妄尘相无合而合故发三惑尘劳有实报方便同居诸世间相也次文我字遍摄十方三世一切诸佛由其称本觉性起始觉智此智照而常寂全修即性故名妙明不灭不生以此合如来藏不变之体而如来藏随于净缘唯妙觉明圆照法界是故一亦藏性无量亦藏性小亦藏性大亦藏性道场亦藏性十方亦藏性身亦藏性空亦藏性毛端亦藏性刹亦藏性微尘亦藏性法轮亦藏性一不为少无量非多乃至微尘不小法轮不大此由如来达尘非尘故无灭言灭了尘即觉故无合说合故发真如妙觉明性惟有如如及如如智也。

　　二明随缘不变体上文已明如来藏性随染净缘具成十界随九界心如水成冰随佛界心如冰成水今则指此冰水之性同一湿性也文分为三初明随缘不变如实空义二明随缘不变如实不空义三明随缘不变遮照同时义。

　　今初。

　　而如来藏本妙圆心非心非空非地非水非风非火非眼非耳鼻舌身意非色非声香味触法非眼识界如是乃至非意识界非明无明明无明尽如是乃至非老非死非老死尽非苦非集非灭非道非智非得非檀那(布施)非尸罗(戒)非毗梨耶(精进)非羼提(忍辱)非禅那(定)非般剌若(智慧)非波罗蜜多(到彼岸亦云度无极)如是乃至非怛闼阿竭(如来)非阿罗诃(应供)三耶三菩(正遍知)非大涅槃(灭度)非常非乐非我非净。

　　此显藏性正随缘时所有十界染净诸法随拈一法无不皆是圆融真谛一切俱非即藏性如实空义正随缘而常不变也言如来藏本妙圆心者重一圆字为显性量首言非心者即指心法次非空乃至非波罗蜜多者指众生法次如是乃至等者即指佛法意显心佛众生三无差别一非一切非也又众生法中非空至非意识界是六凡法竖三谛中属于俗谛非明无明至老死尽是缘觉法非苦至非得是声闻法此二属于真谛非檀那至波罗蜜多是菩萨法并后佛法同属中谛今一切俱非所谓一空一切空假中皆空不思议大真谛也缘觉法中言明无明者由妄明故便有无明或以初一明字指彼观因缘智亦可非今所重不须辨之。

　　二明随缘不变如实不空义。

　　以是俱非世出世故即如来藏元明心妙即心即空即地即水即风即火即眼即耳鼻舌身意即色即声香味触法即眼识界如是乃至即意识界即明无明明无明尽如是乃至即老即死即老死尽即苦即集即灭即道即智即得即檀那即尸罗即毗梨耶即羼提即禅那即般剌若即波罗蜜多如是乃至即怛闼阿竭即阿罗诃三耶三菩即大涅槃即常即乐即我即净。

　　此显十界染净诸法随拈一法无不皆是圆融俗谛一切俱即即藏性如实不空义正随缘而常不变也以是俱非世出世故结上起下非六凡故非世非四圣故非出世由其一切俱非所以一切俱即故此句宜属此也元明心妙重一妙字为显性具心佛众生一即一切即又三谛俱即所谓一假一切假空中皆假不思议大俗谛也。

　　三明随缘不变遮照同时义。

　　以是俱即世出世故即如来藏妙明心元离即离非是即非即。

　　此显十界染净诸法随拈一法无不皆是圆融中谛一切双遮双照即藏性遮照同时义正随缘而常不变也以是俱即句亦是结上起下由此俱非而又俱即所以即是妙明心元此句重一元字为显性体心佛众生一遮照一切遮照又三谛俱遮俱照即所谓一中一切中空假俱中不思议大中谛也离即离非者双遣上文俱非俱即二义是即非即者双收上文俱非俱即二义仍须略约心佛众生三法广约十界三谛以辨其相所谓离即心离非心是即心是非心离即空离非空是即空是非空乃至离即净离非净是即净是非净等可以意知不能繁述然此圆融藏性一体三义遍在十界三谛及心佛众生三法之中无不各各圆融若不再为点示仍恐读者封文失旨请稍陈之如来既指阴入处界七大等法全是藏性须就此法以观藏性且如佛法之中举一如来名号此如来名非心非空非地非水乃至非我非净此如来名即心即空乃至即我即净此如来名离即离非是即非即其余一切佛法亦复如是又如众生法中举一地大此地非心非空非地非水乃至非我非净此地即心即空即地即水乃至即我即净此地离即离非是即非即其余一切众生依正亦复如是又如心法之中举此现前一念介尔之心此介尔心非心非空乃至非我非净此介尔心即心即空乃至即我即净此介尔心离即离非是即非即其余一切诸心心所亦复如是由此即事之理具足即理之事方成事事无碍法界否则诸佛所证非即众生所有何名三无差别思之思之又复应知此中所显圆融藏性即是前三卷中所明更非别义盖一切俱非即周遍法界义由其性量廓彻故不可唤作一物也一切俱即即性色真空性空真色义及循业发现义由其性具诸法故法法皆是也离即离非是即非即即清净本然义由其性体妙绝故遮照同时也又一切俱非即性真常中求于去来迷悟生死了无所得义一切俱即即幻妄称相义离即离非是即非即即其性真为妙觉明体义又一切俱非即是离一切相一切俱即即是即一切法离即离非是即非即即双收二句又一切俱非故指皆是物无是见者一切俱即故微细发明无非见者离即离非是即非即故曰元是菩提妙净明体云何于中有是非是又一切俱非故正破七处非心一切俱即故密显七处咸遍离即离非是即非即故名大佛顶首楞严王三昧又一切俱非故性明一切俱即故性净离即离非是即非即故名常住真心性净明体前云胜义中真胜义性此之谓也。

　　三结责迷情。

　　如何世间三有众生及出世间声闻缘觉以所知心测度如来无上菩提用世语言入佛知见譬如琴瑟箜篌琵琶虽有妙音若无妙指终不能发汝与众生亦复如是宝觉真心各各圆满如我按指海印发光汝暂举心尘劳先起由不勤求无上觉道爱念小乘得少为足。

　　三谛圆融之本理名为如来无上菩提三观圆明之智眼名为佛之知见岂凡夫滞有二乘滞空之心所能测度岂世间因缘自然种种语言所能得入哉次以琴瑟等物喻现前阴入处界大等以妙音喻藏性妙理以妙指喻了义修证以汝与众生合琴瑟等喻以宝觉真心各各圆满合各有妙音喻以按指合喻中妙指义以海印发光合喻中妙音发义以汝暂举心合无妙指喻以尘劳先起合不发妙音喻海印者三昧之名得此三昧炳现世出世间一切诸法犹如大海阎浮提影悉于中现也由不勤求等者出其无有妙指之由由于爱念小乘所以迷理无明全在举心便属尘劳不得大用现前也。

　　二明迷悟因缘无性前文既举宝觉真心各各圆满但由迷悟不同致使大用不现又恐愚者以迷悟因缘为有实法今故重明其无性也文分为二初答满慈重征妄因二答阿难再执缘起。

　　初中二初问二答。

　　今初。

　　富楼那言我与如来宝觉圆明真妙净心无二圆满而我昔遭无始妄想乃在轮回今得圣乘犹未究竟世尊诸妄一切圆灭独妙真常敢问如来一切众生何因有妄自蔽妙明受此沦溺。

　　前文是问山河大地诸有为相生续之因故明迷真成妄咎在无明今文更问无明以何为因故曰何因有妄也幽溪云虽问生妄之因正欲显息妄之因故佛随以真亦无得答之。

　　答中二初明妄本无因二明真亦无得。

　　初又三初立喻二显法三结合。

　　今初。

　　佛告富楼那汝虽除疑余惑未尽我以世间现前诸事今复问汝汝岂不闻室罗城中演若达多忽于晨朝以镜照面爱镜中头眉目可见瞋责己头不见面目以为魑魅无状狂走于意云何此人何因无故狂走富楼那言是人心狂更无他故。

　　除疑者事理性相已无疑也余惑未尽者迷悟情量犹未舍也演若达多此云祠授爱镜中头眉目可见喻妄取幻境瞋责己头不见面目喻迷背真性当知凡夫爱妄有而不见真空二乘爱偏空而不见妙有菩萨爱万行而不见中道别教爱但中而不见法界皆狂走也答言是人心狂更无他故则知妄本无因矣。

　　二显法。

　　佛言妙觉明圆本圆明妙既称为妄云何有因若有所因云何名妄自诸妄想展转相因从迷积迷以历尘劫虽佛发明犹不能返如是迷因因迷自有识迷无因妄无所依尚无有生欲何为灭得菩提者如寤时人说梦中事心纵精明欲何因缘取梦中物。

　　妙觉明圆指众生所具之理性也本圆明妙言其不假修成也真本无妄则妄性本空安得有因有因便非妄矣如是迷因二句不是说其因迷生迷盖因迷因悟上文已曾双破今言如是迷因正因迷惑不达无因所以非有而常自有也若识得迷本无因则便知妄想无性更何所依最初尚无有生却后将何为灭直如梦中之物醒后安可取哉。

　　三结合。

　　况复无因本无所有如彼城中演若达多岂有因缘自怖头走忽然狂歇头非外得纵未歇狂亦何遗失富楼那妄性如是因何为在。

　　承上文言梦中之物醒时了不可取况复此妄一总无因本无所有直如达多狂走终不可言照镜是其因缘以人皆照镜不狂走故故知忽然狂歇头非外得可喻如来之妙觉明圆纵未歇狂亦何遗失可喻众生之本圆明妙矣结妄无因可知。

　　二明真亦无得二初法二喻。

　　今初。

　　汝但不随分别世间业果众生三种相续三缘断故三因不生则汝心中演若达多狂性自歇歇即菩提胜净明心本周法界不从人得何藉劬劳肯綮修证。

　　富楼那等既证无漏已断三缘秪因法执未破不知世间业果众生三种相续全无实性是故随此虚妄分别便谓有三界可出有涅槃可证还似达多怖头狂走今但须不随此虚妄分别则三缘业已先断三种相续妄因亦复不生而狂性自歇歇即菩提矣肯綮者筋脉聚会之处何藉劬劳肯綮修证言不待劳筋苦骨也此为满慈辈已断烦恼者言之若统论修证要途则不随分别是从理以开圆解三缘断故是从事以起实修事理双进方能直下了当盖虽断三缘而仍随分别则成人天二乘伪果不断三缘而驾言于不随分别则堕善星比丘覆辙故须事理并进也又三缘断故三因不生者由无杀盗淫之业果则无众生无众生则无世界如塞源者先竭其流如破竹者先部其尾。

　　二喻。

　　譬如有人于自衣中系如意珠不自觉知穷露他方乞食驰走虽实贫穷珠不曾失忽有智者指示其珠所愿从心致大饶富方悟神珠非从外得。

　　此与法华珠喻不同彼喻十六王子结缘系了因珠此喻各各自具正因珠也智者指示其珠喻如来开示藏性。

　　二答阿难再执缘起二初疑问二示答。

　　今初。

　　即时阿难在大众中顶礼佛足起立白佛世尊现说杀盗淫业三缘断故三因不生心中达多狂性自歇歇则菩提不从人得斯则因缘皎然明白云何如来顿弃因缘我(却)从因缘(而)心得开悟世尊此义何独我等年少有学声闻今此会中大目犍连及舍利弗须菩提等从老梵志闻佛因缘发心开悟得成无漏今说菩提不从因缘则王舍城拘舍梨等所说自然成第一义惟垂大悲开发迷闷。

　　此执如来现说因缘之言而翻难前文排摈因缘之义所以曲为末世众生释疑滞也。

　　二示答二初破疑二诫劝。

　　初中二初即喻推破二合法结显。

　　初又二初立二执二破二执。

　　今初。

　　佛告阿难即如城中演若达多狂性因缘若得灭除则不狂性自然而出因缘自然理穷于是。

　　阿难本执下文法喻成难今即以彼法喻而答释之理穷于是者言汝所执因缘自然之理极尽于此而已下乃破其无实理也。

　　二破二执又二初正破二执二悟本俱非。

　　初又二初约头破二约狂破。

　　今初。

　　阿难演若达多头本自然本自其然无然非自何因缘故怖头狂走若自然头因缘故狂何不自然因缘故失本头不失狂怖妄出曾无变易何藉因缘。

　　此明头非自然因缘以喻真体非自然因缘也先明头非自然故云设使达多头本自然则本自其然无然而非自矣何因缘故而又怖头狂走耶次明头非因缘故云若使自然之头实以因缘故狂何不使此自然之头随于因缘故失今即本头不失而狂怖虚妄出生其头曾无变易何藉于因缘耶是真体上决无自然因缘之理可得矣。

　　二约狂破。

　　本狂自然本有狂怖未狂之际狂何所潜不狂自然头本无妄何为狂走。

　　此明狂非自然因缘以喻妄亦非自然因缘也先明狂非自然故云设使本狂自然则是本有在怖矣未狂之际狂于何所潜耶次明狂非因缘故云设使不狂自然则狂必藉因缘今头本无妄何为狂走狂岂有因缘耶是妄法上亦决无自然因缘之理可得矣夫真妄二处求自然因缘之理俱不可得则其理不已穷乎。

　　二悟本俱非。

　　若悟本头识知狂走因缘自然俱为戏论。

　　悟本头者知此头不变随缘故有狂走狂歇之不同故非自然知此头随缘不变不因狂走狂歇为有无故非因缘识知狂走者知狂无体性故非自然知狂无来历故非因缘也。

　　二合法结显三初直结法二重简非三正指是。

　　今初。

　　是故我言三缘断故即菩提心。

　　此语超略具足应云三缘断故三因不生狂性自歇歇即菩提也夫言三缘断故三因不生则有似因缘矣而复云即菩提心则喻如头非外得岂因缘乎又即菩提心则有似自然矣而必以三缘断故方为歇即菩提则喻如狂歇方悟本头岂自然乎全性成修全修显性此真无戏论法也。

　　二重简非。

　　菩提心生生灭心灭此但生灭灭生俱尽无功用道若有自然如是则明自然心生生灭心灭此亦生灭无生灭者名为自然犹如世间诸相杂和成一体者名和合性非和合者称本然性。

　　此恐生灭情计未忘还于无戏论法而起戏论故须重重简拂之也意谓我所言三缘断故即菩提心者非谓有三缘可灭有菩提始生也若逐语生解妄计有菩提心生生灭心灭此则但成生灭戏论矣惟灭生俱尽方为无功用道方是无戏论法而所谓无功用道亦非自然也若又计无功用为有自然如是则又发明自然心生生灭心灭此亦但成生灭戏论矣然此无生灭法即是无戏论法而亦非自然也若又以无生灭者名为自然犹如世间诸相杂和成一体者名和合性非和合者称本然性总是妄立对待名字皆戏论耳。

　　三正指是。

　　本然非然和合非合合然俱离离合俱非此句方名无戏论法。

　　此承上文简拂一切戏论而示之曰讵知本然之性虽不变而举体随缘故非自然和合之相虽随缘而全体不变故非和合是故和合自然二俱远离离之与合亦复俱非此句方名无戏论法耳离者非和合非自然双遮句也合者亦和合亦自然双照句也遮照俱非故云离合俱非。

　　二诫劝二初诫徒闻无功二劝真修有益。

　　今初。

　　菩提涅槃尚在遥远非汝历劫辛勤修证虽复忆持十方如来十二部经清净妙理如恒河沙秪益戏论汝虽谈说因缘自然决定明了人间称汝多闻第一以此积劫多闻熏习不能免离摩登伽难何须待我佛顶神咒摩登伽心淫火顿歇得阿那含于我法中成精进林爱河干枯令汝解脱。

　　二劝真修有益。

　　是故阿难汝虽历劫忆持如来秘密妙严不如一日修无漏业远离世间憎爱二苦如摩登伽宿为淫女由神咒力销其爱欲法中今名性比丘尼与罗睺母耶输陀罗同悟宿因知历世因贪爱为苦(彼二人者皆以)一念熏修无漏善故或得(证三果而)出缠或(证四果而)蒙授(第一尊)记云何(汝乃)自欺尚留观听。

　　问曰前云何藉劬劳肯綮修证此云非汝历劫辛勤修证等何相反耶答曰满慈已尽诸漏但纡疑悔故疑悔一除直下了当阿难虽已开悟习漏未除欲证真智真断须修无漏胜业然无漏业亦只是不随分别三种相续所谓即以所悟真因净除现业而已非别有法可修也修即无修故云歇即菩提无修非是不修故云不如一日修无漏业所谓性修交成性修不二恰恰相成安得相反耶夫修则一念亦胜一日亦胜何况历劫不修则积劫多闻尚无实益何况无闻此正勖修以启下文言尚留观听者责其不能反见见自性反闻闻自性而犹逐妄缘也从初卷正宗分起至此是显如来藏妙真如性圆三谛理一大科竟。

　　二示不生灭为本修因妙三观门有二初为当机示圆通本根二为末世示道场方法。

　　初中二初叹领述请二宣示法义。

　　今初。

　　阿难及诸大众闻佛示诲疑惑销除心悟实相身意轻安得未曾有重复悲泪顶礼佛足长跪合掌而白佛言无上大悲清净宝王善开我心能以如是种种因缘方便提奖引诸沉冥出于苦海世尊我今虽承如是法音知如来藏妙觉明心遍十方界含育如来十方国土清净宝严妙觉王刹如来复责多闻无功不逮修习我今犹如旅泊之人忽蒙天王赐与华屋虽获大宅要因门入惟愿如来不舍大悲示我在会诸蒙暗者捐舍小乘毕获如来无余涅槃本发心路令有觉者从何摄伏畴昔攀缘得陀罗尼入佛知见作是语已五体投地在会一心伫佛慈旨。

　　此文三节初是经家叙相次无上大悲下是当机陈白三作是语已下是大众伫诲也初文疑惑销除者因缘自然名言习气已简拂故心悟实相者法身真解倍增明故身意轻安者能伏粗重障故次当机陈白又为二初无上大悲至出于苦海是叹领二世尊我今下是述请也含育犹上文所谓含吐以十方依正皆是妙心中物故名为含皆即妙心所现故名为育旅泊喻久背真性天王喻如来法王华屋喻如来所证三德秘藏三德秘藏虽吾故宅迷久不知知由佛示义如佛赐也门者行为理门即所谓妙奢摩他三摩禅那上文开圆顿解已知最初方便今直请入华屋之方便门也如来无余涅槃者圆极之果显非二乘所证无余涅槃本发心路者圆行之因得陀罗尼入佛知见者以一心三观大总持门入一心三智妙觉佛位也。

　　二宣示法义二初经家叙意二如来正说。

　　今初。

　　尔时世尊哀愍会中缘觉声闻于菩提心未自在者及为当来佛灭度后末法众生发菩提心(者)开无上乘妙修行路宣示阿难及诸大众。

　　攀缘未伏故虽悟菩提而未得自在今乃示以摄伏攀缘之正行也此行通于现在灭后无不依之而证菩提。

　　二如来正说二初总示因心二别显修证。

　　初中二初正明二义二决通疑滞。

　　初又二初总征二别释。

　　今初。

　　汝等决定发菩提心于佛如来妙三摩提不生疲倦应当先明发觉初心二决定义云何初心二义决定。

　　妙三摩提者即大佛顶首楞严王三昧全性起修全修在性故名为妙修德有功性德方显故须不生疲倦从本觉而发始觉故名发觉初心决者决择定者一定此等一定不易之理初发心时急须决择否则不入修行正定聚中是则义虽本定要由决择方知故名决定义也。

　　二别释二初应审观因地发心二应审详烦恼根本。

　　初中二初总劝审观二正示审观。

　　今初。

　　阿难第一义者汝等若欲捐舍声闻修菩萨乘入佛知见应当审观因地发心与果地觉为同为异阿难若于因地以生灭心为本修因而求佛乘不生不灭无有是处。

　　此正显示因心须同果觉则因真果正故必须以不生不灭为本修因也然不生不灭之性全在生灭之中如虚空全在器世间中清水全在浊水之中故须审观而决择之。

　　二正示审观二初立喻二示法。

　　今初。

　　以是义故汝当照明诸器世间可作之法皆从变灭阿难汝观世间可作之法谁为不坏然终不闻烂坏虚空何以故空非可作由是始终无坏灭故。

　　此借器世间法以喻众生世间法也以器世间一切可作之法喻众生身中根尘诸法以器世间虚空喻众生根尘识等本然之性。

　　二示法二初简妄生灭相合可作喻二依无生灭性合虚空喻。

　　初中二初指妄总标二约义别释。

　　今初。

　　则汝身中坚相为地润湿为水暖触为火动摇为风由此四缠分汝湛圆妙觉明心为视为听为觉为察从始入终五叠浑浊。

　　身中四大及视听觉察喻如可作之法湛圆如觉明心喻如虚空由此四缠分为视听等者正前文所谓所妄既立明理不逾也夫以四缠分隔妙心犹之以器世间分隔虚空也四缠变坏而妙心终不可坏犹之器世间可坏而虚空不可坏也然器世间总不在虚空之外则知四缠亦总不在妙心之外矣若知空性本无分隔分隔全是虚妄则不惟四缠可坏而视听觉察亦可坏矣若知性色真空性空真色等义则不惟视听觉察之性即是湛圆妙觉明心而不可坏即身中四缠之性亦即是湛圆妙觉明心而不可坏矣是故十八界相皆可作法皆从变坏十八界性皆如虚空皆不可坏也从始入终五叠浑浊者约无始生相无明假名为始约妙觉究竟断德假名为终妙觉以前一分生相无明未断则一分微细五浊之相亦未全除故也盖本是湛圆妙觉明心妄为相见二分相分名为色法见分名为心法色法即是色阴而离心无色心法即是受想行识而离色无心是故心色二法决不相离则从无始以来乃至妙觉以前念念之间无不具足五叠浑浊也。

　　二约义别释二初通示浊义二别解浊名。

　　今初。

　　云何为浊阿难譬如清水清洁本然即彼尘土灰沙之伦本质留碍二体法尔性不相循有世间人取彼土尘投于净水土失留碍水亡清洁容貌汩然名之为浊汝浊五重亦复如是。

　　前示生灭不生灭性故借虚空与群器为喻今示清净及浑浊相故借水土为喻应知佛界法性五阴喻如清水九界虚妄五阴喻如尘土灰沙相杂也然于一妙心中具有相见二分喻如一太虚中具有水土二物若达性水真空性空真水性土真空性空真土则不必灭于水土而后显太虚空若达此见及缘元是菩提妙净明体则不必灭于相见二分而后显一妙心惟其不达相见即是妙心故取妄相投于妄见遂成五阴浑浊犹如不达水土即是空性故取妄土投于妄水遂成汩然容貌也故下文澄浊就清但令见相二分不织则见闻觉知即契如来常乐我净譬如去泥纯水则明相精纯即合性水真空义矣不可执上喻而难下喻谓清水犹属可作之法应须除去也又此下将示阿难依闻性而修道故以水喻见闻等性以土喻尘识若应观六尘境者亦可以水喻尘性土喻根识若应观六识境者又可以水喻识性土喻根尘矣不可不知。

　　二别解浊名五初劫浊(至)五命浊。

　　今初。

　　阿难汝见虚空遍十方界空见不分有空无体有见无觉相织妄成是第一重名为劫浊。

　　此直指九界色阴为劫浊也见字摄于闻觉知等即是自心见分喻如清水虚空摄于四大六尘即是自心相分喻于尘土灰沙汝见虚空遍十方界而空之与见不可分其边畔喻于水土相和也设但有空无见则空亦无体设但有见无空则见亦无觉今以虚妄相见二分相织妄成十方三世种种分位不同遂于真如实际之中而有实报方便同居三土差别名为劫浊此劫浊称第一重者其相最粗而易见故。

　　二见浊。

　　汝身现搏四大为体见闻觉知壅令留碍水火风土旋令觉知相织妄成是第二重名为见浊。

　　此直指九界受阴为见浊也言汝身现搏四大为体且指同居分段之身而言须知方便实报法性之身虽无粗重四大亦有微妙色法亦得称为界外四大也见闻觉知性本虚通今则壅令留碍喻如水亡清洁水火风土本无情觉今则旋令觉知喻如土失留碍因此虚妄相见二分相织妄成六受用根领纳前尘遂于非我非无我性而有同居我见方便无我见实报亦我亦无我见名为见浊此浊为第二重者其相亦易知故。

　　三烦恼浊。

　　又汝心中忆识诵习性发知见容现六尘离尘无相离觉无性相织妄成是第三重名烦恼浊。

　　此直指九界想阴为烦恼浊也谓汝心中忆过去事识现在事诵习未来诸事性中既发能取之知见容貌随现所取之六尘离尘则知见无相离觉则六尘无性尘是相分觉是见分亦因此虚妄见相二分相织妄成种种想心起同居土中憎爱名为见思烦恼起方便土中憎爱名为尘沙烦恼起实报土中憎爱名为无明烦恼故称烦恼浊也此为第三重者比前二相为融通故。

　　四众生浊。

　　又汝朝夕生灭不停知见每欲留于世间业运每常迁于国土相织妄成是第四重名众生浊。

　　此直指九界行阴为众生浊也朝夕生灭不停者同居分段生死相方便实报变易生死相无不尔也知见每欲留于世间者凡夫贪恋三界二乘沉滞空寂菩萨乐着果报也业运每常迁于国土者凡夫被善恶业迁二乘被无漏业迁菩萨被二边业迁也此以知见喻水业运喻土相织妄成九界二死名众生浊此称第四重者比前为幽隐故。

　　五命浊。

　　汝等见闻元无异性众尘隔越无状异生性中相知用中相背同异失准相织妄成是第五重名为命浊。

　　此直指九界识阴为命浊也汝等见闻元无异性者譬如空无内外亦如水本清洁也由于众尘隔越遂令无状异生者譬如取频伽瓶塞其两孔遂令内外相隔亦如土尘投水亡其清洁也是故性中则仍相知如耳根闻法身钦口问不可谓六根是异而用中则咸相背如耳不见色目不闻声不可谓六根是同同异皆失其准亦秪由见闻之见分与众尘之相分相织妄成九界识心遂有各各执受躯命不同名为命浊此称第五重者极微细故。

　　二依无生灭性合虚空喻二初弃浊就清二以喻合法。

　　今初。

　　阿难汝今欲令见闻觉知远契如来常乐我净应当先择生死根本依不生灭圆湛性成以湛旋其虚妄灭生复还元觉得元明觉无生灭性为因地心然后圆成果地修证。

　　十八界相无非浊水十八界性皆如来藏无非浊水中清水之性今欲令阿难就耳门修证故独指见闻觉知之性为浊水中清水性也言汝欲令现前日用之见闻觉知即远契于如来果地之常乐我净则于名字位中应当先择去其五重相织之生死根本依取本不生灭本圆本湛之性以成观行之功即以此本湛之性旋其虚妄灭生使粗惑任运先落而复还元觉得元明觉无生灭性以为圆初住位真因地心然后圆成果地修证极至妙觉是则名为因心果觉始终理同矣此中见闻觉知不生灭圆湛性合前虚空不可烂坏之喻五重相织生死根本遍指虚妄十八界相合前可作法之喻也。

　　二以喻合法。

　　如澄浊水贮于静器静深不动沙土自沉清水现前名为初伏客尘烦恼去泥纯水名为永断根本无明明相精纯一切变现不为烦恼皆合涅槃清净妙德。

　　前既以投土于水而喻浊相故今还以澄浊得清而喻修证之相静器者即喻本不生灭圆湛之性如澄浊水须贮静器欲破五阴须观阴入处界本如来藏也静深不动喻观行力深也沙土自澄喻相见二分不复相织圆伏五住烦恼而粗垢任运先落也清水现前喻真谛理明亦复相似见三谛理也初伏客尘烦恼正明断界内见思伏界外无明也去泥纯水喻断界外别惑从圆初住分断乃至妙觉究竟断尽故曰名为永断根本无明也若至明相精纯则成佛界无上法性五阴虽复同流九界变现一切善恶无记有漏无漏诸五阴法而皆是巧用性恶法门不被恶法所用故云不为烦恼了知性恶即是性善全用即体十界无非常乐我净故云皆合涅槃清净妙德也盖佛法界具有权实法性五阴实五阴者即佛界真善妙色乃至庵摩罗识等权五阴者即示同九界色受想行识也若实若权皆清非浊实则名为明相精纯权则名为一切变现此则喻如了达性水真空性空真水从令腾波鼓浪乃至现浊现清别现作地火风等而水性终无夺矣故此直以浊相可澄合上作法可坏而以明相精纯合上虚空不坏良由第三卷中已明空水皆性皆真故也又复应知吾人现前见闻觉知全体是妄亦全体是真缘见因明妄也不动不迁不还不见等真也如泥与水和在一处先须识此浊水之中有清水性然后方便去浊就清固不得舍浊水而别觅清水尤不得认浊水而以为清水也。

　　二应审详烦恼根本二初总劝审详二正示审详。

　　今初。

　　第二义者汝等必欲发菩提心于菩萨乘生大勇猛决定弃捐诸有为相应当审详烦恼根本此无始来发业润生谁作谁受阿难汝修菩提若不审详烦恼根本则不能知虚妄根尘何处颠倒处尚不知云何降伏取如来位。

　　前第一义中所言五浊是明全真起妄必须弃妄而复真今第二义中所言六根意明全妄含真必须悟真而融妄也发业无明即是业因润生无明即是业缘此二通于界内界外总名烦恼谁作谁受正是审其根本意显作亦六根受亦六根除却现前六根更无烦恼根本故须拔脱其黏也。

　　二正示审详二初立喻二示法。

　　今初。

　　阿难汝观世间解结之人不见所结云何知解不闻虚空被汝隳裂何以故空无形相无结解故。

　　此以结喻根尘识妄黏之相而以虚空喻根尘识本藏性也。

　　二示法二初委示颠倒处所合所结喻二正劝详择降伏合知解喻。

　　初中二初总示结根二别示结相。

　　今初。

　　则汝现前眼耳鼻舌及与身心六为贼媒自劫家宝由此无始众生世界生缠缚故于器世间不能超越。

　　谓由汝现前六根为六尘外贼之媒反自劫其家宝由此无始以来六凡众生世界生缠缚故于同居世间不能超越乃至二乘众生世界生缠缚故于方便世间不能超越菩萨众生世界生缠缚故于果报世间不能超越也下文云何况此中生住异灭分剂头数此中者仍指六根之中生住异灭分剂头数者即指无明别惑故知六根结相通于九界直至妙觉方能解尽同于虚空不可隳裂耳问曰旧以六识为贼今何指为六尘答曰惟其六尘为贼故云眼被色劫耳被声劫等又名此六尘以为六衰言其能为衰害也总而言之迷则六根为内贼六尘为外贼六识为内外贼以互相为媒故若不相黏则一一皆良民矣。

　　二别示结相二初约众生世界以明妄数二约世界妄数以历六根。

　　今初。

　　阿难云何名为众生世界世为迁流界为方位汝今当知东西南北东南西南东北西北上下为界过去未来现在为世方位有十流数有三一切众生织妄相成身中贸迁世界相涉而此界性设虽十方定位可明世间秪目东西南北上下无位中无定方四数必明与世相涉三四四三宛转二十流变三叠一十百千。

　　所言众生世界者只此现在身中所有迁流即名为世所有方位即名为界方位有十流数有三众生无始以来织妄相成于一身中贸易迁流遂令世界互相涉入以此定位之四方涉彼迁流之三世三世各有四方总成十二四方各有三世亦成十二故名宛转十二也一身而成十二即是流变一叠而为十二十二之中必各具十即是流变二叠为百二十百二十中又各具十即是流变三叠为千二百今言一十百千举大数耳然流变三叠古无的解幽溪之释似为近理今节录之幽溪云第一叠约四方各论三世三四共成十二第二叠于东方三世变一为十者约刹那九世言之如根本中过去一世既变三世矣各各又成三世三三九世所谓过去过去过去现在过去未来现在过去现在平等现在未来未来过去未来现在未来无尽加前根本中一世故成十世所谓十世古今始终不离于当念也现在未来二世各具十世亦然共三十世第三叠于东方三十世一一变十共成三百四方总千二百佛意盖言众生世界必有方位迁流方方有世世世有方一念十方刹那九世世位生灭法尔如斯此约一刹那顷功德之数如此若一时一日岂有涯哉谓之功德者功言力德言用谓六根各有竖穷横遍之力用也正显界虽贸变世虽迁流而有不变不迁者在即飞光验其不动十科显其周圆又下击钟验常莫非其事此为选圆通本根极吃紧事也私谓更有一释言流变三叠者一叠即三四四三成十二也二叠即方方世世中各具十界则十二成百二十也三叠即界界又各互具十界则百二十成千二百也故下文意根中云默容十方三世一切世出世法。

　　二约世界妄数以历六根二初明性本圆融二明用分优劣。

　　今初。

　　总括始终六根之中各各功德有千二百。

　　一叠为十二名数之始百二十叠为千二百名数之终此虽是一身总数而六根亦复各得其全譬如六人同观一月各得月之全体此在妄恒真之性法尔如斯者也。

　　二明用分优劣但约此方众生沉迷颠倒用中相背故于本无优劣性中而妄成优劣相也文分为二初总明二别示。

　　今初。

　　阿难汝复于中克定优劣。

　　二别示六初明眼根相(至)六明意根相。

　　今初。

　　如眼观见后暗前明前方全明后方全暗左右旁观三分之二统论所作功德不全三分言功一分无德当知眼唯八百功德。

　　四方各二百四隅各一百共千二百前方全明指正方及二隅共四百也后方全暗亦指正方并二隅四百也左右旁观句言左右正方各二百亦皆见也三分之二句总算见八百而不见四百也三分言功者性本具也一分无德者用遍局也。

　　二明耳根相。

　　如耳周听十方无遗动若迩遥静无边际当知耳根圆满一千二百功德。

　　言闻动之时似有迩遥此特循业发现之妄情闻静之时元无边际此乃在妄恒真之体性也。

　　三明鼻根相。

　　如鼻嗅闻通出入息有出有入而阙中交验于鼻根三分阙一当知鼻唯八百功德。

　　出则取香入则闻香两停之际则无功能故云三分阙一。

　　四明舌根相。

　　如舌宣扬尽诸世间出世间智言有方分理无穷尽当知舌根圆满一千二百功德。

　　舌有二用一者知味二者言谭若约知味其功则劣今约言谭其功则胜幽溪云但举宣扬显舌之能非谓不宣扬时便不具德也言有方分者世出世法不同故理无穷尽者粗言细语皆第一义故。

　　五明身根相。

　　如身觉触识于违顺合时能觉离中不知离一合双验于身根三分阙一当知身唯八百功德。

　　离时一总不知故为一合时兼识违顺故为双也。

　　六明意根相。

　　如意默容十方三世一切世间出世间法唯圣与凡无不包容尽其涯际当知意根圆满一千二百功德。

　　诸法所生唯心所现现前一念介尔之心本自竖穷横遍纵令昏迷倒惑其体无变故曰默容一切诸法。

　　二正劝详择降伏合知解喻二初劝简略明二因疑广示。

　　今初。

　　阿难汝今欲逆生死欲流返穷流根至不生灭当验此等六受用根谁合谁离谁深谁浅谁为圆通谁不圆满若能于此悟圆通根逆彼无始织妄业流得循圆通与不圆根日劫相倍我今备显六湛圆明本所功德数量如是随汝详择其可入者吾当发明令汝增进十方如来于十八界一一修行皆得圆满无上菩提于其中间亦无优劣但汝下劣未能于中圆自在慧故我宣扬令汝但于一门深入入一无妄彼六知根一时清净。

　　夫六根优劣不同可谓全体虚妄而仍各具竖穷横遍功德则又全妄含真故须从此返妄归真而以真融妄也生死欲流者通指二种生死皆因于法有所取着总名欲流返穷流根等者追断生灭根元以契无生灭性也当验此等虚妄六根谁合于性谁离于性谁合而深谁离而浅谁合且深而为圆通谁离且浅而不圆满从此定境修观则迟速永殊故须详择也无始织妄业流即下文所明六根生起之相由其皆是织妄所成故一一根中皆具五叠浑浊必须逆而澄之余文可知。

　　二因疑广示二初疑请二广示。

　　今初。

　　阿难白佛言世尊云何逆流深入一门能令六根一时清净。

　　意谓根既有六云何止须一门深入此蹑近文而起疑也。

　　二广示二初约研破总示二约行相别示。

　　初中三初就法研破二借喻显理三以法合喻。

　　今初。

　　佛告阿难汝今已得须陀洹果已灭三界众生世间见(道)所断之惑然犹未知根中积生无始虚习彼习要因修(道之)所断得何况此中生住异灭分齐头数今汝且观现前六根为一为六阿难若言一者耳何不见目何不闻头奚不履足奚无语若此六根决定成六如我今会与汝宣扬微妙法门汝之六根谁来领受阿难言我用耳闻佛言汝耳自闻何关身口口来问义身起钦承是故应知非一(则)终(是)六非六(则)终(是)一终不汝根元一元六阿难当知是根(其实)非一非六由无始来颠倒沦替故于圆湛(性中妄有)一六义生汝须陀洹虽得六销犹未亡一。

　　须陀洹此云入流初果之名积生无始虚习指思惑此中者指六根之中生住异灭分齐头数者指无明别惑得六销者不入色声香味触法故未亡一者未知根结之元故由未亡一故仍于根结作定六之见不信一门深入六根同净之法也。

　　二借喻显理。

　　如太虚空参合群器由器形异名之异空除器观空说空为一彼太虚空云何为汝成同不同何况更名是一非一。

　　太虚空以喻真性群器以喻六尘由器形异名之异空者以喻由彼虚妄六尘分圆湛性而为视听觉察之不同即上文所谓一六义生亦下文所谓从真起妄六用偏局也除器观空说空为一以喻六销未亡一也彼太虚空等者以喻上文非一非六亦喻下文六根互用无上知觉觉明圆妙也。

　　三以法合喻。

　　则汝了知六受用根亦复如是。

　　浮根四尘如器根中之性如器中空非六非一也。

　　二约行相别示二初明从真起妄六用偏局二明返妄归真六根互用。

　　初中二初别示生起之由二总结偏局之相。

　　初中六初示眼根结相(至)六示意根结相。

　　今初。

　　由明暗等二种相形于妙圆中黏湛发见见精映色结色成根根元目为清净四大因名眼体如蒲萄朵浮根四尘流逸奔色。

　　此正显示所结之相令人知所解也盖自妄为明觉因明立所法尔便有明暗二种相形由是于妙圆性中黏彼明湛而发见精见精映于明暗等色结色成胜义根此惟天眼能见肉眼所不能见故名清净四大因名眼体如蒲萄朵者指胜义根虚妄相也既有胜义便有浮尘眼根以粗浊四大为体常流逸而奔色是谓迷真成妄故有眼根也此中明暗即自心相分湛即自心见分黏字映字正与前文相织妄成织字义同所以举根必具尘识举尘必具根识举识必具根尘而一一法中皆有五叠浑浊也。

　　二示耳根结相。

　　由动静等二种相击于妙圆中黏湛发听听精映声卷声成根根元目为清净四大因名耳体如新卷叶浮根四尘流逸奔声。

　　妄为明觉即是无明初动之相乃至相待生摇坚明立碍名为动静二种相击亦即自心之相分也余例前释可知。

　　三示鼻根结相。

　　由通塞等二种相发于妙圆中黏湛发嗅嗅精映香纳香成根根元目为清净四大因名鼻体如双垂爪浮根四尘流逸奔香。

　　晦昧为空便有通相结暗为色便有塞相故名二种相发亦自心之相分也。

　　四示舌根结相。

　　由恬变等二种相参于妙圆中黏湛发尝尝精映味绞味成根根元目为清净四大因名舌体如初偃月浮根四尘流逸奔味。

　　炽然成异便有变相因异立同便有恬相恬者淡也非甘也此二种相参亦是自心相分。

　　五示身根结相。

　　由离合等二种相摩于妙圆中黏湛发觉觉精映触抟触成根根元目为清净四大因名身体如腰鼓颡浮根四尘流逸奔触。

　　既有能所便有合离此二相摩亦是自心相分。

　　六示意根结相。

　　由生灭等二种相续于妙圆中黏湛发知知精映法揽法成根根元目为清净四大因名意思如幽室见浮根四尘流逸奔法。

　　无明初动既非生妄见有生诸法变迁亦非灭妄称为灭此二相续亦是自心相分如幽室见者众生所计六尘缘影为自心相也浮根四尘约肉团心而言。

　　二总结偏局之相。

　　阿难如是六根由彼觉明有明明觉失彼精了黏妄发光是以汝今离暗离明无有见体离动离静元无听质无通无塞嗅性不生非变非恬尝无所出不离不合觉触本无无灭无生了知安寄。

　　言六根虚妄结相别无他因秪由觉明真性有妄明之明觉遂失彼精了之体黏彼妄尘以发妄光假名为视为听为觉为察也前云黏湛约所黏能今云黏妄约能黏所能所虽殊虚妄则一是以汝今等者意显因于迷妄故成偏局与前文听不出声见不超色义同非谓六根一总无性也。

　　二明返妄归真六根互用二初明返妄圆拔二明归真互用返妄如除器互用如太空也。

　　今初。

　　汝但不循动静合离恬变通塞生灭明暗如是十二诸有为相随拔一根脱黏内伏伏归元真发本明曜(但得)曜性发明(则)诸余五黏(皆)应拔(而)圆脱。

　　不循二字即是下手亲切工夫犹上文不随分别之不随二字二卷中远离诸和合缘及不和合之远离二字亦犹下文弃生灭之弃字知见无见之无字不取无非幻之不取二字乃至旋流获无妄之旋字也一脱一切脱未有耳既不黏动静而余根尚黏合离等者故名圆脱但初拔时须向一根下手耳。

　　二明归真互用二初证互用之相二明互用所以。

　　今初。

　　不由前尘所起知见(则本)明不循(六)根(不过)寄(六)根(而)明发由是六根(遂能)互相为用阿难汝岂不知今此会中阿那律陀无目而见䟦难陀龙无耳而听殑伽神女非鼻闻香骄梵钵提异舌知味舜若多神无身觉触如来光中映令暂现既为风质其体元无诸灭尽定得寂声闻如此会中摩诃迦叶久灭意根圆明了知不因心念。

　　䟦难陀此云贤喜殑伽河名骄梵钵提此云牛呞异舌者不与寻常舌根同也久灭意根者断尽俱生我执无复如幽室见之相可得也历引诸证虽或是业果或由得道其为明不循根则一而已。

　　二示互用所以又三初示妄体本真二指现量为证三示以修显性。

　　今初。

　　阿难今汝诸根若圆拔已内莹发光如是浮尘及器世间诸变化相如汤消冰应念化成无上知觉。

　　浮尘诸变化相本即无上知觉所谓此见及缘元是菩提妙净明体也随无明染缘如水成冰用智慧净缘是冰化水而云汤消冰者汤之与冰同一水性但智慧火能融无明坚执喻之以汤此约修德显示翻迷归悟故名曰化若约性德无减无增更非二物则曰烦恼即菩提生死即涅槃矣。

　　二指现量为证。

　　阿难如彼世人聚见于眼若令急合暗相现前六根黯然头足相类彼人以手循体外绕彼虽不见头足一辨知觉是同。

　　上虽拈示六根互用若事若理皆已彰明犹恐执迷之人谓是由修所成不关性具故更举世人现量为证也世人所有妄见仅仅聚在眼根设令急合暗相现前则他人虽在其前六根黯然头足相类然使彼合眼人以手循他人体外绕一匝则眼虽不见而头足一辨知觉是同岂非明不循根之一证乎古人有以夜中摸着枕子为大悲千手眼者亦是此意。

　　三示以修显性。

　　缘见因明暗成无见不明自发则诸暗相永不能昏根尘既销云何觉明不成圆妙。

　　承上指示众生知觉之性本不藉于眼根但彼一向缘尘之见因于明相故暗时便成无见若能称性起修发本明曜使曜性不藉明缘而能自发则诸暗相永不能昏由是根尘之妄既销云何觉明本性不成圆妙极果乎正明二义竟。

　　二决通疑滞二初明因果俱常决通初义二明结解无二决通次义。

　　初中二初疑问二示答。

　　今初。

　　阿难白佛言世尊如佛说言因地觉心欲求常住要与果位名目相应世尊如果位中菩提涅槃真如佛性庵摩罗识空如来藏大圆镜智是七种名称谓虽别清净圆满体性坚凝如金刚王常住不坏若此见听离于明暗动静通塞毕竟无体犹如念心离于前尘本无所有云何将此毕竟断灭以为修因欲获如来七常住果世尊若离明暗见毕竟空如无前尘念自性灭进退循环微细推求本无我心及我心所将谁立因求无上觉如来先说湛精圆常违越诚言终成戏论云何如来真实语者惟垂大慈开我蒙吝。

　　智德无二障名为菩提断德无二死名为涅槃不妄名真不异名如不坏不变名为佛性分别一切而无染著名庵摩罗识惟一真心更非他物名空如来藏洞照万法而无分别名大圆镜智若此见听下因前所示迷妄偏局之相而翻疑真性为断灭也言此见听等六根离明暗等六尘毕竟无体犹如初卷中所征念心离于前尘本无所有云何将此毕竟断灭为因而求不生不灭果耶蒙吝者由蒙昧故执着也余文可知。

　　二示答三初斥迷许说二指事除疑三会通结示。

　　今初。

　　佛告阿难汝学多闻未尽诸漏心中徒知颠倒所因颠倒现前实未能识。

　　但知六根全体是妄不知全妄之中真性不灭也。

　　二指事除疑又二初诘根尘显迷倒二就闻性示因常。

　　今初。

　　恐汝识心犹未信伏吾今试将尘俗诸事当除汝疑即时如来敕罗睺罗击钟一声问阿难言汝今闻不阿难大众俱言我闻钟歇无声佛又闻言汝今闻不阿难大众俱言不闻时罗睺罗又击一声佛又问言汝今闻不阿难大众又言俱闻佛问阿难汝云何闻云何不闻阿难大众俱白佛言钟声若击则我得闻击久声销音响双绝则名无闻如来又敕罗睺击钟问阿难言尔今声不阿难大众俱言有声少选声销佛又问言尔今声不阿难大众答言无声有顷罗睺更来撞钟佛又问言尔今声不阿难大众俱言有声佛问阿难汝云何声云何无声阿难大众俱白佛言钟声若击则名有声击久声销音响双绝则名无声佛语阿难及诸大众汝今云何自语矫乱大众阿难俱时问佛我今云何名为矫乱佛言我问汝闻汝则言闻又问汝声汝则言声惟闻与声报答无定如是云何不名矫乱。

　　初答无闻为非次答无声为是文并可知。

　　二就闻性示因常。

　　阿难声销无响(之时)汝(便妄)说无闻若实无闻(则)闻性自灭同于枯木钟声更击汝云何知(当知)知有知无自是声尘(之)或有或无(耳)岂彼闻性为汝有无(哉设使)闻实云无(则)谁(为)知无者是故阿难声(尘)于闻(性)中自有生灭非为汝闻(此)声(之)生(闻此)声(之)灭(而)令汝闻性(便)为有为无(也)汝尚颠倒惑声为闻何怪昏迷以常为断终不应言离诸动静闭塞开通说闻(毕竟)无性(且)如(世间)重睡(之)人眠熟床枕其家有人于彼睡时捣练舂米其人梦中闻舂捣声别作他物或为击鼓或为撞钟即于梦时自怪其钟为木石响于时忽寤遄知杵音自告家人我正梦时惑此舂音将为鼓响阿难是人梦中岂忆(声尘之)静摇(耳根之)开闭通塞(但)其形虽寐(而)闻性(决定)不昏(以此为证则知)纵汝形销命光迁谢此性云何为汝销灭。

　　此正就虚妄根尘中点出不生灭性以为真正修因也正取能闻舂捣之性不取惑为钟鼓之情以惑为钟鼓是独头意识颠倒相故。

　　三会通结示又二初明迷故常即无常二明悟故无常即常。

　　今初。

　　以诸众生从无始来循诸色声逐念流转曾不开悟性净妙常不循所常逐诸生灭由是生生杂染流转。

　　二明悟故无常即常。

　　若弃生灭守于真常常光现前根尘识心应时销落想相为尘识情为垢二俱远离则汝法眼应时清明云何不成无上知觉。

　　弃生灭者弃其于真常中妄见生灭之情见也守真常者守其即生灭中本自真常之性体也想相为尘元无实尘识情为垢元无实垢今能了达则当下远离而法眼自清明矣。

　　大佛顶如来密因修证了义诸菩萨万行首楞严经卷第四文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第五文句

　　唐天竺沙门般剌密谛　译经

　　明菩萨沙弥古吴智旭　文句

　　明菩萨比丘温陵道昉　参订

　　二明结解无二决通次义二初正明结解无二二兼显六解一亡。

　　初中二初疑请二开示。

　　今初。

　　阿难白佛言世尊如来虽说第二义门今观世间解结之人若不知其所结之元我信是人终不能解世尊我及会中有学声闻亦复如是从无始际与诸无明俱灭俱生虽得如是多闻善根名为出家犹隔日疟惟愿大慈哀愍沉溺今日身心云何是结从何名解亦令未来苦难众生得免轮回不落三有作是语已普及大众五体投地雨泪翘诚伫佛如来无上开示。

　　上文所示六根生起之由不惟结相宛然亦且结元斯在但由阿难俱生惑覆不达六根即是结元故重致此请也犹隔日疟者须陀洹人见惑已断思惑未除入无漏观便如健人出观之时习染仍在故也。

　　二开示二初现瑞二正说。

　　今初。

　　尔时世尊怜愍阿难及诸会中诸有学者亦为未来一切众生为出世因作将来眼以阎浮檀紫金光手摩阿难顶即时十方普佛世界六种震动微尘如来住世界者各有宝光从其顶出其光同时于彼世界来秪陀林灌如来顶是诸大众得未曾有。

　　摩阿难顶者欲就阿难现在身中显出无上大佛顶法也十方如来放顶光同灌佛顶者显阿难所具大佛顶法即一切佛所证顶法更无差别也。

　　二正说二初诸佛同宜二释迦亲说。

　　今初。

　　于是阿难及诸大众俱闻十方微尘如来异口同音告阿难言善哉阿难汝欲识知俱生无明使汝轮转生死结根唯汝六根更无他物汝复欲知无上菩提令汝速证安乐解脱寂静妙常亦汝六根更非他物。

　　此由阿难别索结元故直指六根为生死结根更非他物也惟其即是生死结根所以即是菩提常乐譬如全水成冰所以全冰是水又如全巾成结所以全结是巾耳又复应知此经阿难辈一类当机积劫多闻不能即于闻中荐取翻咎多闻为失故选观音耳根圆通以对治之观音亦是从闻思修入三摩地者何尝废闻只不循声流转耳既借根性以显圆通则以根为法界故曰惟汝六根更非他物若寻常言万法惟识则又可云惟汝六识更非他物或惟汝八识更非他物谓随八识流转随四智成道总无二体故也又约惟色惟香等义亦可云惟此六尘更非他物以贪爱则种种生恼不着则本自太平故也又言根即摄尘识言识即摄根尘言尘即摄根识以三法互为缘起不相离故以三皆同源三皆无性故故曰十方如来于十八界一一修行皆得圆满无上菩提于其中间亦无优劣故天台于三科中简去界入于五阴中简前四阴于识阴中复简余七但观现前六识一念名为灸病得穴今经于三科中简去尘识于六根中简去五根但以耳根为所观境亦可云灸病得穴乃至陈那等六人各以一尘为所观境即尘尘罔非真穴灸之皆可立愈然则十八界七大皆穴也审得何病应灸何穴得其穴则病愈不得其穴则病莫能愈不可谓此是穴彼非穴也故二十五圣各说圆通之后世尊从其五体同放宝光远灌佛菩萨顶彼诸如来亦于五体同放宝光来灌佛及众会之顶岂非显于通身是穴通身皆可起病二十五门无非大佛顶法也哉。

　　二释迦亲说二初疑问二答释。

　　今初。

　　阿难虽闻如是法音心犹未明稽首白佛云何令我生死轮回安乐妙常同是六根更非他物。

　　意谓根尘识三称十八界迷则皆为生死悟则皆如来藏何故十方如来但言生死安乐惟六根耶。

　　二答释二初长文二偈颂。

　　今初。

　　佛告阿难根尘同源缚脱无二识性虚妄犹如空华阿难由尘发知因根有相相见无性同于交芦是故汝今知见立知即无明本知见无见斯即涅槃无漏真净云何是中更容他物。

　　此中初四句显示根尘识三本不相离故但言六根便摄尘识也次由尘发知四句即是转释根尘同源及识性虚妄犹如空华三是故汝今下即是转释缚脱无二初言根尘同源者具足应云根尘识三同源以同是如来藏性不变随缘举体而为根尘识三是故根尘识三随缘不变仍举体即是如来藏性也缚脱无二者若了达根尘即是藏性不横计根为能取尘为所取名之曰脱脱时亦未尝断灭根尘若不了根尘惟是自心则横计根为能取尘为所取乃至浮根四尘流逸奔色等名之曰缚缚时亦未尝实有根尘故无二也识性虚妄者具足应云根尘识性一总虚妄与上文互影略耳盖根尘识之实性即是如来藏性如来藏性不变随缘举体作根尘识若离根尘识有为之法别觅如来藏无为之法如离华处别觅虚空故曰犹如空华也次文由尘发知则单根不立因根有相则单尘不立相见既无自性同于交芦则中间所发之识如交芦中空又岂有自性哉是故汝今等者知见二字指真体言立知二字显示妄本所谓妄为明觉因明立所等也即无明本者即是非缚而言缚即是所结即是结元也次知见二字指本性言无见二字显示妙修所谓不随分别不循动静等也斯即涅槃无漏真净者即是非脱而言脱即是脱其所结也云何是中更容他物结答云何同是六根之问。

　　二偈颂二初颂说法门二颂叹法门。

　　初中二初重颂二孤起颂。

　　初又二初颂近文显性以为修本二颂前文示修以合妙性。

　　今初。

　　尔时世尊欲重宣此义而说偈言。

　　真性有为空缘生故如幻无为无起灭不实如空华言妄显诸真妄真同二妄犹非真非真云何见所见中间无实性是故若交芦结解同所因圣凡无二路汝观交中性空有二俱非迷晦即无明发明便解脱。

　　此中真性二字先标非真非妄之体即初卷所谓常住真心性净明体第二三卷所谓如来藏妙真如性第四卷所谓性觉妙明本觉明妙第六卷所谓觉海性澄圆圆澄觉元妙乃至第十卷所谓精真妙明本觉圆净也有为指根尘识相有为之法其体本空以缘生故喻如幻事无为指根尘识性无为之法亦复不实以元无起灭故喻如空华次转释云何故有为无为皆空而不实耶以言妄显真乃是对待之法故妄既是妄真亦是妄而同为二妄也所以妙明真性犹非真与非真云何可是能见之根及所见之尘耶须知内根外尘及中间之识皆无实性是故但若交芦而已既无实性故结解同一所因而圣凡总无二路汝试观彼交芦中性谓之曰空则芦相宛然谓之曰有则中无实体故空有二俱非也但迷晦此俱非之理即为无明发明此俱非之理便成解脱矣盖真性本自非凡非圣迷晦即为缚为结为凡发明即为脱为解为圣而凡情不立圣解亦空故上颂云犹非真非真有为既空无为亦不实也。

　　二颂前文示修以合妙性。

　　解结因次第六解一亦亡根选择圆通入流成正觉。

　　此远颂前第二决定义中之文以示修行方便也承上缚脱虽唯六根但解结必因次第故须一门深入而六解则一亦亡故得浮尘诸相应念化成无上知觉是以初下手时须于六根之中选择其圆通者从此入法性流而成正觉便有日劫相倍之殊也。

　　二孤起颂。

　　陀那微细识习气成暴流真非真恐迷我常不开演自心取自心非幻成幻法不取无非幻非幻尚不生幻法云何立。

　　梵语陀那此云执持上文虽明选根入流但此六根乃根本识之所执持而此陀那微细识其习气种子能成暴流谓之曰真则是生死根本谓之非真则是离波觅水故说真非真皆恐人迷而执着我所以常不开演也夫一切根尘识等皆是唯心所现若依根取尘舍尘取根乃至舍根尘而取识舍六识而独取第八识等皆是自心还取自心致使本非幻妄之性全体成幻妄法但使修行之人达一切法即心自性寂然不生取着则不惟无幻并无非幻夫非幻尚自不生幻法复云何立譬如空尚不生华岂有生也哉然自心取自心亦是重颂知见立知非幻成幻法亦是重颂即无明本不取二字亦是重颂知见无见无非幻等十三字亦是重颂斯即涅槃无漏真净盖无非幻是无真无二乘涅槃也无幻是无妄无凡夫生死也无涅槃无生死是名无住处大涅槃惟其孤起而兼重颂故下叹云杂糅精莹。

　　二颂叹法门。

　　是名妙莲华金刚王宝觉如幻三摩提弹指超无学此阿毗达磨十方薄伽梵一路涅槃门。

　　初三句出其三昧名字次一句显其功能殊胜后三句明其众圣共遵也初三句须作一气读之言此三昧名为何等乃是妙莲华金刚王宝觉如幻三昧也以真性妙理在有为而非有在无为而不无于净无著于染无污故名为妙莲华以般若妙智触有有败触无无坏二边叵得中道不居故名金刚王宝觉以解脱妙行有为亦如幻无为亦如幻二边亦如幻中道亦如幻故名如幻合此不思议三德成一正定故名三摩提也此即大佛顶首楞严王三昧亦即金刚王如幻不思议佛母真三昧种种异名种种取义终无二体故也弹指超无学者分证固超破无明故相似亦超伏无明故观行亦超能圆伏故名字亦超知佛性故阿毗达摩亦云阿毗昙此翻无比法通则小乘论藏亦得此名非世间法所能比故别则一乘了义乃当此名非权乘法所能比故薄伽梵者佛之嘉号具含六义故存本音一自在二炽盛三端严四名称五吉祥六尊贵也初卷云一门超出妙庄严路先门而后路先解而后行也此云一路涅槃门先路而后门先行而后入也前是出生死门此是入涅槃门又迷则本乡皆他国悟则普天皆故乡迷则出涅槃入生死悟则出生死入涅槃门之与路约义说二体即非二也。

　　二兼显六解一亡二初疑请二答示。

　　初又二初叙益二请疑。

　　今初。

　　于是阿难及诸大众闻佛如来无上慈诲祇夜伽陀杂糅精莹妙理清彻心目开明叹未曾有。

　　祇夜此云重颂伽陀或云偈此翻孤起亦名讽颂言能诠之祇夜伽陀则杂糅而精莹所诠之妙理则清净而了彻也。

　　二请疑。

　　阿难合掌顶礼白佛我今闻佛无遮大悲性净妙常真实法句心犹未达六解一亡舒结伦次惟垂大慈再愍斯会及与将来施以法音洗涤沉垢。

　　此即牒前偈中解结因次第六解一亦亡之义而发问也问端有六一问六解二问一亡三问舒四问结五问舒结各有伦类六问舒结各有次序此随文便作此列示若据答中先答结中次序伦类次答六解一亡及解中次序伦类至文自见。

　　二答示二初结巾喻迷二解巾喻悟。

　　今初。

　　即时如来于师子座整涅槃僧敛僧伽梨揽七宝几引手于几取劫波罗天所奉华巾于大众前绾成一结示阿难言此名何等阿难大众俱白佛言此名为结于是如来绾叠华巾又成一结重问阿难此名何等阿难大众又白佛言此亦名结如是伦次绾叠华巾总成六结一一结成皆取手中所成之结持问阿难此名何等阿难大众亦复如是次第酬佛此名为结佛告阿难我初绾巾汝名为结此叠华巾先实一条第二第三云何汝曹复名为结阿难白佛言世尊此宝叠华缉绩成巾虽本一体如我思惟如来一绾得一结名若百绾成终名百结何况此巾秪有六结终不至七亦不停五云何如来秪许初时第二第三不名为结佛告阿难此宝华巾汝知此巾元止一条我六绾时名有六结汝审观察巾体是同因结有异于意云何初绾结成名为第一如是乃至第六结生我今欲将第六结名(还)成第一(如是得)不不也世尊六结若存斯第六名终非第一纵我历生尽其明辩如何令是六结乱名佛言如是六结不同循顾本因一巾所造令其杂乱终不得成则汝六根亦复如是毕竟同中生毕竟异。

　　此先答其所问结之次序及伦类也涅槃僧此云里衣即是下裙僧伽梨此云杂碎服即是大衣劫波罗此云时分夫绾结者取其巾而左右交加从本向末以显次序之义盖巾喻本识绾喻造作名行绾时必具结想以喻想阴绾竟便成一结以喻六根受阴结外必有余巾以对于结以喻六根必有所对六尘兼彼浮根四尘总名色阴故知一一根中皆具五阴次第重叠而得生起幽溪所谓横中之竖也总成六结显伦类义谓结虽有六其类是同一一皆以次第绾成然不取六结先后以喻六根以六根无先后故即是竖中之横也。

　　二解巾喻悟三初喻六解一亡二喻解结由心三喻解当次第。

　　初中三初立喻二合法。

　　今初。

　　佛告阿难汝必嫌此六结不成愿乐一成复云何得阿难言此结若存是非蜂起于中自生此结非彼彼结非此如来今日若总解除结若不生则无彼此尚不名一六云何成。

　　汝必嫌此等者言既嫌此六结而不欲其成愿乐还成一巾当设何方便乎余如文。

　　二合法。

　　佛言六解一亡亦复如是由汝无始心性狂乱知见妄发发妄不息劳见发尘如劳目睛则有狂华于湛精明无因乱起一切世间山河大地生死涅槃皆即狂劳颠倒华相。

　　先因其所明而直以法合之答其六解一亡之问次更出结元而喻以狂华也心性狂乱即所谓性觉必明妄为明觉知见妄发即所谓所妄既立生汝妄能发妄不息劳见发尘即所谓如是扰乱相待生劳乃至引起尘劳烦恼也生死即华相故六宜解涅槃即华相故一宜亡生死即华相故有人空涅槃即华相故有法空。

　　二喻解结由心二初正显由心二指法兴劝。

　　今初。

　　阿难言此劳同结云何解除如来以手将所结巾偏掣其左问阿难言如是解不不也世尊旋复以手偏牵右边又问阿难如是解不不也世尊佛告阿难我今以手左右各牵竟不能解汝设方便云何解成阿难白佛言世尊当于结心解即分散佛告阿难如是如是若欲除结当于结心。

　　结心者中间空处也妄为明觉所立能生能所相黏结根斯在如绾巾两头虚妄成结然虽成结巾体不失观其所结则知所解盖结虽似实结心仍空向此一隙空中下手结即分散既可分散结非实结是显人空结既本空解亦非解是显法空左右二字旧喻两边者是有人以喻偏观根尘殊未圆妙且陈那等偏观六尘那律等偏观六根皆可入道何必定观六识方名结心须知根尘识三法尔相黏皆可称结而三皆无性皆可称结心本虚也又结心即表中义若约所观明中则是显出根尘识之实性本如来藏如结中虚惟是巾体若约所用明中则是须中道观如解结者须从中间下手若约所破明中则知根尘识三皆无实法如结无实体故可解除。

　　二指法兴劝。

　　阿难我说佛法从因缘生非取世间和合粗相如来发明世出世法知其本因随所缘出如是乃至恒沙界外一滴之雨亦知头数现前种种松直棘曲鹄白乌玄皆了元由是故阿难随汝心中选择六根根结若除尘相自灭诸妄销亡不真何待。

　　前文破除世间因缘戏论习气影子已无不尽今方申示佛法因缘深义亦犹涅槃经中客医禁乳而后用乳之喻也知其本因者一心具足十界性相为因即如来藏随缘常不变义随所缘出者随染净缘成十法界所谓随心应量循业发现即如来藏不变常随缘义如来所说佛法从因缘生本即指此圆顿妙理无奈众生根性不等随类得解故有藏通别教差别是故前文须力破耳界外滴雨知头数者大圆镜智所照也松棘鹄乌了元由者十种智力所知也一切依正皆是惟心业力所感举此二事为显差别妙智善鉴群机所说法要应须信受故也言根结若除尘相自灭者亦约阿难须就耳门入道言之若观尘者亦可云尘结若除根相自灭若观识者亦可云识结若除根尘自灭矣。

　　三喻解当次第。

　　阿难我今问汝此劫波罗巾六结现前同时解萦得同除不不也世尊是结本以次第绾生今日当须次第而解六结同体结不同时则结解时云何同除佛言六根解除亦复如是此根初解先得人空空性圆明成法解脱解脱法已俱空不生是名菩萨从三摩地得无生忍。

　　是结本以次第绾生者正是片喻不是全喻但取六根不得总观之意非谓六根成有先后也六根同体者伦类之义惟其同体故入一无妄六同清净也结不同时者次序之义惟其不同故须向一门深入也分别俱生二种我执皆断名为人空此根初解则一解一切解知无二体而先得人空如冶铁者粗垢任运先落也涅槃偏真名为法执空性圆明则不但无六亦且无一而成法解脱解脱法已虽复人法俱空而俱空实本不生非是人法灭而俱空生此则一切法不生不生亦不生名为无生法忍菩萨定境修观正欲从三昧而得此忍也此中谛理非横非竖约修证边双照横竖言竖义者人空是真谛现前法空是俗谛现前俱空不生是中谛现前言横义者知遍计我执即空假中是名人空知依他法执即空假中是名人空知依他法执即空假中是名法空知圆成空理即空假中是名俱空不生也总示因心竟。

　　二别显修证五初阿难请问圆根二如来垂询圣众三众圣各说证门四放光现瑞总印五佛敕文殊简择。

　　今初。

　　阿难及诸大众蒙佛开示慧觉圆通得无疑惑一时合掌顶礼双足而白佛言我等今日身心皎然快得无碍虽复悟知一六亡义然犹未达圆通本根世尊我辈飘零积劫孤露何心何虑预佛天伦如失乳儿忽遇慈母若复因此际会道成所得密言还同本悟则与未闻无有差别惟垂大悲惠我秘严成就如来最后开示作是语已五体投地退藏密机冀佛冥授。

　　若复因此等者正请示圆通本根也谓若因此师资际会得达圆通本根而菩提道成俾所得前来密言了知的是自心本具而还同本悟则行起解绝方悟神珠非从外得乃与未闻无有差别耳秘严者秘密妙庄严路也退藏密机者不起一念也冀佛冥授者因佛敕云随汝心中选择知佛未必亲宣但祈加冥授而已。

　　二如来垂询圣众。

　　尔时世尊普告众中诸大菩萨及诸漏尽大阿罗汉汝等菩萨及阿罗汉生我法中得成无学我今问汝最初发心悟十八界谁为圆通从何方便入三摩地。

　　垂询圣众其故有二一者正显方便多门二者正显门门各有成验所谓要知山下路须问过来人也最初发心等者先开解也从何方便入三摩地者依解起行也二十五圣虽未必人人先开圆解而从解起行自是修证通途轨式或见此处有最初字便欲拟答最初方便之问反以第一大科拟答妙奢摩等误矣误矣。

　　三众圣各说证门五初观六尘二观五根三观六识四观七大五观耳根。

　　初中六初陈那观声(至)六迦叶观法。

　　今初。

　　憍陈那五比丘即从座起顶礼佛足而白佛言我在鹿苑及于鸡园观见如来最初成道于佛音声悟明四谛佛问比丘我初称解如来印我名阿若多妙音密圆我于音声得阿罗汉佛问圆通如我所证音声为上。

　　六尘圆通色应居首今先明声尘者此方真教体清净在音闻且与耳根圆通一始一终互相映故释此二十五种圆通各为三意一明境有通别二明观有盈缩三明证有本迹境通别者十法界依正音声通得为所观境今言于佛音声悟明四谛此境别也观盈缩者佛说苦谛真实是苦不可令乐集真是因更无异因因若灭者果则必灭灭苦之道实是真道更无异道此是藏教生灭观门一向是缩若只此四谛音声迷则苦集浩然而音声之性本非苦集悟则道灭宛尔而音声之性亦非道灭所谓音声性空四谛皆空此是通教无生观门望藏为盈望别仍缩若只此四谛音声迷之具成十界苦集悟之具成十界道灭所谓分段苦变易苦见思集尘沙无明集偏真灭真中灭一切智道一切种智道此是别教无量观门望藏通二教为盈望圆仍缩若只此四谛音声本如来藏妙真如性了知如来藏中性音真空性空真音清净本然周遍法界随众生心应所知量或有茫然不解或作生灭四谛解或作无生无量无作四谛解皆是循业发现又只此四谛音声亦即显示四种十二缘生亦即显示四种六度乃至亦即显示世出世间一切诸法如四谛音声一切佛法音声亦复如是如佛法音声一切十法界依正音声亦复如是一音声性一切音声性一切音声性一音声性此是圆教无作观门乃名为盈也证本迹者鹿苑悟道迹是藏教而妙音密圆正是密悟如来藏中性音真空性空真音清净本然周遍法界之义盖本是圆教大士现作声闻引物生解今既别为钝而仍利一类大机不妨称本直说正不俟法华方开显也我于音声得阿罗汉者悟音声即如来藏本自不生故得证生果下皆仿此。

　　二沙陀观色。

　　优波尼沙陀即从座起顶礼佛足而白佛言我亦观佛最初成道观不净相生大厌离悟诸色性以从不净白骨微尘归于虚空空色二无成无学道如来印我名尼沙陀尘色既尽妙色密圆我从色相得阿罗汉佛问圆通如我所证色因为上。

　　境通别者依正诸尘眼家所对通名为色今观不净别在内色悟诸色性以从不净者所谓五种不净一生处不净胎中与粪秽杂处生从尿道而出二种子不净揽父母精血为体三相不净从头至足纯是秽物四性不净根本从秽业生托于秽物长养其性自是不可改变身中共三十六物内有十二名性不净(皮肤血肉筋脉骨随肪膏脑膜)外有十二名相不净(发毛爪齿眵泪涎唾屎尿垢汗)中有十二通于相性(肝胆肠胃脾肾心肺生藏熟藏赤痰白痰)五究竟不净业尽报终如朽败木大小不净盈流于外体生诸虫唼食其肉皮肉既尽惟余白骨等言白骨微尘归于虚空者明其不净苦空无常无我耳与外道七分析色之邪计不相侔也空色二无者对色说空色既非真空亦乌有从此会入真谛故成无学也观盈缩者观身六分所成所谓地水火风空识无我我所惟是不净即藏教意观不净色如梦如影净不净俱不可得即通教意观此身色能成十法界净不净差别因果即别教意观此身色本如来藏妙真如性如来藏中性色真空性空真色等即圆教意也证本迹者初云观不净相生大厌离迹在藏教次云妙色密圆则密入藏性矣。

　　三香严观香。

　　香严童子即从座起顶礼佛足而白佛言我闻如来教我谛观诸有为相我时辞佛宴晦清斋见诸比丘烧沉水香香气寂然来入鼻中我观此气非(生于)木非(生于)空非(生于)烟非(生于)火去无所著来无所从由是意销发明无漏如来印我得香严号尘气倏灭妙香密圆我从香严得阿罗汉佛问圆通如我所证香严为上。

　　境通别者一切依正诸香臭气鼻家所对通名为香今触境发悟别在沉水香也观盈缩者观此香气苦空无常即藏教意观香无生即通教意观此香尘能成十界因果差别即别教意观此香尘即如来藏乃至如来藏中性香真空性空真香等即圆教意也证本迹者去无所著来无所从得阿罗汉迹在通教妙香密圆悟藏性矣。

　　四药王观味。

　　药王药上二法王子并在会中五百梵天即从座起顶礼佛足而白佛言我无始劫为世良医口中尝此娑婆世界草木金石名数凡有十万八千如是悉知苦醋咸淡甘辛等味并诸和合俱生变异是冷是热有毒无毒悉能遍知承事如来了知味性非空非有非即身心非离身心分别味因从是开悟蒙佛如来印我昆季药王药上二菩萨名今于会中为法王子因味觉明位登菩萨佛问圆通如我所证味因为上。

　　境通别者随遇一味其境则别今遍尝诸味其境则通也诸味宛然故非空无实体性故非有不生于舌故非即身心无舌不知故非离身心味因者藏性是味之本因也观盈缩者观此诸味苦空无常即藏教意观味无生即通教意分别无量诸味乃至具足十界因果即别教意味性即如来藏乃至如来藏中性味真空性空真味等即圆教意也证本迹者初为良医以此行菩萨道似属藏教或是别教初心承事如来了知味性非空非有等则本迹俱圆矣。

　　五贤护观触。

　　䟦陀婆罗并其同伴十六开士即从座起顶礼佛足而白佛言我等先于威音王佛闻法出家于浴僧时随例入室忽悟水因既不洗尘亦不洗体中间安然得无所有宿习无忘乃至今时从佛出家令得无学彼佛名我䟦陀婆罗妙触宣明成佛子住佛问圆通如我所证触因为上。

　　䟦陀婆罗此云贤护亦云贤首境通别者一切冷暖痛痒诸尘身家所缘通名为触今于浴室发悟其境则别言水因者即触尘也因水有触故名水因又推用水洗身之因名为水因若云洗尘无体则谁知洗者且何不竟洗地水火风若云洗体无尘则安所用洗且何尝洗得胜义根乎展转推简触尘本空触既本空欲何分别得此悟门历劫不昧故云宿习无忘也观盈缩者观顺触是坏苦违触是苦苦非顺非违触是行苦即藏教意能触如幻所触亦然即通教意于一触尘出生十界因果差别即别教意触性即如来藏乃至如来藏中性触真空性空真触等即圆教意也证本迹者初悟水因仅在别教十信已曾仰信中道故佛名为䟦陀婆罗出其圆解未开所以谤不轻而久堕今则仍赖本悟门而证果证圆住也。

　　六迦叶观法。

　　摩诃迦叶及紫金光比丘尼等即从座起顶礼佛足而白佛言我于往劫于此界中有佛出世名日月灯我得亲近闻法修学佛灭度后供养舍利然灯续明以紫金光涂佛形像自尔以来世世生生身常圆满紫金光聚此紫金光比丘尼等即我眷属同时发心我观世间六尘变坏唯以空寂修于灭尽身心乃能度百千劫犹如弹指我以空法成阿罗汉世尊说我头陀为最妙法开明销灭诸漏佛问圆通如我所证法因为上。

　　摩诃迦叶此云大饮光我于往劫下先叙缘善我观世间下方说修因也头陀此云抖擞约理即是迥出法尘应知四教抖擞差别约事则有十二种行一阿兰若二常乞食三次第乞四一食五节量食六中后不饮浆七粪扫衣八但三衣九冢间十树下十一露地十二但坐不卧也境通别者通则世出世间一切诸法凡是意家所缘皆名为法别则随拈一尘生灭影子并得为境今观六尘变坏唯以空寂修于灭尽即是借通显别别以空法为所观也观盈缩者由尘变坏方知空寂即藏教意六尘本空非灭故空即通教意分别六尘无量差别空亦不同即别教意了知法尘本如来藏乃至如来藏中性法真空性空真法等即圆教意也证本迹者观尘变坏以空修灭迹在藏教妙法开明知如来藏具一切法则密入圆教矣。

　　二观五根以耳根为此方当机至后方广陈之故今略明惟有五人即分为五初阿那律观眼(至)五须菩提观意。

　　今初。

　　阿那律陀即从座起顶礼佛足而白佛言我初出家常乐睡眠如来诃我为畜生类我闻佛诃啼泣自责七日不眠失其双目世尊示我乐见照明金刚三昧我不因眼观见十方精真洞然如观掌果如来印我成阿罗汉佛问圆通如我所证旋见循元斯为第一。

　　阿那律陀此云无贫亦云如意境通别者见暗见明见通见塞通名为见今既失目别观见暗之时见非是暗以达性无亏损也乐见照明者如是见性是心非眼故虽盲而不失也金刚者性不可坏也三昧者依性成修也观盈缩者缘见因明暗无所见则知眼入无常无我即藏教意明暗如幻能见亦然即通教意五眼差别分对十界即别教意目入即如来藏如来藏中性见觉明觉精明见乃至循业发现即圆教意证本迹者成阿罗汉迹在通教而所示三昧本属圆宗旋见者不流逸奔色除于根结也循元者悟眼入本如来藏也。

　　二继道观鼻。

　　周利槃特迦即从座起顶礼佛足而白佛言我阙诵持无多闻性最初值佛闻法出家忆持如来一句伽陀于一百日得前遗后得后遗前佛愍我愚教我安居调出入息我时观息微细穷尽生住异灭诸行刹那其心豁然得大无碍乃至漏尽成阿罗汉住佛座下印成无学佛问圆通如我所证反息循空斯为第一。

　　周利槃特迦此云继道亦云小路无多闻性者往昔曾为三藏法师由悭法故今招此报所诵伽陀根本律中载之偈曰身语意业不造恶不恼世间诸有情正念观知欲境空无益之苦当远离调出入息有似□□□□□□十六特胜所谓安那般那三昧息出知出息入知入等出其愚痴无智故令于此鼻息了了常知可以破愚暗也境通别者领纳香臭通名鼻入今不取知香知臭但调出入其境则别也观盈缩者此息无常无我不净苦空即藏教意此息出无所去入无来处即通教意观此鼻入具足十界差别因果不同即别教意鼻入即如来藏如来藏中性嗅觉明觉精明嗅等即圆教意证本迹者观息微细迹在藏教返息循空悟其本如来藏亦密入圆住矣。

　　三牛呞观舌。

　　憍梵钵提即从座起顶礼佛足而白佛言我有口业于过去劫轻弄沙门生生世世有牛呞病如来示我一味清净心地法门我得灭心入三摩地观味之知非体非物应念得超世间诸漏内脱身心外遗世界远离三有如鸟出笼离垢销尘法眼清净成阿罗汉如来亲印登无学道佛问圆通如我所证还味旋知斯为第一。

　　憍梵钵提此云牛呞境通别者知淡知甜乃至知苦通名舌根今令返观知淡之时知非是淡乃至知苦之时知非是苦等所谓无味之味亦是味中上味以其不流逸而奔味故名一味清净心地法门此境别也我得灭心者灭其知味之心不由前尘起知见也非体者非生于舌非物者非生于物具如第三卷破舌入中广明由悟非体故内脱身心由悟非物故外遗世界也观盈缩者观此舌入无常无我即藏教意舌入即空是通教意舌入出生十界因果是别教意舌入即如来藏如来藏中性尝觉明觉精明尝等是圆教意也证本迹者非体非物迹在通教还味旋知悟入藏性矣。

　　四余习观身。

　　毕陵伽婆蹉即从座起顶礼佛足而白佛言我初发心从佛入道数闻如来说诸世间不可乐事乞食城中心思法门不觉路中毒刺伤足举身疼痛我念有知知此深痛虽觉觉痛觉清净心无痛痛觉我又思惟如是一身宁有双觉摄念未久身心忽空三七日中诸漏虚尽成阿罗汉得亲印记发明无学佛问圆通如我所证纯觉遗身斯为第一。

　　毕陵伽婆蹉此云余习多慢习故境通别者觉痛觉痒觉寒觉热等通名身入今因毒刺伤足别以痛觉为境也言虽此知觉能觉于痛而觉清净心依然如故曾无有痛能痛着此觉者盖设使此觉为痛所痛则觉已成痛谁知痛者今既能觉于痛则觉本未尝痛也如是一身宁有双觉一受痛一无痛哉故知迷则全觉成痛悟则全痛是觉耳此与第二卷中觉所觉眚觉非眚中一般道理兼证见见非见之性尤为亲切若随痛转则全真觉为妄觉所谓觉是见分痛是相分二分之外更无真觉可得如二月之外别无真月眚影之外别无清净目也若知只此能觉痛者从来痛他不着则知终日在妄终日恒真觉既惟心痛亦惟心只此二分元是菩提妙净明体如即此二月全是月体即此青影全依日体也是则不惟觉本是觉而且痛亦是觉故曰纯觉不惟痛本无痛而且身本无身故曰遗身耳观盈缩者观觉痛觉痒等觉皆是无常无我即藏教意所觉如幻能觉亦然即通教意出此身入能成十界因果即别教意身入即如来藏如来藏中性觉觉明觉精明觉等即圆教意也证本迹者身心匆空迹在通教纯觉遗身悟入藏性矣。

　　五须菩提观意。

　　须菩提即从座起顶礼佛足而白佛言我旷劫来心得无碍自忆受生如恒河沙初在母胎即知空寂如是乃至十方成空亦令众生证得空性蒙如来发性觉真空空性圆明得阿罗汉顿入如来宝明空海同佛知见印成无学解脱性空我为无上佛问圆通如我所证诸相入非非所非尽旋法归无斯为第一。

　　境通别者知善知恶知有知空等别别皆名意入今知空寂即是观于此觉知性不在内外中间诸处亦复生无所从灭无所去其境通也自忆受生如恒河沙者以生住异灭吸习中归名意知根久成此观故多劫受生皆能忆也观盈缩者此意念念生灭无常无我即藏教意此意即空是通教意此意出生十界因果是别教意意入即如来藏如来藏中性知觉明觉精明知等是圆教意也证本迹者空性圆明得阿罗汉迹在通教同佛知见悟藏性也诸相入非等者了知寤寐生灭等相全体虚妄皆入于非而能非之心与所非之相俱尽旋此心法以归无性无性之性即是如来藏性也。

　　三观六识六初舍利观眼识(至)六目连观意识今初。

　　舍利弗即从座起顶礼佛足而白佛言我旷劫来心见清净如是受生如恒河沙世出世间种种变化一见则通获无障碍我于中路逢迦叶波兄弟相逐宣说因缘悟心无际从佛出家见觉明圆得大无畏成阿罗汉为佛长子从佛口生从法化生佛问圆通如我所证心见发光光极知见斯为第一。

　　境通别者随其所见而生分别其境则别今世出世间种种变化一见则通其境通也心见即指眼识不于色尘而起惑染故名清净世出世间即是因缘所生诸法染因缘故则有世间种种变化净因缘故则有出世种种变化一见则通者出其眼识清净所以现量而知此其夙习在观行及相似位也观盈缩者眼识是因缘所生无常无我即藏教意因缘即空是通教意因缘假名出生十界因果是别教意因缘即中眼识本如来藏如来藏中性识明知觉明真识等是圆教意也证本迹者宣说因缘悟心无际迹是通教见地本乃圆悟藏性也不以眼为界不以色为界非因非缘亦非自然直是如来藏性妙觉湛然遍周法界故云光极知见。

　　二普贤观耳识。

　　普贤菩萨即从座起顶礼佛足而白佛言我已曾与恒沙如来为法王子十方如来教其弟子菩萨根者修普贤行从我立名世尊我用心闻分别众生所有知见若于他方恒沙界外有一众生心中发明普贤行者我于尔时乘六牙象分身百千皆至其处纵彼障深未得见我我与其人暗中摩顶拥护安慰令其成就佛问圆通我说本因心闻发明分别自在斯为第一。

　　我已曾与等文先叙果上大用佛问圆通已下方出修证本因心闻即指耳识由观耳识发明如来藏性故得大用现前分别自在也境通别者随其所闻而生分别其境则别观于心闻其境而通观盈缩例如眼识中说证则本迹俱圆。

　　三艳喜观鼻识。

　　孙陀罗难陀即从座起顶礼佛足而白佛言我初出家从佛入道虽具戒律于三摩地心常散动未获无漏世尊教我及拘絺罗观鼻端白我初谛观经三七日见鼻中气出入如烟身心内明圆洞世界遍成虚净犹如琉璃烟相渐消鼻息成白心开漏尽诸出入息化为光明照十方界得阿罗汉世尊记我当得菩提佛问圆通我以消息息久发明明圆灭漏斯为第一。

　　孙陀罗此云艳难陀此云喜以妻彰名也境通别者分别香臭诸气通名鼻识此识本无色质可见但依鼻识而造诸恶名为黑业摄鼻识而制心一处名为白业故令观鼻端白以摄散心别是一种权巧法门也此与通明禅观相似□□□□□□观之盈缩亦如眼识中说证本迹者出入如烟迹在通教性地鼻息成白迹在见地得阿罗汉是已办地记得菩提当是方等般若中记息久发明明圆灭漏所谓鼻识即如来藏妙觉湛然等也。

　　四满慈观舌识。

　　富楼那弥多罗尼子即从座起顶礼佛足而白佛言我旷劫来辩才无碍宣说苦空深达实相如是乃至恒沙如来秘密法门我于众中微妙开示得无所畏世尊知我有大辩才以音声轮教我发扬我于佛前助佛转轮因师子吼成阿罗汉世尊印我说法无上佛问圆通我以法音降伏魔怨消灭诸漏斯为第一。

　　境通别者舌根有二功能一尝味二语言舌识亦有二种功能一分别诸味二具定四辩所谓法无碍辩义无碍辩辞无碍辩乐说无碍辩皆是清净舌识与同时意识之力具足种种名句法味今不取分别诸味乃取无碍辩才其境别也观盈缩者依于舌识四无碍辩宣说苦空即藏教意宣说三乘共实相即通教意宣说出二谛外之实相即别教意深达一切无非实相即圆教意也证本迹者因师子吼成阿罗汉迹是通教以不离文字说解脱故法音降伏魔怨等者以生灭无生二种法音降界内四魔消灭见思诸漏以无量无作二种法音降界外四魔消灭尘沙无明诸漏当知本地甚深远矣。

　　五波离观身识。

　　优波离即从座起顶礼佛足而白佛言我亲随佛逾城出家亲观如来六年勤苦亲见如来降伏诸魔制诸外道解脱世间贪欲诸漏承佛教戒如是乃至三千威仪八万微细性业遮业悉皆清净身心寂灭成阿罗汉我是如来众中纲纪亲印我心持戒修身众推为上佛问圆通我以执身身得自在次第执心心得通达然后身心一切通利斯为第一。

　　优波离此云上首或云近执随佛逾城处处说是阐陀今优波离叙此缘起恐是随机不同示现各别也境通别者分别违顺俱非诸触通名身识今持戒检身别缘违情之境言三千威仪者行住坐卧各二百五十戒共成一千以对三聚即成三千言八万微细者以三千威仪历身口七支共成二万一千约贪分瞋分痴分等分烦恼以论对治故有八万四千今特举大数耳言性业者无论受与不受犯之法尔有罪如杀盗邪淫妄语等是也言遮业者佛为行人既遮制后犯则有罪如饮酒及非时食等是也观盈缩者通途观于身识例如眼识中说别就持戒论于观门若依此戒灭恶生善次第成就定共道共即藏教意恶既性空善亦非有所持如幻能持亦然是通教意于一戒品出生十界种种因果是别教意戒为法界一切法趣戒是趣不过即圆教意也证本迹者执身是律仪戒执心是定共道共戒迹在藏教而身心一切通利则密悟如来藏性所谓清净法身常住真心矣。

　　六目连观意识。

　　大目犍连即从座起顶礼佛足而白佛言我初于路乞食逢遇优楼频螺伽耶那提三迦叶波宣说如来因缘深义我顿发心得大通达如来惠我袈娑着身须发自落我游十方得无挂碍神通发明推为无上成阿罗汉宁唯世尊十方如来叹我神力圆明清净自在无畏佛问圆通我以旋湛心光发宣如澄浊流久成清莹斯为第一。

　　优楼频螺此云木瓜癃伽耶山名亦城名此云象头那提河名兄弟三人皆先事火后受佛化为常随众者也境通别者善识恶识及无记识或缘过去或缘现在未来或缘现量或缘比量非量随其所起介尔之心皆得为所观境是名为别今但云旋湛其境通也观盈缩者观此意识是因缘所生无常无我即藏教意观此意识不自生不他生不共生不无因生因缘即空是通教意观此意识因缘假名能成十界种种因果是别教意观此意识本如来藏如来藏中性识明知觉明真识妙觉湛然遍周法界含吐十虚宁有方所循业发现即圆教意也证本迹者我顿发心得大通达谓了知正因缘境不随分别邪见发得本有无漏真明迹在通教见地神名天心通名慧性天然之性照彻无碍成阿罗汉迹在已办而圆明清净自在无畏是密入藏性也如澄浊流久成清莹者以五叠浑浊唯是五阴五阴根由唯是妄想故此第六意识名为功首罪魁是故二十五种圆通所观之境虽别能观之智是同若不依此第六识心以为妙观察智何由成办大菩提果当知澄浊成清此为关要所以圆顿止观立此为境名为去丈就尺去尺就寸譬如伐树得根灸病得穴也而后世漫言首破六识是误认缘影以为六识岂知性识明知觉明真识全妄即真者耶。

　　四观七大为七初火头观火大(至)七势至观根大。

　　今初。

　　乌刍瑟摩于如来前合掌顶礼佛之双足而白佛言我常先忆久远劫前性多贪欲有佛出世名曰空王说多淫人成猛火聚教我遍观百骸四肢诸冷暖气神光内凝化多淫心成智慧火从是诸佛皆呼召我名为火头我以火光三昧力故成阿罗汉心发大愿诸佛成道我为力士亲伏魔怨佛问圆通我以谛观身心暖触无碍流通诸漏既销生大宝𦦨登无上觉斯为第一。

　　七大之首应先地大今先火大亦为对治生死根本故也乌刍瑟摩此云火头境通别者十法界内火外火通名火大今观凡夫身内淫火此境别也观盈缩者观此淫火苦恼不净是藏教意观此淫火缘生即空是通教意观此淫火因缘假名能成十界诸因果法是别教意观此淫火即如来藏性火真空性空真火随心应量循业发现是圆教意也证本迹者火光三昧成阿罗汉是通教体法观门心发大愿则接入四教矣。

　　二持地观地大。

　　持地菩萨即从座起顶礼佛足而白佛言我念往昔普光如来出现于世我为比丘常于一切要路津口田地险隘有不如法妨损车马我皆平填或作桥梁或负沙土如是勤苦经无量佛出现于世或有众生于阛阓处要人擎物我先为擎至其所诣放物即行不取其直毗舍浮佛现在世时世多饥荒我为负人无问远近唯取一钱或有车牛被于泥溺我有神力为其推轮拔其苦恼时国大王延佛设斋我于尔时平地待佛毗舍如来摩顶谓我当平心地则世界地一切皆平我即心开见身微尘与造世界所有微尘等无差别微尘自性不相触摩乃至刀兵亦无所触我于法性悟无生忍成阿罗汉回心今入菩萨位中(但)闻诸(十方)如来(有)宣(说)妙莲华佛知见地(者)我(即)先(往)证明而为上首佛问圆通我以谛观身界二尘等无差别本如来藏虚妄发尘尘销智圆成无上道斯为第一。

　　毗舍浮此云遍一切自在乃庄严劫最后佛也境通别者内色外色通名地大今初以平地为行别在外色后悟当平心地则内外不二也观盈缩者观地无常无我等是藏教意观地即空是通教意观地十界假名无量是别教意观地即如来藏性色真空性空真色等是圆教意证本迹者初是藏教事度后乃圆悟藏性而云成阿罗汉回心今入菩萨位者只是粗垢先落心不取证意耳。

　　三月光观水大。

　　月光童子即从座起顶礼佛足而白佛言我忆往昔恒河沙劫有佛出世名为水天教诸菩萨修习水观入三摩地观于身中水性无夺初从涕唾如是穷尽津液精血大小便利身中旋复水性一同见水身中与世界外浮幢王刹诸香水海等无差别我于是时初成此观但见其水未得无身当为比丘室中安禅我有弟子窥窗观室唯见清水遍在室中了无所见童稚无知取一瓦砾投于水内激水作声顾盻而去我出定后顿觉心痛如舍利弗遭违害鬼我自思惟今我已得阿罗汉道久离病缘云何今日忽生心痛将无退失尔时童子捷来我前说如上事我则告言汝更见水可即开门入此水中除去瓦砾童子奉教后入定时还复见水瓦砾宛然开门除去我后出定身质如初逢无量佛如是至于山海自在通王如来方得亡身与十方界诸香水海性合真空无二无别今于如来得童真名预菩萨会佛问圆通我以水性一味流通得无生忍圆满菩提斯为第一。

　　境通别者内水外水各可别观今观身中水性及香水海其境通也观盈缩如地大中说证本迹者初成此观即圆初信至七信位或是别七住位所谓但破见思未破无明虽得六销犹未亡一故云但见其水未得无身此即以彼清水三昧而为其身不同凡夫有我身见也阿罗汉道约圆七信或别七住对藏通而言之罗汉但有四大不调外感之病无有匆然意外之病故云久离病缘方得亡身等者证圆初住了知性水真空性空真水水与瓦砾皆如来藏但发俱现唯海唯山故云一味流通也。

　　四琉璃光观风大。

　　琉离光法王子即从座起顶礼佛足而白佛言我忆往昔经恒沙劫有佛出世名无量声开示菩萨本觉妙明(元无动静)观此世界及众生身皆(不过)是妄缘风力所转我于尔时观界安立观世动时观身动止观心动念诸动无二等无差别我时觉了此群动性来无所从去无所至十方微尘颠倒众生同一虚妄如是乃至三千大千一世界内所有众生如一器中贮百蚊蚋啾啾乱鸣于分寸中鼓发狂闹逢佛未几得无生忍尔时心开乃见东方不动佛国为法王子事十方佛身心发光洞彻无碍佛问圆通我以观察风力无依悟菩提心入三摩地合十方佛传一妙心斯为第一。

　　境通别者内风外风各可别观今通以诸动为所观也观盈缩亦如地大中说证则本迹俱圆言来无所从去无所至者所谓风大即如来藏性真常中求于去来迷悟生死了无所得也东方为群动之首而有不动佛国正表动即非动此动而常寂之理乃诸佛所传心法也。

　　五虚空藏观空大。

　　虚空藏菩萨即从座起顶礼佛足而白佛言我与如来(昔在)定光佛所(即已)得无边身尔时手执四大宝珠照明十方微尘佛刹化成虚空又于自心现大圆镜内放十种微妙宝光流灌十方尽虚空际诸幢王刹来入镜内涉入我身身同虚空不相妨碍身能善入微尘国土广行佛事得大随顺此大神力由我谛观四大无依(不过皆是)妄想生灭(均与)虚空无二(而一切)佛国本同于同发明得无生忍佛问圆通我以观察虚空无边入三摩地妙力圆明斯为第一。

　　此亦先叙果上胜德次此大神力下方说修证本因也四大宝珠即是观四大之妙智照明佛刹化戒虚空即是了知性色真空性火真空等也现大圆镜即是观空大之妙智放十宝光流灌空际即是了知性空真色性空真火等具足十界随缘之用也诸幢王刹来入镜内乃至不相妨碍一含一切一切入一也身能善入乃至得大随顺一切含一一入一切也得无边身是证法身体大四珠圆镜是表般若相大身土互入是明解脱用大境通别者内空外空皆可别观今通观也观盈缩者灭色空是藏教意即色空是通教意出二边空是别教意性觉真空性空真觉是圆教意证则本迹俱圆。

　　六弥勒观识大。

　　弥勒菩萨即从座起顶礼佛足而白佛言我忆往昔经微尘劫有佛出世名日月灯明我从彼佛而得出家心重世名好游族姓尔时世尊教我修习唯心识定入三摩地历劫已来以此三昧事恒沙佛求世名心歇灭无有至然灯佛出现于世我乃得成无上妙圆识心三昧乃至尽空如来国土净秽有无皆是我心变化所现世尊我了如是唯心识故识性流出无量如来今得授记次补佛处佛问圆通我以谛观十方唯识识心圆明入圆成实远离依他及遍计执得无生忍斯为第一。

　　弥勒此云慈氏名阿逸多此云无能胜即当来龙华教主也境通别者六种转识各可别观如前六识圆通所明第八藏识初心决不能观以其行相难了知故今云修习唯心识定通以六识为所观境兼复进观八识盖由不达现前所缘六尘唯是六识自家相分妄于心外取境所以心重世名好游族姓今令谛观眼所缘缘决定不离眼识乃至意所缘缘决定不离意识次观根身器界诸本质境亦决不离根本藏识则识心之外更无少许实法可得何所可重何所可好故得求世名心歇灭无有也观盈缩者观六种识皆是因缘所生无常无我即藏教意缘生即空是通教意依根本识出生十界染净因果即别教意六识皆如来藏如来藏中性识明知觉明真识妙觉湛然遍周法界含吐十虚宁有方所循业发现故有十界染净诸识不同一一识性还复互遍互具不可思识是圆教意也证本迹者初修此定迹在别教得成无上妙圆识心三昧即是初欢喜地通达之位此则证道同圆是故了知一切唯识乃至四土三身皆是识性变化流出所谓心佛众生三无差别互摄互含不可思议有云只须消归自己不必以他佛他土为言者未达自他不二之体故也圆成实者了知此见及缘元是菩提妙净明体如了绳即麻依他执者本是妙明无上菩提净圆真心妄为色空及与闻见如麻上见绳遍计执者以攀缘心而为自性妄计实我实法如绳上计蛇今既识心圆明入圆成实则依他遍计二执不期远离而自远离矣。

　　七势至观根大。

　　大势至法王子与其同伦五十二菩萨即从座起顶礼佛足而白佛言我忆往昔恒河沙劫有佛出世名无量光十二如来相继一劫其最后佛名超日月光彼佛教我念佛三昧譬如有人一专为忆一人专忘如是二人若逢不逢或见非见二人相忆二忆念深如是乃至从生至生同于形影不相乖异十方如来怜念众生如母忆子若子逃逝虽忆何为子若忆母如母忆时母子历生不相违远若众生心忆佛念佛现前当来必定见佛去佛不远不假方便自得心开如染香人身有香气此则名曰香光庄严我本因地以念佛心入无生忍今于此界摄念佛人归于净土佛问圆通我无选择都摄六根净念相继得三摩地斯为第一。

　　七大次第先根后识今识大后方明根大者以此念佛三昧亦逗此方机宜末世众生须依念佛得度又四种三昧同名念佛念佛三昧名为三昧中王能摄一切三昧故也十六观经云但见此菩萨一毛孔光即见十方无量诸佛净妙光明是故号此菩萨名无边光以智慧光普照一切令离三涂得无上力是故号此菩萨名大势至释此圆通亦为三意一明境通别者别则随举一根皆得为所观境如那律等五人及下文观音大士是也今云都摄六根其境则通依此六根而修念佛三昧复有三种不同一者惟念自佛二者惟念他佛三者自他但念若惟念自佛则与二十四种圆通是同惟须一重能所所谓以六根为所观以妙观察智相应心品为能观如央掘经云所谓彼眼根于诸如来常具足无灭修了了分明见乃至彼意根于诸如来常具足无灭修了了分明知等此则该摄一切诸教一切禅宗直指法门罄无不尽也若惟念他佛则与二十四种圆通有别须知两重能所所谓妙观察智为能观六根为所观六根为能念诸佛果德为所念由第六识夹持六根专注佛境俾眼所见无非佛色耳所闻无非佛声鼻所嗅无非佛香舌所宣无非佛号身所对无非佛境意所缘无非佛法此则该摄弥陀药师上生等经及莲社事想法门罄无不尽也若自他俱念则与二十四圣圆通同而复别先须开圆顿解了知心佛众生三无差别自他本自不二乃托他佛以显本性故应佛显知本性明托外义成唯心观立此则开圆解处与诸圣同托他佛处与诸圣异十六观经所谓胜异方便今文所谓不假方便自得心开由其方便最为胜异故更不假余方便也二明观盈缩者通途教观具如前文五根中说今明念佛三昧亦有四教不同一一教中亦复各有念自念他自他俱念三种差别藏教三者观此六根无我我所证入灭谛涅槃名念自佛以此六根缘佛三十二相八十种好灭罪生福成出世因名念他佛缘想佛境摄我六根为欲净诸戒品生定发慧现证果故名自他俱念也通教三者观此六根当体即空非灭故空名念自佛六根如幻佛身亦然以如幻根缘如幻佛灭如幻罪生如幻福乃至得证如幻涅槃名念他佛所念能念无二幻故托如幻境成如幻观名自他俱念也别教三者观此六根依无明有断无明故九界六根得灭佛界六根得成名念自佛正因佛性虽复理同我无缘了诸佛已具缘念诸佛果中胜德不生疲厌名念他佛我与诸佛三因平等诸佛圆证我今在迷先念化身佛助我缘因次念报身佛助我了因后念法身佛显我正因名自他俱念也圆教三者六根皆如来藏如来藏中性见觉明觉精明见如一见根见周法界闻嗅觉知亦复如是妙德莹然周遍法界是念自佛观一佛身即是一切诸佛之身观一相好即是一切相好之海称一佛名即是一切诸佛之名观一法门即是一切微妙法门观于佛土一尘一法即是一切诸尘诸法见一色身即是圆见法报化身瞻一影像即是如来三身实相名念他佛诸佛乃众生心内之佛众生乃诸佛心内众生观身实相观佛亦然全繇性具三德成彼诸佛果上三身观彼诸佛果上三身即发自心本有三智名自他俱念也三明证本迹者自行则本迹俱圆化他则四教俱用还须先约三种念佛以释今文次明四种净土以彰能摄约念他佛释今文者一专为忆即指十方如来一人专忘即指迷倒众生佛常逢见众生众生常不逢见诸佛故云若逢不逢或见非见次喻佛忆众生更与寻常忆念不同直如慈母忆子子今忆母亦须如母忆子方得历生不相违远忆者恒审思量念者注心一境忆念若深则有现前即见佛者如远公三见圣相之类是也亦有当来乃见佛者如临终佛迎乃至华开见佛之类是也不惟得见果佛亦去果佛不远如经所明不退菩提多有一生补处是也不假方便谓即以念佛为第一胜异方便非余一切方便所可及也香喻诸佛果德染香人身有香气等喻揽果成因因能克果也约念自佛释今文者一专为忆以喻本觉之性随诸众生流转五道不相暂离一人专忘以喻始觉在无明时念念背觉合尘始本不离故若逢始本不合故不逢本即在始故或见始恒迷本故非见也十方如来即指众生本觉之性元自竖穷横遍能生始觉喻之如母始觉在无明时全体从本觉起而违背本觉喻以如子逃逝也现前见佛是圆初住亲见本觉法身当来见佛是圆五品六根相似见于本觉去佛不远谓去自心妙觉极果不远不假方便谓不假诸余方便非谓念自心佛不是胜妙方便也香喻本觉理性染香人身有香气喻无明熏变成始觉也约自他俱念例此可知次明四种净土以彰能摄者所谓凡圣同居净土方便有余净土实报无障碍净土常寂光净土也今以藏通二教念他佛念自他佛二种三昧摄归同居方便二种净土谓藏七贤通干慧性地皆归同居净藏四果通见地已上皆归方便净也以别教二种念佛三昧摄归同居方便实报三种净土十信位归同居净十住十行十回向位归方便净十地证道同圆由念他佛之力归实报净也以圆教二种念佛三昧摄归四种净土五品位归同居净十信位归方便净初住去归实报净亦复分证寂光妙觉位归于究竟寂光净也若夫单念自佛则通教已办地上能归方便净土干慧性地不能归同居净土藏教一总不能圆教能归实报寂光二种净土别教不能又圆教但念自佛者但能竖入上三净土不能横超西方净土又单念自佛则是诸圣所同不显此门独妙又单被四教利根不能普被四教三根故非势至化他之本旨也问曰但念他佛得非心外取境耶答曰圆人炽然但念他佛了知他佛不离自心权乘纵未了达自心究竟心外决无别佛故此念佛三昧若迷若悟皆可共遵迷者遵之则不假方便自得心开悟者遵之则自他不二始觉合本矣名为三昧中王不亦宜乎。

　　大佛顶如来密因修证了义诸菩萨万行首楞严经卷第五文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第六文句

　　唐天竺沙门般剌密谛　译经

　　明菩萨沙弥古吴智旭　文句

　　明菩萨比丘温陵道昉　参订

　　五观耳根此门次序本应在那律后由其正被当机故俟众圣各已略陈乃广陈修证之相也文分为二初叙悟缘起二牒证结答。

　　初中三初值佛禀教二依教修证三由证起用。

　　今初。

　　尔时观世音菩萨即从座起顶礼佛足而白佛言世尊忆念我昔无数恒河沙劫于时有佛出现于世名观世音我于彼佛发菩提心彼佛教我从闻思修入三摩地。

　　观者能观之智所谓一心三观也世音者所观之境所谓一境三谛也世有三种一器世间所谓同居方便实报寂光二众生世间所谓天人阿修罗地狱鬼畜生三正觉世间所谓佛菩萨缘觉声闻以要言之即十法界若依若正也音者依正所出种种音声此音本即如来藏性循业发现众生迷本闻循声流转故于十界依正音声不能普遍圆观又于所闻音声或是有漏或是无漏或善或恶或乐或苦随其妄想起诸分别不达一切音声皆如来藏三谛妙理惟此菩萨善证耳根圆通观一切音皆妙三谛故名观世音也古佛亦名为观世音正显师资一揆我于彼佛发菩提心者亦如阿难圆悟藏性深发四弘也彼佛教我从闻思修入三摩地者亦如今佛开示阿难定境修观也闻思修三字寻常作三慧释今则稍异谓以闻根为所观境从此思惟修习而入三昧下正备明思惟修习及证入起用之相也释此圆通亦须三意境通别者随闻一动一静一声一响皆可触发闻机别成所观之境今但云从闻思修其境通也观盈缩者观此耳入因缘所生全体虚妄无我我所是藏教意耳入即空是通教意耳入出生十界因果是别教意耳入本如来藏如来藏中性闻觉明觉精明闻妙德莹然周遍法界等是圆教意也证则本迹俱圆具如下释。

　　二依教修证二初总叙圆修二别明破阴。

　　今初。

　　初于闻中入流亡所。

　　初于闻中四字明其所观之境虽十八界皆得为所观境而大士初下手时别从耳闻而入故定闻根为所观境此境不取所闻声相亦不取耳识能分别相但闻而已入之一字明其能观之智众生循声流转非背而背名之为出大士反闻自性非合而合名之为入即一心三止三观也流之一字明其所显之谛下文云此则圆真实此则通真实此则常真实乃是闻性真流以此圆通常性不变随缘随缘不变故名为流若随染缘则流为九界若随净缘则流为佛界九界名生死流佛界名涅槃流正随流时水性不变十界俱非十界名真谛法流惟一水性随十界流十界俱即十界名俗谛法流流外无水水外无流非水非流即流即水十界俱离即离非是即非即名中谛法流真谛即圆真实俗谛即通真实中谛即常真实又三谛俱圆量周遍故三谛皆通具胜用故三谛皆常体不变故若以能入止观对所入法流须知横竖二义方达非横非竖言竖入者体真止空观入真谛流方便随缘止假观入俗谛流息二边分别止中观入中谛流言横入者一心三止入真谛流一心三观入俗谛流止观不二入中谛流如此横竖即非横竖又所观闻境本具三谛总名妙假能观止观三智一心总名为空所入法流能所双绝总名为中当知约义说三实非二体非一非三而三而一根尘识性一一咸尔众生迷闷日用不知今以妙止观力向耳门中圆显此理则一显一切显矣言亡所者亡之一字总显澄浊得清妄结得解之功所之一字总指耳根门头五叠浑浊虚妄结根之相盖迷背时全即以此真流之理而成妄所今了悟时全即融彼妄所之法而成真流故云入流亡所又复应知入之一字一心三止三观止观不二是般若德流之一字一境三谛三非定三是法身德亡所二字即解脱德所无实体则亡无可亡所是幻妄则不亡而亡所非有无则非亡非不亡而论于亡也。

　　二别明破阴夫所亡妄所元无实体能亡观智亦无渐次但就迷中五叠浑浊不无浅深故令悟时不妨无次第中说于次第直是语不顿彰实则次第元非次第也分文为五初圆破色阴超劫浊(至)五圆破识阴超命浊。

　　今初。

　　所入既寂动静二相了然不生。

　　此以一心圆妙止观直观闻性本圆本通本常了知耳根所对动静二尘本如来藏妙真如性动亦不生静亦不生不生之理了然即在二相之中非灭二相而后为不生也夫动静二相既已了然不生则凡明暗通塞恬变合离生灭等相又岂有生故得圆破色阴超劫浊也欲知此中修德浅深仍须善达横竖二义竖约六即横约四土竖中有横横中有竖乃能会入非横非竖言六即者众生循声流转妄计动灭静生静灭动生而动本无动静本无静是谓理即不生知此动静二相来无所从去无所至是谓名字即不生依于闻根而观闻性深达不生之理圆伏五住是谓观行即不生观力既深相似理现六根清净粗垢先除是谓相似即不生无明豁破秘藏理显一动一静无非三德是谓分证即不生动亦法界静亦法界法界圆照性妙觉明是谓究竟即不生今一往约竖先亡声尘之所位在观行若即竖论横通于究竟不生也言四土者六凡众生以声生为动声灭为静是同居土动静二相二乘以生死为动涅槃为静是方便土动静二相菩萨以二边为动中道为静是实报土动静二相佛以不变随缘为动随缘不变为静又不变随缘故非动说动非静说静随缘不变故动亦不生静亦不生是寂光土动静二相今一往约横则四土动静皆悉了然不生即横论竖则六凡动静二相了然不生超同居土劫浊位在圆教七信二乘动静二相了然不生超方便土劫浊位在十信菩萨动静二相了然不生超实报土劫浊位在初住已上佛界动静二相了然不生证寂光土真善妙色一念普观无量劫一尘普现十方界十世古今始终不离于当念微尘刹土自他不隔于毫端又能示现种种时劫种种延促皆悉自在位在妙觉也是谓初于闻中入色阴本如来藏之流亡九界劫浊之所。

　　二圆破受阴超见浊。

　　如是渐增闻所闻尽。

　　如是渐增者理则顿悟乘悟并销事非顿除因次第尽纵令利刀一截千纸而中间层数元自不乱纵令大鹏一举九万而中间寻尺亦自历然故不妨于非渐次中说渐次也动静二相了然不生则所闻之性本尽所闻既尽能闻亦然所谓施闻与声脱能脱欲谁名夫能闻所闻既尽则能见所见能嗅所嗅能尝所尝能觉所觉能知所知又岂不尽故得圆破受阴超见浊也约六即者众生终日循声流转而声本无性闻亦本空是理即尽达此本尽之理是名字即尽余可例知今一往约竖次亡闻根之所位在初信乃至七信若即竖论横通于究竟尽也约四见者六凡以根为能闻声为所闻起有我见二乘以慧耳为能闻以真谛为所闻起无我见菩萨以法耳为能闻以俗谛为所闻起亦我亦无我见佛以佛耳为能闻以中谛为所闻成非我非无我无上正见今一往约横则四种闻所闻皆尽即横论竖则凡夫闻所闻尽超有我见浊位在七信二乘闻所闻尽超无我见浊位在十信菩萨闻所闻尽超亦我亦无我见浊位在初住已上佛界闻所闻尽成非我非无我正见位在妙觉也是谓初于闻中入受阴本如来藏之流亡九界见浊之所。

　　三圆破想阴超烦恼浊。

　　尽闻不住觉所觉空。

　　不住二字即是于未足中不生满足证也后文云若动念尽浮想销除于觉明心如去尘垢一伦生死首尾圆照名想阴尽又云想阴尽者是人平常梦想销灭寤寐恒一觉明虚静犹如晴空无复粗重前尘影事乃至唯一精真故知此文是圆破想阴以超烦恼浊也约六即者众生终日起诸妄想而妄想无性是能觉所觉理即是空知此妄想无性无能无所是名字即空余可例知今一往约竖次亡觉观之所位亦在圆七信若即竖论横通于究竟即空也约四慧者凡夫以根尘为所觉邪慧为能觉成见思烦恼二乘以真谛为所觉空慧为能觉成尘沙烦恼菩萨以二谛为所觉道慧为能觉成无明烦恼佛以中谛为所觉佛慧为能觉成无上菩提今一往约横则四种觉所觉皆空即横论竖则凡夫觉所觉空超见思烦恼浊位在七信二乘觉所觉空超尘沙烦恼浊位在十信菩萨觉所觉空超无明烦恼浊位在初住已上佛界觉所觉空烦恼即菩提位在妙觉也是谓初于闻中入想阴本如来藏之流亡九界烦恼浊之所。

　　四圆破行阴超众生浊。

　　空觉极圆空所空灭生灭既灭寂灭现前。

　　极之一字即是不生满足任运增进之功也后文云若此清扰熠熠元性性入元澄如波澜灭化为澄水名行阴尽又云行阴尽者诸世间性幽清扰动同分生机倏然隳裂沉细纲纽补特伽罗酬业深脉感应悬绝于涅槃天将大明悟内外湛明入无所入乃至已灭生灭而于寂灭精妙未圆故知此文是圆破行阴以超众生浊也约六即者众生妄见种种生灭而本无生灭可得是谓理即寂灭余可例知今一往约竖次亡空理生灭之所位在十信若即竖论横通于究竟寂灭也约四行者凡夫以有名生以无名灭成有漏行作世间众生二乘以生死为生灭偏真为寂灭成无漏行作出世众生菩萨以二边为生灭但中为寂灭成漏无漏行作大道心成就众生佛以不变随缘为生灭随缘不变为寂灭成不思议行作无上众生今一往约横则四种生灭皆灭若即横论竖则凡夫生灭既灭超世间众生浊位在七信二乘生灭既灭超出世众生浊位在十信菩萨生灭既灭超大心众生浊位在初住已上佛界生灭既灭成无上众生位在妙觉也是谓初于闻中入行阴本如来藏之流亡九界众生浊之所。

　　五圆破识阴超命浊。

　　忽然超越世出世间十方圆明获二殊胜一者上合十方诸佛本妙觉心与佛如来同一慈力二者下合十方一切六道众生与诸众生同一悲仰。

　　后文云十方世界及与身心如吠琉璃内外明彻名识阴尽又云识阴若尽则汝现前诸根互用从互用中能入菩萨金刚干慧圆明精心于中发化如净琉璃内含宝月如是乃超十信十住等乃至圆满菩提归无所得故知此文是圆破识阴以超命浊也夫如来藏妙真如性本自俱非世出世间所以俱即世出世间由众生迷闷背觉合尘妄为五浊之所覆障是故凡夫以世间自囿圣人以出世自局既囿且局则其相不圆其光不明譬如月体虽无增减而光相妄有盈亏今以称性所起圆顿止观圆破五阴而澄五浊故得发本明曜彻证三无差别之性而上合下同也诸佛本妙觉心即是众生心内诸佛今既自证九界中本具佛界之性便能遍与十界道灭故云与佛如来同一慈力是名无缘大慈十方一切众生即是诸佛心内众生今既自证佛界中本具九界之性便能遍拔十界苦集故云与诸众生同一悲仰是名同体大悲十界惟是一心慈悲本自不二且约究竟义显故但称诸佛本妙觉心非谓本妙觉心独在诸佛又约拔苦义强故但称一切六道众生非谓同体悲仰不偏九界也约六即者世间本非世间出世本非出世是谓理即超越余可例知今一往约竖次亡寂灭之所位在初住已上若即竖论横通于观行超越乃至究竟超越也约四识者凡夫以现前为世间妄计诸天神仙为出世间成有漏识起分段命浊二乘以三界为世间以偏真涅槃为出世间成无漏识起方便土变易命浊菩萨以生死涅槃皆为世间以中道佛性迥超二谛为出世间成漏无漏识起果报土变易命浊佛以如来藏性不变随缘为俱即世出世间随缘不变为俱非世出世间成庵摩罗识证法性无量寿命今一往约横则四种世出世间皆悉超越若即横论竖则破凡夫世间有漏识阴超同居命浊位在七信破二乘出世间无漏识阴超方便命浊位在十信破菩萨亦世间亦出世间漏无漏识阴超实报命浊位在初住已上显佛界非世间非出世间庵摩罗识阴证寂光无量寿命位在妙觉也是谓初于闻中入识阴本如来藏之流亡九界命浊之所。

　　三由证起用三初明三十二应二明十四无畏三明四不思议无作妙德二十四圣所证藏性既同则所具妙用亦等但非此会当机故皆略而不说慎勿因此作胜劣想也此三妙用不出慈悲感应以观音大士心中所有十界苦乐而为能感以十界众生心中所具大士慈悲而为能应则有显感显应冥感显应显感冥应冥感冥应亦冥亦显感而显应亦冥亦显感而冥应之不同显感显应者众生现在三业精勤得见大士所现自身他身得闻大士所说权实诸法冥感显应者众生过去善根淳熟得见大士自他等身得闻大士权实等法此二通于三十二应十四无畏及四妙德显感冥应者现在三业精勤虽不见身闻法而密得四益冥感冥应者过去善根淳热密得四益此二惟在十四无畏及第四妙德亦冥亦显感而显应者过去善根淳熟现在三业精勤得见大士自他等身闻权实法此亦通于三十二应十四无畏及四妙德亦冥亦显感而冥应者过现善根业力虽不见身闻法密成四益此亦惟在十四无畏及第三第四二妙德也然此三种妙用各有欢喜生善灭恶入理四益各有拔苦与乐二用而一往为语则三十二应与乐义强故承上文慈力言之十四无畏拔苦义强故承上文悲仰言之四无作德慈悲不二故名不思议也又三十二应既称与佛同慈而现身说法乃具十法界身则知众生是诸佛心内众生十四无畏既称与众生同仰而所获功德不离大士身心则知大士是众生心内大士矣。

　　初明三十二应此与法华普门示现同而不同同者皆现十法界身不同者法华说法惟指流通圆教此经说法遍用权实四悉也又分为三初总明大用所起二别明应说之相三结明功由三昧。

　　今初。

　　世尊由我供养观音如来蒙彼如来授我如幻闻熏闻修金刚三昧与佛如来同慈力故令我身成三十二应入诸国土。

　　全性起修修即无修故云如幻以本觉闻性熏于始觉以闻性中所起始觉修于本觉故云闻熏闻修以其顿破无明结根顿显常住藏性故云金刚三昧也三十二应总不出十法界身入诸国土即是于实报方便同居三土横竖而入也。

　　二别明应说之相二初现四圣法界二现六凡法界。

　　今初。

　　世尊若诸菩萨入三摩地进修无漏胜解现圆我现佛身而为说法令其解脱若诸有学寂静妙明胜妙现圆我于彼前现独觉身而为说法令其解脱若诸有学断十二缘缘断胜性胜妙现圆我于彼前现缘觉身而为说法令其解脱若诸有学得四谛空修道入灭胜性现圆我于彼前现声闻身而为说法令其解脱。

　　诸菩萨者遍指四教因中大士现佛身者各现当教极果之身为说法者随其所应说于四种第一义悉令解脱者令证四教佛果解脱之道究竟归于圆教解脱也出无佛世名为独觉寂静妙明指无生观慧言也出有佛世禀因缘教名为缘觉缘断胜性言已能成就断缘生之胜性也得四谛空等言先于四谛悟生空理证须陀洹今进修无漏道品欲入灭度也不言现菩萨身者大士示居菩萨位故。

　　二现六凡法界又为二初成就乐欲二成就厌难。

　　今初。

　　若诸众生欲(使其)心明悟不犯欲(染秽)尘欲(令其)身清净我于彼前现梵王身而为说法令其解脱若诸众生欲为天王统领诸天我于彼前现帝释身而为说法令其成就若诸众生欲身自在游行十方我于彼前现自在天身而为说法令其成就若诸众生欲身自在飞行虚空我于彼前现大自在天身而为说法令其成就若诸众生爱统鬼神救护国土我于彼前现天大将军身而为说法令其成就若诸众生爱统世界保护众生我于彼前现四天王身而为说法令其成就若诸众生爱生天宫驱使鬼神我于彼前现四天王国太子身而为说法令其成就若诸众生乐为人王我于彼前现人王身而为说法令其成就若有众生爱主族姓世间推让我于彼前现长者身而为说法令其成就若诸众生爱谭名言清净自居我于彼前现居士身而为说法令其成就若诸众生爱治国土剖断邦邑我于彼前现宰官身而为说法令其成就若诸众生爱诸数术摄(持护)卫(以)自居(身)我于彼前现婆罗门身而为说法令其成就若有男子好学出家持诸戒律我于彼前现比丘身而为说法令其成就若有女人好学出家持诸禁戒我于彼前现比丘尼身而为说法令其成就若有男子乐持五戒我于彼前现优婆塞身而为说法令其成就若有女子五戒自居我于彼前现优婆夷身而为说法令其成就若有女子内政立身以修家国我于彼前现女主身及国夫人命妇大家而为说法令其成就若有众生不坏男根我于彼前现童男身而为说法令其成就若有处女爱乐处身不求侵暴我于彼前现童女身而为说法令其成就。

　　欲心明悟者且指欲界为暗色界为明欲染为迷梵行为悟也梵天以上品十善根本禅定为因此亦称解脱者暂离欲界系缚苦故又令转入出世道故梵王即初禅天王帝释即忉利天王以上品十善化他为因自在天居欲界顶以十善及未到地定为因大自在天居色界顶以四禅及四无量心为因天大将军护世四王及王太子同以五戒十善摧邪辅正为因人王有五种一金轮王王四天下二银轮王王三天下除于北洲三铜轮王王二天下除西北二洲四铁轮王王一天下唯统南洲五粟散王如西域十六国王此土诸侯王等同以五戒十善化他为因长者须具十德一姓贵二位高三大富四威猛五智深六年耆七行净八礼备九上叹十下归也居士者隐居求之志士名言者典雅名世之言宰官者上自卿相下至百僚婆罗门此云净裔亦云梵志即道术之流比丘解现初卷尼者女也优婆塞此云近事男优婆夷此云近事女受持三归五戒堪能亲近承事三宝故也大家家字读作姑音乃后妃之所师事令其成就各有二意一者现在成就乐欲二者密令将来成就菩提。

　　二成就厌离。

　　若有诸天乐出天伦我现天身而为说法令其成就若有诸龙乐出龙伦我现龙身而为说法令其成就若有药叉乐度本伦我于彼前现药叉身而为说法令其成就若乾闼婆乐脱其伦我于彼前现乾闼婆身而为说法令其成就若阿修罗乐脱其伦我于彼前现阿修罗身而为说法令其成就若紧那罗乐脱其伦我于彼前现紧那罗身而为说法令其成就若摩呼罗伽乐脱其伦我于彼前现摩呼罗伽身而为说法令其成就若诸众生乐人修人我现人身而为说法令其成就若诸非人有形无形有想无想乐度其伦我于彼前皆现其身而为说法令其成就。

　　诸天虽乐亦有二苦一者为乐所醉不得见佛闻法二者复有一种天人虽由总业得受天身别业福微恒受饥渴故有乐出其伦者也龙有热沙金翅诸苦药叉亦云夜叉此翻轻捷乾闼婆此云寻香行阿修罗此云无端正女美男丑又云无天有天福无天德又云无酒酿海为酒而不能成紧那罗此云疑神亦云歌神摩呼罗伽此云地龙即大蟒腹行之神此等所受果报皆苦乐相杂而形相丑陋故每每乐脱本伦而欣慕人身以诸佛皆于人中得道又人道最能趋菩提故有形者休咎精明之类无形者空散销沉之类有想者神鬼精灵之类无想者精神化为土木金石之类此皆八难中摄虽不明言地狱之身而理必具有也令其成就亦各二意一者成就脱离二者成就菩提。

　　三结明功由三昧。

　　是名妙净三十二应入国土身皆以三昧闻熏闻修无作妙力自在成就。

　　随类巧现故曰妙不染过患故曰净称性所起故曰无作妙力也。

　　二明十四无畏此与法华七难三毒二求义同并其初文总答最后劝持名答其成十四然法华但明果上胜用此经兼显从因克果又法华双明机应此经但明能应也分文为三初总明大用所起二别明施无畏相三结明福备众生。

　　今初。

　　世尊我复以此闻熏闻修金刚三昧无作妙力与诸十方三世六道一切众生同悲仰故令诸众生于我身心获十四种无畏功德。

　　悲能拔苦故令获无畏也虽云六道实该九界。

　　二别明施无畏相五初总明脱苦无畏二别明七难无畏三别明三毒无畏四别明二求无畏五结明持名无畏。

　　今初。

　　一者由我不自观音以观观者令彼十方苦恼众生观其音声即得解脱。

　　按法华经云无量众生受诸苦恼闻是观世音菩萨一心称名观世音菩萨即时观其音声皆得解脱实与此文互为表里今先正释此文后与法华会释此文云由我不自观音以观观者乃显其从因克果从证起用之由致也旋闻与声脱不复循声流转故言不自观音反闻闻自性故言以观观者上观字去声呼之即是观智下观字平声读之即耳根境以耳根境名为观者正显六根无二故也观其音声谓观其称菩萨名之音声也众生正称菩萨名时即须一心观彼音声由能一心观其音声故得解脱观此音声有事有理事一心者历历分明称名不乱理一心者了知音声性空惟心所现能称所称体即法界能所宛然能所双绝若但有事一心观能脱事苦若具有理一心观能脱理苦也与法华会释者法华明言称菩萨名今文不说法华观其音声意在于应今文观其音声意在于机设无前机欲何所应设无能应何以接机故知相表里耳又复应知法华是如来述此菩萨果上化他功德意令众生归依得度今文是菩萨自述始终修证体用意令当机悟入圆通得此意已往释下文十三无畏及四妙德妙旨冷然。

　　二别明七难无畏。

　　二者知见旋复令诸众生设入大火火不能烧三者观听旋复令诸众生大水所漂水不能溺四者断灭妄想心无杀害令诸众生入诸鬼国鬼不能害五者熏(彼妄)闻成(于)闻(性)六根(皆悉)销复同于声听(之不相黏)能令众生临当被害刀段段坏使其兵戈犹如割水亦如吹光性无摇动六者闻熏精明明遍法界则诸幽暗(之)性(为明所自)不能(自)全能令众生药叉罗刹鸠槃茶鬼及毗舍遮富单那等虽近其傍目不能视七者音性圆销观听返入离诸尘妄能令众生禁系枷锁所不能着八者灭音(尘之妄)圆(成)闻(性)遍生(同体)慈力能令众生经过险路贼不能劫。

　　见根属火此火既灭何火能烧是故果报大火恶业大火烦恼大火悉不能烧果报火上至初禅恶业火通于三界烦恼火通于九界以要言之灭九界妄火证佛界清凉也闻机属水此水既灭何水能溺果报水上至二禅恶业水通于三界烦恼水通于九界以要言之灭九界妄水登佛界彼岸也妄想如鬼此鬼既灭何鬼能害果报鬼惟恼欲界恶业鬼通于三界烦恼鬼通于九界以要言之灭九界鬼伦证佛界神力也妄根如刀触坏法界此刀既销何刀能害割水以喻无损吹光以喻无动果报刀惟坏欲界恶业刀通于三界烦恼刀通于九界以要言之灭九界事理杀具成佛界慧剑智刀也根尘为黑暗稠林此暗既除何暗不破药叉是轻捷鬼罗刹是可畏鬼鸠槃茶是魇魅鬼毗舍遮是啖精气鬼富单那是热病鬼性皆幽暗果报暗仅在人世见思暗通于三界尘沙暗通于二乘无明暗通于九界以要言之灭九界暗妄证佛界真明也所妄既立明理不逾以为枷锁此锁既开何锁能禁果报锁禁系人畜恶业锁禁系六凡烦恼锁禁系三乘以要言之脱九界系缚开佛界关键也六尘为贼劫夺家珍此贼既平何贼能劫果报贼劫夺人间恶业贼劫于三界烦恼贼劫于三乘以要言之降九界怨贼成佛界大慈也由我成此妙应之本故令众生称名得脱。

　　三别明三毒无畏。

　　九者熏闻离尘色所不劫能令一切多淫众生远离贪欲十者纯音无尘根境圆融无对所对能令一切忿恨众生离诸瞋恚十一者销尘旋明法界身心犹如琉璃明彻无碍能令一切昏钝性障诸阿颠迦永离痴暗。

　　二法相对妄生贪染名之为淫欲界以男女相染而为贪欲色无色界以味禅相染而为贪欲二乘贪染偏真涅槃菩萨贪染六度万行亦复贪染但中佛性今熏于闻根永离前尘了知色性本即藏性与诸闻性元无二性不应以闻劫闻以色劫色是故更无能贪及所贪也二法相对妄生违忤名之为瞋凡夫瞋于逆缘二乘厌恶三界菩萨轻鄙小乘亦复弃舍二边今既达纯是法性妙音无复尘相则根即是境境即是根称性圆融无有能对及与所对是故更无一法可瞋恚也有明明觉失彼精了迷己为物认物为己名为痴暗凡夫不达诸法唯心本性空寂二乘不达诸法唯心假名无量菩萨不达诸法唯心体即中道今既销落尘缘旋归明性则法法唯心法法圆照故法界身心朗彻无碍也阿颠迦此云无善心不知心佛众生三无差别不知性具缘了二善皆名为无善心此亦自行功成化他有本故令众生念者离毒。

　　四别明二求无畏。

　　十二者融形复闻不动道场涉入世间不坏世界能遍十方供养微尘诸佛如来各各佛边为法王子能令法界无子众生欲求男者诞生福德智慧之男十三者六根圆通明照无二含十方界立大圆镜空如来藏承顺十方微尘如来秘密法门受领无失能令法界无子众生欲求女者诞生端正福德柔顺众人爱敬有相之女。

　　权智干事义之如男实智顺理义之如女融形复闻言融灭妄形而复还闻性也不动道场证诸法之实性也涉入世间等者由实智而起权智也明照无二等者照诸法之差别也立大圆镜等者即权智而归实智也果报男女惟在欲界法门男女通于十界恶法男女此非所求今约善法以辨男女复为六意一约五戒二约十善三约四禅四约二乘五约菩萨六约佛法一约五戒者不杀是仁不盗是义此二属定法表之以女不邪淫是礼不妄语是信不饮酒是智此三属慧法表之以男若不得此男女失人天身堕诸恶趣穷苦孤独今令求五戒者戒得清净即是诞生福德智慧男女也夫不淫不妄不饮一往说是慧法而慧必有定如男子虽尚智能亦必具于福德不杀不盗一往说是定法而定必有慧如女子虽尚福相亦必具于端正端正即是慧无邪丑由福德故人爱之由端正故人敬之也二约十善者不杀不盗属女不淫及口四意三属男余如上说三约四禅者且约五法修于初禅及初禅所证五支言之修五法中乐欲精进及慧三属男念及一心二属女证五支中觉观喜三支为男乐一心二支为女余如上说四约二乘者出世禅定为女出世观慧为男若不得此男女即当堕落三界飘零孤露余如上说五约菩萨者藏教事度以前五度为女般若为男通教以人空断惑为男出假慈悲为女别教以功德庄严为女智慧庄严为男六约佛法者即实智之权智为男即权智之实智为女若不得此男女不能究竟自利利他今大士自既男女具足亦令众生得具足也。

　　五结明持名无畏。

　　十四者此三千大千世界百亿日月现住世间诸法王子有六十二亿恒河沙数修法垂范教化众生随须众生方便智慧各各不同由我所得圆通本根(乃是)发妙(悟于)耳门然后身心(一切)微妙含容周遍法界能令众生持我名号与彼其持六十二亿恒河沙诸法王子二人福德正等无异世尊我一名号与彼众多名号无异由我修习得真圆通。

　　名号秪是音声音声即是如来藏性未达藏性妄存一多情计既达藏性则一亦法界多亦法界一不为少多不为多良由闻性圆明不由声尘而起知见故也由我修习得真圆通者正逗阿难及此方之机故名为真非谓二十四圣有未真也。

　　三结明福备众生。

　　是名十四施无畏力福备众生。

　　诸畏既灭净福自成拔九界畏成佛界福遍于十方。

　　亘于三际故名为备也。

　　三明四不思议无作妙德二初总明大用所起二别明不思议相。

　　今初。

　　世尊我又获是圆通修证无上道故又能善获四不思议无作妙德。

　　二别明不思议相四初现容不思议二说咒不思议三受供不思议四兴供不思议。

　　今初。

　　一者由我初获妙妙闻心心精遗闻见闻觉知不能分隔成一圆融清净宝觉故我能现众多妙容能说无边秘密神咒其中或现一首三首五首七首九首十一首如是乃至一百八首千首万首八万四千烁迦罗首二臂四臂六臂八臂十臂十二臂十四十六十八二十至二十四如是乃至一百八臂千臂万臂八万四千母陀罗臂二目三目四目九目如是乃至一百八目千目万目八万四千清净宝目或慈或威或定或慧救护众生得大自在。

　　此虽容咒并说而结归在现容也妙妙闻心初妙字是妙谛次妙字是妙境妙谛约性通于诸法妙境从机独在耳根以此方众生耳根最利易显圆通常性故也烁迦罗首者金刚坚固之首表法身德母陀罗臂者印手表于方便是解脱德清净宝目者表于实慧是般若德各言八万四千者意显众生迷本觉性具足八万四千尘劳烦恼即此烦恼业果一一无非三德秘藏也。

　　二说咒不思议。

　　二者由我闻思脱出六尘如声度垣不能为碍故我妙能现一一形诵一一咒其形其咒能以无畏施诸众生是故十方微尘国土皆名我为施无畏者。

　　此亦容咒并说而结归在诵咒也现一一形即指前文首臂目等诵一一咒具如不空罥索经等。

　　三受供不思议。

　　三者由我修习本妙圆通清净本根所游世界皆令众生舍身珍宝求我哀愍。

　　所游世界即实报方便同居诸土也九界众生云兴供养以求哀愍良由不受诸受故能无所不受。

　　四兴供不思议。

　　四者我得佛心证于究竟能以珍宝种种供养十方如来傍及法界六道众生求妻得妻求子得子求三昧得三昧求长寿得长寿如是乃至求大涅槃得大涅槃。

　　不惟供十方佛亦供法界众生无所不遍良由圆满菩提归无所得故能无所不得。

　　二牒证结答。

　　佛问圆通我从耳门圆照三昧缘心自在因入流相得三摩提成就菩提斯为第一世尊彼佛如来叹我善得圆通法门于大会中授记我为观世音号由我观听十方圆明故观音名遍十方界。

　　缘心自在等者不误认缘心听法则能因指见月亲见法性从此遂入圆通常法而成三昧也第三众圣各说证门竟。

　　四放光现瑞总印。

　　尔时世尊于师子座从其五体同放宝光远灌十方微尘如来及法王子诸菩萨顶彼诸如来亦于五体同放宝光从微尘方来灌佛顶并灌会中诸大菩萨及阿罗汉林木池沼皆演法音交光相罗如宝丝网是诸大众得未曾有一切普获金刚三昧即时天雨百宝莲华青黄赤白间错纷糅十方虚空成七宝色此娑婆界大地山河俱时不现唯见十方微尘国土合成一界梵呗咏歌自然敷奏。

　　五体同放宝光者表根根尘尘皆是圆通法门也远灌佛菩萨顶者表一一圆通皆是无上大佛顶法如来以之为密因菩萨依之修万行者也彼诸如来亦于五体同放宝光者表佛佛道同也来灌佛顶并灌菩萨罗汉者表于因果一致二十五圣同证大佛顶法实无优劣也林木池沼皆演法音者表有情无情同一圆通性也交光相罗如宝丝网者表一一圆通法门各各互遍互摄一切圆通法门也普获金刚三昧者悟十八界七大皆如来藏妙真如性性不可坏也四色莲华以表住行向地四十妙因间错纷糅表诸大众圆悟藏性以为真因故得因该果海果彻因源一位圆具一切诸位之功德也十方虚空成七宝色者表虚空顽暗之情执消殒而七大妙性一一周遍法界也娑婆大地山河俱时不现者表翳病得除狂劳颠倒华相皆灭也微尘国土合成一界者表性真圆融惟一常寂光土也梵呗咏歌自然敷奏者表寂光真土之中具足无量称性法乐也幽溪云一本尊放光瑞二诸佛放光瑞为自他交互对三无情演法瑞四宝光交罗瑞为依正圆融对五众会获益瑞六天雨四华瑞为法位相应对七空成宝色瑞八大地不现瑞为空界俱销对九国土合一瑞十梵呗敷奏瑞为法报冥同对。

　　五佛敕文殊简择三初佛敕文殊二受命简择三时众获益。

　　今初。

　　于是如来告文殊师利法王子汝今观此二十五无学诸大菩萨及阿罗汉各说最初成道方便皆言修习真实圆通彼等修行实无优劣前后差别我今欲令阿难开悟二十五行谁当其根兼我灭后此界众生入菩萨乘求无上道何方便门得易成就。

　　敕简选者以前文但云得循圆根与不圆根日劫相倍然未的指何根最圆故须选也然如来不自指示而敕文殊大旨有二一者若依果位中论则法法皆妙实无可选今之选根本为初机文殊正是初机导师如华严以文殊为幼男始则先说名号四谛以开圆信后则指示善财遍参知识皆其事也二者文殊即表众生根本实智今明欲入圆通须是自己决择譬如圆觉二十五轮敕诸末世依阄取决如来终不强以一法偏授人也彼等修行实无优劣前后差别者正显圣无可简法亦无可简也圣则迹有权实本皆大士法则三科七大无非藏性故也我今欲令阿难等者正显简机不简圣简情不简法也言阿难则不必人人皆尔言此界则不必十方尽然但以约机宜则所习有生熟约迷情则诸根有利钝故须简耳。

　　二受命简择二初叙仪二正说。

　　今初。

　　文殊师利法王子奉佛慈旨即从座起顶礼佛足承佛威神说偈对佛。

　　二正说二初颂真如不变之体以标真源二颂真如随缘之能以明染净。

　　今初。

　　觉海性澄圆圆澄觉元妙。

　　将明随染净缘以成迷悟先颂不变之体者正如前文将破明不明之两关先标性觉妙明本觉明妙又如将破有为无为二法先标真性二字也觉者本觉之性非觉非迷以其法尔灵知强名为觉也海者喻也觉性竖穷横遍本无一物可喻姑以大海深广喻之性澄圆者寂而常照即所谓性觉妙明也圆澄觉元妙者照而常寂即所谓本觉明妙也须知此不变体即在随缘之中正随缘时全体不变即指吾人现前一念介尔之心一任昏迷倒惑而妙明明妙性无变坏本自竖穷横遍也是故直指人心见性成佛正是指此现前一念介尔之心全真在妄全妄即真若舍却现前一念别指空劫已前则真时无妄妄时无真真则本有今无今无后有妄则本无今有今有后无其为戏论甚矣。

　　二颂真如随缘之能以明染净二初颂随染缘从源出流二颂随净缘从流溯源。

　　今初。

　　元明照生所所立照性亡迷妄有虚空依空立世界想澄成国土知觉乃众生。

　　元明照生所即所谓妄为明觉因明立所也所立照性亡言既生妄所遂失真性也迷妄有虚空所谓晦昧为空也依空立世界想澄成国土即所谓结暗为色亦所谓起为世界静成虚空虚空为同世界为异也知觉乃众生即所谓色杂妄想想相为身也。

　　二颂随净缘从流溯源二初总显灭妄归真二别明归真方便。

　　今初。

　　空生大觉中如海一沤发有漏微尘国皆依空所生沤灭空本无况复诸三有。

　　此言现前一念大觉之心本自竖穷横遍亦无横竖之相可得秪由认悟中迷方乃晦昧大觉之体而为十方虚空是故虚空情量生于大觉心中不过如大海中之一沤发现而已至于十方有漏微尘国土又依顽空妄想建立假说依空所生则知十方依正岂离我现前一念心性是故若能直观心性俾此虚妄无明沤灭则虚空情量元自本无况复空中诸三有国土众生而岂有哉。

　　二别显归真方便二初总示方便须择二正为选方便门。

　　今初。

　　归元性无二方便有多门圣性无不通顺逆皆方便初心入三昧迟速不同伦。

　　一性一切性一切性一性根尘识大皆如来藏如来藏中性具根尘识大周遍圆融不可思议既归此元则其性决定无二不可谓观音独胜诸圣或劣也方者法也便者宜也约法约宜则有多门略说所观之境有二十五就彼二十五境之中复各有权实一十六门通于藏性也圣性无不通顺逆皆方便者此明圣之与法皆不可简也于此二十五境或用顺观或用逆观皆成巧妙方便如陈那于声悟谛则是顺观沙陀厌离不净则是逆观那律乐见照明因逆成顺特迦调息治愚因顺成逆舍利心见清净亦是顺观艳喜观鼻端白亦是逆治火头观诸暖气复是顺观持地当平心地复是逆观等乃至一一境中皆得论于顺逆二种方便不可泥文而失旨也初心入三昧迟速不同伦者此明机之与情皆不可不简也约当机则夙习各有所宜而阿难多闻士必以从闻思修为宜约迷情则诸根必有利钝而此土诸众生多分耳门入道为易也。

　　二正为选方便门二初简非二显是。

　　初中四初简六尘二简五根三简六识四简七大。

　　今初。

　　色想结成尘精了不能彻如何不明彻于是获圆通声音杂语言但伊(惟也是也)名句味一非含一切云何获圆通香以合中知离则元无有不恒其所觉云何获圆通味性非本然要以昧时有其觉不恒一云何获圆通触(必)以所触(而)明(若)无所(便)不明触合离性非定云何获圆通法称为内尘凭尘必有(其)所能所非遍涉云何获圆通。

　　此下简于二十四境不惟非是简圣亦复非是简法直就初心夹带迷情习气而简之也盖二十四境虽复一一皆如来藏而无明未破根中积生无始虚习犹存岂能直下彻见藏性是故所观之境不得不详择而简选耳言初心若欲观于色尘则色依妄想而结成尘精了所不能彻如何以此不明彻法而欲于是获圆通证顿同沙陀之妙色密圆耶下皆仿此可以意知。

　　二简五根。

　　见性虽(亦)洞然(但)明前(而)不明后(且)四维(又)亏一半云何(初心可)获圆通鼻息出入(虽)通现前无(有)交气支离匪(相)涉入云何(初心可)获圆通舌非(领)入(滋味便)无端(倪必)因味(尘而)生觉了(若)味亡(时觉)了(即)无(所)有云何(初心可)获圆通身(知因触显发)与所触同(合时方知离时不觉)各非圆(融之)觉观(其)涯(际分)量不(能)冥会云何(初心可)获圆通知根(夹)杂乱思湛了(之性)终无(可)见想念(既)不可脱云何(初心可)获圆通。

　　三简六识。

　　识见杂三和诘本称非相自体先无定云何获圆通心闻洞十方生于大因力初心不能入云何获圆通鼻想本权机秪令摄心住住成心所住云何获圆通说法弄音文开悟先成者名句非无漏云何获圆通持犯但束身非身无所束元非遍一切云何获圆通神通本宿因何关法分别念缘非离物云何获圆通。

　　识见即眼识也必须根境相杂三缘和合妄有若诘其本则四性无生非有体相云何初心观之便能心见发光耶耳识可知鼻端白想本属权机秪令散乱多者得以摄心而住倘不能如难陀之息久发明则有住反成心之所住而堕虚妄云何得明圆灭漏耶说法播弄音文但能开悟夙根先已成就如满慈者倘夙根未熟但耽著于名句便非无漏法性云何降伏魔怨消灭诸漏耶初心持戒不犯但能检束其身非身则无所束元非遍于一切云何得如波离之身心一切通利耶彼目连之神通本其宿因何关初心之人以意识缘法分别而得成就若初心念于法缘非能离物云何得心光发宣耶。

　　四简七大。

　　若(初心)以地性观坚碍非通达有为(之法)非(是)圣性云何获圆通若(初心)以水性观(但是)想念(所成而)非真实如如(之性)非(属)觉观云何获圆通若(初心)以火性观(但是)厌有非(是)真(性本)离(之理便)非初心(因与果合之妙)方便云何获圆通若(初心)以风性观(有)动(则有)寂非无对(法)对(即)非无上觉云何获圆通若(初心)以空性观昏钝先非觉(性)无觉(则)异菩提云何获圆通若(初心)以识性观(所)观(之)识(带生灭而)非常住(所)存(观)心(亦)乃虚妄云何获圆通诸行是无常念性元生灭因果今殊感云何获圆通。

　　此中地性水性等且指迷情所计坚为地性湿为水性乃至分别为识性非是如来藏之真性也文并易知诸行是无常等者言初心若依根大念佛既未拔除结根则六根秪属有为诸行体是无常而能念之性亦元生灭此则生灭为因难感不生灭果故名殊感云何得同势至妙三昧耶。

　　二显是七初泛明此土入道所宜二的明离苦得乐人法三正明观音所修法门四诲敕当机谛听学行五叹美法胜以寓劝修六述成佛意结示简选七顶礼请加以明真实。

　　今初。

　　我今白世尊佛出娑婆界此方真教体清净在音闻欲取三摩提实以闻中入。

　　娑婆此云堪忍三千世界之总名也他方佛土诸根利钝各有不同随其机宜六尘并为教体此方偏用三尘若黄卷赤牍则色尘为教体闻法得悟则音声为教体历法观察则法尘为教体今约佛世闻音获证者多兼以末世亦从语言指示得悟者众故云此方真教体清净在音闻也。

　　二的明离苦得乐人法。

　　离苦得解脱良哉观世音于恒沙劫中入微尘佛国得大自在力无畏施众生妙音观世音梵音海潮音救世悉安宁出世获常住。

　　离苦者离九界五浊之苦得解脱者得佛界法性五阴真解脱乐此自利成就也恒沙劫则竖穷三际微尘国则横遍十方以大自在普施无畏此利他成就也悟一切音皆如来藏所谓随缘不变名为妙音悟如来藏性音真空性空真音清净本然周遍法界随众生心应所知量循业发现故有十界依正音声差别所谓不变随缘名观世音此二亦约自行所说妙法契理清净名为梵音所说妙法善应群机不失其时名海潮音此二亦约化他救世悉安宁结成利他功德出世获常住结成自利功德也。

　　三正明观音所修法门。

　　我今启如来如观音所说譬如人静居十方俱击鼓十处一时闻此则圆真实目非观障外口鼻亦复然(此句宜在下)身以合方知(此句宜在上)心念纷无绪隔垣听音响遐迩俱可闻五根所不齐是则通真实音声性动静闻中为有无无声号无闻非实闻无性声无既无灭声有亦非生生灭二圆离是则常真实纵令在梦想不为不思无觉观出思惟身心不能及。

　　此言初心之人即可从耳门悟圆通常三德所以的被群机也如观音所说者言观音所说耳根法尔具此圆通常三真实义非必观音口自说也譬如者举例之辞非是设喻直就现量为论非是比量正所谓昏迷倒惑其理自存者也圆则量无不周是般若德通则具无碍用是解脱德常则体性不变是法身德又三德皆圆皆通皆常具如前释。

　　四诲敕当机谛听学行又三初示其合机二劝其善修三结其真实。

　　今初。

　　今此娑婆国声论得宣明众生迷本闻循声故流转阿难纵强记不免落邪思岂非随所沦旋流获无妄。

　　妄谓缘心听法即是邪思以缘心但是所听法音影子决非真能听法之本闻故也岂非随妄所而沉沦若能旋流而悟其本闻则便获无妄矣。

　　二观其善修。

　　阿难汝谛听我承佛威力宣说金刚王如幻不思议佛母真三昧汝闻微尘佛一切秘密门欲漏不先除畜闻成过误将闻持佛佛何不自闻闻闻非自然生因声有名字旋闻与声脱能脱欲谁名一根既返源六根成解脱见闻如幻翳三界若空华闻复翳根除尘销觉圆净净极光通达寂照含虚空却来观世间犹如梦中事摩登伽在梦谁能留汝形如世巧幻师幻作诸男女虽见诸根动要以一机抽息机归寂然诸幻成无性六根亦如是元依一精明分成六和合一处成休复六用皆不成尘垢应念消成圆明净妙余尘尚诸学明极即如来。

　　金刚王如幻不思议佛母真三昧亦作一句读之破一切惑名金刚王般若德也立一切法名为如幻解脱德也破立同时名不思议法身德也一切诸佛皆从此三昧出故名佛母真三昧六根攀缘六尘总名欲漏今以耳缘法音即是欲漏以此闻为能畜以彼音为所畜能所相黏翻成过误是故将此闻根以持佛所说之佛法何不自反闻其闻性乎夫闻根非自然生乃因声而有名字若旋其闻机与声尘脱既能脱彼声尘更欲以谁名闻根耶此一耳根既返其源则六根皆成解脱由此见闻诸根皆如幻翳三界尘相总若空华闻性既复翳根已除尘相全销觉体圆净矣余文可知幻师喻无明幻力一机抽喻一精明黏妄发光也圆明是般若净是解脱妙是法身余尘指微细无明如来指妙觉极果。

　　三结其真实。

　　大众及阿难旋汝倒闻机反闻闻自性性成无上道圆通实如是。

　　言真实圆通别无他法但旋转汝循声倒闻之妄机反而闻此闻之自性但得见性即成无上道矣。

　　五叹美法胜以寓劝修。

　　此是微尘佛一路涅槃门过去诸如来斯门已成就现在诸菩萨今各入圆明未来修学人当依如是法我亦从中证非唯观世音。

　　须知此中含有二义一约初机一门深入则耳根圆通不但观音为然十方三世从此耳门入道者诚复众多此则单就此一法门亦自竖穷横遍也二约究竟圆通常性则耳根圆通即是二十五种圆通其余一切圆通乃至十方三世种种法门皆可名为耳根圆通此则一门一切门一切门一门故云一路涅槃门也不达此旨谓二十四圣尚在门外可乎谓二十四圣更有岐路可乎。

　　六述成佛意结示简选。

　　诚如佛世尊询我诸方便以救诸末劫求出世间人成就涅槃心观世音为最自余诸方便皆是佛威神(使其)即事(以)舍尘劳非是(此方众生)长(时)修学浅深同说(之)法(也)。

　　即事舍尘劳犹所云就路还家也余门圆通深位方达浅位不知但能被于一种夙根成就之人不能三根普被惟此耳根圆通普被三根而妙尤在巧被下根也。

　　七顶礼请加以明真实。

　　顶礼如来藏无漏不思议愿加被未来于此门无惑方便易成就堪以教阿难及末劫沉沦但以此根修圆通超余者真实心如是。

　　如来藏者自性清净之理体也无漏不思议者究竟圆证之智果也理名法宝智名佛僧即是一体三宝义也真实心如是言真实心要不过如是也。

　　三时众获益。

　　于是阿难及诸大众身心了然得大开示观佛菩提及大涅槃犹如有人因事远游未得归还明了其家所归道路普会大众天龙八部有学二乘及诸一切新发心菩萨其数凡有十恒河沙皆得本心远尘离垢获法眼净性比丘尼闻说偈已成阿罗汉无量众生皆发无等等阿耨多罗三藐三菩提心。

　　现前一念闻性本圆本通本常圆即实智菩提通即方便菩提常即真性菩提圆即圆净涅槃通即方便净涅槃常即性净涅槃则有理即菩提涅槃乃至究竟菩提涅槃即而常六故言未得归还六而常即则步步踏着故乡道路矣得本心者达此现前一念之本体也远想相之妄尘离识情之虚垢故云获法眼净此是如来正法眼藏非次第五眼中之法眼也性尼闻偈成阿罗汉所谓于大教中得小益正为菩萨旁为二乘部在方等明矣发无等等心者无法可等此心心能等一切法此则创闻圆理或是观行发心或是名字发心也初为当机示圆通本根竟。

　　二为末世示道场方法三初陈请二赞许三宣说。

　　今初。

　　阿难整衣服于大众中合掌顶礼心迹圆明悲欣交集欲益未来诸众生故稽首白佛大悲世尊我今已悟成佛法门是中修行得无疑惑常闻如来说如是言自未得度先度人者菩萨发心自觉已圆能觉他者如来应世我虽未度愿度末劫一切众生世尊此诸众生去佛渐远邪师说法如恒河沙欲摄其心入三摩地云何令其安立道场远诸魔事于菩提心得无退屈。

　　幽溪云心者涅槃妙心迹者所明道路吴兴云悲者悲昔不闻欣者欣今得悟又念未来众生未悟故悲观现前大众得益故欣。

　　二赞许。

　　尔时世尊于大众中称赞阿难善哉善哉如汝所问安立道场救获众生末劫沉溺汝今谛听当为汝说阿难大众唯然奉教。

　　下逗末劫修道之机上合如来欲说之旨故再称善也。

　　三宣说二初明根本戒法二明诵咒治习。

　　初中二初总显三学以戒为本二别示四重以彰无漏。

　　今初。

　　佛告阿难汝常闻我毗奈耶中宣说修行三决定义所谓摄心为戒因戒生定因定发慧是则名为三无漏学。

　　毗奈耶亦云毗尼即律藏也摄心为戒者为字训作由字言欲摄其心必由持戒也若非以戒摄心何由甄别邪正又必摄心方可名戒正显持犯不但束身而已由此波罗提木叉戒以摄其心然后生定发慧斯则名为三无漏学若无此戒纵有禅定多智现前必落魔邪成有漏矣问曰摄心为戒摄真心耶摄妄心耶若摄妄心妄本无体云何可摄若摄真心真何用摄又戒法虽一历四教观慧则有四别未审如何摄心方成圆戒若云戒即无漏则凡夫持戒报在人天者亦可称无漏否若成有漏还得名净戒否答曰真心妄心元非二体随染缘则全真成妄如水成冰随净缘则全妄归真如冰成水克论迷真起妄秪因妄为明觉所谓知见立知过在立字亦即自心取自心之取字认悟中迷之认字克论反妄归真秪贵不随分别三种相续所谓知见无见功在无字亦即不取无非幻之不取二字弃生灭守真常之守字脱黏内伏之伏字皆与今摄字同也故知不摄则真心便为妄心能摄则妄心便成真心而摄心妙法无过于戒念念与妙戒相应则名为摄非谓戒有方隅摄是束缚也如下文云必使淫机身心俱断断性亦无夫身断律仪戒也心断定共戒也断性亦无道共戒也又身心俱断故不住生死断性亦无故不住涅槃又身断故出生死真谛戒也心断故游戏神通俗谛戒也断性亦无达杀盗淫妄等性即是佛性无复可断中道第一义谛戒也经文又云众生不识本心不得真净皆由随顺杀盗淫故反此三种又则出生无杀盗淫有名鬼伦无名天趣有无相倾起轮回见若得妙发三摩提者则妙常寂有无二无无二亦灭正与此中身心俱断断性亦无义同如此方名净戒方可称为摄心方是无漏之学彼以戒善感人天者喻如摩尼博贸一衣一食非法有优劣也故今欲摄心者先备明戒法以为其境次深明观慧以成其功则庶几近之矣。

　　二别示四重以彰无漏二初牒征二详示。

　　今初。

　　阿难云何摄心我名为戒。

　　言云何善摄其心与身口一齐清净我方名为戒耶此正总显非戒决不能摄心非摄心亦决不名戒也。

　　二详示四初淫戒二杀戒三盗戒四大妄语戒此即比丘四重戒法乃大小乘之根本也。

　　初淫戒生死根本欲为第一故首陈之。

　　若诸世界六道众生其心不淫则不随其生死相续汝修三昧本出尘劳淫心不除尘不可出纵有多智禅定现前如不断淫必落魔道上品魔王中品魔民下品魔女彼等诸魔亦有徒众各各自谓成无上道我灭度后末法之中多此魔民炽盛世间广行贪淫为善知识令诸众生落爱见坑失菩提路汝教世人修三摩地先断心淫是名如来先佛世尊第一决定清净明诲是故阿难若不断淫修禅定者如蒸砂石欲其成饭经百千劫秪名热砂何以故此非饭本砂石成故汝以淫身求佛妙果纵得妙悟皆是淫根根本成淫轮转三涂必不能出如来涅槃何路修证必使淫机身心俱断断性亦无于佛菩提斯可希冀如我此说名为佛说不如此说即波旬说。

　　此言不但执身不淫须是心亦不淫也纵有多智禅定尚为魔侣况无定慧直坠何疑魔侣为善知识亦复现慈悲相而不断淫心则落爱坑妄谓淫不障道则落见坑既堕深坑永违觉路矣夫淫心为生死根本决不与佛果相应如砂石决非饭本禅定熏修喻之以蒸不生不灭为本修因然后圆成果地修证喻如蒸米成饭别成魔家邪福喻如蒸砂成热耳身断者木叉戒也心断者禅戒也断性亦无者无漏戒也此入空意也身断者律仪及定共也心断者道共也断性亦无者涉境而不染也此出段意也身断者证无漏也心断者涉境不染也断性亦无者断不断俱寂灭也此中道意也曰淫机者如前偈云虽见诸根动要以一机抽若未息机纵能伏断烦恼不曾永除幻本故须直向机字觑破则断与不断二俱寂灭矣。

　　二杀戒。

　　阿难又诸世界六道众生其心不杀则不随其生死相续汝修三昧本出尘劳杀心不除尘不可出纵有多智禅定现前如不断杀必落神道上品之人为大力鬼中品则为飞行夜叉诸鬼帅等下品当为地行罗刹彼诸鬼神亦有徒众各各自谓成无上道我灭度后末法之中多此鬼神炽盛世间自言食肉得菩提路阿难我令比丘食五净肉此肉皆我神力化生本无命根汝婆罗门地多蒸湿加以砂石草菜不生我以大悲神力所加因大慈悲假名为肉汝得其味奈何如来灭度之后食众生肉名为释子汝等当知是食肉人纵得心开似三摩地皆大罗刹报终必沉生死苦海非佛弟子如是之人相杀相吞相食未已云何是人得出三界汝教世人修三摩地次断杀生是名如来先佛世尊第二决定清净明诲是故阿难若不断杀修禅定者譬如有人自塞其耳高声大叫求人不闻此等名为欲隐弥露清净比丘及诸菩萨于岐路行不蹋生草况以手拔云何大悲取诸众生血肉充食若诸比丘不服东方丝绵绢帛及是此土靴履裘毳乳酪醍醐如是比丘于世真脱酬还宿债不游三界何以故服其身分皆为彼缘如人食其地中百谷足不离地必使身心于诸众生若身身分身心二涂不服不食我说是人真解脱者如我此说名为佛说不如此说即波旬说。

　　此言非但执身不杀须是心亦不杀也五净肉者不见杀不闻杀不疑为己杀自死鸟残也五天竺国悉号为婆罗门是尊姓故问曰佛既具足神力何不化作草菜而乃化作五净肉耶答曰佛顺时宜不立异故此地既本不生草菜而今忽生则人将以为怪又复如来灭后设遇草菜不生又将奈何是故佛及比丘遇世饥荒目连请愿番取地味及取北洲自然粳等佛皆不许而云后世无目连时又将奈何当知佛法可传可继为若此也妄谓杀生食肉无有罪报如自塞其耳杀彼生命如高声大叫求其不闻不可得也修禅欲出生死故名欲隐杀生连仇结福故名弥露服有二种一者衣服二者服食丝绢绵帛靴履裘毳衣服之服也乳酪醍醐服食之服也然此中虽一概遮止而准诸经律不无分别若丝绵绢帛大小二乘并皆严禁以其由此害多命故若靴履裘毳小乘一向听许大乘亦不全遮以其非专为此而害命故若乳酪醍醐大小并许乃至大涅槃经仍复开听此经亦云汝常二时众中持钵其间或遇乳酪醍醐名为上味后文坛场仪式又仍用此供享三宝以其但分余润不害命故今云不服则是充类至尽之意言能不服则弥善耳如人食其地中等者劫初之人身能飞行由食地味及自然粳足不离地以喻服彼众生身分不能永离众生之种类也身者血肉之类身分者皮毛等物身既不服其身分不食其身肉心又永无贪求服食之想岂非真解脱者问曰小乘求出生死何故反许五净及靴履等大乘度生为务何反严遮答曰小乘但求自度止须不造杀业不障出世足矣喻如举家远逃之人则小债可弗偿也大乘须在三界广化众生喻如乡国大姓长者设有分毫负人便有惭色不能自在设化矣行菩萨道者思之。

　　三盗戒。

　　阿难又复世界六道众生其心不偷则不随其生死相续汝修三昧本出尘劳偷心不除尘不可出纵有多智禅定现前如不断偷必落邪道上品精灵中品妖魅下品邪人诸魅所著彼等群邪亦有徒众各各自谓成无上道我灭度后末法之中多此妖邪炽盛世间潜匿奸欺称善知识各自谓已得上人法詃惑无识恐令失心所过之处其家耗散我教比丘循方乞食令其舍贪成菩提道诸比丘等不自熟食寄于残生旅泊三界示一往还去已无返云何贼人假我衣服裨贩如来造种种(恶)业皆言佛法(应尔)却非(毁)出家具戒比丘(以)为(是)小乘道由是疑误无量众生堕无间狱若我灭后其有比丘发心决定修三摩地能于如来形像之前身然一灯烧一指节及于身上爇一香炷我说是人无始宿债一时酬毕长揖世间永脱诸漏虽未即明无上觉路是人于法已决定心若不为此舍身微因纵成无为必还生人酬其宿债如我马麦正等无异汝教世人修三摩地后断偷盗是名如来先佛世尊第三决定清净明诲是故阿难若不断偷修禅定者譬如有人水灌漏卮欲求其满纵经尘劫终无平复若诸比丘衣钵之余分寸不畜乞食余分施饿众生于大集会合掌礼众有人捶詈同于称赞必使身心二俱捐舍身肉骨血与众生共不将如来不了义说回为己解以误初学佛印是人得真三昧如我所说名为佛说不如此说即波旬说。

　　此言非但执身不盗须是心亦不偷也邪道者奸欺之类精灵者盗日月之精气而为神灵妖魅者盗人精气为妖魅鬼循方乞食者谓循顺方法而行乞食僧祇律中名为分卫言分施众僧卫护道力也肇法师云乞食略有四意一为福利众生二为折伏憍慢三为知身有苦四为除去滞着裨贩如来者裨附佛法贪贩利养也身然一灯等者依于身见而起偷心故以舍身微因对治盗业温陵云一切难舍无如己身难舍能舍则自余贪爱决能弃舍故曰是人于法已决定心也苟但舍身而心不决舍则无益于道故下文云必使身心二俱捐舍如我马麦等者佛于往世曾诟比丘可食马麦故于毗兰邑中食麦三月以示宿债必偿也禅定喻水偷心喻如漏卮衣钵之余分寸不畜是贪心毕舍乞食余分施饿众法是悭心毕舍于大集会合掌礼众是毕舍慢心有人捶詈同于称赞是毕舍瞋心不将如来不了义说等者上文是于依正二报永断偷心此即于佛法上永断偷心也谓若欲说法利生接引初学必须备讨如来大小教典知其四悉因缘不可但执一义一解而自以为是兼以误初学也。

　　四大妄语戒。

　　阿难如是世界六道众生虽则身心无杀盗淫三行已圆若大妄语即三摩地不得清净成爱见魔失如来种所谓未得谓得未证言证或求世间尊胜第一谓前人言我今已得须陀洹果斯陀洹果阿那含果阿罗汉道辟支佛乘十地地前诸位菩萨求彼礼忏贪其供养是一颠迦销灭佛种如人以刀断多罗木佛记是人永殒善根无复知见沉三苦海不成三昧我灭度后敕诸菩萨及阿罗汉应身生彼末法之中作种种形度诸轮转或作沙门白衣居士人王宰官童男童女如是乃至淫女寡妇奸偷屠贩与其同事称赞佛乘令其身心入三摩地终不自言我真菩萨真阿罗汉泄佛密因轻言(之于)未学(人前)唯除命终阴有遗付云何是人惑乱众生成大妄语汝教世人修三摩地后复断除诸大妄语是名如来先佛世尊第四决定清净明诲是故阿难若不断其大妄语者如刻人粪为旃檀形欲求香气无有是处我教比丘直心道场于四威仪一切行中尚无虚假云何自称得上人法譬如穷人妄号帝王自取诛灭况复法王如何妄窃因地不真果招纡曲求佛菩提如噬脐人欲谁成就若诸比丘心如直弦一切真实入三摩地永无魔事我印是人成就菩萨无上知觉如我所说名为佛说不如此说即波旬说。

　　爱见魔者稍有所得起增上慢则是爱魔执此是实余皆虚妄则是见魔又借此贪求供养则是爱魔执性废修妄谓已实齐于诸圣则是见魔也地前诸位即信住行向一颠迦即是一阐提三乘圣果喻如栴檀名利恶心喻如粪秽噬脐人者人不能自噬其脐以喻悔无所及或云麝被人逐自噬其脐虽复噬脐终不免难也余皆如文可知。

　　大佛顶如来密因修证了义诸菩萨万行首楞严经卷第六文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第七文句

　　唐天竺沙门般剌密谛　译经

　　明菩萨沙弥古吴智旭　文句

　　二明诵咒治习二初结前二正明。

　　今初。

　　阿难汝问摄心我今先说入三摩地修学妙门求菩萨道要先持此四种律仪皎如冰霜自不能生一切枝叶心三口四生必无因阿难如是四事若不遗失心尚不缘色香味触一切魔事云何发生。

　　此正结明欲摄其心必须持戒也一切枝叶者指余一切微细戒法如十善中之口四意三沙弥戒中之后六条比丘戒中之余二百四十六条乃至菩萨戒之后六重及四十八轻等以此根本四种心戒摄之罄无不尽故云心三口四生必无因也一切魔事必托六尘而发心既不缘色香味触则天魔无所施其术矣所以三无漏学必以戒为本也。

　　二正明二初略示应持二广显仪轨。

　　初中二初略劝诵持显益二略示道场方法。

　　初又二初劝持二显益。

　　今初。

　　若有宿习不能灭除汝教是人一心诵我佛顶光明摩诃萨怛多般怛罗无上神咒斯是如来无见顶相无为心佛从顶发辉坐宝莲华所说心咒。

　　夫木叉戒力固能防御外魔至若宿习偏强必须神咒冥涤也摩诃萨怛多般怛罗此云大白伞盖体无对待曰大相绝尘染曰白用覆一切曰伞盖又三皆绝待故体相用称为三大亦复三皆自净三皆覆物即大佛顶三德秘藏之异名耳五会神咒乃是密诠此妙心者故名心咒亦名咒心。

　　二显益。

　　且汝宿世与摩登伽历劫因缘恩爱习气非是一生及与一劫我一宣扬爱心永脱(先证那含乃至于今)成阿罗汉彼尚淫女无心修行神力冥资速证无学云何(犹言何况)汝等在会声闻(本欲)求最上乘(而)决定成佛(者)譬如以尘扬于顺风有何艰险。

　　幽溪云登伽习厚比丘习薄登伽下贱声闻尊贵登伽无心修行汝等求最上乘登伽是邪定聚汝等决定成佛是正定聚吴兴云尘譬宿习风如神咒。

　　二略示道场方法二初方便二正修。

　　今初。

　　若有末世欲坐道场先持比丘清净禁戒要当选择戒清净者第一沙门以为其师若其不遇真清净僧汝戒律仪必不成就戒成已后着新净衣然香闲居诵此心佛所说神咒一百八遍。

　　沙门此云勤息第一沙门如律中所谓满足十夏具足十德者是也不惟师必第一沙门亦且僧必真实清净故知三师七证或是边地五人断断不可不选择也幽溪云今文方便准止观二十五种方便亦复大同先持比丘清净禁戒即持戒清净着新净衣即衣食具足间居即闲居静处及息缘务第一沙门为师即近善知识前文心尚不缘色香味触即诃五欲后文心灭贪淫三七不寐等即弃五盖端坐安居必调五事坐禅之时必行五法也真际云诵咒百八表灭百八烦恼。

　　二正修。

　　然后结界建立道场求于十方现住国土无上如来放大悲光来灌其顶阿难如是末世清净比丘若比丘尼白衣檀越心灭贪淫持佛净戒于道场中发菩萨愿出入澡浴六时行道如是不寐经三七日我自现身至其前摩顶安慰令其开悟。

　　结界即指下文坛法准诸密部将欲修行择日立坛修行既毕即须灭却坛相不得留至明相出时盖方圆丈六为八角坛既不言高筑几许应同密部画地为之修此三昧通于四众白衣檀越即指清信士女然入坛之法必须各自为类万无僧俗交参男女混杂之理或优婆塞可许随比丘众优婆夷可许随比丘尼仍须退列末位断断不可充十僧数以下文云十比丘故佛自现身摩顶正应行人所求故非魔事然须但念唯心不得心外取境。

　　二广显仪轨二初正示道场轨则二重宣佛顶神咒。

　　初中二初请问二示答。

　　今初。

　　阿难白佛言世尊我蒙如来无上悲诲心已开悟自知(依此耳根圆通)修证无学(之)道(可)成(若夫)末法修行(必须)建立道场(未审)云何结界合佛世尊清净轨则。

　　二示答二初别示二总结。

　　初中二初明坛法二明修法。

　　初又二初立坛方法二供养方法。

　　今初。

　　佛告阿难若末世人愿立道场先取雪山大力白牛食其山中肥腻香草此牛唯饮雪山清水其粪微细可取其粪和合旃檀以泥其地若非雪山其牛臭秽不堪涂地别于平原穿去地皮五尺以下取其黄土和上旃檀沉水苏合薰陆郁金白胶青木零陵甘松及鸡舌香以此十种细罗为粉合土成泥以涂场地方圆丈六为八角坛。

　　此之坛法有事有理事相则如文可知理致则法有所表若不知其所表法门则事相徒施何以触境成于妙观然从来诸疏各申其说虽亦各有所见而与经文前后宗旨未甚符合今不暇辩姑以私意别为一释俟高明者之自择焉雪山者表法性理也大力白牛者表本觉智也山中肥腻香草及清水表性体中本具缘因诸功德也其粪微细表性具三因所起妙修也旃檀表性具无作妙戒也泥地表真因也若非雪山其牛臭秽不堪涂地者表生灭为本修因不能圆成果地修证也平原者表平常六受用根也穿地五尺以下表破五阴也黄土者表六根门头中道佛性也和上旃檀等者表具足受持十种戒法所谓不缺戒不破戒不穿戒不杂戒随道戒无著戒智所赞戒自在戒随定戒具足戒也十种细罗为粉者表十种戒互摄互融非有方隅次第也合上成泥者表戒乘俱修也以涂场地者表因地心也方圆文六等者表八正道摄于八邪也八角则方而复圆圆而复方表事理不二权实同归也盖上根之人但不随分别三种相续三缘断故三因不生狂性自歇歇即菩提喻如以白牛粪和旃檀也倘未能直下歇狂须知修行二决定义就六根门头破五阴浑浊得元明觉无生灭性为因地心以戒互严方成妙因喻如黄土和十香也。

　　二供养方法又二初坛中供物二坛外庄严。

　　今初。

　　坛心置一金银铜木所造莲华华中安钵钵中先盛八月露水水中随安所有华叶取八圆镜各安其方围绕华钵镜外建立十六莲华十六香炉间华铺设庄严香炉纯烧沉水无令见火取白牛乳置十六器乳为煎饼并诸砂糖油饼乳糜苏合蜜姜纯酥纯蜜于莲华外各各十六围绕华外以奉诸佛及大菩萨每以食时若在中夜取密半升用酥三合坛前别安一小火炉以兜楼婆香煎取香水沐浴其炭然令猛炽投是酥密于炎炉内烧令烟尽亨佛菩萨。

　　金银铜木者意令随力为之不必拘执然总表一实之理也莲华表因果同时言所造者正表理非因果能成一切诸因果也钵名应器以表事理相应八月露水表中道妙定也随安华叶表中道妙慧也取八圆镜各安其方者表众生本有大定智光依八正道而得安住也围绕华钵者表妙智恒依妙理也镜外建立莲华香炉者表从性所起慧华戒香各须十六者即表自行八正化他八正也间华铺设庄严者表戒慧互为庄严也香炉纯烧沉水无令见火者表持于无相妙戒也白牛乳为煎饼并诸砂糖等者表称性所起禅悦法味亦是八正道味各各十六者表一一正道中各具自行化他二种八正也以奉诸佛及大菩萨者表以己所证禅悦正道之味仰契果德也食时中夜皆表依于中道也蜜为华之精酥为乳之精皆是味中上味表于圆通妙理也半升中数三合成数表中道必具三德也坛前别安一小火炉表妙观察智相应心品二十五圆通境必皆别藉此以为能观也兜楼婆香或云即白茅香煎水浴炭表正助二行皆具足也投是酥蜜等者表以妙理投妙智中俾其直下入流亡所圆超五浊上合诸佛菩萨所证性体也。

　　二坛外庄严。

　　令其四外遍悬幡华于坛室中四壁敷设十方如来及诸菩萨所有形像应于当阳张卢舍那释迦弥勒阿閦弥陀诸大变化观音形像并金刚藏安其左右帝释梵王乌刍瑟摩并蓝地迦诸军茶利与毗俱视四天王等频那夜迦张于门侧左右安置又取八镜覆悬虚空与坛场中所安之镜方面相对使其形影重重相涉。

　　遍悬幡华等者总表具诸助行幡表五悔法门华表六度万行也十方如来以表极果诸菩萨像以表真因卢舍那是报身智慧释迦是应身慈悲弥勒是当来教主阿閦此云无动东方佛名表不动智弥陀此云无量寿亦云无量光西方佛名表无缘慈诸大变化观音形像如前文所明众首臂目等此是显教圆通真主金刚藏乃是密教圆通真主安其左右表显密互严也帝释是忉利主梵王是初禅主乌刍瑟摩即火头金刚蓝地迦即青面金刚军茶利亦金刚名毗俱胝即今三目持鬟髻者四天王即东方持国南方增长西方广目北方多闻频那即猪头使者夜迦即象鼻使者此等外护俱表摧邪显正力用也八镜悬空表诸佛果位大定智光无依无住与坛中镜方面相对使其形影重重相涉者表生佛互融感应道交不可思议也盖空中八镜照于坛镜则是果彻因源坛中八镜照于空镜则是因该果海若向此处着眼便知心佛众生三无差别妙理便能悟入事事无碍法界矣。

　　原此一经妙旨不外十乘观法前三卷半经显谭不思议境也五会神咒密诠不思议境也此之坛法表示不思议境也空镜坛镜照而常寂故称妙湛种种庄严依正相称故号总持坛地虚空体性寂灭故名不动又镜妙湛故庄严地空皆妙湛也庄严总持故镜及地空皆总持也地空不动故镜及庄严皆不动也妙湛故言白总持故言伞盖不动故言大又妙湛白故总持不动皆白也总持如盖故妙湛不动皆如盖也不动大故妙湛总持皆大也又大白伞盖三义一体故妙湛也一体三义故总持也三一一三不可思议故不动也故曰显谭密诠及与表示其为不思议境一也专心发愿等是真正发菩提心诵咒坐禅是安心止观征心辨见等是破法遍不作圣心名善境界等是识通塞三渐次等是道品调适律仪持咒等是对治助开五十五位等是知位次当处禅那觉悟无惑是能安忍中中流入乃至圆满菩提归无所得是离法爱又即此坛法具表十乘坛体可表不思议境莲华可表真菩提心钵中安水水中安华可表善巧安心止观八镜安坛八方可以表破法遍华炉间饰毋令见火可以表识通塞八味各十六器可表道品调适香水浴炭可表对治助开佛菩萨像可表位次门侧左右诸护法像可表安忍虚空八镜可以表离法爱摄此十乘妙理总成一不思议境良以乘乘互摄故也。

　　二明修法三初正示行法二简其不成三明其获益。

　　初中二初三七行道二忏后正修。

　　今初。

　　于初七中至诚顶礼十方如来诸大菩萨阿罗汉号恒于六时诵咒围坛至心行道一时常行一百八遍第二七中一向专心发菩萨愿心无间断我毗奈耶先有愿教第三七中于十二时一向持佛般怛罗咒至第七日十方如来一时出现镜光交处承佛摩顶。

　　一时常行一百八遍者言绕坛一百八匝表成百八三昧有云诵咒百八者非也若诵全咒则事决不能若别指跢侄他以下为咒心则理决不可观后文云是人心昏未能诵忆或带身上或书宅中倘独指数句为咒心何至心昏不能诵忆又设使独此数句为咒心者经中何无一言及之故知后人臆见穿凿深可痛也毗奈耶先有愿教应指梵网经中十大愿等一向持佛般怛罗咒则是心心靡间密成不思议熏故第七日能于镜光交处承佛靡顶也此镜光交处正是显示因该果彻生佛平等之处倘不能即事达理何由能使十方如来一时出现愿修行者用圆顿妙解历一切事仪勿徒为无益苦行可矣。

　　二忏后正修。

　　即于道场修三摩地能令如是末世修学身心明净犹如琉璃。

　　三七既毕坛仪应辍场地仍存故即于此修三昧也此三摩地别则独指耳根圆通通则亦可随修一种须知前来戒律坛仪二种助行秪为助此正修若正修旨趣未明则助行皆为虚设可不慎哉。

　　二简其不成。

　　阿难若此比丘本受戒师及同会中十比丘等其中有一不清净者如是道场多不成就。

　　十比丘者且约极多不过十人言之准余行法设无同志宁可独行不必强足十人致令不得清净也此中简非共有二事一受戒不如法二同行不如法呜呼末世比丘有名无义欲求成就其可得乎终日谭圆曾不知比丘戒为何事前文所云却非出家具戒比丘为小乘道疑误众生堕无间狱此之谓也哀哉。

　　三明其获益。

　　从三七后端坐安居经一百日有利根者不起于座得须陀洹纵其身心圣果未成决定自知成佛不谬。

　　前云三七不寐即是制令常行今云端坐百日即是制令常坐也须陀洹者见道之位此通二义一者约圆见道即是初发心住此为最利二者以藏对圆即是初信心位犹如阿难圆悟藏性顿获法身此亦可称利也纵其身心等者近成五品圆解分明所谓具缚凡夫能知如来秘密之藏是故决定自知成佛不谬也。

　　二总结。

　　汝问道场建立如是。

　　二重宣佛顶神咒三初阿难述请二如来正说三护法述愿。

　　今初。

　　阿难顶礼佛足而白佛言自我出家恃佛憍爱求多闻故未证无为遭彼梵天邪术所禁心虽明了力不自由赖遇文殊令我解脱虽蒙如来佛顶神咒冥获其力尚未亲闻惟愿大慈重为宣说悲救此会诸修行辈末及当来在轮回者承佛密音身意解脱于时会中一切大众普皆作礼伫闻如来秘密章句。

　　二如来正说二初现化佛说咒二述功德劝持。

　　初中二初现化表法二正说神咒。

　　今初。

　　尔时世尊从肉髻中涌百宝光光中涌出千叶宝莲有化如来坐宝华中顶放十道百宝光明一一光明皆遍示现十恒河沙金刚密迹擎山持杵遍虚空界大众仰观畏爱兼抱求佛哀祐一心听佛无见顶相放光如来宣说神咒。

　　内髻即无见顶相所谓大佛顶也百宝光者表百界智光也千叶宝莲表千如因果也有化如来坐宝华中表此千如因果即是诸佛所证又化如来即表众生本有佛性顶法之中各具十界界界各具百法也一一光明等者表法法中本有智光皆如金刚不可沮坏皆能摧破十界恒沙烦恼皆能显示十界恒沙德用也具威折故大众咸畏具慈摄故大众咸爱。

　　二正说神咒。

　　南无萨怛他苏伽多耶阿啰诃帝三藐三菩陀写(一)萨怛他佛陀俱知瑟尼钐(二)南无萨婆勃陀勃地萨跢鞞弊(三毗迦切)南无萨多南三藐三菩陀俱知南(四)娑舍啰婆迦僧伽喃(五)南无卢鸡阿罗汉跢喃(六)南无苏卢多波那喃(七)南无娑羯唎陀伽弥喃(八)南无卢鸡三藐伽跢喃(九)三藐伽波啰底波多那喃(十)南无提婆离瑟𧹞(十一)南无悉陀耶毗地耶陀啰离瑟𧹞(十二)舍波奴揭啰诃娑诃娑啰摩他喃(十三)南无䟦啰诃摩泥(十四)南无因陀啰耶(十五)南无婆伽婆帝(十六)嚧陀啰耶(十七)乌摩般帝(十八)娑醯夜耶(十九)南无婆伽婆帝(二十)那啰野拏耶(二十一)槃遮摩诃三慕陀啰(二十二)南无悉羯唎多耶(二十三)南无婆伽婆帝(二十四)摩诃迦啰耶(二十五)地唎般剌那伽啰(二十六)毗陀啰波拏迦啰耶(二十七)阿地目帝(二十八)尸摩舍那泥婆悉泥(二十九)摩怛唎伽拏(三十)南无悉羯唎多耶(三十一)南无婆伽婆帝(三十二)多他伽跢俱啰耶(三十三)南无般头摩俱啰耶(三十四)南无䟦阇啰俱啰耶(三十五)南无摩尼俱啰那(三十六)南无伽阇俱啰耶(三十七)南无婆伽婆帝(三十八)帝唎茶输啰西那(三十九)波啰诃啰拏啰阇耶(四十)跢他伽多耶(四十一)南无婆伽婆帝(四十二)南无阿弥多婆耶(四十三)跢他伽多耶(四十四)阿啰诃帝(四十五)三藐三菩陀耶(四十六)南无婆伽婆帝(四十七)阿刍鞞耶(四十八)跢他伽多耶(四十九)阿啰诃帝(五十)三藐三菩陀耶(五十一)南无婆伽婆帝(五十二)鞞沙阇耶俱嚧吠柱唎耶(五十三)般啰婆啰阇耶(五十四)跢他伽多耶(五十五)南无婆伽婆帝(五十六)三补师毖多(五十七)萨怜捺啰剌阇耶(五十八)跢他伽多耶(五十九)阿啰诃帝(六十)三藐三菩陀耶(六十一)南无婆伽婆帝(六十二)舍鸡野母那曳(六十三)跢他伽多耶(六十四)阿啰诃帝(六十五)三藐三菩陀耶(六十六)南无婆伽婆帝(六十七)剌怛那鸡都啰阇耶(六十八)跢他伽多耶(六十九)阿啰诃帝(七十)三藐三菩陀耶(七十一)帝瓢南无萨羯唎多(七十二)翳昙婆伽婆多(七十三)萨怛他伽都瑟尼钐(七十四)萨怛多般怛㘕(七十五)南无阿婆啰视耽(七十六)般啰帝扬岐啰(七十七)萨啰婆部多揭啰诃(七十八)尼羯啰诃揭迦啰诃尼(七十九)䟦啰毖地耶叱陀你(八十)阿迦啰密唎柱(八十一)般唎怛啰耶儜揭唎(八十二)萨啰婆槃陀那目叉尼(八十三)萨啰婆突瑟吒(八十四)突悉乏般那你伐啰尼(八十五)赭都啰失帝南(八十六)羯啰诃娑诃萨啰若阇(八十七)毗多崩娑那羯唎(八十八)阿瑟吒冰舍帝南(八十九)那叉刹怛啰若阇(九十)波啰萨陀那羯唎(九十一)阿瑟吒南(九十二)摩诃揭啰诃若阇(九十三)毗多崩萨那羯唎(九十四)萨婆舍都嚧你婆啰若阇(九十五)呼蓝突悉乏难遮那舍尼(九十六)毖沙舍悉怛啰(九十七)阿吉尼乌陀迦啰若阇(九十八)阿般啰视多具啰(九十九)摩诃般啰战持(一百)摩诃叠多(一百一)摩诃帝阇(二)摩诃税多阇婆啰(三)摩诃䟦啰槃陀啰婆悉你(四)阿唎耶多啰(五)毗唎俱知(六)誓婆毗阇耶(七)䟦阇啰摩礼底(八)毗舍嚧多(九)勃腾罔迦(十)䟦阇啰制喝那阿遮(十一)摩啰制婆般啰质多(十二)䟦阇啰擅持(十三)毗舍啰遮(十四)扇多舍鞞提婆补视多(十五)苏摩嚧波(十六)摩诃税多(十七)阿唎耶多啰(十八)摩诃婆啰阿般啰(十九)䟦阇啰商羯啰制婆(二十)䟦阇啰俱摩唎(二十一)俱蓝陀唎(二十二)䟦阇啰喝萨多遮(二十三)毗地耶干遮那摩唎迦(二十四)啒苏母婆羯啰跢那(二十五)鞞嚧遮那俱唎耶(二十六)夜啰菟瑟尼钐(二十七)毗折㘕婆摩尼遮(二十八)䟦阇啰迦那迦波啰婆(二十九)嚧阇那䟦阇啰顿稚遮(三十)税多遮迦摩啰(三十一)刹奢尸波啰婆(三十二)翳帝夷帝(三十三)母陀啰羯拏(三十四)沙鞞啰忏(三十五)掘梵都(三十六)印兔那么么写(三十七诵者至此句称弟子某受持)乌𤙖(三十八)唎瑟揭拏(三十九)般剌舍悉多(四十)萨怛他伽都瑟尼钐(四十一)虎𤙖(四十二)都嚧雍(四十三)瞻婆那(四十四)虎𤙖(四十五)都嚧雍(四十六)悉耽婆那(四十七)虎𤙖(四十八)都嚧雍(四十九)波罗瑟地耶三般叉拏羯啰(五十)虎𤙖(五十一)都嚧雍(五十二)萨婆药叉喝啰刹娑(五十三)揭啰诃若阇(五十四)毗腾崩萨那羯啰(五十五)虎𤙖(五十六)都嚧雍(五十七)者都啰尸底南(五十八)揭啰诃娑诃萨啰南(五十九)毗腾崩萨那啰(六十)虎𤙖(六十一)都嚧雍(六十二)啰叉(六十三)婆伽梵(六十四)萨怛他伽都瑟尼钐(六十五)波啰点阇吉唎(六十六)摩诃娑诃萨啰(六十七)勃树娑诃萨啰室唎娑(六十八)俱知娑诃萨泥帝㘑(六十九)阿弊提视婆唎多(七十)吒吒罂迦(七十一)摩诃䟦阇嚧陀啰(七十二)帝唎菩婆那(七十三)曼茶啰(七十四)乌𤙖(七十五)莎悉帝薄婆都(七十六)么么(七十七)印兔那么么写(七十八至此句准前称名若俗人称弟子某甲)啰阇婆夜(七十九)主啰䟦夜(八十)阿祇尼婆夜(八十一)乌陀迦婆夜(八十二)毗沙婆夜(八十三)舍萨多啰婆夜(八十四)婆啰斫羯婆夜(八十五)突瑟叉婆夜(八十六)阿舍你婆夜(八十七)阿迦啰密唎柱婆夜(八十八)陀啰尼部弥剑波伽波陀婆夜(八十九)乌啰迦婆多婆夜(九十)剌阇檀茶婆夜(九十一)那伽婆夜(九十二)毗条怛婆夜(九十三)苏波啰拏婆夜(九十四)药叉揭啰诃(九十五)啰叉私揭啰诃(九十六)毕唎多揭啰诃(九十七)毗舍遮揭啰诃(九十八)部多揭啰诃(九十九)鸠槃茶揭啰诃(二百)补丹那揭啰诃(一)迦吒补丹那揭啰诃(二)悉干度揭啰诃(三)阿播悉摩啰揭啰诃(四)乌檀摩陀揭啰诃(五)车夜揭啰诃(六)醯唎婆帝揭啰诃(七)社多诃唎南(八)揭婆诃唎南(九)嚧地啰诃唎南(十)忙娑诃唎南(十一)谜陀诃唎南(十二)摩阇诃唎南(十三)阇多诃唎女(十四)视比多诃唎南(十五)毗多诃唎南(十六)婆多诃唎南(十七)阿输遮诃唎女(十八)质多诃唎女(十九)帝钐萨鞞钐(二十)萨婆揭啰诃南(二十一)毗陀耶阇瞋陀夜弥(二十二)鸡啰夜弥(二十三)波唎䟦啰者迦讫唎担(二十四)毗陀耶阇瞋陀夜弥(二十五)鸡啰夜弥(二十六)茶演尼讫唎担(二十七)毗陀耶阇瞋陀夜弥(二十八)鸡啰夜弥(二十九)摩诃般输般怛夜(三十)嚧陀啰讫唎担(三十一)毗陀耶阇瞋陀夜弥(三十二)鸡啰夜弥(三十三)那啰夜拏讫唎担(三十四)毗陀耶阇瞋陀夜弥(三十五)鸡啰夜弥(三十六)怛埵伽嚧茶西讫唎担(三十七)毗陀耶阇瞋陀夜弥(三十八)鸡啰夜弥(三十九)摩诃迦啰摩怛唎伽拏讫唎担(四十)毗陀耶阇瞋陀夜弥(四十一)鸡啰夜弥(四十二)迦波唎迦讫唎担(四十三)毗陀耶阇瞋陀夜弥(四十四)鸡啰夜弥(四十五)阇耶羯啰摩度羯啰(四十六)萨婆啰他娑达那讫唎担(四十七)毗陀耶阇瞋陀夜弥(四十八)鸡啰夜弥(四十九)赭咄啰婆耆你讫唎担(五十)毗陀耶阇瞋陀夜弥(五十一)鸡啰夜弥(五十二)毗唎羊讫唎知(五十三)难陀鸡沙啰伽拏般帝(五十四)索醯夜讫唎担(五十五)毗陀耶阇瞋陀夜弥(五十六)鸡啰夜弥(五十七)那揭那舍啰婆拏讫唎担(五十八)毗陀耶阇瞋陀夜弥(五十九)鸡啰夜弥(六十)阿罗汉讫唎担毗陀耶阇瞋陀夜弥(六十一)鸡啰夜弥(六十二)毗多啰伽讫唎担(六十三)毗陀耶阇瞋陀夜弥(六十四)鸡啰夜弥䟦阇啰波你(六十五)具醯夜具醯夜(六十六)迦地般帝讫唎担(六十七)毗陀耶阇瞋陀夜弥(六十八)鸡啰夜弥(六十九)啰叉罔(七十)婆伽梵(七十一)印兔那么么写(七十二至此依前称弟子名)婆伽梵(七十三)萨怛多般怛啰(七十四)南无粹都帝(七十五)阿悉多那啰剌迦(七十六)波啰婆悉普吒(七十七)毗迦萨怛多钵帝唎(七十八)什佛啰什佛啰(七十九)陀啰陀啰(八十)频陀啰频陀啰瞋陀瞋陀(八十一)虎𤙖(八十二)虎𤙖(八十三)泮吒(八十四)泮吒泮吒泮吒泮吒(八十五)娑诃(八十六)醯醯泮(八十七)阿牟迦耶泮(八十八)阿波啰提诃多泮(八十九)婆啰波啰陀泮(九十)阿素啰毗陀啰波迦泮(九十一)萨婆提鞞弊泮(九十二)萨婆那伽弊泮(九十三)萨婆药叉弊泮(九十四)萨婆乾闼婆弊泮(九十五)萨婆补丹那弊泮(九十六)迦吒补丹那弊泮(九十七)萨婆突狼枳帝弊泮(九十八)萨婆突涩比𠾆讫瑟帝弊泮(九十九)萨婆什婆𠼐弊泮(三百)萨婆阿播悉摩𠾆弊泮(三百一)萨婆舍啰婆拏弊泮(二)萨婆地帝鸡弊泮(三)萨婆怛摩陀继弊泮(四)萨婆毗陀耶啰誓遮𠾆弊泮(五)阇夜羯啰摩度羯啰(六)萨婆啰他娑陀鸡弊泮(七)毗地夜遮唎弊泮(八)者都啰缚耆你弊泮(九)䟦阇啰俱摩唎(十)毗陀夜啰誓弊泮(十一)摩诃波啰丁羊叉耆唎弊泮(十二)䟦阇啰商羯啰夜(十三)波啰丈耆啰阇耶泮(十四)摩诃迦啰夜(十五)摩诃末怛唎迦拏(十六)南无娑羯唎多夜泮(十七)毖瑟拏婢曳泮(十八)勃啰诃牟尼曳泮(十九)阿耆尼曳泮(二十)摩诃羯唎曳泮(二十一)羯啰檀持曳泮(二十二)蔑怛唎曳泮(二十三)唠怛唎曳泮(二十四)遮文茶曳泮(二十五)羯逻啰怛唎曳泮(二十六)迦般唎曳泮(二十七)阿地目质多迦尸摩舍那(二十八)婆私你曳泮(二十九)演吉质(三十)萨埵婆写(三十一)么么印兔那么么写(三十二至此依前称弟子名)突瑟吒质多(三十三)阿末怛唎质多(三十四)乌阇诃啰(三十五)伽婆诃啰(三十六)嚧地啰诃啰(三十七)婆娑诃啰(三十八)摩阇诃啰(三十九)阇多诃啰(四十)视毖多诃啰(四十一)䟦略夜诃啰(四十二)乾陀诃啰(四十三)布史波诃啰(四十四)颇啰诃啰(四十五)婆写诃啰(四十六)般波质多(四十七)突瑟吒质多(四十八)唠陀啰质多(四十九)药叉揭啰诃(五十)啰刹娑揭啰诃(五十一)闭㘑多揭啰诃(五十二)毗舍遮揭啰诃(五十三)部多揭啰诃(五十四)鸠槃茶揭啰诃(五十五)悉乾陀揭啰诃(五十六)乌怛摩陀揭啰诃(五十七)车夜揭啰诃(五十八)阿播萨摩啰揭啰诃(五十九)宅袪革茶耆尼揭啰诃(六十)唎佛帝揭啰诃(六十一)阇弥迦揭啰诃(六十二)舍俱尼揭啰诃(六十三)姥陀啰难地迦揭啰诃(六十四)阿蓝婆揭啰诃(六十五)乾陀波尼揭啰诃(六十六)什佛啰堙迦醯迦(六十七)坠帝药迦(六十八)怛㘑帝药迦(六十九)者突托迦(七十)昵提什伐啰毖钐摩什伐啰(七十一)薄底迦(七十二)鼻底迦(七十三)室隶瑟密迦(七十四)娑你般帝迦(七十五)萨婆什伐啰(七十六)室嚧吉帝(七十七)末陀鞞达嚧制剑(七十八)阿绮嚧钳(七十九)目佉嚧钳(八十)羯唎突嚧钳(八十一)揭啰诃揭蓝(八十二)羯拏输蓝(八十三)惮多输蓝(八十四)迄唎夜输蓝(八十五)末么输蓝(八十六)䟦唎室婆输蓝(八十七)毖栗瑟吒输蓝(八十八)乌陀啰输蓝(八十九)羯知输蓝(九十)䟦悉帝输蓝(九十一)邬嚧输蓝(九十二)常迦输蓝(九十三)喝悉多输蓝(九十四)䟦陀输蓝(九十五)娑房盎伽般啰丈伽输蓝(九十六)部多毖跢茶(九十七)茶耆你什婆啰(九十八)陀突嚧迦建咄嚧吉知婆路多毗(九十九)萨般嚧诃凌伽(四百)输沙怛啰娑那羯啰(四百一)毗沙喻迦(二)阿耆尼乌陀迦(三)末啰鞞啰建跢啰(四)阿迦啰密唎咄怛敛部迦(五)地栗剌吒(六)毖唎瑟质迦(七)萨婆那俱啰(八)肆引伽弊揭啰唎药叉怛啰刍(九)末啰视吠帝钐娑鞞钐(十)悉怛多钵怛啰(十一)摩诃䟦阇嚧瑟尼钐(十二)摩诃般赖丈耆蓝(十三)夜波突陀舍喻阇那(十四)辫怛隶拏(十五)毗陀耶槃昙迦嚧弥(十六)帝殊槃昙迦嚧弥(十七)般啰毗陀槃昙迦嚧弥(十八)哆侄他(十九)唵(二十)阿那隶(二十一)毗舍提(二十二)鞞啰䟦阇啰陀(二十三)槃陀槃陀你(二十四)䟦阇啰谤尼泮(二十五)虎𤙖都嚧瓮泮(二十六)娑婆诃(四百二十七)。

　　此一心咒凡有五会共四百二十七句二千六百二十字即是密诠大佛顶法与前显说力用是均自有众生应以显说而得叹喜生善灭恶入理者自有众生应以密说而得叹喜生善灭恶入理者所以若显若密皆是四悉因缘故说也或云显说生慧密说生定一往语耳片言之下狂心顿歇显说何尝不生于定持是咒者金刚藏王菩萨精心阴速发彼神识密说何尝不生于慧当知显密皆不思议也孤山曰诸经神咒例皆不翻自古人师多有异说天台会之不出四悉一云咒者鬼神王名称其王名部落敬主不敢为非此世界义也二云咒者如军中密号唱号相应无所诃问不相应者即执治之此为人义也三云咒者密点遮恶余无识者如微贱人奔逃异国讹称王子因以公主妻之多瞋难事有一明人从其国来公主往诉其人语曰若当瞋时应说偈云无亲往他国欺诳一切人粗食是常食何劳复作瞋说是偈时默然瞋歇即对治义也四云咒者诸佛密语惟圣乃知如王索仙陀婆一名而具四实谓盐水器马也群下莫晓惟智臣解之咒亦如是秪一法语遍有诸力病愈罪除生善合道即第一义也具此四义故存本音五不翻中即秘密故不翻于四例中即翻字不翻音。

　　五不翻者一秘密不翻即是诸咒二多含不翻如比丘三义婆伽梵六义等三此方所无故不翻如阎浮树等四顺古不翻如阿耨多罗三藐三菩提等自古存梵音故五生善不翻如般若尊重智慧轻薄故四例者一翻字不翻音即诸咒语二翻音不翻字如卍字是西字此方呼如万音非西音也三音字俱翻即诸经文四音字俱不翻即是梵筴。

　　二述功德劝持二初显果上自行化他功德二明因人灭恶生善功德。

　　初中三初总明二别显三总结。

　　今初。

　　阿难是佛顶光聚悉怛多般怛罗秘密伽陀微妙章句出生十方一切诸佛。

　　出生一切佛犹所云一路涅槃门正见显密惟一理也。

　　二别显。

　　十方如来因此咒心得成无上正遍知觉十方如来执此咒心降伏诸魔制诸外道十方如来乘此咒心坐宝莲华应微尘国十方如来含此咒心于微尘国转大法轮十方如来持此咒心能于十方摩顶授记自果未成亦于十方蒙佛授记十方如来依此咒心能于十方拔济群苦所谓地狱饿鬼畜生盲聋喑哑怨憎会苦爱别离苦求不得苦五阴炽盛大小诸横同时解脱贼难兵难王难狱难风火水难饥渴贫穷应念消散十方如来随此咒心能于十方事善知识四威仪中供养如意恒沙如来会中推为大法王子十方如来行此咒心能于十方摄受亲因令诸小乘闻秘密藏不生惊怖十方如来诵此咒心成无上觉坐菩提树入大涅槃十方如来传此咒心于灭度后付佛法事究竟住持严净戒律悉得清净。

　　咒心即心咒义以此五会章句乃是密诠心要故也幽溪云古人称此谓之十种咒心此说非也须知事虽有十心惟一种但此一心而有三义体无对待曰大即如来藏妙明心元如实空不空义相绝尘染曰白即如来藏本妙圆心如实空义用覆一切曰伞盖即如来藏元明心妙如实不空义若约义往释应云十方如来因如来藏咒心如实空义得成实智菩提无上正遍知觉因如来藏咒心如实不空义得成方便菩提无上正遍知觉因如来藏咒心如实空不空义得成真性菩提无上正遍知觉遍知属果对果说因所谓不生不灭为本修因如来密因也十方如来执此咒心如实空义降伏界内凡圣同居土分段四魔制诸见思四见外道执此咒心如实不空义降伏界外方便有余土变易四魔制诸尘沙四见外道执此咒心如实空不空义降伏实报无障碍土变易四魔制诸无明四见外道降魔制外必执实杵今此咒心喻如金刚王剑故言执也十方如来乘此咒心如实空义坐宝莲华应凡圣同居微尘国土乘此咒心如实不空义坐宝莲华应方便有余微尘国土乘此咒心如实空不空义坐宝莲华应实报无障碍微尘国土自有所乘以此度人如乘大车故言乘也十方如来含此咒心如实空义于凡圣同居微尘国转四种四谛法轮含此咒心如实不空义于方便有余微尘国转三种四谛法轮含此咒心如实空不空义于实报庄严微尘国转二种四谛法轮说法是吐对吐言含所说如所行也十方如来持此咒心如实空义能于十方摩顶授实智菩提之记持此咒心如实不空义能于十方摩顶授方便菩提之记持此咒心如实空不空义能于十方摩顶授真性菩提之记自既受持不忘亦能持此以授人也十方如来依此咒心如实空义能于十方拔济凡圣同居分段生死八难之苦依此咒心如实不空义能于十方拔济方便有余变易生死八难之苦依此咒心如实空不空义能于十方拔济实报庄严变易生死八难之苦犹如拯溺必依舟航自既依止三德秘藏能为一切作大归依处也十方如来随此咒心如实空义能于十方凡圣同居土事善知识四威仪中财法二施供养如意随此咒心如实不空义能于十方方便有余土事善知识乃至供养如意随此咒心如实空不空义能于十方实报庄严土事善知识乃至供养如意由能随顺三德秘藏即是随顺一切知识也十方如来行此咒心如实空义能于十方摄授亲因令诸小乘闻般若德秘密藏不生惊怖行此咒心如实不空义能于十方摄受亲因令诸小乘闻解脱德秘密藏不生惊怖行此咒心如实空不空义能于十方摄受亲因令诸小乘闻法身德秘密藏不生惊怖为实施权开权显实自行化他具足方便故曰行也十方如来诵此咒心如实空义成无上觉坐菩提树入圆净涅槃诵此咒心如实不空义成无上觉坐菩提树入方便净涅槃诵此咒心如实空不空义成无上觉坐菩提树入性净涅槃诵者从也不忘失也始终示现不离秘藏故也十方如来传此咒心如实空义于灭度后付佛般若德法事究竟住持严净真谛戒律悉得清净传此咒心如实不空义于灭度后付佛解脱德法事究竟住持严净俗谛戒律悉得清净传此咒心如实空不空义于灭度后付佛法身德法事究竟住持严净中谛戒律悉得清净以心印心更无别法故曰传也(此中虽录幽溪文义不无增损藏性三义非三藏故)三总结。

　　若我说是佛顶光聚般怛罗咒从旦至暮音声相联字句中间亦不重叠经恒沙劫终不能尽亦说此咒名如来顶。

　　心性妙理不可穷尽所以密诠功德亦称性而不可尽也亦说此咒名如来顶者即是大佛顶三德秘藏故。

　　二明因人灭恶生善功德三初略明二广显三结劝。

　　初中二初明不持之失二明能持之得。

　　今初。

　　汝等有学未尽轮回发心至诚取阿罗汉不持此咒而坐道场令其身心远诸魔事无有是处。

　　二明能持之得。

　　阿难若诸世界随所国土所有众生随国所生桦皮贝叶纸素白毡书写此咒贮于香囊是人心昏未能诵忆或带身上或书宅中当知是人尽其生年一切诸毒所不能害。

　　此必全书五会神咒不可单书六字咒名也。

　　二广显二初总标二别示。

　　今初。

　　阿难我今为汝更说此咒救护世间得大无畏成就众生出世间智。

　　二别示八初能灭诸难二菩萨加持三不堕恶道四同佛功德五能净业障六能消夙业七能满众愿八能护国界。

　　今初。

　　若我灭后末世众生有能自诵若教他诵当知如是诵持众生火不能烧水不能溺大毒小毒所不能害如是乃至天龙鬼神精祇魔魅所有恶咒皆不能着心得正受一切咒诅厌蛊毒药金毒银毒草木虫蛇万物毒气入此人口成甘露味一切恶星并诸鬼神𥕺心毒人于如是人不能起恶频那夜迦诸恶鬼王并其眷属皆领深恩常加守护。

　　此咒既是密诠三德秘藏则诵持者固已全具秘藏威神何难不灭何毒不消以彼诸难诸毒亦全揽秘藏为体不应以秘藏而毒秘藏故也皆领深恩者温陵所谓诵咒利彼故。

　　二菩萨加持。

　　阿难当知是咒常有八万四千那由他恒河沙俱胝金刚藏王菩萨种族一一皆有诸金刚众而为眷属昼夜随侍设有众生于散乱心非三摩地心忆口持是金刚王常随从彼诸善男子何况决定菩提心者此诸金刚菩萨藏王精心阴速发彼神识是人应时心能记忆八万四千恒河沙劫周遍了知得无疑惑。

　　菩萨精心与行人精心元非二体今以决定菩提心持此神咒则与金刚藏王心精通㳷当处湛然故此菩萨能于同体心性之中阴默迅速开发彼神识也。

　　三不堕恶道。

　　从第一劫乃至后身生生不生药叉罗刹及富单那迦吒富单那鸠槃荼毗舍遮等并诸饿鬼有形无形有想无想如是恶处是善男子若读若诵若书若写若带若藏诸色供养劫劫不生贫穷下贱不可乐处。

　　第一劫指今发心持咒之初时也后身者指于最后成佛之一身也。

　　四同佛功德。

　　此诸众生纵其自身不作福业十方如来所有功德悉与此人由是得于恒河沙阿僧祇不可说不可说劫常与诸佛同生一处无量功德如恶叉聚同处熏修永无分散是故能令破戒之人戒根清净未得戒者令其得戒未精进者令得精进无智慧者令得智慧不清净者速得清净不持斋戒自成斋戒。

　　十方如来所修功德本欲普施一切众生由众生不达同体法性所以不能领受今持此咒则知诸佛是众生心内诸佛众生是诸佛心内众生故得三无差别如恶叉聚同处熏修也。

　　五能净业障。

　　阿难是善男子持此咒时设犯禁戒于未受(持此咒之)时(今)持咒之后(誓不复犯则从前)众破戒罪无问轻重一时销灭纵(令往时曾)经饮酒食啖五辛种种不净(今持咒后)一切诸佛菩萨金刚天仙鬼神不将为过设着不净破弊衣服一行一住悉同清净纵不作坛不入道场亦不行道诵持此咒还同入坛行道功德无有异也若造五逆无间重罪及诸比丘比丘尼四弃八弃诵此咒已如是重业犹如猛风吹散沙聚悉皆灭除更无毫发。

　　问曰经云设犯禁戒于未受时持咒之后众破戒罪无问轻重一时销灭今末世行人于戒设有毁犯为须先作法忏后持此咒方能灭罪为是不须作法但一心持咒即能灭罪悟无生耶又或理观未明但持事咒亦能灭罪或须解行并进然后能灭罪障悟无生耶答曰经云持咒之后众罪悉灭者不惟为显神咒威力正以此咒即是密诠心性故名之为咒心倘覆罪而不作法既非直心直言那与神咒体合其不能速除罪障明矣至于诚心发露后不更造专持此咒誓无废缺无论解与不解皆有大益解则堪与阿难并驱不解亦堪与登伽同列或有不作法而但持咒者须知更为三例一者本无清净师僧可向作法故止向像前发露此与作法同功二者有可向作法处而怀愧不忏但能永断相续此则稍稍灭罪决不能悟无生三者虽知持咒仍犯前愆则厥罪不灭但有远益而已。

　　六能除夙业。

　　阿难若有众生从无量无数劫来所有一切轻重罪障从前世来未及忏悔若能读诵书写此咒身上带持若安住处庄宅园馆如是积业犹汤销雪不久皆得悟无生忍。

　　七能满众愿。

　　复次阿难若有女人未生男女欲求孕者若能至心忆念斯咒或能身上带此悉怛多般怛罗者便生福德智慧男女求长命者即得长命欲求果报速圆满者速得圆满身命色力亦复如是命终之后随愿往生十方国土必定不生边地下贱何况杂形。

　　八能护国界。

　　阿难若诸国土州县聚落饥荒疫疠或复刀兵贼难斗诤兼余一切厄难之地写此神咒安城四门并诸支提或脱阇上令其国土所有众生奉迎斯咒礼拜恭敬一心供养令其人民各各身佩或各各安所居宅地一切灾厄悉皆销灭阿难在在处处国土众生随有此咒天龙欢喜风雨顺时五谷丰殷兆庶安乐亦复能镇一切恶星随方变怪灾障不起人无横夭杻械枷锁不着其身昼夜安眠常无恶梦阿难是娑婆界有八万四千灾变恶星二十八大恶星而为上首复有八大恶星以为其主作种种形出现世时能生众生种种灾异有此咒地悉皆销灭十二由旬成结界地诸恶灾祥永不能入。

　　支提此云可供养处脱阇此翻为幢二十八大恶星不必即指二十八宿大集经中明言二十八宿皆是菩萨示现为护世间不应名为恶星也。

　　三结劝。

　　是故如来宣示此咒于未来世保护初学诸修行者入三摩地身心泰然得大安隐更无一切诸魔鬼神及无始来冤横宿殃旧业陈债来相恼害汝及众中诸有学人及未来世诸修行者依我坛场如法持戒所受戒主逢清净僧于此咒心不生疑悔是善男子于此父母所生之身不得心通十方如来便为妄语。

　　欲求感应须具四法一须依我坛场二须如法持戒三须师僧清净四须不生疑悔四法有缺而谓如来妄语其可乎哉。

　　三护法述愿二初八部众二菩萨众。

　　今初。

　　说是语已会中无量百千金刚一时佛前合掌顶礼而白佛言如佛所说我当诚心保护如是修菩提者尔时梵王并天帝释四天大王亦于佛前同时顶礼而白佛言审有如是修学善人我当尽心至诚保护令其一生所作如愿复有无量药叉大将诸罗刹王富单那王鸠槃荼王毗舍遮王频那夜迦诸大鬼王及诸鬼帅亦于佛前合掌顶礼而白佛言我亦誓愿护持是人令菩提心速得圆满复有无量日月天子风师雨师云师雷师并电伯等年岁巡官诸星眷属亦于会中顶礼佛足而白佛言我亦保护是修行人安立道场得无所畏复有无量山神海神一切土神水陆空行万物精祇并风神王无色界天于如来前同时稽首而白佛言我亦保护是修行人得成菩提永无魔事。

　　八部外护不出二世间主金刚梵释四王鬼帅等即是众生世间日月天子乃至风神王等即是器世间主无色界天亦属众生世间但权教中尚无听法之事况能护法今是圆极法门故能令彼称性发愿也。

　　二菩萨众。

　　尔时八万四千那由他恒河沙俱胝金刚藏王菩萨在大会中即从座起顶礼佛足而白佛言世尊如我等辈所修功业久成菩提不取涅槃常随此咒救护末世修三摩提正修行者世尊如是修心求正定人若在道场及余经行乃至散心游戏聚落我等徒众常当随从待卫此人纵令魔王大自在天求其方便终不可得诸小鬼神去此善人十由旬外除彼发心乐修禅者世尊如是恶魔若魔眷属欲来侵扰是善人者我以宝杵殒碎其首犹如微尘恒令此人所作如愿。

　　此为内护即是正觉世间主也久成菩提则三觉已圆更无余惑不取涅槃则同流九界不复更灭诸大菩萨果后行因大悲大愿类皆若此宝杵殒碎魔首者摧邪显正法应尔故或慈或威如父母故一折一摄皆拔苦故性恶法门善巧用故从第四卷请入华屋至此是第二大科示不生灭为本修因妙三观门竟。

　　三明正助行所成伏断圆三德位三初申请二赞许三正说。

　　今初。

　　阿难即从座起顶礼佛足而白佛言我辈愚钝好为多闻于诸漏心未求出离蒙佛慈诲得正熏修身心快然获大饶益世尊如是修证佛三摩提未到涅槃云何名为干慧之地四十四心至何渐次得修行目诣何方所名入地中云何名为等觉菩萨作是语已五体投地大众一心伫佛慈音瞪瞢瞻仰。

　　修证佛三摩提者从始至终皆以佛知佛见而为修行所谓名字佛三摩提乃至究竟佛三摩提也涅槃者究竟圆极之果干慧者最初观行之因四十四心即指信住行向及四加行至何渐次得修行目问在四十四心之后答在干慧地前正显此三渐次乃是始终能历之行不局初心也余可知。

　　二赞许。

　　尔时世尊赞阿难言善哉善哉汝等乃能普为大众及诸末世一切众生修三摩提求大乘者从于凡夫终大涅槃悬示无上正修行路汝今谛听当为汝说阿难大众合掌刳心默然受教。

　　三正说二初总明三德二别示迷悟。

　　初中二初明理绝名相二明因妄立真。

　　今初。

　　佛言阿难当知妙性圆明离诸名相本来无有世界众生。

　　妙性者第一义谛之体法身德也圆明者照穷法界之相般若德也离诸名相者不可以一切名而名目之不可以一切相而表示之无障无碍之用解脱德也本来无有世界者即是十界依正当体元不可得盖既无同居方便实报三土之相则寂光之相亦复不可得也本来无有众生者即是十界假名当体元不可得盖既无九法界之名则佛界之名亦复不可得也然此妙性正是直指现前介尔心性本自如斯非指最初以为本来而谓在昔元无于今妄有也盖现前一念介尔之心本自不可思议法尔恒然故称妙性本自竖穷横遍了了常知故称圆明本自具足十界依正诸法而十界依正诸法均不可以名状此心故称离诸名相本来无有世界众生也倘不能直下荐取归诸空劫以前则迷头认影辜负圆音甚矣又复应知约于心法点示三德既尔约诸佛法及众生法点示三德无不皆然以一一佛法一一众生法无不皆是妙性圆明无不皆自离诸名相故也思之思之。

　　二明因妄立真。

　　因妄有生因生有灭生灭名妄灭妄名真是称如来无上菩提及大涅槃二转依号。

　　因妄有生非谓实有所生意显秪因迷妄所以非生妄谓有生耳由其非生妄见有生所以非灭妄见有灭是故生灭二俱名妄了知二妄俱不可得性本寂灭强名为真是称如来无上菩提及大涅槃二种转依之名号也盖众生迷此现前一念之性著相计名是谓转菩提依烦恼转涅槃依生死如水成冰如来达此现前一念之性妙性圆明离诸名相是谓转烦恼依菩提转生死依涅槃如冰成水但转其名元无实性故云二转依号也无转而论转则有名字转乃至究竟转之不同初开圆解知一切法本不生灭为名字转干慧地为观行转十信位为相似转十住行向四种加行十地等觉为分证转妙觉极果为究竟转九界众生转菩提依烦恼转涅槃依生死则有十二类生差别佛界众生转烦恼依菩提转生死依涅槃则有五十七位不同菩提是能照之三智涅槃是所照之三德又菩提属智即般若德涅槃属断即解脱德烦恼即菩提生死即涅槃转无可转当体法界即法身德始终皆是三德秘藏不纵不横不可思议故曰总明三德也。

　　二别示迷悟二初明迷真起妄成十二类生颠倒法二明灭妄名真立六十圣位转依号。

　　初中二初叙意总明二约相别示。

　　今初。

　　阿难汝今欲修真三摩地直诣如来大涅槃者先当识此众生世界二(种)颠倒(之)因颠倒不生斯则如来真三摩地。

　　真三摩地即是大佛顶首楞严王三昧全性起修全修在性故言真也直诣如来大涅槃者直心正念真如始从名字乃至究竟全以佛觉用为己心中间永无诸委曲相也众生二字约惑业边即是十界假名对菩提言世界二字约果报边即是十界五阴实法所谓十二类生对涅槃言乃指众生世间非单指器世间也以举正报必能该依报故夫离却众生无十二类离十二类别无众生而皆在迷情颠倒之中离菩提智无涅槃理离涅槃理无菩提智而总由妙悟不生之体盖颠倒理即不生众生于无生中妄见有生达此不生道理便成名字不生便是名字真三摩地乃至究竟不生斯则究竟真三摩地也。

　　二约相别示二初明众生颠倒二明世界颠倒。

　　今初。

　　阿难云何名为众生颠倒阿难由性明心性明圆故因明发性性妄见生从毕竟无成究竟有此有所有非因所因住所住相了无根本本此无住建立世界及诸众生迷本圆明是生虚妄妄性无体非有所依将欲复真欲真已非真真如性非真求复宛成非相非生非住非心非法展转发生生力发明熏以成业同业相感因有感业相灭相生由是故有众生颠倒。

　　此具明九界众生颠倒因也若约第一义谛离名绝相则十界俱非十界若约随缘染净假名假相则十界皆号众生但九界违时真性名为颠倒众生惟佛妙合本理可名不颠倒众生耳文有三节初从由性明心至及诸众生是总明九界颠倒之因犹初卷中所谓一切众生从无始来种种颠倒等也二从迷本圆明至宛成非相是别明三乘魔外颠倒之因犹初卷中所谓诸修行人不能得成无上菩提等也三从非生非住至故有众生颠倒是结明九界颠倒之相犹初卷中所谓皆由不知二种根本等也初中由性明心二句即四卷中所谓性觉必明也因明发性一句即所谓妄为明觉也性妄见生一句即所谓因明立所所既妄立生汝妄能也从毕竟无二句即所谓无同异中炽然成异也非因所因一句即所谓迷本无因也言秪由本性真明之心其性本明圆故然但有性德未有修德故因而明发于性性中之妄见忽生遂从毕竟无中妄成究竟有相然而此有所有当体虚妄如空中华如梦中物实非因于所因即今住所住相亦复了无根本不过本此无住建立世界及诸众生耳此明众生颠倒而兼及世界者正显世界与众生秪因一迷更无二法故也次文意谓迷于本性圆明之体是生虚妄是故妄性本无自体亦非更有所依彼权乘菩萨及二乘人将欲舍妄复真欲真已非真真如性矣况魔外等以非真而求复不宛然益成非相乎第三意显生住心法本无自性由诸众生及三乘魔外等于此非生非住非心非法而妄见有生有住有心有法从此虚妄展转发生生力发明熏以成业同业相感有灭有生而九界众生颠倒从此非有妄成有矣夫非生而妄见有生乃至非法而妄见有法此即是惑也生力发明即由惑以起业也同业相感即由业以招报也若于无生无住无心无法性中妄见有同居三界生住心法是见思惑熏成有漏善恶不动诸业感于同居分段灭生若于无生无住无心无法性中妄见有方便三界生住心法是尘沙惑熏成无漏遍真之业感于方便变易灭生若于无生无住无心无法性中妄见有实报三界生住心法是无明感熏成亦漏亦无漏业感于实报变易灭生又不知同居方便实报三土生住心法当体即空是见思惑不知三土生住心法种种假名是尘沙惑不知三土生住心法全体中道是无明惑乃至由惑起业由业招报故有九界众生颠倒相也。

　　二明世界颠倒二初约因标名二约果释相。

　　今初。

　　阿难云何名为世界颠倒是有所有分段妄生因此界立非因所因无住所住迁流不住因此世成三世四方和合相涉变化众生成十二类是故世界因动有声因声有色因色有香因香有触因触有味因味知法六乱妄想成业性故十二区分由此轮转是故世间声香味触穷十二变为一旋复乘此轮转颠倒相故是有世界卵生胎生湿生化生有色无色有想无想若非有色若非无色若非有想若非无想。

　　此即牒上众生颠倒之因而为世界颠倒之相也上云此有所有非因所因住所住相了无根本今牒上此有所有一句而成界牒上非因所因三句而成世言是妄有所有则分段之形妄生因此而四方之界遂立然此妄有既非因于所因则便无住所住故复迁流不住因此而三世之相遂成即此三世与彼四方和合互相涉入因此变化众生成十二类是故一念无明不觉而心动动即有声有声即有色香触味法等六尘顿具乱想纷然惑为业根业为报本报复起惑如恶叉聚永不相离矣然远论动源过在无始近而论之只是当念一念不生六妄自息惑业苦三如华灭空故曰颠倒不生斯则如来真三摩地也色声香味触法互为缘起互具互生举声为首必具六尘举色举香无不咸尔约尘对根名为十二区分穷尽十二类之变态为业性之一旋复是故十二类生类类互具类类互生乃至等觉以下一分微细无明未断则于十二类中各各尚有一分生因未尽故此十二类生世界颠倒之相敌体与大涅槃相翻正所谓迷时转涅槃依生死则有地狱分段生死乃至菩萨变易生死悟时转生死依涅槃则有名字涅槃乃至究竟涅槃是故下文十二类生之相一往虽似但约欲界仍须约事约理兼约界内界外以申明之乃与后文重重单复十二方尽妙觉成无上道之旨合也。

　　二约果释相二初别明二总结。

　　初别明十二初卵生相(至)十二非无想相。

　　今初。

　　阿难由因世界虚妄轮回动颠倒故和合气成八万四千飞沉乱想如是故有卵羯逻蓝流转国土鱼鸟龟蛇其类充塞。

　　世界者指五阴实法也虚妄者惑也动者业也气及飞沉报也卵惟想生故云虚妄惑为业报之本故号轮回想多掉举故称为动业必由感故言颠倒卵以气交如雄鸣上风雌鸣下风之类故云和合气成各由八万四千烦恼感变故云八万四千飞沉乱想羯逻蓝此云凝滑即是群卵受生初位鸟为飞类鱼及龟蛇皆是沉类充塞者竖穷横遍也约义申明者见思虚妄尘沙虚妄无明虚妄即是分段变易二轮回本恶动善动有漏动无漏动二边动皆是颠倒业相人畜男女气分色无色界禅定气分方便涅槃气分出假神通气分中道佛性气分散乱为飞昏昧为沉观慧为飞静定为沉空观为飞体真止为沉假观为飞方便随缘止为沉中观为飞息二边分别止为沉见思卵壳尘沙卵壳无明卵壳以要言之九界皆名卵生惟佛破无明壳定慧平等不飞不沉永灭妄想缘气习影寂然不动不颠不倒真实常住非卵生也又佛永断微细卵生生因而能示现九界卵生又卵生颠倒本自不生达此不生之理从名字断至究竟断故有五十五位真菩提路也又九界众生不知诸法体是虚妄误为真实是故不能神通自在转变由心不能动于法界不能和合自心所现十界气分示现十界种种飞沉惟佛彻证虚妄之性善巧轮回变动法界以九界为佛界以佛界为九界和合九界中佛界气分示现佛界飞沉和合佛界中九界气分示现九界飞沉是故惟佛如来名为究竟卵生众生是究竟鱼究竟鸟究竟龟蛇一究竟一切究竟则是显出卵生实性方成佛道盖虚妄轮回是般若实性动颠倒是解脱实性气及飞沉是法身实性又虚妄及动气及飞沉皆即中故名为妙性皆即色故名为圆明皆即假故离诸名相如此显出实性则有名字显出乃至究竟显出成妙觉也下皆准知不复具说。

　　二胎生相。

　　由因世界杂染轮回欲颠倒故和合滋成八万四千横竖乱想如是故有胎遏蒲昙流转国土人畜龙仙其类充塞。

　　胎因情有惑名杂染绸缪爱恋业名为欲精血杂和报名为滋遏蒲昙此云疱形二七日位胎卵渐分之相也人仙是竖畜龙是横约义者见思杂染尘沙无明杂染男女欲爱味禅欲爱偏真欲爱神通欲爱但中欲爱精血为滋十支为滋无漏法味为滋出假法味为滋中道法味为滋性中三德为横修中三德为竖因中三德为竖果下三德为横此是所断也如外无智智外无如以为杂染法喜之妻以为欲爱三谛法味为滋六而常即为横即而常六为竖此是所显也。

　　三湿生相。

　　由因世界执着轮回趣颠倒故和合暖成八万四千翻覆乱想如是故有湿相蔽尸流转国土含蠢蠕动其类充塞。

　　湿以合感感名执着附势趋炎业名为趣火水相成报名为暖所趋无定名为翻覆蔽尸此云软肉湿生之初相也约义者见思执着尘沙无明执着趣有趣空趣边趣中同居暖相方便暖相实报暖相有所翻向必有所覆背见思润生尘沙无明润生润名湿相此是所断也究尽诸法实相方可执着随举一法一切法趣是趣不过一切诸法中悉有安乐性善巧观察犹如钻火欲然其木便有真谛暖相俗谛暖相中谛暖相十界俱即为翻十界俱非为覆心心流入萨婆若海与佛如来法流水接名为湿相此是所显也。

　　四化生相。

　　由因世界变易轮回假颠倒故和合触成八万四千新故乱想如是故有化相羯南流转国土转蜕飞行其类充塞。

　　无而忽有革貌易形皆名为化化以离应惑名变易反覆不实业名为假随其所遇报名为触新是所趋故是所脱羯南此云硬肉化生之初相也约义者见思变易尘沙无明变易因成假相续假相待假同居诸触方便诸触实报诸触界内界外传传为新传传为故业化愿化意生化此是所断也不变随缘名为变易一假一切假三谛皆假大般涅槃八自在触惟心所现为新因心成体为故乃至无记化化此是所显也。

　　五有色相。

　　由因世界留碍轮回障颠倒故和合著成八万四千精耀乱想如是故有色相羯南流转国土休咎精明其类充塞。

　　妄想坚执惑名留碍质滞不通业名为障精明显耀报名为着上则日月星辰为祥为孽下则蚌珠萤火为瑞为妖皆名有色也约义者见思留碍尘沙无明留碍有漏障偏空障二边障幻色显著涅槃显著神通显著有漏色无漏色如幻色此是所断也性相常住名为留碍遮障恶道遮障有漏遮障二边名之为障真谛显著俗谛显著中谛显著名之为着乃至真善妙色此是所显也。

　　六无色相。

　　由因世界销散轮回惑颠倒故和合暗成八万四千阴隐乱想如是故有无色羯南流转国土空散销沉其类充塞。

　　厌有着空灭身归无惑名销散迷漏无闻不达空理业名为惑依晦昧空报名为暗难可见闻故名阴隐相是顽钝仍名羯南空散销沉不专指于无色四天大凡川谷幽险黑暗诸处所有虚空神等皆其类也约义者销散形色销散涅槃销散二谛迷惑真空迷惑妙有迷惑中道顽空暗偏空暗但中不具诸法暗此是所断也销散见思销散尘沙无明犹如幻师能惑一切引诱诸子置秘密藏我亦不久自入其中此秘密藏义之如暗亦名第一义空即是所显也。

　　七有想相。

　　由因世界罔象轮回影颠倒故和合忆成八万四千潜结乱想如是故有想有羯南流转国土神鬼精灵其类充塞。

　　似有若无惑名罔象蹈迹附影业名为影幽潜之中妄结状貌并因同分虚妄忆想之所构成报名为忆无有实色但有想相而已约义者见思罔象尘沙无明罔象有漏业影无漏业影二边业影同居忆想方便忆想实报忆想此是所断也得理之智名为罔象法界诸法一切如影正遍知海从心想生名之为忆此是所显也。

　　八无想相。

　　由因世界愚钝轮回痴颠倒故和合顽成八万四千枯槁乱想如是故有无想羯南流转国土精神化为土木金石其类充塞。

　　不了谛理惑名愚钝固守顽碍业名为痴无知质碍报名为顽虽云枯槁仍是乱想以其心外无法法法唯心故也约义者见思愚钝尘沙无明愚钝有漏痴偏空痴二边痴分段顽变易顽无有三谛法流所润故名枯槁此是所断也于一切法不分别名为愚钝无所取舍名痴三谛之理常凝不变名顽惑业苦三不复生畏名为枯槁此是所显也。

　　九非有色相。

　　由因世界相待轮回伪颠倒故和合染成八万四千因依乱想如是故有非有色相成色羯南流转国土诸水母等以虾为目其类充塞。

　　巧伪假托惑名相待无有真实业名为伪所取膻秽报名为染彼此异质相为因依如水母等以水沫为体以虾为目本非有色待物成色不能自用待物有用又水母因虾而得行众虾依水母而得食故云因依乱想也约义者根尘相待空有相待中边相待有为如幻故伪无为不实故伪界内染界外染等此是所断也理函智盖名相待法无自他等实性名伪法身和功德犹如水银和真金故名为染此是所显也。

　　十非无色相。

　　由因世界相引轮回性颠倒故和合咒成八万四千呼召乱想由是故有非无色相无色羯南流转国土咒诅厌生其类充塞。

　　互相引发惑名相引习以成种业名为性音声呼召报名为咒本非无色今诅令无色而密召用之也约义者见思相引尘沙无明相引恶性善性有漏性无漏性世间咒出世间咒等此是所断也三车引大车引缘因性了因性无上咒无等咒此是所显也。

　　十一非有想相。

　　由因世界合妄轮回罔颠倒故和合异成八万四千回互乱想如是故有非有想相成想羯南流转国土彼蒲卢等异质相成其类充塞。

　　二妄相合感名合妄性情虚假业名为罔彼此不同报名为异本异而回互令同故名回互乱想蒲卢桑虫也细腰诸蜂不能自育取而咒之不久成蜂本来非有蜂想而今忽成蜂想也约义者见思妄尘沙无明妄有为法是罔无为法亦是罔界内异质界外异质此是所断也此见及缘元是菩提妙净明体故名合妄见与见缘并所想相如虚空华故名为罔十法界性融成一性名和合异九界众生皆称弟子名为回互此是所显也。

　　十二非无想相。

　　由因世界怨害轮回杀颠倒故和合怪成八万四千食父母想如是故有非无想相无想羯南流转国土如土枭等附块为儿及破镜鸟以毒树果抱为其子子成父母皆遭其食其类充塞。

　　怀怨谋害惑名怨害断彼躯命业名为杀碜毒变常报名为怪块果为儿非无子想子食父母出于意想之外也约义者见思怨害尘沙无明怨害事杀理杀同居中怪食真谛父空智母方便中怪食俗谛父道智母实报中怪食中谛父种智母此是所断也弑无明父害贪爱母护生须是杀杀尽始安居怨害为法界一切法趣怨害是趣不过此是所显也。

　　二总结。

　　是名众生十二种类。

　　大佛顶如来密因修证了义诸菩萨万行首楞严经卷第七文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第八文句

　　唐天竺沙门般剌密谛　译经

　　明菩萨沙弥古吴智旭　文句

　　二明灭妄名真立六十圣位转依号三初总明三渐次为能转之行二别明诸位次为所转之号三合结诸位次由三行而成。

　　初中二初结前生后二标列正明。

　　初又二初结前生类互具二生后对治法门。

　　今初。

　　阿难如是众生一一类中亦各各具十二颠倒犹如捏目乱华发生颠倒妙圆真净明心具足如斯虚妄乱想。

　　犹如捏目二句是先立喻颠倒妙圆二句是以法合也颠倒二字合上捏字妙圆真净明心合上目字具足如斯虚妄乱想合上乱华也现前一念介尔之心不可思议故妙竖穷横遍故圆本无虚妄故真本无染污故净洞彻虚灵故明虽在颠倒乱想之中而其体如故亦如虽由捏见乱华而目体仍如故也惟其目体如故故一停其名依然清净惟其心体如故故颠倒不生斯则如来真三摩地也。

　　二生后对治法门。

　　汝今修证佛三摩提于是本因元所乱想立三渐次方得除灭如净器中除去毒蜜以诸汤水并杂灰香洗涤其器后贮甘露。

　　佛三摩提者别则独指耳根圆通通则二十五境凡是先开圆解依解起行皆名佛三昧也本因元所乱想者指于所观之境别则耳根门头所有五叠浑浊通则一切阴入处界大等虚妄之相皆是也三渐次者能观之观即是正助两行也净器者通喻阴入处界大等之性本如来藏妙真如性别则意指耳根闻性为净器也毒蜜者总喻见思尘沙无明惑染也汤水者总喻观慧正行也杂灰香者总喻持戒诵咒等助行也下文第一第二渐次即是助行第三渐次即是正行正助合行器方清净也甘露者不死妙药以喻无上菩提及大涅槃即是所显圆融三德之理性也此之喻意有竖有横言竖意者除去毒蜜即是先开圆解不随分别三种相续汤水灰香洗涤其器即是次起圆行以三渐次永断三缘后贮甘露即是显圆三德证入五十七位也言横意者始从名字终于究竟位位各论除毒涤器贮甘露所谓名字除毒名字涤器贮于名字甘露乃至究竟除毒究竟涤器贮于究竟甘露也又除助因即是除毒蜜所谓事辛理辛事毒理毒皆悉除断刳正性即是涤净器所谓其心不事淫不理淫不事杀不理杀不事盗不理盗等则器方纯净违现业即是贮甘露所谓旋元自归乃至如来密圆净妙皆现其中也是知事虽云渐理本至圆由圆理故事亦圆妙世人不达谓是圆渐法门未是圆顿误矣误矣。

　　二标列正明二初标列二正明。

　　今初。

　　云何名为三种渐次一者修习除其助因二者真修刳其正性三者增进违其现业。

　　二正明三初除助因二刳正性三违现业此三渐次从浅至深通因彻果直以三法为能增进五十五位为所增进故后结云如是皆以三增进故善能成就五十五位真菩提路然则二种生死皆有助因皆有正性皆有现业事辛理辛事淫理淫乃至见思流尘沙流无明流岂可但作名字位中解释而已观第三渐次便明五通第三渐次便明无生法忍岂非浅深同说法耶。

　　初除助因。

　　云何助因阿难如是世界十二类生不能自全依四食住所谓段食触食思食识食是故佛说一切众生皆依食住阿难一切众生食甘故生食毒故死是诸众生求三摩提当断世间五种辛菜是五种辛熟食发淫生啖增恚如是世界食辛之人纵能宣说十二部经十方天仙嫌其臭秽咸皆远离诸饿鬼等因彼食次䑛其唇吻常与鬼住福德日销长无利益是食辛人修三摩地菩萨天仙十方善神不来守护大力魔王得其方便现作佛身来为说法非毁禁戒赞淫怒痴命终自为魔王眷属受魔福尽堕无间狱阿难修菩提者永断五辛是则名为第一增进修行渐次。

　　段食者变坏为相谓香味触三于变坏时能为食事以变坏时色无用故触食者触境为相谓有漏触裁取境时能为食事如眼以睡为食耳以声为食乃至身以温凉诸触为食皆有滋养义故思食者希望为相谓有漏思希可爱境能为食事如色界禅思乃至小儿悬视灰囊谓是饭食得不死等识食者执持为相谓有漏识由段触思势力增长能为食事乃至第七末那无始以来念念执持第八识之见分为内自我从生至生命根终不断故欲界人天及畜生等具足四食段食为首鬼及色天无有段食具足三食触食为首鬼神飨祀但触气故色界诸禅具八触故空处识处无所有处并无触食唯有思识二食思食为首非非想处及无想定无想天等并无思食唯有识食无间地狱亦唯识食若诸二乘入灭尽定便断识食故入此定乃至七日则起定时必舍身命以其四食皆断无可滋养故也养生诸味皆名为甘损生诸味总名为毒食甘故生饮毒故死正显食为助生之因不可不慎也五种辛菜一大䔉二葱三韭四薤五兴渠兴渠此方所无然此五辛且就人间段食言之实则触思识等各有辛味能助淫恚又复应知欲界以男女相染为淫彼此相忤为恚色无色界以贪着味禅为淫厌下苦粗为恚出世二乘以贪恋偏真为淫厌离三有为恚出假菩萨以贪着万行为淫鄙贱二乘为恚别教大士以但中似道法爱为淫弃舍二边为恚苟可以助此淫恚者皆五辛之流类也余文易知。

　　二刳正性。

　　云何正性阿难如是众生入三摩地要先严持清净戒律永断淫心不䬸酒内以火净食无啖生气阿难是修行人若不断淫及与杀生出三界者无有是处当观淫欲犹如毒蛇如见怨贼先持声闻四弃八弃执身不动后行菩萨清净律仪执心不起禁戒成就则于世间永无相生相杀之业偷劫不行无相负累亦于世间不还宿债是清净人修三摩地父母肉身不须天眼自然观见十方世界睹佛闻法亲奉圣旨得大神通游十方界宿命清净得无艰险是则名为第二增进修行渐次。

　　正性者业果相续之根本也比丘四弃比丘尼八弃须要离于境缘而身心清净故总名报身不动菩萨律仪则是涉彼境缘而身心清净故总名执心不起否则律中制远方便岂不执心大士护世讥嫌岂不执身者耶事淫理淫事杀理杀事盗理盗乃至事酒理酒皆悉断尽故能得大神通也然未云漏尽者为让第三渐次故耳。

　　三违现业。

　　云何现业阿难如是清净持禁戒人心无贪淫于外六尘不多流逸因不流逸旋元自归尘既不缘根无所偶反流全一六用不行十方国土皎然清净譬如琉璃内悬明月身心快然妙圆平等获大安隐一切如来密圆净妙皆现其中是人即获无生法忍从是渐修随所发行安立圣位是则名为第三增进修行渐次。

　　前二渐次是蹑前文道场方法而为助行今此第三渐次名蹑前文圆通本根而为正行由此正助两行乃成下文伏断诸位也言违现业者即第二决定义中所谓逆彼无始织妄业流也如是清净持禁戒人等者正显必由前二渐次成今第三渐次由助行而成正行由方便而成正修也于外六尘不多流逸即所谓心尚不缘色香味触仍是方便助行之力因不流逸旋元自归乃所谓初于闻中入流亡所之妙修也尘既不缘至六用不行即是动静二相了然不生乃至闻所闻尽十方国土皎然清净乃至皆现其中即是觉所觉空乃至寂灭现前获无生忍即是忽然超越世出世间等也色阴破故根无所偶受阴破故六用不行想阴破故十方皎然琉璃喻所观理境明月喻能观妙智也行阴破故快然安隐妙圆平等即是平等性智常得现前密者法身之理圆者般若之智净者解脱之行妙者三法不可思议也皆现其中者正前文所谓寂灭现前后文所谓内外湛明入无所入也识阴破故即获无生法忍一切诸法本自不生由于虚妄分别幻见有生有灭今证此不生之理安住忍可名为无生法忍对前五通此即漏尽就事名无生就理名寂灭又方证名寂灭让果为无生然无生寂灭二忍皆可论于六即也言从是渐修随所发行安立圣位者正显五十七位皆以此行而为能立所谓发名字位中正助二行安立干慧观行圣位发观行位中正助二行安立十信相似圣位发相似位中正助二行安立住行向加十地等觉分证圣位发分证位中正助二行安立妙觉究竟圣位也初总明三渐次为能转之行竟。

　　二别明诸位次为所转之号四初观行转依号二相似转依号三分证转依号四究竟转依号此诸位次疏家每引华严诸经释之窃以菩萨初发心位一念功德三世诸佛说不能尽何况深位诸功德海可令诸经更无异文及异旨耶且如梵网三十心十地已与华严名义多殊此经纯明圆观文简义幽设欲配合反成牵强不如略消本文以俟观心密证可耳。

　　今初。

　　阿难是善男子欲爱干枯根境不偶现前残质不复续生执心虚明纯是智慧慧性明圆蓥十方界干有其慧名干慧地欲习初干未与如来法流水接。

　　此观行转依名借通教义惟在圆即法华中五品弟子之位一随喜二读诵三讲说四兼行六度五正行六度也善男子者调柔名善质直名男若人不修正助二行则有身口粗犷见思粗犷尘沙无明粗犷是故非善若人不开圆常妙解则谓众生去佛甚远佛是修成非关本性又谓众生但有正因佛性不具缘了佛性又谓众生虽有性中三因仍须别藉修中三法方证果土三身不信心佛众生三无差别不信众生现行无明烦恼即了因性现在身口意业即缘因性是故非男复次自有善而非男前三教中修心之士是也自有男而非善圆教名字初心未起观行者是也自有非善非男一切迷流是也自有亦善亦男即是此中开圆解起圆行从名字后心成观行善男子乃至究竟善男子也欲爱干枯根境不偶者即是名字位中初发三渐次行功夫淳熟登五品观圆伏五住烦恼也现前残质不复续生者五浊既轻当舍秽土超生同居净土也执心虚明者了知一切皆如来藏故我法二执之心虚通明朗不复窒暗也慧性圆明蓥十方界者了知现前心性本自竖穷横遍也欲习初乾者伏惑不起也未与如来法流水接者无明未断不接中谛法流见思未断不接真谛法流也。

　　二相似转依号。

　　即以此心中中流入圆妙开敷从真妙圆重发真妙妙信常住一切妄想灭尽无余中道纯真名信心住真信明了一切圆通阴处界三不能为碍如是乃至过去未来无数劫中舍身受身一切习气皆现在前是善男子皆能忆念得无遗忘名念心住妙圆纯真真精发化无始习气通一精明唯以精明进趣真净名精进心心精现前纯以智慧名慧心住执持智明周遍湛寂寂妙常凝名定心住定光发明明性深入唯进无退名不退心心进安然保持不失十方如来气分交接名护法心觉明保持能以妙力回佛慈光向佛安住犹如双镜光明相对其中妙影重重相入名回向心心光密回获佛常凝无上妙净安住无为得无遗失名戒心住住戒自在能游十方所去随愿名愿心住。

　　此即圆教十信六根清净位也以一心三观相似见三谛理而粗垢任运先落真俗二谛任运先现然虽云相似三谛以言三即一故非横虽云二谛先现以举一即三故非纵也谓即以此观行之心缘于中道之中而流入法性遂使圆妙得以开敷从彼真妙圆境重发真妙圆信所信之理既是常住能信之智亦复常住遂得销我亿劫颠倒想不历僧祇获法身故云一切妄想灭尽无余中道纯真也盖观行位中观于不思议境由善修故令不思议境任运现前故名重发当知前为观行发心此为相似发心也真信明了句即是牒上初信一切圆通等即是功夫胜进由善修慈悲誓愿故所以得成忆念历劫无遗忘也妙圆纯真句即是牒上心念真精发化等即是功夫胜进由善修止观故所以精而不杂进而不退也心精现前句即是牒精进心纯以智慧句即是功夫胜进由善修破法故所以慧心增明也执持智明句即是牒上慧心周遍寂湛等即是功夫胜进由善修通塞故所以定心安隐也定光发明句即是牒上定心明性深入等即是功夫胜进由善修道品故所以永无退转也心进安然句即是牒不退心保持不失等即是功夫胜进见思俱尽与佛相似故云十方如来气分交接由善修助道故所以能护持正觉法也觉明者所护之法保持者能护之心此句即是牒护法心能以妙力等即是功夫胜进谓全本觉佛性所起始觉之修名佛慈光今回始觉之修向于本觉佛性而安住之本始相对光影互含了知一位一切位一切位一位由善修位次故所以成此回向心也心光密回句即是牒回向心获佛常凝等即是功夫胜进由善修安忍故强软诸魔所不能动所以安住无为得无遗失三业俱净名戒心也住戒自在句即是牒上戒心能游十方等即是功夫胜进由善修离爱故所以无系无著随愿去来也此十信心若约横论竖则有理即十心乃至究竟十心若一往约竖则独在相似转依又于竖中论竖则是次第深入初信断见七信断思先显真谛八九十信断界内界外尘沙次显俗谛若于竖中论横则是一念圆成十心见于相似三谛也。

　　三分证转依号又分为五初明十住二明十行三明十向四明十地五明等觉。

　　今初。

　　阿难是善男子以真方便发此十心心精发晖十用涉入圆成一心名发心住心中发明如净琉璃内现精金以前妙心履以成地名治地住心地涉知俱得明了游履十方得无留碍名修行住行与佛同受佛气分如中阴身自求父母阴信冥通入如来种名生贵住既游道胎亲奉觉胤如胎已成人相不缺名方便具足住容貌如佛心相亦同名正心住身心合成日益增长名不退住十身灵相一时具足名童真住形成出胎亲为佛子名法王子住表以成人如国大王以诸国事分委太子彼刹利王世子长成陈列灌顶名灌顶住。

　　此圆十住分破无明分证三德以无住法住秘藏中大品所谓入理般若名为住也以真方便发此十心者牒上十信言之皆依中道称性而修名真方便相似而证亦名为发由是心精发晖令此十用互相涉入而圆成为一心遂令三心一时圆发名发心住也言十用涉入者十乘观法一乘摄一切乘也圆成一心者十十之法总不离现前一念也正因理心发名法身德了因慧心发名般若德缘因善心发名解脱德此三不纵不横不并不别名为秘密之藏华严经云初发心时便成正觉成就慧身不由他悟清净妙法身湛然应一切此之谓也二十五圣初证真实圆通即是此位从此以后虽有修习皆是无功用道矣心中发明等者即是牒上初发心住能证之智喻净琉璃所证之理喻如精金以前妙心履以成地即是无功用道任运增进言即以前所发妙心践履之以成理地故名治地住也智照于境境亦照智故云心地涉知境智互照妙行普周名修行住如此修行则因能肖果故云行与佛同因既肖果受果佛之气分譬如中阴投轮王胎便成刹利种姓名生贵住同佛缘因功德相好故云人相不缺同佛了因智慧庄严故云心相亦同缘了互资故云日益增长十身出华严经所谓声闻身缘觉身菩萨身如来身法身智身国土身业报身众生身虚空身又如来身复具十身所谓菩提身愿身化身力身庄严身威势身意生身福德身法身智身也纯一无伪故名童真具体而微亦名童真余皆可知此十住位亦可云理即住乃至究竟即住今但约分证言之亦可云即俗即中之真谛现前也幽溪云初住已先名为缘修以未见佛性故登住已来名为真修以真见佛性故初住名发心此由第十愿心破一品无明之功以发三德佛性之心此住但言佛性现前而已犹未加真修功行也至第二住以前妙心履以成地方以分真始觉照于分真本觉修之治之名治地住至第三住心地涉知俱得明了则始本一合始本俱忘方得游履十方得无留碍名修行住此之二位方是真修次第功夫犹如世人先世行业既备然后入父母胎入胎之后不过长之养之充扩前功而已故四住名生贵五住名具足乃至九住名法王子皆言增长之功不复更言进修之事即使有之亦不外乎始本境智也既出圣胎表以成人分委道化名灌顶住譬如世人承先世行业得感为人表表丈夫堪付家业至十行去方明法王子所作事也。

　　二明十行。

　　阿难是善男子成佛子已具足无量如来妙德十方随顺名欢喜行善能利益一切众生名饶益行自觉觉他得无违拒名无瞋恨行种类出生穷未来际三世平等十方通达名无尽行一切合同种种法门得无差误名离痴乱行则于同中显现群异一一异相各各见同名善现行如是乃至十方虚空满足微尘一一尘中现十方界现尘现界不相留碍名无著行种种现前咸是第一波罗蜜多名尊重行如是圆融能成十方诸佛轨则名善法行一一皆是清净无漏一真无为性本然故名真实行。

　　此圆十行又成十番智断又令三德十倍增明即是一行一切行于念念中具足佛行功德也成佛子已一句牒上灌顶住而言之十方随顺是自觉圆成故名欢喜利益一切是善能觉他故名饶益初则自觉为正觉他为傍次则觉他为正自觉为傍未免分于自他犹是法中微细违逆既有违拒便名瞋恨今二觉无违瞋恨何有由其二觉无违故拈一自觉之行出生一切自觉觉他法门拈一觉他之行亦复出生一切自觉觉他法门是名种类出生竖穷横遍也从体起用既行行无尽会用归体则法法无差故云一切合同而无痴乱也全体起用故于同中显现群异全用即体故一一异各各见同名善现行也十方虚空满足微尘即是同中现异之极致一一尘中现十方界即是异相见同之极致界既现尘尘复现界尘尘界界重重无尽犹如帝网不可思议名无著行也束一切事理一切体用总是一谛无有微尘许法而非全体第一波罗密多名尊重行第一波罗蜜多即是一切诸法一切诸法即是第一波罗蜜多斯则权实不二故成十方诸佛轨则名善法行若权若实咸不思议随缘不变则无权非实不变随缘则无实非权故云一一皆是清净无漏一真无为性本然故名真实行也此十行位亦可云理即佛行乃至究竟佛行今但约分证言之复有横竖二义竖则行行转深横则一心圆具十种妙行亦可云即真即中之俗谛现前也又欢喜是圆施行饶益是圆戒行无瞋恨是圆忍行无尽是圆进行离痴乱是圆定行善现是圆慧行无著是圆方便行尊重是圆愿行善法是圆力行真实是圆智行然十行皆不思议迥与历别十度不同。

　　三明十向又二初正明十向二别明加行。

　　今初。

　　阿难是善男子满足神通成佛事已纯洁精真远诸留患当度众生灭诸度相回无为心向涅槃路名救护一切众生离众生相回向坏其可坏远离诸离名不坏回向本觉湛然觉齐佛觉名等一切佛回向精真发明地如佛地名至一切处回向世界如来互相涉入得无挂碍名无尽功德藏回向于同佛地地中各各生清净因依因发挥取涅槃道名随顺平等善根回向真根既成十方众生皆我本性性圆成就不失众生名随顺等观一切众生回向即一切法离一切相唯即与离二无所著名真如相回向真得所如十方无碍名无缚解脱回向性德圆成法界量灭名法界无量回向。

　　此圆十向更成十番智断更令三德十倍增明即是于念念中具足三种回向所谓回自向他回因向果回事向理也满足神通二句牒前十行言之无间名纯无染名洁无杂名精无伪名真生死是凡夫留患涅槃是二乘留患今出十住与佛同体了知生死即涅槃不住生死由土行与佛同用了知涅槃即生死不住涅槃故能远诸留患也不住涅槃故念念当度众生不住生死故了知实无众生可度而灭诸度相由其度众生故所以不证无为名曰回无为心由其无度相故所以不染生死名曰向涅槃路是称救护一切众生离众生相回向也生死涅槃皆是可坏之相故皆坏之离俗离真皆是妄离之心故皆远之从此中道不坏之性常得现前名不坏回向也本觉之理湛然现前则始觉之智齐于佛觉故名等一切佛回向始觉精真既已发明则本觉理地如于佛地故名至一切处回向地为世界觉为如来世界是理如来是智理智融彻互相涉入得无挂碍故名无尽功德藏回向证此无尽功德之藏则与佛地浑同于此浑同佛地之中又各各生起清净万行真因依此真因发挥而取涅槃究竟真道故名随顺平等善根回向谓一切所作若大若小诸善由随顺法性故皆得广大如法界究竟如虚空平等无异咸趣萨婆若也真实善根既成了知十方众生皆我本性我之心性遍能含育一切众生一切众生心性亦复如是互含互育不谓我性独圆他性不尔故名随顺等观一切众生回向即一切法犹前文所谓元明心妙十界俱即离一切相犹前文所谓本妙圆心十界俱非唯即与离二无所著犹前文所谓妙明心元离即离非是即非即此则彻悟真如妙性名真如相回向既已真得所如则十方世界无非真如体相更何障碍故名无缚解脱回向性具之三德圆成法界之数量销灭名法界无量回向此十回向亦可云理即回向乃至究竟回向今但约分证言之亦可云修于即真即俗之中谛以登佛地也。

　　二别明加行。

　　阿难是善男子尽是清净四十一心次成四种妙圆加行即以佛觉用为己心若出未出犹如钻火欲然其木名为暖地又以己心成佛所履若依非依如登高山身入虚空下有微碍名为顶地心佛二同善得中道如忍事人非怀非出名为忍地数量销灭迷觉中道二无所目名世第一地。

　　四十一心者指前干慧及信住行向也妙圆加行者妙则不可思议圆则非小非偏亦非渐次正显虽借藏教之名不同藏教之义也夫入道要门必由加行统而言之名字位中由加行故得登五品观行位中由加行故得净六根十信位中由加行故得入初住乃至等觉位中由加行故得成妙觉今独于第十回向心中开出四加行者为显地法尊胜故耳一暖地者即以初欢喜地之佛觉用为十向始觉之己心初地觉性全在十向无明心中譬如火在木中今以十向始觉钻于阵初地之无明求出初地本觉智火此火欲出而未出无明之木未然而将然故喻如钻火欲然其木暖相先现名暖地也次顶地者又即以十向始觉之己心成于初地佛觉之所履初地所证涅槃犹如虚空迥超十向变易生死之山今下有微碍故云若依身入虚空故云非依此则十向位中一分变易生死将脱而未脱初地位中所显空虚涅槃未证而即证名顶地也三忍地者牒前佛觉用为己心是佛与心同己心成佛所履是心与佛同心佛既其二同则已善得中道胸中了了非复怀疑惟独自知非有出说故如忍事之人非怀非出名为忍地此以初地菩提涅槃喻如所忍之事也四世第一地者初暖地中用佛觉为己心尚存己心数量二顶地中以己心成佛履尚存佛履数量此二皆是迷中道之数量三忍地中心佛二同尚存二同数量乃是觉中道之数量今则不但无迷亦且无觉始本冥合始本俱忘故名世第一地也盖称性真修虽复极圆极顿一念便能该因彻果而于一念之中法尔亦具此四加行即此四种加行说虽次第行在一时所以名为妙圆也。

　　四明十地。

　　阿难是善男子于大菩提善得通达觉通如来尽佛境界名欢喜地异性入同同性亦灭名离垢地净极明生名发光地明极觉满名𦦨慧地一切同异所不能至名难胜地无为真如性净明露名现前地尽真如际名远行地一真如心名不动地发真如用名善慧地阿难是诸菩萨从此已往修习毕功功德圆满亦目此地名修习位慈阴妙云覆涅槃海名法云地。

　　此圆十地更成十番智断更令三德十倍增明犹如大地荷负一切普入三世诸佛智地不思议一境三谛任运现前故名为地也既从十向后心善成四种妙圆加行则一分障初地之无明溪尔顿破故于大菩提性善得通达能觉之菩提智德全与佛同名为觉通如来所觉之涅槃断德全与佛同名为尽佛境界如三世诸佛所应得者我已得之如一切众生所本具者我已证之是故庆己庆人名欢喜地也地前虽断无明至三十品犹是贤圣未是圣贤名异生性登欢喜地与佛体同名同生性然而对异说同异固是垢同亦是垢今泯绝异同名离垢地也问曰七护法心即云十方如来气分交接四生贵住即云入如来种今至初地何又云异性入同若初地方名同性验知十向尚为异性仍是别教三贤十圣之义如何可说惟圆位耶答曰圆位妙义不出六即六而常即故与别教三贤之位不同即而常六故不妨展转说于同异当知七心气分交接是相似气分也四住入如来种是分真种也今云异性入同是从分证同性邻于究竟同性也盖十住与佛同住十行与佛同行十向与佛同向十地与佛同地所以法华经中名此四十圣位为开示悟入佛之知见虽复同在分证位中不妨仍有浅深之别开异于示示异于悟悟异于入今以悟佛知见之异性入于入佛知见之同性耳离垢则净净极则明自生故名发光发光即明明极则觉自满故名𦦨慧觉满能照不思议理既照不思议理亦照不思议事照理而又照事故一切同性出世之智所不能至照事而又照理故一切异性世间之智所不能至至及也盖离垢地但能泯绝同异此乃会通同异故世出世智皆不能及名难胜地也若事若理当体皆是无为真如性本清净今已照明显露名现前地法法既皆真如则便穷尽真如边际名远行地真如边际横遍竖穷统惟一心安有出入故名不动既证真如不动全体必发真如随缘大用故名善慧善慧者权实二智皆善也前从初住至此虽则皆是无功用道仍是称性所起修习之功从此以往并其无功用之修习亦已毕功而大智大悲功德俱已圆满故亦目此九地名为修习位也若第十地则无复自利纯是利他故惟以慈阴妙云覆于众生本有涅槃性海而任运拔苦与乐名之为法云地此十地位亦可云理即佛地乃至究竟佛地今但约分证言之复有横竖二义竖则地地深入横则一地一切地一切地一地譬如十大山王同依大地如是菩萨十种智地惟一佛地也。

　　五明等觉。

　　如来逆流如是菩萨顺行而至觉际入交名为等觉。

　　言如来已证法性真流复从法性之中逆流而出同流九界以度众生如是菩萨逆生死流顺涅槃流行至本觉源中一则从用归体一则从体起用譬如二人一方入门一方出门各各一足在内一足在外出入虽异体相并同故名为等觉也夫如来权智下垂机感名为寂照菩萨实智上合觉心名为照寂照寂寂照其义亦等所以自佛视之尚名菩萨自下视之则已如佛也分证转依号竟。

　　四究竟转依号。

　　阿难从干慧心至等觉已是觉始获金刚心中初干慧地如是重重单复十二方尽妙觉成无上道。

　　此言证等觉已仍须用彼金刚观智重历前来所证诸位使彼见思尘沙无明一切习气影子荡尽无余乃成妙觉是故从初干慧至此等觉此觉秪获金刚心中初干慧地从此金刚干慧重历信住行向加行地等凡有两重十二方尽妙觉而成无上道也言重重单复十二者始则一干慧二十信三十住四十行五十回向六暖七顶八忍九世第一十十地十一等觉十二金刚心是为单十二之一重次则一金刚心中干慧二金刚心中十信三金刚心中十住乃至十二金刚心中之金刚后心是为复十二之第二重如此历尽单复两重十二则无明正习永尽无余更无所断彻证本来心性名为妙觉而成究竟转依无上道也二别明诸位次为所转之号竟。

　　三合结诸位次由三行而成三初总以止观结二正以三行结三复以邪正结。

　　今初。

　　是种种地皆以金刚观察如幻十种深喻奢摩他中用诸如来毗婆舍那清净修证渐次深入。

　　种种地者指干慧地乃至妙觉地也金刚者喻能观之智如幻者喻所观之境一切观智皆是称性所起能坏一切不为一切所坏故名金刚一切境界皆是唯心所现非断非常非空非有故名如幻也十种深喻者一幻人二阳𦦨三水月四空华五谷响六干城七梦八影九像十化也然诸大乘经所列稍殊不必融会贵在得意而已又即如幻人一喻通于四教若以正因缘生无我我所故名如幻是藏教意因缘即空故名如幻是通教意幻法不实随心转变假名无量是别教意幻即法界一切法趣幻幻即中道第一义谛不可思议是圆教意今正取圆教意故名深喻也奢摩他即是一心三止毗婆舍那即是一心三观言用诸如来毗婆舍那者正是全以果觉而为因心也全性起修全性成证故名清净修证即而常六故云渐次六而常即故云深入斯则彻果通因总惟圆顿止观乃有既弘此经复毁止观譬如供养帝释毁憍尸迦其为愚惑亦已甚矣。

　　二正以三行结。

　　阿难如是皆以三增进故善能成就五十五位真菩提路。

　　三增进即前三种增进修行渐次也正助合行故能成就真菩提路言五十五位者十信十住十行十向四加行十地及等觉也始终皆以三增进故而能成就则知三行不局初心明矣干慧是路而非真妙觉是真而非路故不说之复次干慧虽是所成而位在观行兼有能成之功妙觉虽亦所成而位在究竟并无所成之相故前文但曰方尽妙觉以妙觉即是众生本有之性今令彻底究竟而已如达多之头衣里之珠本不曾失今何所得故下文又云圆满菩提归无所得也。

　　三复以邪正结。

　　作是观者名为正观若他观者名为邪观。

　　是观即指如来毗婆舍那而言之也须以三事别其邪正一者知圆顿止观性修不二名之为正否则为邪二者知六而常即不生退屈即而常六不生增慢名之为正否则为邪三者知由三增进行正助并修戒乘俱急名之为正否则为邪也大章第三明正助行所成伏断圆三德位竟。

　　四结成经名以彰圆体圆宗圆用二初文殊问二如来答。

　　今初。

　　尔时文殊师利法王子在大众中即从座起顶礼佛足而白佛言当何名是经我及众生云何奉持。

　　性修因果解行智断既已全彰今欲摄别归总以总挈别摄广归略以略得广故请问经名及奉持方法也然此圆顿教行理三自非根本实智不能彻底承当故须文殊请问首问经名欲人寻名而得体次问奉持欲人即体以成宗宗体既成便有力用故知秪是问三法耳又名者总诠三法经者即指三法为经体是理经宗是行经用是教经奉持者以此三法自行化他也。

　　二如来答二初别答五名二总答奉持。

　　今初。

　　佛告文殊师利是经名大佛顶悉怛多般怛罗无上宝印十方如来清净海眼亦名救护亲因度脱阿难及此会中性比丘尼得菩提心入遍知海亦名如来密因修证了义亦名大方广妙莲华王十方佛母陀罗尼咒亦名灌顶章句诸菩萨万行首楞严。

　　初大佛顶三字从体立名显密皆以大佛顶为体也悉怛多般怛罗无上宝印者显密皆以大佛顶实相为印而意指密诠也十方如来清净海眼者显密皆是大佛顶性正法眼藏而意指显说也次名救护亲因者亲因犹言亲缘如此会中阿难为亲登伽为因一切亲因用此显密二诠救之护之无不得蒙度脱必令得菩提心入遍知海而后已此从用立名也三名如来密因修证了义者以宗立名大佛顶性即是不生不灭真因因该果彻故名密因虽亦兼指密印般怛罗义而重在显诠也四名大方广妙莲华王十方佛母陀罗尼咒者仍约体宗立名单指密诠大方广即是大佛顶之异名亦是大白伞盖异名此则约体妙莲华王是因果同时义十方佛母是一乘因果义此则约宗虽显说中亦云妙莲华金刚王宝觉如幻三摩提又云金刚王如幻不思议佛母真三昧而重在密诠也五名灌顶章句诸菩萨万行首楞严从用立名灌顶章句四字意指密诠之用所谓果上持此咒心能于十方摩顶授记因中持此咒心亦于十方蒙佛授记也诸菩萨万行首楞严一句意指显诠之用由悟阴入处界七大皆如来藏所以一心能具万行事事可证圆通也余如玄义中释。

　　二总答奉持。

　　汝当奉持。

　　奉持别无他法只是识取名下之义而会归自己耳然问中言我及众生云何奉持今但答汝当奉持者正显传法之人应须以身设教汝能如法奉持则一切众生自当不令而行矣一日克己复礼天下归仁末世弘经所当深思而力勉也大章第四结经名竟。

　　五借破戒恶法为问端而广示七趣差别意显若无出世妙戒决无出世妙慧也三恶道及阿修罗无木叉戒人仙欲天无有禅戒色无色天乏无漏戒无戒故无慧不出生死文分为二初申请二示答。

　　初中二初经家叙盖二当机正请。

　　今初。

　　说是语已即时阿难及诸大众得蒙如来开示密印般怛罗义兼闻此经了义名目顿悟禅那修进圣位增上妙理心虑虚凝断除三界修心六品微细烦恼。

　　此之领益其来甚远一则得蒙开示般怛罗义即是前文重宣神咒述益劝持二则悬示修进圣位即是能立三种增进所立五十七位三乃兼闻了义名目也禅那此云静虑即正观之异名前文所谓奢摩他中用诸如来毗婆舍那清净修证是也虚凝者观无沉滞故虚止无散动故凝闻法之力资其定慧故也三界修心所断烦恼共有八十一品今阿难且断欲界六品烦恼证于第二斯陀含果此约迹言之也。

　　二当机正请二初赞谢二陈疑。

　　今初。

　　即从座起顶礼佛足合掌恭敬而白佛言大威德世尊慈音无遮善开众生微细沉惑令我今日身心快然得大饶益。

　　二陈疑三初总疑真不容妄二别疑地狱同别三结请决定开示此是阿难同体大悲悬见末世之中有妄执圆常之理谓天堂地狱总一真常而不畏恶道者有妄计法空之名而硬作主宰拨无因果者有仿佛心净土净之说而直云地狱无定处者有但见地狱等各有定处执为究竟实有而不达惟心者故致此问使行人解行并进不堕迷网亦扶律谈常之极思也。

　　初总疑真不容妄。

　　世尊若此妙明真净妙心本来遍圆如是乃至大地草木蠕动含灵本元真如即是如来成佛真体佛体真实云何复有地狱饿鬼畜生修罗人天等道世尊此道为复本来自有为是众生妄习生起。

　　此虽总疑真不容妄然与第四卷中满慈所问理违事难其意不同满慈是从阴入处界文中蹑成难端意谓如来藏性不应忽生诸有为相故佛须以迷真成妄妄本不生答之今文是领二种转依道理重辨性具法门倘一转一切转则佛体不容更有六道倘一心本具十种法界则六道当与佛界并驱故佛须以妄想发生非本来有乃至汝妄自造非菩提咎答之文中若此妙明至本来遍圆领前妙性圆明离诸名相而言之也本元真如即是如来成佛真体领前灭妄名真二转依号而言之也此道为复本来自有句结成佛体真实云何复有六道之难也为是众生妄习生起句含下有定处各私受之两疑而问之也。

　　二别疑地狱同别。

　　世尊如宝莲香比丘尼持菩萨戒私行淫欲妄言行淫非杀非偷无有业报发是语已先于女根生大猛火后于节节猛火烧然堕无间狱琉璃大王善星比丘琉璃为诛瞿昙族姓善星妄说一切法空生身陷入阿鼻地狱此诸地狱为有定处为复自然彼彼发业各各私受。

　　此别举现事以为问端正欲显示惟心业果警三界之沉迷也宝莲香私行淫欲则是破戒妄言无报则是破见戒见俱破直堕何疑琉璃废父自立诛瞿昙族姓以报一言之辱既非有戒可破亦非拨无因果秪由瞋恚增上而招地狱善星妄说法空则是破见虽未破戒亦复同堕此诸地狱明知皆是妄习生起但未知其有定处耶各私受耶各各私受即是无定处也此虽单问地狱定处之有无意实兼问六道下文答以虽则自招兼有元地虽有定处惟属浮虚妄想凝结则三界惟心之义益彰明矣。

　　三结请决定开示。

　　惟垂大慈开发童蒙令诸一切持戒众生闻决定义欢喜顶戴谨洁无犯。

　　观此结问知其意在扶律矣。

　　二示答二初赞许二正说。

　　今初。

　　佛告阿难快哉此问令诸众生不入邪见汝今谛听当为汝说。

　　妄谓六道是本来有而不可灭此是邪见妄谓六道即是性真而不须灭此亦邪见妄谓六道惟心而无定处此是邪见妄谓六道有定处而非惟心此亦邪见妄谓业性即空而不受报此是邪见妄谓业障有实而不可转此亦邪见今由此问重为开示俾知六道皆是妄想凝结非本来有则知即性空成性具即性具是性空不入初二邪见俾知自妄所招兼有元地则知惟心三界三界惟心不入次二邪见俾知妙发三昧永除三惑方能证妙寂常则知无我无造无受者善恶之业亦不亡若能毕故不造新灭障犹如翻大地不入后二邪见故称快哉此问也。

　　二正说三初总明二分二别示七趣三结示劝修。

　　初中三初约迷真双标二约情想别示三明纯杂升沉。

　　今初。

　　阿难一切众生实本真净因彼妄见有妄习生因此分开内分外分。

　　内外二分止就众生现在迷妄身心辨之克实不过善恶二业而以恶为内分者犹律中所谓俗人造罪是其分内也夫内分外分秪因妄习妄习只因妄见妄见更无所因若有所因云何名妄故知狂华乱舞空体依然妄习纷纭实本真净矣。

　　二约情想别示。

　　阿难内分即是众生分内因诸爱染发起妄情情积不休能生爱水是故众生心忆珍羞口中水出心忆前人或怜或恨目中泪盈贪求财宝心发爱涎举体光润心着行淫男女二根自然流液阿难诸爱虽别流结是同润湿不升自然从坠此名内分阿难外分即是众生分外因诸渴仰发明虚想想积不休能生胜气是故众生心持禁戒举身轻清心持咒印顾盻雄毅心欲生天梦想飞举心存佛国圣境冥现事善知识自轻身命阿难诸想虽别轻举是同飞动不沉自然超越此名外分。

　　众生全体在迷故以爱染恶情为分内渴仰善想为外分也文皆可知。

　　三明纯杂升沉二初正明升沉二结答同别。

　　今初。

　　阿难一切世间生死相续生从顺习死从变流临命终时未舍暖触一生善恶俱时顿现死逆生顺二习相交纯想即飞必生天上若飞心中兼福兼慧及与净愿自然心开见十方佛一切净土随愿往生情少想多轻举非远即为飞仙大力鬼王飞行夜叉地行罗刹游于四天所去无碍其中若有善愿善心护持我法或护禁戒随持戒人或护神咒随持咒者或护禅定保绥法忍是等亲住如来座下情想均等不飞不坠生于人间想明斯聪情幽斯钝情多想少流入横生重为毛群轻为羽族七情三想沉下水轮生于火际受气猛火身为饿鬼常被焚烧水能害己无食无饮经百千劫九情一想下洞火轮身入风火二交过地轻生有间重生无间二种地狱纯情即沉入阿鼻狱若沉心中有谤大乘毁佛禁戒诳妄说法虚贪信施滥膺恭敬五逆十重更生十方阿鼻地狱。

　　生从顺习者因惑起业各顺其习气也死从变流者随业受报总不能自主也死逆生顺二习相交者人当临命终时则死从变流之境与生从顺习之事如此二习当下交现随其善恶业力牵生毫发不爽也纯想但是上品十善福则出世戒定慧则出世智慧净愿则出世四弘及往生诸愿等故乘此纯想善力而得心开见佛随愿往生也九想一情为飞仙八想二情为大力鬼王七想三情为飞行夜叉六想四情为地行罗刹此皆善神种族诸天流亚若加以善愿善心则成护法八部众矣情想均等是人道总报之业就均等中或想为其主则明且聪或情为其主则幽且暗乃人道别报之业也情多想少谓六情四想就六情中复分重轻重为毛群足不离地轻为羽族仍能飞举也水能害己者纵得水时变成烊铜沸屎等也轻生有间意指八情二想重生无间正指九情一想纯情沉入阿鼻正与纯想必生天上为匹是故阿鼻地狱寿量亦与他化自在天同若沉心中兼有谤经毁戒诸恶正与福慧净愿相反是故更生十方阿鼻亦与往生净土者相对也是知善恶业力俱不思议如铸像铸兵同一金质同一人工同一器具倘转此一点关棙则十方阿鼻便成十方净土矣央掘广额诚证具在如何弗思。

　　二结答同别。

　　循造恶业虽则自招众同分中兼有元地。

　　言循业自招可见非本来有言同分有地可见非无定处此随文便具结恶业若天趣等则应云循造善业虽则自招众同分中兼有元地矣。

　　二别示七趣即为七初示地狱趣(至)七示修罗趣。

　　初中三初总标二别释三总结。

　　今初。

　　阿难此等皆是彼诸众生自业所感造十习因受六交报。

　　此等二字牒上地狱而言之也自业所感所谓非从天降非从地生亦非人与亦非无因妄招果也。

　　二别释二初明十因二明六报。

　　今初。

　　云何十因阿难一者淫习交接发于相磨研磨不休如是故有大猛火光于中发动如人以手自相摩触暖相现前二习相然故有铁床铜柱诸事是故十方一切如来色目行淫同名欲火菩萨见欲如避火坑二者贪习交计发于相吸吸揽不止如是故有积寒坚冰于中冻冽如人以口吸缩风气有冷触生二习相陵故有吒吒波波罗罗青赤白莲寒冰等事是故十方一切如来色目多求同名贪水菩萨见贪如避瘴海三者慢习交陵发于相恃驰流不息如是故有腾逸奔波积波为水如人口舌自相绵味因而水发二习相鼓故有血河灰河热沙毒海融铜灌吞诸事是故十方一切如来色目我慢名饮痴水菩萨见慢如避巨溺四者瞋习交冲发于相忤忤结不息心热发火铸气为金如是故有刀山铁橛剑树剑轮斧钺枪锯如人䘖冤杀气飞动二习相击故有宫割斩斫剉刺槌击诸事是故十方一切如来色目瞋恚名利刀剑菩萨见瞋如避诛戮五者诈习交诱发于相调引起不住如是故有绳木绞校如水浸田草木生长二习相延故有杻械枷锁鞭杖挝棒诸事是故十方一切如来色目奸伪同名谗贼菩萨见诈如畏豺狼六者诳习交欺发于相罔语罔不止飞心造奸如是故有尘土屎尿秽污不净如尘随风各无所见二习相加故有没溺腾掷飞坠漂沦诸事是故十方一切如来色目欺诳同名劫杀菩萨见诳如践蛇虺七者怨习交嫌发于䘖恨如是故有飞石投礰匣贮车槛瓮盛囊扑如阴毒人怀抱畜恶二习相吞故有投掷擒捉击射抛撮诸事是故十方一切如来色目怨家名违害鬼菩萨见怨如饮鸩酒八者见习交明如萨迦耶见戒禁取邪悟诸业发于违拒出生相反如是故有王使主吏证执文籍如行路人来往相见二习相交故有勘问权诈考讯推鞫察访披究照明善恶童子手执文簿辞辩诸事是故十方一切如来色目恶见同名见坑菩萨见诸虚妄遍执如临毒壑九者枉习交加发于诬谤如是故有合山合石碾硙耕磨如谗贼人逼枉良善二习相排故有押捺捶按蹙漉衡度诸事是故十方一切如来色目怨谤同名谗虎菩萨见枉如遭霹雳十者讼习交諠发于藏覆如是故有鉴见照烛如于日中不能藏影二习相陈故有恶友业镜火珠披露宿业对验诸事是故十方一切如来色目覆藏同名阴贼菩萨观覆如戴高山履于巨海。

　　既云十因因必克果是故备陈惑业苦之三相也淫是贪惑之最重者又是生死根本故首明之二根交接是其业相研磨发火致成铁床铜柱诸事是其苦相二习者死逆生顺之二习也相然者生前别业欲火死后同分苦火俱现而交发也十方如来觉悟圆满深达一切业因业果故于行淫一事定其名色名目谓之欲火令诸众生知所警惧一切菩萨从迷得悟故见欲如避火坑誓不敢蹈也下皆准知贪是根本烦恼于有有具染着为性故以交计而为业相吸揽生冻致成寒冰而为苦相吒吒波波罗罗皆是地狱忍冻之声赤白青莲皆地狱冻冽之色也慢亦根本烦恼恃己于他高举为性故以交陵而为业相驰流生波致成灌吞诸事而为苦相瞋亦根本烦恼于苦苦具憎恚为性故以交冲而为业相忤结铸金致成宫割诸事而为苦相诈亦名谄是小随惑为罔他故矫设异仪谄曲为性故以交诱而为业相乃至杻械诸事而为苦相诳亦小随烦恼为获利誉矫现有德诡诈为性故以交欺而为业相诬罔造奸致成没溺诸事而为苦相怨即是恨亦小随惑由忿为先怀恶不舍结怨为性故以交嫌而为业相䘖恨畜恶致成投掷诸事而为苦相见是根本烦恼于诸谛理颠倒推求染慧为性故以交明而为业相此见行相差别有五一萨迦耶见谓于五取蕴执我我所有二十句乃至六十五句二是见取谓于诸见及所依蕴执为最胜能得清净三戒禁取谓于随顺诸见禁戒及所依蕴执为最胜能得清净四边执见谓于五蕴随执断常五是邪见谓谤因果作用实事及非四见诸余邪执皆名邪见今云邪悟诸业总摄边邪二见也发于违拒出生相反者随起一见即与诸见互相违反各言此是真实余皆虚妄也勘问辞辩诸事是其苦相枉者非理横加以直为曲是害所摄亦小随惑于诸有情心无悲愍损恼为性故以诬谤而为业相合出乃至衡度而为苦相讼是恶业由于藏覆覆亦小随烦恼于自作罪恐失利誉隐藏为性因我覆罪彼则发之遂成讼业致招恶友业镜诸苦报也戒序云忏悔则安乐不忏悔罪益深戴山履海之喻持戒者幸深思之问曰根随烦恼共二十六何故独约此十为习因耶答曰佛具一切种智深知众生惑业因果差别举此十因即能该摄一切烦恼如根本中痴疑二种及中随二大随八皆与此之十因并得相应而起若小随中忿恼嫉二皆属瞋摄憍是慢摄悭是贪摄故举十因即摄二十六种烦恼乃至恒沙烦恼业苦皆摄尽也。

　　二明六报。

　　云何六报阿难一切众生六识造业所招恶报从六根出云何恶报从六根出一者见报招引恶果此见业交则临终时先见猛火满十方界亡者神识飞坠乘烟入无间狱发明二相一者明见则能遍见种种恶物生无量畏二者暗见寂然不见生无量恐如是见火烧听能为镬汤洋铜烧息能为黑烟紫𦦨烧味能为焦丸铁糜烧触能为热灰炉炭烧心能生星火迸洒煽鼓空界二者闻报招引恶果此闻业交则临终时先见波涛没溺天地亡者神识降注乘流入无间狱发明二相一者开听听种种闹精神愗乱二者闭听寂无所闻幽魄沉没如是闻波注闻则能为责为诘注见则能为雷为吼为恶毒气注息则能为雨为雾洒诸毒虫周满身体注味则能为脓为血种种杂秽注触则能为畜为鬼为粪为尿注意则能为电为雹摧碎心魄三者嗅报招引恶果此嗅业交则临终时先见毒气充塞远近亡者神识从地涌出入无间狱发明二相一者通闻被诸恶气熏极心扰二者塞闻气掩不通闷绝于地如是嗅气冲息则能为质为履冲见则能为火为炬冲听则能为没为溺为洋为沸冲味则能为馁为爽冲触则能为绽为烂为大肉山有百千眼无量咂食冲思则能为灰为瘴为飞砂礰击碎身体四者味报招引恶果此味业交则临终时先见铁网猛𦦨炽烈周覆世界亡者神识下透桂网倒悬其头入无间狱发明二相一者吸气结成寒冰冻冽身肉二者吐气飞为猛火焦烂骨髓如是尝味历尝则能为承为忍历见则能为然金石历听则能为利兵刃历息则能为大铁笼弥覆国土历触则能为弓为箭为弩为射历思则能为飞热铁从空而下五者触报招引恶果此触业交则临终时先见大山四面来合无复出路亡者神识见大铁城火蛇火狗虎狼师子牛头狱卒马头罗刹手执枪槊驱入城门向无间狱发明二相一者合触合山逼体骨肉血溃二者离触刀剑触身心肝屠裂如是合触历触则能为道为观为厅为案历见则能为烧为爇历听则能为撞为击为剚为射历息则能为括为袋为考为缚历尝则能为耕为钳为斩为截历思则能为坠为飞为煎为炙六者思报招引恶果此思业交则临终时先见恶风吹坏国土亡者神识被吹上空旋落乘风堕无间狱发明二相一者不觉迷极则荒奔走不息二者不迷觉知则苦无量煎烧痛深难忍如是邪思结思则能为方为所结见则能为鉴为证结听则能为大合石为冰为霜为土为雾结息则能为大火车火船火槛结尝则能为大叫唤为悔为泣结触则能为大为小为一日中万生万死为偃为仰。

　　根尘识三如恶叉聚设非根尘则识何由造业设非尘识则根何由受报故吴兴云造业招报根识必俱今以识为业而报从根出者盖业逆由心报多约色故也此见业交者谓见根所造恶业正当死逆生顺二习相交之时也此明极重恶业直入无间所以不经中阴之身成论所谓极善极恶皆无中阴也发明二相者平时见根造罪元有二种不同一者因于明见二者因于暗见故今受报亦随其惑业而发明不同也一根所招恶报令余五根亦互受者良由造罪之时虽以一识为主必曾牵动余识从而和之故今还感斯报倘造罪时缺有一识不起则受报时当亦免此一苦也耳识造罪本有开闭二相乃至意识造罪本有迷觉二相所招恶报义并可知惟心地狱地狱惟心迷般若而成惑迷解脱而成业迷法身而成苦读经至此不悚然急断生死三缘不恍然顿悟性德三因者非夫也。

　　三总结。

　　阿难是名地狱十因六果皆是众生迷妄所造若诸众生恶业同造入阿鼻狱受无量苦经无量劫六根各造及彼所作兼境兼根是人则入八无间狱身口意三作杀盗淫是人则入十八地狱三业不兼中间或为一杀一盗是人则入三十六地狱见见一根单犯一业是人则入一百八地狱由是众生别作别造于世界中入同分地妄想发生非本来有。

　　恶业同造谓一切时中六根同造十因也六根各造谓六根虽各有罪而造非一时或但兼十因之几境但兼六根之几根也身口意三作杀盗淫谓六根中减去三根十因中减去七因也三业不兼谓身口意随缺一种也或为一杀一盗谓三恶业随缺一种也见见一根谓六根中惟有一根造业举见见以例闻闻等也单犯一业谓十因中惟造一因也别作别造结显恶业自招入同分地结显兼有元地妄想发生非本来有结显实本真净也有即非有如空华无体故云非本来有非谓本来不有而后来成有也思之思之。

　　二示饿鬼趣三初总标二别显三结示。

　　今初。

　　复次阿难是诸众生非破律仪犯菩萨戒毁拂涅槃诸余杂业历劫烧然后还罪毕受诸鬼形。

　　克论鬼趣有四差别一者下品十恶为因直招其报二者过去异熟业力忽牵其报三者将入地狱先受华报四者从地狱出受此余报以要言之七趣后有皆可趣于鬼道只此一趣复分有财少财无财三类九品之不同今但约地狱余报乃一往略言之耳。

　　二别显。

　　若于本因贪物为罪是人罪毕遇物成形名为怪鬼贪色为罪是人罪毕遇风成形名为魃鬼贪惑为罪是人罪毕遇畜成形名为魅鬼贪恨为罪是人罪毕遇虫成形名蛊毒鬼贪忆为罪是人罪毕遇衰成形名为疠鬼贪慠为罪是人罪毕遇气成形名为饿鬼贪罔为罪是人罪毕遇幽为形名为魇鬼贪明为罪是人罪毕遇精为形名魍魉鬼贪成为罪是人罪毕遇明为形名役使鬼贪党为罪是人罪毕遇人为形名传送鬼。

　　贪物即是贪习由其爱着诸物故今遇物成怪也贪色即是淫习由其淫风鼓扇故今遇风成魃作旱妖也贪惑即是诈习由其谄媚成性故今遇畜成魅如妖狐之类仍欲媚惑人也贪恨即是瞋习由其心怀毒恚故今遇虫成蛊仍毒害于人也贪忆即是怨习由其䘖恨不忘故今乘衰作疠报夙仇也贪慠即是慢习由其尚气自恃故今遇气成于饿鬼所谓空腹高心之剧报也贪罔即是诉习由其暗他造奸故今遇幽成于魇鬼依旧乘人之卧而魇之也贪明即是见习由其邪悟邪执故今遇精成魍魉鬼望之有似高明就之实无威德也贪成即是枉习由其证人入罪指暗为明故今遇明为役使鬼助人成事也贪党即是讼习由其发他阴私必须牵引傍人为证故今遇人为传送鬼仍报种种阴私事也只此十类必各各有苦乐别报之不同亦是略而不说可以理推。

　　三结示。

　　阿难是人皆以纯情坠落业火烧干上出为鬼此等皆是自妄想业之所招引若悟菩提则妙圆明本无所有。

　　言是人者本从人道造十习因而坠落也虽以业火烧干上出为鬼乃其夙习仍在故习不可不慎也然既云悟菩提而本无则今正在迷时又岂实有无奈一翳在目空华乱坠耳哀哉。

　　三示畜生趣三初总标二别显三结示。

　　今初。

　　复次阿难鬼业既尽则情与想二俱成空方于世间与元负人怨对相值身为畜生酬其宿债。

　　克论畜趣亦四差别一者中品十恶为因直招其报二者过去异熟业力忽牵其报三者从地狱出即偿其报四者从饿鬼来乃偿其报以要言之七趣后有皆可趣于畜生只此一趣复分上中下品各各三类之不同今但约鬼业既尽言之亦是一往语耳言情与想二俱成空者向来坠狱之人或是纯情无想或是九情一想八情二想乃至鬼趣之中或是七情三想之所直招今则虚妄所积恶情善想势力已尽不复更招二趣苦报故曰成空非谓并空于宿债亦非谓能空其惑体也。

　　二别显。

　　物怪之鬼物销报尽生于世间多为枭类风魃之鬼风销报尽生于世间多为咎征一切异类畜魅之鬼畜死报尽生于世间多为狐类虫蛊之鬼蛊灭报尽生于世间多为毒类衰疠之鬼衰穷报尽生于世间多为蛔类受气之鬼气销报尽生于世间多为食类绵幽之鬼幽销报尽生于世间多为服类和精之鬼和销报尽生于世间多为应类明灵之鬼明灭报尽生于世间多为休征一切诸类依人之鬼人亡报尽生于世间多为循类。

　　枭类者盗贪余习附块为儿又盗贪之最重者莫如食肉故今怀怨报仇致成食父母想也咎征一切异类即凶事之前征由淫习故为妖为孽也狐仍诈习毒仍瞋习蛔类乘人之虚仍是怨习并皆可知由慠慢故妄言天生万物本以养人取诸众生血肉充食故今报为食类又慢习陵人今乃以肉充食则受陵斯极也服类者蚕虫及诸皮毛可为衣服牛马可以乘服由昔诳人今以此偿债也应类者社燕寒鸿之属应时而来此由计时计方种种邪见之余习也休征者嘉凤祥麟乃至鹊噪报喜之类由昔枉人成罪故今报人善事以酬之也循类者猫犬之属由昔贪党讼人今故依顺人也各言多为者举其大概言之正显不必尽然之意。

　　三结示。

　　阿难是等皆以业火干枯酬其宿债傍为畜生此等亦皆自虚妄业之所招引若悟菩提则此妄缘本无所有如汝所言宝莲香等及琉璃王善星比丘如是恶业本自发明非从天降亦非地出亦非人与自妄所招还自来受菩提心中皆为浮虚妄想凝结。

　　由惑火故成业火由业火故感报火今言业火干枯者恶业如薪薪不尽则火不息以果从因而言之也若悟菩提先转惑火以为智火则一切业薪当下烧尽何俟地狱报火所烧惟其迷菩提为烦恼所以迷解脱为恶业迷法身为苦报也然而烦恼之性不离菩提恶业之性何殊解脱苦报之性岂外法身故曰菩提心中皆为浮虚妄想凝结譬如迷空作华结水成冰耳岂于空外有华水外有冰也哉。

　　四示人趣三初总标二别显三结示。

　　今初。

　　复次阿难从是畜生酬偿先债若彼酬者分越(其)所(当)酬此等众生还复为人反征其剩如彼(人)有(定)力兼有福德则于人中不舍人身酬还彼力若无福者还为畜生偿彼余直阿难当知若用钱物或役其力偿足自停如于中间杀彼身命或食其肉如是乃至经微尘劫相食相诛犹如转轮互为高下无有休息除奢摩他及佛出世不可停𥨊。

　　此明三恶趣中复还人道之相并详示杀业难停以警迷也克论人道亦三差别一是五戒及中品十善为因直克其果二是从胜类中来谓天仙等三是从恶道中来复有四类所谓地狱鬼畜及阿修罗今但约畜生复形人道亦是一往略言之耳就互偿中有二差别一偿力二偿杀偿力又二一有福力即于人身中偿二无福力还为畜生偿之偿杀亦二一为畜生相食二于人中相诛又人既杀畜畜亦害人唯此相食相诛之业结怨连仇终无自停之日除是修行一心三止永超生死方可停𥨊或是诸佛出现于世以不思议大慈悲力大神通力为之解怨释结亦可停𥨊舍此二途纵经尘劫常如转轮然而奢摩他路殊不易臻诸佛出世悬远难值可不哀哉可不畏哉。

　　二别显。

　　汝今应知彼枭伦者酬足复形生人道中参合顽类彼咎征者酬足复形生人道中参合异类彼狐伦者酬足复形生人道中参于庸类彼毒伦者酬足复形生人道中参合狠类彼蛔伦者酬足复形生人道中参合微类彼食伦者酬足复形生人道中参合柔类彼服伦者酬足复形生人道中参合劳类彼应伦者酬足复形生人道中参于文类彼休征者酬足复形生人道中参合明类彼循伦者酬足复形生人道中参于达类。

　　人道自有正因所谓五戒十善今是酬足复形故皆云参合也食故愚顽所谓利令智昏淫故妖异所谓乱伦灭理多诈故庸鄙可贱怀瞋故狠毒不仁怀怨故陋劣轻微不齿于人慠慢故自失威力柔弱可欺诳他故劳形酬债邪见故巧饰文词枉习故小慧明察讼习故世事敏达此非经天纬地之文仰观俯察之明聪明圣智之达也。

　　三结示。

　　阿难是等皆以宿债毕酬复形人道皆无始来业计颠倒相生相杀不遇如来不闻正法于尘劳中法尔转轮此辈名为可怜愍者。

　　虽则复形人道还于人道起惑造业不久又堕苦轮由淫欲故相生由杀盗故相杀譬如捏目乱华发生诚可怜也修心之士可不以断业计为急务哉。

　　五示仙趣三初总标二别显二结示。

　　今初。

　　阿难复有从人不依正觉修三摩地别修妄念存想固形游于山林人不及处有十种仙。

　　言复有从人等者意显进趣菩提惟有人道为易今既幸得人身又复稍知修进乃不依正觉修三摩地而别修妄念甚可惜也不依正觉谓不以正觉为本修因不修三昧谓不以首楞严定上趋极果别修妄念正显除佛法外决无真修存想固形正显仙虽十种宗趣是同总不出于固其妄形而已形有二种一浮尘根二胜义根若欲并肉身而常存则是固浮尘形若欲舍凡躯而蜕化则是固胜义形计此胜义诸根以为本命元神而不知其如频伽瓶秪是生死幻妄色法非实我也。

　　二别显。

　　阿难彼诸众生坚固服饵而不休息食道圆成名地行仙坚固草木而不休息药道圆成名飞行仙坚固金石而不休息化道圆成名游行仙坚固动止而不休息气精圆成名空行仙坚固津液而不休息润德圆成名天行仙坚固精色而不休息吸粹圆成名通行仙坚固咒禁而不休息术法圆成名道行仙坚固思念而不休息思忆圆成名照行仙坚固交遘而不休息感应圆成名精行仙坚固变化而不休息觉悟圆成名绝行仙。

　　坚固服饵者服延生物不忌烟火故但得长寿名地行仙坚固草木者不用烟火但餐松柏黄精之类故身能轻举名飞行仙坚固金石者用五金五石以炼外丹故能化形易骨摄土点石游戏人间名游行仙坚固动止者调气固精遗形涉空故气精圆成名空行仙坚固津液者鼓天池咽津液不交世欲故令肌肤若冰雪绰约若处子与天无异名天行仙坚固精色者吸风饮露采取日月精华故能通于造化名通行仙坚固咒禁者专精术法故能役使鬼神显其道力名道行仙如此方张道陵之流又依内教蜜部亦有误成此者坚固思念者或存想顶门而出神或系心丹田而炼气或送想蓬莱而委蜕澄凝精思久能照应故名为照行仙坚固交遘者以心为离火肾为坎水降火提水令其交遘以成仙胎故感应圆成名精行仙坚固变化者谓存想变化之理心随邪悟故能起大变化其行超绝名绝行仙夫此十仙虽复高下不同一一皆云坚固而不休息方得圆成则其修炼功夫殊亦非易易者乃所成妄果不过寿千万岁倘将此全副精神依于正觉修三摩地岂不能顿阶常住乎譬如不龟手药但洴䌟纩又如夜明之珠用弹黄雀亦可叹也。

　　三结示。

　　阿难是等皆于人中炼心不修正觉别得生理寿千万岁休止深山或大海岛绝于人境斯亦轮回妄想流转不修三昧报尽还来散入诸趣。

　　虽炼心而不修正觉是故迷无生而别得生理也仙报既尽依旧随业流转散入诸余六趣矣何足贵耶。

　　六示天趣二初别示诸天二总结虚妄。

　　初中三初欲界二色界三无色界。

　　初又三初总标欲天之因二别示六天之相三结成欲界之名。

　　今初。

　　阿难诸世间人不求常住未能舍离妻妾恩爱。

　　不求常住者无有出世智慧此三界之通惑也未能舍离妻妾恩爱者不修出世戒定此欲界之别惑也由此二惑所以常为欲界所系。

　　二别示六天之相即为六初四天王天(至)六他化自在天今初。

　　于邪淫中心不流逸澄蓥生明命终之后邻于日月如是一类名四天王天。

　　欲界诸天同以上品十善为因今独举邪淫一事者由此淫欲正是生死根本故单约此以论升沉其余可例知也据正法念处经不杀功德增上能生此天今于邪淫心不流逸则不杀功德不俟言矣言四天王者东方持国为乾闼婆王南方增长为鸠槃荼王西方广目为龙王北方多闻为夜叉王此天离人间地四万二千由旬身长拘卢舍四分之一当此间周尺七十五丈以人间五十年为一昼夜寿五百岁计人间数则是九百万年亦复有中夭者死时五衰相现甚太苦恼。

　　二忉利天。

　　于己妻房淫爱微薄于净居时不得全味命终之后超日月明居人间顶如是一类名忉利天。

　　正淫亦薄故超前天据正法念处经不杀不盗功德增上能生此天居人间顶即指须弥山顶今望之而苍苍者是也离地八万四千由旬共有三十三天谓四方各有八天宫殿并中间帝释天王宫殿并列而居故名三十三天天身皆长半拘卢舍当周尺一百五十丈帝释身长一拘卢舍与兜率天身相等由其过去偏修恭敬业故以人间百年为一昼夜寿一千岁计人间数则是三千六百万年亦有中夭及五衰相现之苦以下四天并同。

　　三须𦦨摩天。

　　逢欲暂交去无思忆于人间世动少静多命终之后于虚空中朗然安住日月光明上照不及是诸人等自有光明如是一类名须𦦨摩天。

　　动少静多即是兼学坐禅故能超地居而成空居也据正法念处经不杀不盗不邪淫功德增上能生此天离此间地去十六万由旬有地如云朗然安住但以莲华开合而为昼夜名须𦦨摩亦云夜摩此翻时分亦翻妙善也身长周尺二百二十五丈以人间二百年为一昼夜寿二千岁。

　　四兜率陀天。

　　一切时静有应触来未能违戾命终之后上升精微不接下界诸人天境乃至劫坏三灾不及如是一类名兜率陀天。

　　一切时静已成欲界中定故能不接下界诸人天境此通指外院而言之也乃至劫坏三灾不及别指内院言之兜率陀亦云睹史此翻知足亦翻妙足据正法念处经身三口四善戒功德增上能生此天离此间地去三十二万由旬有地如云于上安住身长周尺三百丈以人间四百年为一昼夜寿四千岁。

　　五乐变化天。

　　我无欲心应汝行事于横陈时味如嚼蜡命终之后生越化地如是一类名乐变化天。

　　嚼蜡以喻无味此是既成欲界中定进修未到地定之境界也越化者超越下地能为变化故名乐变化天亦名化乐梵称须洹密陀也离此间地去六十四万由旬有地如云于上安住身长三百七十五丈以人间八百年为一昼夜寿八千岁。

　　六他化自在天。

　　无世间心同世行事于行事交了然超越命终之后遍能出超化无化境如是一类名他化自在天。

　　于行事交了然超越即是已成未到地定并嚼蜡之味而亦无也超化境谓超第五乐变化天超无化境谓超前之四天梵语婆舍拔提此云他化自在离此间地去一百二十八万由旬有地如云于上安住身长四百五十丈以人间一千六百年为一昼夜寿一万六千岁又魔王宫殿亦在此天或云在欲色二界中间别有魔宫也。

　　三结成欲界之名。

　　阿难如是六天形虽出动心迹尚交自此以还名为欲界。

　　形虽出动言出于人间散动境界也心迹尚交言下四天心迹俱交化乐他化心虽不交而迹尚交此约因中言之若约果言则四王与人间同忉利二根相到但出风气无有不净夜摩相拘为欲兜率执手为欲则是心迹俱交化乐共笑为欲他化相视为欲则是心交而迹不交然虽因中果上轻重各殊总未离男女欲爱故同名欲界也。

　　大佛顶如来密因修证了义诸菩萨万行首楞严经卷第八文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第九文句

　　唐天竺沙门般剌密谛　译经

　　明菩萨沙弥古吴智旭　文句

　　二色界三初总出其因二别明其相三总结其名。

　　今初。

　　阿难世间一切所修心人不假禅那无有智慧但能执身不行淫欲若行若坐想念俱无。

　　此总明四禅之因也以其能伏下地思惑亦名修心以其不修出世妙定故云不假禅那以其不修出世妙慧故云无有智慧以其不修出世妙戒但修世间事戒事禅故云但能执身不行淫欲若行若坐想念俱无也夫不行淫欲则身恒清净十善事戒成就想念俱无则心亦清净十支功德发生而不名出世妙戒妙定者以是旧医之法凡夫外道所能建立非是如来所结波罗提木叉故也客戒客定客慧台宗辨之颇详人都忽而不察亦可慨矣。

　　二别明其相即为四初明初禅(至)四明四禅。

　　今初。

　　爱染不生无留欲界是人应念身为梵侣如是一类名梵众天欲习既除离欲心现于诸律仪爱乐随顺是人应时能行梵德如是一类名梵辅天身心妙圆威仪不缺清净禁戒加以明悟是人应时能统梵众为大梵王如是一类名大梵天阿难此三胜流一切苦恼所不能逼虽非正修真三摩地清净心中诸漏不动名为初禅。

　　清净离欲故名为梵梵众即是梵民律仪亦指世间微细禁戒非必是佛戒也梵辅即是梵臣心既离欲身顺律仪故曰身心妙圆此妙圆字特就彼天言之远离欲界一切粗浊名之为妙较前二天功德满足名之为圆加以明悟者即是修于四无量心成就故得为梵王也言胜流者展转胜下地故下皆仿此一切苦恼即指欲界八苦诸漏二字亦指欲界思惑也禅者梵语具云禅那此翻静虑静则不同欲界之散动虑则不同四空之昏昧故亦名等持也初禅于九地中名离生喜乐地谓离欲界杂恶趣生得清净乐律中喻以巧浴润渍也吴兴曰初禅修五法离五益成五支具八触十功德相五法者欲念精进慧一心五益者贪欲瞋恚睡眠掉悔疑五支者觉观喜乐一心八触者动痒凉暖轻重涩滑复有八触掉猗冷热浮沉坚软此八虽与前触太同若约分别不无小异合而言之名十六触十功德者一定二空三明净四喜悦五乐六善心七知见明了八无累解脱九境界现前十心调柔软梵众天寿二十小劫身半由旬梵辅天寿四十小劫身一由旬大梵天寿六十小劫身一由旬半貌如童子身白银色衣黄金衣禅悦为食又起世因本经云色界天不着衣服如着不异头虽无髻如着天冠无男女相形惟一种法苑珠林云大梵天无别住处但于梵辅有层台高显严博大梵天王独于上住以别群下于此三天之中梵众是庶民梵辅是臣大梵是君唯此初禅有其君臣民庶之别自此以上悉皆无也今按后文四禅四位天王及华严经亦有二禅三禅天王等则知此说亦未尽然矣劫尽火灾得至此天由其内有觉观火故。

　　二明二禅。

　　阿难其次梵天统摄梵人圆满梵行澄心不动寂湛生光如是一类名少光天光光相然照耀无尽映十方界遍成琉璃如是一类名无量光天吸持圆光成就教体发化清净应用无尽如是一类名光音天阿难此三胜流一切忧悬所不能逼虽非正修真三摩地清净心中粗漏已伏名为二禅。

　　圆满梵行牒前梵王而言之也澄心不动谓并离其觉观二支成就内清喜乐一心四支功德也映十方界且指中千世界为十方也光为教体喻如人世以音为教故名光音非谓光实有声也初禅有觉有观故有忧悬亦名粗漏今觉观俱离则忧悬不逼而粗漏已伏名定生喜乐地谓有定水润泽其心律中喻以山顶之泉也八触十功德亦同初禅但从内净俱发为异少光寿二大劫身二由旬无量光寿四大劫身四由旬光音寿八大劫身八由旬火灾不到水灾得至由其内心有喜水故。

　　三明三禅。

　　阿难如是天人(既已)圆光成音(今更)披(去光)音(教迹)露(出)妙(定)发成精(纯之)行通(于)寂灭(之)乐如是一类名少净天净空现前引发(犹言拓充)无际身心轻安成(就)寂灭(之)乐如是一类唯无量净天世界身心一切圆净净德成就(殊)胜(归)托(之境)现前归(于)寂灭(之)乐如是一类名遍净天阿难此三胜流具大随顺身心安隐得无量乐虽非正得真三摩地安隐心中欢喜毕具名为三禅。

　　此第三禅具有五支功德一舍二念三慧四乐五一心盖离前喜动而生净乐此乐并境乃出乎净性恬澹寂静故名寂灭乐耳非是无漏寂灭乐也出其永离喜动名为安隐心中出其得无量乐仍名欢喜毕具此离喜妙乐地世间之乐更无过者律中喻以莲华出地而未出水根茎华叶无不润渍也少净天寿十六大劫身长十六由旬无量净寿三十二大劫身三十二由旬遍净寿六十四大劫身六十四由旬水火二灾不到风灾得至由其未离出入息故。

　　四明四禅又二初明凡夫四天二明不还五天。

　　今初。

　　阿难复次天人不逼身心苦因已尽(了知)乐非常住久必坏生(故于)苦乐二心俱时顿舍粗重相灭净福性生如是一类名福生天舍心圆融胜解清净福无遮中得妙随顺穷未来际如是一类名福爱天阿难从是(福爱)天中有二岐路若于先心无量净光(之中)福德圆明修证而住如是一类名广果天若于先心双厌苦乐精研舍心相续不断圆穷舍道身心俱灭心虑灰凝经五百劫是人既以(厌舍苦乐之)生灭为因(决定)不能发明(本)不生灭(之)性(故生天时彼经)初半劫(想心方)灭(到)后半劫(想心又)生如是一类名无想天阿难此四胜流一切世间诸苦乐境所不能动虽非无为真不动地有所得心功用纯熟名为四禅。

　　苦因已尽结上三禅之德久必坏生显彼三禅之过苦乐二心以下方显四禅正行此禅具有四支功德一不苦不乐二舍三净四一心也穷未来际者言其福性益增寿倍初天而已非真尽未来际也福德圆明修证而住者谓以四无量心熏禅福德离下地染也广果者广大福德所感之果也无想天者于四百九十九劫之中六想不行如水夹鱼如石压草也此名舍念清净地律中喻以沐浴被新净衣又如密屋中灯他经福生或名无云言无云者下虽空居犹依云住此天果报虚妙并云相而亦无也福生寿一百二十五大劫身一百二十五由旬福爱寿二百五十大劫身二百五十由旬广果无想皆寿五百大劫身五百由旬火水风灾皆不能到法苑珠林云无想天亦无别所但与广果同皆一处以是外道所居故分二种别名。

　　二明不还五天。

　　阿难此中复有五不还天于下界中九品习气俱时灭尽苦乐双亡下无卜居故于舍心众同分中安立居处阿难苦乐两灭斗心不交如是一类名无烦天机括独行研交无地如是一类名无热天十方世界妙见圆澄更无尘象一切沉垢如是一类名善见天精见现前陶铸无碍如是一类名善现天究竟群几穷色性性入无边际如是一类名色究竟天阿难此不还天彼诸四禅四位天王独有钦闻不能知见如今世间旷野深山圣道场地皆阿罗汉所住持故世间粗人所不能见。

　　梵语阿那含此云不还此之五天皆三果圣人寄居处也下界指欲界习气指思惑九品习气俱灭此于欲界无续生业不可卜居也苦乐双亡则于初二三禅无续生业不可卜居也舍心众同分者即指第四禅天通名舍念清净地故由其上界思惑未尽所以须向此中安立居处也斗心即双舍苦乐之心机括即苦乐两忘之盛热名烦微烦名热十方世界统指大千国土言之尘象沉垢指四禅中定慧之障陶铸无碍言其定慧精明融炼自在也究竟者研穷之义几者动之微研穷多念至于一念故曰究竟群几穷色性性者穷亦究竟之义心既熏多至少色亦穷粗至微穷彼色性之性邻于空无边际此为色界最顶故名色究竟天幽溪曰初无烦天即杂修下品谓行人先入四禅定已于此定中先起多念无漏心相续现前次起多念有漏心相续现前又起多念无漏心相续现前如是渐渐灭至二念无漏二念有漏二念无漏时名杂修加行成满次起一念无漏一念有漏一念无漏至此名为根本成满由此有漏无漏间杂修故名为杂修亦名夹熏禅以用无漏夹熏有漏色定转明果报转胜由此资故业故从广果没便生无烦天也稍离定障名为无烦烦即是障障即苦乐两斗也次无热天即杂修中品有六心用前下品三心为加行更引三心一念无漏有漏无漏为根本资其故业从广果没能超无烦生于无热天盖前斗心虽不交于苦乐犹有不交者在今则机括独行研交者无地则其热亦无三善见即杂修上品有九心用前六心为加行更起三心为根本资其故业从广果没生善见天无漏功着定慧障亡故能十方世界妙见圆澄名善见天盖前天虽无热犹有机栝独行者在不得称为善见今则独行机括亦无十方世界惟一妙见也四善现即杂修上胜品有十二心用前九心为加行更引三心为根本资于故业超三生四盖前虽善见未能转变自在今既无尘象沉垢犹如陶师着少泥于轮上一拨便转大小器具随行施设无所不可能超十四变化自在故名善现五色究竟即杂修上极品有十五心用前十二心为加行更引三心为根本资于故业能超四天生色空竟无烦寿一千大劫身一千由旬无热寿二千大劫身二千由旬善见寿四千大劫身四千由旬善现寿八千大劫身八千由旬色究竟天寿一万六千大劫身一万六千由旬结中云四位天王不能知见者由其凡圣异途故也然据起世等经则五不还天倍倍居上若据此经文意似与四禅同在一处而凡圣自殊途耳恐亦如方便之与同居具有横竖二论不可偏执一途也详之问曰彼之天王既是菩萨云何不能知见三果境耶答曰惟其菩萨示现所以迹同诸天相与钦闻五不还天生其出世善根也。

　　三总结其名。

　　阿难是十八天独行无交未尽形累自此已还名为色界。

　　独行无交言其无有情欲异欲界也未尽形累言其尚有色质异四空也故总名为色界。

　　三无色界五初简去回心不入二别明四空天相三更判凡圣二类四总辨王民不同五结成无色名自。

　　今初。

　　复次阿难从是有顶色边际中其间复有二种岐路若于舍心发明智慧慧光圆通便出尘界成阿罗汉入菩萨乘如是一类名为回心大阿罗汉。

　　此先明色究竟中一类利根之人慧性增上者不入四空处也并下一类钝根入四空者共名二种岐路。

　　二别明四空天相。

　　若在舍心舍厌成就觉身为碍销碍入空如是一类名为空处诸碍既销无碍(之)无(亦)灭其中唯留阿赖耶识全于末那(及)半分微细(意识)如是一类名为识处空色既亡识心都灭十方寂然迥无攸往如是一类名无所有处识性不动以灭穷研于无尽中发宣尽性如存不存若尽非尽如是一类名为非想非非想处。

　　若在舍心句总指舍念清净众同分地言之虽似独说钝根那含其实兼摄广果无想凡夫外道故长水曰舍心有二一者若于有顶用无漏道断惑入空即乐定那舍也二者若于广果用有漏道伏惑入空即凡夫外道也斯言得之阿赖耶识此云藏识具有能藏所藏执藏义故名阿赖耶即第八识末那此翻染污即第七识此第七识无始以来妄执第八识之见分为内自我今言全于末那正显俱生我执全在分毫不曾伏断也半分微细者指第六识无复外尘可缘独有内缘之半分犹在其相微细不但非色亦且非空故以此为识处也识心都灭则并其第六识之内缘者亦伏故名无所有处第八识性从来不动不可断灭今以妄灭之心强加穷研于此无尽性中虚妄发宣尽性故使第八识性如存而不存以其不可见故第七识我之心若尽而非尽以其执此生死妄想误为真实未断非非想处爱故此则但离下地粗想故名非想不达妄想无性不入泥洹真无想道故名非非想也空处寿二万大劫识处寿四万大劫无所有处寿六万大劫非非想处寿八万大劫。

　　三更判凡圣二类。

　　此等穷空不尽空相(若)从不还天圣道穷者如是一类名不回心钝阿罗汉若从无想诸外道天穷空不归迷漏无闻便入轮转。

　　此等穷空言既以空而灭色复以识而灭空又以无所有而灭识又以非想非非想而灭无所有则于空境可谓竭尽心力矣然空理不居色外今既离色求空岂尽空理此钝根那含与凡夫外道所以同归迷闷也但此中若从不还天圣道穷者直待非非想处八万大劫寿满方出三界生方便有余秽土名不回心钝阿罗汉若从无想诸外道天及广果凡夫来者则一味求空不知回头观察真空道理名为穷空不归此乃迷有漏天作涅槃想既不闻出世真正法门则报尽还堕随其夙业依旧轮转于七趣矣。

　　四总辨王民不同。

　　阿难是诸天上各各人天则是凡夫业果酬答答尽入轮彼之天王即是菩萨游三摩提渐次增进回向圣伦所修行路。

　　此文宜在下科之后乃是通结三界之文今既错简在此别作一科释之是诸天上者总指欲界六天色界十三及无色四惟除五不还天非此所指以非凡夫酬业处故言菩萨所修行路者如华严经三地多作帝释天王四地多作夜摩天王乃至八地多作小千世界梵王九地多作中千世界梵王十地多作大千世界大梵天王等是也孤山曰游三摩提者以菩萨善入出住百千三昧故住此定而为天王九次第定而为天王九次第定名善入师子奋迅名善出超越三昧名善住一一皆能深达实相号首楞严。

　　五结成无色名目。

　　阿难是四空天身心灭尽定性现前无业果色从此逮终名无色界。

　　色蕴销亡名身灭尽四蕴精微名心灭尽定性现前者仍有定果色也无业果色者凡外肉天二眼所不能见所以名为无色界也从此逮终者言此外更无别天当知三界虚妄之相终于此矣初别示诸天竟。

　　二总结虚妄。

　　此皆不了妙觉明心积妄发生妄有三界中间妄随七趣沉溺补特伽罗各从其类。

　　补特伽罗此翻有情亦翻数取趣谓诸有情起惑造业随趣受生于三界中数数有所取着也。

　　七示修罗趣。

　　复次阿难是三界中复有四种阿修罗类若于鬼道以护法力乘通入空此阿修罗从卵而生鬼趣所摄若于天中降德贬坠其所卜居邻于日月此阿修罗从胎而出人趣所摄有修罗王执持世界力洞无畏能与梵王及天帝释四天争权此阿修罗因变化有天趣所摄阿难别有一分下劣修罗生大海心沉水穴口旦游虚空暮归水宿此阿修罗因湿气有畜生趣摄。

　　阿修罗具如前释鬼道护法力者是其先因此由善力而升者也天中降德亦是先因此由业力而堕者也执持世界者亦能驱役鬼神祸福人间但其权不及天故每怒而争之本与帝释争权而四王常为帝释先锋或时帝释不胜亦求梵王等助力也此即修罗中王其居皆在须弥山下大海之中彼下劣修罗则其所统之人民耳孤山曰若依七趣优劣则修罗在人趣下今为摄属不定故在其后幽溪曰六道摄属各有定处惟修罗摄属四趣者不特显果报之有四种将是每一种下亦杂具四因惟观何因为多以堕其趣如中品十恶为鬼道因下品十恶为畜道因中品十恶为人道因上品十善为天道因若善恶业钝则随受鬼畜人天之报其或倏焉为善倏又为恶倏焉而下倏又为上或善恶交战于一生或上下交攻于一念况复心怀猜忌事欲胜他故令垂终受报强者先牵或为鬼道而卵生乃至或为畜道而湿生然虽为鬼道又能乘通入空虽为畜道又能旦游虚空非兼人天福乎至于人天二趣摄者虽居邻日月力洞无畏仍有苦具日夜三时非兼鬼畜罪乎故诸天与修罗战时每以人间善恶多少而卜胜负善多则天胜不善多则修罗胜一日方相战而天帝乍胜乍负者再正缘世有一人欲为善而匆有恶念间之欲为恶而又有善念间之由其持疑未决故令天帝若此每见今之为行者是非美恶杂糅神襟猜忌之念容存好胜之心不免亦当以是而为戒也二别示七趣竟。

　　三结示劝修二初结示迷妄二举悟劝修。

　　初中二初结成妄果本空二重示妄因颠倒。

　　今初。

　　阿难如是地狱饿鬼畜生人及神仙天洎修罗精研七趣皆是昏沉诸有为相妄想受生妄想随业于妙圆明无作本心皆如空华元无所着但一虚妄更无根绪。

　　精研者微细推穷也昏沉是惑有为是业受生随业是其果报所谓惑业苦三如恶叉聚也苦即法身故名为妙惑即般若故曰圆明业即解脱故名无作是知妙圆明无作本心犹如大空惑业苦三均为华相故曰但一虚妄更无根绪也既称元无所著则知虚妄七趣元不碍于佛体真实既称更无根绪则知此道非本来有矣。

　　二重示妄因颠倒。

　　阿难此等众生不识本心受此轮回经无量劫不得真净皆由随顺杀盗淫故反此三种又则出生无杀盗淫有名鬼伦无名天趣有无相倾起轮回性。

　　出生无杀盗淫正指旧医十善戒法及欣厌事禅而言之也有名鬼伦者现在即是三恶趣因将来决招三恶趣果也无名天趣者现在即是三善趣因将来决招三善趣果也对有说无对无成有不达出世妙戒妙定妙慧则终于轮回而已所谓一翳有目空华乱坠者非耶是知空本无华虽不须扫目中有翳还赖金錍矣。

　　二举悟劝修二初正举悟境二结劝真修。

　　今初。

　　若得妙发三摩提者则妙常寂有无二无无二亦灭尚无不杀不盗不淫云何更随杀盗淫事。

　　妙发三摩提言出世妙戒依于首楞严王三昧而开发也妙戒若发则波罗提木叉戒即无漏戒故常即是禅戒故寂犹向所云淫机身心俱断断性亦无等也有无二无故不堕凡夫地无二亦灭故不堕二乘地斯则并其不杀不盗不淫之相尚不可得云何更有杀盗淫事耶得此一语方知无相妙戒不是破戒倘有杀盗淫事仍是鬼伦而已无惭之辈其可籍口乎哉。

　　二结劝真修。

　　阿难不断三业各各有私因各各私众私同分非无定处自妄发生生妄无因无可寻究汝勖修行欲得菩提要除三惑不尽三惑纵得神通皆是世间有为功用习气不灭落于魔道虽欲除妄倍加虚伪如来说为可哀怜者汝妄自造非菩提咎作是说者名为正说若他说者即魔王说。

　　各各有私即别业也众私同分即彼相似别业所同感之依界也从此便有七趣定处此诸别业及诸定处总是自妄发生而生妄更无别因是故无可寻究但须除其心中三惑则因穷业尽譬如翳除则华自灭华灭则空自呈矣三惑者即淫心杀心偷心也由惑起业故必断惑方除妄根耳大章第五广示七趣竟。

　　六借无闻比丘为语端而备明五阴魔境意显若无中道妙慧并失中道妙戒也由无相似中道慧所以或堕魔境而破戒或堕外道而破见破戒破见总是违犯波罗提木叉由无分证中道慧所以或成声闻或成缘觉而破菩提心戒故云无慧并无戒文分为二初正明禅境二更断余疑。

　　初中三初结前生后二时众伫诲三总别开示。

　　今初。

　　即时如来将罢法座于狮子床揽七宝几回紫金山再来凭猗普告大众及阿难言汝等有学缘觉声闻今日回心趣大菩提无上妙觉我今已说真修行法汝犹未识修奢摩他毗婆舍那微细魔事(诚恐)魔境现前汝不能识洗心非正落于邪见或汝阴魔或复天魔或着鬼神或遭魑魅心中不明认贼为子又复于中得少为足如第四禅无闻比丘(初因不达法相)妄言证圣(乃至)天报已毕衰相现前(不知自未证果反起)谤(心以为我今是)阿罗汉(仍复)身遭后有(佛是妄语由此谤心)堕阿鼻狱汝应谛听吾今为汝子细分别。

　　此禅那中所现魔境非一切智莫能辨识故今回紫金身无问自说乃是最后深慈也洗心非正谓不能以正法洗心幽溪曰洗心有二义一凡修禅先须洗涤先心从前所有邪恶知见悉从忏断犹如除去毒蜜灰香荡涤方贮甘露一有不尽便为致魔之端二者所修圆顿止观乃是洗烦惑之慧水不与三止三观相应便为非正即落魔道也或汝阴魔等者通则五十重境皆名阴魔并依五阴起故别则色阴十境但是阴中自现正名阴魔受阴十境则有外魔入心兼遭魑魅想阴十境兼有天魔及着鬼神行识二十重境皆是得少为足之流类也又摩诃止观广明十境一阴界入二烦恼三病患四业相五魔事六禅定七诸见八上慢九二乘十菩萨惟阴界入是初心所常观境余之九境待发方观不发不观今以二十五境而为圆通之门正是初心常观阴界入也此五阴境具有烦恼业相魔事禅定诸见上慢及二乘境惟缺病患及菩萨耳然偏教菩萨亦可合于二乘境中而总示云当处禅那觉悟无惑则彼魔事无奈汝何正所谓待发方观不发不观者也。

　　二时众伫诲。

　　阿难起立并其会中同有学者欢喜顶礼伏听慈诲。

　　三总别开示三初总明魔事之由二别显境发之相三结劝钦诲遵修。

　　初中二初正明魔动因由二劝诫迷悟得失。

　　今初。

　　佛告阿难及诸大众汝等当知有漏世界十二类生(只今现前)本觉妙明觉圆心体(元自)与十方佛无二无别由汝妄想迷理为咎痴爱发生生发遍迷故有空性化迷不息有世界生则此十方微尘国土非无漏者皆是迷顽妄想安立当知虚空生汝心内犹如片云点大清里况诸世界在虚空耶(是故)汝等一人发真归元此十方(虚)空(情见)皆悉销殒云何空中所有国土而不振裂汝辈修禅饰三摩地(便与)十方菩萨及诸无漏大阿罗汉心精通㳷当处湛然(彼)一切魔王及诸鬼神诸凡夫天(各各)见其宫殿无故崩裂大地(为之)振坼水陆(为之)飞腾(所以)无不惊慑(世间)凡夫昏暗(故)不觉(其)迁讹彼等咸得五种神通唯除漏尽恋此尘劳如何令汝摧裂其处是故鬼神及诸天魔魍魉妖精于三昧时佥来恼汝。

　　饰庄严也以功德智慧庄严法身则修德有功性德方显故与菩萨罗汉心精㳷湛也凡夫昏暗不觉迁讹者譬如人在大舟之中舟行人尚不觉况世界震动凡夫那知余皆如文。

　　二劝诫迷悟得失二初劝悟则成得二诫迷则成失。

　　今初。

　　然彼诸魔虽有大怒彼尘劳内汝妙觉中如风吹光如刀断水了不相触汝如沸汤彼如坚冰暖气渐邻不日消殒徒恃神力但为其客成就破乱由汝心中五阴主人主人若迷客得其便当处禅那觉悟无惑则彼魔事无奈汝何阴销入明则彼群邪咸(是禀)受幽气(者今)明能破暗近自销殒如何敢留扰乱禅定。

　　此中凡举四喻一者风吹光二者刀断水但是不动不伤明其无害而已三者汤消冰四者明破暗则不惟无害又能转魔界为佛界矣修心之士其可不自勉乎。

　　二诫迷则成失。

　　若不明悟破阴所迷则汝阿难必为魔子成就魔人如摩登伽殊为眇劣彼唯咒汝破佛律仪八万行中秪毁一戒心清净故尚未沦溺此乃隳汝宝觉全身如宰臣家忽逢籍没宛转零落无可哀救。

　　一切境界皆依阴发故但云被阴所迷以离五阴则无天魔鬼神可得故也籍没者没其属籍。

　　二别明境发之相五初明色阴境(至)五明识阴境初中三初总示阴相二别明发相三结过劝示。

　　初又四初牒示圆通正行二正示色阴区宇三悬示色阴尽相四结示本惟妄想。

　　今初。

　　阿难当知汝坐道场销落诸念其念若尽则诸离念一切精明动静不移忆忘如一当住此处入三摩地。

　　道场者修道之场若据佛世及末世利根止取可安居处便为道场若欲事理并修克期取证则指三七坛仪之后即于此处修三摩地乃至端坐安居经一百日名为坐道场也销落诸念即入流亡所正修功夫以一心圆顿止观随观一境销落五阴生死情计譬如大冶铸金故名为销令彼垢除故名为落其念若尽通则从观行尽至究竟尽别则且约观行名尽所谓初登五品圆伏五住烦恼也离念一切精明通亦从观行离至究竟离则有观行精明乃至究竟精明今且约观行言之既登观行一品便能动静不移忆忘如一观音所谓所入既寂者是也当住此处入三摩地者即成下手功夫正应如此也然此处有二义一约观二约境约观者即是离念精明之处约境者即是事理二境各有通别通者二十五门为事境门门所具如来藏性为理境别者耳门为事境闻性本圆本通本常为理境今正合明以此离念精明之观住于耳根闻性圆通常处乃可入三摩地也利根之士便从此处一超直入若色阴习强则有幽暗区宇现在前耳。

　　二正示色阴区宇。

　　如明目人处大幽暗精性妙净心未发光此则名为色阴区宇。

　　此明观行位中色阴现前之相也圆解已开故如明目之人事障未破故如处大幽暗了知色阴本如来藏故云精性妙净理境未现故云心未发光被此虚妄色质覆障真性故名色阴区宇区者区局宇者处所也。

　　三悬示色阴尽相。

　　若目明朗十方洞开无复幽黯名色阴尽是人则能超越劫浊。

　　十方洞开无复幽黯者即所谓动静二相了然不生乃至明暗通塞恬变合离生灭种种二相皆悉了然不生故名为色阴尽超劫浊也同居十方洞开则六凡色阴尽方便十方洞开则二乘色阴尽实报十方洞开则菩萨色阴尽如次超于三土劫浊又有观行开观行尽观行超乃至究竟开究竟尽究竟超之不同须以第二卷中释五阴文及第六卷释圆通文与此对参方知此文脉络旨趣。

　　四结示本惟妄想。

　　观其所由坚固妄想以为其本。

　　夫九界众生于此漏无漏色谁不以为定有实法良以不曾子细观其所由故也今以佛眼照穷色阴之源不过由于坚固妄想所谓随众生心应所知量循业发现岂真有坚固之实色哉但是妄想谓坚固耳坚固妄想为本则是无本所以圆顿止观一起彼则随尽也设有实法如何可尽设不达其元非实法惟属妄想如何可成圆顿止观思之思之下皆准此。

　　二别明发相十初精明外溢身能由碍(至)十邪心含魅妄见妄说此之十境或先或后或发不发或有并发或复重发事非一致今但次第详列令行人知是色阴境耳。

　　今初。

　　阿难当在此中精研妙明四大不织少选之间身能出碍此名精明流溢前境斯但功用暂得如是非为圣证不作圣心名善境界若作圣解即受群邪。

　　此中即前文所谓此处指于即事之理境也精研者观行之功妙明者藏性之理通在二十五境别在耳门由其精研妙明能令四大不织是故少选时间身能出碍也身能出碍者依于色阴所发之境精明流溢者出其境界之名斯但功用等者明其发境之由出于功用功用至此亦是善现但既非圣证切不可作圣心耳夫魔之乘人必伺其或怖或喜今云非为圣证所以断其妄喜又云名善境界所以断其妄怖也修心者知之。

　　二精明内溢拾出蛲蛔。

　　阿难复以此心精研妙明其身内彻是人忽然于其身内拾出蛲蛔身相宛然亦无伤毁此名精明流溢形体斯但精行暂得如是非为圣证不作圣心名善境界若作圣解即受群邪。

　　此心亦指观行之心精行亦功用也余可知。

　　三精魄合离空中闻法。

　　又以此心内外精研其时魂魄意志精神除执受身余皆涉入互为宾主忽于空中闻说法声或闻十方同敷密义此名精魄递相离合成就善种暂得如是非为圣证不作圣心名善境界若作圣解即受群邪。

　　初文虽云精研妙明而是外研居多是故精明流溢前境次文虽亦精研妙明而是内研居多是故精明流溢形体今则内外并研故令魂魄意志精神但除执受总报之身余皆互相涉入互为宾主遂于空中十方闻敷法义也医书曰肝藏魂肺藏魄脾藏意胆藏志肾藏精心藏神当知递相离合互为宾主良由于此一切唯心唯心所现诸法皆不可思议也。

　　四心魂染悟见佛踞台。

　　又以此心澄露皎彻内光发明十方遍作阎浮檀色一切种类化为如来于时忽见毗卢遮那踞天光台千佛围绕百亿国土及与莲华俱时出现此名心魂灵悟所染心光研明照诸世界暂得如是非为圣证不作圣心名善境界若作圣解即受群邪。

　　澄者妙止之功露者妙观之方澄以妙止露以妙观便此心皎洁莹彻故得内光发明报土乍现毗卢遮那此云光明遍照即是法报合身盖观行中所观色阴元不局于同居今既心光研明加以灵悟所染岂无暂照之力但不可认为圣证耳言灵悟所染者寻常习闻教相曾知华藏境界熏成种子于心魂也。

　　五精明逼现空成宝色。

　　又以此心精研妙明观察不停抑按降伏制止超越于时忽然十方虚空成七宝色或百宝色同时遍满不相留碍青黄赤白各各纯现此名抑按功力逾分暂得如是非为圣证不作圣心名善境界若作圣解即受群邪。

　　抑按降伏制止皆是圆伏五住之功超越二字言其用功精进过分也此是于观行中由圆解力暂时横见寂光境界非关断惑故不可作圣解。

　　六心见密澄暗室睹物。

　　又以此心研究澄彻精光不乱忽于夜半在暗室内见种种物不殊白昼而暗室物亦不除灭此名心细密澄其见所视洞幽暂得如是非为圣证不作圣心名善境界若作圣解即受群邪。

　　澄彻者寂照之体由研究而精光不乱故能暗室见异物也盖鬼神诸趣恒与人间杂居互不相碍互不相见今以心细所视洞幽方乃别见种种异物而暗室物亦不除灭则仍不相碍也。

　　七尘并入纯烧斫无碍。

　　又以此心圆入虚融四体忽然同于草木火烧刀斫曾无所觉又则火光不能烧爇纵割其肉犹如削木此名尘并排四大性一向入纯暂得如是非为圣证不作圣心名善境界若作圣解即受群邪。

　　心体本自虚融由坚固妄想而生空碍今以止观之功圆入虚融之性深观内四大性与外四大均是惟心所现无我我所故名排四大性而令尘相并销也然但观行暂成岂容以此滥圣。

　　八凝想化现遍见诸界。

　　又以此心成就清净净心功极忽见大地十方山河皆成佛国具足七宝光明遍满又见恒沙诸佛如来遍满空界楼殿华丽下见地狱上观天宫得无障碍此名欣厌凝想日深想久化成非为圣证不作圣心名善境界若作圣解即受群邪。

　　欣厌者欣净厌秽之心也净秽虽并唯心不妨炽然欣厌欣厌若极与不欣厌亦非异辙是故圆顿行人正可求生净土但圣境虽现不可妄作圣心耳诸佛正遍知海从心想生是心作依作正是心是依是正了知惟是想久化成不作圣解如远公三见圣相何逼之有若作圣解乃成邪矣。

　　九逼心飞出夜见远方。

　　又以此心研究深远忽于中夜遥见远方市井街巷亲族眷属或闻其语此名迫心逼极飞出故多隔见非为圣证不作圣心名善境界若作圣解即受群邪。

　　研究深远者观于事境理谛竖穷横遍之体性也迫逼飞出亦是暂时境界耳缘影未破岂圣证乎十邪心含魅妄见妄说。

　　又以此心研究精极见善知识形体变移少选无端种种迁改此名邪心含受魑魅或遭天魔入其心腹无端说法通达妙义非为圣证不作圣心魔事销歇若作圣解即受群邪。

　　精极者言其研究功深至此则与菩萨罗汉心精将㳷色阴将破虚空将殒故魔事从此而发也或于定中妄见善知识形无端变改现佛现通当知此名偶因邪心含受魑魅有此妄见非真见圣相也又或偶遭天魔入其心腹令此行人自己无端说法通达妙义当知此是魔力使然非真实心开也此虽防心不密致使魔魅得入若能不作圣心则魔事终归销歇惟其妄作圣解乃中天魔计耳。

　　三结过劝示。

　　阿难如是十种禅那现境皆是色阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等当依如来灭后于末法中宣示斯义无令天魔得其方便保持覆护成无上道。

　　言此十种境界从禅那中发现者皆由无始虚妄色阴与今所用妙止观心能所交互故现斯事也盖能观之心如钻所观阴境如木阴中藏性如火种种现境如烟钻火得烟则知去火不远故一一名善境界见烟而止则火不可得损木损工譬如中途迷惑反受群邪也下皆准知。

　　二明受阴境三初总示阴相二别明发相三结过劝示。

　　初中四初结前色阴尽相二正示受阴区宇三悬示受阴尽相四结示本惟妄想。

　　今初。

　　阿难彼善男子修三摩提奢摩他中色阴尽者见诸佛心如明镜中显现其像。

　　大佛顶首楞严王三昧始终皆以止观而为体用今言奢摩他中举止以摄观也同居色阴尽见佛一切智心方便色阴尽见佛道种智心实报色阴尽见佛一切种智心又达三土色阴即空名尽见佛一切智心达三土色阴即假名尽见佛道种智心达三土色阴即中名尽见佛一切种智心也则有观行见相似见乃至究竟见之不同利根之人一尽一切尽一见一切见若受阴习强者则于观行位中又现客邪区宇。

　　二正示受阴区宇。

　　若有所得而未能用犹如厌人手足宛然见闻不惑心触客邪而不能动此则名为受阴区宇。

　　观行见于佛心故若有所得未与法流水接故犹未能用也受以领纳前境为义今六根虽不缘尘而领纳之习仍在所以犹如魇人了知六入本如来藏故喻之以手足宛然见闻不惑三土虚妄受阴喻以客邪不得去住自由喻不能动盖虽非实有外邪只此受阴区宇便是心触客邪也。

　　三悬示受阴尽相。

　　若魇咎歇其心离身返观其面去住自由无复留碍名受阴尽是人则能超越见浊。

　　闻所闻尽如魇咎歇无所执受故心得离身离分段身则于同居去住自由离变易身则于方便实报去住自由余如耳根圆通中说。

　　四结示本惟妄想。

　　观其所由虚明妄想以为其本。

　　因于违顺妄境生诸损益妄受虚有所明是受阴相此之虚明但是妄想非真有虚明也既识其本则不被其所惑矣。

　　二别明发相十初过抑生悲(至)十爱极成贪。

　　今初。

　　阿难彼善男子当在此中得大光耀其心发明内抑过分忽于其处发无穷悲如是乃至观见蚊虻犹如赤子心生怜愍不觉流泪此名功用抑摧过越悟则无咎非为圣证觉了不迷久自销歇若作圣解则有悲魔入其心腑见人则悲啼泣无限失于正受当从沦坠。

　　此中者事理二境观行三昧之中也由观行力破色阴境故能得大光耀由其受阴未破故发种种诸受境界盖受有五种一苦二乐三忧四喜五舍今之悲心乃缘众生苦受而发也虽似大悲实依受阴秪因内抑过分而发岂入圣阶所贵觉了不迷庶不招魔成失耳。

　　二感激生勇。

　　阿难又彼定中诸善男子见色阴销受阴明白胜相现前感激过分忽于其中生无限勇其心猛利志齐诸佛谓三僧祇一念能越此名功用陵率过越悟则无咎非为圣证觉了不迷久自销歇若作圣解则有狂魔入其心腑见人则夸我慢无比其心乃至上不见佛下不见人失于正受当从沦坠。

　　于观行定中剥去一层色碍境界露出一种虚明境界故感激过分而生于勇此缘自心乐受而发也文皆可知。

　　三智衰成忆。

　　又彼定中诸善男子见色阴消受阴明白前无新证归失故居智力衰微入中隳地迥无所见心中忽然生大枯渴于一切时沉忆不散将此以为勤精进相此名修心无慧自失悟则无咎非为圣证若作圣解则有忆魔入其心腑旦夕撮心悬在一处失于正受当从沦坠。

　　受阴未破故前无新证色阴既销故归失故居此缘自心舍受而生枯渴也病在定过于慧所以沉忆悬心。

　　四慧胜成劣。

　　又彼定中诸善男子见色阴销受阴明白慧力过定失于猛利以诸胜性怀于心中自心已疑是卢舍那得少为足此名用心忘失恒审溺于知见悟则无咎非为圣证若作圣解则有下劣易知足魔入其心腑见人自言我得无上第一义谛失于正受当从沦坠。

　　此缘喜受而生胜性也病在慧过于定所以忘失恒审。

　　五失守生忧。

　　又彼定中诸善男子见色阴销受阴明白新证未获故心已亡历览二际自生艰险于心忽然生无尽忧如坐铁床如饮毒药心不欲活常求于人令害其命早取解脱此名修心失于方便悟则无咎非为圣证若作圣解则有一分常忧愁魔入其心腑手执刀剑自割其肉欣其舍寿或常忧愁走入山林不耐见人失于正受当从沦坠。

　　新证未获亦指受阴未破故心已亡亦指色阴先销此缘忧受而求自害定慧俱劣。

　　六慧劣成喜。

　　又彼定中诸善男子见色阴销受阴明白处清净中心安隐后忽然自有无限喜生心中欢悦不能自止此名轻安无慧自禁悟则无咎非为圣证若作圣解则有一分好喜乐魔入其心腑见人则笑于衢路傍自歌自舞自谓已得无碍解脱失于正受当从沦坠。

　　此缘轻安而生喜受亦是定过于慧。

　　七见胜成慢。

　　又彼定中诸善男子见色阴销受阴明白自谓已足忽有无端大我慢起如是乃至慢与过慢及慢过慢或增上慢或卑劣慢一时俱发心中尚轻十方如来何况下位声闻缘觉此名见胜无慧自救悟则无咎非为圣证若作圣解则有一分大我慢魔入其心腑不礼塔庙摧毁经像谓檀越言此是金铜或是土木经是树叶或是㲲华肉身真常不自恭敬却崇土木实为颠倒其深信者从其毁碎埋弃地中疑误众生入无间狱失于正受当从沦坠。

　　自谓已足亦缘喜乐而生诸慢也恃己陵他名大我慢同德相傲但名为慢于同争胜名为过慢于胜争胜名慢过慢未得谓得名增上慢以劣自矜名卑劣慢不礼塔庙等即是邪慢其名七慢此但见于定中胜相故云无慧自救也。

　　八轻安自足。

　　又彼定中诸善男子见色阴销受阴明白于精明中圆悟精理得大随顺其心忽生无量轻安已言成圣得大自在此名因慧获诸轻清悟则无咎非为圣证若作圣解则有一分好轻清魔入其心腑自谓满足更不求进此等多作无闻比丘疑误众生堕阿鼻狱失于正受当从沦坠。

　　精明中者色销之境界圆悟精理者悟此受阴本如来藏也得大随顺亦是喜乐二受因慧获诸轻安既得轻安便自谓足仍是定过于慧故成无闻比丘良由不达法相故也。

　　九空解成断。

　　又彼定中诸善男子见色阴销受阴明白于明悟中得虚明性其中忽然归向永灭拨无因果一向入空空心现前乃至心生长灭断解悟则无咎非为圣证若作圣解则有空魔入其心腑乃谤持戒名为小乘菩萨悟空有何持犯其人常于信心檀越饮酒啖肉广行淫秽因魔力故摄其前人不生疑谤鬼心久入或食屎尿与酒肉等一种俱空破佛律仪误人入罪失于正受当从沦坠。

　　明悟中即是色阴既销之观慧中虚明性即是受阴性也此亦缘于舍受而成空解乃慧多定少之咎每见今时知识虽不敢啖肉行淫而比丘戒法罕有不判为小乘者其亦几邻于魔说矣岂不险哉。

　　十爱极成贪。

　　又彼定中诸善男子见色阴销受阴明白味其虚明深入心骨其心忽有无限爱生爱极发狂便为贪欲此名定境安顺入心无慧自持误入诸欲悟则无咎非为圣证若作圣解则有欲魔入其心腑一向说欲为菩提道化诸白衣平等行欲其行欲者名持法子神鬼力故于末世中摄其凡愚其数至百如是乃至一百二百或五六百多满千万魔心生厌离其身体威德既无陷于王难疑误众生入无间狱失于正受当从沦坠。

　　味受阴之虚明生爱发狂此亦缘喜乐受有定无慧之过也。

　　三结过劝示。

　　阿难如是十种禅那现境皆是受阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等亦当将如来语于我灭后传示末法遍令众生开悟斯义无令天魔得其方便保持覆护成无上道。

　　三明想阴境三初总示阴相二别明发相三结过劝示。

　　初中四初结前受阴尽相二正示想阴区宇三悬示想阴尽相四结示本惟妄想。

　　今初。

　　阿难彼善男子修三摩提受阴尽者虽未漏尽心离其形如鸟出笼已能成就从是凡身上历菩萨六十圣位得意生身随往无碍。

　　受阴尽相须约三土及与六即今云虽未漏尽一往且约圆教初信言之即此根初解之境界也俱生我执尚在故未漏尽分别我执已断故心离其形如鸟出笼犹前文所谓去住自由也六十圣位者三渐次为能增进五十七位为所增进能所合称共成六十于六十中能进三法通于凡圣所进干慧是外凡十信是内凡余四十六方名为圣今通名为圣者以其从凡入圣因果理同故也既登初信先断见惑则势如破竹有进无退由后圣位令前凡位功行亦不唐捐所以名为六十圣位耳意生身者随意所到身则便到故云随往无碍此有三种一者入三昧乐意生身初信能得二者觉法自性意生身八信能得三者种种俱生无作意生身十信能得若至初住分证如来一身无量身所谓中道法身应化之本如天上月普印千江不复名意生身矣。

　　二正示想阴区宇。

　　譬如有人熟寐寱言是人虽则无别所知其言已成音韵伦次令不寐者咸悟其语此则名为想阴区宇。

　　利根之人受阴尽时一尽一切尽便能朗然大觉若想阴习强者于观行中受阴虽复虚妙又现寐寱区宇也想阴未破喻如熟寐受阴虚妙喻如寱言无别所知者以喻思惑未断不达真境也言成韵次者以喻观行功深见惑永伏能邻圣位也诸佛菩萨喻如不寐之人悉知悉见此善男子与其观行心精通㳷喻如咸悟其语但以虚妄想阴所隔故如醒者能知寐语寐者不知醒人耳。

　　三悬示想阴尽相。

　　若动念尽浮想销除于觉明心如去尘垢一伦生死首尾圆照名想阴尽是人则能超烦恼浊。

　　于觉明心如去尘垢即所谓觉所觉空也一伦生死者伦是类义分段生死自为一类变易生死复为一类首者穷其所自始尾者究其所由终了知二种生死来无所从去无所至名为首尾圆照也同居动念尽则去见思尘垢圆照分段生死首尾方便实报动念尽则去尘沙无明尘垢圆照变易生死首尾则有观行尽观行去观行圆照乃至究竟尽究竟去究意圆照余如圆通中释。

　　四结示本惟妄想。

　　现其所由融通妄想以为其本。

　　惟此想阴能为融变使心随境使境随心只此融通实惟妄想更非别有融通之性可得也知此想阴虚妄无本则不被其所迷矣。

　　二别明发相十初贪善巧想(至)十贪长寿想烦恼虽多贪为上首一有所贪便坠魔网可不戒哉。

　　今初。

　　阿难彼善男子受阴虚妙不遭邪虑圆定发明三摩地中心爱圆明锐其精思贪求善巧尔时天魔候得其便飞精附人口说经法其人不觉是其魔着自言谓得无上涅槃来彼求巧善男子处敷座说法其形斯须或作比丘令彼人见或为帝释或为妇女或比丘尼或寝暗室身有光明是人愚迷惑为菩萨信其教化摇荡其心破佛律仪潜行贪欲口中好言灾祥变异或言如来某处出世或言劫火或说刀兵恐怖于人令其家资无故耗散此名怪鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　受阴虚妙者谓于观行位中了知受阴本如来藏不发十种魔事或虽发而觉悟不惑故云不遭邪虑也本以圆解而修圆定今既不遭受阴中之邪虑则将转有漏受成无漏之正受故云圆定发明也夫圆定既得发明秪须如法精进从观行三昧䇿入相似分真究竟三昧则有何善巧之不得有何法界之不历有何机理之不契有何根本之不折有何感应之不成有何静谧之不入有何宿命之不知有何神通之不具有何深空之不证有何常住之不获而乃忽生心爱着意贪求譬如鳞角未成辄思飞跃羽毛未备便拟抟扶学未优而求仕丹未成而先服其可乎哉故知招魔成堕皆是自心妄想为咎耳一一文中各有三节初从彼善男子至贪求善巧明其定中所起妄想二从尔时天魔至俱陷王难明其妄想所招魔事三从汝当先觉至堕无间狱劝诫觉迷所成得失也初文可知次文又四初尔时至身有光明明其魔事之相次是人愚迷至潜行贪欲明其受魔所惑三口中好言至无故耗散重明魔所作业四此名怪鬼至俱陷王难结明魔所成事初言候得其便者谓得此行人贪想之间隙而可乘也飞精附人者以此行人受阴虚妙魔不能附所以转附他人也其人者即魔附之人虽被魔附彼不自觉乘于魔力至此行人之前现诸善巧以逗其所贪求也次是人者指修定之行人惑彼魔附之人以为菩萨故信其教化而潜行贪欲也三口中好言者仍是魔附之人不惟惑乱此一行人亦复遍惑一切也四此名怪鬼者出其魔鬼之名意令行人先觉而骂破之也弟子指修定行人师即指魔附人魔业既炽故魔去每先遭于王难然后堕无间也汝当先觉二句劝其觉则成得迷惑不知二句诫其迷则成失所云先觉者或防检其心令不起贪或贪心初起便能觉破或魔人现巧不受其惑此皆可免轮回倘一信其教化破佛律仪纵令从此觉知是魔亦已悔之晚矣下文并同不复更释可以例知。

　　二贪经历想。

　　阿难又善男子受阴虚妙不遭邪虑圆定发明三摩地中心爱游荡飞其精思贪求经历尔时天魔候得其便飞精附人口说经法其人亦不觉知魔着亦言自得无上涅槃来彼求游善男子处敷座说法自形无变其听法者忽自见身坐宝莲华全体化成紫金光聚一众听人各各如是得未会有是人愚迷惑为菩萨淫逸其心破佛律仪潜行贪欲口中好言诸佛应世某处某人当是某佛化身来此某人即是某菩萨等来化人间其人见故心生倾渴邪见密兴种智销灭此名魃鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　三贪契合想。

　　又善男子受阴虚妙不遭邪虑圆定发明三摩地中心爱绵㳷澄其精思贪求契合尔时天魔候得其便飞精附人口说经法其人实不觉知魔着亦言自得无上涅槃来彼求合善男子处敷座说法其形及彼听法之人外无迁变令其听者未闻法前心自开悟念念移易或得宿命或有他心或见地狱或知人间好恶诸事或口说偈或自诵经各各劝娱得未曾有是人愚迷惑为菩萨绵爱其心破佛律仪潜行贪欲口中好言佛有大小某佛先佛某佛后佛其中亦有真佛假佛男佛女佛菩萨亦然其人见故洗涤本心易入邪悟此名魅鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　绵者远也缠也续也绵合犹言悬合绵爱犹言缠爱洗涤本心言移荡其正知正见易入邪语谓改正为邪也。

　　四贪辨析想。

　　又善男子受阴虚妙不遭邪虑圆定发明三摩地中心爱根本穷览物化性之终始精爽其心贪求辨析尔时天魔候得其便飞精附人口说经法其人先不觉知魔着亦言自得无上涅槃来彼求元善男子处敷座说法身有威神摧伏求者令其座下虽未闻法自然心伏是诸人等将佛涅槃菩提法身即是现前我肉身上父父子子递代相生即是法身常住不绝都指现在即为佛国无别净居及金色相其人信受亡失先心身命皈依得未曾有是等愚迷惑为菩萨推究其心破佛律仪潜行贪欲口中好言眼耳鼻舌皆为净土男女二根即是菩提涅槃真处彼无智者信是秽言此名蛊毒魇胜恶鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　恒沙界外一滴之雨尚知头数现前种种松直棘曲鹄白乌玄皆了元由此所谓穷物性之终始析其根元者也证十力智自能如圆镜之普照岂可妄贪求耶求元即求物性根本也问曰眼耳鼻舌皆为净土与台宗观心释山城等及六祖直指人心道理不相侔耶答曰台宗禅宗俱是即事明理未尝拨事相也今言无别净居等既欲执理废事又岂成真理乎末世禅门固有类此者矣。

　　五贪冥感想。

　　又善男子受阴虚妙不遭邪虑圆定发明三摩地中心爱悬应周流精研贪求冥感尔时天魔侯得其便飞精附人口说经法其人元不觉知魔着亦言自得无上涅槃来彼求应善男子处敷座说法能令听众暂见其身如百千岁心生爱染不能舍离身为奴仆四事供养不觉疲劳各各令其座下人心如是先师本善知识别生法爱黏如胶漆得未曾有是人愚迷惑为菩萨亲近其心破佛律仪潜行贪欲口中好言我于前世于某生中先度某人当时是我妻妾兄弟今来相度与汝相随归某世界供养其佛或言别有大光明天佛于中住一切如来所休居地彼无知者信是虚诳遗失本心此名厉鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　问曰前云无别净居既是魔说今云别有大光明天何亦非耶答曰一人成佛时法界皆为此佛之依正而云别有所休居地则有分剂有方隅矣故知未了四土横竖之义则说有说无皆戏论耳。

　　六贪静谧想(应作贪宿命想)。

　　又善男子受阴虚妙不遭邪虑圆定发明三摩地中心爱深入(应作心爱知见)克己辛勤乐处阴寂贪求静谧(应作勤苦研寻贪求宿命)尔时天魔侯得其便飞精附人口说经法其人本不觉知魔着亦言自得无上涅槃来彼求阴(应作求知)善男子处敷座说法令其听人各知本业或于其处语一人言汝今未死已作畜生敕使一人于后蹋尾顿令其人起不能得于是一众倾心钦伏有人起心已知其肇佛律仪外重加精苦诽谤比丘骂詈徒众讦露人事不避讥嫌口中好言未然祸福及至其时毫发无失此大力鬼年老成魔恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　此与下节标章相易则文理俱顺恐是错简也。

　　七贪宿命想(应作贪静谧想)。

　　又善男子受阴虚妙不遭邪虑圆定发明三摩地中心爱知见(应作心受深入)勤苦研寻贪求宿命(应作克己辛勤乐处阴寂贪求静谧谧宁定也)尔时天魔候得其便飞精附人口说经法其人殊不觉知魔着亦言自得无上涅槃来彼求知(应作求阴)善男子处敷座说法是人无端于说法处得大宝珠其魔或时化为畜生口䘖其珠及杂珍宝简册符牍诸奇异物先授彼人后着其体或(欲诳)诱听人(先以珠宝)藏于地下(使彼听人各见)有明月珠照耀其处是诸听者得未曾有多食药草不餐嘉馔或时日餐一麻一麦其形肥充魔力持故诽谤比丘骂詈徒众不避讥嫌口中好言他方宝藏(及)十方圣贤潜匿之处随其后者往往见有奇异之人此名山林土地城隍川狱鬼神年老成魔或有宣淫破佛戒律与承事者潜行五欲或有精进纯食草木无定行事恼乱是人厌足心生去彼人体弟子与师俱陷王难汝当先觉不入轮回迷惑不知堕无间狱。

　　八贪神通想。

　　又善男子受阴虚妙不遭邪虑圆定发明三摩地中心爱神通种种变化研究化元贪取神力尔时天魔候得其便飞精附人口说经法其人诚不觉知魔着亦言自得无上涅槃来彼求通善男子处敷座说法是人或复手执火光手撮其光分于所听四众头上是诸听人顶上火光皆长数尺亦无热性曾不焚烧或水上行如履平地或于空中安坐不动或入瓶内或处囊中越牖透垣曾无障碍唯于刀兵不得自在自言是佛身著白衣受比丘礼诽谤禅律骂詈徒众讦露人事不避讥谦口中常说神通自在或复令人傍见佛土(当知但是)鬼力惑人非有真实(也)赞叹行淫不毁粗行将诸猥牒以为传法此名天地大力山精海精风精河精土精一切草木积劫精魅或复龙魅或寿终仙再活为魅或仙期终计年应死其形不化他怪所附年老成魔恼乱是人厌足心生去彼人体弟子与师多陷王难汝当先觉不入轮回迷惑不知堕无间狱。

　　九贪深空想。

　　又善男子受阴虚妙不遭邪虑圆定发明三摩地中心爱入灭研究化性贪求深空尔时天魔候得其便飞精附人口说经法其人终不觉知魔着亦言自得无上涅槃来彼求空善男子处敷座说法于大众内其形忽空众无所见还从虚空突然而出存没自在或现其身洞如琉璃或垂手足作旃檀气或大小便如厚石蜜诽谤戒律轻贱出家口中常说无因无果一死永灭无复后身及诸凡圣虽得空寂潜行贪欲受其欲者亦得空心拨无因果此名日月薄蚀精气金玉芝草麟凤龟鹤经千万年不死为灵出生国土年老成魔恼乱是人厌足心生去彼人体弟子与师多陷王难汝当先觉不入轮回迷惑不知堕无间狱。

　　十贪长寿想。

　　又善男子受阴虚妙不遭邪虑圆定发明三摩地中心爱长寿辛苦研几贪求永岁(便欲)弃分段生顿希(彼法性土中之)变易细相(以为)常住尔时天魔候得其便飞精附人口说经法其人竟不觉知魔着亦言自得无上涅槃来彼求生善男子处敷座说法好言他方往还无滞或经万里瞬息再来皆于彼方取得其物或于一处在一宅中数步之间令其从东诣至西壁是人急行累年不到因此心信疑佛现前口中常说十方众生皆是吾子我生诸佛我出世界我是元佛出世自然不因修得此名住世自在天魔使其眷属如遮文茶及四天王毗舍童子未发心者利其(修定人之)虚明(乘此)食彼精气或不因(魔附之)师其修行人亲自观见称执金刚与汝长命现美女身盛行贪欲未逾年岁肝脑枯竭口兼独言听若妖魅前人未详(其为魔)多(与之俱)陷王难未及遇刑先已干死恼乱彼人以至殂殒汝当先觉不入轮回迷惑不知堕无间狱。

　　住世自在天魔即第六天上大魔王也遮文茶旧云嫉妒女又云奴神毗舍此云啖精气此等亦有已发心者便不恼乱行人未发心者每思啖人精气况此修定男子受阴虚妙则精气虚明倍为诸鬼所利今功夫至此若不加害倘令想阴一尽超烦恼浊永出三界更于何处侯得其便故须乘此自亲现身而破坏之噫魔心若此亦太毒矣所幸彼尘劳内汝妙觉中当处禅那觉悟无惑则彼魔事无奈汝何耳。

　　三结过劝示二初结十魔过恶二结想阴所招。

　　今初。

　　阿难当知是十种魔于末世时在我法中出家修道或附人体或自现形皆言已成正遍知觉赞叹淫欲破佛律仪先恶魔师与魔弟子淫淫相传如是邪精魅其心腑近则九生多逾百世令真修行总为魔眷命终之后必为魔民失正遍知堕无间狱汝今未须先取寂灭纵得无学留愿入彼末法之中起大慈悲救度正心深信众生令不着魔得正知见我今度汝已出生死汝遵佛语名报佛恩。

　　近则九生者百年为一生九百年后正法将灭时也多逾百世者三十年为一世三千年后正属末法时也呜呼读经至此而不痛哭流涕抚昔伤今思一振其颓风者其真魔家眷属也已。

　　二结想阴所招。

　　阿难如是十种禅那现境皆是想阴用心交互故现斯事众生顽迷不自忖量逢此因缘迷不自识谓言登圣大妄语成堕无间狱汝等必须将如来语于我灭后传示末法遍令众生开悟斯义无令天魔得其方便保持覆护成无上道。

　　大佛顶如来密因修证了义诸菩萨万行首楞严经卷第九文句
卍新纂续藏经第 13 册 No. 0285 楞严经文句


　　大佛顶如来密因修证了义诸菩萨万行首楞严经卷第十文句

　　唐天竺沙门般剌密谛　译经

　　明菩萨沙弥古吴智旭　文句

　　四明行阴境三初总示阴相二别明发相三结过劝示。

　　初中四初结前想阴尽相二正示行阴区宇三悬示行阴尽相四结示本惟妄想。

　　今初。

　　阿难彼善男子修三摩提想阴尽者是人平常梦想销灭寤寐恒一觉明虚静犹如晴空无复粗重前尘影事观诸世间大地山河如镜鉴明来无所黏过无踪迹虚受照应了罔陈习唯一精真。

　　虚妄五阴皆以妄想为本是故想阴一尽则平常梦想销灭也金光明最胜王经明十地菩萨皆有梦兆故知直至佛地方名究竟觉者但此梦想亦自不同有六凡见思梦想二乘能销灭之有二乘尘沙梦想菩萨能销灭之有菩萨无明梦想唯佛能销灭之又有观行销灭乃至究竟销灭之不同若在利根则一销一切销根或不等亦可非次第中说于次第耳觉明虚静犹如晴空等正前文所谓于觉明心如去尘垢乃觉所觉空之境界也虚受照应者虚而能受如谷答响照而能应如镜写容了罔陈习者罔无也陈习前尘落谢影子也了无尘影正如谷响镜容来无所黏过无踪迹也见思想阴尽观同居世间了罔陈习唯一真空尘沙想阴尽观方便世间了罔陈习唯一妙有无明想阴尽观实报世间了罔陈习唯一中道理谛。

　　二正示行阴区宇。

　　生灭根元从此披露见诸十方十二众生毕弹其类虽未通其各命由绪见同生基犹如野马熠熠清扰为浮根尘究竟枢穴此则名为行阴区宇。

　　迁流造作名之为行即是分段变易二种生死之根元也今于观行位中想心既伏故行阴境界从此披露然犹未见识阴区宇故未通其各命由绪而只此行阴乃十二类受生之本基浮根尘究竟之枢穴非此熠熠妄性则十二类何由受生浮根尘何由开合耶殚尽也由绪来历也野马日中所映水上浮游之气亦名阳𦦨望之似水即之无实行阴亦尔无实性也枢者门轴穴者停轴之处由枢穴故门得开合由行阴故根尘妄有生灭也。

　　三悬示行阴尽相。

　　若此清扰熠熠元性性入元澄一澄元习如波澜灭化为澄水名行阴尽是人则能超众生浊。

　　言此清扰熠熠不停之元性若销其性入于水澄之体惟一澄湛之元习譬如波澜既灭化为澄水此则空所空灭生灭既灭寂灭现前是故名行阴尽而超众生浊也九界六即具如圆通中释一澄元习者指识阴言既称元澄复名元习者以其含藏一切习气种子犹属真常流注后文所谓此湛非真如急流水望如恬静也。

　　四结示本惟妄想。

　　观其所由幽隐妄想以为其本。

　　行阴之相甚为幽隐而此幽隐但是妄想所成而已岂更有他本哉。

　　二别明发相十初计二无因(至)十计五现涅槃此与阿含所明六十二见法数并同法相称异彼则本是外道此乃修心误堕故也。

　　今初。

　　阿难当知是得正知奢摩他中诸善男子凝明正心十类天魔不得其便方得精研穷生类本于本类中生元露者观彼幽清圆扰动元于圆元中起计度者是人坠入二无因论一者是人见本无因何以故是人既得生机全破乘于眼根八百功德见八万劫所有众生业流湾环死此生彼秪见众生轮回其处八万劫外冥无所观便作是解此等世间十方众生八万劫来无因自有由此计度亡正遍知堕落外道惑菩提性二者是人见末无因何以故是人于生既见其根知人生人悟鸟生鸟乌从来黑鹄从来白人天本竖畜生本横白非洗成黑非染造从八万劫无复改移今尽此形亦复如是而我本来不见菩提云何更有成菩提事当知今日一切物象皆本无因由此计度亡正遍知堕落外道惑菩提性是则名为第一外道立无因论。

　　文有三节从初至二无因论总明依阴起计从一者是人至惑菩提性别明邪计相貌从是则名为讫文结明成外道论下皆例此不复更出初言凝明正心者即是观行得力不起十种妄想贪求故十魔不能候其便也从此精研穷究十二类生之本则生灭根元便得披露故得观于幽清圆扰动元但不应于此圆元界境横生计度耳动元即指行阴为群动之元此之行阴境界难可了知故名为幽非是粗重前尘故名为清同分生基互含互具故名为圆于真常中妄有流注故名为扰也外道本劫本见十八见中自有无因而出之二见一则从无想来自谓本无今有一则捷疾观察妄谓无因而有今之行人本为修正遍知趣菩提果但由妄起计度误坠其中故曰亡正遍知感菩提性也生机全破者观行破也乘眼根八百功德能见八万劫者圆观力强也本无因者约业名本又来处名本末无因者约象名末又当果名末皆本无因应云皆末无因恐字误耳此于止观十境中即属见境而见境依于行阴行阴本于幽隐妄想故今搜示根原备明妄相令真修者不堕其中然此虽云发在观门而深位亦有发义但深位人功德力大不至堕落外道耳如楞伽经云七地菩萨若无善念正受堕外道邪径八地菩萨灭三昧乐门醉所醉妄想涅槃想皆其义也今谓楞伽七地似指三乘共十地言之即合此中竖论五阴尽相想尽而行未尽位在七信若约别地须论界外五阴也。

　　二计四遍常。

　　阿难是三摩中诸善男子凝明正心魔不得便穷生类本观彼幽清常扰动元于圆常中起计度者是人坠入四遍常论一者是人穷心境性二处无因修习能知二万劫中十方众生所有生灭咸皆循环不曾散失计以为常二者是人穷四大元四性常住修习能知四万劫中十方众生所有生灭咸皆体恒不曾散失计以为常三者是人穷尽六根(应云六识)末那(及第八)执受(如是)心意识中本元由处性常恒故修习能知八万劫中一切众生循环不失本来常住穷不失性计以为常四者是人既尽想元生理更无流止运转生灭想心今已永灭理中自然成不生灭因心所度计以为常由此计常亡正遍知堕落外道惑菩提性是则名为第二外道立圆常论。

　　此之行阴无始以来相续恒转有似常住故名圆常也外道十八见中有我及世间常四见前三与此并同第四名为捷疾相智。

　　三计一分常。

　　又三摩中诸善男子坚凝正心魔不得便穷生类本观彼幽清常扰动元于自他中起计度者是人坠入四颠倒见一分无常一分常论一者是人观妙明心遍十方界湛然以为究竟神我从是则计我遍十方凝明不动一切众生于我心中自生自死则我心性名之为常彼生灭者真无常性二者是人不观其心遍观十方恒沙国土见劫坏处名为究竟无常种性劫不坏处名究竟常三者是人别观我心精细微密犹如微尘流转十方性无移改能令此身即生即灭其不坏性名我性常一切死生从我流出名无常性四者是人知想阴尽见行阴流行阴常流计为常性色受想等今已灭尽名为无常由此计度一分无常一分常故堕落外道惑菩提性是则名为第三外道一分常论。

　　初则计自为常他为无常二则单计他常无常三则单计自常无常四则双计自他皆有常无常也外道十八见中有我及世间半常半无常论四种但法相不同彼云一梵天常我无常二由戏笑故无常三由相观视故无常四捷疾观察谓常无常。

　　四计四有边。

　　又三摩中诸善男子坚凝正心魔不得便穷生类本观彼幽清常扰动元于分位中生计度者是人坠入四有边论一者是人心计生元流用不息计过未者名为有边计相续心名为无边二者是人观八万劫则见众生八万劫前寂无闻见无闻见处名为无边有众生处名为有边三者是人计我遍知(以为独)得无边(之)性彼一切人现我知中我曾不知彼之知性(亦皆各各遍知)名彼(以为)不得无边之心但(是)有边(之)性四者是人穷行阴空以其所见心路筹度一切众生一身之中计其咸皆半生半灭明其世界一切所有一半有边一半无边由是计度有边无边堕落外道惑菩提性是则名为第四外道立有边论。

　　性真常中安有分位依于行阴分位妄生初二皆计三世分位初以过未为有边现前一念相续之心为无边次以八万劫内为有边八万劫外为无边三计能所分位以我为能知故无边彼为所知故有边四计生灭分位行阴之性惟是生灭生为有边灭为无边也外道十八见中亦有有边无边四论但法相不同彼云一有边想二无边想三上方有边四方无边四非有边非无边。

　　五计。

　　矫乱。

　　又三摩中诸善男子坚凝正心魔不得便穷生类本观彼幽清常扰动元于知见中生计度者是人坠入四种颠倒不死矫乱遍计虚论一者是人观变化元见迁流处名之为变见相续处名之为恒见所见处名之为生不见见处(犹云见不见处)名之为灭相续之因性不断处名之为增正相续中中所离处名之为减各各生处名之为有互互亡处名之为无以理都观用心别见有求法人来问其义答言我今亦生亦灭亦有亦无亦增亦减于一切时皆乱其语令彼前人遗失章句二者是人谛观其心互互无处因无得证有人来问唯答一字但言其无除无之余无所言说三者是人谛观其心各各有处因有得证有人来问唯答一字但言其是除是之余无所言说四者是人有无俱见其境枝故其心亦乱有人来问答言亦有即是亦无亦无之中不是亦有一切矫乱无容穷诘由此计度矫乱虚无堕落外道惑菩提性是则名为第五外道四颠倒性不死矫乱遍计虚论。

　　涅槃经云生生不可说乃至不生不生不可说有因缘故亦可得说故知四句四门邪正之分甚微倘未达如来藏性随缘不变不变随缘妙理于行阴中而起知见随所知见而生计度未有不成颠倒矫乱者也邪分别性故名遍计终无实义故名虚论变化元即指行阴互互无谓生中无灭灭中无生等故一切法俱无各各有谓生时有生灭时有灭等故生灭等皆是有无俱见谓生时有生而无灭灭时有灭而无生又生时则生生而灭灭灭时则灭生而生灭等故有即无无亦即有总由不达生灭去来本如来藏所以计此虚妄诸法谓有真实而不能自决乃成矫乱虚论也外道十八见中亦有异问异答四见但法相不同彼云一者善恶有报耶无报耶二者有他世无他世耶三者何善何不善四者愚冥暗钝随他言答资中曰准婆沙论释外道计天常住名为不死计不乱答得生彼天若实不知而辄答者恐成矫乱故有问时答言秘密言辞不应皆说或不定答佛法诃云此真矫乱故名不死矫乱虚论。

　　六计十六有相。

　　又三摩中诸善男子坚凝正心魔不得便穷生类本观彼幽清常扰动元于无尽流生计度者是人坠入死后有相发心颠倒或自固身云色是我或见我圆含遍国土云我有色或彼前缘随我回复云色属我或复我依行中相续云我在色皆计度言死后有相如是循环有十六相从此或计毕竟烦恼毕竟菩提两性并驱各不相触由此计度死后有故堕落外道惑菩提性是则名为第六外道立五阴中死后有相心颠倒论。

　　行阴名无尽流以其无始以来恒相续转故也色是我即色是我也我有色我大色小色在我中也色属我离色有我色但是我所也我在色色大我小我在色中也历受想行三阴各有四句成十六相从此或计又转深一层之计度也意谓由造作故有烦恼由造作故有菩提造作即是行阴行阴不可尽则烦恼菩提亦不可尽故两性皆悉驱入尽未来际亦复不相陵蔑此则错解性具圆宗无作妙旨差之毫厘谬逾天壤者也危乎危乎外道末劫末见四十四见中亦有世间有想一十六见而法相不同彼谓一有色见二无色见三有色无色见四非有色非无色见五有边见六无边见七有边无边见八非有边非无边见九有乐见十有苦见十一有乐有苦见十二不苦不乐见十三一想十四若干想十五少想十六无量想今谓初四见依色阴次有边等四见依行阴次有乐等四见依受阴次一想等四见依想阴也。

　　七计八无相。

　　又三摩中诸善男子坚凝正心魔不得便穷生类本观彼幽清常扰动元于先除灭色受想中生计度者是人坠入死后无相发心颠倒见其色灭形无所因观其想灭心无所系知其受灭无复连缀阴性销散纵有生理而无受想与草木同此质现前犹不可得死后云何更有诸相因之勘校死后相无如是循环有八无相从此或计涅槃因果一切皆空徒有名字究竟断灭由此计度死后无故堕落外道惑菩提性是则名为第七外道立五阴中死后无相心颠倒论。

　　生理谓行阴也四阴现前死后俱不可得则因果皆无名八无相又计世间四阴因果既无出世涅槃因果安有故成断灭心颠倒论外道四十四见中亦有世间无想论八见而法相不同彼云一有色二无色三有色四非有色非无色五有边六无边七有边无边八非有边非无边。

　　八计八俱非。

　　又三摩中诸善男子坚凝正心魔不得便穷生类本观彼幽清常扰动元于行存中兼受想灭双计有无自体相破是人坠入死后俱非起颠倒论色受想中见有非有行迁流内观无不无如是循环穷尽阴界八俱非相随得一缘皆言死后有相无相又计诸行性迁讹故心发通悟有无俱非虚实失措由此计度死后俱非后际昏瞢无可道故堕落外道惑菩提性是则名为第八外道立五阴中死后俱非心颠倒论。

　　以有破无以无破有故云自体相破初则以色受想而例行阴见有非有以行迁流例色受想观无不无是故四阴各有二非名八俱非次又单从行阴迁讹起计有则不应念念变灭无则不应念念出生又不住故非有非实相续故非无非虚也外道四十四见中亦有非想非非想论八见名相与前无想论同。

　　九计七断灭。

　　又三摩中诸善男子坚凝正心魔不得便穷生类本观彼幽清常扰动元于后后无生计度者是人坠入七断灭论或计身灭或欲尽灭或苦尽灭或极乐灭或极舍灭如是循环穷尽七际现前销灭灭已无复由此计度死后断灭堕落外道惑菩提性是则名为第九外道立五阴中死后断灭心颠倒论。

　　后后无谓行阴念念迁灭也七断灭论者计此人天七处死后皆即断灭也一者人道身死即灭二者欲天寿尽即灭三与四者初禅二禅苦尽皆归死灭五者三禅极乐亦归死灭六与七者四禅双舍苦乐四空并舍色阴亦归死灭故云穷尽七际皆销灭也外道四十四见中亦有断灭论七见一身灭二欲天灭三色天灭四空处灭五识处灭六不用处灭七有想无想处灭与此开合不同今经开四禅而合四空也。

　　十计五现涅槃。

　　又三摩中诸善男子坚凝正心魔不得便穷生类本观彼幽清常扰动元于后后有生计度者是人坠入五涅槃论或以欲界为正转依观见(六欲天上境界)圆明生爱慕故或以初禅性无忧(出离忧根)故或以二禅心无苦(出离苦根)故或以三禅极悦随故或以四禅苦乐二亡不受轮回生灭性故迷有漏天作无为解(计此)五处(暂时)安隐(以)为(便是)胜净(转)依如是循环五处究竟由此计度五现涅槃堕落外道惑菩提性是则名为第十外道立五阴中五现涅槃心颠倒论。

　　后后有谓行阴念念生起也前计七处灭已方为涅槃此以五处安隐即是转依外道四十四见中亦有现在有泥恒五见一云现在五欲自恣即是泥洹余四并与此经同。

　　三结过劝示。

　　阿难如是十种禅那狂解皆是行阴用心交互故现斯悟众生顽迷不自忖量逢此现前以迷为解自言登圣大妄语成堕无间狱汝等必须将如来语于我灭后传示末法遍令众生觉了斯义无令心魔自起深孽保持覆护销息邪见教其身心开觉真义于无上道不遭枝岐勿令心祈得少为足作大觉王清净标指。

　　狂解者依于行阴所起见惑也由禅定发故亦名悟背正遍觉故仍是迷想阴既伏天魔已不得便今之六十二见皆是自心所起魔孽耳呜呼末世暗证之流所有邪悟较此外道更为浅陋而门庭高竖妄称宗匠遍于域中亦可悲也标谓标榜指谓指南又觉王如月佛语如指。

　　五明识阴境三初总示阴相二别明发相三斥邪结正。

　　初中四初结前行阴尽相二正明识阴区宇三悬示识阴尽相四结示本惟妄想。

　　今初。

　　阿难彼善男子修三摩提行阴尽者诸世间性幽清扰动同分生机倏然隳裂沉细纲纽补特伽罗酬业深脉感应悬绝。

　　诸世门遍指同居方便实报三土而言也九界一切生类喻如网目沉细行阴喻如纲纽有为诸行尽故六凡有情酬业深脉感应悬绝偏真诸行尽故二乘有情酬业深脉感应悬绝二边诸行尽故菩萨有情酬业深脉感应悬绝盖九界有情各以自心所现惑业为能感即以自心所现果报为能应今行阴既尽感应俱绝此正空所空灭生灭既灭之境界也利根之士一灭一切灭并识阴亦复不当情矣。

　　二正明识阴区宇。

　　于涅槃天将大明悟如鸡后鸣胆顾东方已有精色六根虚静无复驰逸内外湛明入无所入深达十方十二种类受命元由观由执元诸类不召于十方界已获其同精色不沉发现幽秘此则名为识阴区宇。

　　此仍约识阴习强者于观行中虽达行空复现湛明之境界也二种生死皆如长夜今有为行空则于圆净涅槃天将大明悟偏真行空则于方便净涅槃天将大明悟二边行空则于性净涅槃天将大明悟也六根者识阴之所执受行阴之所开合于观行中行阴已破故虚静而无复驰逸识阴尚存故无入而犹言内外盖识性即如来藏但以无明覆蔽如频伽瓶之隔越虚空妄成内外故名为阴阴当破故似有所入识性藏性本非二性如内空外空本非二空故元无所入也行阴既破识阴现前所以深达十二类生受命元由以此识阴正所谓去后来先作主翁者故也无枢穴故其由可观无迁流故其元可执无生机故诸类不召了知万法唯识故于十方世间已获其同观行既深能见如来藏性故精性妙色不复沉埋幽秘理性从此发现此正寂灭现前境界但未忽然超越耳余如圆通中释。

　　三悬示识阴尽相。

　　若于群召已获同中销磨六门合开成就见闻通邻互用清净十方世界及与身心如吠琉璃内外明彻名识阴尽是人则能超越命浊。

　　群召即牒前诸类不召获同即牒前于十方界已获其同也以六根为一根用名合成就以一根为六根用名开成就世界身心如吠琉璃正所谓忽然超越世出世间具如圆通中释。

　　四结示本惟妄想。

　　观其所由罔象虚无颠倒妄想以为其本。

　　幻妄似有名为罔象体性空寂名为虚无迷背性真名为颠倒更无实法惟此妄想以为其本了知妄想无性则其本尚无识阴何有故曰识阴虚妄本如来藏也。

　　二别明发相十初因所因执(至)十定性缘觉。

　　今初。

　　阿难当知是善男子穷诸行空于识还元已灭生灭而于寂灭精妙未圆能令己身根隔合开亦与十方诸类通觉觉知通㳷能入圆元若于所归立真常因生胜解者是人则堕因所因执娑毗迦罗所归冥谛成其伴侣迷佛菩提亡失知见是名第一立所得心成所归果违远圆通背涅槃城生外道种。

　　言观行中已能穷究诸行性空将于识性伏还元觉生灭既灭寂灭现前但以尚有寂灭境界当情故云精妙未圆此时六根渐得清净故云能令己身根隔合开能知心佛众生三无差别故云亦于十方诸类通觉也此圆元境虽复本如来藏全属颠倒妄想以其离彼色受想行别有圆元非是头头法法皆圆元故是故此非真常不应妄生胜解若误立此以为所归而云此是万法生因此因是常万法无常则为非因计因便堕因所因执盖娑毗迦罗亦是于禅观中以第六识分别第八识体不知惟是如来藏性循业发现妄起法执前文所谓拘舍离等昧为冥谛是也今由过在立字及胜解字便令真修却成外道故名曰堕。

　　二能非能执。

　　阿难又善男子穷诸行空已灭生灭而于寂灭精妙未圆若于所归览为自体尽虚空界十二类内所有众生皆我身中一类流出生胜解者是人则堕能非能执摩醯首罗现无边身成其伴侣迷佛菩提亡失知见是名第二立能为心成能事果违远圆通背涅槃城生大慢天我遍圆种。

　　前计八识为他而成法执今计八识为自而成我执也非能而妄计为能故云能非能执摩醯首罗此云大自在三目八臂。

　　三常非常执。

　　又善男子穷诸行空已灭生灭而于寂灭精妙未圆若于所归有所归依自疑身心从彼流出十方虚空咸其生起即于都起所宣流地作真常身无生灭解在生灭中早计常住既惑不生亦迷生灭安住沉迷生胜解者是人则堕常非常执计自在天成其伴侣迷佛菩提亡失知见是名第三立因依心成妄计果违远圆通背涅槃城生倒圆种。

　　此与冥谛异者冥谛计他法此计他天也天非常住妄计为常故云常非常执本是心生天地反谓天地生人故名倒圆。

　　四知无知执。

　　又善男子穷诸行空已灭生灭而于寂灭精妙未圆若于所知知遍圆故因知立解十方草木皆称有情与人无异草木为人人死还成十方草树无择遍知生胜解者是人则堕知无知执婆吒霰尼执一切觉成其伴侣迷佛菩提亡失知见是名第四计圆知心成虚谬果违远圆通背涅槃城生倒知种。

　　无知而妄执为知故名知无知执婆吒霰尼二外道名也夫所言无情有性者谓一切法皆第八识之相分皆与如来藏性相应故曰此见及缘元是菩提妙净明体今不达性空道理却执草木有命虚谬甚矣然不得因此遂谓无情但是法性不是佛性也以法佛无二性故。

　　五生无生执。

　　又善男子穷诸行空已灭生灭而于寂灭精妙未圆若于圆融根互用中已得随顺(见一切法皆能互圆发生胜果)便于圆化一切发生(之中或)求火光明(或)乐水清净(或)爱风周流(或)观尘(能)成就各各崇事(妄)以此群尘(为)发(生造)作(之)本因立常住解是人则堕生无生执诸迦叶波并婆罗门勤心役身事火崇水求出生死成其伴侣迷佛菩提亡失知见是名第五计着崇事迷心从物立妄求因求妄冀果违远圆通背涅槃城生颠化种。

　　四大无生而妄计为能生之本故名生无生执盖不知如来藏中性具四大清净本然周遍法界故能随众生心应所知量循业发现而直计四大为圆融妙性此则错解惟地惟水惟火惟风法门而谬同天壤矣。

　　六归无归执。

　　又善男子穷诸行空已灭生灭而于寂灭精妙未圆若于圆明计(此)明中(本自)虚(寂遂欲)非灭群化以永灭依为所归依生胜解者是人则堕归无归执无想天中(及四空人)诸舜若多成其伴侣迷佛菩提亡失知见是名第六圆虚无心成空亡果违远圆通背涅槃城生断灭种。

　　非归而妄计为所归故云归无归执无想天中令不恒行心心所灭诸舜若多令彼有对色法销灭皆计虚无而成断灭也。

　　七贪非贪执。

　　又善男子穷诸行空已灭生灭而于寂灭精妙未圆若于圆常(之中即欲)固身常住(使其)同于精圆长不倾逝生胜解者是人则堕贪非贪执诸阿斯陀求长命者成其伴侣迷佛菩提亡失知见是名第七执着命元立固妄因趣长劳果违远圆通背涅槃城生妄延种。

　　非所应贪而妄贪故云贪非贪执阿斯陀此翻无比长寿仙名虚妄色身全属尘劳今欲固之则长劳矣。

　　八真无真执。

　　又善男子穷诸行空已灭生灭而于寂灭精妙未圆(若)观(此)命(元)互通(遂乃)却留尘劳恐共销尽便于此际坐莲华宫广化七珍多增宝媛恣纵其心生胜解者是人则堕真无真执吒枳迦罗成其伴侣迷佛菩提亡失知见是名第八发邪思因立炽尘果违远圆通背涅槃城生天魔种。

　　无真而妄执为真故云真无真执媛美女也吒枳迦罗亦魔王名。

　　九定性声闻。

　　又善男子穷诸行空已灭生灭而于寂灭精妙未圆于命明中分别精粗疏决真伪因果相酬唯求感应背清净道所谓见苦断集证灭修道居灭已休更不前进生胜解者是人则堕定性声闻诸无闻僧增上慢者成其伴侣迷佛菩提亡失知见是名第九圆精应心成趣寂果违远圆通背涅槃城生缠空种。

　　命明者识精元明九界寿命之本也妄谓变易细相常住为精分段生死形质为粗无漏胜业为真有漏杂业为伪变易果酬无漏因分段果酬有漏因故惟以出世道感出世灭背于本自超越世出世间之清净道所谓见三界是实苦断见思之实集为证偏真寂灭乃修无漏真道一得入灭便谓了当不知秪一真谛尚未全彰俗谛中谛何曾知见但圆精应之因心以成趣寂之小果被空所缠不能回心出假此真增上慢人出其无闻熏力故也。

　　十定性缘觉。

　　又善男子穷诸行空已灭生灭而于寂灭精妙未圆若于圆融清净觉明发研深妙即立涅槃而不前进生胜解者是人则堕定性辟支诸缘独伦不回心者成其伴侣迷佛菩提亡失知见是名第十圆觉㳷心成湛明果违远圆通背涅槃城生觉圆明不化圆种。

　　圆融清净觉明遍一切法随举一尘罔非全体圆明觉性今独立此深妙之处以为涅槃不知法法皆深皆妙故虽称觉悟未臻化圆出有佛世名为缘觉出无佛世名为独觉仍是定性偏真而已。

　　三斥邪结正二初斥邪二结正。

　　今初。

　　阿难如是十种禅那中途成狂因依迷惑于未足中生满足证皆是识阴用心交互故生斯位众生顽迷不自忖量逢此现前各以所爱先习迷心而自休息将为毕竟所归宁地自言满足无上菩提大妄语成外道邪魔所感业终堕无间狱声闻缘觉不成增进汝等存心秉如来道将此法门于我灭后传示末世普令众生觉了斯义无令见魔自作沉孽保绥哀救消息邪缘令其身心入佛知见从始成就不遭岐路。

　　初卷正示二本即云诸修行人不能得成无上菩提乃至别成声闻缘觉及成外道诸天魔王及魔眷属正指此阴魔诸境而言之也外道邪魔所感伪果即是诸天魔眷及十种仙至于业终堕无间狱则必更历鬼畜复形人道乃至或作修罗则修行人适与种种颠倒诸众生等惟声闻缘觉得免分段苦轮然亦不成增进则变易生死仍在良由不知二种根本迷于常住真心用诸妄想故耳若知二十五门各具五阴虚妄境界只此虚妄五阴本皆如来藏性无一可取无一可舍迷之则为二种生死根本悟之则是菩提涅槃元清净体何至各以所爱先习迷心而中途成狂也哉见魔亦即心魔谓依识阴起于分别我法二执故名见魔须知声闻缘觉亦是分别法执所摄也。

　　二结正。

　　如是法门先过去世恒沙劫中微尘如来乘此心开得无上道识阴若尽则汝现前诸根互用从互用中能入菩萨金刚干慧圆明精心于中发化如净琉璃内含宝月如是乃超十信十住十行十回向四加行心菩萨所行金刚十地等觉圆明入于如来妙庄严海圆满菩提归无所得。

　　诸根互用正所谓忽然超越之境界也观行尽则入相似便得六根清净相似尽则入分证便得六根互用分证尽则阶究竟便能入于菩萨金刚干慧究竟尽则第八识转成大圆镜智前五识转为成所作智故圆明精心于中发化三类分身遍息苦轮惟如如理及如如智内外明彻譬如琉璃内含宝月顿超信住行向地等而成妙觉无上道也言如是乃超者正明圆顿行人一超直入不藉劬劳肯綮修证也又互用中即能超入金刚干慧从金刚干慧又即超入妙庄严海则重重单复十二之义亦成譬如利刀一截千纸大鹏一举九万直是迅速然非总废诸位又超字有二义一者刹那顿证为超二者虽历尘劫但以不遭枝岐中间永无诸委曲相亦名为超也妙庄严海即万行究竟圆满菩提即智德究竟归无所得即理体究竟又功德庄严智慧庄严自性清净庄严不纵不横无二庄严故名妙庄严海实智菩提圆满方便菩提圆满真性菩提圆满不纵不横无二圆满故名圆满菩提三谛妙理如头本不失神珠在衣故理无所得性具万行如空中鸟迹镜中群像故行无所得称性止观如日月本明镜水本照故智无所得不纵不横无二所归故名归无所得彼魔外二乘等由其皆有所得所以皆非究竟也二别明境发之相竟。

　　三结劝钦诲遵修。

　　此是过去先佛世尊奢摩他中毗婆舍那觉明分析微细魔事魔境现前汝能谙识心垢洗除不落邪见阴魔销灭天魔摧碎大力鬼神褫魄逃逝魑魅魍魉无复出生直至菩提无诸少乏下劣增进于大涅槃心不迷闷若诸末世愚钝众生未识禅那不知说法乐修三昧汝恐同邪一心劝令持我佛顶陀罗尼咒若未能诵写于禅堂或带身上一切诸魔所不能动汝当恭钦十方如来究竟修进最后垂范。

　　文有二节从初至心不迷闷结劝遵修显教从若诸末世讫文结劝遵修密诠也初文可知次文愚钝众生言其无多闻性而已非谓茫如白羊者也乏智慧故未识中道禅那妙理缺辩才故不知说于修行法要但已发真正菩提之心决欲超生脱死证入圆通故乐修三昧也此必亲近明师秉承教示于此二十五门称其所宜随依一种修行事非一概然虽有师承仍须咒护验知末世师匠既不谙于此经持咒又不合于轨式其不同邪者几希矣以上初正明禅境竟。

　　二更断余疑二初疑问二答释。

　　初中三初领前法二腾三问三总请答。

　　今初。

　　阿难即从座起闻佛示诲顶礼钦奉忆持无失于大众中重复白佛。

　　二腾三问即为三初问阴本妄想二问并销次第三问诣何为界。

　　今初。

　　如佛所言五阴相中五种虚妄为本想心我等平常未蒙如来微细开示。

　　此问五阴何故惟是五种妄想为本更无他本耶。

　　二问并销次第。

　　又此五阴为并销除为次第尽。

　　三问诣何为界。

　　如是五重诣何为界。

　　三总请答。

　　惟愿如来发宣大慈为此大众清明心目以为末世一切众生作将来眼。

　　二答释二初正答所问二结劝传示。

　　初中三初广答阴本妄想二超答诣何为界三追答并销次第。

　　初又三初总明二别示三结成。

　　今初。

　　佛告阿难精真妙明本觉圆净非留死生及诸尘垢乃至虚空皆因妄想之所生起斯元本觉妙明真精妄以发生诸器世间如演若多迷头认影妄元无因于妄想中立因缘性迷因缘者称为自然彼虚空性犹实幻生因缘自然皆是众生妄心计度阿难知妄所起说妄因缘若妄元无说妄因缘元无所有何况不知推自然者是故如来与汝发明五阴本因同是妄想。

　　精真妙明本觉圆净亦指现前一念心之实性而言之也不杂名精不妄名真妙明者寂而常照也从来无不觉故名为本觉圆净者照而常寂也死生遍指分段变易尘垢遍指九界惑业知妄所起谓知其无起而妄有缘起所以强说虚妄因缘此如以药疗病也若了知妄体元无起非实起会须说妄因缘亦复元无所有此如病去药除也盖知妄所起秪是不变随缘达妄元无秪是随缘不变斯则因缘二字已属强名何况更欲推为自然者耶是故发明五阴本因同是妄想夫既曰妄想为本谓之说妄因缘可也既惟妄想为本妄岂有本谓之元无所有可也。

　　二别示即为五初明色阴惟是坚固妄想(至)五明识阴惟是颠倒妄想。

　　今初。

　　汝体先因父母想生汝心非想则不能来想中传命如我先言心想醋味口中涎生心想登高足心酸起悬崖不有醋物未来(设使)汝(之色)体必非虚妄通伦(则此)口水如何因谈醋出是故当知汝现色身名为坚固第一妄想。

　　人谓色有实法不知惟是坚固妄想而已妄想谓之坚固岂真有坚固哉试观口水惟想所成一切色法亦如是矣。

　　二明受阴惟是虚明妄想。

　　即此所说临高想心能令汝形真受酸涩由因受生能动色体(则知)汝今现前顺益违损二现驱驰名为虚明第二妄想。

　　顺之则益违之则损人谓实有违顺二境以为所受不知惟是虚明妄想而已妄想谓有所明岂真有所明哉足心酸涩惟想所成一切诸受亦如是矣。

　　三明想阴惟是融通妄想。

　　由汝念虑使汝色身身非念伦汝身何因随念所使种种取像心生形取与念相应寤即想心寐为诸梦则汝想念摇动妄情名为融通第三妄想。

　　前后四阴既云惟是妄想为本此之想阴又岂更有他本即以妄想所现之境还为妄想所依是故色受二阴则明想外无境今之想阴须明境外无想只此所想之境但是随想所成除却融通妄想岂复更有本哉盖人谓色心两法寤寐二境决定不相融通今试观由汝念虑便能使汝色身设使身非念伦汝身何因随念所使且夫心中种种取像心既生想形随取物所取之物必与所念相应又寤时即为想心寐时便为诸梦则若色若心若寤若寐何尝不互融互通当知现前想念摇动妄情更非实有外境令我摇动不过即是融通妄想而已。

　　四明行阴惟是幽隐妄想。

　　化理不住运运密移甲长发生气销容皱日夜相代曾无觉悟阿难此若非汝云何体迁如必是真汝何无觉则汝诸行念念不停名为幽隐第四妄想。

　　能令体迁故不离汝想曾无觉悟故惟是虚妄也除却幽隐妄想岂复更有诸行。

　　五明识阴惟是颠倒妄想。

　　又汝精明湛不摇处(设欲)名恒常者于身(总)不由(于)见闻觉知若实精真(便决)不容习妄何因汝等曾于昔年睹一奇物经历年岁忆忘俱无于后忽然覆睹前异记忆宛然曾不遗失则此精了湛不摇中念念受熏有何筹算阿难当知此湛非真如急流水望如恬静流急不见非是无流若非(妄)想(根)元宁受(此虚)妄(熏)习非汝六根互用开合(使彼妄习无寄则)此之妄想无时得灭故汝现在见闻觉知中串习几则湛了内罔象虚无(名为)第五颠倒微细精想。

　　识阴虽云通指八识须以第八为总报主此第八识见分恒托六根门头任运缘于现量性境故云于身不出见闻觉知也串与惯同常也几微也除却颠倒微细精想岂复更有罔象虚无陈习。

　　三结成。

　　阿难是五受阴五妄想成。

　　言五受阴者以是众生之所执受故也是故五阴通名为受通名为想当知亦复通名为识以受想行三阴不过皆是识之心所色阴不过即是识之相分故也又复通名为行以色受想识皆是迁流造作法故又复通名为色以初是有对有表色后四皆是无对无表色故也。

　　二超答诣何为界。

　　汝今欲知因界浅深唯色与空是色边际唯触及离是受边际唯记与忘是想边际唯灭与生是行边际湛入合湛归识边际。

　　色空皆是色阴边际则十界色法无不竖穷横遍触离皆是受阴边际则十界诸受亦皆竖穷横遍记忘皆是想阴边际灭生皆是行阴边际入合皆是识阴边际则十界想行识等一一皆复竖穷横遍所以观相元妄无可指陈惟是五种妄想为本观性元真皆如来藏清净本然周遍法界也。

　　三追答并销次第。

　　此五阴元重叠生起生因识有灭从色除理则顿悟乘悟并销事非顿除因次第尽我已示汝劫波巾结何所不明再此询问。

　　重叠生起者意显一念迷妄法尔顿具五叠浑浊非谓实有先后也生因识有二句大须体会盖一往就迷情言须云生因色有灭从识除今是原始要终故云生因识有灭从色除耳请试辩之迷情所见必须先有色空方成触离因有触离方有记忘因有记忘方名生灭因有生灭方成了别了别之性称为湛明岂非生因色有乎下手功夫必须先断分别无分别则无造作无造作则无诸想无诸想则不取诸受无诸受则不召诸色岂非灭从识除乎今原其所自始者一念无明心动即为识本此识动相即为行本动必取境即为想本能取见分即为受本所取相分即为色本是一念顿具五叠浑浊仍是生因识有也要其所由终者动静等二相了然不生故色性自灭闻所闻等皆尽故受性自灭觉所觉空故想性自灭生灭既灭故行性自灭忽然超越故识性自灭是一念圆超五种妄想仍是灭从色除也悟生即无生故理则顿悟乘悟并销所谓一销一切销喻如巾之六结一解一切解约横喻也无灭而论灭故事非顿除因次第尽所谓先得人空次悟法空然后入无生忍喻如巾之一结要须从中下手渐令分散约竖喻也然而事理本自不二迷悟不免天殊以理从事则何理非事以事从理则何事非理倘不深知六即妙义通达横竖法门何由能识此经宗趣今不避繁再为点示先约义立成四句次融会收入一途先立四句者一顿悟顿除二顿悟渐除三渐悟顿除四渐悟渐除一顿悟顿除者即是最利根人事理二障俱薄始则于观行中乘此心开超入金刚干慧次又于金刚干慧中圆明精心顿超信住行向地等入妙觉海也二顿悟渐除者如阿难等先悟藏性顿获法身次复定境修观涤除根中积生虚习者是也三渐悟顿除者如满慈辈所知障重故开悟为难由其三缘先断故但使三因不生则狂心顿歇歇即菩提也四渐悟渐除者二障俱重须以闻熏渐开圆解次依圆解而起真修乃至历劫辛勤修证者是也此之四句但约圆家建立非关藏通别等设于前三教门各立四句义亦可得非此所急故不说之次会一途全者事之理无渐而非顿纵令六结解不同时而解法毕竟无二未有知解此结而不知解彼结者是故顿渐二悟同名为顿全理之事无顿而非渐纵令五阴刹那同尽而次第终自炳然未有色不尽而受先尽乃至行不尽而识先尽者是故顿渐二除同名为渐也所以劫波巾喻约六根则横而兼竖以根根皆有五阴重叠故约五阴则竖而复横以观行中亦尽五阴乃至究竟位中亦复尽五阴故法喻巧妙所应深思初正答所问竟。

　　二结劝传示。

　　汝应将此妄想根元心得开通传示末法之中诸修行者令识虚妄深厌自生知有涅槃不恋三界。

　　五阴既惟妄想为本所以无非虚妄九界众生皆由不知五阴虚妄不能深起厌离所以不知涅槃真性而久恋三土之三界也涅槃三义者一性净涅槃即法身德二圆净涅槃即般若德三方便净涅槃即解脱德若离而言之横约三人竖约三位三人者性净属佛方便净属菩萨圆净属二乘三位者圆净属七信方便净属十信性净属初住以上今合而言之正因性显名性净缘因性显名方便净了因性显名圆净三因圆显则三德涅槃圆证所谓举一即三言三即一也又知涅槃亦具横竖二义一竖义者知有圆净涅槃不恋同居三界知有方便净涅槃不恋有余三界知有性净涅槃不恋实报三界破界内阴显圆净涅槃破有余阴显方便净涅槃破实报阴显性净涅槃三涅槃显即法性五阴显所谓去泥纯水也二横义者十界五阴皆即空故名圆净涅槃十异五阴皆即假故名方便净涅槃十界五阴皆即中故名性净涅槃证此三涅槃性故一切变现不为烦恼也大章正宗分竟。

　　三流通分

　　二初如来叹述二大众欢喜。

　　初中二初明灭恶力用二明生善力用。

　　今初。

　　阿难若复有人遍满十方所有虚空盈满七宝持以奉上微尘诸佛承事供养心无虚度于意云何是人以此施佛因缘得福多不阿难答言虚空无尽珍宝无边昔有众生施佛七钱舍身犹获转轮王位况复现前虚空既穷佛土充满皆施珍宝穷劫思议尚不能及是福云何更有边际佛告阿难诸佛如来语无虚妄若复有人身具四重十波罗夷瞬息即经此方他方阿鼻地狱乃至穷尽十方无间靡不经历能以一念将此法门于末劫中开示未学是人罪障应念销灭变其所受地狱苦因成安乐国得福超越前之施人百倍千倍万倍千万亿倍如是乃至算数譬喻所不能及。

　　先以财施增上功德而为能校次正明法施功德能灭重罪兼得胜福也此法门者全性成修之法一路涅槃之门凡夫现在阴入处界大等本与诸佛无二无别皆如来藏妙真如性一念迷妄既可举此法身般若解脱之全体大用而为阿鼻惑业苦三则一念了悟岂不能举此阿鼻惑业苦之全体大用而还成法身般若解脱三德耶盖十界升沉元不外于现前一念一念能造四重十夷备经无间所以一念还能弘通此法庄严净土也法门既圆顿难思末劫又多疑障重未学则闻熏乏种今秉此一念弘毅深心了知心佛众生三无差别圣世像季不作二想能为希有殊胜难事令未学顿同有学末劫犹如正法则地狱苦因何不当体变成莲华净界乎正报转故依报随转慧性起故福性亦超弘经之士须向此一念荐取始得。

　　二明生善力用。

　　阿难若复有人能诵此经能持此咒如我广说穷劫不尽依我教言如教行道直至菩提无复魔业。

　　灭恶既极至阿鼻生善则径归佛果显说密说功用实均穷劫广宣如何得尽我辈生虽末劫获遘上乘碎首粉身莫酬至德所愿依教修行戒乘但急遵最后之叮咛祈报恩于万一耳。

　　二大众欢喜。

　　佛说此经已比丘比丘尼优婆塞优婆夷一切世间天人阿修罗及诸他方菩萨一乘圣仙童子并初发心大力鬼神皆大欢喜作礼而去。

　　大论释三义故欢喜一能说人清净二所说法清净三依法得果清净能说人者即是如来法王为度众生故说不为名利故说所说法者即今了义极典乃是圆顿真宗非复权渐曲说依法得果者始则不历僧祇顿获法身次则普会大众获法眼净无量众生发无等心后则顿悟增上妙理断除微细烦恼乃至节节闻经处处受益也我辈今者值此遗文深心玩索虽复世远地偏而心心相印何殊给园初唱前之二喜幸皆有之所愧夙根劣弱克果未期是故缺于第三喜耳然一字沾神永作金刚种子亦可悬为未来喜也。

　　大佛顶如来密因修证了义诸菩萨万行首楞严经卷第十文句(毕)

　　No. 285-A 后序

　　至矣哉大佛顶经之为教也依妙性而开妙悟起妙行而历妙位成妙果而归妙性永超七趣沉沦不堕修心岐径戒乘俱急顿渐两融显密互资事理不二诚教海之司南宗乘之正眼也旭年二十三时岁在辛酉创获闻熏决志离俗次年剃染坐禅双径每遇静中诸境罔不藉此金錍乙丑丙寅两夏为二三友人所逼频演此经二遍实多会心愿事阐发但以志在宗乘未暇笔述己巳春与博山无异师伯盘桓百日深痛末世禅病方乃一意研穷教眼用补其偏然虽遍阅大藏而会归处不出梵网佛顶二经越七年丙子抱病窜居九华惟以念佛伫死期不意诵帚昉师蹈冰远至首以梵网合注为请遂力成之次年昉师归闽续有同志数人乐闻此经要旨一番商究会心更多戊寅幻游新安结夏休邑重拈妙义如倍精明今夏弘法温陵昉师及一切知己坚请疏解以发前人之所未发子谓此经旧解多矣利根者一指便可见月钝根者多指益复眩眼耳昉师曰不然药无贵贱起病者良法无精粗救时为要痛兹末世宗教分河尽谓别传实在教外孰知教内自有真传纵令截去指头依旧不曾见月每聆吾师竖义快痛直捷实与本分宗旨相应并不蹈袭前人窠臼始信不离文字而说解脱非欺我也何忍秘此妙悟不以全体示人吾师于法有悭心乎于时复有修白慕公若水轮公极力劝成予感其意兼理夙愿述为玄义二卷文句十卷固不敢矫古人而立异亦不敢殉古人而强同知我罪我听诸高明而已独可悲者讲至大士圆通而昉师示𢇻解至大士圆通而昉师西逝劝子始事乃不及观予竣事也然昉师既游净土观世音菩萨为其胜友不久将入耳门圆照三昧观听十方圆明又何有于数卷玄文而不悉知悉见也哉予亦可以无憾矣。

　　是岁秋八月二十有五日阁笔故序

　　No. 285-B 䟦语

　　首楞严经一入中国已来诸师注解亡虑数十家矣然不闻特有玄义文句名盖玄文之名权舆于天台欤而惟有于法华无于余经此时首楞严一经未入中夏尝闻大师悬知竺土有此经向西礼拜焉明藕益旭师一生解释经论甚多予初就大藏读此玄文叹曰世岂天台之玄文又岂圭峰之疏钞而彼皆有修证仪今之旭师阙之耳然此经第七卷直佛口所诠有修仪有观法何可赘乎近了知轩主默兄抽玄文于大藏以图镂梓公海内予曩与所欲者偶然合其志不堪喜跃记巅末于后云。

　　法山后学知即撰

　　No. 285-C 定刻大佛顶经玄义文句䟦

　　本邦旧刊佛顶经玄文校雠弗精脱误最多(余)客岁讲经之次据藏本一一照对为之完正欲广布天下垂诸悠远遂命劂生以为定刻既成劂生请(余)䟦语聊书末简用识岁月贤者勿以厕名于后为诮也幸。

　　元禄六年夏五月三日菩萨沙弥光谦敬笔于洛东有门庵
