卍新纂续藏经第 13 册 No. 0284 楞严经玄义


　　No. 284-A 重刻大佛顶经玄文序

　　性相二宗犹波之与水从来不可分隔而其流弊也甚至分河饮水此岂文殊弥勒之过亦岂马鸣护法之旨哉谓真如受熏譬如劫火洞然虚空安得独冷谓真如不受熏譬如劫火洞然时虚空何尝烂坏故知得其语脉者合则双美失其宗趣者离则两伤观大佛顶经第四卷云譬如虚空体非群相而不拒彼诸相发挥只此一言两疑冰释善夫智者大师有言偏执法性生一切法何异自生偏执梨耶生一切法何异他生例而推之纵谓法性梨耶和合生一切法何异共生纵谓非法性非梨耶生一切法又何异无因缘生繇此观之四句无非是谤倘能妙达无生不起性计则四句虽不可说有四悉檀因缘故亦可得说谓真如不思议熏生一切法谓梨耶是可熏性生一切法皆无不可吾乃知智者大师真悟权实秘要故能于大佛顶经未来之时悬合其旨趣若此之经来时智者不可复作习台宗者昧于唯识习法相者迷于圆理所以众解纷纷咸失纲要究义理之攸归大似蚊咬铁橛判文字之下落亦如凿孔栽须旭于未剃发日即曾研究此典每翻旧注迷闷实多后因双径坐禅始解文字之缚复因数番讲演深理葛藤之根并探二宗融以心镜直至温陵弘法方得取笔疾书脱稿未几剞劂旋毕板留甘露戒坛不能携至江外兹者幻游普德略露贼私诸友固追不已顿公发意重刊爰述片言以为弄引剖千古未破之籓篱犯从来严设之禁忌位卑言高安免于罪然在出世君子谅不以人废言也。

　　甲申春日古吴藕益智旭书

　　No. 284

　　大佛顶如来密因修证了义诸菩萨万行首楞严经玄义

　　大佛顶如来密因修证了义诸菩萨万行首楞严经玄义卷上并序

　　明菩萨沙弥古吴智旭　撰述

　　明菩萨比丘温陵道昉　参订

　　大佛顶者即心自性之理体也随缘不变融四科而惟是本真不变随缘妙七大而各周法界喻冰水之始终惟是湿性譬太虚之群相不拒发挥十界一心事造与理具遍摄遍含一境三谛横辨与竖历非并非别依此成自行因果故名如来密因修证了义即此为化他因果故名诸菩萨万行首楞严因果妙修全归性具化他力用宁隔体宗二本明而金沙立辨二义决而华屋有门圆通既陈信方便之无非圣性圆根既选知耳门之独利此方明诲殷勤戒乘俱急道场安立显密互资无渐次而立渐次能历之正助圆彰即位次而非位次所历之转依如幻精研七趣秪因迷此大佛顶理而妄受轮回谁达空华无别体详辨五魔本求悟此大佛顶理而中途成惑那知妄想作根原是诚一代时教之精髓成佛作祖之秘要无上圆顿之旨归三根普被之方便超权小之殊胜法门摧魔外之实相正印也所以一念示人灭业障如翻大地依教行道成菩提如观掌果智者大师闻名遥礼不惮其劳般剌尊者剖膊远传不辞其苦智旭生逢像季获遘雄诠自非大士神功曷繇染指特以文圆义妙旨远趣深注疏虽多宗极未立悲了义之尚隐痛迷津之孰告不辞固陋聊殚隙明遍采众长折衷一理研精竭思再述玄文不敢与前人苦较是非但自向斯经深求脉络愿我同仁虚心着眼必有知其同异浅深违顺得失是矣。

　　时
崇祯己卯春三月二十有七日下笔故序。

　　将释此经五重玄义一释名二显体三明宗四辨用五教相释此五重有通有别通释七番具如法华玄义兹不复出今别释中释名为二先就经中所结五名彰存略次就今题通别诸字正解释。

　　初彰存略者

　　按经中佛答文殊问名共有五句一曰是经名大佛顶悉怛多般怛罗无上宝印十方如来清净海眼今仅存三字略去十八字以大佛顶三字全示此经正体是故须存此体即是显密圆诠之所依亦即显密圆诠之所显悉怛多般怛罗无上宝印密诠不离此体也十方如来清净海眼显诠不离此体也故但存三字而显密二教之体摄尽无遗矣二曰亦名救护亲因度脱阿难及此会中性比丘尼得菩提心入遍知海此名全略以其单从用立近而复狭阿难性尼二人可以摄入诸菩萨中菩提遍知二法可以摄入首楞严中盖首楞严三昧为能得能入菩提心遍知海为所得所入能所原自不二故也三曰亦名如来密因修证了义此名全存以是一经宗要故四曰亦名大方广妙莲华王十方佛母陀罗尼咒此亦从体与宗立名单约密诠是故俱略实则还是大佛顶如来密因义耳显密本无二体亦无二宗故得以显摄密五曰亦名灌顶章句诸菩萨万行首楞严此十二字从用立名略四存八亦是以显摄密。

　　次正解释

　　为二初通别合释次分句各释。

　　初合释者一切诸经皆有通别二名教行理三皆论通别今大佛顶等一十九字名异众典故教别同名为经故教通依教起行为行不同从一乃至无量故行别会同常乐故行通理虽无名因门名理理随于门四教一十六门入理故理别门随于理一门所入之理即一切门理一切门所入之理即一门理故理通此约一化以论通别次约一经前后诸文能诠相异故教别所诠理一故教通二十五圣方便多门故行别同证圆通故行通二十五门各具全理故理别一门全理融摄诸门故理通更约一题大佛顶即理了义即教首楞严即行此皆偏举具论必备以对经字任运有通别意又约一字所言大者梵语摩诃具含三义谓大多胜大即是理多即是行胜即是教又理大故教行亦大行多故教理亦多教胜故理行亦胜一字中无量义一一义中义复无量况一句况一题况一经况一切经耶通别合释竟。

　　次分文各释为二初释别名一十九字次释通名经字。

　　释别名为二初拣定二正释。

　　拣定者一切诸经别名无量取要言之不出七种一单法二单人三单喻四人法五法喻六人喻七人法喻今经正以人法为名略兼于喻法则有性有修人则有因有果大佛顶性法也密因修证了义万行首楞严修法也如来果人也诸菩萨因人也略兼喻者佛顶现化表示众生本具性德是故显诠名大佛顶经密诠名大佛顶咒从所表以立称亦得名为喻也。

　　正释为二初分句广释二合辨大途。

　　初中三初释大佛顶次释如来密因修证了义后释诸菩萨万行首楞严。

　　初释大佛顶复为三初约心法略释次约佛法广释三约众生法例释夫心佛众生三无差别无差别性即是大佛顶性此之理性在迷不减在悟不增一性一切性一切性一性随释一法遍能通一切法胡须作此三释耶特以性德在缠人莫能晓如暗室中宝谁能知者故必约佛界三德以明其致而昧者又独让能于佛故必更约九界三性以验其同十界并陈理事悉等而犹不知两重三千同居一念便疑众生法广佛法太高故必近约一念三因以识其要若知心佛众生的无差别则言言显谛句句知宗为不了者作此三番解释又恐滞句乘言者众说食数宝者多故今先从近要指南庶可随文入观。

　　初约心法略释者此大佛顶三字直指众生现前心性全彰一经所谈理体也以吾人现前一念实无分齐亦无方隅无有初后并无时劫竖穷横遍当体绝待不可思议故名为大经云一切因果世界微尘因心成体又云彼不变者元无生灭又云不汝还者非汝而谁乃至又云觉海性澄圆圆澄觉元妙等皆直指此现前一念当体常遍无欠无余譬如一刹那中所见明月即是亘古亘今之月不可谓是月之少分又如一点水中所现之月即是天上月之全体不可谓是少分月也以吾人现前一念了了常知不可昏昧故名为佛佛者觉也经云如是见性是心非眼当知闻觉知性亦复如是又云头自动摇见无所动手自开合见无舒卷又云觉所觉眚觉非眚中又云闻实云无谁知无者乃至其形虽寐闻性不昏纵汝形销命光迁谢此性云何为汝销灭等皆是显出现前一念之觉性也以吾人现前一念不可踪迹不可名状离过绝非用无穷尽贵极无为不堕诸数故名为顶譬如佛顶虽是妙相而不可见经云惟心与目今何所在又云以何为心当我拳耀是故七处无所相想非体不可指是不可指非既非明暗色空亦非觉闻知见等皆是显此现前一念本自离一切相故也从来释此三字或单约法谓此法是大觉最胜之顶法或单约喻谓喻之以佛顶使不滞于见相或单约事谓繇如来顶中化佛说咒故得大佛顶名或单约理谓大即法身佛即般若顶即解脱譬如担板各见一边若知全喻显法全事表理则群说纷纷合之双义盖如来顶中所现化佛亦名无为心佛正表众生本具性德而此性德本极尊贵如转轮圣王梦为蚁子虽昏妄颠倒寻膻阶下而床上王体依然如故又此性德既非有相亦非无相喻如佛顶虽不可见而非无顶非无顶即如实不空义故能从顶发辉现光现化不可见即如实空义故能超诸戏论离即离非空与不空义似有二体实无二即空不空圆融无二义故能非遮非照遮照同时然则不离一喻三法宛然法身大故无所不统般若大故无所不照解脱大故无所不融觉于真谛故一空一切空觉于俗谛故一假一切假觉于中谛故一中一切中一空一切空空无空相故无有一法出过于空一假一切假假无假相故无有一法出过于假一中一切中中无中相故无有一法出过于中三字共显三德而非纵一字各具三义而非横不纵不横名秘密藏七趣迷此而沉沦迷亦不失二乘昧此而枯寂昧亦不减如来证此为极果果亦非果菩萨悟此为真因因亦非因善读经者能向此三字中识取自心则无上宝王不求自致善观心者能向一介尔心中识此妙理则无边法藏触处洞明故先约心法略释也。

　　次约佛法广释者心法圆具何所不周迷强不知更观果德验果知因令自荐取所云广者不过广其所略非谓心外更有佛法也复为四意一约事释二约理释三约法释四约喻释虽似遍用古释有二不同一者若但遍用古释不能相融今四释各列而义实融通二者就今四释各论则名与古同而义味迥别读者当自详之。

　　一约事释者经初卷云世尊顶放百宝无畏光明光中出生千叶宝莲有佛化身结跏趺坐宣说神咒第七卷云斯是如来无见顶相无为心佛从顶发辉坐宝莲华所说心咒又云世尊从肉髻中涌百宝光乃至化佛顶放十道百宝光明一一光明皆遍示现十恒河沙金刚密迹擎山持杵遍虚空界然后宣说神咒又云亦说此咒名如来顶而结名中直云是经名大佛顶悉怛多般怛罗无上宝印十方如来清净海眼故可约事直释谓此咒既是大佛顶咒此经即名大佛顶经也夫事相法门必有所表且此神咒释迦何不自宣乃现顶光化佛又此化佛何故名为无为心佛良以释迦如来既已示现出家修道方证菩提众生习见谓是从父母以生身从修证而克果条然与我辈有殊曾不知其心性平等故今顶现化佛表其非属修成秪是即心自性方是法身无为天然妙觉尊胜第一应化之本法身故称大妙觉故称佛尊胜故称顶此大佛顶的是十界同具之心源耳近有解者因见经文顶光化佛遂欲以大佛顶如来五字为句殊觉割裂文旨不知只此三字已足摄于化佛之事矣问曰既云表法宁不滥下约理答曰彼则直约三德道理此但托事表法仍属事释又问既有所表宁不滥下约喻答曰彼则扩其不滞见相之喻无关于事今则即事有所诠表与经中放光动地诸事同例不与冰水叠巾等喻同例也。

　　二约理释者旧云大即法身佛即般若顶即解脱三字分属义或可然文则割裂且圆妙三德理绝纵横作此一途宁殚实义今明大佛顶三字直诠果上三德而字字圆具三意亦复非横所谓大者赞三德也法身体大般若相大解脱用大所谓佛者詺三德也法身本觉般若始觉解脱究竟觉又般若自觉解脱觉他法身觉满所谓顶者表三德之究竟也法身更无可上般若不可相见解脱放光现化故合名之为大佛顶又一字中所具三义仍复各各圆具三义大字三义者谓大多胜一往为语大是法身统诸法故如经云此见及缘元是菩提妙净明体等多是般若照诸境故如经云我以妙明不灭不生合如来藏乃至于中一为无量等胜是解脱超一切故如经云若能转物即同如来等然法身亦多亦胜般若亦胜亦大解脱亦大亦多法身多者遍一切处无非法身经云阴入处界皆如来藏妙真如性随举一阴一根一尘一识即是如来藏之全体非是少分如千万人仰视圆月各见全体若各各行各见圆月随之而去法身非一非多而说为多亦复如是法身胜者既云常住真心性净明体宁不最胜此易可知般若胜者第一波罗蜜多故佛知见故般若大者如智如理无二体故如经云惟妙觉明圆照法界等解脱大者不可思议解脱当体绝待故如经云狂心顿歇歇即菩提胜净明心本周法界等解脱多者法法无缚故如大涅槃百句解脱亦如净名三十二门此经二十五圆通等佛字三义者自觉觉他觉满一往为语自觉是般若觉他是解脱觉满是法身然自觉者即是自证三德觉他者即是令他亦证三德觉满者即是自他不二又本觉即是性中三德始觉即是因中三德究竟觉即是果中三德顶字三义者谓最尊义不可见义放光现化义一往为语最尊是法身不可见是般若放光现化是解脱然三德无不最尊三德并不可见而能现所现一一无非三德全体斯则文义俱妙秘藏泠然是故经云而如来藏本妙圆心非心非空非地非水非风火非六根非六尘非六识界非十二因缘非四谛智得非六度彼岸非如来三号非涅槃四德以是俱非世出世故即如来藏元明心妙即心即空乃至即我即净以是俱即世出世故即如来藏妙明心元离即离非是即非即当知此即是大佛顶法之极证也盖此如来藏心秪是众生本具理体惟佛以妙明不灭不生合之故发真如妙觉明性所谓发得本有实无新得又复应知即此本具如来藏心非谓除却十界依正假名之外别有一总相法门以为能非能即能双遮照而以十界诸法为所非所即所双遮照也特以不变之性炽然随缘正随缘处全体不变故于十法界中若染若净若实若名若依若正随拈一法即是全体如来藏心即复俱非俱即双遮双照称性圆融不可思议夫随拈一法而十界皆离即离非是即非即者一往是大义也随拈一法而十界俱非者一往是佛义也随拈一法而十界俱即者一往是顶义也复次离即离非是即非即者体大义也本觉义也最尊义也十界俱非者相大义也始觉义也不可见义也十界俱即者用大义也究竟觉义也现化义也乃至一义中更复圆具三义可准思之复次如来藏心本自离即离非是即非即遮照同时不可思议特以随缘即不变故一切俱非不变即随缘故一切俱即又不变随缘者即是举此一体三义而遍随十界迷悟染净诸缘随缘不变者即是举彼十界迷悟染净诸法无不当体即是此之一体三义是故一切俱非名为如实空义一切俱即名为如实不空义空与不空只是如来藏性法尔圆具二义而其体元非空与不空故能双照空与不空所以经中但称如来藏本妙圆心元明心妙妙明心元并无三如来藏之名即阿难之所致问观音之所自述亦皆但称空如来藏更无有不空如来藏空不空如来藏之两名后世不直明如来藏心所具三义而条然安立三名遂使乘言滞句之流似谓三藏各有别体亦可叹也约理释竟。

　　三约法释者此是十方如来及大菩萨自住三昧是故最尊无上名之曰大佛顶亦名第一义谛亦名胜义中真胜义性亦名无上觉道亦名无戏论法亦名阿毗达磨亦名真实圆通亦名无等等阿耨多罗三藐三菩提心以要言之只是众生本具心性常不变而随缘正随缘而不变迷之则生死无边类演若之狂走悟之则涅槃本有喻神珠之元在惟此理为真实故是大觉最胜之顶法也经中初则从胸卍字涌出宝光遍灌十方诸如来顶次则十方如来顶光来灌佛顶乃至说圆通已世尊及十方佛五体同放宝光互灌佛及诸菩萨顶皆即表示此最胜法所谓依最胜理说教依最胜教起行依最胜行还契此最胜理教行理三悉名大佛顶矣。

　　四约喻者旧云喻之以佛顶使不滞于见相意谓佛顶是相而不可见则不滞于相犹般若所谓若见诸相非相即见如来此但即空意耳若善用之则成衍教初门不善解之仍堕无相窠臼般若如大火聚四边俱不可触触则被烧云何单约无相义解耶今谓如来藏性不可以有相喻不可以无相喻不可以亦有亦无相喻不可以非有非无相喻譬如佛顶不可谓有相不可谓无相不可谓亦有亦无相不可谓非有非无相若谓有相何以华严九地善知识自云不可得见若谓无相何以此会大众皆得仰观顶光化佛若谓亦有亦无相终属相违若谓非有非无相徒增戏论如来藏性亦复如是经云指皆是物无是见者又云而如来藏本妙圆心非心非空乃至非我非净此即喻如佛顶不可以相见也经云是万象中微细发明无非见者又云而如来藏元明心妙即心即空乃至即我即净此即喻如佛顶不可以非相见也经云见与见缘并所想相如虚空华本无所有又云而如来藏妙明心元离即离非此即喻如佛顶不可以亦有亦无相见也经云此见及缘元是菩提妙净明体云何于中有是非是又云而如来藏妙明心元是即非即此即喻如佛顶不可以非有非无相见也般若云若见诸相非相即见如来古人云若见诸相非相即不见如来又云若见诸相非相即见眉毛在眼上又般若偈云若以色见我以音声求我是人行邪道不能见如来予翻偈云若离色见我离音声求我是人行邪道不能见如来乃至亦即亦离不即不离均成邪道若善用之则四句即成四门门门皆可入道故以佛顶喻如来藏须知若喻若法无不圆离四谤圆具四门方无过各耳约佛法广释竟。

　　三约众生法例释者夫大佛顶性含灵本有虽迷悟天渊而体用悉皆平等故须就众生现前三障点示三德令知演若纵未歇狂头原不失言三障者一烦恼障谓见思惑尘沙惑无明惑障三菩提二业障者谓善恶不动诸有漏业偏真无漏业出假神通非有漏非无漏业障三解脱二报障者谓同居分段报方便变易报实报变易报障三涅槃然三惑即三菩提何以故离菩提性无别惑故如离目无瞪三业即三解脱何以故离解脱性无别业故如离手无拳三土生死即涅槃何以故离涅槃性无生死故如离空无华故曰惑即般若业即解脱苦即法身又曰生死即涅槃烦恼即菩提也问曰二句与三句若何相摄答曰菩提是究竟智德照于菩提照于解脱照于涅槃名为般若之果涅槃是究竟断德断于三惑断于三业断于三土生死名为解脱之果菩提是如如智涅槃是如如理理智不二即名法身经曰生灭名妄灭妄名真是称如来无上菩提及大涅槃二转依号此之谓也更以喻明经云如水成冰冰还成水夫冰与水湿性是同坚流似异正谓九法界随于染缘迷本藏性转菩提为烦恼转涅槃为生死喻以如水成冰不惟失其流润之相并湿性亦几难辨矣然湿性未尝不在湿性既在则流润之性亦未尝不在是故性中所具缘了夺之但名正因虽云正因实具缘了惟如来随于净缘悟本藏性转烦恼为菩提转生死为涅槃喻以冰还成水不惟湿性昭然亦且周流润泽然虽周流润泽实于湿性无增湿性无增则流润之性亦无增也是故修中所有缘了实惟性具虽云性具不废修功当知九法界之七大如冰佛法界之七大如水而同一湿性也是故九法界之七大与佛界七大同皆清净本然周遍法界故今题称之为大前五大是心之相分根大是心之见分识大即是心之异名是故九法界之七大与佛界七大同属一心心即觉义故今题称之为佛九法界之七大与佛界七大皆非因缘自然非分别计度之所能知故今题称之为顶不可谓水具大佛顶义而冰不具大佛顶义也又经云如澄浊水乃至去泥纯水名为永断根本无明当知九法界生死五阴喻诸浊水佛界法性五阴喻纯清水清浊虽异体用并同体则同一湿性用则同其流润若知浊水中有清水性必不弃浊水而别求清水若见浊水能流能润即知不异清水之能流润故但有澄浊法别无求清法若约浊水外无清水义则云烦恼即菩提生死即涅槃若约澄浊水方得清义则云转烦恼依菩提转生死依涅槃不有即义那成转义不知众生在迷大佛顶法那得诸佛所证大佛顶法所以经中始就见精曲显次历阴入处界普会后约七大畅谈乃至具明如来藏心俱非俱即俱遮俱照无非直显一切众生现前依正色心等法无不法尔如斯岂谓离彼浊水体用别求清水体用哉设不肯信一切众生本具大佛顶法或虽仰信本有而不达现前烦恼业苦即是大佛顶之全体大用则何以狂心顿歇歇即菩提譬如本无头者更不怖头之无又若无怖头狂走之人亦更无悟头狂歇之人矣且夫十因六报一一唯心离心无体惑大故业亦大业大故苦亦大何非大义自心起惑自心造业自心受报始终因果俱不离心何非觉义惑无内外体相业无积习形相报无来去处相何非顶义且十因必受十果宁非密因之致六报交于六根宁非互用之理一人亦满多人亦满宁非横遍之征此方劫尽转寄他方宁非竖穷之性地狱既尔余趣可知故知十二类生二十五有总彼七趣升沉若灵若蠢若善若恶若乐若苦一一皆是大佛顶不变之性举全体以随缘而即彼正随缘时一一皆即大佛顶性始终不变之全体经云于妙圆明无作本心皆如空华元无所著空喻不变藏心华喻随缘七趣全空是华全华是空岂可谓华来空去华灭空生也哉六凡既尔声闻缘觉权教菩萨亦复可知彼虽不达大佛顶性妄取偏真幻有但中以为极致而大佛顶性岂彼三乘所能改变所能割裂且设非大佛顶性不变随缘全体之力何处更有偏真幻有但中可取譬如摩尼宝珠愚者不知用贸一衣一食而宝体何尝减损又如日轮当空光入一隙非繇全日那有隙光昧者观隙光而疑日论之小智者因隙光可窥日轮之全九界众生所具大佛顶之全理亦复如是此众生法亦即心法非于心外别有众生亦即佛法非于佛法外有众生非于众生法外有佛法是故能于一众生法中具见一切众生法一切佛法一切心法无非大佛顶法者便能于一佛法中具见一切佛法一切心法一切众生法无非大佛顶法亦能于一切法中具见一切心法一切佛法一切众生法无非大佛顶法此之谓善知心佛众生三无差别可与共读此经不招数宝之讥不堕无闻之祸矣释大佛顶竟。

　　次释如来密因修证了义复为二初分释次合释。

　　分释为四初释如来次释密因三释修证四释了义。

　　初释如来者金刚经云无所从来亦无所去故名如来此经云生灭去来本如来藏性真常中求于去来迷悟生死了无所得皆约法身释也转法轮经云第一义谛名如正觉名来此经云明极即如来皆约报身释也成实论云乘如实道来成正觉此经云自觉已圆能觉他者如来应世皆约应身释也复次真谛为如实道一切智为正觉断见思为自觉令他断见思为觉他是藏通如来也中谛为如实道一切种智为正觉断无明为自觉令他断无明为觉他别圆如来也复次出二谛外是第一义谛不分别二边是名正觉断十二品无明为明极别教如来也即二谛是第一义谛一心三智是名正觉断四十二品无明皆尽为明极圆教如来也复次法身本有报身修成应身起用别教如来也三身全是性具亦复全是修显性修不二圆教如来也今正指圆教如来乃修德之究竟称性之极果也。

　　次释密因者不生不灭为本修因然后圆成果地修证因该果海果彻因源故称为密又正因佛性缘因佛性了因佛性圆具圆修圆发不纵不横不并不别故称为密又经云汝虽强记但益多闻于奢摩他微密观照心犹未了又云是种种地皆以金刚观察如幻十种深喻奢摩他中用诸如来毗婆舍那清净修证渐次深入夫奢摩他者一心三止也毗婆舍那者一心三观也奢摩他微密观照者止观不二也从圆境谛起圆止观以圆止观照圆境谛如外无智智外无如故称为密又经初阿难见佛殷勤启请十方如来得成菩提妙奢摩他三摩禅那最初方便即是问此密因以三德不纵不横不并不别如世∴字如天三目斯则名为秘密之藏所问妙奢摩他三摩禅那亦复如是奢摩他是体真止亦是空观三摩是方便随缘止亦是假观禅那是息二边分别止亦是中观又奢摩他即一心三止三摩即一心三观禅那即止观不二三若定三则不名妙三若定一亦不名妙非一非三而三而一即一恒三即三恒一三一不可思议方名为妙妙即是密又经初佛酬阿难之请首即告云有三摩提名大佛顶首楞严王具足万行十方如来一门超出妙庄严路次则破缘影之非心显见性之实相会四科以归理明七大之性具乃至结归如来藏心俱非俱即并遮并照更无一言谈及修此三昧之方但显吾人本性圆妙三谛之理当知达此理性自成妙修所谓全性起修全修在性故名为密复次圆顿止观是成佛因而大佛顶性又是圆顿止观之因即名因因如来无上菩提是止观果以此果果而为因因因果理微不可思议故名为密。

　　三释修证者修有缘修真修证有分证满证若言四善根位生灭道品为缘修见谛已后重虑缘真为真修者藏教意也若言性地相似无生空慧为缘修见地已后真无生慧为真修者通教意也若言住行向次第三观为缘修登地中道实观为真修者别教意也若言十信相似一心三观为缘修住后一心三观无功用道为真修者圆教意也若言断见惑为分证断思惑尽为满证者藏通意也若言初断一品无明登欢喜地为分证断十二品无明为满证者别教意也若言初发心时便成正觉成就慧身不繇他悟为分证乃至五住究尽二死永亡圆满菩提归无所得为满证者圆教意也今明圆修圆证故称修证了义。

　　四释了义者空假非了中道为了隔历非了圆融为了旧以此二字单属言教今谓不然教行理三同称了义经云惟垂哀愍开示众生中道了义无戏论法夫中道即了义理也无戏论即了义行也开示即了义教也又了义即第一义第一义属理又了义即决定义决定义属行说此理行皆名为教自行化他皆名为行教行所契皆名为理胡得作偏释耶。

　　次合释复为二初约显说释次约密咒释。

　　初约显说释者谓圆教妙觉极果不过以此性具大佛顶理而为妙密真因故缘修真修分证满证无非了义所谓名字了义乃至究竟了义也若藏通极果全不知此大佛顶理所以若修若证始终非了若别教极果推其初心虽仰信此大佛顶理以为但是佛法不知即是现前心法及众生法所以缘修非了真修方了又分证虽了满证未了也问曰大佛顶性既云统一切法则十界因果总不离此何得简去藏通别教三种极果答曰虽一切不离此性而知与不知自别虽分知与不知而离此决无异因当知此之密因在圆佛即是妙密以始终皆知故在别佛即是微密以始不知终方知故在藏通极果即是秘密以始终皆不知故。

　　次约密咒释者经云十方如来因此咒心得成无上正遍知觉乃至传此咒心于灭度后付佛法事究竟住持严净戒律悉得清净又云亦说此咒名如来顶当知即是以此大佛顶咒而为密因故若修若证无非了义也此密亦有三义以此五会神咒全是密诠大佛顶心故名咒心亦名心咒即妙密义以此神咒如仙陀婆惟菩萨智臣能解即微密义以此神咒但可诵持不可翻释即秘密义释如来密因修证了义竟。

　　后释诸菩萨万行首楞严亦为二初分释次合释分释又三初释诸菩萨次释万行三释首楞严。

　　初释诸菩萨者诸是众义约时处则十方三世约解行则遍圆权实菩萨是梵语具云摩诃菩提质帝萨埵此翻大道心成就众生今略称但云菩萨或翻大士或翻开士亦翻始士始发心故亦翻高士超一切故正翻觉有情虽已觉悟犹带缘情单约当体释也以菩提道觉悟有情单约利他释也觉道是所求有情是所化双约二利释也三大阿僧祇劫伏惑利生功德成满直至树下方断结者藏菩萨也亦自断惑亦化众生正使虽尽扶习润生者通菩萨也知有中道佛性用次第三观断惑利生者别菩萨也了知心佛众生三无差别从始至终圆伏圆断圆成二利者圆菩萨也即此经始自干慧终至等觉五十五位真菩提路是也科简者时处则通收十方三世经云过去诸如来斯门已成就现在诸菩萨今各入圆明未来修觉人当依如是法也解行则简偏取圆简权取实经云诸修行人不能得成无上菩提乃至别成声闻缘觉等皆繇不知二种根本又云得循圆根与不圆根日劫相倍也。

　　次释万行者万是此方总数表其最多行是修德都名不出二种谓慧行行行般若名慧行五波罗密名行行慧行名正行行行名助行又助行有显有密清净律仪为显行坛仪心咒为密行又涅槃明五种行一圣行二梵行三天行四婴儿行五病行圣行天行为上求佛道之行梵行婴儿行病行为下化众生之行又有次第五行一心五行如是等种种分别不同故总名万行今且依次第五行略出其相一圣行者复有三种谓戒圣行定圣行慧圣行戒圣行者所谓具足根本业清净戒前后眷属余清净戒非诸恶觉觉清净戒护持正念念清净戒回向具足无上道戒经云要先持此四种律仪皎如冰霜此即业清净戒又云自不能生一切枝叶心三口四生必无因此即余清净戒又云心灭贪淫持佛净戒而四明诲中一一皆约心说即是觉清净戒又云心尚不缘色香味触一切魔事云何发生又云必使淫机身心俱断断性亦无即是念清净戒又云若得妙发三摩提者则妙常寂有无二无无二亦灭尚无不杀不盗不淫云何更堕杀盗淫事又云欲得菩提要除三惑当知即是无上道戒也定圣行者一世间禅二出世禅三出世上上禅世间禅复二种一根本味禅二根本净禅一味禅者即四禅四等四空总名十二门禅一切凡夫外道以六行观修之所谓厌下苦粗障欣上净妙离但以隐没故有垢故无记故名为味禅隐没者闇证无观慧有垢者地地生爱味无记者境界不分明此经所明色界有十三天除五不还无色四天除钝罗汉余皆是此禅定果报故云一切世间所修心人不假禅那无有智慧但能执身不行淫欲若行若坐想念俱无爱染不生无留欲界乃至穷空不归迷漏无闻便入轮转此之谓也二净禅者名相与味禅不异但以不隐没故无垢故有记故与上相反谓佛弟子修之有观慧不味着境界分明故名净禅此又三品一者六妙门禅谓一数二随三止四观五还六净二者十六特胜谓知息出知息入等亦名安那般那三昧此经周利调息法门似之三者通明禅观息色心三事不可得此经孙陀观鼻端白似之已上三品具在禅波罗蜜须者寻之二出世禅者有四种一观禅谓九想八背舍八胜处十一切处等二练禅谓九次第定三熏禅谓师子奋迅三昧四修禅谓超越三昧也三出世上上禅者即地持所明九种大禅又经初云有三摩提名大佛顶首楞严王第六卷云我承佛威力宣说金刚王如幻不思议佛母真三昧若约别对当机则独指观音耳门三昧若约真实圆通实无优劣前后差别则遍指二十五圣三昧无非出世上上禅也慧圣行者即是四圣谛慧此复四种一生灭四谛慧二无生四谛慧三无量四谛慧四无作四谛慧生灭四谛慧者观三界二十五有依报正报若乐若苦皆是三苦之聚逼恼众生无常无我不净虚假无一可乐是苦谛慧知见思二感有漏善恶不动三业皆是三界受生之因誓不复造是集谛慧以四念处破四颠倒别相总相善巧正勤如意根力觉道向涅槃城慈悲誓愿广行六度除自他烦恼业苦是道谛慧倒不起则业不起业不起则果不起是灭谛慧无生四谛慧者观不净色色性自空如镜像无实洞达五阴空无所有解苦无苦而有真谛名苦谛慧知集繇心心如幻化起集亦幻一切爱见与虚空等名集谛慧所治如幻能治亦然名道谛慧法本不生今何所灭设有一法过涅槃者我亦设为如幻如化名灭谛慧也无量四谛慧者所谓苦有无量相分段变易二生死皆苦也集有无量相五住烦恼漏无漏业皆集也道有无量相半满权实正助诸行皆道也灭有无量相半满权实一十六门所会之理皆灭也遍知十界假实差别名苦谛慧遍知十界惑业因缘名集谛慧遍修半满正助诸行名道谛慧遍达半满诸门理谛名灭谛慧也无作四谛慧者知涅槃即生死名苦谛慧知菩提即烦恼名集谛慧知烦恼即菩提名道谛慧知生死即涅槃名灭谛慧此经二十五圣约初心方便则四种四谛慧行各各不同约证入圆通则惟是无作四谛慧也无作四谛慧成则具二十五王三昧能破二十五有法华所明普门示现及此经所明三十二应十四无畏四不思议等即其验也二十四圣亦皆具证但非此会当机故不说耳二明梵行者梵是净义无二边爱见证得故名为净即是无缘大慈大悲大喜大舍遍拔法界众生苦遍与法界众生乐非余梵天所修四无量心亦非藏通二教所修生缘法缘等慈悲也经云一者上合十方诸佛本妙觉心与佛如来同一慈力二者下合十方一切众生与诸众生同一悲仰即是其相亦是二十五圣之所同证而观音当机故详说之三明天行者天是第一义天此经亦名为涅槃天识阴初破即已明悟登圆初住从此发行进趣十住十行十向四加行心十地等觉乃至圆满菩提归无所得皆是繇理成行故名天行四明婴儿行者既证无缘大慈观众生有种种小善之机若无菩萨开发不得生长故以慈善根力和光利行令诸众生得见菩萨同其始学或示五戒十善之行或示色无色界因行或示藏通别教种种诸行以此俯同群小提引成就如此中所明三十二应随何类说何法即其事也五病行者既证无缘大悲观一切众生病则是我病故示同其病而度脱之即如阿难于空王佛所已发菩提之心今方示堕淫室悔责多闻深发大教普利未来又如三十二应中天龙药叉等恶趣众生乐脱五伦即皆现身而为说法亦其事也次第五行竟言一心五行者即是一行一切行一切行一行圆五行也涅槃经云复有一行是如来行所谓大乘大般涅槃今经云有三摩提名大佛顶首楞严王具足万行十方如来一门超出妙庄严路又云十方薄伽梵一路涅槃门又云此是微尘佛一路涅槃门皆即指此一心圆五行也所谓摄心为戒因戒生定因定发慧即圆圣行一向专心发菩萨愿即圆梵行奢摩他中用诸如来毗婆舍那清净修证渐次深入即圆天行应身生彼末法之中作种种形度诸轮转与其同事称赞佛乘即圆婴病两行也圆天行成故称大雄圆圣行成故称大力圆梵行婴病行成故称大慈悲大力故名妙湛大慈悲故名总持大雄故名不动又五行总无二相故名湛五行互具诸用故名总持五行惟是一性故名不动阿难亲悟自心如来藏性所具五行方知世尊果上所证五行一一无非三德秘藏而赞之也谓依藏性随缘不变义远离诸和合缘及不和合即成圣行依藏性不变随缘义随众生心应所知量种种示现即成梵行及婴病行藏性随缘不变不变随缘之理即是天行初心知此名字五行依此起观观行五行观成解发相似五行解深发证分真五行圆满菩提究竟五行从始至终一心圆具是故名为一心五行今更约三种增进修行渐次点示其相严净戒律永断淫心尘既不缘根无所偶身心快然妙圆平等即戒定慧圣行永断五辛不餐酒肉无啖生气即慈悲梵行一切如来密圆净妙皆现其中即是天行永无相生相杀之业偷劫不行无相负累游十方界宿命清净得无艰险即具婴病两行是人即获无生法忍谓五行功成证圆初住也以要言之始从干慧终至妙觉无不以三渐次为能历故曰从是渐修随所发行安立圣位而此三渐次行第一第二是助行第三违现业是正行正助二行摄一切行罄无不尽故得标名为万行也。

　　三释首楞严者梵语首楞严三昧此云健相分别正定得此三昧者知诸三昧行相多少深浅如转轮圣王主兵臣宝能知兵力多少所住至处无能摧伏此三昧宝亦复如是按藏中别有首楞严三昧经三卷专明此定功用威力似是深位菩萨所修与今经初心方便稍异今不依此释首楞严也涅槃经云首楞严者一切事竟严者坚因一切毕竟而得坚固名首楞严今正依此释名兼摄健相分别之义言一切事者所谓五阴六入十二处十八界及七大也言毕竟坚固者所谓皆非因缘非自然非和合非不和合本如来藏常住妙明不动周圆妙真如性皆悉清净本然周遍法界也言健相分别者所谓善知五阴浊相及澄浊得清相善知入处界大流相所相及入流亡所相善知二十五门显密修证各有能历三渐次行所历五十五位始终差别及平等相善知一念迷惑能起七趣升沉诸因果相善知修奢摩他毗婆舍那所现微细诸魔事相故名健相分别也复次约阴入处界七大等事明毕竟坚固者仍为十意一毕竟理二毕竟誓愿三毕竟庄严四毕竟智断五毕竟遍知六毕竟道七毕竟用八毕竟权实九毕竟利益十毕竟无住一毕竟理者谓阴界七大等皆即如来藏性圆三谛理天然性德离过绝非凡十法界若依若正若色若心随举一尘随举一念随举一事随举一名一一无非三德秘藏全体大用更无少许事理不具此中经云此见及缘元是菩提妙净明体又云一切浮尘诸幻化相其性真为妙觉明体又云性色真空性空真色清净本然周遍法界等又云各各发明则各各现若俱发明则有俱现乃至我以妙明不灭不生合如来藏是故于中一为无量无量为一等而结之以如来藏性俱非俱即双遮双照此理方名毕竟尚非出二边之中道可比何况灭色即色二种真谛耶二毕竟誓愿者谓知涅槃即生死菩提即烦恼故有随染缘之阴界七大如水成冰遂起同体大悲发无作二誓遍十界自他苦集曰众生无边誓愿度烦恼无尽誓愿断又知烦恼即菩提生死即涅槃故有随净缘之阴界七大如冰成水遂起无缘大慈发无作二誓遍与十界究竟道灭曰法门无量誓愿知佛道无上誓愿成经云愿今得果成宝王还度如是恒沙众乃至舜若多性可销亡铄迦罗心无动转夫得果必兼法门度众必断烦恼今繇既悟藏性称性而发所以终无动转当知即是无作四弘誓也又云上合十方诸佛本妙觉心与佛如来同一慈力下合十方一切众生与诸众生同一悲仰又云第二七中一向专心发菩萨愿又云自未得度先度人者菩萨发心自觉已圆能觉他者如来应世如此皆明异竟誓愿尚非依无量四谛所发弘誓可比何况依生灭无生四谛所发弘誓愿耶三毕竟庄严者谓知阴界大等即是性觉妙明本觉明妙而修圆顿止观依明妙照而常寂义成奢摩他一心三止依妙明寂而常照义成毗婆舍那一心三观依妙明明妙寂照无二体义于奢摩他微密观照平等无二法华经云定慧力庄严以此度众生此经云我以妙明不灭不生合如来藏又云静极光通达寂照含虚空又云奢摩他中用诸如来毗婆舍那清净修证如此皆明毕竟庄严尚非次第止观可比何况体析等止观耶四毕竟智断者谓知阴界大等本如来藏常住妙明不动周圆妙真如性以圆顿止观圆破三惑圆显三谛不离谛而有惑不离惑而有谛破无可破显无可显方名毕竟破显就惑破处烦恼即菩提说名智德就理显处生死即涅槃说名断德又照理故名智惑破故称断经云希更审除微细惑令我早登无上觉又云歇即菩提胜净明心本周法界不从人得又云觉迷迷灭觉不生迷譬如金矿杂于精金其金一纯更不成杂如木成灰不重为木诸佛如来菩提涅槃亦复如是又云去泥纯水名为永断根本无明又云知见无见斯即涅槃无漏真净如此皆明毕竟智断尚非次第三智仅断无明十二品者可比何况偏空智慧秪断界内见思者耶五毕竟遍知者谓知阴界大等本如来藏不变随缘随缘不变若迷此阴等诸法妄计因缘自然和合及不和合则有十界苦集十二因缘六蔽尘沙无明等名之为塞若悟阴等诸法当体即是三德秘藏则成十界道灭灭因缘智六度一心三观等名之为通于塞知破于通知护经云灭尘合觉故发真如妙觉明性又云如来发明世出世法知其本因随所缘出如是乃至恒沙界外一滴之雨亦知头数现前种种松直棘曲鹄白乌玄皆了元繇又云当处禅那觉悟无惑则彼魔事无奈汝何如此皆明毕竟遍知尚非历别五眼可比何况法眼及天眼耶六毕竟道者谓知阴界大等一一非净非不净双照净与不净名身念处一一非苦非乐双照苦之与乐名受念处一一非常非无常双照常与无常名心念处一一非我非无我双照我与无我名法念处一身念处一切身念处一受念处一切受念处一心念处一切心念处一法念处一切法念处是名圆四念处恶灭善生名正勤定断成就名如意足五法增长名根根破障名力分别道用为觉分安稳道中行为正道繇此圆入一切法门经云我又获是圆通修证无上道故获四不思议无作妙德又云是种种地皆以金刚观察如幻十种深喻如此皆是明毕竟道尚非无量道品可比何况无生生灭诸道品耶七毕竟用者谓知阴界大等虽复理性平等清净而无始妄习事障偏强须加事助以开圆解虽用事助一一还与圆理称实相应经云若有宿习不能灭除汝教是人一心诵我佛顶光明摩诃萨怛多般怛罗无上神咒又云结界建立道场求于十方如来于大悲光来灌其顶出入澡浴六时行道如是不寐经三七日乃至道场仪轨事事皆表圆顿乘法如此皆明毕竟助用故至果成便名三轮不思议化当知事相虽同收功永别圆人对治岂前三教所能比耶八毕竟权实者谓知阴界大等如来藏性非权非实非因非果而能成就一切权实因果以不达阴等空故则有世间魔外种种诸位以但知阴等空寂不达其即假故则有出世声闻缘觉种种诸位以但知阴等体空如幻不达其即中故则有历别种种诸位经云诸修行人不能得成无上菩提乃至别成声闻缘觉及成外道诸天魔王及魔眷属皆繇不知二种根本又云将欲复真欲真已非真真如性非真求复宛成非相此之谓也以了知阴等本如来藏即空假中则有圆顿种种诸位经云如是皆以三增进故善能成就五十五位真菩提路此之谓也知前三种诸位则善知权知后圆顿诸位则善知实知此如来藏中同体权实则知为实施权开权显实是名毕竟权实尚非教权证实可比何况教证俱权者耶九毕竟利益者谓知阴等本如来藏觉悟无惑则凡内外强软诸魔永不能动经云摩登伽在梦谁能留汝形又云然彼诸魔虽有大怒彼尘劳内汝妙觉中如风吹光如刀断水了不相触汝如沸汤彼如坚冰暖气渐邻不日消殒又云消息邪缘令其身心入佛知见从始成就不遭岐路直至菩提无诸少乏此是自利毕竟自利既尔他利可知是名毕竟利益尚非四荣利益可比何况四枯耶十毕竟无住者谓知阴等藏性离一切相即一切法言妄显诸真妄真同二妄是故不住生死不住涅槃不住二边不住中道经云是名妙莲华金刚王宝觉如幻三摩提弹指超无学又云入于如来妙庄严海圆满菩提归无所得是名毕竟无住尚非不住但中似解可比况仅不住偏真似解者耶此十种毕竟从始至终通修彻性纵令在迷理本毕竟初知此理即名字毕竟依此修观即观行毕竟解发根净即相似毕竟进破无明即分证毕竟成无上道即毕竟毕竟而总约阴界大等为所观境故言一切事毕竟坚固也。

　　次合释者谓圆教一切菩萨亦惟繇此大佛顶理故能一心具足万行而十八界七大随举一事皆悉毕竟坚固始终修证无能摧伏若不悟此大佛顶理则虽积集万行而于一切事法终非毕竟坚固且如藏通菩萨始终不知大佛顶理故虽事度理度历劫辛勤终归灰断不名坚固别教菩萨初心不知登地方知虽获坚固犹未毕竟惟圆教菩萨先悟此大佛顶理以为真因所以十八界七大随举一事为所观境皆得毕竟坚固也然前三教菩萨虽繇不知此理未得毕竟坚固实非离此大佛顶理别有差别因果可得故依对待义则须简去约绝待义仍无所不收且如尼沙陀初观不净药王昆季初作世医迦叶以然灯涂像为缘因周利以调出入息为方便乃至火头观暖气以息淫持地从平地以积行种种权行总入圆通自非大佛顶理平等法性本具功能何繇一切事行皆得毕竟坚固也哉分句广释竟。

　　二合辨大途者经题三句秪是体宗用三亦是性修人法因果并举亦与经初所唱大定之名符合言体宗用者大佛顶是境妙全彰经体如来密因修证了义是智妙显示经宗诸菩萨万行首楞严是行妙示经力用虽了义非无大用万行不离真宗且约智妙属宗行妙属用一住分之又修证非无妙行首楞非无妙智且约如来为自行因果菩萨为化他因果一往分之言性修人法因果者大佛顶即如来藏性非因非果因果所依也如来是果人密因修证了义是果彻因源菩萨是因人万行首楞严是因该果海言符合定名者经云有三摩提名大佛顶首楞严王具足万行十方如来一门超出妙庄严路夫具足万行即诸菩萨万行也十方如来一门超出妙庄严路即如来密因修证了义也若文若义皆悉允合但经中取大佛顶性德及首楞严修德合成三昧之名总显全性起修全修在性之妙而以具足万行二句别显三昧功能旨趣题中直将此十九字一气贯下正显达性之因方为密因达性之修修方了义达性之证证方了义达性之行一行一切行方名具足万行达性之事全事即理方得毕竟坚固是知首楞严名虽属于修而全繇于大佛顶性所以经中广开圆解欲人即性成修但依此教理成就首楞严行则智断因果等无一非首楞严矣又何俟于再分别耶释别名竟。

　　次释通名为二初正释经字二历法明经。

　　初正释者梵语修多罗或云修单兰或云修妒路或云素怛䌫总是彼方楚夏不同此土或翻为契或翻法本或翻为线或翻善语教或翻为经或云无翻含五义故一法本义亦云出生二微发义亦云显示三涌泉义四绳墨义五结鬘义智者大师和融有无复于翻五含五各作三义释之即是教行理三所谓契缘契事契理乃至结教结行结理教指世界悉檀具如法华玄义广明兹不具出今约此方经字训法训常释之法者可轨义常者不变义可轨者教可轨行可轨理可轨经云是佛顶光聚微妙章句出生十方一切诸佛又云如是法门先过去世恒沙劫中微尘如来乘此心开得无上道又云汝当恭钦十方如来究竟修进最后垂范教可轨也经云十方如来一门超出妙庄严路行可轨也经云妙性圆明离诸名相又云精真妙明本觉圆净非留生死及诸尘垢理可轨也不变者教不变行不变理不变经云如我此说名为佛说不如此说即波旬说教不变也经云过去诸如来斯门已成就现在诸菩萨今各入圆明未来修学人当依如是法又云汝等有学未尽轮回发心至诚取阿罗汉不持此咒而坐道场令其身心远诸魔事无有是处行不变也经云汝与众生亦复如是宝觉真心各各圆满又云觉海性澄圆圆澄觉元妙理不变也。

　　二历法明经者若从佛及四依闻法则音声为经若从卷帙则色尘为经若法行人历法观察则法尘为经若他国土有以光明作佛事者亦是色尘为经香积佛国即是香尘为经以香饭作佛事兼取味尘为经或有佛国以天衣作佛事即是触尘为经复次悟者一切是经迷者一切不知是经且如佛正说法有时四百九十八人意中罔罔则与清风过耳何异而古人或闻击竹或闻淫词或闻估肉俚言皆即悟道则何声非经又如黄卷赤牍种种庄严牛羊鸡犬视之则与草木瓦石何异而古人或见桃华或观流水或观块破皆即悟道则何色非经复次佛斥阿难云汝等尚以缘心听法此法亦缘非得法性既曰非得法性是未悟理既不悟理即不成行既不成行则教道亦虚而憍陈那于佛音声悟明四谛既已悟理验必成行既已成行则验教非谬故知经体不殊迷悟自异且尼沙陀观色色即是教行理童子闻香香即是教行理药王尝味味即是教行理毕陵伤刺痛即是教行理乃至六根六识七大亦复如是以要言之根尘诸法一一本即如来藏性性不可变法尔可轨举体既即理经那得不是教经行经故于一一法中能见大佛顶理者则一一无非如来密因修证了义一一无非诸菩萨万行首楞严矣此经一名中印度那烂陀大道场经于灌顶部录出别行即是以处彰名言灌顶部即密部也若经中所结五名显密互彰若今题存三略二以显该密乃结集家善巧若后世称此经名畏于繁文直云大佛顶首楞严经妙合经中王三昧名亦复略摄性修旨趣已尽诚为无过若近世喜简直呼为楞严经理固无碍奈与藏中首楞严三昧经相滥今谓圆顿妙诠互融互摄既可直云楞严经亦何不可直云万行经了义经密因经佛经菩萨经耶然虽互摄互融而性修理事亦仍不分而分自应以性摄修以理摄事似宜直称大佛顶经则经体既显不滥他帙亦两便也释名竟。

　　大佛顶如来密因修证了义诸菩萨万行首楞严经玄义卷上
卍新纂续藏经第 13 册 No. 0284 楞严经玄义


　　大佛顶如来密因修证了义诸菩萨万行首楞严经玄义卷下

　　明菩萨沙弥古吴智旭　撰述

　　明菩萨比丘温陵道昉　参订

　　第二显体

　　为十初明须显体二释体义三正出体四引证五会通异名六广简伪滥七明入体之门八遍为众经体九遍为诸行体十遍为一切法体。

　　初明须显体者

　　前释通别二名共二十字皆是能诠之名文义浩博今更点示名下所诠要理正显一经之主质意欲令人寻名得体如因指见月盖标指非欲令其玩指见月始知别无他月又释名总示三德显体别在法身明字别在般若辨用别在解脱教相分别总别故释名之后须先辨体体虽法身必具二德虽具二德还属法身具二德故非纵属法身故非横不纵不横方是经体又经若无体则邪倒无印同于魔说故须显体又得此体已方能全性起修以修合性如有虚空方可驾屋既成屋已仍取屋空是故须显体也。

　　二释体义者

　　体是主质亦释为礼亦释为底亦释为达只一主质具此三义非三体也言体礼者如君尊臣卑父贵子贱臣子虽多君父惟一经体亦尔惟是一理统摄万法种种众行之所归趣无量功德之所庄严言说问答之所诠辨以贵极故称为礼体经云妙湛总持不动尊又云顶礼如来藏无漏不思议此之谓也言体底者如恒河大海莫测浅深唯香象修罗乃穷其底佛法亦尔释论云如度大海惟佛穷底此经云如来常说诸法所生唯心所现一切因果世界微尘因心成体又云我以妙明不灭不生合如来藏惟妙觉明圆照法界又云如来发明世出世法知其本因随所缘出此之谓也知此体者即知一切法之源底故名体底言体达者如风行空中通达无碍如天王号令万国齐奉佛法亦尔知此体者即能遍达一切诸法无有留碍故名体达经云若能转物即同如来又云十方如来及大菩萨于其自住三摩地中见与见缘并所想相如虚空华本无所有此见及缘元是菩提妙净明体此之谓也礼体是法身体底是般若体达是解脱只一德而三德宛然总三义而惟是一体是谓体义。

　　三正出体者

　　此经以如来藏妙真如性为体于三名中取大佛顶名于竖义中取大字义于横义中取体大义本觉义最尊义于三德中即是取法身德复次于三因中取正因佛性于三了义中取理了义于十毕竟中取毕竟理复次于经文辨见中取见见非见义于阴入处界取随缘不变义于冰水喻中取湿性义于如来藏取离即离非是即非即义以繇离即离非是即非即义故前之俱非俱即二义并成问曰既取离即离非是即非即之如来藏为此经体何故阿难问果地七名但云空如来藏观音十四无畏中亦但云空如来藏耶答曰只此空如来藏便是离即离非是即非即之体非更别有不空等二藏以为之对已如前辨今更于一名中点示三义空字即显离即离非义藏字即显是即非即义如来二字即显妙明心元义又繇空义故则一非一切非十界三谛俱非繇藏义故则一即一切即十界三谛俱即繇如来义故则一离即离非是即非即一切离即离非是即非即十界三谛俱离即离非是即非即夫一非一切非体底义成一即一切即体达义成离即离非是即非即礼体义成今更就经中盛谈一一皆云本如来藏妙真如性故以此名而显经体当知即是中道理性非空非不空仍双照空与不空以如来藏三字点示众生本具理体即是诸佛究竟果德之本以一妙字点示如来藏如实不空义以一真字点示如来藏非空非不空双照空不空义以一如字点示如来藏如实空义以一性字总上三义结成不变之体此理极成无容异议矣问曰既云事理圆融性修不二何须于诸法中别简正体答曰譬如梁柱成屋所取性是屋中之空若无屋空梁柱何用如来藏性亦复如是非因非果所依因果如梁柱藏性譬屋空梁柱可多屋空惟一以譬事相因果虽多理性惟一又如日月星辰可多太虚惟一宰辅臣吏可多帝主惟一为此义故须显正体虽三德秘藏不纵不横不一不异以便于显示必简般若解脱惟以法身当名既显法身即显般若解脱以本不即不离故也三德既尔余法例然可以意知不复委出。

　　四引证者

　　经于阴入处界之首即总标云殊不能知生灭去来本如来藏常住妙明不动周圆妙真如性而于下文复征起云何五阴本如来藏妙真如性乃至十八界文亦皆如是又七大中一一皆云汝元不知如来藏中性色真空性空真色等至后三大文中各各更加性真圆融皆如来藏本无生灭之语重重昭示不一而足直至答满慈问方乃圆结如来藏性一体三义然后阿难领诲请修喻以虽获大宅要因门入是明指此如来藏性为天王所赐华屋矣以藏性虽人人本具迷强不知知繇佛示义如佛赐譬如诸侯失国天王为之继绝举废亦名为赐也又文殊选圆通毕结云顶礼如来藏无漏不思议岂非以众生所具即具此体耳门所显即显此体诸佛所证即证此体故藉此同体法性之力以加被于未来也哉明文在兹可为诚证也。

　　五会通异名

　　又为二初会本经异名次会他经异名。

　　初会本经异名者初卷佛告阿难一切众生生死相续皆繇不知常住真心性净明体即指此体次则阿难自悔责云当繇不知真际所诣真际亦是此体异名佛示第二根本云无始菩提涅槃元清净体又云何况清净妙净明心性一切心而自无体皆指此体阿难又自责云良繇不知寂常心性佛又告云吾今为汝建大法幢亦令十方一切众生获妙微密性净明心亦指此体第二卷云云何汝等遗失本妙圆妙明心宝明妙性又云本是妙明无上菩提净圆真心又云汝等声闻狭劣无识不能通达清净实相又云其性真为妙觉明体第三卷云故我今时为汝开示第一义谛又云亦令当来修大乘者通达实相第四卷云普为此会宣胜义中真胜义性又云一乘寂灭场地又云性觉妙明本觉明妙又云观性元真惟妙觉明又云故发真如妙觉明性又云宝觉真心各各圆满又云胜净明心本周法界第六卷云觉海性澄圆圆澄觉元妙又云是则圆真实是则通真实是则常真实第七卷云妙性圆明离诸名相第九卷云妙圆明无作本心又云本觉妙明觉圆心体第十卷云于涅槃天将大明悟又云精真妙明本觉圆净如是等种种异名不同义或各有所取而体性是一义则或寂照双明或空有圆显或但约双离或但约双即或兼明遮照直指本体而克实为论惟取本有性德不取修成又虽取性德多就出障圆明之性以彰在缠本有之性例前所明如来藏心三义虽是在缠本具必于灭尘合觉之后明之以非灭尘合觉不显自性本理故也然此正取自性本理不兼修德若兼修德便涉宗用且令三无差别之旨六而常即之致反成隐晦非是直指人心见性成佛本意故不可也惟性德明则修德自显以离性无修故故显体后方可明宗用矣。

　　次会他经异名者释论云除诸法实相余皆魔事是故诸大乘经同以实相为印为经正体今如来藏妙真如性即是实相正印但有异名更无异体又此实相正印华严名一真法界维摩名不思议解脱般若名一切种智法华名一乘实相涅槃名常住佛性又智者大师观音玄中名为灵智合法身光明玄中名为法性四明尊者妙宗钞中名为上品寂光如帝释一人有千名字会须寻名得体不可昧体而狥名也。

　　六广简伪滥

　　复为四初约如来藏义简二约妙义简三约真如义简四约性字义简一一简示复各五番一就世间法简二就偏小法简三就权渐法简四就开示简五就悟入简。

　　初五番者一就世间法简如来藏系辞传云寂然不动感而遂通天下之故寂然有似如义感通有似来义又云乾坤其易之缊耶有似藏义而止是言易非是言心又仅推太极为天地万物之生因太与西竺冥谛相类尚未明知正因缘境况不思议如来藏耶又老聃云常无欲以观其妙常有欲以观其徼玄牝之门是谓天地根庄周云枢始得其寰中以应无穷亦复片似如来藏义而究其归趣仅以虚无自然为宗太与西竺本无因论相类是亦未知正因缘境况不思议如来藏耶二就偏小简者析空教门本无如来藏名即空教门有二分别一者利根既见于空亦见不空二者钝根但见于空不见不空利根接入别圆兹所不论钝根虽见真空终与析空同成灰断尚未能见如来藏性如实不空之义况能见彼离即离非是即非即之正体耶三就权渐简者根虽见不空复有二种若见不空次第断结从浅至深见思尘沙惑尽空与不空二义双明方乃得见非空非不空体此则证道虽同教道永别不达始终惟是一如来藏故名权渐不识正体若了达因缘生法即空即假即中阴入处界一一本如来藏随拈一法三义圆彰方是此经之正体也四就开示简者理性微妙不惟会之最难亦复说之不易故才涉语言动成转计自非荐言外之旨归融文中之脉络鲜有得其实义者且如此经最初佛告阿难即称常住真心性净明体悬示定名即称大佛顶首楞严王何尝不直指此如来藏性若向破计内处了达缘影非心便可狂心顿歇而阿难县知末世钝根从此荐取者少故示同未悟曲尽七番妄计情态直至水穷山尽咄破前尘虚妄相想止属遍计全体非心方更直指之云诸法所生唯心所现一切因果世界微尘因心成体可谓和盘托出更无余蕴予谓此是初番破显也但妄执破处真性必彰真未明时验妄仍在故阿难犹执缘影不达性真遂永隔于寂常心性必须借客尘以显主空拣前尘而彰见性于生灭中偏指无灭性迨阿难不知颠倒所在佛又彻底道破云汝身汝心皆是妙明真心中所现物是第二番破显也阿难复执缘心听法者为是佛又拣去可还独以不可还者为真汝心次示为物所转则观大观小若能转物则身心圆明夫既身心圆明则何物而非妙性是第三番破显也即此所显见精本指见见非见之性而阿难又妄谓现在我前故复以是见非见两关齐勘令其二处无依方与文殊酬唱畅明十方如来自住三昧境界首云见与见缘并所想相如虚空华本无所有则何所不破次云此见及缘元是菩提妙净明体则何所不显是第四番破显也阿难又以冥谛为疑佛乃广破因缘自然结云离一切相即一切法夫离一切相又何所不破即一切法又何所不显是第五番破显也阿难尚执昔时因缘之教佛更并其见闻觉知俱从栋去独以见不能及者为真阿难重增迷闷为说同别二种妄见以例明之又为除去和合及不和合二种余惑然后广历阴入处界明其一一本如来藏是第六番破显也如此六番破显性体方彰性量亦显而性具妙旨犹为引而未发故阿难再申疑请佛乃畅明本具七大全性即相全相即性随举一法互融互摄互遍互含然后阿难顿悟圆三谛理以为修证之本而有学虽悟无学尚疑以其所知障重仍复摄前而成二难直待事理性相并融然后圆结藏性三义而又申以怖头之喻譬以衣里之珠再破因缘自然余执方名无戏论法自非妄计尽除何繇识此妙体辄云一言可了诚未易也五就悟入简者法性虽复本然若行未会理安知实义经云此句方名无戏论法菩提涅槃尚在遥远圆觉经云未证无为而辨圆觉彼圆觉性即同流转譬如云驶谓是月运舟行谓是岸移涅槃经云盲人逐语生迷闻粖谓软闻雪谓冷闻贝谓硬闻鹄谓动终不能见乳之真色若更坚执情谓起诸净论言已是实余皆妄语是非蜂起结业滋生转增流动云何名谛若欲见谛发大惭愧苦到忏悔安立坛仪专持密印除其助因刳其正性违其现业感通诸佛冥显加持禅慧开发观心明净尔时犹名暗中见杌人木未明若得无明豁破如明镜无尘色像自现净水不动鱼石分明如金錍抉眼一指二指三指分明尔时方得名为见体经云譬如琴瑟箜篌琵琶虽有妙音若无妙指终不能发琴瑟等喻十界阴入处界妙音喻如来藏理全体大用妙指喻圆修也又云清水现前名为初伏客尘烦恼去泥纯水名为永断根本无明又云此根初解先得人空空性圆明成法解脱解脱法已俱空不生是名菩萨从三摩地得无生忍又云初于闻中入流亡所乃至寂灭现前忽然超越世出世间十方圆明如此皆明随智妙悟得见经体也简如来藏竟。

　　二约妙义简有五番者一就世间法简系辞传云神也者妙万物而为言者也又云阴阳不测之谓神此赞造化气机耳老聃云玄之又玄众妙之门此赞虚无自然耳凡外修欣厌定于十二门禅展转指下为苦粗障指上为净妙离故此经于大梵天则曰身心圆妙于少净天则曰披音露妙乃至于善见天则曰妙见圆澄皆不过顺其情计而已尚非出世之粗况是出世之妙耶二就偏小法简如六妙门禅妙法圣念处经等对世间法名之为妙秪是无常无我寂灭三印所印耳就权渐法简若对析空则体空为妙若对偏真则出假为妙若对二边则但中为妙皆非今经义也今经以法法本如来藏不变随缘随缘不变一体三义不可思议故称为妙四就开示简五就悟入简并如前说。

　　三约真如义简有五番者一就世间法简夫愚昧凡夫执其一种谬计或执一枝一能一巧一术等谁不各自谓我道真讵知见闻幻翳三界空华且以非非想定八万四千大劫之后不免穷空轮转降此而下安有真实治国齐家不过百年活计御风蜕化秪名播弄精魂既不知四谛法门不明四念处慧穷神极化总在三界轮回数中出世偏真永非其分况真如佛性耶二就偏小法简若析色观空则因灭会真灭非真谛灭尚非真况苦集道斯乃真理全居事外一向不融若体色即空则解苦无苦而有真谛苦既即真集灭道谛亦复如是斯乃即事全真才得如来藏中一切俱非少分之义既未见中道实体纵使标中道名亦不过是离断离常意耳三就权渐法简若谓真如是无为法凝然常住不堕有为法中别藉资粮加行缘修之力至通达位方断一分重障证一分真如乃至修习位中断十重障证十真如此则理居事外初心绝分非今经体今经以阴入处界无非本真如性正向凡夫现前色心诸法点示本体是故但能远离诸和合缘及不和合则复灭除诸生死因圆满菩提不生灭性清净本心本觉常住所谓彻果该因统惟一真魔界佛界亦无二如若达魔如即是佛如不取不怖则彼魔事无奈汝何如此方名不可坏印也就示就悟并如前简。

　　四约性字义简夫如来藏妙真如性即所谓佛性也有正因佛性有缘因佛性有了因佛性简此又五番者一就世间法简世间之人谁不谈心说性然语言虽同旨趣硕异西域性计乃有多途曰时曰方曰微尘曰冥谛曰神我曰大自在天乃至别计地水火风等为一切万化之原称之为性兹不暇辨此土孟子道性善大有功于世道而亦不指何者为性告子谓生之谓性而亦不指云何为生独中庸推其原曰天命之谓性则与西域所计大自在天能生万物者相类但彼所计大自在天高居色界之顶水火风灾不到世界将欲坏时一切众生法尔皆得四禅生于彼处然后三灾方起而世界还复成时彼处众生有福尽者法尔下生此间故外道有神通力能见劫初事者见诸众生从此天出便计此天能生一切也若据此土所称天命如商书云帝臣不蔽简在帝心周诗云文王在上于昭于天等不过皆指帝释天王正是居须弥顶统治人间赏善罚恶之主其去大自在天远矣然唐汉以前溯至三代皆未尝不谓天地神明有灵有赫直至宋儒见佛书中以种种天神而为侍从恐谓渠等奉天便出佛门之下故窃涅槃第一义天此经大涅槃天之意强饰其词曰天即理也鬼神者二气之良能也夫使天即是理鬼神即良能者则冬至圆丘夏至方泽乃至春秋社稷山川等祀即是祭理祭良能乎且天既即理则人能弘道非道弘人又安能以阴阳五行化生万物各成其形各赋以理而称为犹命令乎唯孔子曰性相近也习相远也似指不变者为性指随缘为习孟子乃于习性之中偏指人性为善故与犬牛不同则是佛门五戒十善方得人身意耳孔子之赞易也有曰先天而天弗违似非以天命为性者天命谓性自是子思以下一切后儒通计尚未必是尼山性学真传况佛性耶若老庄所云窈窈冥冥昏昏默默神鬼神帝生天生地等即指虚无自然之道颇与冥谛相类何尝指出即心自性故知世论纷纷终与佛性义无涉也二就偏小法简者佛以生灭因缘对破外道性计而愚法声闻但知诸法无实我性不知诸法当体无性于无性义尚未了了况知无性之性即是三佛性耶通教体达无生知法无性而一分钝根者仍与三藏同归灰断亦复不见三佛性也三就权渐法简者若谓二种人有佛性三种人无佛性即是别接通意若谓一切众生但有正因佛性无缘了佛性须别修缘了庄严正因者即别教意若谓性虽并具三因种子而各不相摄者还是别义或是圆接别义皆非今经意也今经意者只此阴入处界大等观相元妄无可指陈观性元真惟妙觉明相妄则全性亦妄如冰水之外无湿性真则全相亦真如湿外别无冰水故三因在性同名正因正因在修同名缘了故九界阴入处界七大当体即是佛界阴入处界七大方得名为本如来藏妙真如性方得名为蠢动含灵皆有佛性方是此经之正体也就示悟简亦如前说广简伪滥已竟。

　　七明入体之门者

　　如来藏性非情谓之所阶故曰识心分别计度但有言说都无实义纵使超情离见妙悟泠然譬得大宅要因门入经云彼人因指当因看月则教是理门又云不如一日修无漏业则行是理门从教入者是随信行从行入者是随法行或信行转为法行或法行转为信行或以信行助法行或以法行助信行信法各有利钝具如天台止观广明兹不具引今但略明三意一略示门相二以门摄二十五圣三总示入门观法。

　　一示门相者夫如来藏性清净本然实非迷悟所能增减但以无始虚妄力故具足根本枝末二种无明根本无明惟障中道枝末无明兼障空中而此二种无明复各有轻重不同若二俱轻者开悟则易故有圆教法门若根本惑轻枝末惑重者证入则难故有别教法门若根本惑重枝末惑轻者了空则易故有通教法门若二惑俱重者证空复难故有藏教法门就一一教赴缘而说必约四句诠理能通行人入真实地盖空中二理无不圆离四句圆通四门所谓有句无句亦有亦无句非有非无句苟执着之则成四谤故云般若如大火四边不可取取则邪见火烧若善用之则成四门故云四门入清凉池约四教各有四门便有一十六门就一一门中各有信行法行回转差别成无量门又约所观十八界七大境中一一皆有通境别境如内色外色内外色等于彼若通若别境中一一皆有十六门信行法行差别宁复算数之所能尽然能通门虽复无量所通之理惟是空中空中只是一理约界内根不见全体但名为空约界外根见其全体即空即中当知藏通八门远通于体别圆八门近通于体即彼远近复分巧拙纡直藏教四门远复纡拙通教四门远而巧直别教四门近而纡拙圆教四门近复巧直前三教四门具在台宗兹亦不引圆教四门今当略说所谓圆融不可思议之门非一非四而四而一一门一切门一切门一门经云十方薄伽梵一路涅槃门此之谓也更就经中稍明其相若从征心辨见广历阴入处界就事显理科中悟入及从而如来藏本妙圆心十界俱非处悟入者名为不思议空门此空门即是有门即是双亦门即是双非门空为法界一切法趣空是趣不过空尚不可得云何更有趣与非趣若从七大性本具相科中悟入及从即如来藏元明心妙十界俱即处悟入者名为不可思议有门此有门即是空门即是双亦门即是双非门有为法界一切法趣有例如前说若从而如来藏妙明心元离即离非处悟入者名为不可思议非有非空门此非有非空门亦即是余三门乃至非有非空为法界如前说若从而如来藏妙明心元是即非即处悟入者名为不可思议亦有亦空门此亦有亦空门亦即是余三门乃至亦有亦空为法界如前说复次初闻常住真心性净明体又闻有三摩提名大佛顶首楞严王尔时征心所在觅心了不可得即入空门一切世界因果因心成体即入有门无是见者无非见者即入非有非空门见与见缘并所想相如虚空华本无所有此见及缘元是菩提妙净明体即入亦空亦有门一一门相互融互摄例如前说略示门相竟。

　　二以门摄二十五圣者若论所观二十五境若通若别每境各具一十六门且如约一内色则有析空观四门体空观四门次第三观四门一心三观四门约外色亦如是约内外色亦如是乃至识大通别亦如是何可具论今就二十五圣已成法门摄归一十六门令修行者知此一十六门摄法无遗亦知各各厝足进修之地言十六门摄诸圣者若论所通无非如来藏性妙体若能通门杂用四教不专一途憍陈那于佛音声悟明四谛迹同藏教有门而妙音密圆则密悟如来藏中性音真空性空真音清净本然周遍法界随众生心应所知量或作生灭四谛解或作无生四谛解或作无量四谛解或作无作四谛解一一皆是循业发现也余所悟理类此可知尼沙陀厌离不净迹是藏教有门香严谛观诸有为相因推香气四性无生迹是通教空门药王分别药味初似藏教有门后是圆教非空非有门䟦陀忽悟水因初是别教空门迦叶唯以空寂修于灭尽迹是藏教空门那律乐见照明金刚三昧迹是通教有门周利调出入息迹是藏教有门憍梵一味清净心地法门迹是通教亦有亦空门毕陵无痛痛觉迹是通教非有非空门须菩提旷劫知空迹是通教空门舍利弗心见清净迹是通教有门普贤心闻发明是圆教有门孙陀观鼻端白迹是通教有门满慈法音降魔遍用四教四门波离持戒修身迹是藏教有门目连心光发宣迹是通教有门乌刍瑟摩观火初是通教有门持地初勤苦行是藏教事度亦属有门月光修习水观是圆教有门琉璃观群动性是圆教亦有亦空门虚空藏观察虚空无边是圆教空门弥勒初修唯心识定是别教非有非空门大势至都摄六根念佛三昧是圆教有门观音从闻思修亦是圆教有门故曰归元性无二方便有多门也。

　　三总示入门观者若信行利根闻说即悟得悟方法难可示人经云狂心顿歇歇即菩提譬如利刀截纸一下千张何容分别若约法行观门则四四十六各须十意今不具述且约观音耳门圆通圆教有门以示其概言十意者第一观不思议境第二真正发菩提心第三善巧安心止观第四破法遍第五识通塞第六道品调适第七对治助开第八知位次第九能安忍第十离法爱此之十意上根唯用一中根用二至七下根具用十上根用一者但观不思议境即能圆具十法不俟传传用耳非无下九意也中根用二至七亦复如是今此观音法门通被三根方是常修学浅深同说之法仍作二意分别一约上根二约下根约上根者始终但观不思议境而十意圆收谓此现前一念闻性即是不思议境具足十界五阴诸法既具十界五阴即是具足百界千如三千性相理具事造无不炳然今总云入流亡所者入十界道灭之流亡十界苦集之所也别云动静二相了然不生者即是观色阴不可思议圆超劫浊破佛界中九界妄色显九界中佛界真善妙色也闻所闻尽者即是观受阴不可思议圆超见浊破佛界中九界邪受显九界中佛界正受也觉所觉空者即是观想阴不可思议圆超烦恼浊破佛界中九界妄想显九界中佛界妙想也空所空灭者即是观行阴不可思议圆超众生浊破佛界中九界妄行显九界中佛界不思议行也忽然超越者即是观识阴不可思议圆超命浊破佛界中九界妄识显九界中佛界真识也于此不思议观圆具下九意者破佛界中九界五阴是拔自他苦集显九界中佛界五阴是与自他道灭即菩提心由圆止观方有破显即善巧安心破惑无不尽即破法遍知佛界即九界悉有苦集名塞知九界即佛界悉有道灭名通是识通塞闻性是圆心念处一念处一切念处法尔具足正勤如意根力觉道等是道品调适修时三业必皆精进是对治助开于五阴境虽复乘悟并销仍是灭从色除次第不乱即知位次善得圆通法门非复内外强软诸魔所能扰动即是安忍超越世出世间即离法爱上根如此中根从二至七各该十意例亦可知二约下根者第一观不思议境即指现前一念闻性本圆本通本常不可思议心佛众生三无差别若迷此本闻循声流转则十界苦集浩然无涯若弃于生灭守此真常则十界道灭宛尔无缺故知三千性相理具事造总不离此现前一念闻性经云彼佛教我从闻思修入三摩地闻即是境从此思修是观等十意也第二真正发菩提心者谓既知此圆通常性十界无殊迷则苦集浩然悟则道灭宛尔故兴同体慈悲愿作无缘与拔经云我于彼佛发菩提心菩提心秪是悲智双运上求自性佛道名智下化自性众生名悲也问曰经文先发心后受教今胡次第颠倒答曰菩提心者非止一发自有受教前之发心发心方可受教自有受教后之发心即是依教重发大愿岂受教前许有发心而观境后反不许更发心耶特以先有发心之文故不更赘耳第三安心止观者入流是三止止于三谛亡所是三观破于三惑乃至别就五阴破惑显谛皆是善巧止观也第四破法遍者即以圆顿止观破五阴诸法无有不尽也第五识通塞者动静二相是塞了然不生是通尽闻而住是塞不住即通空觉不极是塞极圆即通生灭未灭是塞既灭即通寂灭现前精妙未圆是塞忽然超越是通也第六道品调适者复为二一约横具二约竖历横具者圆念处观能灭恶生善即四正勤能成神足即四如意能生善根即五根能摧五障即五力能分别道用即七觉能安隐道中行即八正则有观行道品相似道品分证道品浅深不同二约竖历者从闻思修是念处所入既寂是从正勤得如意动静二相了然不生即五根五力如是渐增闻所闻尽去即七觉八正也第七对治助开者或正道多障亦须用下文道场持咒等事文虽不说理必不无且因中若不用咒助修果上何乃现形说咒较他菩萨独为盛乎第八知位次者如渐增不住等皆由明识位次故不起增上慢自谓满足以滥极圣也第九能安忍者若被强软诸魔所动何以有进无退第十离法爱者亦即尽闻不住之不住字空觉极圆之极字生灭既灭之灭字皆于相似顺道法爱无贪着也有门既尔余三门悉有十意亦复如是观闻性境既尔余二十四境悉可以此圆妙十意修入亦复如是善学者贵在得意不俟言之多也明入体门竟。

　　八明如来藏性遍为众经体者

　　夫此藏性乃众生本有性德诸佛出世种种说法无非欲令悟此藏性一切别圆诸教纵有种种异名如前所陈究竟终无异体但根利者即令速悟根钝者亦令渐悟耳一切藏通诸教虽且约如实空义令出生死而空义亦实不离此体但根利者即令于空而见藏体根钝者先令证于偏空而密入此体耳故不惟一实相印即是此体而小乘三印亦依此体而得成就但远近纡直巧拙永异如甸服侯服要服荒服其去天子处有近远其来朝觐路有夷险而普天之下莫非王土率土之滨莫非王臣故得遍为诸经体也。

　　九遍为诸行体者

　　又三意初泛明诸行同异二别明依经修行三独显此经行法。

　　初意者夫秉教修行不出信法两行两行并通四教三藏信法以藏性中空义为体通教信法以藏性空义兼含不空为体别圆二教并以如来藏性全体为体又横论诸行即是六度四摄等各就当教论体若竖论诸行藏通外内凡位以相似空义为体分证以去以如实空义为体别三十心圆五品十信皆以相似藏性为体别地圆住以上皆以如实藏性为体横行有体故广竖行有体故高法华经云其车高广此之谓也。

　　二别明依经修行者诸经多有别明行法克日制时勤身策苦以期果证此经亦然今先约诸经所明不出四种所谓常行常坐半行半坐非行非坐也常行名佛立三昧出贤护经常坐名一行三昧出文殊般若经半行半坐如方等法华二种三昧出方等法华二经非行非坐即前三种三昧之所不摄悉入此中此复有二一者依经所制三昧如大悲心咒行法等二者随自意三昧即是历法观察如觉意三昧等此四三昧惟约大乘引证而藏通教中亦明常行等方法若藏教四三昧但用偏空义为体通教四三昧用即空义为体别圆四三昧均如来藏性为体别行次第观于三义圆行直下知其一体是为异也若三昧无体便同无益苦行纵使缘三宝境孱有灭恶生善功能而为益则微为因则远然行者虽不达此行体而种种诸行并不出于藏性之外若无藏性何处得有诸行如无虚空何处得有染净世界故此藏性遍为诸行体也。

　　三独显此经行法者泛明信法二行即是二十五圆通门离此藏性决定无体别明安立道场者三七不寐即是制令常行百日安居即是制令常坐四种清净明诲即五缘中持戒清净然香闲居即闲居净处及息缘务选持戒清净者第一沙门为师即令亲近教授知识同会有一不清净者道场多不成就即令亲近同行知识着新净衣即衣具足但略不言饮食外护理决不无也心灭贪淫即诃五欲及灭五盖贪为上首故独说之端坐安居必调五事求最上乘发菩萨愿即行五法如此二十五种方便各有事义及以观法具如止观广明而坛仪供具皆表不思议境亦表圆具十乘若不达此如来藏体则诸行徒施况端坐百日尤为正修要务乃一经宗体茫然不辨所秉戒律未必成就徒事观美将欲何为亦可叹也然藏性威力不可思议如来教法不可思议密咒功能不可思议庶几见闻随喜聊种远因云耳明遍为诸行体竟。

　　十明遍为一切法体者

　　既如来藏性清净本然不变随缘随缘不变则一切世出世法何非全体如来藏性经云如水成冰喻佛界即九界也又云冰还成水喻九界即佛界也冰水虽异性何殊十界虽分藏性奚别经云譬如虚空体非群相而不拒彼诸相发挥今谓诸相决定不从虚空外来空无外故则知诸相即是虚空虚空即是诸相既虚空体非群相则诸相亦体非群相矣既虚空不拒诸相发挥则诸相亦不拒诸相发挥矣虚空喻藏性诸相喻七大等即当以法合云藏性体非七大即七大亦体非七大矣藏性不拒七大发挥即七大亦不拒七大发挥矣是故藏性即十界七大也十界七大即藏性也是故精研七趣详辨五魔皆是如来藏性循业发现随缘之用皆即如来藏性清净本然不变之体设无如来藏性则无世出世间一切诸法设有微尘许法当知即是如来藏性全体大用经云乃至大地草木蠕动含灵本元真如即是如来成佛真体普贤观云毗卢遮那遍一切处此之谓也二显体竟。

　　第三明宗

　　宗者修行之纲领显体之要枢释此为四一简宗体二正明宗三诸教同异四结成因果。

　　一简宗体者

　　妙玄云有人言宗即是体体即是宗今所不用何者宗致既是因果因果即二体非因非果体即不二体若是二体即非体体若不二体即非宗宗若不二宗即非宗宗若是二宗即非体云何而言体即是宗宗即是体如梁柱是屋之纲维屋空是梁柱所取不应以梁柱是屋空屋空是梁柱宗体若一其过如是又宗体异者则二法孤调宗非显体之宗宗则邪倒无印体非宗家之体则体狭不周离法性外别有因果宗体若异其过如是今言不异约非因非果而论因果故有宗体之别耳。

　　二正明宗者

　　有云圆通妙定为宗有云楞严妙定为宗一则别指耳门通该诸圣一则泛指三止总成一名虽复理皆可通而实文无的又虽复通因彻果而因果之义未彰今所不用复有以佛之知见为宗者若指知见本体即是体非宗若取能知见用既系之以佛复无开示等文则与众生何与纵令佛通六即不隔众生将何以显从因至果一期修证要途又彼虽引经中三处明言入佛知见然既云入佛知见则佛知见的属于体入之一字方为宗致而所以入之之要何不拈出今亦不用今据第一决定义云应当审观因地发心与果地觉为同为异若于因地以生灭心为本修因而求佛乘不生不灭无有是处又云依不生灭圆湛性成以湛旋其虚妄灭生复还元觉得元明觉无生灭性为因地心然后圆成果地修证此则明文彰灼岂有异途的的当取不生不灭因果为宗又经初即云一切众生生死相续皆由不知常住真心性净明体用诸妄想此想不真故有轮转第二卷云若能远离诸和合缘及不和合则复灭除诸生死因圆满菩提不生灭性第四卷云若弃生灭守于真常常光现前乃至云何不成无上知觉第七卷云颠倒不生斯则如来真三摩地如此明文不一而足皆显示经宗之诚证也盖因若生灭则不能该于果海果若生灭则不能彻于因源今以二决定义为初心方便令其去浊以就清从心以解结方为修证了义方得毕竟坚固又耳根圆通即是不生不灭因果谓此众生现前闻性本圆本通本常名为不生灭因依此修证便成不生灭果若别就时机则独有耳门称胜若通论至理则二十五门并同但取别则似遗通取通则必该别今云不生不灭因果任运摄得圆通妙定矣又首楞严定即是一心圆妙止观称性之修故阿难首请十方如来得成菩提妙奢摩他三摩禅那最初方便佛即首告之曰有三摩提名大佛顶首楞严王具足万行十方如来一门超出妙庄严路夫明首楞严王三昧而必先冠之以大佛顶者正显全依性德而修止观方称三昧中王惟其性中无法不具故称性所起妙修亦无法不具又万行既皆性具则万行一一皆王三昧一行一切行一切行一行一门一切门一切门一门故名一门超出妙庄严路也所以必须先悟大佛顶不生灭性以为修因则正行助行事仪理观若显若密一一皆不生灭若未悟妙体那成妙修今以不生不灭因果为宗又任运摄得楞严妙定矣。

　　三诸教同异者

　　藏教依生灭四谛修析空观成灰断果则因果皆属生灭通教依无生四谛修体空观成偏真果则因果虽皆无生亦非不生不灭别教依无量四谛修次第三观成报身果则因带生灭果方分证不生不灭若以教道夺之涅槃为了因所了可云不生不灭菩提为生因所生便非不生灭性则果中犹是半生半不生耳圆教初心悟此不生不灭之理即名字不生不灭以湛旋其虚妄灭生复还元觉即观行及相似不生不灭得元明觉无生灭性为因地心即分证不生不灭圆成果地修证即究竟不生不灭今经正是圆教妙宗也。

　　四结成因果者

　　有局有通局者初发心住以真方便发此十心心精发晖十用涉入圆成一心名之为因重重单复十二方尽妙觉成无上道名之为果从二住乃至等觉中间诸位名为亦因亦因因亦果亦果果位位用无碍道伏一分无明名之为因用解脱道断一分无明名之为果约此解脱复修无碍故云因因从此无碍复得解脱故言果果又十住为因十行为果十行为因十向为果十向加行为因十地为果十地为因等觉为果等觉为因妙觉为果妙觉惟果惟解脱不得名因名无碍初住惟因性无碍不得名果名解脱何以故初住见真以真为因住前相似非是真因故不取也通者正取性德以为初因经云譬如人静居十方俱击鼓十处一时闻此则圆真实隔垣听音响遐迩俱可闻是则通真实声无既无灭声有亦非生生灭二圆离是则常真实皆就吾人现前闻性本自如此此即不生不灭真因又通者闻性既尔见性亦然盲人睹暗观河不迁筑墙非断穿窦无续入室非缩观日非舒又通者见闻既尔六用并同根性既尔尘识亦然故曰阴入处界本如来藏性无生灭又曰十方如来于十八界一一修行皆得圆满无上菩提于其中间亦无优劣又曰彼等修行实无优劣又曰圣性无不通顺逆皆方便也略明宗竟。

　　第四辨用

　　用者力用也即如来之妙能此经之功德灭恶名力生善名用灭恶名功生善名德此皆偏举具论必备复为三意一简宗用二出旧解三正明用。

　　一简宗用者

　　妙玄云宗亦有用用亦有宗宗用非用用用用非宗用用宗非宗宗宗宗非用宗宗有用者因果是宗因果各有断伏为用用有宗者慈悲为用宗断疑生信为用用若论于宗且置伏断但论因果今明于用但论断疑生信且置慈悲也。

　　二出旧解者

　　或以破疑生信为用今问法华断权疑生实信断近疑生远信得作此名今经破何等疑生何等信若云破小疑生大信者阿难先已信大故开章即问得成菩提方便安得更有小疑可破若云阿难小惑未忘大理未悟则应名破惑生解若但生解则止成前三卷半经力用后经力用宁复竟无可论又或以返妄归真为用或以断妄显真为用二意无别今谓此是宗家之用非是用章正意又或以破妄知见显真知见为用即同破惑生解不摄全经力用若云破妄知见是灭恶直至等觉显真知见是生善直至妙觉则仍与断妄显真义同还是宗用非用用也。

　　三正明用者

　　此经显密二说俱以离爱得脱为用离爱故言力得脱故言用离爱故言功得脱故言德经云敕文殊师利将咒往护恶咒消灭提奖阿难及摩登伽归来佛所又云何须待我佛顶神咒摩登伽心淫火顿歇得阿那含爱河干枯令汝解脱又云由神咒力销其爱欲法中今名性比丘尼又云彼尚淫女无心修行神力冥资速证无学皆是密说之用又云不如一日修无漏业远离世间憎爱二苦又云离苦得解脱良哉观世音又云性比丘尼闻说偈已成阿罗汉又云我今度汝已出生死又云令识虚妄深厌自生知有涅槃不恋三界皆是显说之用又云亦名救护亲因度脱阿难及此会中性比丘尼得菩提心入偏知海又云阿难得蒙如来开示密印般怛啰义兼闻此经了义名目顿悟禅那修进圣位增上妙理心虑虚疑断除三界修心六品微细烦恼即是双彰显密二说之用然所离者有三界果报之爱有偏真涅槃之爱有出假神通之爱有中谛似道法爱而所得者有圆净涅槃之脱有方便净涅槃之脱有性净涅槃之脱今经显密二说能令众生圆离诸爱圆得诸脱即是大力用也。

　　第五明教相者

　　教是圣人被下之言相是分别异同之致智者大师以五时八教判释如来一代所说法门昭如日月今先略述纲要次乃正判此经。

　　言纲要者

　　即是化仪四教化法四教以历五时有通有别化仪四教者一顿二渐三秘密四不定化法四教者一藏二通三别四圆别五时者一华严时初成道说二阿含时起道树说三方等时次阿含说四般若时又次方等而说五法华涅槃合为一时法华次般若说涅槃为最后说通五时者如华严入法界品非局在三七日说又无量义经云次说般若历劫修行华严海空则华严通至般若之后明矣阿含通至后者现见四阿含经从初鹿苑至涅槃夜所说诸法无不备载而毗尼藏亦复如是此易可知方等通前后者如方等陀罗尼经云先于王舍城授诸声闻记即指法华在先岂非通后又十二年前岂遂一向不说大法故知必应通前般若通前后者经云从得道夜至泥洹夜常说般若即诚证也涅槃通至前者释论云从初发心常观涅槃行道前来诸教岂无发心菩萨观涅槃耶又涅槃经云我坐道场初成正觉尔时无量恒沙世界菩萨亦曾问我如是深义然其所问句义功德亦皆如是等无有异如是问者则能利益无量众生当知涅槃通至前也法华通至前者约显露边则无约秘密边亦有故舍利弗云我昔从佛闻如是法见诸菩萨授记作佛岂非指妙法为如是法乎知此五时通别意已以前化仪化法二种四教历时分别则无错谬初华严时于化仪为顿于化法为圆兼别次鹿苑时于化仪为渐始于化法为但藏次方等时于化仪为渐中于化法为对藏说通别圆次般若时于化仪为渐终于化法为带通别正明圆教次法华时于化仪为非顿非渐非秘密非不定于化法惟圆涅槃于化仪同法华于化法仍具四教然与方等四教同而不同有二分别一者方等是对半教以说满教涅槃是借三权以扶一实二者方等中四教藏通初后俱不知常住佛性别教初不知后方知惟圆教初后俱知涅槃中四教皆初后知是为异也复次顿有二义一顿教部所谓如日出先照高山则专指华严二顿教相所谓初发心时便成正觉则方等般若法华涅槃皆悉有之渐亦二义一渐教部所谓曲引二乘循循善诱则专指阿含方等般若二渐教相所谓历劫修行积因克果则华严法华涅槃亦皆有之秘密二义一秘密部则专指一切陀罗尼灌顶诸部二秘密相所谓闻小法而密证大闻大法而密证小彼此互不相知则华严阿含方等般若皆得有之惟法华是显露教但有密咒更无密相然约一分最钝根人始终不见佛说大法亦可称密而五千退席方乃正直舍方便但说无上道故一席中决无彼此异闻之相非秘密也不定义者佛以一音演说法众生随类各得解或闻大教得小益或闻小教得大益或闻顿教得渐益或闻渐教得顿益则前四时亦皆有之惟法华是决定义无不定义已上略述天台判教纲要竟。

　　次正判此经

　　复为三意初且申五时八教言外之旨二正以此经结属教部三略破群疑以息诤论初意者原夫诸佛出世教必逗机机有万殊教亦何定故五时必须兼论通别八教必须互相组织方收万有不齐之机而智者大师语意俱圆后人承用不免偏执知五时之别不知五时之通知开显之必待醍醐不知毒发之通前四味所以纷纷诤论无有了期今更略出其意以为判教纲维盖群机虽复无量大约惟有四种一者最利始终皆见于大二者最钝始终皆见于小三者利而仍钝虽不终于小证然必备历五时方于法华入实四者钝而仍利虽不即见华严然于般若方等便得悟入或于阿含便能密入又复应知若未入大者但见于小必不见大若已入大者既见于大必兼见小至于十大弟子等助转法轮之人皆是法身大士应物现形遍为四类众生而作弄引岂可执迹而昧本哉且如央掘魔罗一事据大乘所见则是佛果现权据小乘所闻则是酬昔恶愿又即今摩登伽女一事据此经佛顶放光文殊将咒则是一类大机所见据摩邓伽经佛自说咒及说二人夙世因缘则是一类小机所见此皆一席异闻之明证也。

　　二正以此经结属教部者谓此经为华严部耶华严说在初成道时今佛与波斯匿王同生已年六十二岁既非其时又华严惟为大根众生说圆别教今经乃为阿难等诃小说大复非其味谓此经为阿含耶则阿含正说小乘此经正诃小乘尤非其类谓此经为般若耶则般若带通别二教正说圆教会一切法皆摩诃衍不复诃斥声闻缘觉今经惟有如来藏三义中普收十界与般若同而前后诃小乘处不一而足与般若异又般若有共与不共二种而此经惟明不共又般若专明共不共二种般若而此经总明一切诸法故虽与般若同时决不与般若同部味也谓此经为法华耶则法华开权显实此经破妄显真法华举手低头皆成佛道此经不知二本不成菩提时之与味一向不同谓此经同涅槃耶则既非中夜唱灭之时复非借三助一之旨尤难联络既此四部不可浪收不归方等而归何部且弹偏斥小叹大褒圆正是方等法门故知于通别二时中是通时方等也于四种机中即钝而仍利者所见也于四种化仪中是顿教非顿部也是渐时非渐教也大机所见小机不见是秘密相也放光说咒亦是秘密部也别题云一名中印度那烂陀大道场经灌顶部录出别行此之谓也阿难悟大登伽证小亦是不定义也于四种化法中正诃藏教傍诃通别二教独明圆教也结属竟。

　　三略破群疑以息诤论者问曰此经若在法华之前何故叹声闻德胜于法华答曰法华为引利而仍钝之机方将开权显实故且据迹浅叹此经自引钝而仍利之机意显圆通不殊故得据本深叹也问曰此经若在法华之前何故阿难今已发心誓入五浊至法华中反畏五浊发愿异国持经答曰此经大众是钝而仍利故根性勇猛彼经大众是利而仍钝故怯习尚存导首虽同是阿难大众则各是一类也且此经有学者悟无学仍迷故云如阿难等虽则开悟习漏未除我等虽尽诸漏尚纡疑悔彼经发愿通于有学无学设许此经在法华后由闻胜法改愿入五浊者岂法华时已成无学之人今反退而成有学耶尤不可也问曰此经若在法华之前何云耶输得蒙授记答曰或如阿含中以罗汉为第一尊记或方等般若别有密记何必专指法华问曰此经若不同于法华何故佛告满慈令汝会中定性声闻及诸回向上乘阿罗汉等皆获一乘寂灭场地答曰虽与说法未与授记正同般若付财之意仍兼方等弹斥之旨的是法华先容安得反云在法华后又法华之后安得更有定性声闻又此辈无学亦指根稍利者故不必俟至法华方获悟耳问曰孙陀罗难陀自云得菩提记又云何通答曰亦是二酥密记也问曰持地证明法华复云何通答曰既云闻诸如来则或指过去或指十方岂必定指释迦问曰如须菩提舍利弗等各言旷劫深因自非法华开显之后何敢辄自发本答曰既是善权引物别为大机何必不说问曰观音三十二应与普门示现何殊答曰彼经说法单指流通圆教此经众应遍用权实法门问曰经初波斯匿王营斋经后琉璃大王陷狱应非一时所说答曰说经不必一时判义必归方等然此经与他部方等同而不同有三种殊胜不可不知一者他部但对斥三藏兼用通别圆理此经则兼斥藏通别理惟用圆理一殊胜也二者他部方等明位兼用通别圆位此经明位虽用四教之名实惟圆教之义如干慧地借通教名四加行借藏教名信住行向地等别圆名同而十信初心便云即以此心中中流入乃至后位节节深妙故知惟圆义也三者文中虽有菩提涅槃尚在遥远历劫辛勤修证之最虽有事非顿除因次第尽之语而总是全性起修全修在性所谓圆家之渐不同历别法门然则教相虽在方等而方等中圆即与醍醐同味奚必强置法华经后方称最胜哉五重玄义竟。

　　大佛顶如来密因修证了义诸菩萨万行首楞严经玄义卷下(终)
