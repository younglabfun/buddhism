卍新纂续藏经第 13 册 No. 0287 楞严经疏解蒙钞


　　<PIC>X13049701.gif</PIC>

　　<PIC>X13049801.gif</PIC>

　　<PIC>X13049901.gif</PIC>

　　<PIC>X13050001.gif</PIC>

　　大佛顶首楞严经疏解蒙钞目录卷首一　古今疏解品目二　咨决疑义十科第一卷一之一　经前十门悬叙　经起如是我闻尽序分一之二　起阿难见佛尽七处征心竟一之三　起卷中尔时阿难尽卷末第二卷二之一　起尔时阿难尽含受十方国土二之二　起阿难白佛言尽及诸群塞亦复如是二之三　起阿难汝犹未明尽五阴非自然性第三卷三之一　起复次阿难云何六入尽十八界非自然性三之二　起阿难白佛尽七大文说偈赞佛第四卷四之一　起富楼那问生起尽如何自欺尚留观听四之二　起阿难及诸大众尽云何不成无上知觉第五卷五之一　起阿难白佛尽从三摩地得无生忍五之二　起阿难请问圆通尽二十四圣说竟第六卷六之一　起观音说圆通尽观音名遍十方界六之二　起世尊放光现瑞尽文殊说偈获益六之三　起阿难请问修行尽六种清净明诲第七卷七之一　起阿难汝问摄心尽如来宣说神咒七之二　起阿难问渐次修行尽众生十二种类第八卷八之一　起阿难如是众生尽四加行位八之二　起十地位尽结经汝当奉持八之三　起阿难请问六道尽十种仙趣八之四　起阿难诸世间尽自此已往名为欲界第九卷九之一　起色界一十八天尽总结精研七趣九之二　起如来将罢法座尽想阴十种魔事第十卷十之一　起阿难诸善男子尽行阴十种心魔十之二　起识阴十种见魔尽修进最后垂范十之三　起阿难重复白佛尽流通作礼而去卷末佛顶五录一佛顶图录二佛顶序录三佛顶枝录(中分七)四佛顶通录(上下)五佛顶宗录(中分三　一垂示宗旨上下　二参会公案　三举拈偈颂)

　　No. 287-A 佛顶蒙钞目录后记

　　万历己亥之岁蒙年一十有八。我
神宗显皇帝二十有七年也。帖括之暇。先宫保命阅首楞严经。中秋之夕。读众生业果一章。忽发深省。寥然如凉风振箫。晨钟扣枕。夜梦至一空堂。
世尊南面凝立。眉间白毫相光。昱昱面门。佛身衣袂。皆涌现白光中。旁有人传呼礼佛。蒙趋进礼拜已。手捧经函。中贮金刚楞严二经。大学一书。　世尊手取楞严。压金刚上。仍面命曰。世人知持诵金刚福德。不知持诵楞严。福德尤大。蒙复跪接经函。肃拜而起。既寤。金口圆音。落落在耳。由是忆想隔生。思惟昔梦。染神浃骨。谛信不疑矣。备官词林。讨论典故。闻嘉靖中。内江赵大洲教习庶吉士。课读楞严。谓诸君年长四十。少亦三十。不以此时读此经。待何时耶。三复斯语。鞭影入心。不自知口呿齿击。急杵撞胸也。顿踣仕途。流离国难。万死备尝。一身余几。波叱填耳。斧锧攒躯。血路魄回。刀山魂返。噩梦乍歇。藏识孤明。楞严积因。影现心目。经言。如汝昔年。睹一奇物。经历年岁。忽然覆睹。记忆宛然。曾不遗失。诚哉是言也。庚寅之冬。不戒于火。五车万卷。荡为劫灰。佛像经厨。火焮辄返。金容梵夹。如有神护。变慑良久。矍然憬悟。是诚我　佛世尊。深慈大悲。愍我多生旷劫。游盘世间文字海中。没命洄渊。不克自出。故遣火头金刚。猛利告报。相拔救耳。克念疮疣。痛求对治。刳心发愿。誓尽余年。将世间文字因缘。回向般若。忆识诵习。缘熟是经。览尘未忘。披文如故。抚劫后之余烬。如寤时人。说梦中事。开梦里之经函。如醒中人取梦中物。此佛顶蒙钞一大缘起也。窃自循省。厥因有三。名言习气。书生笔格。剽观河之玄义。模写逝川。拾圆通之剩文。发挥耳顺。采掇菁华。铺陈粉绘。添乳中之水。杂彼醍醐。收茹后之泥。涂兹场地。博易不殊搏黍。游戏亦类聚沙。其因一也。上党旧游。曾遗正脉。(交光正脉友人程孟阳游泽潞得本)吴门法侣。先赠圆通。(幽溪圆通疏初出即中兄赠我曰此后时阅首楞标准也)迨三箧得脱沈灰。而二本仍栖旧皮。惟兹初篑。用为先资。虽非觉海之全珠。抑亦昏涂之束炬。其因二也。东海征心。少依讲席。(指东溟管夫子)牢山悬镜。长侍巾瓶。(指海印憨山大师)典刑日远。记莂自惭。违先生之况。岐路茫茫。烦智者之诃。问桥种种。回心迟暮。仰托师承。灌顶之大法昭然。觉迷之绪言具在。入室敢同真子。泛海终藉导师。其因三也。此经章门广博。标指参差。三观横分。三摩错互。旧解既表中未定。新章亦逐北同走。窃欲甄明总别。参详异同。搜剔本根。剃剟稂莠。务俾钤键开涤。教观分明。入三摩地门。照涅槃日。示明了还家之路。修三无漏学。濯奢摩水。断轮回生死之根。庶可以上报
佛恩。下酬誓愿。是本心也。会稡一经。披寻三载。钞略十卷。但是筌罤。咨决十章。敢云悬叙。慧惭天鸟。钝笑人牛。斯所以执简汗颜。临文永叹也。昔者宋学士景濂。尝言清凉大士。一遵　如来遗教。学无常师。问律于澧公。受南山行事于昙一。传涅槃起信法界观还源记于瓦官。咨杂华于大诜。习天台止观法华维摩等疏于荆溪。参决南宗禅学于牛头忠径山钦。群机尽摄。万理俱融。卓然为一代之师。去圣日远。末学支分。欲总萃诸家。折衷融贯。恨鲜有可言斯事者。居今之世。末法倒澜。时教凌夷。魔外锋起。诚欲兼综性相。和会台贤。抉擿生盲。枝柱恶觉。故当弘阐此经。导其先路。斯则照万法之智灯。烛群邪之心镜。捞笼末劫。津筏异生者也。标斯言于经首。庶以当发愿文。仰扣三尊。冥求加被。世之法将。有智觉转轮。深心荷担。如学士其人者。施我慧目。鉴而助之。

　　岁在阏逢敦牂九月三日海印弟子虞山蒙叟钱谦益焚香肃拜敬书于绛云余烬处之右厢

　　No. 287-B

　　钱谦益曰。蒙之钞是经也。创始于辛卯岁之孟陬月。至今年中秋而始具草。岁凡七改。藁则五易矣。七年之中。疢病侵寻。祸患煎逼。僦居促数。行旅喧呶。无一日不奉经与俱。细雨孤舟。朔风短檠。晓牕鸡语。秋户虫吟。暗烛汇笔。残膏渍纸。细书饮格。夹注荖行。每至目轮火爆。肩髀石压气息交缀。仅而就寝。盖残年老眼。著述之艰难若此。今得溃于成焉。幸矣。削藁粗就。编排略毕。插架阁笔。喟然三叹。何叹乎。盖深叹夫解经之实难。而古人之未易以几及也。蒙初翻此经疏解。上溯资中。下循长水。文质理精。词简义富。有读之三四过。犹未了者。有绎之三四年。始得解者。少言多义。自古皆然。无不契真。无不成观。今师笺释。波澜满纸。少时涉眼。亦自烂然。旋目观之。气味索薄。如翳眼乱华。都无生处。其或披新猎异。自数珍宝。不知互互料简。胥为刍狗之已陈。又或立义开章。别安眉目。不知彼彼具含。元是篱落之长物。去古久远。圣师不作学者之智日粗。则心益不小。学日狭。则见益不圆。未了宗源。辄加搴剟。不详利病。先设砧椎。道安有言。岂将不知法者勇乎。蒙为此惧。盖已有年。钞略一周。平心普告。窃谓自今已往。一切大乘契经。与夫诸圣造论。宗趣深远。义疏繁芿者。胥当依佛顶之例。权阁今文。先宗古释。务俾先佛心宗。与古师教眼。分齐吻合。血脉疏通。大义炳然。微言不坠。然后网罗多家。衷其得失。将使四河俱入。勿令一沤自认。如是。则如来之慧命续矣。法灯衍矣。宗教不患乎分涂。魔外不忧其炽盛矣。正法难闻。魔民未慭。汝遵佛语。名报佛恩。凡我善友。无忽苦言。共截象流。免游兔经。如以为是古非今。卑他尊己。大妄语成。坠无间狱。佛有明诲。敢食斯言。是钞也。激赞咨决。亲加标目。怂恿卒业。发愿流通者。苍雪彻师也。指决三摩。冥符古义。相期扬榷。未睹厥成者。蕅益旭师也。与闻草创。共事蓝缕。采掇清凉。佽助旁论者。含光渠师也。指瑜伽之教相。考匿王之生年。搜剔小宗。旁资引证者。楚松影省师也。明镜清流。不辞披拂。霜天雪夜。共许参求者。长干社中勖伊闲师。介立旦师。雪藏韶师。介丘残师也。耳目濡染。晨夕扣击。欢喜赞叹。异口同音者。里中石林源师。及亡友陆铣孟凫也。敢告诸方。勿吝诲迪。凡沾法乳。敬俟续书。

　　岁在强圉作噩中秋十有一日辍简再记于碧梧红豆庄。是岁长至日书于长干大报恩寺之修藏社。

　　No. 287-C

　　(丁酉长至。遇雪藏韶师于长干。出斯钞就正。韶师偕介丘残师。呵冻开卷。废寝食五昼夜。读罢。说八偈以唱叹。介丘告我曰。雪老教乘宿学。不妄许可一字。谓此钞得楞严大全。古圣师面目各在。亟宜流布。勿复疑滞。逾三年己亥。江邨岁晚覆视旧稿。良多䮞驳。抖擞筋力。刊定缮写。寒灯黯淡。老眼昏华。五阅月始辍简。卷帙粗了。韶师顺世之音旋至。及门之士。佽加铅椠若毛晋。黄翼何云者。一岁中相继捐馆。法将徂谢。伴侣凋零。少分翻经。杀青未整。逝川藏舟之感。迢然如积劫矣。明岁。余年八十。室人劝请。流通法宝。以报佛恩。遂勉狥其意。然此钞不敢终閟者。以韶师及诸方敦趣之故。而韶师嘱累一念。逾于肉灯身座。尤不忍其抑没也。韶师偈有曰。七处征心妄本空。八还何处觅行踪。不知身在含元殿。更问披蓑钓雪翁。又曰不生不灭是因根。三世如来共一门。欲识劫前无混浊。一声羌笛闇销魂。读斯钞者。知韶师为法深心。八偈在卷端。一一皆发妙高顶椎椎声矣。韶师住匡山。为萧伯玉所咨请。今兹刻经。伯玉犹子孟昉。首先唱导。亦缘因也。上章困敦岁三月三日敬他老人谦益焚香再拜重记岁月)。

　　No. 287

　　大佛顶首楞严经疏解蒙钞卷首(之一)

　　海印弟子　蒙叟钱谦益述

　　古今疏解品目

　　唐

　　崇福寺惟悫法师疏(悫公于至德初年。得房相家笔受经函。发愿撰疏。计十一年始下笔。勒成三卷。目为玄赞。文义幽颐。盛行西北。实此经疏解之祖也。高僧传云。悫公撰疏。梦妙吉祥乘狻猊。自其口入。及将彻简。寐中见由口而。出。在。乎华严宗中。文殊智也。永明宗镜。引悫公论楞严六十圣位。深契华严圆融法界之旨。人知长水释楞严用华严宗旨。而不知其原本于悫公也。长水解经首一时。有说法领法四对。金刚刊定。记云。此是悫公楞严疏意。故知长水之疏。于玄赞采撷多矣。万松录。载悫师八处征心科解。尤奇崇福。义海诸书。亦云兴福)。

　　魏北馆陶沙门慧振科判(振公初立义例。即此经科判之祖也。资中已下。皆所遵用长水云。振公八段。资中显称。吾今从古。依振公判。八段七科。开合之异耳。北峰七科。温陵五分。标指有别。义门不殊。后人各树门墙。竞标科段。清凉诃为已杂尘飞徒盈纸墨。今并裁而削之。虽云近师长水。实则远宗馆陶。先河后海。何必改作。振公亦云慧震)。

　　蜀资中弘沇法师疏(继崇福而作疏者。资中也。义例则取诸馆陶。古今疏解。惟此三师。导其前路矣。长水疏经。多引沇师旧文。而不举其名。以义海诸书。参之今疏。略可考见。其解奢摩他三法云。大意与一心三观相应。此则原本止观。即孤山诸师。用台观解经之祖也)。

　　长庆道巘禅师楞严说文(巘师以赵州嗣孙。撰此经说文。宗门引重。义海失载。会解遂没其名。故其书不传。今于海眼补注。大藏一览等书。采其零义。略钞数则。唐人以禅宗解经者。自长庆始。于振沇二师之外。别标一宗。即温陵诸师之祖也)。

　　五代吴越

　　永明寺智觉寿禅师宗镜录(禅师会三宗学者。集录大乘经论。诸家语录。撰宗镜录一百卷。折衷法门。会归心要。多取证于楞严。所引古释。即悫振沇三家之说也。长水疏经。裁决要义。用宗镜为诠准。而寂音僧宝传。发明永明撰述。以征心直指为缘起。古师弘法。确有渊源。今人习而不察。间有采剟。徒取骈偶之词。资为旁义而已。蒙之钞略。披文拣集。广引证明。零义单词。罔敢遗阙。欲使学者。知古义有所从来。勿寻枝而失干也)。

　　宋

　　真际崇节法师撰删补疏。

　　[橘-矛+隹]李灵光洪敏法师撰证真钞(二师疏钞。未见全文。略见义海诸录)。

　　长水疏主楞严大师子璇撰义疏注经十卷(长水初依灵光敏师。学贤首教观。尤精于楞严。已而得悟于琅玡。受扶宗之付嘱。乃依贤首五教。马鸣五重。详定馆陶科判。采集悫沇敏节诸家之解。释通此经。勒定一家。是中修治止观。参合天台。拣辨心识。圆𠬧宗镜。理该教观。又通经论。性相审谛。悟解详明。裴相之赞圭山云。文广理一。语简义圆。以方长水。良无愧焉。今兹钞略。奉为准绳。期于研照智灯。刊落枝蔓。紫柏有言。长水疏经。为百代心宗之祖。卓哉斯言。即寂音义学之诃。亦可以息喙矣)。

　　(△禀长水之学者。有苏台元约疏钞。宋时盛行于世。今不传。又有道欢法师手鉴。及释要等。皆钞类也。今略见海眼补注。及桐洲集注)。

　　泐潭晓月禅师标指要义(宜阳参学比丘应干集录)。

　　△闽僧咸辉楞严经义海三十卷(已上二书皆长水之流派也。月公与长水。同参琅玡得悟。晚居泐潭道济庵。与其徒应干。论楞严指决。其科节一依长水。取其文之精要。删掇附注。乾道中。咸辉书配。研究标指。知月公本依长水也。遂取疏义标指。排合经文。附以吴兴集解。目为义海。虽采集众解。一以长水为纲骨。其言曰。诸师师承不同。得失互见。正相与抑扬圣教。洗荡物情。亦庶乎通人之言矣)。

　　孤山法慧法师智圆经疏十卷谷响钞十卷(释自撰楞严疏)。

　　△吴兴净觉法师仁岳集解十卷(集崇福已下诸解。而附己说为私谓)。

　　熏闻记五卷(释自造集解)。

　　(△自智者大师。遥礼楞严入灭遗记。于是孤山圆师。首先奋笔。思应肉身比丘之谶。用三止三观贴释此经。吴兴岳师。力扶孤山。张皇其说。自时厥后。讲席师承。咸以台观部属楞严。无余说矣。今按孤山教义分明。文词富有。十部疏主。宜其擅名。然其分配三止。则观网未圆。错解三摩。则义门未确。春前夏满克定说经。则时教未审。盖亦山外一家之言。非此经通义也。吴兴分卫得悟。若拓虚空。词辨从横。穿穴经论。妨难侧出结弹繁兴。方诸古人。良多新解。未免自尊己德。下视先贤。未能善自他宗。抑亦招建立过。当其雪谤扶宗。已无上古。岂知灵芝开口。更有后人。此病于今正烦。未能缕指)。

　　△桐洲法师怀坦集注十卷(南渡已后。禀学台宗者。竹庵可观。得法于车溪。大慧称为教海老龙。虽其搜剔苦心。未免葛藤满纸。观之嗣。为北峰印。印之后。为桐洲坦。无极度。各有诠释。桐洲集注。收集神智补注。竹庵补遗。北峰解题诸家。皆以敷演教观。辅翼圆岳。开张本宗。显扬父祖而已。元皇庆中。北峰孙我庵本无。重为修治。附以私议。亦山家一家之书也。柏庭善菩月。嗣法月堂。竹庵常命分讲。着玄览二卷。疏通大意。谓一家借位。未始定论。斯亦山家之铮铮者矣。经肆流传。更有侗洲集注。冯祭酒作序者。多引融室广注。知为国初撰集。或桐洲后人托名也。怀坦。今本讹为思坦)。

　　石门圆明禅师洪觉范着尊顶法论十卷(亦云寂音尊者)东吴雷庵正受如方山新论例厘论入经名曰楞严合论而自附己见为论补(寂音谓此经说尊顶法。明见。佛性。而传注之家。从而汩之。学者乃疑以为教乘。尝深观之。得世尊意于诸家笺释之外。由是造论。略正纲宗。排斥异说。以无顶顶相法。超见悟明为了知。以止观妙法。称性观照为方便。使人知成佛显决。修行要门。从语言文字三昧。证入自住三摩地。如是而已。其与灵源论法相抵。及其扶宗卫法之苦心。蒙于佛顶枝录。着之详矣。论中妙义。玲珑逗漏。殆如走盘之珠。骇鸡之犀。而援据经论。断章竖义。未能尽厌人心者。亦间有之。如谓佛顶三摩提。为请法中之一也。谓菩萨具足万行。非首楞严具足万行也。谓前五识。是第八识相分也。引瑜伽眼识三心。谓第三心为等流也。拣长水结归五重。不知是清凉逆推之法。而斥为义学也。若此之类。或然或疑。将顶论自有纲宗。或禅解不无影略。世有法匠。自出手眼。刊而正之。无俾疑误后学。斯亦寂音所印许也。雷庵补注。禀承尊顶。其统论曰。直指之道。非观照所及。如来不能提摄庆喜。令其自见自悟。至如来自到境界。不得已而示以入三摩提之路。破五阴魔之惑。是为最后垂范。信斯言也。则此经中宣胜义中。最胜义性。总是第二门头。有三摩提。名大佛顶。首楞严王。何谓一门超出。观世音从闻思修。入三摩地。何以上合诸佛。学人承误。莽荡拨无恐有空魔。入其心腑。未能长饮光之矣。祗足重石门之悲。蒙故不得而不辩也)。

　　王文公介甫楞严经解(文公罢相。归老钟山之定林。着首楞严疏义。洪觉范称之。以谓其文简而肆。略诸师之详。而详诸师之略。非识妙者莫能窥也。有宋宰执大臣。深契佛学。疏解首楞者。文公与张观文无尽也。文公之疏解。与无尽之海眼。平心观之。手眼具在。具只眼者。自能了别。蒙不敢以宗门之轩轾。辄分左右袒也)。

　　张无尽删修楞严改名楞严海眼经兼采集诸家之解及己说为补注(无尽删修楞严。窜易缘起。移置前后。芟除重复。改定圣位。削匿王指河之事。换槃特诵帚之因。信意增减。师心博易。全经面目。枺摋殆尽。越僧慧印谓为妙喜所印赞。公然题目。标为新旧二经。雷庵受师。抗词驳正。累数千言。以大慧语录考之。宋有孙知县者。曾以臆见删改金刚经。大慧答书。以为敢作如是批判。招因带果。毁谤圣经。当下无间狱。雷庵之驳海眼。即移妙喜答孙尹之书。以驳无尽也。用其文而隐其人。不敢以弹驳海眼之故。移师于妙喜也。雷庵之用意。亦可谓微而彰矣推无尽之本病。盖有两端。一则禅人习气。高抬宗眼。脱略教宗。观其论太极邪因。料简清凉。数行之中。引疏而遗钞。则于他经可知。一则有宋儒者。学粗心大。庐陵敢非十翼。河南擅更戴记缪妄成风。无尽遂衡加于教典也。吾为此惧。普告来者。妙喜复起。不易斯言)。

　　温陵宝胜禅师戒环要解十卷(环师一生掩关。深悟玄理。法华华严楞严。皆有新解。而是经则于台家观谛。胶缠封执之后。解黏释缚。迢然自远。其识见有大过人者。于时称之者。以为长水之疏元约之钞。文义浩博。学者泛其波澜。益味元本。要解言约义丰。词畅理诣披文见经。如指诸掌。蒙窃谓温陵之解。以长水为椎轮。闇用其义门。而巧遮其面目初非能绝出于长水也。长水由禅综教。能用文字解脱。故其宗趣深。温陵用禅判教。主于解脱文字。故其宗趣㨗。在华严宗中。长水远绍清凉。温陵别承枣柏。斯其所以别与。环。师自叙。谓及观璇月圆三师。及长庆巘闽中度舒王张观文之说。皆不足为准绳。其主张未免太过。而近世学者遂欲宗温陵而祧长水。此则目睫之论也)。

　　胜国蒙古

　　天目中峰幻住和尚明本楞严征心辨见或问一卷(中峰广录别出)。

　　(△幻住受高峰心要。坐断死关。于金刚圆觉楞严。各有发明尝以楞严小本。付弟子天如曰。吾于征心辨见。略示指点。汝当发明全经。以终吾事。此则师会解之缘起也。今会解列唐宋九师。附已为十。而不录幻住之解。以为禅有禅解。经有经义。不欲混为一门。以长后人之狂慧也。九师之中。刊落长庆说文。亦复如是。此则师集解之深意。殆非今人所知。蒙故表而出之)。

　　中吴师子林天如禅师惟则楞严会解十卷(集唐宋九师解附以补注为十高丽麻谷则师解别出)。

　　(△则师得法中峰。受小本付嘱。会唐宋诸家疏解。三年而成此书。南北讲席。师承墨守。垂二百年乃有异议。有人言此天如之楞严。非如来所说之楞严也。蒙详定此解其宗印虽本原天目。而教眼则专属天台。孤山吴兴。主伯亚旅。收温陵为眷属置长水为附庸。宗趣一成。取舍硕异。宜其传久而敝也。此师根据父祖。一室卧云。于时通人称其随机说法。如月印水。会解其最经意之书。自谓若合殊流。同归于海。而数传之后。遂有延津刻舟之叹。信乎。举扬宗说易。诠注佛语难。习禅之家。拂略义解。虽寂音未免遗讥。而况其它乎)。

　　(△洪武中。槃阴沙门洪阔。禀承天如。辑冥枢会解十卷。万历中。携李幻居真界。辑楞严纂注。燕中讲师如相。兼采合论管见等。辑古今合解。皆是会解枝流。故不别开)。

　　皇朝

　　吴江融室法师净行楞严广注十卷(行师传贤首教观。洪武丙辰。住持中吴报恩禅寺。注楞严楞伽。并行于世。自台家谛观。诠旨纷如。长水心宗。等闲抹摋久矣。行师独归宗长水。一灯再焰。长水十门首义。一为克示真三昧故。吴江曰。三摩地门。是楞严一经。所诠总相也。长水曰。此之三昧。具足多义。吴江曰。三摩提。即非阿难所请之三摩。一经总相法门。不出于此也。由孤山错解三摩。致多师纷争三观。经中三摩地大总相法门。譬如摩。尼宝珠。沈理尘垢。长水遗文。犹含藏于额内。吴江新解乃豁露于衣中。蒙故于行师广注。特为诠表。使诸方学者。知三摩地总别法门。古人区别已久。故非别立新章。强扶昔义也)。

　　大兴隆寺鲁山法师普泰楞严管见(泰师。弘正间名僧也。习贤首教观又尝分卫近郊。遇草庵翁媪。教习唯识。着楞严管见。力排会解。密藏开公曰。于经旨不无得失。亦多人所未发者)。

　　曹溪憨山海印大师德清悬镜一卷通议十卷(大师少依长千无极法师讲筵。探探楞严教观。缚禅台山冰雪中。坚凝参究。以此经印证照瞩。居东海那罗延窟。枯坐三年。海湛空澄。一夕发悟。全经观境了此心目信笔述悬镜一卷。词富理圆。包络观网。晚年结制南岳。狗门人之请。复着通议。以释全经。举要言之。则亦悬镜之余耳。大师气宇如王。游遍知海。梦登弥勒栖阁。亲受识智染净宗旨。胸中一部楞严。自海印发光。不思议心中流出。一心三观。融会发挥。自他师训解。则为口头三观。数他家之珍。自大师演说则为当体三观。观掌中之果。文字性离。无别解脱。悬镜之云。即清凉镜光无尽之义也。乃欲执世谛文字。评量虚空。不己愚乎)。

　　(△湖南颛愚禅师观衡。初依五台空印法师听习经论。后归大师。提究向上。着四依解十卷。谓大师悬镜依三观分经四分。即同温陵五分。一谓三观体。即见道。二谓三观相。即修道。三谓三观用。即证道。四谓三观名。即结经又云楞严一经从始至终。教义理智因果。总一观字。此观字。全体是如来藏心。故曰首楞严究竟坚固。究竟即能观智坚固即所观理也。撮其要义。庶几不失师门宗旨)。

　　紫柏达观大师真可楞严解一卷(紫柏全集中别出)。

　　(△大师得无师智。具金刚心。如水中龙。如陆中象。其研究教乘。覃思析理。不以性破相。不以宗略教。不以贤压台。近代宗匠。未有公虚博大若此者。伏膺石门之书谓五百年后。始知宗门纲宗之说。照用生杀之机。而其论长水。则曰。璇师因读楞严而生疑因疑而参琅玡。顿悟清净本然之心。遂为百代心宗之祖。初不依寂音之论。以义解遣拂也。师每言此方真教体。清净在音闻。以文字三昧。证清净音闻。是首楞一经教体。约文拈义。每有提唱。翦截葛藤。超然于笺注之表。此解则偶见笔札者也)。

　　雪浪三怀法师洪恩经解科判一卷(师与憨山大师。同出无极之门大师入五台山。于冰雪堆中。参究大事。师承本师法席。以南方佛道久湮。出为人天眼目。其誓愿一车两轮也。南北讲肆。墨守旧闻。会解邮传。紏缠熟烂。师疏通洒落。称性而谈。听闻者耳目更移。知见开涤。讲已。辄墨然罢去。人或请之。微笑而已。师既摆落文字。不肯著书。殁后讲席虽昌微言中绝。世所流传诵习。往往标记错杂。附会失真蒙于亡友陆氏箧中。得故纸一束。题曰雪浪楞严解。枝经理解要言不烦。科判一章。尤为孤迥。观其指意。以谓撮要提纲。因指见月。古今科行线路。烟𩗺尘飞。皆唯恐不埽而去之也。郢人已逝。斫轮不传。聊借残编。以存玄义。其诸假托。金錀罔辨。具只眼者。幸无惑焉)。

　　(△。雪浪之高足弟子。分擅讲注。有巢口雨手之目。雨即二楞通润法师。撰楞严合辙者也。此书盛谈师门讲授。顾其开演宗指。略而不传。中年瓣香。傍归上党。又复杂拈公案。多引机缘借禅门捧喝之谈。资讲筵排演之口。鲁冠适越浰语带吴。岂能广设门庭。终是自资败阙。语云智过于师。方堪传道。岂不然乎)。

　　云栖莲池和尚袾宏楞严模象记一卷(云栖修净业。为念佛大师。不居禅讲故有模象之言。然谓经中三观之义随文皆具。他摩必含摄禅那。禅那必融会空假。时师割截段落逐文分配。无有是处。又谓文殊结经五名。译人撮略立题。不应将此经十轴。挨配经题。某卷为大佛顶。某卷为如来密因等。于时交光正脉。初传江表。人谓为云栖所印赞。倾动诸方。而不知模象此文。超然悬解。故己临其茅蕝。针其膏肓矣。厥后有柴紫乘时。开讲虞山。亦曰。世尊说法。直指人心。一句一偈。便可入楞严大定。修证圆通。岂必寻行数墨。分配一经文句。如线贯华而后可入三观哉。此师料拣。亦本模象。可为诵文之师。作应病之药也)。

　　(△一时讲师。由云栖而出者。柴紫乘时有讲录十卷。云栖广莫撰直解。虞山鹤林大寂撰文义。各十卷。消文贴释。咸有可采)。

　　内江中川法师界澄新疏十卷　五台空印法师镇澄正观疏十卷(中川通解深密诸经。广搜阿毗达磨藏。钩深索隐。释通此经。殆亦所谓多说法相。少说法性者也。然下视时流。耳食目学者。则天渊矣。空印为万历中五师之一。北方法席最盛。博引大小乘诸经论。证明首楞行位。破斥天台借别名圆之说。山家诸师。奋笔弹驳。要其是非。未有攸归也。印师博通三藏。勇于持论。近代贤宗。斯为杰出者与)。

　　金陵秋溟先生殷祭酒迈太仓东溟先生管公志道楞严质问一卷(殷公有荣木轩赘言一卷。论楞严要义。管公复以质言五则。殷别有温陵要解辑补十卷。管别有问辨觉迷诸录)。

　　(△皇朝隆万间。儒门有法将二焉。殷公习静牛首。从楞严金刚干慧发悟。谓楞严流在五天。多诸经未闻之义。孤山吴兴。广博引释。未必与本经符合。不若只以楞严释楞严也。发悟之后。遍阅诸解。谓直吐心得。以经解经。无出温陵之右者。夷考其宗趣。殆亦所谓以禅判教者也。东溟先生一代儒宗。悟入华严性海。标学乾元统天之学。总持儒释。晚年应诸宗扣击。盛谈首楞奥义。论觉海元明。直穷众生无明之最初起处。论妙明明觉。直穷过去宇宙之最初起处。其言横竖三界。汪洋恣肆。过河沙而放烟海。世智办才。靡不卷舌却步。而况于中人已下乎。蒙于此钞。略举绪论。聊以抽端启錀。腾疑送难。非敢自附瓣香。阿其所好也)。

　　卢陵曾祠部凤仪楞严宗通(金个谒南岳天台寺。礼智者大师拜经台。发愿书楞严于石室。以终拜经之愿。已而遍采宗语。配合经文。取宗通说通之义。作为此书。永明有言。佛教已明。须陈祖意。达佛乘者。皆与了义相应。今则假借门庭铺陈公案。始焉主宗而宾教。终将挟祖以令佛。谓阿难飞光印可。尚是从门而入。不如明眼宗师。回头磕脑。撒手彻悟。如斯判断。大妄语成。岂惟阿难不逮宗师。抑且如来远输诸祖。任汝说玄说妙。一味过头正恐判教判宗。两门负堕。近世儒者。此风尤炽。裨贩指月。柝洗传灯。不知眼翳五华。自谓口吞诸佛。滥觞未艾。作俑有人。能无三叹于金个哉)。

　　交光法师真鉴楞严正脉十卷(万历庚子　藩王殿下制序妙峰登公较刻)。

　　△天台幽溪法师传灯玄义二卷(申释其师百松楞严百问)会解圆通疏十卷。

　　△蕅益素华法师智旭玄义二卷文句十卷(交光自叙缘起。谓从楞严发悟。病中见佛。启请注经。埽拂台观。排抵会解。流传幽朔。惊动江左。咸谓经入支那。未有此解。今则少夷矣。夫其奋乎百世之下。披剥陈言。发挥己见。不可谓非北方豪杰之士。第以择法未端。立宗太勇。本祈祓除三观。以愿深经。顾乃割剥全经。以配三法。三摩错解。仍㳂旧闻。佛顶寄居。岂成实义。最初方便。别立其初。三渐次行。辄汰其一。每师心而自是。恐拂迹而弥多。若乃破识用根。或指其未符教理。因闻立所。或讥其自撰观门。若非刊定分明。终惧宗涂矫乱。蒙固不敢附和山家。操戈助斗也。幽溪力扶台宗。专依会解。教典博涉。观网详明。教博则文多氾滥。观详而理未周圆。识见每涉于支离。义解罕据其精要。玄义多文。广明师说。骈一家之枝指。餔四教之陈羹。此类实繁。束之高阁可也。蕅益标释三摩。正明三昧。辨梵音之楚夏。订法相之总别。长水吴江。宗指印合。咨决初首。仗此证明。是以度众而取之。此师律仪清肃。心眼孤明。著作专勤。未见其止。若其自立坛墠。凌躐古今。破立自由。是非不少。当俟诸方哲匠。公虚楷定。非蒙所敢置喙也)。

　　(△近代疏解。层见叠出。台家则有传如讲师截流。禅家则有湛然禅师臆见等。宰官撰述则有王墨池指月。汪静峰依释等。咸资采集。非敢整遗。其有捃拾成文缪妄刚述。如近世所传定本者。挟夜郎自大之识。取穷人窃号之诛。岂能点污虚空。何用党仇枯腐。概从剃削。不复累书)。

　　△钟贺二居士楞严如说十卷(竟陵钟惺伯敬自序曰。不揣冥顽。妄希信解。栖寻众典。研讨五年。永新贺居士中男。字可上。慧性辨才。深心闳览。昔聚白门。演说数过。中来闽署。披剥四旬。辨因果于兹经。析异同于诸教。自谓厥衷所蕴。非缘予笔不宣。亦恐遗亡。勉为疏缉。取经中如所如说之语名之准佛五语之一也。钞略甫周。始见此本。嗟吾二友。先得我心。是中析理命章。则贺氏之楷定良苦。因文阐义。则钟生之笔受居多。所谓于诸家旧解。通其违隔。酌其复单者。即交光幽溪。函矢交攻之说。乘彼乱辙。略有折衷。故未可以儒者之文笔。聊尔置之也。若夫草创者难。因修者易。登高临深。良在今日。逝者可作。助我起予。徒惜辍弦。末由攻玉。临文俯仰。有余嘅焉)。

　　(蒙钞引用疏解略例　此钞禀承长水。次用大字。排列经文之下。悬叙已后。引用全文。单标一疏字。泐潭要义。则标标指二字。他如携李之证真钞。孤山之谷响。吴兴之熏闻。寂音之尊顶论。或称其名字。或指其地号。或列其书帙。随文错举。初无定例。近代诸解。闻见错互。多列名号。以防抑没。若幽溪圆通疏。自署天台。僭本宗四祖之称。不敢不削正也。通经科判。全依长水。间或略其繁芿。非敢妄言治定。具如咨决。览者请详)。

　　大佛顶首楞严经卷首(之一)

　　大佛顶首楞严经疏解蒙钞卷首(之二)

　　海印弟子　蒙叟钱谦益述

　　咨决疑义十科

　　问曰。将撰疏解。先立章门。五重十科。咸称悬叙。今兹钞略。踵迹古人。初首十章。变名咨决者。何也。答曰悬叙者。叙一经之旨。咨决者。决一己之疑。悬叙者。决定之谈也。咨决者。咨诹之义也。良以圣教纲宗。必须决定。初心研审。翻藉心疑。有疑而后能咨。有咨而后能决。能疑则扣击猛利。如钻木而火生。能咨则弹驳弘多。譬佩觿而结解。菩萨犹尔。凡夫可知。况复佛法冲深。众言淆乱。此立彼破。流派滋烦。入主出奴。方隅罔辨。张罗一目。将举一而废诸。设网众流。恐多岐而乱指。是用广陈隅见。不避蒙求。列多病以请对治。面首涂而问识路。师心臆断。吾知免夫。虚己求宗。有余师矣。窃放清凉。略述制疏十意。一法门总别故。二三观破立故。三显示教观故。四克示方便故。五当机权实故。六义科刊定故。七闻修增进故。八人天行位故。九古今得失故。十钞略义例故。

　　○第一法门总别者

　　经初阿难启请。十方如来得成菩提妙奢摩他三摩禅那。此别相法门也。如来告许。有三摩提名大佛顶首楞严王。此总相法门也。云何三摩提为总相法门。略有二义。一者是诸经总相故。准大般若经。为诸有情。显一切分别法相。遍摄持。是一切陀罗尼门相。遍摄受。是一切三摩地门相。十方菩萨。请住堪忍世界。供养释迦牟尼如来。及诸菩萨。得无碍陀罗尼门。三摩地门。神通自在。住最后身。绍尊位者。智论云。有无量阿僧祇三昧门陀罗尼门。菩萨摩诃萨。学是三昧门。陀罗尼门。疾得阿耨多罗三藐三菩提。又云陀罗尼门。三摩地门。广说则无量。有无量诸三摩地。有真三摩地。唯九地已上。受职菩萨。独有是三摩地。显扬论云。菩萨摩诃萨。依此一一三摩地门。出生无量三摩地。诸声闻缘觉。不达其名。此诸经论所诠总相法门也。二者是此经总相故。准诸经论。三昧。具言三摩地。地亦音提。梵音楚夏故。故长水云。克示真三昧也。智论明首楞严三昧。秦言健相分别。大般若开诸三摩地。乃至无量百千。曰第一健行三摩地。第一健相三摩地。首楞严三昧经说菩萨行首楞严三昧。一切三昧。皆悉随从。如转轮王。七宝皆从。般若经言。尔时世尊入等持王妙三摩地。诸三摩地。皆摄入此中。故曰。首楞严三昧。名为王三昧。正指此真三摩地也。佛言有三摩提。名大佛顶首楞严王。此一经所诠总相法门也。云何妙奢摩他三摩禅那为别相法门。准瑜伽师地论。若略说三摩呬多地者。谓此地中。略有四种。一者静虑。二者解脱。三者等持。四者等至。等持者。谓三三摩地。乃至金刚喻三摩地。等至者。谓五现见三摩钵底等。此中等持者。三摩地。等至者。三摩钵底也。禅那者。静虑也。三摩钵底。即圆觉之三摩钵提。即阿难所请之三摩也。三摩地即三摩提。不滥等至。三摩即三摩钵底。不滥等持。华严七地亦云。诸禅三昧。三摩钵底。神通解脱。皆得现前。清凉疏曰。诸禅即四禅。三昧即三三昧。三摩钵底。有其五种。是四是三。教相历然。故曰别相法门也。说经之家。不考总别法门。谓三摩具云三摩提。滥为一法。自孤山圆师始。今依经文对决。有其二过。一者。阿难得深三昧。忆持如来十二部经。岂他摩等三相。尚有未了。但是于三法中。请问何者为最初方便耳。今谓是通请三观。同单复标记之文。次下征心了毕。启请开示。指奢摩路为真际。从何开解。此一过也。二者。如来告示真三摩地。大总相法门。此门一门超入。即天王赐与华屋之门。即十方如来一路涅槃之门。今谓是三观一门。举次第修持之法。向后建立道场。一门修证。指入三摩地为住地。依何安立。此二过也。唯其误解三摩地总相。为三摩之一法。一期之问答不清。全经之科断俱错。以故依观诠经。已乖分齐。复将依经入观。弥失指归。此则佛顶经中。初门钤键。应首先厘正者也(［孤山云］阿难始以三法为请。如来重重演说。一一破迷。悉具三法。盖酬阿难。三止之请也［吴兴云］阿难所请。有通有别。通谓奢摩他等。别谓最初方便。下文从破心见以去。酬其通请。有三摩提。至辨诸圣圆通本根。酬其别请。今谓阿难请问三法中。何者是最初方便。是别请。非通请也。如来一经。委答最初方便。是别答。即通答也。原其误本。皆以错解三摩地为三摩故。细研长水疏文。宗致自了。下文最初方便章具之)吴江行师。刊定旧解。援据般若圆觉。标陀罗尼三摩地两门。以证此经。经云。将欲敷演大陀罗尼诸三摩提。妙修行路则楞严圆觉。二经所诠总相法门。互相含摄之诚证也。依此诠释。是为宗要。溺闻牵俗。胥无取焉。

　　○第二三观破立者

　　自孤山圆师。禀天台三观三止。贴释楞严。霅川华亭。张皇其说。原其披文竖义。虽则印合楞严。实为开显台观。非以楞严注楞严也。乃以三观注楞严也。非以三观注楞严也。乃以楞严注三观也。枝岐日久。矛盾渐兴。初取解黏。终从埽荡。约而论之。建立三观者。谓天台所立三观。即如来所说之三观。立之诚是也。而其所以立者则非也。埽荡三观者。谓山家所立三观。非如来所说之楞严。破之诚是也。而其所以破者则非也。言此中不应开立三观。略有六义。一曰。消文未顺也。涅槃之定慧舍。圆觉之静幻寂。此但可消阿难启请之文。未可以消有三摩提名大佛顶之文也。若言三观之一。何以启请兼举三观。而告示偏举三摩。若言即一而三。何不首举奢摩以摄三。而次举三摩以摄三。以是故。三观不应立。二曰。收教未该也。古人言圆觉之三。于涅槃大同小异。于天台理同趣异。(圭山)又言楞严之三。与涅槃名异义同。与圆觉名同义异。(神照)今欲一门开设。但用三法铺舒。披文或通。寻义则局。以是故。三观不应立。三曰。悟法未真也。北齐悟中观以授南岳。南岳悟法华以授天台。天台获旋陀罗尼。岳曰。非汝莫证。非我莫识。今之悬契楞严。依凭谶记。从何开悟。仗谁证明。以是故。三观不应立。四曰。悬合未确也。天台谓三止映望三论。随义立名。今之取印楞严。必云悬合。取盖配函。持镜觅像。能合。未叶圆顿之门。不合。有违映望之义。以是故。三观不应立。五曰。本宗未契也。智者说摩诃止观。止即奢摩他。观即毗婆舍那。他那平等。即忧毕叉。章安疏涅槃云。三法不同。若圣行以戒定慧为三法。今文以定慧舍为三法。未尝执涅槃三相。定配三止。古称大师教门。解脱文字。山外则去之远矣。以是故。三观不应立。六曰。教相未融也。张一经以为罗。缉三观以为网。次第历别。影略钻研。开则举一即三。合则言三即一。如陈部籍。如列掌故。遂使诵文法师。如寻条而屈步。闇证禅伯。譬吹网而贮空。以是或。三观不应立。若今师之埽三观。见法未端。过亦非小。一者埽孤山。兼埽天台过。天台三谛三观。见仁王璎珞。三智三德。本涅槃大品。故曰。天台教源。与佛同致。但可谓孤山三观。未叶楞严。安可谓天台止观。不同佛旨。三观三藏。画像生面。戏论务法。何可长也。(是交光拣谛立藏文)二者。拣台观。兼拣圆觉过。谓奢摩三名。尊重不翻。则圆觉三名。固非唐梵兼举也。此经三观则为妙定。彼经三观则曰常涂。有常涂之三观。何容有常涂之圆觉也。三者。诃台教。并诃起信过。起信双现二门。即天台圆修三观。双照双遮。不相舍离。今力拣三观。以为觉观思惟。不离六识。既诃天台三观。全乖妙定。将拣马鸣二门。有碍圆修。此亦两口相啮。必穷之论也。清凉谓龙树中论。全取华严宗旨。天台亦依贤首品。立圆顿止观。其疏华严。以三观会智论。以三止摄台宗。三一圆融。以华严法界收之。罄无不尽。此经广辨真空。交融理事。真三摩地门。即是华严圆融法界。万法具足。何观不立。一法不容。何观不埽。故曰。无不从此法界流。无不还归此法界。一切斗诤坚固。点空指月。皆可回向虚空。此伸彼破。夫何有焉。

　　○第三显示教观者

　　此中所以不立三观者。以一经十轴之文。皆具教观故。要而言之。略有八义。一曰标观体。经初显示常住真心。性净明体。此体即一真法界如来藏心。涅槃所谓首楞严佛性也。次言有三摩提。名大佛顶首楞严王等。此则首楞严三昧。一切三昧禅定。陀罗尼门。悉皆摄人者也。起信云。心真如者。即是一法界大总相法门。止观言菩萨闻圆法。起圆信。立圆行。住圆位。正依一心法界。建立圆观也。故曰标观体。二曰立观境。最初征诘。先立心目二门。向下推穷。克示奢摩一路。乃至三科勘辨。皆云。本如来藏妙真如性。正此观也。华严明事法界。即根识尘大。世出世间。一切法数。天台止观十境。第一观阴界入。立阴等为境。以拣入理之门。起观之处。龙树破五阴一异。同时前后。喻如炎幻响化。皆是法也。故曰立观境。三曰究观相。既云欲知奢摩他路愿出生死。自此观门。重重开演。金拳曜目。屈指飞光。阿难从心眼悟入。如来以对境印可。由是童耄观河。正倒垂臂。上取日轮月体。下及林苑河沙。离见非见。出指非指。皆是用推简法。显观察智。阿难大众。获本常住真心。空如手叶。身吹微尘。境智忽尔圆彰。空觉于焉显发。故曰究观相。四曰摄观义。贤首论六重观门。随入一门。全收法界。喻如圆珠。穿为六孔。随入一孔。全收珠尽。经云。阿难大众。各各自知心精遍圆。包裹十方。正入此法界也。此观一成。圆觉之二十五轮。仁王之三观。中观之三谛。观网交罗。偏圆泯绝。故曰摄观义。五曰定观法。发觉初心。二决定义。依前历显藏心。圆修止观。持清净明诲。合道场轨则。乃至十方如来。一时出现。镜光刹海。交光涉入。只此一念。观境现前。故曰定观法。六曰提观网。二十五圣。各依方便。是交络绮互观。观音大士。圆通超余。是如意圆修观。一观即三观。一圣观即二十四圣观。空假中观。师网交罗。故曰提观网。七曰历观位。五十五位。渐次安立。是圆融行布观。金刚心中。圆明发化。是行布圆融观。金刚宝觉。如幻三昧。始终观照。只此一门。故曰历观位。八曰治观魔。此中五重阴魔。即止观四障四魔也。故曰。破观名夺命。破止名夺身。又曰。磨观讹令黑闇。磨止讹令散逸。经言彼尘劳内。汝妙觉中。如风吹光。如刀割水。魔依观起。还依观灭。用观治魔。如药治病。故曰治观魔。上来八重。法尔觉照。总一观体。总一观门。是中于奢摩他。微密观照。观察对治。约有三重。如来愍诸众生。无始生死相续。由不了第七转识。是攀缘心。轮回流转。无常妄识。虚妄分别。周遍计度。犹如空华。于是重叠征辨。作照了四科。会通七大之观。立一顶楞严王。为大总持。此第一重也。如来愍世界众生。业果相续。由不了第八藏识。是世界山河。发生缘起。三细六粗。业力增上。五浊五阴。相织妄成。于是反覆破显。作六根解黏。六结解除之观。立一金刚宝觉。为王三昧。此第二重也。如来愍六道众生。随其生死相续。由不了五阴心中。成就破乱。由汝主人。淫杀盗妄。作魔徒众。七趣升降。如汲井轮。于是究竟修证。作镜佛交光。虚空流殒之观。立一净琉璃心。为真道场。此第三重也。如是三重。映望前八。观文虽广。观智则一。故曰。作是观者。名为正观。此如来自立教观之明文也。

　　○第四克示方便者

　　此经最初方便。一误于孤山总酬三止之门。再误于吴兴通请别请之说。长水疏文。解行成就之正义。学者遂抑置弗省。一经眼目。爚乱久矣(［长水疏云］从初约破执破疑。显如来藏。约信解真正。为真修之本。答最初方便竟。此即以经文请示奢摩他路。愿出生死。为真修因。明最初方便也。次下释发觉初心二决定义云。妙三摩提。首楞严定。即真如观。欲修此观。先须方便。故以止观二门。名为发觉初心。即最初方便也。经文累言奢摩他中。毗婆舍那。此止观二门也。疏言修之成就。即说明止。即止明观。此非奢摩他中。用毗婆舍那修证。为最初方便而何。蒙以奢摩他一门。克定最初方便。实疏通长水之绪言。非敢立异于古德也)近师遂横判三名。各立方便。多言乱听。莫知适从。(交光以奢摩三法。分判一经。各立初方便。最初方便。最初方便。则一而已矣。岂有多乎)今请克而论之。如来初答阿难启请。有三摩提。名大佛顶首楞严王。此正十方如来。圆证常住真心。性净明体。大总相法门也。如来哀愍有情。沉沦生死。以大悲真智。从真三摩地中。开设敌对生死。枝柱轮回之法。曰定慧平等。则妙奢摩他三摩禅那三。曰止观双运。则奢摩他毗婆舍那二。而即止之观。寂静观照。只一奢摩他可了。行人发心修行。欲成无上菩提。先自识常住真心始。欲悟明常住真心。愿出生死。先自识奢摩他路始。此经与圆觉普眼章。观门同佛。可互证也。阿难七征了毕。未知真际所诣。即曰。唯愿世尊。大慈哀愍。开示我等奢摩他路。世尊开示二种根本。即曰。汝今欲知奢摩他路。愿出生死。一问一答。啐啄相应。由是屈指飞光。观河垂手。八相二月。大开曲示。乃至四科七大。本如来藏。获本妙心。常住不灭。经云。我今如是开示方便。分别告汝。次云。将欲敷演大陀罗尼。诸三摩提。妙修行路。但汝于奢摩他。微密观照。心犹未了。二文想望。钩锁历然。则由知奢摩他路。悟明常住真心。为入三摩地之方便明矣。故曰。是种种地。皆以金刚观察。如幻十种深喻。奢摩他中。用诸如来毗婆舍那。清净修证。渐次深入。又曰。此是过去先佛世尊。奢摩他中。毗婆舍那。觉明分㭊。微细魔事。岂非初终观察。一门修证。皆依奢摩他路之明证乎。经言。业报招引。犹如转轮。互为高下。无有休息。除奢摩他。及佛出世。不可停寝。奢摩他之力。能停寝业报生死。积劫苦轮。与佛出世等。则最初方便。应不出此。以佛语克定可也。普眼智辅如来。悲接群品。请问起行方便。如来教以远离诸幻。先依如来奢摩他行。尘净智圆。显心清净。克取因圆果满。乃至等同诸佛。阿难大众法将。冥机示现。启请修行方便。如来许以出离生死。开示菩提奢摩他路。厌离小乘。舍诸有漏。遂获僧祇法身。即同见性成佛。以二经互证之。四种律仪皎如冰霜。即彼经坚持禁戒也。安立道场。端坐定居。即彼经安处徒众。宴坐静室也。想相为身。聚缘内摇。昏扰扰相。以为心性。即彼经四大六根。妄有缘气也。生灭既灭。寂灭现前。即彼经幻灭灭故。非幻不灭也。一切如来。密圆净妙。皆现其中。即彼经圆觉净性。现于身心也。一人发真归元。十方虚空。一时销殒。即彼经无边虚空。觉所显发也。五浊旋湛。六根解黏。即内外四大。乃至内根外尘清净。藏心显现。根门圆通。即十二处十八界。乃至八万四千陀罗尼门。一切清净。次下刚藏章述三疑。即同富楼那问。山河大地。有为习漏义。弥勒章说轮回。即同流爱为种。想爱同结义。清净慧章说解脱。即同根尘同源。缚脱无二义。以圆觉四章。证楞严十轴。上根修证。同是依如来奢摩他行。披二经之明文。证一会之问答。教观圆足。函盖相应。无可疑也。阿难重重扣击。只是启请最初方便。如来节节开演。总是开演奢摩他路。迨乎六根解除。俱空不生。从三摩地。得无生忍。而奢摩他微密观照之功毕矣。方乃普告圣众。开悟秘严。一则曰。从何方便。入三摩地。一则曰。何方便门。得易成就。而观世音言。从闻思修。入三摩地。入流亡所。乃至寂灭现前。即是奢摩他中。寂静远离。能清能灭之观门。此中备列诸圣。选择圆通。十方如来。得成菩提。最初方便。克定于此。斯所谓一门超出。方便易成就者也。蒙之立斯义也。诸方法匠。妨难不一。有曰。三种妙观。即一即三。举一拣二。将无失妙。答曰。举一即三。言三即一。亦笼统之谈耳。谓三观举一即三。单举奢摩。必兼二妙。是矣。圆觉普眼章。但说依奢摩他行。二十五轮。乃说单复先后。标记结取。末云。修于禅那。先取数门。三种净观。随学一事。举一即三。此何云通。谓三观。言三即一。三法兼该。乃成妙义。是矣。先依奢摩他行。归于圆觉普照。寂照不二。未尝不妙也。未尝不圆摄他那也。以此之妙。拣彼不妙。言三即一。又何云通。谓三观即一即三初中后门。不容单举。是矣。涅槃中师子吼言。若毗婆舍那。能破烦恼。何故复修奢摩他。佛言。毗婆舍那决定不能破烦恼。因为广说一切定相。又言为三事故。修奢摩他。为三事故。修毗婆舍那。即三即一。又云何通。如来说法。有合有开。合则法性自尔。开则行相迢然。如云。除奢摩他。及佛出世。以圆义格之。具足应云。除奢摩他三摩禅那。及佛出世。此为佛语巧含。抑是译人影略。故知其必不尔也。三种观门。随机错举者多矣。必以失妙诃之。是谁之过与。有曰。奢摩他。观门一法耳。最初方便。非大佛顶首楞严王。不足以当之。答曰。圆觉诸大菩萨。咨请修行。皆云作何方便。渐次修习。起信云。若人虽念真如。不以方便种种熏修。亦无得净。涅槃言。尼俱耶洲直入西海。修时梯隥。江河回曲。天台云。方便者。门也。方便权略。皆是弄引。为真实作门也。圆觉云。譬如大城。外有四门。随方来者。非止一路。一切菩萨。庄严佛国。及成菩提。非一方便。大城喻于圆觉。在此经。则大佛顶首楞严王也。四门喻于行门。阿难所请三法。是外有四门。非一方便也。古人判此经以如来藏心为宗。又以常住真心为体。夫为宗为体。则未可谓最初方便也。有曰。止观二法。目足兼资。单修止法。岂成观门。答曰。起信修行止观门。言止者。随顺奢摩他观义故。观者。随顺毗钵舍那观义故。止亦言观者。贤首云。依真如门。止诸境相。无所分别。即成根本。无分别智。经言于奢摩他。微密观照。非观而何。智论言阿难智慧多。定力少。末后后夜推枕。廓然入金刚定。破一切烦恼山。岂非夙昔奢摩他路。微密观照之力。此中接引当机。尤为契会也。或又曰。如是则为历别三观。与今师三止判经。不次而次者何异。答曰。圭山科普眼章。全同杜顺华严法界。三种行相。今经从金拳举示。拂迹入玄。离相即法。见见离见。即真空绝相观也。常性周圆。妙真如性。即理事无碍观也。性空真觉。含吐十虚。即周遍含容观也。圆觉依奢摩他行。空觉显发。即圆彰华严三重法界。此经开奢摩他路。微密观照。圆照法界。亦复如是。华严十定品云。始成正觉。入刹那际诸佛三昧。以一切智现如来身。清净无碍。住奢摩他最极寂静。具大威德。夫以入诸佛三昧。现如来身。普见三世平等。如理无异。是为住奢摩他地。最极寂静。则今经由奢摩他路。证首楞严王三昧。岂非一路涅槃门乎。疑滞未释。聊复疏通。勿销担麻。敬须斧凿。

　　○第五当机权实者

　　一斯法会。以庆喜堕淫发起。释者谓阿难证初果人。得道俱戒。岂容被邪魔遣摄。淫欲紏缠。如来知法会缘深。故冥遣阿难。曲加哢引。阿难知登伽根熟。故巧堕淫室。妙设钩牵。若尔。则一会中主伴师宾。咸同幻作。归来后顶礼悲泣。亦复无从。神咒之销灭何功。文殊之提奖徒尔。本或通矣。迹亦未然。辨实辨权。约因约果。广诠正释。略有六义。一为现前残漏未尽故。大般若云。摩诃那伽。尽诸有结。唯除阿难。在学地。得须陀洹。龙树云。上所赞阿罗汉。阿难不在其数。阿难虽能得阿罗汉道。自不尽漏。以在学地。未离欲故。以是故。恶咒能迷。淫席能摄。登伽母人告其女曰。有二种人。难加咒术。一者断欲。二者死人。良有以也。佛将涅槃。娑罗林外。为六万四千亿魔之所娆乱。亦以文殊将咒得免。尔时不请佛住。自言魔蔽我心。忧愁啼哭。人诃由有爱结。今兹乞食堕淫。正缘结使尚在。谓之示堕。非其质也。二为多生习气难忘故。众生积劫。种习难除。阿罗汉正使虽断。习气犹在。况是学地。未离欲人。往昔乐人业习。常好歌吟。今者爱河未干。几沦淫室。三毒之中。淫欲最毒。于诸衰中。女衰最重。此经以淫席发起。以提奖立教。放顶光以照热恼。说顶法以拔欲泥。抉三界之牢关。撤四生之缰锁。斯为正因。不同权说也。三为宿世缘业相逐故。佛告阿难。且汝宿世。与摩登伽。历劫因缘。恩爱习气。非是一生。及与一劫。小乘摩邓女等经。具云。是摩隥女。先五百世为阿难作妇。夫妻相见。如兄如弟。耶输曾破独角之定。释尊再试欢喜之丸。而阿难能违登伽之远因乎。空王发愿。善友相成。此净因也。五百世婚姻追逐。此染因也。仗积劫之善根。现刹那之魔事。爱结永离。邪淫得度。革囊脓血。熏发香光。妖冶嫈嫇。圆成清众。亲因度脱。金口弘宣。何云示堕也。四为历劫多闻无功故。论言阿难种种诸经。听持诵利观故。智慧多。摄心少。一遭登伽之难。十二部经。积劫忆持。如写瓶水者。如影如风。无可凭倚。乃始自责无功。回心向大。若非登伽一番遣摄。阿难多闻藏海。历劫依然。未必能猛利破除。熏修无漏也。因病以发药。则恶咒乃瞑眩之良剂。借昏而扶照。则淫女即般若之导师。固不妨于真堕。亦何碍于冥机也。五为净力毕竟冥持故。佛言。阿难事我。二十余年。始具烦恼。随我游刹利大姓。见诸女人。及天龙女。不生欲心。经云。心清净故。尚未沦溺。虽以神咒冥资。亦其自清净力。所感持也。淫室祇洹。净秽同土。堕如魇寱。宛尔非无。归如魇歇。魇人何有。故曰。摩登伽在梦。谁能留汝形。而谓初果圣人必无摄堕。此亦痴猿救月。迷其在井者也。六为大愿究竟弘摄故。佛称阿难具八种不可思议。具足八法。虽居声闻众。实修菩萨行。方行等慈。乞食微贱。正为普慈四姓。广利群生。五浊先入。不取泥洹。愿长作佛供给人。不愿作阿罗汉。共解脱床上坐。皆此愿此力也。一期法会。冥感非常。阿难总持三藏。翻以误堕而得益。登伽弹指四果。即用淫舍为大超。梵天神鬼并侍法筵。舜若难陀。互资主伴。当知如来不以小因缘小愿力故而说是经。不应以凡情曲见。比量回互。遮大缘起法门也。七征已后。疑难多端。咸谓愍彼愚蒙。示同迷执。佛说四谛诚言。经许直心酬问。阿难涕泪悲泣。岂容假面笑啼。如来咄叱拳喝。宁是排场嘻骂。其未得度也。为失乳儿。为逃父子。为贫儿孤露。为旅人飘泊。其既得度也。如乳儿遇母。如逃子见父。如穷子获珠。如旅人识路。如其示同未悟。迷既非真。及乎悟后赞佛。悟亦应假。阿难得法性觉。开佛知见。无疑根不搜。无惑网不抉。如其心量而止。亦如众生大众之心量而止。如来具大圆智。广说法相。随众生心。应所知量。如如来之心量而止。亦如阿难大众及众生之心量而止。佛如大医王。疗众生病。单方多品。无药不具。阿难是大医师。诊众生病。千源百结。无病不知既了知自身病。又周知众生病。是用勤扣医王。博求对治。若谓不病而呻。示同众病。同体大悲。岂其然乎。示堕示迷。执权违实。诸有智者。裁而正之。

　　○第六义科刊定者

　　此经疏解。义科错列。旧章新义。啧有烦言。谨撮其大端。用警疑误。一曰判经之误。二曰判位之误。三曰判教之误。何谓判经之误。古师七科。并显圆妙。南宋诸德。犹知禀承。近代纷拿断章逐段。盲人摸象。各见一隅。不知奢摩他是观照一门。以前三卷判属奢摩。初门错。则后门亦舛也。不知三摩地是法相总门。以次四卷去判属三摩。一门错。则二门俱堕也。不知禅那是修三摩提奢摩他中现境。以后七卷去判属禅那。后之一门孤起。即前之两门失照也。经中首楞严总相大法门。喻如天王赐与华屋。堂宇洞开。便门四启。今乃重重封蔀。处处分㭊。大善法堂。交加复壁。普光明殿。错立储胥。琉璃地上。界画七宝之楼观。清净水中。夹断四天之日月。赐予了非旧宅。旅人何以入门。此可为叹惜者也。何谓判位之误。台家解经。每先依本宗六即等位。判断了毕。才去理会文字。古师不尔。如圆通章。释入流亡所诸文。依文销释。不列行位者。永明也。依观行相似略判。随言遣拂者。长水也。经中安立位次。明文有二。三渐次中。安立五十五位。受阴尽中。上历六十圣位。而此中无有也。三渐次者。有渐次。有增进之法门。所谓圆家之渐也。观音圆通一门。五蕴皆空。忽然超越。无作妙力。上同诸佛。诵文之师。借鰕为眼。用三慧三空。初贤后圣。配合多心。妄立行位。则台家判位之法误之也。阴尽中禅那现境。历别辨魔之相也。入流亡所。圆照诸法。一空一切空。宁复有受想行诸所。居然未亡。取次破除。如用心交互。故现斯事者乎。有师言。汝坐道场。销落诸念。入流亡所也。动静不移。忆忘如一。所入既寂也。若尔。则大士尔时。不犹坐色阴区宇中乎。圆通中不显位次。而臆判之。渐次中未历位次。而悬判之。阴尽中元无位次。而曲判之。葛藤滋蔓。繁言乱心。故当一往刊削也。何谓判教之误。台家判教。纲领法华。部类群经。收为眷属。其料拣首楞曰。咄非汝心。惊怖疑惑。不同法华我今无复疑故。为彼所转。溺于淫舍。不同法华。安住佛道故。明了其家所归道路。不同法华。已到宝所故。发心勤求无上菩提。不同法华。宝藏自然故。初果三果。随闻获证。非唯有一乘法无二亦无三故。七征八辨。屈曲举扬。非正直舍方便。但说无上道故。圆通各门。偏圆互异。非纯一无杂。独得妙名故。信斯言也。智者大师。已悟知灵山一会。俨然未散。不应又西向遥礼。祈见楞严也。又以法华首楞。重重差别。彼为山王。此为宝山也。彼为海王。此则小海也。彼为望月。此则弦月也。彼为盈日。此则蚀日也。彼为象由之路。回绝兔群。此则凡弓之力。决难撒鼓也。既判教已。因而判佛。拣楞严十向分真之佛。不同法华等妙究竟之佛。又拣华严次第带别之佛。不同法华一乘纯圆之佛。执计四教杂纯。已非深智。区别三身胜劣。岂不大愚。天台有言。佛初成道。纯说圆顿。为不解者。大机未浓。以三藏方等般若。洮汰淳熟。即说法华。开佛知见。得入法界。与华严齐。初后佛慧。圆顿义齐。故次般若之后。说华严海空。齐法华也。智者大师。判教大宗如是。既华严海空。齐于法华。此经圆顿有何差等。又有师执今经最后垂范。部属法华。但许开权。不许显实。固矣哉。两宗后人。无或如郑人之争年。以后息者为胜。

　　○第七闻修增进者

　　问曰。观世音菩萨。自叙圆通法门。从闻思修。入三摩地。与多心经行深般若。是一是二。文殊结劝偈曰。未来修学人。当依如是法。此中如何修习。如何修行。经无明文。若为取证。答曰。善哉斯问。此楞严修行方便。第一啮镞关节也。观音三慧。受记古佛。照空五蕴。发妙耳门。照空五蕴。即耳门圆通矣。耳根圆通即照空五蕴矣。入流亡所。即色即是空。所入既寂。即诸法空相。如是渐增去。则十八界至四谛俱尽。无智亦无得之行相也。此中无圆顿可言。况有渐次。凡夫异生。心如轻毛。仰求大士圆照三昧。清净微妙法门。如人腾空。无有是处。行人浮慕圆通。不思真实修习。如欲于空中种树。无有是处。如来悲愍是人。乃为开示行门。施设梯隥。建立三种渐次。修行增进法门。克示安立道场。清净修证。闻熏闻修。趣向圆通之真路。于外六尘。不多流逸。因不流逸。旋元自归。尘既不缘。根无所偶。所以修证观音之入流亡所。动静二相。了然不生也。反流全一。六用不行。十方国土。皎然清净。譬如琉璃内悬明月。所以修证观音之如是渐增。闻所闻尽。尽闻不住。觉所觉空。空觉极圆。空所空灭也。身心快然。妙圆平等。一切如来密圆净妙。皆现其中。是人即得无生法忍。修习至是。庶几乎观音之生灭既灭。寂灭现前。忽然超越世出世间也。圆通是真空绝相。一门超出之观。渐次乃清净禁戒。修行发真之法。获二殊胜。上合诸佛等觉圆明。入于如来妙庄严海。此圆家之圆。所谓理则顿悟也。五十五位。清净修证。修习毕功。善能成就真菩提路。此圆家之渐。所谓事非顿除也。近师不了渐次增进。是圆通修证。吃紧功夫。修地不清。观网滋误。凡心世智。巧见多知。比量耳门。杜撰观法。妄言长时后夜。若何返闻。响后声前。若何解悟。古人言。佛在世时用声为经。如来以金口演说。弟子以声音诠辨。陈那于音声悟四谛。满慈以音声助转轮。观世音亦云。彼佛教我。从闻思修。入三摩地。今人解经。拂略声教。而单指声尘。已失其宗矣。颂云。此方真教体。清净在音闻。圆通真实。闻复尘销。观音入门。文殊简出。所谓此方真教体者。即用尘为经也。亦声是其经也。今以浅智。臆解深经。影质俱无。有何现证。谓闻中非肉耳之中。又非耳识之中。则先于闻中立所。吹光镂影。境界历然。谓亡所之闻。先亡屈曲之声。次亡径直之声。则又于所中立所。击木敲空。缘尘宛尔。谓闻性湛然。静夜寂历。街谈市语。远近不隔。设尔。则逼心飞出。安知不堕色阴第九魔中。谓闻机虚妙。触境交融。根身器界。了无踪迹。设尔。则精魂涉入。安知不堕色阴第三魔中。高僧法空。夜闻清声。召曰空禅。知是自心境界。以法遣之。遂乃安静。天台明诸见发禅。或因禅发。或因闻发。从闻发者。心既静利。心豁开悟。洞明邪慧。百千重意。逾深逾远。犹如石泉。是为从闻发得迦毗罗见。禅见既发。邪解浩然。况在初机。良难对决。汝何贤圣。创立观门。惧引后人。同趋鬼窟。如来于此结文。痛指之曰。作是观者。名为正观。若他观者。名为邪观。今师之云。岂非如来所指他观者乎。呜呼慎哉。

　　○第八人天行位者

　　六道七趣。十界森然。撮其要领。总归人道。一切众生熏发种子。从习浓厚处先发。人天尚少。岂况佛乘。暂居人界。长逐三涂。业海堪怜。人身难得。欲泥沉没。爱结坚牢。积劫焚烧。多生笼甑。如来是以铺陈天趣。弄引戒支。始于欲爱微薄。己乃嚼蜡横陈。于流逸染着之中。发澄蓥虚明之相。不舍房室。而身度须弥。未修禅定。而心光日月。此则深慈善巧。拔济有情。依欲漏之身根。诱凡夫于天界也。由是依未到定。发清净色法。获初禅。离初禅地。厌粗攀妙。获上三禅。获四禅定已。欲出色笼。修四空定。初令不离五欲。假欲习以钩牵。已而发动四禅。赞净妙而诃责。用戒定两枝为灯烛。过欲色二界之由旬。从人天迷没者。还运载于人天。受欲色沉埋者。仍捞漉于欲于。烦恼大海。觉宝不没。尘劳粪壤。净华所生。庶几启途三有。息驾四空。斯众生揭厉之津涂。实我佛接引之梯桄也。诸经论中。有言人天二处易得道。余道中不尔者。人中结使薄。厌心易得。天中智慧利故。人中行乐因多。天中乐报多。善法是法因。乐是善法报。余道中因报少故。有言欲色二天易得道。余天不尔者。十地菩萨。感报寄生。多作欲色天王。欲界天身当光明。不须日月。色界身常出妙光。胜于日月。是诸光明。皆内心清净故。梵世界总摄色界诸天。上诸天无觉观。不喜散心。生无想天。不得见佛闻法故。有言欲界天易得道。余天不尔者。世尊说华严七处。四在天宫故。释提桓因住首楞严定。居善法堂。常为三十三天说微妙法故。护世四王。上升元首。本为常乐我净四王。护持佛法故。三界中清净天多。佛教弟子。但念欲天菩萨多生欲界。以无色界无身。不可说法。色界中味着禅定乐。慧心钝故。二乘回趣留身。引生无漏。以本愿力。所留生身。是欲界故。以欲界能诃责欲爱贪爱。诸粗烦恼。以是因缘能得涅槃。又欲界道。其性勇健。得向果故。有言欲界第四天易得道。余五天不尔者。此天上常有补处菩萨。居内院说法故。以同居欲界。修行易成。一食系念。七日得生。放光雨华。引入内院故。经言。善男子能行甚深般若。当从人道中来。或兜率天来。以兜率五欲虽多。常闻说法度人。法力胜故。下天放诞。上天闇钝。下地结使厚浊。上地结使数利。此天不厚不利。智慧安隐故。下地命短。佛未出世。上地命长。佛复过去。此天不造命业。时命等故。大论言。行者未得道时。心着人间五欲。佛为是众生。故说念天。如国王子。在高危处。欲自投地。王使人敷厚绵蓐。堕则不死。差于堕地故。如来悲愍沉沦。诱归清净。未断五欲。先脱三涂。所以设诸天为茵褥。免一子于投地也。经言。是诸天上。各各天人。则是凡夫。业果酬答。答尽入轮。又言。彼之天王。即是菩萨。游三摩提。渐次增进。回向圣伦。所修行路。言酬答入轮者。所以提奖下界。警醒天趣之耽迷。言增进回向者。所以勾引胜流。策进天乘之运载。同居四禅。有功用纯熟之四静虑。有不还卜居之五那含。同证四空。有慧光圆通之阿罗汉。有穷空不归之阿罗汉。推诸欲色二界。岂无修行证果同断见思。同出三界。行三百由旬。入化城者。亦岂无大超小超。凡地闻唱善来。直超四果者。论言净生天者。三界生诸圣人。所谓须陀洹。家家。斯陀含一种。或于天上得阿那含罗汉道须陀洹极七反生。天家家受三二生。往来人中天上。得证圆寂。皆欲界也。以藏乘判之。今经所列诸天。即三乘之行位也。当知四果圣人皆王天上。三果生色空天上。初果生欲界天中。三界天中。是菩萨寄位。亦是声闻修位。初二果居欲色界亦尔。行人在人天界内。发心起信。如那罗延箭。一往必中。观位断惑。如登楼台渐陟渐高。故不应聊尔净生。概言沉溺也。龙树曰。是诸天人。皆得好慧。持戒自守不烧众生。行是善法。身心安隐无热无恼。是为向涅槃门。命欲终时。见福心喜。无忧无悔。若未得涅槃。生诸佛世界。若生天上。正法念处经云。迦留足天天子。入天戏林。受天乐报。而说偈言。既得受天乐。若不行放逸。从乐得乐处。彼必至涅槃。一切乐无常。要必终乐尽。此天乐无常。寿尽必退没。既知此法已。常求涅槃道。三界如烟。欲界如海。介在人天。正须修习。乱流求济。可不勉哉。昔者像末多端。而龙树证初地于净土。无著咨十地于瑜伽。禅宗盛演。而天台弘教观于寂光。奘师定皈依于睹史。古人修真实行。舍戏论法。逐要利生。无过见佛。如今盲禅闇证之徒。狂慧拨空之者。业重三涂。而位轻五果。身栖三毒。而口拂四禅。直待生死浩然。方知说食不饱。凡我行人。尚思救将来之急。谛审之哉。

　　○第九古今得失者

　　然崇福弘赞杂华。馆陶创始科段。资中广演义门。命古作家。唯兹三匠。有宋诠释。约有三科。孤山以衡台立观。长水以贤首弘宗。温陵以禅解竖义。自兹以降。枝派繁芿。坛墠错互。窃欲囊括古今。整齐同异。其诸得失。可得而言。古师解释。异见同归。随人浅深。咸趣智海。永明集慈恩台贤三宗之义。天台评河西光宅六师之文。长水疏经。网罗古释。佛无定法。人有我师。譬如众干。宗乎一根。不应一匙。开于众户。家各标部。人自立宗。靡不改作新章。拂略古义。此则古人之得。而今人之失也。古师之讨竺坟。犹先儒之释鲁诰。述而不作。多闻阙疑。今师笺疏一出。互相题目。咸曰。唐宋已来。无此解矣。古人妙契二宗。名擅十部。思拔群位。智出众情。今遂欲使孤山牵羊。长水乱辙。自多有同河伯。求度不问海师。此则古人之得。而今人之失也。清凉疏经。通诠三藏。撮台衡之玄趣。陶南北之禅门。无法不收。无理不契。今之学者。智闇通方。五部律师。竞㭊帝青之钵。五百弟子。争分白㲲之衣。见比拘墟义同拾沈。加以俗学肤陋。笔格支离。或架屋安床。重言而指弥晦。或瓜钞藤蔓。累书而义不周。此则古人之得。而今人之失也。河东称草堂曰。不以所长病人。故无排斥之说。不以未至盖人。故无胸臆之论。集解义海。揽采多师。略有砧椎。都无函矢。迨乎近德。竞比干戈。仇作冤家。詈同恶口。又或一言半解。欺诬前贤。号叫喧呶。自尊己德。增烦恼病。起诤后宗。此则古人之得。而今人之失也。今师开章立义。广伸互㭊。似是而非。略有三端。一曰。征心显见也。长水依振公科段。立显如来藏心一科。约心约见。破妄显真。破见科中。文广义博。寂音示破灭无明。广埽疑执。北峰依常住真心。顺开圆解。彼此章门。落落星布。伸工破巧。一往参同。今人苦诤显心。别立十番显见。不知古师此科。元以显真为正。破妄为助。妄真一体。非妄何以显真。破立同时。非破何以成立。若言前破非心。不应重破。破立不是同时。若言前破妄见。此但显真。真妄居然二体。心见两门。如来成立。曾无外见之心。宁有离心之见。苦诤十番显见者。判左右为异耳。固是支离。定指一往显心者。辨眼目之同称。均成附赘。不若平心点示。尽剪烦科。不失旧章。无违理观也。二曰。破识用根也。论言阿罗汉位。由是永失阿赖耶名。说之为舍。非舍一切第八识体。第八识体。即如来藏心。圆成实性。第八可破。何以成第九白净无垢乎。五居圆成现量之中。八识心王。唯取第六。为能观察智。此二识可破尽乎。经言六为贼媒。自劫家宝。根结若除。尘相自灭。结由六根。能结非六根也。解由六根。能解非六根也。佛为众生黏织六根。覆真迷妄。于六根中。指出见闻二性。随用常在。分明照了。故曰。六自在王常清净。根。门户也。识。主人也。今曰但用六根。是有门户。无主人也。佛明言生死结根。安乐解脱。皆汝六根。今但计安乐解脱不许生死结根。佛语应不如是。以是故。立破识用根者过。三曰。立三如来藏也。三如来藏。经中未有其名。温陵解果位七名。误引宝积。今遂横分三段。擘列经文。此大失也。准宝积经。胜鬘夫人云。如来成就。过于恒沙。具解脱智。不思议法。说名法身。如是法身。不离烦恼。名如来藏。此如来藏空性之智。复有二种。何等为二。谓空如来藏。所谓离于不解脱智。一切烦恼。不空如来藏。具过恒沙佛解脱智。不思议法。清凉疏曰。法身在缠名藏。谓空不空。空为能藏。藏不空故。钞引起信如实空。如实不空。释曰。此即双标二藏名也。次引起信所言空。所言不空者。释曰。论文即双释二藏也。又引大般若经云。当知即是此如来藏。亦空不空二种之藏。如上引释。最为分明。乃至南岳止观法门。宗镜释摩诃衍论。真谛翻决定藏论。双标二藏。皆如是说。经言。我以不灭不生。合如来藏。而如来藏唯妙觉明。圆照法界。观音亦云。立大圆镜。空如来藏。此清凉所云。空藏能藏不空者也。二尚无有。况于三乎。佛言。而如来藏。本妙圆心。以是俱非世出世故。不云本空如来藏也。佛言即如来藏。元明心妙。以是俱即世出世故。不云本不空如来藏也。佛言即如来藏。妙明心元。离即离非。是即非即。不云本空不空如来藏也。胜鬘云。此二空智。一切声闻。所未曾见。亦未曾证。唯佛世尊。如实知见。今于二空之外。又立空不空一藏。为复佛言未了。仗汝疏通。又复经论未周。待汝补缀。转相传述。莫辨由来。台贤两家。互互承禀。此则古人之失。而今人滋甚者也。清凉有言。若有过不说。是非混同。岂非掩传者之明。实乃拥学者之路。若夫击纤指类。重古轻今。终日是非。则吾岂敢。

　　○第十钞略义例者

　　古人疏钞之作。疏释经。钞释疏。犹外典之有注有疏也。钞者。钞略补缺之义。明不敢与疏解齿也。蒙者蒙也。蒙之钞也。割剥句文。荟蕞笺解。有童蒙之道焉。故曰蒙钞也。钞略之文。有离释。有合释。有通释。而复有私谓者。何也。蒙钞者。蒙之所钞也。私谓者。蒙之能钞者也。非蒙求我。而我之自求也。霅川集解。仿荆溪涅槃疏例。标己说为私谓。蒙窃取其义焉。古今释经。取法龙树。论曰。略说如是我闻一时五字别义竟。此离释也。又曰。略说如是我闻总义竟。此合释也。今窃仿龙树二释。立为通例。合释之中。复分合释通释者。何也。合释者。或合释一合之文。或合释数章之义。故先经而发凡。或后经而结例。不可以一段标目。一节分配也。通释者。或一句而诸师各解。或一义而诸解相参。或并举不病雷同。或互载不妨各异。所以剃省烦芜。疏瀹疑滞者也。且如长水正释之外。每立或可一科。此中决择。亦有两端。一者理无两存。义不离立。前车后辙。涂路差殊。匪可抗行。务遵同轨。二者阡陌横从。新旧反夺。正资弹驳。用断伏疑。善有取于三占。药当生于多品。愿从良导。转益多师。离释者。殊逐句贴文。或依字训故。或条分注解。或和会勘同。段落则有宽有狭。义门则有别有通。有以前后相次。有以部类相比。纯驳要归楷定。半满不免杂居。仿霅川排经入注。全经皆然。临卷自悉。所以没离释名。从省文矣。约教释经。随文诠量。以山家四教准之。或参用前三。或专用后一。旨归圆顿。方兼藏通。章安谓圆论我闻。是经正意。吴兴谓简偏取圆。唯一如来藏心。所以多翦繁言。惧翳理观者也。二释之余。立引证释文二科者。何也。此经五教纲维。万法渊府。四大五浊。溯情器于劫初。五位四生。穷情想于中有。性相包络。半满交罗。或以大乘而形小宗。或以小乘而彰大教。乳从唼异。饭取器同。不妨提谓之经。兼收奈苑。或可罗汉之偈。分证雪山。又如古人笺注。各有源流。名号方域。唐梵译翻。一皆内翻藏函。外摭典籍。末学凡猥。闻见单疏。每有援据。系以孤山长水等文。贻笑通人。略为厘正。又则别题通序。碎事璅言。采集则蛇足为烦。弃捐则鸡跖可惜。矧乎拘尼一树。东西别杨柳之名。馺娑九呼。清浊正古今之误。核灵运华实之指。仿玄应音义之文。不遗小道。撰此释文。敢告糅书。衷其典俗。(二科今多杂见钞文不能具列)章段之末。立删修一科者。何也契。经金口亲宣。理当信受。译场回文错互。疑盖阙如。海眼删修。流傅缪种。以凡心自生圭角。或消文间有抵牾。无复参详。辄加涂乙。甚者妄称定本。矫乱经文。特设此科。严为驳正。又若介甫用字说解三昧。已蒙法秀之诃。无尽用法数解三昧。犹承妙喜之印。身非译匠。敢改梵文。律在同科。法当并按。今于此类。镌削无余。聊识一端。以惩妄作。钞略之后。继以佛顶五录者。何也。以言乎寄象观心。则有图录。以言乎提纲举要。则有序录。以言乎杂物撰德。则有枝录。以言乎会通关脉。广演玄言。则有通录。以是经征心一咄。斥印交驰。屈指击钟。言思迥绝。何一言不直指人心。何一处不见性成佛。古人即教明宗。不看他面。今人将宗判教。转落二门。斯则宗录三分。所由作也。近代义学。㳂流失源。得解歧枝。归宗目睫。不曰会解云尔。则曰正脉云何。靡不望涯长水。况复问渡永明。窃欲搜彼根株。决其沟渎。使全经大义。月满星罗。古德玄文。海涵地负。萤火之光失照。醯鸡之覆齐开。无事傍求。得探悬解。又复先喆辽远。外难纷呶。昔义未扶。新章益汩。此钞之设。自命调人。违顺相成。遮表互摄。小师曲学。敢云自郐无讥。零义断章。期于下体必采。不主张一法。不偏赞一门。解禅讲二席之交绥。息台贤两宗之接刃。智者谓裂网解结。清凉言成观契真。所愿与多生善友。现在学人。同趣觉场。共游智海者也。自紫柏海印云栖三大师入灭。龙象寝息。狐狸狂舞。盲禅交作。魔民炽然。刻人粪为栴檀。斫顽石为师座。发狂长伪。聚瞽导聋。炽恶知见。成大妄语。楞严会上。如来遗嘱阿难。我灭度后。末法之中。多此妖邪。炽盛世间。潜匿奸欺。称善知识。各自谓已得上人法。詃惑无识。恐令失心。云何贼人。假我衣服。裨贩如来。造种种业。皆言佛法。由是疑误无量众生。堕无间狱。譬如穷人。妄号帝王。自取诛灭。况复法王。如何妄窃。因地不直。果招纡曲。求佛菩提。如噬哜人。欲谁成就。如来金河顾命。最后叮咛。克骨痛心。传示末法。身为佛子。违背诚言。忍负佛恩。甘为魔眷。昔南天竺有法师。高座说五戒义。国王语当今世人。狂多正少为难。高座以指指诸外道。而自说余事。王语外道。法师指答已讫矣。举指指汝。言汝等是狂。髑髅盛粪。将护汝等。故指而不说。世有智人。弘宣正法。申明我佛清净明诲。谛观狂惑。救彼失心。不动手指。而指答已竟。先佛付嘱。庶几在是。不辞狂瞽。谨代犍椎。知我罪我。复何惜焉。

　　大佛顶首楞严经疏解蒙钞卷首(之二)

　　大佛顶首楞严经疏解蒙钞卷第一(之一)

　　海印弟子　蒙叟钱谦益钞

　　［长水疏云］将释此经。十门分别。一教起因缘。二藏乘分别。三教义分齐。四所被机宜。五能诠体性。六所诠宗趣。七教迹前后。八传译时年。九通释名题。十别解文义(［谦益曰］将释经文。先标悬叙。天台五重。贤首六门。皆仿龙树释论。立缘起论之例而作也。清凉华严疏。禀承贤首。总启十门。前八义门。后二正释。圭峰疏圆觉。长水注楞严。先后开章。并循斯轨。今兹钞略。一以长水为宗。第十则仍仿华严。第九则兼依圆觉。咸扶昔义。但为当经。判教传译二门。长水考求。尚有疑互。僭为是正。不避异同。谨以俟后之达者。详而定之)。

　　○一教起因缘者

　　初中二。一总。二别。总者。谓酬因酬请。显理度生。一代教兴。皆繇此矣。若原佛本意。唯为一大事因缘。欲令众生。开示悟入。佛之知见。虽三车通许。唯赐白牛。但为一乘。无三及二也。别者有十。故说此经。

　　△一为克示真三昧故。谓阿难遭难。盖无真定。故请诸佛得成菩提。妙奢摩他三摩禅那最初方便。及佛告许云。有三摩提。名大佛顶。首楞严王。具足万行。十方如来。一门超出妙庄严路。至于再请责己。将谓慧我。偈赞希有等。乃至如来讽叹。名金刚王如幻三昧。来说圆通。文殊拣显。指三世佛。同此一门。道场加行。成就圣位。立此经名。破灭七趣。辨识诸魔。皆为此也(细研此文。一经总相问答。章门历然。吴兴通别请酬之误。不辨而自明矣)。

　　△二为广破诸妄执故。谓阿难执妄迷真。匿王执常为断。七处征诘。三疑拒诤。佛再语云。若汝执吝分别觉观为汝心等。故约心见二门。随执广破。此之执相。不离人法也(［圆觉疏云］众生旷劫漂沈。或堕邪小。不成种智者。良由二障。二障不断。由于二执。欲除二执。必假二空。故于法界文前。先作二空观智△按资中判前三卷经。初破心见二执以显人空。次破阴处界等以显法空。吴兴海印。科段小异。然先破二空。后彰法界。其义则一也)。

　　△三为开显妙明心故。谓阿难初请三昧。佛先审问发心。既陈爱见之源。全迷真实之体。遂云。众生无始生死相续。皆由不知常住真心。此真妙明。即是菩提涅槃元清净体。故阿难自责。不知寂常。如来许可。发妙明性。先就心见二门。乍征乍显。后约三科七大。分明显会。令于法法。咸见性常。俱遍俱融。含摄无碍。众皆领悟。自知心遍十方。诸所有物。皆即菩提妙体。元明心遍。含裹十虚。身土虚空。了无所得。唯一本妙。常住不灭。洎满慈疑于有相。庆喜再责因缘。佛随开示。令得知见矣。

　　△四为决断众疑网故。谓佛显示知见。阿难随见疑生。或缩断离身。因缘自尔。和合非合。执相疑性。诸大遍圆。灭妄生妄。成真不真。修无常因。获常住果。疑网既众。佛随断之矣。

　　△五为辨析修行门故。谓佛广示藏体。庆喜深解现前。举喻天王。赐与华屋。虽知所赐。将入无门。已悉多闻。不逮修习。故请问云。从何摄伏畴昔攀缘。入佛知见。佛举二义决定。以为发觉初心。谓止及观。斯为要也。初令以湛旋妄。成不生灭。次令审详烦恼。知根降伏。一根既反。余根自旋。诸妄销亡。不真何待。

　　△六为分别邪正行故。谓阿难已悟修行。后代罔知邪正。虽期正道。多陷邪宗。水灌漏卮。若为取满。庆喜请云。众生去佛渐远。邪师说法至多。欲令心入佛乘。远魔无退。佛举四种明诲。诸圣同涂。戒根不亏。定慧可据。如其不切清禁。禅慧洪深。鬼属魔民。斯难逭免。祈进却步。诚可悲夫。

　　△七为显咒力能胜故。谓庆喜堕淫。如来遣救。承力虽至。密言阙闻。况能潜护根门。防闲宿习。斋戒不禀而自备。果证不远而可得。消难获利。自行化他。因人果人。靡不繇此而办其事也。

　　△八为证入有阶降故。谓理绝修证。事存阶渐。偏一则病空有。圆通则融真俗。故不损寂灭。而建立诸位。始从渐次。终乎极果。于无生忍中。立五十七位。不断而断。惑障必亡。非证而证。神用斯备。岂同魔外。都无位次耶(［仁王经云］若言越此地位。得成佛者。是魔所说△［宗镜云］若无位次。即是天魔外道。既有信入。须假炼磨)文云。是种种地。皆以金刚。观察如幻十种深喻。奢摩他中。用诸如来毗婆舍那。清净修证。渐次深入(［姑苏神照曰］三摩毗婆。名异义一)。

　　△九为广示诸魔境故。修禅观人。鲜克有终者。盖不谙其魔境。妄生取着。不了唯心。遂派诸道。佛慈无缘。不问自说。观中破阴。每阴十种。五十境界。分析邪源。末代修禅。罔为所惑(［张无尽曰］世尊慈悲深厚。虑末世魔强法弱。垂示无遮之诲。不设事相。不立时劫。直指五阴之魔。直解六根之结。定力羸劣者。示以增进渐次。安立圣位。心精圆明者。指以清［清］本然。妙庄严海。予于李长者十时之外。判为末后显正破邪。直截根源)。

　　△十为究尽妄想故。谓五阴诸经皆说。未闻五妄想成。今明破一阴时。出一妄想。破则从粗至细。起则自细现粗。其之根元。唯一识阴。识阴无体。但是圆常。文云。湛入合湛。归识边际。既知五阴咸是妄想。五阴摄法。何所不该。论云。一切诸法。唯依妄念而有差别。若离心念。则无一切境界之相也。由斯十义而说此经。

　　○二藏乘分摄者(［圆觉疏钞］三法即为三门。初藏。次乘。后分)

　　谓三藏之中。正唯修多罗摄。(三藏。经律论也。一修多罗。此云契经。二毗奈耶。此云调伏。三阿毗达磨。此云对法。皆言藏者。能含藏所诠经义故。修多罗摄者。唯契经摄此圆觉之教。若此摄彼。即亦兼于律论)二藏之中。唯菩萨藏。(一声闻藏。二菩萨藏。即由前三藏。诠示声闻理行果故。名声闻藏。诠示菩萨理行果故。名菩萨藏。小乘三藏教中。并无圆觉法义。故非彼摄)若此摄彼。则兼该二三。持戒证果。有小乘故。征难辨析。最明显故。

　　△诸乘之中。一乘所摄。(诸乘者。有开合。合者。统唯一乘。谓十方佛土中。无二无三。开者。或立三乘。亦立五乘四乘。然大乘与一乘异者。贤首教义章。料简。有十义差别)若此摄彼。亦该诸乘。

　　△十二分中。契经方广。二分所摄。(旧云十二部经。恐滥部帙。改名分教)摄彼如前(按圆觉钞云。若将此经。摄彼十二分者。即摄九分。余二如上。唯不摄伽陀自说本生等三。此云摄彼如前。应并摄伽陀自说二分。唯不摄本生耳)。

　　○三教义分齐者

　　依贤首大师二义分别。

　　△一约教诠法通局显分齐(即圆觉权实对辨)

　　谓以义分教。教类有五。一小乘教。(但说我空。纵小说法空。亦不明显。但依六识三毒。建立。染净根本。未尽法源。故多诤论)二大乘始教。亦名分教。(但说诸法皆空未尽大乘法理。故名为始。但说一切法相。有不成佛。故名为分。)三大乘终教。亦名实教。(说如来藏。随缘成阿黎耶识。缘起无性。一切皆如。定性二乘。无性阐提。悉当成佛。方尽大乘至极之说。故名为终。以称实理。故名为实)四大乘顿教。(总不说法相。唯辨真性。亦无八识差别之相。阿教劝离。毁相泯心。但一念不生。即名为佛。不依地位。渐次。故说为顿)五一乘圆教。(所说唯是法界。性海圆融。缘起无碍。相即相入。帝网重重。主伴无尽也)若于五中。显此分齐。正唯终教。兼于顿圆。(［吴兴云］今经所谈。唯一圆教。以明如来藏故。非前藏通。中间永无诸委曲相。非别教也△［交光云］四科七大。即如来藏。真如随缘所成。陀那细识。乃赖耶别名。异生番染。小乘向大。皆当成佛。正属终实之教。歇即菩提。圆照法界。兼于顿圆矣△［勖伊问曰］终教教中之深极者。圭峰云。终顿二教。彼此克体。全相摄属。此经终兼顿圆。岂容异议。洪觉范以宗家顿门。高推顶法。而斥终兼顿圆之判。目为义学。非通论也)若将此经。与五教互相摄者。五唯后三摄此。此总摄彼诸教(以不废小教。果法戒品。兼存始教。八识三空故)。

　　二约法生起本末显分齐(即圆觉分齐幽深)

　　依起信论。明诸染法。本末五重。(［贤首云］所诠染法。从本起末。略有五重。以对诸宗。显其分齐［圆觉钞云］染净法皆有本末。净法是返本还源之意。故唯约染法。显从本起末。五重伦次之行相也。将五重为秤斗。量度诸经分齐。故云对显。五重者。如一树木。本末五重。最初是根。二是树身。三枝干。四华叶。五果实。说得果实。如最浅教故。展转乃至辨得树根。如最深教故)论中初唯一心为本源。二依一心开二门。一心真如门。所谓真性不生不灭。二心生灭门。谓依如来藏。与生灭合。名阿黎耶识。三依此识明二义。一觉义。谓心体离念等。二不觉义。谓不如实知真如法一。不觉心动等。四依后义生三细。一依不觉故心动。名业相。二依动故能见。名转相。三依见故境界妄现。名现相。五依最后生六粗。一智相。(依境分别也。即法执俱生)二相续相。(依智起念不断。即法执分别)三执取相。(心起着故。即我执俱生)四计名字相。(我执分别。上四皆惑)五起业相。(业也)六业系苦相。(报也)若以诸宗就此五重。显分齐者。谓人天唯齐业报。小乘齐后二粗法相极于三细。终顿圆通诠本末。方穷初一心源(已上并圆觉疏文)初一心源。即此经常住真心。性净明体。经标此心为宗本故。一切因果。世界微尘。因心成故。二根本中。说为无始菩提涅槃。元明体故。(第一重)约见约心。或破或会。至于备历三科七大。咸言妙真如性等。即心真如门。经喻瞪目合手。眚见灯光。性圆明故。因明发性。识精元明。性一切心等。即心生灭门。(第二重)满慈致疑。佛举本觉明妙。性觉必明。妄为明觉。觉非所明。因明立所等。即本觉不觉也。了然自知。发真归元。觉迷迷灭等。即始觉也。(第三重)三相四轮。晦昧为空。空晦昧中。结暗为色等。即三细。(第四重)引起尘劳烦恼。聚缘内摇。趣外奔逸。业果众生。二种相续等。即后六粗。(第五重)由是此经。具诠本末。学者。备览。足见幽深。

　　○四所被机宜者(清凉名教所被机。通有十类。今依圭峰)

　　依圆觉疏。略有二种。初料拣。后普收。初谓乐著名相。以文为解者。系滞行位。高推圣境者。情尚于空。触言宾无者。自恃天真。轻厌进习者。固执先闻。担麻弃金者。如上皆非其器。反上即皆是器。(［清凉玄谈］前五拣非器者。一无信非器。二违真非器。三乖实非器。已上是溺邪见。四狭劣非器。谓一切二乘。是堕深坑。五守权非器。谓三乘共教诸菩萨等。四及三。皆示而诱之。熏其成种)后普收。一切众生。皆有佛性。但得闻之。无不获益。谓宿种深者悟入。浅者信解。都无种者。亦皆熏成圆顿种性。如华严经。食金刚喻。若约五性。正被菩萨性。及不定性。兼为余性。作远因缘。三聚之中。为正定聚。令增妙行。为不定聚人。令修信心。为邪定人。作远因缘也(清凉后五显所为。一正为。谓是一乘圆机故。二兼为。即时未能悟入。而能信向成种。如食金刚喻故。三引为。即前权教菩萨。不受圆融之法故。四权为。即是二乘。谓既不闻。况于受持故。五远为。诸凡夫外道阐提。悉有佛性故。按清凉后五即贤首正为兼为之文。不但被菩萨及不定性也)。

　　○五能诠体性者

　　略作四门(清凉名教体浅深。从浅至深。略明十种。今依贤首)。

　　△一随相门

　　复二。一声名句文体。体用假实。二相资故。(［起信疏云］于中或唯名句文。谓能诠诸法。自性差别。二所依故。或唯声音。离声无别名等。摄假从实故。或假实双取四俱为体。又遍于六尘。一切所知境界。总有生解之义。悉为教体［记云］四遍一切。不出六尘境界。但能生于物解。岂独声名句文。如净名光明尘劳。楞伽动目直视等。楞严二十五圣。于十八界七大性。各从一门而得圆通。此中六尘。犹且约境。余者例知)二通摄所诠体。若不诠义。文非教故(［圆觉钞云］瑜伽云。诸契经体略有二种。一文。二义。文是所依。义是能依。此明教义相成。若不诠教。文非教非)。

　　△二唯识门

　　前二不离识所变故。然有本质影像之异(［论疏云］谓说者净识所现文义为增上缘。令闻者识上文义相现故△［圆觉钞云］本影相对。有其四句。一唯本无影。即小乘教。不知教法唯识现故。二亦本亦影。即大乘始教。三唯影无本。即大乘实教。四非本非影。即顿教也)。

　　△三归性门

　　此识无体唯是真如故(摄所变之万境。归于能变之八识。又摄所现之八识。归于能现之一心。一心即是真性。故云归性)。

　　△四无碍门

　　心境理事。交彻相摄。(谓前三门。心境理事。同一缘起。混融交彻。以为教体)以一心法。有二门故(二皆各摄一切法故△［紫柏可公曰］释迦文佛以文设教。文殊尸利以文字三昧。辅释迦文。而用拣择之权。于楞严会上。进退二十五圣。独拣观世音当机。观音虽弥陀辅佐。亦以闻思修入。近乎文字三昧。岂非此方真教体清净在音闻与。文字根于音闻。音闻根于觉照。文字。佛体也。觉照。佛心也。圣人出无量义定。放眉间白毫相光。而为文字之海。使一切众生。得沾海点。皆得入流亡所。以至空觉极圆。寂灭现前而后已。佛欲使一切众生。因有分别心入。文字三昧。因文字三昧。入音闻之机。因音闻之机。入无觉无观。则文殊文字三昧。观音音闻三昧。不在文殊观音与释迦文。在我日用而已。今欲拨弃语言文字。不通文字般若。而欲得观照实相。岂不愚哉△［私谓］上来四门。古师通释。唯第一随相门。以声名句文为教体。则此经与诸经迥别。盖楞严会上。拣别圆通。独取观音耳门。故曰。今此娑婆国。声论独宣明。欲取三摩提。实以闻中入。此门中二唯声音。摄假从实。唯取声为教体。是此经别义。他契经未有也。贤首起信疏。谓一切六尘境界。但能生解。悉为教体。长水遂以楞严圆通。尘尘悟入为解。而于此中却未拈出。紫柏大师以清净音闻。发挥文殊观音文字三昧。恰是此经要义。故特表而出之。圭峰金刚疏云。文文般若。即是经体。文字即含声名句文。文字性空。即是般若。无别文字之体。正可与紫柏论文字三昧。互相举扬也)。

　　○六所诠宗趣者

　　即有通别(清凉名宗趣通局)。初谓统论佛教。因缘为宗。以佛圣教。自浅至深。说一切法。不出因缘二字。贤圣弟子。相承传习。通大小乘。宗途有五。如起信疏别明此经者。又有总别。(此下并依圆觉疏。而夹注则以本经易之)总以心(寂也)境(空也)空(遍计如蛇鬼。经云。如虚空华本无所有。又云。妄为色空及与闻见)寂。(依他如影像等。经云。当处出生。随处灭尽等)藏性圆满。(由空寂故。圆满成实。经云。此见及缘。元是菩提妙净明体等)凡圣平等为宗。(下云迷悟死生。了不可得。又圣凡无二路。又生死涅槃。皆即狂劳等)令修行者。忘情(由悟宗故。下云。即汝心中狂性自歇。旋流无妄)等佛。(由情忘故。经云。歇即菩提。即同如来等)观行速成(文云方便易成就)为趣。又以前趣为宗。令惑业消灭。(三缘断故。三因不生)永绝轮回。(若得妙发三摩提者。则妙常寂。有无二无。无二亦灭)起大神用。(不须天眼。自然观见等)安乐(身心快然获大安隐)自在(一为无量小中现大等)为趣。

　　△别者有五对。一教义。二理事。三境行。四行寂。五寂用。皆初宗后趣。此五亦是从前起后。渐渐相由也。若以要言之。不出解行修证。初解如来藏为宗。行首楞严为趣。谓佛许示真修。却约心见征解故。次修此真定为宗。证彼藏体为趣。因下请云。虽获大宅。要因门入等。

　　○附见台家五重玄义。

　　(第一释名［孤山疏云］以人法为名)。

　　(●第二辨体［孤山云］正宗之首。显示常住真心。性净明体。安得不以此为体。经云。识精元明。能生诸缘。缘所遗者。又云。遗失本妙圆心。宝明妙性。乃至阿难悟妙明心。元所圆满。常住心地。又云。觉缘遍十方界湛然常住。三卷终。了然自知获本妙心。常住不灭。如是开示悟入。示此经一部之宗。显众生因地之本)。

　　(△［吴兴云］别以空如来藏为体)。

　　(●第三明宗［孤山云］以圆通妙定为宗。经中番番开示。须修如幻三摩提。令了真心本然。诸法如幻。虽异名别说。只是广演楞严妙定。故以为宗)。

　　(●第四论用［孤山云］以反妄归真为用。经云。一人发真归元。十方虚空。悉皆销殒并是返妄归真之义。妄即人法二执。空即二空之理)。

　　(△［寂音云］此经功能。不出破显。破则破诸妄见。显则显一真心)。

　　(●第五判教相［孤山云］以上妙醍醐为教相。北峰判大众生酥。今不取)。

　　○第七教迹前后者

　　判教迹者有二。一判此经说于何时。二判此经结属何教。

　　△今初约判时者

　　［长水云］佛说此经。非一时顿说。说。必前后。集者约类总为一部。谓佛初说匿王在座。叙外致疑。破彼断见。后至阿难疑问七趣。举琉璃诛释种姓。善星妄说法空。二俱生身陷入地狱。琉璃岂非匿王之子。王死为嗣。方诛瞿昙。岂有事之未形。预致问耶。故知此经。非一时说。若以文义往定。即法华后。涅槃前也(△［孤山云］此经最后垂范。涅槃临终乃说。俱在八年之内。夏满说经。前春示灭。故云最后垂范)。

　　(○［私谓］诸师判时硕异。有判法华后。涅槃前者。长庆真际孤山长水泐潭也。有同前判。克定第四十九年说此经。第五十年说涅槃者。孤山也。准因果经及释迦谱。佛生之日。西域八王。同日生太子。各为制好名字。舍卫国太子。名波斯匿。又同日立为太子。经中匿王请法。自叙行年六十有二。佛年亦尔。在成道后三十二年。合是第四转轮说般若时。菩提流支法界性论云。佛言。我成道后四十二年。说法华经。以诸文证。二经先后迢然。诸师定判第五时。在法华后。未必然也。有判般若后。法华前者。温陵也。环师驳长水文五。一者。匿王代谢。可唯旦暮。法会徂冬。岂待异世。匿王父子继世。先佛涅槃三载。琉璃纂父兴兵。佛坐枯树谏止。阿难灭释忧闷。佛言过三年已。还来问我。中阿含五十九。波斯匿王告佛。我年八十。世尊亦八十。即匿王代谢之年也。今漫不稽考。判属一会。即孤山指夏满前春。并是。痴人说梦也。二者。灯明诸佛。咸说法华。持地闻经。应非今会。经文明言毗舍浮佛摩顶得悟。回心今入菩萨会中。闻宣法华。定指灵山今会。曰闻诸如来宣妙莲华者。今如来所宣妙莲华。十方三世异口同音故。曰我先证明为上首者。普门品末。证明普门示现功德故。经文诚证。宁有疑义也。三者。耶输受记。自在法华。此由神咒。不同果记。佛言或得出缠。于此会中得那含也。或蒙受记。法华中同姨母受记作佛也。谓今经所云。不同法华果记。有何援据。若谓灵山会中。何无摩登。即应楞严会上。当有爱道。此亦骈枝之论也。四者。最后垂范。结辨魔文。法会最后。非临灭最后。经文累言。于我灭后。传示末法。金山凭倚金河顾命。楞严之传示。即法华之唱灭。何云垂范。不关最后也。五者。阿难于法华。堪任佛记。不应于楞严。后遭魔摄。依智论。阿难为佛给使故。自不尽烦恼残结。是以涅槃顾问。于娑罗林外。又被魔娆。清净结集。以六吉罗罪。尚遭牵斥。云何执此教相。作意称量。是知温陵定判法华前者。亦未允也。唯其法华前后。涅槃近远。此顺彼违甲伸乙破。于是北山印师。曲为和会。谓事缘在昔。发起在今。示迹在方等之时。追叙在法华之后。此则窜改教迹。杜撰机缘。不可得而疆通也。长水大科。判为前后二会。敢窃取其义而折其衷曰。此经有前分。有后分。前分在法华前。而后分在法华后。前虽在法华之前。而前分实非局指一会。后虽在法华之后。而后分亦难克定一时。约前分言之。应以是经发起。尽第三卷。为前分。征辨弘深。赞叹希有。首楞法会。于焉一周。考匿王观河之年。断在法华已前者也。复次。以富楼那问义。尽六卷中文殊说偈。为次分之一。以文殊奉旨说偈。重颂长行。起性觉妙明。尽六根解结。二卷半之文。一席生起。无分段故。又以阿难请立道场尽八卷中汝当奉持。为次分之二。以安立道场。宣说心咒。理事并观。正助兼修。安立圣位。请名奉持。一经教行。方具足故。法会一期。时分未定。法华既阅八载。首楞岂限判年。是中耶输持地诸文。在法华后。我灭度后累嘱。在涅槃时者。前后连蹑。始终纶贯。或佛通时说法。而弟子以类撰之。如次第结集说也。约后分言之。以阿难请问琉璃善星。广明七趣。世尊唱无问自说。广辨诸魔。断为经之后分。以琉璃篡父灭释。去涅槃不遥。善星见佛陷狱。即涅槃缘起故。遗教品佛告阿难。佛去世后。尸波罗戒。是汝大师。今辨魔之文。重言告戒。岂非双林末命。叮咛嘱累之苦语乎。楞严初首。涅槃末后。淫摄魔罥。神咒双显。重请宣说。或在娑罗放舍之侯。时会钩连。以后分为齐。则无疑也。由此衷之。长水分前分后分良是。而尚应通诠于二分。孤山解最后垂范良是。而不应局指于一时。法藏结集。有别有通。旧学专门悫难消释。今之融会。颇异多师。期于义通。非敢执诤也)。

　　(○［柏庭月曰］此经说时不一。古今异判。佛化机教难思。时劫不定。安得执一文一义为。定论耶。时之前后。非判摄之本。置而勿论可也)。

　　(○［私谓］天台五时。论通论别。非别无以见说法次第。非通无以见教法融通。如月师之云。则应但有通五时。无别五时也。清凉疏别明时分。初二皆约不坏相说。第三约实圆融。其征初远近。答初通局。遮四伏难者。一云。华严教旨。时处圆融。要历三时。岂成玄趣。释云。常恒之说。说无息时。后时不谈。岂名常说。二云。如来圆音顿演。可要三节。方尽幽微。通云。虽能顿演。表法浅深。故须三节。如来海印三昧。应缘差别。既人中设教。即有人中之时。清凉初不以约实圆融。尽埽初中后会。次第说法之相也。柏庭之说。颇为贤家所宗。长水温陵。皆华严导师也。辨时判教。纸墨纷拿。彼皆不知。念劫圆融宗旨。独今人悬解哉)。

　　△次约判教者

　　［长水云］经文明指耶输受记。持地证经。以义往推。序叹声闻。非约小行。应身无量。度脱众生。法华已前。无此叹故。声闻入实。法华已前。亦无显露。今经有故。各说圆通。诸小乘者。皆叙本时。或述今遇。尽证圆妙。法华前无。应知在后。然又不唱入灭之期。定涅槃前。二经同部。此经居中。俱醍醐味。无所疑也。

　　(△［孤山云］此经开权显实。与法华不殊。扶律谈常。与涅槃不异)。

　　(△［真际云］会渐归顿。即法华后。入灭大期。名涅槃前)。

　　(●上二师同长水。判法华后。涅槃前)。

　　(○［温陵云］般若之后。慧学方发。定力未全。于是示楞严大定。资般若深慧。既定慧均学。解行两全。密因万行。一切毕竟。一乘圆妙。无复进修。故法华会上。纯谈妙法。随根印可。授记作佛。出兴大事已尽。后说涅槃。扶律谈常而终焉)。

　　(●上一师判般若后。法华前)。

　　(○［神智义云］经次第者。前分也。互指者。后分也。楞严中。波斯匿王年六十二。又云。是名妙莲华。定性声闻皆获一乘寂灭场地。岂非方等后分经耶［我庵无云］耶输持地。应是后分。结集家收通归别。结归前分)。

　　(△［柏庭月云］一家判摄规矩。但非四时所摄。悉得以方等收取)。

　　(●上台家诸师。判属方等)。

　　(○［海印憨大师云］经结名云。亦名灌顶章句。别题云。于灌顶部录出别行。此经该五时。贯五教。结集者推报化二佛所说。从本垂末。摄末归本。二种法门。于一代时教。拈出灌顶一部。今判归灌顶。不定收何时何教也)。

　　(●右憨大师判归灌顶部)。

　　(△［建安沈士荣曰］楞严征心辨性。显密双融。应根圆通。随机立教。略陈阶地。广说禅那。明诸阴销。条分异见。与圆顿诸教。互有显发。结集者以灌顶密因。集为一部。说有前后。不在一时也)。

　　(△［宋王古］标目大藏。判此经属陀罗尼门)。

　　(△［私谓］此经判教。结属多师。贤首之宗。多齐法华。台衡之家。定归方等。判般若者。或嫌妄诃但慧。收方等者。或拣有文无旨。唯憨山和尚。据经名别题。判属中央灌顶部。时教通别。咸归根本法轮。不定属一时一教。窃窥大师判教。略有三义。西方此土。各立宗源。二种四轮。㸦分教相。此经灌顶章句。乃是金口诚言。汝当奉持。不同悬判。一也。五方五佛。同一法身。五部教法。各有部类。中央毗卢遮那。即释迦如来。灌顶受职。三界法王。以清净法界智。演说般若相应陀罗尼。加持众生。受灌顶位。修证清净法身。是为灌顶部。此经秘密伽陀。微妙章句。成就众生出世间智。岂非中央教主。无上宝印。故曰。十方佛母陀罗尼咒。亦名灌顶章句。部类坛法。正与灌顶部相应。二也。彼土那烂陀寺。大乘所依。戒贤远承弥勒。智光远承文殊。灌顶章句。于焉流出。高僧传云。梵僧极量于灌顶部中。诵出一品。长水云。既标部处。寻简可凭。三也。用灌顶部而判是经。是别是圆是渐是顿。亦秘密。亦不定。谈般若。不抱法身慧命之疑。谈方等。不拣焦谷败种之类。开显即同法华。捃摭即比涅槃。圆融法界。会归根本。即卢遮那是释迦故。即首楞严是杂华故。沈待诏。国初之法匠也。谓结集者以灌顶密因。集为一部。与大师证明。若合符节。师承在兹。悬镜不远。后有科判。不易斯言)。

　　○八传译时年者

　　此经传译本末。图记僧史。传闻异辞。长水悬叙。未能画一。今会稡诸文。考而订之。其异有四。

　　△一经本翻度之异

　　［长水疏云］下云。大唐神龙元年乙巳岁五月二十三日。中天竺沙门般剌蜜帝。于广州制止道场译。先是三藏将梵本泛海。达广州制止寺。遇宰相房融知南铨。遂请对译。房融笔授。乌苌国沙门弥伽释迦译语(长水此文。出开元中释智升续古今译经图记［彼记云］释极量。中印人也。梵名般剌蜜帝。于广州制止道场居止。神龙元年乙巳五月己卯朔二十三日辛丑。于灌顶部中。诵出一品。名大佛顶如来密因修证了义诸菩萨万行首楞严经。一部十卷。乌苌国沙门弥。伽释迦译语。菩萨戒弟子前正议大夫同中书门下平章事清河房融笔受。循州罗浮山南楼寺沙门怀迪证译。赞宁宋高僧传译经部极量传并同)［疏又云］又据开元中。智升撰释教目录二十卷。其第九云。大佛顶首楞严经十卷。大唐沙门怀迪于广州译。迪。循州人。住罗浮山南楼寺。久习经论。备谙五梵。因游广府。遂遇梵僧。未详其名。对文共译。勒成十卷(今按译经图记。此经极量诵出。弥伽译语。房相笔受。怀迪证译。四人一席。翻度此经。油素委知。时日可考。及观释教目录。则但云梵僧出经。怀迪对译。二书出于升公一人之手。而自相抵牾如此。赞宁译经门。既两载之。而长水亦怀二本之疑。今以升公记录。参互考之。二本翻度。皆在神龙初元。首棱一经。未闻译而又译。怀迪一人。安得证而重证。今并列二文于前。而刊正取舍。则委辨于后)。

　　△二证译先后之异

　　［疏云］经之题目。纸数文句。与今融本。并不差异。迪笔受经旨。缉缀文理等。今详二经。译人虽别。译本是同。或恐迪因证义。各据流行。故今目录。书写有异。不尔。岂无一处差别。译主名字。何得未详耶。二本既同。今解融本(按开元释教录云。怀迪。循州人。住罗浮山南楼寺。往者菩提流志译宝积经。召充证义。事毕。归游广府。遇梵僧赍梵经一夹。请共译之。勒成十卷。即大佛顶万行首楞严经是也。迪笔受经旨。兼缉缀文理。其梵僧传经事毕。莫知所之。此一经二译之疑。所繇来也。按菩提流志。以中宗神龙二年。住崇福寺。译大宝积经。怀迪于尔时。应证义召至京。正楞严证译讫功之候也。以其时考之为允。若宝积译成。以先天四月八日进内。迪以此时。证义云毕。归游广府。距神龙初元。已七年矣。译人译场。同在制止。重译重证复以何因。委悉参详。应是神龙元年。迪在制止。与房相同预翻经。次年。乃应宝积之召。而流闻者误以为在应召之后也。所遇之梵僧。未得其名者。即极量也。笔受缉缀。正证译之事也。传闻异词。断以图记为正。长水谓译同写异。岂无一处差别。译主名字。何得未详。此则已知开元目录之误。而矜慎阙疑。未敢克断。蒙谓此经翻度唯一。则并无二本之疑。壶以图记楷定可也)。

　　△三译本进内之异

　　［疏云］翻经才竟。被本国来取。奉王严制。先不许出。三藏潜来。边境被责。为解此难。遂即去回。房融入奏。又遇中宗初嗣。未暇宣布。目录阙书(按神龙元年正月。中宗即位。正谏大夫房融下狱。二月流融于高州。是年五月译经制止。图记云。二十三日。极量诵出一品。即是译经下笔时也。辍简讫功。未知何日。融流高州。卒以贬死。安得遇中宗初嗣。奏进此经。释氏稽古略云。融贬流高州。寓于译所。因得笔受。沙门怀迪证译。事竟。朝廷责以私译。蜜帝遂携梵夹归竺。据此。则融以流人翻经。以私译被责。未经表请。何从入奏。极量泛舶西归。但以翻经事毕。国王怒责不见史志。恐亦讹传也。赞宁唯悫传云。受旧相房公宅请。出经函云。相公知南铨。预其翻经。躬请笔受首楞严一部。留家供养。融流高州。而曰知南铨者。未知典故。或其家人忌讳之词也。曰笔受一部。留家供养。则其未尝奏进于朝。居可知也。悫公发愿疏经。计一十年。以大历元年丙午下笔。逆考其受请舒经。则至德二载丁酉也。量迪二传并云。后因南使。附经入京。皆开元中事。则神龙元年。房相未曾入奏。断无可疑也)。

　　△四经本流布之异

　　［疏云］时禅学者。因内道场。得本传写。遂流北地。大通在内。亲遇奏经。又写随身。归荆州度门寺。有魏北馆陶沙门慧振。搜访灵迹。常慕此经。于度门寺。遂遇此本。初得科判(按赞宁唯悫传末云。一说。楞严经。初是荆州度门寺神秀禅师。在内时得本。后因馆陶沙门慧震。于度门寺传出。悫遇之。着疏解之。长水所据。即赞宁传文也。按此经初译。在神龙元年五月。大通入灭。在次年二月。译场辍简奏进。与大通道场得本。期月之中。岂能立办大通自万岁通天元年。于江陵召至东都。凡五年。入灭于天宫寺。那得有随身写本。携归度门。南使之附经入京。悫公之受请得本。皆在开元至德间。今言神龙初写本流布。殊非事实。译人被责。房相不归。本无入奏之事。今云大通在内。亲遇奏经。其谁奏之而谁遇之耶。或者北宗照寂之徒。从内得本。传归度门。而馆陶搜访得之。遂讹传为大通写本也。宁公僧史。良多踳驳。此于唯悫传末。别标一说。本非传信之辞。故知其不足援据耳)。

　　○九通释名题者

　　△大佛顶如来密因修证了义诸菩萨万行首楞严经

　　△［长水疏］题有五名。题目三号者。谓该教行人理因果显密。各具足故。

　　(［殷迈解题］经有五名。存三隐二。五名者。初名有二十一字。题字存三。即大佛顶也。而隐下十八字。二名二十四字。全隐。三名如来密因修证了义八字。全显。四名十五字。全隐。五名十二字。隐灌顶章句四字。显诸菩萨万行首楞严八字。所谓存三隐二。结集之妙也。虽有三名。五义具足)。

　　△先［略配］者。上之三字是总。即一经法体。总含教行理果。教行明指。理果义含。

　　(明指者。文云。有三摩提。名大佛顶。此指行也。又云。虽蒙如来佛顶神咒。又云。亦说此咒名如来顶。此指教也。教有显密。显了宣示。令悟修无妄。即十轴诸文。秘密受持。令障尽功着。即是咒辞。义含者。寂照含空。故名为大。性觉妙明等。故名为佛。此显理也。我以不灭不生合如来藏。周遍法界等。故名大。明极即如来等。故名佛。此显果也。顶者。至极无上之义也。若以此三字全约理说。藏体周遍。无不含容曰大。即体大。灵照不昧。离诸妄想曰佛。佛有二义。一自性显照义。即相大。二随缘现益义。即用大。此大及佛。是至尊至极。无上无过。诸佛所师之法。故名为顶。三大之义。不离一心。故名一心为大佛顶)。

　　△(［泐潭标指云］大指当人法身。佛指当人般若。顶指当人解脱。谓当人得此首楞严三昧。勇健定力。更是此三德秘藏。不纵横并别。亦具体相用三大。不离当人一念也)。

　　如来下。别显胜能。初八字。约果人自行修证。说教利他以别显。即十方如来。依此法门。修因证果。显了宣说。究竟利他也。

　　(三世果人。依此大佛顶之体。从果入因。不滞名相。直显心源。无修而修。无证而证。自利利他。随机设教。直指人心决了大义。更无不了之谈)。

　　诸菩萨下八字。约因人修习具足。自他诸行以别显。菩萨行门。自利利他。广多无量。此之真定咸具足故。文殊叹云。此是微尘佛。一路涅槃门等。

　　(三世因人。从生死地。反妄归真修五十七位差别智门从因入果。如下经五十七位皆从三种渐次。以金刚观察如幻十种深喻。清净修证。渐次悟入。金刚观察即是首楞严定。亦名勇健三昧。亦名一切事坚固。三世果人因人。皆以大佛顶为体。建法幢。立宗旨也)。

　　(△［温陵云］众生如来。隐于藏心。非密因不显。众生菩萨。隐于七趣。非万行不修。觉皇于是示以常遍大法。使不迷于小乘。喻以无上佛顶。便不滞于相见。指如来密因。明本妙心。知三世诸佛。皆依此为初因。明修证了义。悟究竟法。知一切圣人。皆依此而证果。乃至具足菩萨清净万行。一切事法。无不究竟至于实相。坚固不坏。故名大佛顶如来密因修证了义诸菩萨万行首楞严经)。

　　△次［广释］者［大佛顶］大者。当体得名。常遍为义。

　　(当体者。不同法相宗。拣小名大。大外有小可拣。犹是分限。岂为至大。今以藏体性无边涯。绝诸分量。强名为大。常遍者。常则竖穷三世。遍则横该十方。竖者。过去无始。未来无终。无有一法先之。唯此先于诸法。故言大也。涅槃云。所言大者。名之为常。横者。十方穷之。无有涯畔。涅槃又云。所言大者。其性广博。今经常遍。广有其文。仍具三义（已上同圆觉疏）)。

　　佛顶者。究竟觉也。觉有二义。一本。二始。

　　(本谓藏体。灵鉴无昧。绝诸妄想。具足无量性功德故。起信云。所言觉义者。谓心体离念。离念相者。等虚空界。无所不遍。法界一相。即是如来平等法身。依此法身。说名本觉。始觉义者。依本觉故而有不觉。依不觉故而有始觉)。

　　始觉是用。本觉是体。始本不二。名究竟觉。究竟觉者。即前藏性显现时也。无上最极。名之为顶。此约果位以显法体。名佛顶也。若约现事。即今佛顶放光化佛所说教行。是故。教行俱号佛顶也。

　　(［智论云］佛名为觉。于一切无明睡［眼］中最初觉。故名为觉)。

　　(○［涅槃云］佛性者。名顶三昧。以修如是顶三昧义。则总摄一切佛法)。

　　(○［金刚密迹经云］佛成道后。游波罗奈。东方有菩萨名应持。念欲量佛身。以佛神力。往至上方百亿恒沙世界。永不见世尊之顶。往问彼佛。彼佛答言。更过恒沙劫。亦不能见世尊之顶)。

　　△［如来密因修证了义］如谓本觉。来谓始觉。始本合故。名为如来。此指一佛。即该诸佛。下说教行。俱约诸佛以显同故。密因者有二。一教。二行。

　　(教者。下说心咒。是佛密语。唯佛与佛。乃能知之。不通他解。但言而受之。思而持之。灭障成德也。行者。以此真定。具空假中。即是一心非纵横并别不可思议。具足万行。三世诸佛。同此法门此行成时。名三秘藏。故名为密)。

　　(△［融室云］显教微密。密教秘密。俱能感果。故云密因)。

　　修谓修因。证谓克果。地前地上。缘真二种。俱名为修。初地妙觉。分满二果。同名为证。所修所证。俱大佛顶。此自行也。如观音圆通。

　　(［融室云］因中以大佛顶。发正信而起正解。绝正解而成正行。行成得位。入位舍行。在位曰修。位满曰证)。

　　(○［寂音云］此经尊顶法故。以明了佛性为宗。明见佛性者。以其离一切见故。六十二喻。顶法为第一。佛不自见。离自见相故。肉髻覆之。离他见相故。自他所不能见之谓密。盖无量义趣三昧。自住三摩地深固幽远。无人能到者也。如易曰。退藏于密。密。如莲蔤之蔤。说文曰莲可见可用者本而已。独退藏于无所用者其密也。如来因此以成道。故曰密因修证了义也)。

　　了义者。说教化他。诠表义理。无有覆相。穷理尽性。称实谈故。

　　(下文云。宣胜义中真胜义性。令汝有学定性声闻。皆获一乘寂灭场地。非有余说。故名了义)。

　　(△［圆觉疏云］决择究竟显了之说。非覆相。密意。含隐之谈)。

　　(△［涅槃四依品］依了义经。不依不了义经。不了义经者。谓声闻乘。闻佛如来深密藏处。悉生疑怪。不知是藏。出大智海。犹如婴儿。无所别知。是则名为不了义也。如来为于度众生故。以方便力说声闻乘犹如长者。教子半字。善男子。声闻乘者。犹如初耕。未得果实。如是名为不了义也。了义者。名为菩萨真实智慧。随其自心。无碍大智。犹如大人。无所不知。是名了义。又声闻乘。名不了义。无上大乘。乃名了义)。

　　△诸菩萨万行者。三世因人。各修其行。自利利他。有无量义。今举大数。故名万也。此之三昧。具斯多义。故云有三摩提。名大佛顶。首楞严王。具足万行等。

　　(［寂音云］菩萨万行增于六度。六度生于定慧。定慧成于止观。止观体于首楞严。故言首楞严王。具足万行也。菩萨学之以圆满菩提。故曰诸菩萨万行)。

　　△［首楞严经］首楞严者。梵语也。涅槃云。首楞者。名一切事竟。严者。名坚。即一切事。究竟坚固也。

　　(得此三昧。观法如幻。于法自在。能破最后微细无明。能获二种殊胜之力。现身说法。无碍自在。故下经中。名为如幻金刚王。佛母妙莲华等。此三昧。以无分别智寂用为体。以一切法皆同智性。穷尽法界更无遗余。名一切事究竟。一切事言。无离染净。此智现时染净都尽。一法不立。又染法究竟尽净用究竟显。如下文云。我以不灭不生合如来藏。而如来藏唯妙觉明圆照法界。是故一为无量等。又云。尘垢应念消。成圆明净妙等。既观如幻。不为物坏。能破无明。故名坚固)。

　　(△［会玄引钞云］此之三昧。能观一切事。三科七大等法。皆如来藏。故云尔也)。

　　(○［涅槃师子吼品］善男子。佛性者。即首楞严三昧。性如醍醐。即是一切诸佛之母。以首楞严三昧力故。而令诸佛常乐我净。一切众生悉有首楞严三昧。以不修行。故不得见。是故。不能得成阿耨多罗三藐三菩提。善男子。首楞严者。名一切事毕竟。严者。名坚。一切毕竟而得坚固。名首楞严。以是故言首楞严定。名为佛性)。

　　(○［首楞严三昧经］佛告坚意菩萨。首楞严三昧。非初地二地。乃至九地菩萨之所能得。惟住在十地菩萨。乃能得是首楞严三昧。首楞严三昧。不以一事一缘一义可知。一切禅定。解脱三昧。神通如意。无碍智慧。皆摄在首楞严。如陂泉江河诸流。皆入大海。如是菩萨所有禅定。皆在首楞严三昧。菩萨行首楞严三昧。一切三昧。助菩萨法。皆悉随从。譬如转轮圣王行时。七宝皆从。是故。此三昧名为首楞严三昧)。

　　(○［智论云］首楞严。秦言健相分别。知诸三昧行相深浅。如大将知诸兵力多少也。菩萨得是三昧。诸烦恼魔及魔人。无能坏故譬如转轮圣王。主兵宝将。所住至处。无能坏伏。故云健相三昧)。

　　(○摄大乘论。翻为健行定。亦云健相慈恩翻为金刚藏。此诸菩萨。证此定故。依涅槃五名。亦云金刚三昧)。

　　(△［温陵云］金刚观察。觉明分析。始于征心辨见。终于破阴除魔。无非健相。分别事也)。

　　(△［勖伊间曰］涅槃言。一切众生。悉有首楞严三昧。此以佛性而言。即经初无始涅槃元清净体。如来藏心也。首楞严三昧经言。唯十地灌顶菩萨能得。此以修成而言。即经中有三摩提名大佛顶首楞严王。及佛与大菩萨自住三摩地也。经题三字。通因彻果。盖包举二经之义)。

　　△经者。训法训常。是贯是摄。

　　(谓依此言说。诠显性相。令物生解。故名为法。一切诸佛。皆同此说。故名为常。能令义理。无有散失。名之为贯。以此化生。令不颠坠。称之为摄。若约。所诠如来藏体。说名经者。亦具四义。谓此心性。诸佛所师。可轨可则。故名为法。不生不灭。无有变异。故名为常。上凡下圣。情与非情。无不同此。故名为贯具诸功德。遍含染净。故名为摄。心性既尔。一切法皆然。故下文云。五阴六入。生灭去来。本如来藏。故一切法。任运有四义。悉名为经)。

　　(△［法华玄义］经者。外国称修多罗。圣教之都名清凉云亦名修妒路。亦名素呾䌫。古译为契经。契谓契理契机。经谓贯穿摄化。正翻为线。线能贯华。经能持纬。此方不贵线称。故存于经。古德见此方儒墨皆称为经。遂借彼席经以目圣教则双含二义（即圣教及经纬义）俱顺两方借义助名更加契字。拣异席经。甚为允当)。

　　(△［泐潭标指］上十九字。是所诠之义。经之一字。是能诠之文字般若也谓义理须假此文字为教。贯摄流通后代也。按佛地论云能贯能摄。故名为经。应知此中宣说佛地。饶益有情。依所诠义。名佛地经。能所释题。本出亲光。乃登地菩萨。四明妙宗钞斥云失旨之甚。今家用通别释题。方无所失。今所不取)。

　　(△［融室云］大佛顶首楞严之经。即依主释。大佛顶等即经。持业释也)。

　　△一名中印度那烂陀大道场经。于灌顶部录出别行。

　　(［疏云］此别目也。印度。月名。具云印特伽。此云月邦。以此大国形诸小国。如星中月。彼有五印。此当中也。即一境之都名。此境之中。有多国别最尊大者号摩竭提。此云大体。以总摄故。或云不至。皆义翻也)。

　　(△［西域记］天竺之称。异议纷紏。旧云身笃或曰贤豆。今从正音。宜云印度。印度。唐言月。月有多名。此其一称。良以其土圣。贤继轨。导凡御物。如月照临故。五印度之境。周九万余里。三垂大海。北背雪山。北广南狭。形如半月。南渡殑河至摩揭陀国。是为中印度。周五千余里［成光子曰］中天竺国。东至震旦。五万八千里。南至金地国。西至那拘遮国。北至小香山阿耨达。各五万八千里。则知彼为中国矣)。

　　(△［释迦方志］佛所生国。迦毗罗城。应是其中。经云三千日月。万二千天地之中央也。佛之威神。不生边地。地为倾斜故)。

　　(○［西域记］那烂陀。唐言施无厌。此伽蓝南。庵没罗林中有池。其龙名那烂陀。傍建伽蓝。如来在昔。为大国王。悲愍众生。好乐周给。美其德。号施无厌。由是伽蓝因以为称。六帝缉兴。遐竦绀宇。园林普合。都建一门。僧徒数千。游学名僧。通数将万。俊才通学。声驰异域者数百。殊方来诣。守门者诘问。多屈而返。学深今古。乃得入焉［高僧传云］寺周圆四十九里。九寺一门。是九天王所造)。

　　(○［疏云］灌顶部者。彼有五部。此当其一。毗卢为主。既标部处。寻捡可凭。无谓近翻。疑非正说)。

　　(△［大明法数云］五部教主者。部谓部类。依五方立五部。以五佛为教主。各有所表也。中央毗卢遮那。即释迦如来。四方四佛。皆释迦一佛所现。以表诸佛同一法门。中方灌顶者毗卢遮那。已得一切如来灌顶。受佛职位为三界法主。故中央以毗卢遮那为教主也)。

　　(△［融室云］别行者。如大部楞伽分行经也)。

　　△大唐神龙元年龙集乙巳五月己卯朔二十三日辛丑

　　(［疏云］长安三年则天罢政中宗嗣位。是岁改为神龙元年。龙集者龙星。亦曰岁星。岁行一次也。集居也。乙巳即所舍之次朔。稣也。月死复稣。稣生也)。

　　中天竺沙门般剌蜜帝于广州制止道场译

　　(天竺亦云乾竺干豆身毒印度等。沙门云勤息。取生善灭恶之称。般剌蜜帝。此云到彼岸。译者。其有才智。通四方语。名曰象胥之学。四方各有其名。今取北方掌语者也)。

　　(△［翻译集］般剌蜜帝。此云到彼岸。或呼般剌三藏。以此三藏。自利利他。俱到彼岸故)。

　　(△［宋高僧传］极量中印度人。梵名般剌蜜帝唐言极量观方游化渐及支那于广州制止道场驻锡。印度俗呼广府为支那帝京为摩词支那)。

　　(△按译场经馆。先宗译主。即赍叶书之三藏明练显密二教者。极量即此经译主也)。

　　菩萨戒弟子前正谏大夫同中书门下平章事清河房融笔授

　　(虽为宰官而受大乘戒者。经云。欲受国王位时。乃至百官受位时。应先授菩萨戒。一切鬼神。救护王身百官之身也。资于师长。以父兄之道事之。故云弟子笔授。或云笔受。谓以此方文体。笔其所授梵本。缉缀润色。令顺物情。不失正理也)。

　　(△融。清河人。管之父也。天后长安四年甲辰十月。繇怀州刺史。拜正谏大夫。同凤阁鸾台平章事。神龙元年乙巳二月。除名流高州)。

　　(△按译场所司。次重笔受。必言通华梵。学综有空。相问委知然后下笔。至于帝王。执简即兴。又谓之缀文也。次有润文一位。次文润色。此是私译。故不具员)。

　　乌苌国沙门弥伽释迦译语

　　(国名未详。弥伽释迦。此云能降伏。翻梵为华。故云译语)。

　　(△乌苌。具云乌仗那［奘师传云］唐言苑。昔阿输迦王之苑也。旧曰乌孙苌。或曰乌荼皆讹。北印度境)。

　　(△［翻译集］弥伽释迦。说题云。释迦稍讹。正云铄佉。此曰云峰。璇云能降伏)。

　　(△按译场。次笔受则［释］语。亦名传语。传度转令生解矣。极量诵出。房相笔受。通梵于华。是译语之在也)。

　　罗浮山南楼寺沙门怀迪证译

　　(［云栖宏公曰］古本笔授后。有罗浮沙门怀迪证译一行。今本失去。宜从古增入)。

　　(△按译场有证梵本。证梵义。证禅义。各一员。次则证义一员。盖证已译之文。所诠之义。迪于此充其任也。私译不具设员。故无证梵等位。亦以迪久习经论。备谙五梵。能兼三译之任。故兼称证译也)。

　　○十别解文义者

　　(按清凉玄谈。此科分二。初总科判。二正释经文。圭峰长水。削总科判。单立别解文义一科。即正释经文也。今依清凉。仍立此科。以十例中。本部三分等。皆释经宗要。今既开章悬叙。理当总挈于此)。

　　△初本部三分科者。准常三分。谓序正流通。

　　(［清凉云］三分之兴。弥天高判。冥符西域。今古同遵)。

　　(△［金光明文句］序者。序将有利益。正者。正当机辨道。流通者。流名下注。通名不壅。欲使正法之水。从今以注当。圣教筌罤。不壅于来世。夫三段者。不可杜断隔绝。序本序于正通。序则有三义。正本正于序通。亦有三义。通本通于序正。通亦三义。经曰。上中下语皆善。即此义也)。

　　今依长水科判。正明此经本分三科。从经首如是我闻。讫提奖阿难归来佛所。为序段。从阿难见佛下。讫十卷知有涅槃不恋三界。为正说。从此下讫经末。为流通段。

　　(准古师。以经初如是我闻。至退坐默然承受圣旨。为序分。苕溪岳师。从长水判。齐归来佛所为序分段。以阿难启请三法。是楞严一会。说法宗要。应入正宗故。又准悫节二师。以佛告阿难。至八卷中若他观者名为邪观。为正宗。文殊问名下。为流通。岳师判精研七趣已上。正宗分讫。下流通分。大节有二。一分别魔事。流通行门。二较量功德。流通教门。今并依长水判。以辨魔破阴。犹属正说。下方入流通故)。

　　△序中文二。证信发起。

　　(初证信序。说时方人。令人信故。亦名通序。诸经皆同故。亦名经前序。付嘱令安故。亦名经后序。佛说法时未有故。亦名印定序。诸佛经初皆安立文句故。亦名破邪序。对破外道阿优故。二发起序。发明生起正宗之法故。亦云别序。诸经各别故。亦云经前序。佛先自发起。方说正宗故)。

　　(△［天台云］通序序诸教。别序序一经)证信之立。由阿难问。佛令置之。意为断疑息诤。及异邪故。(今依清凉。略释证信序分三。初立序原由。二立序所以。三即释六成就也)。

　　(△初立序原由者。智论第二。佛于俱夷那竭国。萨罗双树间。北首卧。将入涅槃。长老阿泥卢豆语阿难言。汝守佛法藏人。佛手付汝法。汝今愁闷。失所受事。汝当问佛。佛涅槃后。种种未来事。佛经初首。作何等语。佛告阿难。我三僧祇劫。所集法宝藏。是藏初应作是说。如是我闻一时佛在某方某国土。某处树林中。何以故。三世诸佛法。经初皆称是语。今我般涅槃后。经初亦应称如是我闻一时)。

　　(△二立序所以者。核其所以。意有六焉。一为异外道故。外道经首。皆立阿优为吉。阿之言无。优之言有。不出有无。即断常计。如即真空。是即妙有。敌对邪宗。此约如是。二为息诤论故。智论云。若不推从佛闻。言自制作。则诤论起故。今废我从闻。闻从佛来。故传历代。妙轨不辍。此局我闻。三为离增减过故。佛地论云。应知说此如是我闻。意避增减异分过失。谓如是法。我亲从佛闻。文义决定。非谓传闻。有增减失。四为断众疑故。真谛引律云。结集法时。阿难升座。变身如佛。众起三疑。一疑大师涅槃重起。二疑他方佛来。三疑阿难转身为佛。说此如是我闻。三疑顿断。上二义。通约信闻。五为生信故。智论云。说时方人令。生信故。六为顺同三世佛故。此通六种)。

　　(△三略释序文者。准佛地论。科为五事。一总显己闻。二教起时分。三别显教主。四彰教起处。五显所被机。今依智论。开初显已闻。作信闻二种。为六成就。一信。二闻。三时。四主。五处。六众)。

　　诸经不同。发起各别。或放光微笑。乞食入禅。自唱位号。劝人令问等(又如净名宝盖法华毫光之类)。今经由夏满众集。国王营斋。庆喜循乞。因遭淫摄。自无定慧。不能降伏。由是外假秘密。摄护令归。意显生死轮回。莫过淫爱。超登圣位。岂逾定慧。安慧内具。秘密外资。尘飏顺风。有何艰险。

　　(已上大字。并引长水疏文)。

　　△二说经前后科者。长水判前后两度说经。从正宗起。至标经名。是酬问正说分。从说是语已下。至不恋三界。为请益再陈分。

　　(按长水云。问名请奉。一期周毕。法会已终。以庆喜再有请益。时虽隔越。问且连环。集经者约问从义。合成一部。由是未结作礼而去。已下即二会。再说法也。以阿难问所见现。事时别故。今谓如来法会。不定判年。法筵未罢。咨请无时。连蹑生起。宛同一席。前后二会。延促差殊。次第包含。难可局取。略依长水二分。委为消释。具如教迹中说)。

　　(○憨大师判经。正宗分大科分二。阿难见佛。至结经名。初大开修证之门。精研七趣。尽详辨魔阴。二曲示迷悟差别)。

　　△三二分开合科者。

　　(长水依振沇二师。开合判经。亦准清凉随分长品科也)。

　　［长水云］古人科判。各是一途。春兰秋菊。互擅其美。振公八段资中显称。今详经文。复有理在。文中前后。两度说经。初有四段。一开妙解。二示妙行。三显妙位。四立妙名。此四。即八段中前五科。开合之异也。次再陈中有二。一辨趣生同异。二示禅境差别。即八中后三段也。然开判之设。各随其人。吾今从古。依振公判。略没第八。但取七名。

　　△初酬问正说分有五。第一大科。显如来藏心。

　　(从正说起。尽第四卷尚留观听。是中子科二。一破阿难认妄迷真。显如来藏。二破满慈执相难性显如来藏。右从振判之一。即资中开妙解也)。

　　(△上来一科。温陵判见道分。使行人明见常住真心。为修行准的)第二大科明修行方便。(从四卷中。阿难及诸大众。尽六卷中文殊说偈。子科广陈修证三。一别明三义。二别破疑情。三广引修证。右从振判之二。即资中示妙行也)第三大科。辨离魔业行。(从六卷中。阿难整衣白佛。尽七卷宣说神咒。子科二。初自行离魔。后他力离魔。右从振判之三。资中合前三为二。长水仍依振公开三也)。

　　(△上来二科。温陵判修道分。使行人依真见起真修。为修行方便)第四大科。示地位阶差。(从七卷阿难问修行渐次。尽八卷中名为邪观。子科二。一叙迷真起妄。为立位之因。二叙返妄归真。辨地位之相。右从振判之四。即资中显妙位也)。

　　(△此科。温陵判证道分。使行人知因真果正)第五大科。出圣教名殊。(从文殊请名。至汝当奉持。右从振判之五。即资中立妙名。长水云。资中之四。即振公八段中前五科。开合之异也)。

　　(△此科。温陵判结经分。见然后修。修然后证。修证事毕。于是结经)。

　　△次再陈请益分有二。第六大科。辨趣生同异。(从结经下。说是语已。尽九卷中。即魔王说。即资中辨趣生差别也)第七大科。陈禅那境界(初从如来将罢法座。尽十卷最后垂范次阿难因闻请益。尽当卷不恋三界。即资中示禅境差别也。此二科。振公开三。资中合二。长水所谓略没第八。但取七名也)。

　　(△上二科。温陵判助道分。使行人知一切唯心。乘戒双急)。

　　△复次。依北峰印师。开二大科。初依常住真心以开圆解。二依常住真心以起圆行。

　　(从上振公八段。以迄温陵五分。科段虽殊。不越乎开圆解。起圆行二者而已。解行相资。一经卷摄。故取印师正宗六段。束为二科。初从阿难见佛。讫四卷尚。留观听。为第一科。初中复二。初对庆喜。辨心见非是发露藏心。次对满慈。明性相即离。审除细惑。皆是开圆解也。二从阿难请门。讫终卷不恋三界。为第二科。二中文二。初依解起修。观心直入。为正行。次带事兼修。持戒诵咒。为助行。是中安立道场。修证历位。请名奉持。精研委辨。广有多文。无非圆行。永明宗镜略有二意。一为顿悟知宗。一为圆修办事。圆觉十一重问答。圭峰束之为二。前则信解。后则行证。华严一部亦唯此四。此经科判殊涂同归。以解行二义圆收。罄无不尽也)。

　　△四问答相属科者。准［清凉疏］古云。此九会中。大会问答。总有五番。今于此经问答。亦开为六(一。第一卷。阿难请问十方如来得成菩提最初方便。从初至第六卷。方便成就答尽。二。第四卷。满慈发藏性生相。大性俱遍。二种难问。至是卷中。如何自欺尚留观听答尽。中间虽有诸问。未是大位问答。皆此二摄。三。第四卷。阿难请入华屋。至第七卷。宣说神咒。所作如愿答尽。四。第七卷中。阿难始从干慧。终至等觉之问。至第八卷。名为邪观答尽。五。文殊请名。云何奉持。于当卷答尽。六。结经讫。阿难广问七趣。至正说末。最后垂范答尽。中间无问自说。广辨魔事。亦是中摄)。

　　又准清凉科中。或当会答尽。及别会答尽。略开为六(一。一卷中。佛告阿难开示奢摩他路。至十卷中。奢摩他中毗婆舍那。觉明分㭊答尽。二。三卷中。阿难问外道因缘自然。至五卷解结。知其本因。随所缘出。答尽。三。四卷初。富楼那问清净本然。至五卷文。殊奉敕说偈。觉海性澄圆等。答尽。四。中间四卷中。汝观世间解结之人。阿难历问解结。亦至文殊偈中。六用不成。答尽。五。四卷中。阿难问摄伏攀缘。如来说五叠浑浊。至十卷中超越五浊五阴妄想答尽。六。六卷末。阿难问安立道场。远诸魔事。至十卷末。禅那现境。心见二魔。答尽)。

　　◎经前十门悬叙竟。次下正释经文。

　　(［长水疏云］第十别解文义。准常三分。今［证信序］然此虽具六种成就。今均广略。总分为二)。

　　([?∴]一说经时分)。

　　([?∴]二引众同闻)。

　　如是我闻。

　　【疏】若兼我闻［合释］即指法之辞也。如是之法。我从佛闻。(［清凉云］谓如是一部经义。我昔亲从佛闻故)［佛地论云］谓结集时。众共请言。如汝所闻。当如是说。传法菩萨。便许可言。如是当说。如我所闻(论有四义。一依譬喻。二依教诲。三依问答。四依许可。依许可者。谓结集时云云)。

　　［离释］如是者。信成就也(已下同清凉云)［智度论云］佛法大海。信为能入。智为能度。信者。言是事如是。不信者。言是事不如是(［论云］经中说信为手。如人有手。入宝山中。自在能取。若无手。不能有所取。若无信。是人不能入我法中。如枯树不生华实)［肇公云］信顺之辞也。信则所言之理顺。顺则师资之道成。故万行中以信为首。故曰如是。(［清凉云］肇公但是用智论意)又契理契机曰如。永离过非曰是。如理而说。如理而信。故言如是。若约今经。如来藏心。体性不动曰如。真实义故曰是。又一切诸法。本无生灭。皆如来藏。故名为如。离一切相。即一切法。故称为是。更有余义。繁而不论。

　　(［真谛云］如是者。决定也。佛说此经。有若干文句。若多成增谤。若少成减谤。阿难闻之如。泻水。不多不少。故数决定。佛说无相之理。不有不无。若有堕增。若无堕减。阿难传之。无增无减。故理决定)。

　　(△［章安涅槃疏］不异曰如。无非曰是。若以牛羊眼看。则无非舛误。岂得如是。得如是者。知法身大士。住首楞严。种种示现。悟异不异。所以称如。知非不非。所以言是)。

　　(△按清凉广释如是。用五教料拣。长水避繁不论。学者往检)。

　　△我闻。闻成就也。我即阿难自指。五蕴假者。(［圆觉疏］我即文殊及阿难海。五蕴假者。集法传云。一阿难。此云欢喜。持声闻藏。二阿难跋陀。此云喜贤。持独觉藏。三阿难伽罗。此云喜海。持菩萨藏。但是一人。随德名别)然一切法。佛说无我。今称我者。我有四种。一凡夫人遍计。二外道宗计。三诸圣随世。假立宾主。四法身真我。经指后二。非邪慢心而有所说。故无过矣。

　　(上是圆觉疏文。言非邪慢者［智论云］世间语首。有三根本。一邪。二慢。三名字。凡夫具三。见道学人具于后二。圣人唯一。谓随世间。但是名字。故云非慢心也)。

　　(△［智论云］佛弟子等辈。虽知无我。随俗法说我。非实我也。譬如以金钱买铜钱。人无笑者。于无我法中而说我。随世俗故。以是故。诸法空无我。而说我无咎)。

　　△闻谓耳根。发识听受。虽因耳处。废别从总。故称我闻。(［清凉云］此用何闻。约大小乘法相。各有三说。一耳闻非识。二识闻非耳。三缘合方闻。虽因耳处。废别从总。故称我闻。以有问言。现是耳闻。云何言我闻。故为此通。明我为总。总该眼耳等诸根故。即佛地论文)无相宗说。我既无我。闻亦无闻。从缘生故。不坏假名。即不闻闻耳。若约法性。此经旨趣。以我无我不二之真我。根境非一异之妙耳。闻真俗无碍之法门也。

　　(上来皆清凉文。无相宗含于三教。始顿实也。第三约法性宗辨。而但明圆教中意。圆觉疏同此)。

　　(△［清凉云］然阿难年三十。方为侍者。所不闻经。或云。展转传闻。或云。如来重说。或云。得深三昧。自然能通。推本而说。实是大权菩萨。影响弘传也)。

　　一时。佛在。室罗筏城。祗桓精舍。

　　［什云公］一时。说经时也。【疏】时成就也。师资合会。说听究竟。总言一时。一者。拣异余时。时者。随世假立。

　　(［法华文句］论云。天竺说时。名有两种。迦罗是实时。毗尼中。诫内弟子依时食。说明相。即用实时。三世无相。时法无实。三摩耶是假时。亦是时长短时。外人计时为实。为除邪见故。佛说三摩耶。不说迦罗)。

　　如来说经。有无量时。不能别举。一言略周。但云一时。如涅槃云。一时佛在恒河岸等。又诸方时分。延促不定故。但言一时。

　　(［圆觉钞云］诸方时分。竖则上下延促不同。如人间五十王年。四天一昼夜等。横则四方参差不同。如俱舍说。夜半日没中。日出四洲等)。

　　若约法义释者。即说听之时。心境泯。理智融。凡圣如。本始会。此诸二法。皆一之时。

　　(文同圆觉疏。金刚刊定。云此是悫公楞严疏意)。

　　(△［慈恩玄赞云］经中说一时者。即是唯识时。一不定约刹那等者。听法之徒。根器或钝。说时虽短。听解时长。或说者时长听者亦久。于一刹那。犹未能解。故非刹那。二不定约相续者。由能说者。得陀罗尼。说一字义。一切皆了。或能听者。得净耳意。闻一字时。一切能解。故非相续。由于一会。听者根机。有利有钝。如来神力。或延短念为长劫。或促多劫为短念。亦不定故。总约说听究竟名时三。不定约四时六时八时十二时者。一日。一月照四天下。长短喧寒。近远昼夜。诸方不定。恒二天下同起用故。又除已下上诸天时。无此四时及八时等。经拟上地诸方流通。若说四时。流行不遍故。四不定约成道已后年数时节者。三乘凡圣。所见佛身报化。年岁短长。成道已来。远近各不同故。以长短不定。前后无凭。但说唯心之一时。可为正量。但是听者根熟。说者慈悲。应机为谈。说听事讫。总名为一时)。

　　△佛。主成就也。具云佛陀。此云觉者。(［清凉云］若言菩提。但称为觉。若云佛陀。此云觉者)谓觉了性相之者。即究竟觉也。论云。以觉心源故。名究竟觉。未觉心源故。非究竟觉。然具三义。一自觉。(此拣凡夫)觉知自心本无生灭。二觉他。(拣异二乘)觉一切法无不是如。三觉满。(拣异菩萨)二觉理圆。称之为满。故云自他觉满之者。(［清凉云］若禅观说。亦云离心名自觉。离色名觉他。一切俱离为觉满。以依起信心体离念。名为本觉故)。

　　(△［佛地论］具有十义。谓具一切智。一切种智。出烦恼障。及所知障。觉了一切诸法性相。能自开觉。亦能开觉一切有情。如睡梦觉。如莲华开。故称为佛)。

　　(△［永明云］一切众生。以第七识为长夜。如梦时不知是梦。觉时方寤。故云佛者觉也。如睡梦觉。如莲华开)。

　　△［什公云］佛在。据佛所在处也【疏】在室罗筏城等。处成就也。(［孤山云］在者。住也。佛内住首楞严等。诸佛无量三昧。能建大义故。迹住精舍。利群生故)。

　　(△［智论第三］佛多住王舍城舍婆提。少在余城憍萨罗国。是佛生身地。以报生地恩故。多住舍婆提。一切众生。皆念生地故。又憍萨罗国主波。斯匿王。住舍婆提大城中。佛为法主。二主应住一处。故多住舍婆提)处有二种。一所化处。即筏城。二所住处。即祇园。(真谛记云。住处有二。一境界处。谓化在俗之流。二依止处。谓统出家之众。初即舍卫。后即祇园［婆沙论云］举舍卫者。令远人知。举祇园者。令近人知)筏城。具云室罗伐悉底。(即舍卫国。梵音楚夏耳)此乃城名。非是国号。国都号为憍萨罗。以就胜易彰。故举城名。(室罗筏。此云丰德。或云闻物。或云好道。以其中多财宝。妙五欲。饶多闻。丰解脱。道德名称。五天共闻。故云闻者城。昔有古老仙人。住于此处。后有少仙。名为闻者。于彼禀学。老仙殁后。少仙于此建立城郭。故取其名)。

　　(△［证真钞］谓简南憍萨婆国。故废国名而标城号)祇桓者。具云祇陀。或云逝多制。多此云战胜。即太子名。(太子生时。匿王战胜外国故)林主是彼。故云胜林。桓即林也。精舍。沙门精行所舍处也。谓须达买园置舍。太子舍树造门。二人共构以延僧佛(梵语须达多。唐言善施。义云给孤独)。

　　(△［涅槃等经云］须达长者。愿建精舍。请佛说法。择得祇陀太子之园。太子戏云。侧布黄金。满即卖之。长者便欲交付。太子言。我戏语耳。长者共太子欲往讼了。首陀会天。化作断事之者。断与长者。便敕使人象负金出。八十顷中。须臾欲满。残余少地。一库金尽。更思取金。太子曰。佛为良田。宜植善种。园地属卿。树木属我。自起门楼。请佛出入。长者七日。为佛作窟。以妙旃檀用为香泥。别房住止。千二百处。凡百二十。处别打犍椎。佛告阿难。二人同心。共立精舍应谓此地为逝多树给孤独园。杂阿含说。给孤独长者疾病。佛记得阿那含果命终为率兜天子。长阿含说琉璃王灭释。忿祗陀王子不助我。㧞剑杀之。佛天眼观。得生忉利天)。

　　(○［释文］李长者科华严经。如是是一句。我闻是二句。一时是三句。佛在是四句。今从之)。

　　([?∴]二引众同闻者。同闻之众。匪唯三乘。亦该诸趣。下具天龙八部。王臣菩萨。发起序中。今文但有二类。盖译之巧略也。文二)。

　　([?∴]初声闻)。

　　([?∴]二缘觉。初中三)。

　　(卍一标类举数)。

　　与大比丘众千二百五十人俱。

　　【疏】众成就也。与大比丘众。标类也。与者。并兼共及也佛与阿难。及大比丘等。证非虚谬(［法华文句］释论明与者共义。举七一解共。谓一处。一时。一心。一戒。一见。一道。一解脱也［章安云］佛之七一。皆佛境界。唯与圆菩萨共。住首楞严。示比丘像者共)梵云摩诃。此具三义。大多胜也［智论］云何大。一切众中上故。一切障碍断故天王等大人恭敬故。(［妙宗钞］梵王师陈如。帝释师迦叶等)数至五千。故名为多。(［疏云］遍知内外经书故名多)九十六种外道论议能破。故名胜。(［观经疏］此等皆是无学。小乘中极。故云大)比丘名含三义。乞士。怖魔。破恶。(［智论］比丘名乞士。清净活命故。比名破。丘名烦恼。能破烦恼故。比名破。丘名能。能怖魔王及魔人民故)。

　　(△［肇公云］秦言净命乞食。破烦恼。净持戒。破魔等。天竺一言。该此四义。秦无一名以译之。故存义名焉)。

　　(△［天台云］比丘因果六义。因名乞士怖魔破恶。果名应供杀贼无生)谓出家者。上于诸佛求法以内资。令慧命增长。下于檀越离邪正命乞食以外资。令色身无损。故云乞士。(正命乞食者［智论］舍利弗告梵志女。不下口食。不方口食。不仰口食。不四维口食。不堕四不净食中。用清净法食活命也)又出家者。最初发菩提心。或至成道。皆令魔怖。失人众故。名为怖魔。(论言当出家剃头。着染衣服受戒。是时魔怖。魔王言是人必得入涅槃［什公曰］始出妻子家。乞食自守。清净活命。终出三界家。破烦恼持戒自守。具此二义。天魔怖其出境也)又能破断身口七支。九十八使业烦恼。故称为破恶(［章安云］戒慧七支禅。镇心猿。怖无常狼。伏烦恼脂［妙宗云］见思二使。共九十八。名恶名贼。修观推穷为破恶。证智断尽为杀贼也)四人已上。乃至无量。能作说恣羯磨法。故名为众(［智论云］僧伽。秦言众。多比丘。一处和合。是名僧伽。是僧四种。有羞僧。无羞憎。哑羊僧。实僧。若学人。若无学人。住四果中。行四向道。是名实僧)。

　　(△［天台云］梵云僧伽。此翻和合。四人已上。乃至百千无量。一处羯磨作法。行筹布萨。事和无别众法和无别理。事理二和。名和合众［净名疏］理和。谓同证择灭故。事和。谓戒和同修。见和同辨。身和同住。利和同均。口和无诤。意和同说)。

　　△千二百五十人。举数也。佛初成道。先度陈如等五人。次度三迦叶兄弟兼徒总一千。次度舍利弗目连。各兼徒一百。次度耶舍长者等五十人。经举大数。故减五人。(依报恩经)。

　　(△［法华文句］三迦叶千人。身子目连共二百五十。又云耶舍五十人)此众先并事外。勤苦累劫。一无所证。才遇见佛。便得上乘。感佛恩深。常随佛化。为常随众(天台观经疏)。

　　(△［清凉疏］明海众云集云。一影响众。为影响为主伴故。即诸大菩萨。及下证法如来。皆㸦为主伴。若影随形。响应声故。二常随众。为作辅翼。得圆满故。如普贤等常随之众。六发起众。为发起此经。诸请难者。即其事故。七当机众。为［开］法获益。常机领悟。即其类故)。

　　(卍二总叹行德)。

　　皆是无漏大阿罗汉。

　　【疏】总指也。漏有三种。皆断尽故。(［章安云］三漏者。一欲漏。谓欲界一切烦恼。除无明。二有漏。谓上两界一切烦恼。除无明。三无明漏。谓三界无明)。

　　(△［法华文句］成论云。失道故名漏。律云。痴人造业。开诸漏门。毗昙云。漏落生死)阿难汉名含三义。故翻为应。应已永害烦恼贼故。应不受分段生故。应受人天妙供养故。此皆无疑。故名为大。(［智论云］阿罗名贼。汉名破。一切烦恼贼破。是名阿罗汉。复次。阿罗汉一切漏故。应得一切世间诸天人供养。复次阿名不。罗汉名生。后世中更不生。是名阿罗汉。三界中三种漏已尽。故言漏尽。摩诃言大。那伽。或名龙。或名象。是五千阿罗汉。诸罗汉中最大力。以是故言如龙如象。水行中龙力大。陆行中象力大)。

　　(△［法华文句］阿颰经云应真。瑞应云真人。悉是无生释也。依旧翻云。无著。不生。应供。或言无翻。名含三义。无明糠脱。后世田中。不受生死果报。故云不生。九十八使烦恼尽。故云杀贼。具智断功德。堪为人天福田。故言应供。或言初始学无生。生未无生。初虽怖魔。魔未大怖。初虽乞士。未是灼然应供。今获无生忍。破烦恼贼尽。是好良田。以果对因。释罗汉三义)。

　　(△［涅槃四依品］第四人者。名阿罗汉。断诸烦恼。舍于重担。逮得己利。所作已办。住第十地［释论云］一切结使等断除。名无烦恼。戒定智慧等善法具足满。故名所作已办。五众粗重常恼。故名为担。阿罗汉此担已除故言弃担。能担者。是佛法中二种功德应担［章安云］所作已办。至第十地。学行穷满。是名应供)。

　　(△［融室云］结集者。称大比丘德。能尽诸漏。回向大乘阿罗汉果)已下别叹。

　　佛子住持。善超诸有。

　　【疏】从佛口生。从法化生。得佛法分。堪绍佛种。故云佛子。(［法华玄义］身子云。今日乃知真是佛子。昔教五人。得真无漏。名佛子。菩萨不发真名为外人。发大乘解。自称昔日非真佛子。从佛口生。是闻慧中法身生。从法化生。是思慧中法身生。得佛法分。是修慧中法身生。三慧成就。是真佛子)安住觉性。三德秘藏。任持万善。功德不失。故云住持。(华严叹众。住一切菩萨智所住境。护持诸佛正法之轮)诸有者。二十五有。皆得二十五三昧。不为界系。故云善超。(［智论云］三种有。欲有。色有。无色有。欲界业系取因缘。后世能生。亦是业报。是名欲有。色有无色有亦如是。结有九结。诸阿罗汉。结使应。永尽。得一切烦恼离故。有不应尽。答曰。无所妨。是因中说果。如人从高处堕。未至地。言此人死。虽未死。知必死故。诸阿罗汉结使已尽。知有必当尽。故言有结尽［法华］尽诸有结。心得自在［文句云］诸有即二十五有生处也。结即二十五有生因也［辅行云］因果不亡故名为有)。

　　(△［交光云］二乘求出三界。畏如牢狱。即三界而不系。居有不有。为善超也。净名云。善于诸法得解脱。不着世间如莲华)此叹自利。已下叹利他。

　　能于国土成就威仪。

　　【疏】无刹不现。故云能于国土。有威可畏。有仪可则。行住坐卧。皆成轨范。可为标准。故云成就等。净名言不起灭定。现诸威仪。此仪止可观也(［净名肇注］小乘入灭尽定。则形犹稿木。无运用之能。大士入实相定。心智永灭。而形充八极。顺机而作。应会无方。举动进止。不舍威仪。其为晏坐也。亦已极矣。上云。不于三界现身意。此云现诸威仪。夫以无现故。能无不现。无不现。即无现之体也)。

　　(△［宗镜古释云］未灭定之前。加行心中。愿我入灭之后。若有众生合闻我说法。见我威仪。我当教化。以此愿故。入定之后。单将本识化相种子。生起现行。以平等性智。而能现起威仪)。

　　(△［温陵云］随刹现身。正容悟物也)。

　　从佛转轮。妙堪遗嘱。

　　【疏】智堪遗付也。法有摧辗业烦恼义。喻之若轮。自既摧破障。亦能转教。令他破惑。(［悫公云］从佛受教。自证已圆。能演佛言。转化群品)于一法中。作无量说。一一逗机。一一称性。以善巧方便。令其得入如来知见。妙好堪任护付法藏。令灯灯相然。明明不绝。嘱法令传。嘱生令度。名遗嘱也(［净名经］已能随顺。转不退轮［肇曰］流演圆通。无系于一人。轮也。诸佛既转此轮。诸大士亦随类转之)。

　　(△［清凉云］轮者。如帝王轮。略有四义。一圆满义。轮辐辋轴等。体用周备故。二摧坏义。摧坏烦恼。如摧未伏等。三镇遏义。已伏烦恼。令执转远。如摧已伏。四不定义。从见至修。修至无学。从自至他。从信至解。解至行果等转者□说也。流演圆通。名之为轮。自我之彼。故名为转)。

　　(△［补遗云］此经最后垂范。正为扶律谈常。故云堪遗嘱也)。

　　严净毗尼。弘范三界。

　　【疏】戒可遵依也。毗尼云律。律。法也。断割重轻。开遮持犯。非法不定(［南山云］毗尼翻灭。从功能为名。非正译也。正翻为律。律者法也。从教为名)。

　　(△［清凉疏］正曰毗奈耶。此云调伏)。

　　(△［什公云］毗尼。秦言善治。谓自治淫怒痴。亦能治众生恶也)弘。大也。范。法也。既严持清禁。身心弗违。大能轨则世间。真是法中纲纪也(［标指］毗尼是三界之大法。禀之则出生死故)。

　　(△［私谓］佛入涅槃。嘱阿难言。尸波罗戒。是汝大师。此言严净毗尼。正是遗嘱之元首。经中清净明诲。禁戒成就。总摄于此)。

　　应身无量。度脱众生。

　　【疏】定能现化也。住首楞严。化复作化。普现色身。随十界机。宜何身相。现而说法。法华所谓内秘外现。随法身地。随缘俯应。如一月不降。百水不升。慈善根力。法尔如是。若非发迹之后。无如是叹。醍醐味教。于斯现矣(［法华文句］诸大罗汉。从法身地。俯影随缘。迹临万水。为学无学。作男作女。示道示俗。首楞严力。靡所不现。方便善根为若此)。

　　(△［智论云］如大龙王。起于大云。遍覆虚空。放大电光。明照天地。注大洪雨。润泽万物。诸阿罗汉。亦复如是。禅定智慧大海水中。起出慈悲云。润生可度。现大光明。种种变化。说实法相。雨弟子心。令生善根)。

　　(△［直解］楞伽三种阿罗汉。一实二权。二权者。菩萨化化。佛化化。今同彼菩萨化也。既云菩萨化。宁非入实。安得谓法华前无此叹。又此叹德。是佛灭后。结集之人已闻开显之实。故引后分义叹。于教迹前后。殊不相妨也)。

　　拔济未来。越诸尘累。

　　【疏】结悲化无尽也。拔令脱苦。济使得乐。佛灭度后。故曰未来。烦恼与业。染污系缚。喻之尘累。皆令清净。自在无碍。故称越也(［温陵云］毗尼作范。应身度生。意非利彼一时。直欲㧞济未来。使皆超诸有尘累耳。经以阿难起教故叹其同列之德。以显大权示迹。意在㧞济也)。

　　(卍三列众生首)。

　　其名曰大智舍利弗。摩诃目犍连。摩诃拘絺罗。富楼那弥多罗尼子。须菩提。优波尼沙陀等。而为上首。

　　(【疏】舍利弗具云奢利弗呾啰。此云鹙子。其母目睛明利。如彼鸟故。连母为号。亦云身子。是佛右面弟子。慧辨过人。故云大智。增一云。我佛法中。智慧无双。决了诸疑者。舍利弗第一)。

　　(△［智论云］南天竺大论师。字提舍。独步王舍。打论议鼓。国师义屈夺封。纳其女为妇。舍利怀妊。母亦聪明。大能论难。既生七日。褁以白㲲。以示其父。父言我名提舍。逐我名字。字为优波提舍。时人贵重其母。聪明第一。标为舍利弗。年始八岁。越众升论床。封一聚落与大目连为友。道逢阿说示说偈。皆得初果。佛遥见言。是二人。我弟子智慧第一。神通第一。佛灭度后。长老阿泥卢言。舍利弗是第二佛。骄梵钵提言。能逐佛转将。我和尚舍利弗)。

　　(△［法华文句］至佛所七日遍达佛法渊海。十五日后。得阿罗汉。佛说一句。身子以一句为本。七日七夜。作师子吼。更出异句异味。使无穷尽。况佛多说。宁可尽耶。为罗云和尚。桥梵作师。声闻众中。右面弟子)。

　　(○目犍连。具云摩诃没特伽罗。此云大采菽氏。上古仙人。常食菉豆。母是彼种。从外立名。若从父名。此名毕利迦。亦云俱律陀。此云善占。左面弟子。神通无过)。

　　(△［智论云］吉占师子。舍利弗友而亲之。舍利弗才明见贵。吉占豪爽取重。行则俱游。坐则同止。后俱出家。誓曰。先得甘露。要必同味。后与身子同证初果。经七日已。得阿罗汉)。

　　(△［法华文句］身子目连为转法轮左右弟子者。通因定生。即定慧一双。亦是福慧一双。悲多现通。亦是悲智一双)。

　　(○拘絺罗。此云大膝。常论胜姊。姊怀身子。论则不胜。知孕智人。寄辨母口。何况出胎。遂往南天学问。誓不翦爪。要读十八经尽。号长爪梵志。学毕还家。为佛弟子。成阿罗汉。获四辨才。触难能答。南方天王。常随侍也)。

　　(△［智论云］长爪还家。知甥为佛弟子。起大憍慢。直向佛所。舍利弗佛边侍立。以扇扇佛。长爪语佛。瞿昙。我一切不受。佛问。汝一切不受。是见受不。佛所质义。汝已饮邪见毒。今出是毒气。言一切法不受。是见毒汝受不。尔时长爪如好马。见鞭影即觉。低头思惟。佛置我着二处。负门中。若说是见我受。是负处门粗。故多。人知。第二负处门细。我不受之。以不多人知故。答言一切法不受。是见亦不受。佛语梵志。汝不受一切法。是见亦不受。与众人无异。何用贡高如是。长爪不能答。佛说法。断其邪见。得法眼净)。

　　(○富楼那。父名。此云满。父于满江。祷天求得。正值江满。又梦七宝器盛满中宝。入母怀。母怀子。父愿满。故名满愿。弥多罗尼。母名。此翻慈行。亦云知识。四韦陀有慈行品。其母诵之。尼。女声也。通称女为尼。男为那。连父母召。云满慈子［什公曰］于法师中第一。善说阿毗昙也)。

　　(△［七车譬喻经云］生处安居比丘。叹满慈子。精进正念。智慧无漏。劝发亦称。说此等法。身子闻念。我何时得见此人。他示云。白晢隆鼻。鹦鹉𠿘者。是其形相。后于安陀林相见。身子问贤名何等。答。我父名满。我母名慈。人称我为满慈子。身子称嗟。贤者满慈子。智辨聪明。决定安隐无畏。逮大辨才。得甘露幢。值汝者得大饶益。诸梵行人。应萦衣顶戴。满慈子问贤者何名。答我父字优波提舍。母名舍利。故称我舍利子。满慈嗟曰。今与世尊等弟子共论而不知。与第二世尊共论而不知。与法将共论。与转轮复转弟子共论而不知。若我知尊者。不能答一句。况复深论。善哉善哉。为如来弟子。乃至萦衣顶戴)。

　　(○须菩提。此云空生。或云善吉善现等。生时。家中库藏器皿皆空。占云。儿必善吉。此善吉相。现于器故。从是得名。于大众中。解空第一。入无诤定。喜说空法。所修行业。以空为本)。

　　(△［净名疏云］禀性慈善。不与物诤。及其出家。见空得道。兼修慈心。得无诤三昧。是以常能将护物心。故名善业。以生时家宅皆空。因名空生。即表其长成解空之相［什公云］须菩提。秦言善业。解空第一)。

　　(○优波尼沙陀［资中疏云］此云尘性。以观尘性空而得道故。亦名优波尼杀昙。云近少。义翻尘性。详在本经第五)。

　　【疏】更有余人。经不具载。故云等也。即三迦叶辈。此皆头角。为众知识。纲领佛法。各有弟子。故云上首也(［通释］净名经列十大弟子。什公云。诸声闻体非兼备。则各有偏能。谓之第一。故五百弟子。皆称第一。今十弟子各一法门。摄为眷属。虽各掌一法。何曾不具十德。法华列二十一尊者。增一云。陈如比丘共上座名者。有德大人相随。舍利弗其智慧深利者相随。目连共神通大力者相随。各掌一法。引诸偏好意也。今经列六圣。智慧神足等。皆称第一。虽列常。随亦似兼发起当机二众耳)。

　　(△［瑜伽云］从他闻正法名声。又能令他闻正法声。名为声闻。问。何因缘故。惟取声闻。说住学胜利。答。由声闻众是佛世尊。随顺修学。真实子故)。

　　(△［天台云］声闻内秘外现。何曾保证涅槃。天人皆大萨埵。岂复耽玩生死。皆迹引二边。而本常中道也)。

　　(△［清凉钞］不思议境界经云。尔时复有千亿菩萨。现声闻形。亦来会坐。其名舍利弗目犍连。乃至阿难提婆达多䟦难陀等。而为上首。皆已久修六波罗蜜。近佛菩提。为化众生。于杂染土。现声闻形。释曰。是大菩萨。方便显本。故为实说。如法华五百弟子品云。诸比丘谛听。佛子所行道。善学方便故。不可得思议。知众乐小法。而畏于大智。是故诸菩萨。作声闻缘觉。即其文也。又阿难章中云。方便为侍者。护持诸佛法。即大权明矣)。

　　([?∴]二缘觉众)。

　　复有无量辟支无学。并其初心。同来佛所。

　　【疏】具云辟支迦罗。此云缘觉。以观十二因缘而觉悟故。此是部行。非同麟喻。然不预叹德列名者。以厌喧乐静。不为众所知识故。(资中文)。

　　(△［法华记］次释少知识众中。非唯不叹。又不列名。圣为引凡。发彼同类。机缘不等。随类接之。故现少识之迹。以接隐德之徒。不可以多少之迹。失其本也)主伴咸集。故云并其初心。遇佛回向。必证大果。故下经云。有学二乘。及诸一切新发心菩萨等。皆获本心。远尘离垢。得法眼净(［婆沙论云］学人者。须陀洹。斯陀含。阿那含。无学人者。阿罗汉。辟支佛)。

　　(○［通释辟支］)。

　　(△［资中曰］此是部行。遇佛回向者。若麟喻者。出无佛世。三千大千。独一而出。如麟一角［吴兴云］并其初心。正似师徒共集。实部行也［孤山云］今云无量辟支。将非他方无佛之土。大权引实而来此乎)。

　　(△［私谓］古称辟支。出无佛世。今与初心。同来佛所。部行引权。二义纷如。今详经论。核其通别。别者。释论云。迦罗。此翻缘觉。亦名独觉。独觉出无佛世。缘觉愿生佛世。俱舍明独觉自有二种。一麟喻。二部行。婆沙云。辟支佛独出世者。当知如佛。如渴伽兽。独生一角。涅槃现病品云。第五人者。永断贪欲瞋恚愚痴。得辟支佛道。涅槃无余。入于涅槃。真是麒麟独一之行。荆溪云。罗汉或出有佛世。或出无佛世。故非独一之行。辟支佛决定出无佛之世。故名独一之行。此别义也。通者。慈恩引仁王经。列独觉众。又云。释迦出世。五百独觉。从山中来。至于佛所。仁王但有缘觉之文。慈恩称独觉者。根性不异。名义㸦通也。独觉亦通见佛。法华文句。引华严等。独觉有三类。一者。知佛出世。即先入灭。或佛神力。徒于他土。二者。出无佛世。三者。虽生佛世。愿见佛故。不即舍寿。亦不被移。五百从山中来者。即第三类。此通义也。今又准瑜伽论通之。论明三独觉道。有安住独觉种性。经于百劫。值佛出世。亲近承事。专心求证独觉菩提。于当来世。疾能速证。名为初独觉道。复有二类。皆值佛出世。亲近善士。如理作意。证法现观。即于今生及当来世。得沙门果。得阿罗汉果。名为第二第三独觉。是则三种独觉。皆值佛出世。亲近承事。慈恩五百。华严第三。与今经同来佛所。皆是。今定指独觉出无佛世。缘觉出有佛世。似更须和会也。论又云。有依初独觉道。满足百劫。修集资粮。出无佛世。无师自能。修三十七菩提分法。得独觉菩提果。成阿罗汉果。清凉所谓缘觉缘觉也。或依第二第三独觉道。出无佛世。无师自能。乃至得沙门果。证最上阿罗汉果。清凉所谓声闻缘觉也。当知由初习故成独觉者。名麟角喻。由第二第三习故成独胜者。名部行喻。是则三种独觉。皆出无佛世。诸经论所开皆是。不应。定指部行见佛。麟喻独不见佛。又麟角别占独名。部行通指二觉。不应定指独觉麟喻。缘觉部行也。约根性言之。瑜伽明初所习麟角喻独觉。乐处深林。第二第三所习部行喻独觉。亦乐部众。则是麟独。部行众也。释论又明部行独觉。稍有为人之心。如鹿行走。而能回顾后群。麟喻独觉。但欲自度。譬如麒麟。唯有一角。又似乎部行利生。麟角无悲也。又缘觉亦称独觉者。虽值于佛。乐独善寂故。独觉亦称缘觉者。虽无师教。观外因缘故。若言缘觉声闻。缘觉于最后身。亦应值佛。若言声闻缘觉。声闻满人天七返。亦不值佛。若行因值佛。独觉虽独宿孤峰。亦得见佛。行因不值佛。缘觉但师徒训化。亦不见佛。愿力既殊。机应各别。未可定判也。缘独二觉。总翻辟支。盖一名而召。经言辟支无学。则具含耳。诸师或近局法会。克指部行。或高推圣境。悬希影响。义门错互。故此通也)。

　　(○［释文］智度论二十一云。迦罗。此翻缘觉。亦翻独觉。四教义标云。辟支迦罗。此翻缘觉。释中开二。谓缘觉独觉。新译华严音义云。二名各有梵语。毕勒支底迦。此名各各独行。佛者觉也。局在独觉。钵罗底迦。此翻缘觉。辟支迦罗。名通二种。皆梵音赊切故也。玄应音义云。缘觉。又云独觉。旧经云古佛又言辟支佛。又言迦支迦。或云息支迦。皆梵音讹转也。此云独觉是)。

　　(○上来通序竟)。

　　(◎［二发起序］起属诸比丘尽阿难归来佛所文分为三)。

　　([?∴]一法会启动因缘三)。

　　(卍一夏制圆成众求密义)。

　　属诸比丘。休夏自恣。

　　【疏】。属值遇会也。圣禁三月。满在此日。故云休夏。自迷所犯。恣任僧举。当悔清净。制限恣法。如律所明(［安居篇］四月十六结夏。至七月十五日夜尽。名夏竟。至明相出［摭华钞］律中以七月十六日。是比丘五分法身生来之岁。则七月十五日。是腊除也。比丘出俗。不以俗年为计。乃数夏。腊耳)。

　　(△［盂兰盆经］佛告目连。十方众生。七月十五日。僧自恣时［疏曰］前三月夏安居竟。故可自恣。自恣有三日。或十四十五十六。今举中间也。自恣者。自己之过。恣他所举。谓一夏安居。九旬加行。不皆四果。亦得四禅。佛设教门。本意如此。然将超苦海。谨护浮囊。犹恐当局者迷。必藉傍观得失。故褊袒于大众中白大德长老。或见我过。或闻我罪。或疑我犯。恣任所举。哀愍语我。我当忏悔)。

　　(△［熏闻云］问。据何经律。知佛自恣。答。增一云。如来同僧至于草座。告诸比丘。我欲受岁。又新岁经。佛自叉手。向诸比丘悔过等)。

　　(○［释文］钵剌波剌拏。译为随意［寄归传云］凡夏罢岁终之时。此日应名随意。即是随他。于三事之中。任意举发。说罪除𠍴之义。旧云自恣者。是义翻也)。

　　十方菩萨。咨决心疑。钦奉慈严将求密义。

　　【疏】具云菩提萨埵。此云觉有情。(此有三释。一菩提所求果。萨埵所度生。二菩提所求果。萨埵能求人。三菩提觉悟智。萨埵情虑识。总约悲智能所真妄以立名也)。

　　(△［肇公云］菩提。佛道名也。萨埵。秦言大心众生。有大心。入佛道。名菩提萨埵。无正名译也)。

　　(△［智论云］天竺语法。众字和合成语。众语和合成句。如菩一字。提一字。是二不合则无语。若和合名为菩提。秦言无上智慧。萨埵。或名众生。或是大心。为无上菩提故出大心。欲令众生行无上道。是名菩提萨埵)此等安居。非止一处。故云十方。限内修行。莫尽通达。从师指授。夏末方遂。故云咨决心疑。恭敬遵承。故曰钦奉。恩念威重。故曰慈严。将求密义者。意请宣说如来密因修证了义之法门也(［熏闻］且通指大乘法要)。

　　(卍二师资感应教演真乘)。

　　即时如来。敷座宴安。为诸会中。宣示深奥。

　　【疏】正禅不慧。故先入定。为后轨也。即敷尼师坛。静然安坐。如金刚法华。皆先入定。后方始说。常法尔也。(［法华文句］非禅不智。故须入定。非智不禅。故先说法)。

　　(△［翻译云］尼师坛。此名坐具。或云随具衣。戒坛经云。尼师坛。如塔之有基也。汝今受戒。即五分法身之基也。五分由戒而成。若无坐具。以坐汝身。则五分慧戒。无所从生。今按魏金刚云。如常敷坐。结加趺坐。如来每会说般若。皆自敷坐具。为敬般若故。今说佛顶。亦必尔也。尼师坛。乃比丘服相。如来示同比丘相故)前求密义。今宣深奥。随其所问。皆与说示。如法华先说无量义经。以为一乘之本。今亦如是。必有经目。隐而不言也(［熏闻云］亦犹法华前说无量义。净名前说普集)。

　　(△［手鉴云］凡入三昧。各有六意。一此真三昧是所证法体故。二非证不说故。三显此法非思量境故。四观根审法故。五显说证皆同故。六成仪轨故。此安坐宣示。即大定大慧。阿难一向未全。盖阙此也)。

　　法筵清众。得未曾有。迦陵仙音。遍十方界。

　　【注】教主既非生灭心行。说实相法。能听之众。亦无一法。可为领受。称实说听。无有垢染。故云清众。斯为究竟无上法会。故未曾有。佛音和雅。众所爱乐。如迦陵频伽。在于㲉鸣。胜余鸟故。堪喻佛声。此鸟非常。故云仙也。遍十方界。显其圆义。如来梵音。于诸相中最为胜故(此云妙声音鸟［智论云］如迦罗频伽鸟。在㲉中未出。发声微妙。胜于余鸟。佛语真实柔软。次第易了。不疾不徐。不少不多。不没不垢。不调戏。胜迦罗频伽鸟音)。

　　(△［正法念经］如是美音。若天若人。紧那罗等。无能及者。唯除如来音声)。

　　(△［私谓］我佛以声相现化。何拣群生。诸天以禽鸟为师。咸能说法。法筵妙严。清众肃穆。频伽仙禽。自然演法。曰仙音。所以巧模和雅。曰遍界。所以极命妙圆。何必比量一音。牵连法喻。拟目连之闻声。征大士为循响向后林木演音。梵呗敷奏。法会肇开。亦应如是。阿弥陀经。迦陵频伽。共命之鸟。昼夜六时。出和雅音。斯为良证矣)。

　　恒沙菩萨。来聚道场。文殊师利。而为上首。

　　【疏】正云曼殊室利。此云妙吉祥。或妙德。(［法华文句］悲华云。在北方欢喜世界作佛。号欢喜摩尼宝积佛。今犹现在。为菩萨像。影响释迦耳［肇云］曾已成道。号龙种尊也)下文将神咒。拣圆通。与夺众心。无思不服。智德之尊。故标上首(［标指］文殊为根本智。始末皆归文殊也)前文十方菩萨。咨决心疑。今此复云恒沙来聚者。或因结上首。重指前文。或因前法说声遍十方。后始来集。二义无在(［私谓］当依华严。开影响众。此文为通序之余也)。

　　(△［智论云］善守等十六菩萨。是居家菩萨。慈氏妙德等。是出家菩萨。观世音等。从他方佛土来。他方菩萨。以先世因缘故。虽远处生。应来听法。譬如绳系雀脚。虽复远飞。摄之则还)。

　　(△［李长者曰］何故文殊为上首。为文殊师利。皆启蒙之主故。十方诸佛。皆以文殊师利妙德。为发信心之首故。以彰显法身根本智故)。

　　(△［寂音曰］经标文殊师利凡五。各表其法。枣柏论曰。文殊在东震旦东北方清凉山中。与万菩萨至止。艮位东北。菩萨居之。为根本智。艮。止也。恒沙菩萨来聚道场而为上首者。以顶法难信之法也。艮为小男。有发蒙起信之义。将咒往护提奖阿难者。溺于淫海。失于依救。艮为手。有抚怜援接之义。代诸大众发明二种精见色空义。以息驰求者。艮为止。有息灭散乱之义。选择二十五行何方便门者。证悟易难。以智择之。艮为指。有料理拣择之义。顶礼佛足云何名此经者。一会之法。始终皆归本智。艮为万物之所终始。故曰成言乎艮。非独此也。杂华以善财于福城之东。首见文殊。乃南询善知识五十三人。入弥勒大庄严楼阁已。却令复见初友文殊。与此意同也)。

　　(○［引证］［阿阇世品经］文殊师利童子。着衣持钵。呼长老迦叶言。仁当先行。我等随从。何以故。长老须菩提。如来先度。年夏俱尊。我等随从。须菩提言。于佛法中。不应以老为上。智慧为上。文殊师利仁者。智慧为上。教法为上。威德无碍。文殊师利最尊最上。仁但先行。我等随从)。

　　(○［释文］［恒沙］梵云殑伽。此云天堂来。见从高处来故。从阿耨池东西流出。周四十里。沙细如面。金沙混流［智论］恒河沙多。余河不尔。是佛生处。游行处。弟子眼见。故以为喻)。

　　(○［道场］［西域记］菩提树垣正中有金刚座。贤劫千佛坐之入金刚定。故曰金刚坐。亦曰道场［清凉云］场者证菩提之处也。事处即天地之中。王舍城西二百里金刚座上。约法则万法皆是道场。故不移其处说之)。

　　(卍三王臣请供主伴分应)。

　　时波斯匿王。为其父王。讳日营斋。请佛宫掖。自迎如来。广设珍羞。无上妙味。兼复亲延。诸大菩萨。

　　【疏】具云钵罗斯那恃多。此云胜军。(［西域记］唐言胜军。亦云月光［翻译云］或名不黎先尼。此云和说)先王崩日。忌讳之晨。即自恣后之一日也。(［私谓］准盂兰盆经。国王太子。大臣百官万民。行慈孝者。应为七世父母。于七月十五。佛欢喜日。僧自恣日。以百味饮食。安盂兰盆中。施十方自恣僧。匿王讳日营斋正值自恣之日。城中居士长者。亦如常法。同日饭僧。长水言自恣之明日。未知何据)讳。忌也。(忌举吉事。讳避其名)宫掖。内庭也(后妃居所。在天子左右。如肘掖耳。王之宫禁。策掖者所居故)。

　　(○［引证］［释迦谱］佛生之日。尔时八王同日生子。皆集婆罗门。制好名字。舍卫国太子名波斯匿。父王见大光明瑞相。谓子福力所致。故以月先命名)。

　　(△［仁王经］佛言。是月光王。已于过去十千劫龙光王佛法中。为四住开士。我为八住菩萨)。

　　(△［谏王经］有国王不离先尼。出行国界。道过佛所。佛为广说宿命。当畏地狱考治。勿杀诸含血类。王愿为弟子。即受五戒。头面着地。为佛作礼［涅槃疏］波斯匿王见佛时。舍王威仪。谓冠剑佩履车。此俗威仪)。

　　城中复有长者居士。同时饭僧。伫佛来应。佛来文殊。分领菩萨。及阿罗汉。应诸斋主。

　　【疏】十德具足。三品居财。故云长者居士。(［手鉴］竺俗以商估为业。游方履险。弥积珍财。上者奉王。余皆入已。财盈一亿。德行又高。便称长者。彼土数法。万万为一亿。此为下品。十亿中。百亿上。积财巨亿。长者之上也)又守道自怡。寡欲蕴德。故曰居士。佛为化主。王请须临。臣为辅佐。余圣可赴(［增一云］名闻优婆塞四十人。大檀越主。即须达长者)。

　　(△［湛然云］尔时国王居士。同时饭僧。各有所应。惟屠儿魁脍。淫坊酒肆。未发道心。都无所请。阿难平等行乞。欲求彼最后檀越。以是故也)。

　　([?∴]二当机误堕机感四)。

　　(卍一归园无请)。

　　唯有阿难。先受别请。远游未还。不遑僧次。

　　【疏】阿难。此云欢喜。佛初出家。净饭忧恼。闻子成道。王大忻然。复有斛饭。奏云生儿。举国大喜。因立斯号。(［智论云］菩萨智慧力故。大破魔军。魔恼净饭王。诡言汝子已死。王哭云阿夷。惊怖堕床。如热沙中鱼。菩提树神。持天曼陀罗华报王。汝子成佛。王大欢喜。斛饭家使来白。贵弟生男。王言今日大喜。是欢喜日。是儿当字为阿难。是为父母作字)又彼端正。或说或默。行住坐卧。进止动转。见者咸喜。故云欢喜。(云何依因缘立名。阿难端正清净。如好明镜。老少好丑。容貌颜状。皆于身中现。其身明净。女人见之。欲心即动。佛听阿难着覆肩衣。能令他人见者。心眼欢喜。故名阿难)。

　　(△［中阿含云］四众若闻阿难所说。若多若少。无不欢喜。欲发问时。先为謦欬。大众皆欢喜。若观其默。行住坐卧。指撝处分。进退动静。皆欢喜。阿难年二十五。佛时求侍。阿难顺从。五百皆欢喜。佛言过去侍。闻说乃解。今佛未发言。阿难已解。故以法付阿难。如来欢喜。阿难侍佛二十五年。所闻八十八犍度。皆诵不遗。不重问一句。念力欢喜。阿难随佛入天人龙宫。见天人龙女。心无染着。虽未尽残思。而能不染。一切天人龙神。无不欢喜)先受别请者。涅槃经说。不受别请。乃不随佛受别请耳。或因他事而非斋也(资中文)。

　　(△或因他事者。如毗尼藏中。不一向戒。于受别请。除病时。行时。作衣施衣等时。无犯之类)。

　　(△［融室云］营斋饭僧之前。阿难已受他斋之请。是日未返祗桓。不暇预僧次之请也)。

　　(○［引证］［四分律云］观僧有二。僧次。别请也［十诵律］鹿子母别请五百罗汉。佛言无智不善。若于僧次请一人者。得大功德。胜别请五百罗汉)。

　　既无上座。及阿阇黎。途中独归。其日无供。

　　【疏】同辈上下。曰上座等。阿阇黎。此云轨范。谓与众中作轨范也(［毗尼母云］从无夏至九夏。是下座。十夏至十九夏。为中座。自二十夏至四十夏。是上座。五十夏已上。一切沙门之所尊敬。名耆宿［五分律］佛言上更无人。名上座)。

　　(△［南山钞］阿阇黎。隋言正行。能紏正弟子行故［四分律］明五种阿阇黎。一出家阿阇黎。二受戒阿阇黎。三教授阿阇黎。四授经阿阇黎。五依止阿阇黎。乃至依住一宿者。和尚及依止。多已十夏者为之。上四师。皆多已五夏者为之)。

　　(△［私谓］此经家结集叙事。明误堕缘起之文。阿难既不随如来应供。又不同大众赴斋。独行独归。一无伴侣。故曰既无上座及阿阇黎。描写途中孤独之状。初无弹驳之词也。寂音尊顶论言。比丘远出。须三人俱。为上座阿阇黎。考律无此明文。又谓出行既无上座。乞食又无次第。致溺淫舍。被邪咒摄。阿难既为佛侍。又须别求轨范僧乎。侍佛三愿。二不随如来受檀越别请。岂不知行乞次第乎。又听我出入无时。为广作利益四部众故。岂更论依止有无乎)。

　　(卍二平等行乞)。

　　即时阿难。执持应器。于所游城。次第循乞。

　　【疏】当日初分。乞食易得。故云即时。钵多罗。此云应量器。色与体量。皆应法度也。(［翻译云］律明钵体有二。瓦及铁也。色者。熏作黑色赤色。或孔雀咽色。鸰色等。量者。大钵受三升。小受升半［南山云］此姬周之斗也。准唐斗上钵一斗。下者五升［五分云］佛自作钵坯。以为后式)无择净秽。故云次第。顺于轨则。故云循乞。乞食十利。如宝雨经说(［宝雨经云］乞食成就十法。一为摄受有情。二为次第。三为不疲厌。四知足。五为分布。六为不耽嗜。七为知量。八为善品现前。九为善根圆满。十为离我执)。

　　(△［僧祇律云］乞食分施僧尼。法护令修道业。故云分卫［辅行云］诸律论文。乞食之卫。不一处足。为福他故。令至七家)。

　　心中初求。最后檀越。以为斋主。无问净秽。刹利尊姓。及旃陀罗。方行等慈。不择微贱。发意圆成。一切众生。无量功德。

　　【疏】檀越。此云施者。阿难乞食。意祈末后来请僧者。我当赴彼。故曰斋主。净秽。即刹利旃陀也。刹帝利。此云田主。即王种也。故云尊姓。(［肇公曰］王种也。秦言田主。劫初人食地肥。转食自然粳米。人情渐伪。各有封殖。遂立有德者处平分田地。王者之始也。故相承为名焉)旃陀罗。此云杀者。即魁脍滛酒家也。(［翻译］此言屠者。正言旃荼罗。此云严帜。谓恶业自严。行时摇铃持竹。为标帜故。若不尔者。王必罪之)。

　　(△［法显传］名为恶人。与人别居。入城市则击竹自异。人则避之)方。法也。轨则如来。行平等慈。不取贵择贱。俾施者见者。得福无量(［孤山云］方行等慈谓平等行慈也。欲令净秽。皆趋菩提。故曰圆成等)。

　　(△［净名经云］迦叶。住平等法。应次行乞食。以空聚相。入于聚落。以一食施一切。供养诸佛及众圣贤。然后可食。若能于食等者。诸法亦等。诸法等者。于食亦等。如是行乞。乃可取食)。

　　(卍三钦仰无遮)。

　　阿难已知。如来世尊。诃须菩提。及大迦叶。为阿罗汉。心不均平。钦仰如来。开阐无遮。度(度大各反度越也)诸疑谤。

　　【疏】迦叶波。此云饮光氏。尊者头陀。上行第一。故云大也。不均平者。善现舍贫从富。迦叶舍富从贫。皆为净名所诃。今言如来者。就其印可。功归佛也。(资中文)然佛常乞食。无遮间者。一由内证平等理。外不见贫富相。二心离贪慢。慈无偏利。三表威德。不惧恶象沽酒淫女家。四息凡夫讥嫌。五破二乘分别。故得仰效。行平等耳。度疑谤者。即息凡夫讥嫌也(［净名什公注］大迦叶先佛出家。第一头陀者也。一时从山中出。形体垢腻。着捔獘衣。诸比丘见之。起轻贱意。佛故赞言。善来迦叶。即分床坐。迦叶辞曰。佛为大师。我为弟子。云何共坐。佛言。我禅定解脱。智慧三昧。大慈大悲。教化众生。汝亦如是。有何差别。诸比丘发希有心。咸兴恭敬。迦叶闻已。当学佛行慈悲。救苦济人。有是慈悲。而舍富从贫。意将何在耶。将以贫人苦不植福。故致斯报。今不度者。来世益甚。亦以造富。有名利之嫌故。又不观来世。现受乐故。亦以富人慢恣。难开化故。贫人觉苦厌。此心易得故。从舍之生。必由异见。故讥其不普。诲以平等也［肇公曰］须菩提以长者豪富自恣。多怀贪吝。不虑无常。今虽快意。后必贫苦。愍其迷惑。故多就乞食)。

　　(○［删修］张无尽海眼经。删如来下十三字。补十八字云。曾于毗耶离城。拣择行乞。悲心不善。被长者诃。雷庵受师弹驳甚厉。以改窜经文。其过易见。标以示戒)。

　　经彼城陧。徐步郭门。严整威仪。肃恭斋法。

　　【疏】城之濠堑曰隍。斋庄齐整。不失威仪。安静恭谨。足成令则。以斯行乞。物无不从。仰效尊仪。故云斋法也(［定林云］佛与比丘。在辰巳间应供。名为斋者。与众生接。不得不斋。又以佛性故。等视众生。而以交神之道见之。故曰。严整威仪。肃恭斋法)。

　　(△［私谓］阿难乞乳婆罗门。不惧乳牛践害。乞食旃陀舍。不惧淫女酒家。住平等慈。行大乘法。所以知呵凡小。愿效无遮也。今师计执。弹斥纷如。独行无伴。引绳律仪。初求最后。深文拣别。又谓严整肃恭。作意矜局。不若收衣洗足。从容中道。凡夫讥嫌。是此流类。海形牛迹。岂不然乎)。

　　(卍四堕淫起教)。

　　尔时阿难。因乞食次。经历淫室。遭大幻术。摩登伽女。以娑毗迦罗。先梵天咒。摄入淫席。淫躬抚摩。将毁戒体。

　　【疏】尔时。此时也。摩登伽。义翻本性。下经云性比丘尼。是也。(又过去为婆罗门女。名为本性。今从昔号。故曰性比丘尼)。

　　(△［翻译］摩登皆梵音奢切。戒因缘经。旃陀罗女。名钵吉蹄。女报阿难。我是摩邓伽种。应法师云。摩登祇。女之总名。阿徙多。女之别名。此女𢍉贱。常埽市为业。用给衣食)娑毗迦罗。亦云劫毗罗。此言金头。或云黄发。食米齐外道也。(［清凉云］此云黄赤。时世号为黄叶色仙人［应法师云］食米脐外道。缚手二指。往舂簸处。以缚指取米屑。聚掌中为食。亦名鸡鸠外道。拾米如乳鸠行也［辅行云］迦罗恐身死。往自在天问。天令往频陀山。取余甘子。食之)师事梵天而得此咒。咒是梵天先说。外道施行。世人讽习。以为幻术。(［私谓］准摩邓伽经。摩邓母人咒阿难云。天魔乾闼婆。火神地神。急令阿难到此。此旃陀罗咒。梵天之邪咒也。莲华实说梵天娑毗罗咒曰。若能离此欲。定得梵天处。此仙人离欲之咒。梵天之正咒也。二咒皆称娑毗罗。皆称梵天者。西竺外道。自言梵天口生。梵天下第六天。即魔罗天所居。故魔梵咒术。往往相滥。道经度人章。亦言三界飞空。魔王歌音。皆是大梵洞章也。娑毗迦罗师事梵天。建立冥谛。为投灰外道之元祖。而咒术流传。导淫毁戒。驯至于此。故知梵咒即是上品魔王。登伽则下品魔女也。一淫女耳。一幻术耳。堕淫启教。密咒将护。法会因缘在此。五阴心魔。邪缘沈孽。一经关键。亦钩摄于此。行人其可忽诸)将毁戒体者。别解脱戒。白四所发。形愿业体。体即无作。从作戒生。是第三聚。非色非心为戒所依。持之即肥。犯之则羸。故云戒体。(［勖伊间曰］受戒。身口名有表有数有作色。意名无表无数无作色故名无作戒体。而今师误解。则以为一作不再作之义)阿难无心。遭逼入舍。欲犯未犯。故云将毁。若据下云。八万行中。只毁一戒。心清净故。尚未沦溺。应知阿难不毁吉罗。缘起如别(［寂音云］僧残罪。八万行中。只毁一戒者此也。于二十大僧中可忏。即得清净。脱犯根本罪。则不可忏。如针鼻缺。如石析不可再合［佛间曰］律谓比丘淫欲变心。与女人身相摩触。捉手捉发。受乐犯罪。今尊者为咒所著。非淫欲变心也。将毁戒体。从登伽边说。非阿难将毁也。安得以清净心。结僧残罪。况又违只毁一戒之文)。

　　(○［孤山云］经家明将毁危窘之意。生起如来往护之文。其实初果圣人。得道具戒。任久居淫室。终无毁犯。何者。见惑已除。惟存正使。虽有于贪。非妇不淫。虽有于瞋。垦地不夭。虽有于痴。不计性实。若在僧中。惑心设起。则有舍戒还家。欲饱还来之事。涅槃云。初果生恶国道而不为恶。大论云。初果生杀羊家。宁死不杀。此皆道具戒故。自然无犯也)。

　　(△［私谓］孤山高推圣果。保任久处无愆。诸师曲护当机。影响大权起教。若毕竟无碍。则阿难之悲泣谓何。若克定大权。则如来之救护亦假。当知如来大教。皆由机感应生。法会宿因。亦是缘深时熟。魔强法弱。过在多闻。惑破智成。功归大定。释尊捞笼技救。如箭赴机。当机发动激敡。如痈欲溃。斯则冥机不定。显益可凭。安得尽拂机缘。全归哢引。广如咨决。智者请详)。

　　(○［寂音论曰］世尊愍众生流转三界。皆由着欲。于诸欲中。唯淫为重。经首叙摩登伽女。谓溺之为大患。绝之为大利。譬如牧羊。鞭其后者。故于机会处。必痛致其意。如宝莲香比丘尼。妄言行淫无报。即于女根。节节焚然。堕无间狱。而乌刍瑟摩。闻佛说多淫之人。成猛火聚。以火光三昧。成阿罗汉。登无上觉。此二因缘。其灼然较著者也。论十种习因。首标淫习。而次贪慢等于后。说三决定义。令断杀盗淫妄。而叙淫于先。又观音三十二应。梵天王以欲心明悟。便与佛菩萨。缘觉声闻。同名解脱。又以食五种辛。发淫增恚。立第一渐次断之。次则当观淫欲。犹如毒蛇。禁戒成就。父母肉眼。能观十方。乃至即获无生法忍。是皆机会处。痛致其意者也)。

　　([?∴]三如来救护亲因三)。

　　(卍一斋毕归园)。

　　如来知彼。淫术所加。斋毕旋归。王及大臣。长者居士。俱来随佛。愿闻法要。

　　【疏】如来知者。知即是见也。谓以生死智明。不二天眼见也。(知即后得智。亦天眼见也)如来常仪。受请斋了。皆为说法。今日速归。必有所为。故随从而来。愿闻法要。(如来下资中文)然大众根熟。妙悟是时。不有因缘。无由发起。故托庆喜淫逼。摩登爱缠。俾知生死轮回。贪欲为本。修证常乐。禅慧是基。故下文中。天龙八部。有学二乘。及诸一切新发心菩萨。其数凡有十恒河沙。闻是法已。皆得本心。远尘离垢。获法眼净。性比丘尼。成阿罗汉。无量众生。发无上道心等。是知机应相扣。啐啄同时。形对像现。故无差滥。

　　(卍二放光说咒)。

　　于时世尊。顶放百宝。无畏光明。光中出生。千叶宝莲。有佛化身。结加趺坐。宣说神咒。

　　【疏】归园既毕。主伴咸臻。于此之际。故曰于时。佛顶。体也。寂无相故。光明。相也。具性德故。莲华。用也。成万行故。化佛。果也。理智行三。所成就故。宣神咒者。自果既圆。说利他故。又释迦。表果海无说。顶光莲现。表大定智悲。三法冥熏而起大用。故现化佛。说神咒也(［孤山云］顶表法身。光表报身。化佛表应身。光从顶出。即理由智发。遍照百界。故云百宝。化佛说咒。理智相冥。能起大用。折恶摄善也)。

　　(△［熏闻云］莲以表实。华以表权。应身起。用不离权实二智。是故化佛趺坐其中)。

　　(△［温陵云］无畏者。能慑魔外。物无以胜也。世尊不自宣说。而顶光化佛说者。示此咒乃无为心佛。无上心法也)。

　　(△［摩诃衍论曰］此应身周匝。千华上复现千释迦。一华百亿国。一国一释迦。故名释迦牟尼。千百万亿化身)。

　　(△［寂音曰］佛与众生。体本平等。痴爱所缠故。不自敬重。乃于他起见慢。生倒想。失平等法。散为异类。龙胜云。淫欲情重。无明偏多。受鹅鸭孔雀鸳鸯鸠鸽鸡鹜鹦鹉百舌之属。受此众生。种类百千。淫欲罪故。身生毛羽。隔诸细滑。𠿘距粗［鞭］不别触昧。盖淫心烦烧。名为热恼。淫事秽浊。名为欲泥。阿难未明顶法。痴爱所缚。怖畏散乱。几陷欲泥。宝有贵重义。光。有破暗义。故曰百宝无畏光明。莲华。净妙义。见者清凉除热恼。虽生淤泥而不染故。于热恼欲泥中。见此顶法。妙华清凉。则所有现行。皆无能所。心境虽歒。皆如幻住。故名为佛。故曰。光中出生千叶宝莲。有佛化身说法)。

　　(○［合释标指］此经五次放光。一从顶。表体无说。二面门。表说显心。三从卍字。表因心显现。四诸顶。表一多无碍。五从五体。表耳根圆通。总摄五根)。

　　(○［释文］［加趺］加跏同。趺风无切。足也。正作跗［大论云］诸坐法中。结跏趺坐。最安隐。不疲极。摄持手足。心亦不散。佛教弟子。结跏趺直身坐。直身。心易正故。若心驰散。摄之令还。如此系心。入三昧王三昧。如偈说。除睡懒覆心。身轻不疲懈。觉悟亦轻便。安坐如龙蟠。见𦘕加趺坐。魔王亦愁怖。何况入道人。安坐不倾动)。

　　(卍三来护提奖)。

　　来文殊师利。将咒往护。恶咒消灭。提奖阿难。及摩登伽。归来佛所。

　　［悫公疏］文殊密说。妙解邪方。是则阿难亦不显闻。但蒙密护。故第七云。尚未亲闻等。【疏】提携。奖劝也。文殊显传佛旨。密护阿难。先令登伽见佛离欲。闻法增道。意显咒力不可思议也。如下文云。彼尚淫女。无心修行。神力冥资。速证无学。何况汝等。在会声闻。求最上乘。决定成佛等(［雷庵云］此亦登伽入道机熟之时也)。

　　(○［引证］［净业障经云］有一比丘。名无垢光。于毗舍离城乞食。入淫女家。便咒其食。授比丘钵。此丘便失正念。起于欲心。行淫欲已。生大忧悔。时诸同学告言。此有文殊尸利菩萨。得无生法忍。善能灭除破戒之罪。亦令众生离诸盖缠。今［共］诣文殊。除汝忧悔。文殊具白世尊。佛为说法。本性清净。即得觉悟。今经如来救度阿难。必来文殊。良有以也)。

　　(○别序章上来序分竟)。

　　大佛顶首楞严经疏解蒙钞卷第一(之一)

　　大佛顶首楞严经疏解蒙钞卷第一(之二)

　　海印弟子　蒙叟钱谦益钞

　　(◎【疏】［第二正宗分］从此去至十卷。知有涅槃不恋三界。为正说。从正宗起。至标经名。是酬问正说分。由阿难正请。如来正说。解行圆备。不偏不邪。当机得益也)。

　　(○今谦益判经。由前发起序起。至第三卷。阿难说偈赞佛。为经之前分)。

　　(○今按正宗经文。阿难请修三昧。如来乘机广演。为初首第一大科。次分大文有七。一显如来藏心。二明修行方便。三辨离魔业行。四示地位阶差。五出圣教名殊。六辨趣生因异。七陈禅那境界。第一如来藏心科下。生起破阿难满慈二大母科。次下生起承起子母诸科。以次排定。各有标识。今初。第一大科。文二)。

　　(◎一阿难请修三昧二)。

　　([?∴]初阿难悲请)。

　　阿难见佛。顶礼悲泣。恨无始来。一向多闻。未全道力。

　　【疏】多闻习定。止观双修。若但偏攻。岂全道力。故涅槃云。先以定动。后以慧拔。定如缚贼。慧如杀贼。定慧双运。目足更资。到清凉池。保无留难。佛与阿难。空王佛时。同发大心。为乐多闻。匪勤修习。佛今成道。我始入流。仍值恶缘。不能免脱。良由偏失。诚可悲夫。故下文云。汝闻微尘佛。一切秘密门。欲漏不先除。畜闻成过误(［法华第九］佛言我与阿难。于空王佛所。同时发阿耨多罗三藐三菩提心。阿难常乐多闻。我常勤精进)。

　　(△［柏庭云］一向多闻。由不能返自闻根。随尘而出。故有未全道力之咎)。

　　殷勤启请。十方如来得成菩提。妙奢摩他。三摩。禅那。最初方便。

　　【疏】如来。极证人也。菩提。极证法也。人法双举者。拣所请行。非眇劣耳。(［孤山云］得成菩提者。证兹圆果。由彼圆因。即一心三止。楞严大定。是诸佛一路证果之门也)。

　　(○菩提。智论翻为佛道［肇公云］道之极者。称曰菩提。秦无言以译之［生公云］实则体极居终智慧也)奢摩他云止。三摩云观。禅那云静虑。释其相者。如圆觉经。(［资中疏］准圆觉经。奢摩他以寂静为相。三摩以幻化为相。禅那俱离静幻二相。此大义与一心三观相应)此三种义。只在一心。非三而三。不一而一。举一即具。故称为妙。即天台一心三观也。此观若成即证涅槃三德。名秘密藏。故举十方如来。得成菩提等。(［私谓］长水疏禀承资中。和会台观。然皆准圆觉经。今略依圭峰疏。会异说一科通之。一即会圆觉三法。静幻寂如前说。次三摩钵提。亦云钵底。即此经之三摩也。孤山泥于古译。解三摩为三摩提。即以阿难所问三摩释佛告之有三摩提。合两经之解而知其误也。二会涅槃三相。二名毗婆舍那。即此经三摩。与圆觉三摩钵提之别名。苑公释毗钵舍那。此云种种观察。正此经毗婆舍那。觉明分析义。故知三经名异义同。而三摩无容错解也。三会天台三观。圭峰判圆觉三门。与天台三观。义理同而意趣异。已闇简资中之说矣。圆觉既尔。首楞亦然。此则长水疏破立未尽。窃以草堂为良导也)最初方便者。然方便多种。今问成佛妙行。复云最初者。意请成妙行之方便也。浅深虽异。俱方便耳。如圆觉经方便随顺。圆摄所归。即有三种。(即奢摩等三观门)此指妙行即方便也。如下经佛问圆通。从何方便入三摩地。即指入妙行之方便也。今文请即通问。下文答即别说。如下文云。有大佛顶首楞严等。即许说成道妙行也。复先征诘发心。推遂妄执。破群疑。显藏性。令信解不谬。阿难因此了悟。发菩提心等。此即信解真正。成本起因。若无此因。纵历多劫。修诸行门。皆成邪僻。犹如煮沙。欲成嘉馔。终不能得。故圆觉中。示三观。显诸轮。一一皆云悟净圆觉。此经亦尔。从初至第四卷半已来。则总明信解真正。为最初方便也。(第四卷大文第二。明修行方便。疏云。上来破执破疑。显如来藏。约信解为真修之本。答最初方便竟。次下约依解修行。成就止观。为入理之方便。按经文从初至第四卷半已来。总明信解真正。皆开示奢摩他路。明正修行路也。长水于此。盖已克定奢摩他观为最初方便。但义含未显耳)悟解虽正。明识藏心。多闻无功。不逮修习。故请修行。从何摄伏。佛即具辩止观。为正修法。止观成处。为真三昧。(疏云。妙三摩提。首楞严定。即真如观。欲修此观。先须方便。方便若成。真修可冀。故以止观二门。名为发觉初心。即最初方便也。按长水此文确指发觉初心。二决定义。为最初方便。则舍止观二门。别无最初方便矣。妙奢摩他。即观之止。应是发觉初心。修观门第一方便。无可疑也)入此行时。须有方便。方便之法。不离根门。入一无妄。余皆清净。故问二十五圣。复来文殊令拣。即以根门顺机。为最初方便。如下文云。我今欲令阿难开悟。二十五圣。谁当其根。何方便门。得易成就。此则的取从闻思修。为初方便。最初之义先解后行。无出于斯［或可］最初是无上第一之义。即指真定为方便耳。如别有说。吾弗知也(［融室云］此经修习三观。所依之本。即大佛顶首楞严也。如法华云。诸佛第一方便。此即长水或可一科)。

　　(△［吴兴云］阿难所请。有通有别。通即奢摩他等。别则最初方便。经从破心见已去。酬其通请。辨圆通本根。酬其别请。要惟观音耳根圆通。是最初方便)。

　　(△［海印云］阿难是转法轮第三将。奢摩他三法。岂不熟闻。以多闻无功。爱习深厚。非仗三观大法。不足以断之。故问最初方便。要知下手功夫。从何而入耳。此正拣吴兴问有通别之文)。

　　(○［私谓］如来说法。有通有别。言通则教观互通。此经三门。即圆觉之静幻寂。即涅槃之定慧舍。在马鸣为止观。在龙树为空假中。本自圆成。何烦和会。言别则义门各别。圆觉威德章。差别此方便者。名奢摩他等。辨音章。广明单复修奢摩他等。普眼章。则云先依如来奢摩他行。一经中开设观门。先后绝待。则首楞严中。阿难所请观门。不应以诸经之三观。与台家之三止。比量配合。亦已明矣。今依本经。我今示汝奢摩他路等。又云。于奢摩他微密观照。乃至除奢摩他及佛出世。不可停寝等。复引圆觉先依奢摩他行。乃至法界圆通。以为诚证。决定知奢摩他路。是入楞严大定。获常住真心。为出生死之大路。束长水止观之二门。归奢摩寂静之一法。最初方便。克定于斯。发觉初心。有诚证也。问曰。经中一问一答。函盖相应。此经三观。阿难殷勤以请。如来未尝指决以答。此最初方便。所以科判纷拏。都无楷定也。今将何以断之。答曰。阿难多闻总持。得深三昧。岂于奢摩三法。尚有未了。今所问者。正于三法中决择。问何法是最初方便耳。彼问既非通指三法。如来何从一一而。答之乎。一期法会。啐啄同时。阿难但启请最初方便。如来但答示最初方便。今不于师资问答。对决分明。而影互测度。横分科段。则岳师通请别请之说误之也。智论明如来说法。有四种答。一决定答。二分别答。三反问答。四置答。如圆觉中。差别三种方便。及单复观网。此分别答也。今经阿难启请。如来两门示答。初言有三摩提名大佛顶等。此大总相法门。第一决定答也。次言欲知奢摩他路愿出生死。此成佛道妙行。第二决定答也。此中对决。惟憨大师具金刚眼。学者其毋忽焉)。

　　([?∴]二大众愿闻)。

　　于时复有恒沙菩萨。及诸十方大阿罗汉。辟支佛等。俱愿乐闻。退坐默然。承受圣旨。

　　【疏】如渴思冷水。如饥思饮食。如病思良药。如众蜂依蜜。我等亦如是愿闻甘露法。(华严偈)大众欲闻。假其请主。三乘贤圣。八部王臣。(［孤山云］通序不言菩萨。别序不言二乘。此中备三乘。验前二序。影略互见)洁己虚心。收视反听而寂默也(［智论偈云］听者端视如渴饮。一心入于语义中。踊跃闻法。心悲喜。如是之人可为说。论又云。阿罗汉所作已办。譬如饱满人。得好食。犹尚更食。云何饥渴人。而言不应食。是故。罗汉虽所作已办。常在佛边听法。心无厌足)。

　　(○正宗文中科行生起略例○长水排科入经。州次部居。未免错杂。泐潭标指。始用画线分科。列于简端。线路重叠。未能一览分晓。今仍准长水。依经排列。大小科段。略有幖识。经中大文七科。幖识用◎。大文下初分母科。用[○@●]。母科下初生子科。用[○@│]又复子科之下。别生悬起。更有多科。是中子重生母。幖识用◑。母重生子。幖识用[○@║]。若子母叠生。则仍用◑用[○@║]。若科中子母相生。上下承起处。用[?∴]。承起之第二科。用卍。又经文逐节开章。子母科下。生起细科。凡科文关键处。用[○@(?∴)]用[○@卍]用[?(○/○)]。次下细科用○用[?(▽/○)]。用▽。用[?╳]。以次标识。视文之繁简为杀。经文条列。庶不混淆。子母部居。自成伦序。观者细心讨求。或可免尘飞烟𩗺之患矣)。

　　(○三如来乘机广演。次下大文有七。今先明第一大文。逐节科段)。

　　(◎第一大文。显如来藏心下。母科有二)。

　　([○@●]一破阿难认妄迷真显如来藏（从此去尽三卷经文）二破满慈执相难性显如来藏（从四卷初尽三十四纸经文）初中生子科二)。

　　([○@│]一正约心见以破显（从此去尽二卷破和合非合）二总约诸法以会通（从二卷中尽二卷终）初中子科下。承起科四)。

　　([?∴]一审其发心。二彰其妄失。三劝其直心。四审其真妄。次下逐节分科。至文知之。今初。审其发心分二)。

　　(卍初问发心之因)。

　　佛告阿难。汝我同气。情均天伦。

　　【疏】庆喜是佛堂弟。祖父相传。亦名同气。兄弟相次。恩爱相属。自然而然。故曰天伦(［智论云］昔有日种王。名师子颊。其王有四子一女。一净饭王。二子。悉达陀。难陀。二白饭王。二子［跂］提。婆沙。三斛饭王。二子。提婆达多。阿难。四甘露饭［悉］二子。摩诃男。阿泥卢豆。甘露味女。有一子。施婆罗)。

　　当初发心。(标心)于我法中。见(标见)何胜相。顿舍世间。深重恩爱。

　　【疏】父母妻子。恩爱之深者。世人以舍粗重恩爱。为其至道。而不知修行见爱。尚是妄心。故审问之。后方推破(［吴兴云］阿难厌多闻而忻妙定。如来欲谈实相。先诘妄缘。故问发心见相之由。为止散入寂之本)。

　　(△［私谓］如来征诘阿难。先设心见两关。问中云。当初发心。心也。见何胜相。见也。答中云。我见如来三十二相。见也。常自思惟。心也。次下是心是眼。重重勘辨。乃至屈指飞光。卒以眼根得悟。如来说法。圆妙如是)。

　　(卍二答舍爱之缘)。

　　阿难白佛。我见(标见)如来三十二相。胜妙殊绝。形体映彻。犹如琉璃。

　　【疏】如来大相。有三十二。谓足下安平。至顶成肉髻。小相有八十种。谓无见顶。至手足有德相。从大相海。流出小相。故名为好。释梵轮王。亦有大相。然无其好。暗昧不明。不名胜妙殊绝。形状体质。清净无垢。喻琉璃也(［法苑珠林］身道则光色一丈。眉间则白毫五尺。开卍字于胸前。蹑千轮于足下。大略以言。三十有二)。

　　常自思惟。(标心)此相非是欲爱所生。何以故。欲气粗浊。腥臊交遘。脓血杂乱。不能发生胜净妙明。紫金光聚。是以渴仰。从佛剃落。

　　【疏】从戒定慧所成就故。故非欲爱。欲爱之生。纯是不净。大集经中。具说受生。皆由为母与己识情。互生爱欲。由是托彼赤白二滴。为识所依。一处和合。名歌罗逻。而渐增长。至于出胎。五谷长养。虽成人相。如革囊盛粪。故云脓血杂乱。阎浮提金。展转比至迦叶身金。犹如聚墨。若比佛身。迦叶如墨。欲爱所招。终非如此。(［智论云］佛作何等金色。若铁在金边则不现。今现在金。比佛在时金则不现。佛在时金。比阎浮那金则不现。阎浮那金。比大海中转轮圣王道中金沙则不现。金沙比金山则不现。金山比须弥山金则不现。须弥山金比三十三天璎珞金则不现。三十三天乃至焰摩他化自在金比菩萨身色则不现。如是妙色。是名金色相。诸天光明。在佛光边。不照不现。譬如焦炷。比阎浮檀金)胜相妙绝。知非爱生。思渴瞻仰故求舍爱。愿从佛化。俾易妙身。斯不知以爱舍爱。转增妄矣(按智论明贪法过者。或爱自身他身。或爱善法。如爱佛菩提等。若依大乘。此皆是使。若依小乘。贪着非使。此即长水料简舍爱之义)。

　　(△［孤山云］见相实有。生灭宛然。缘此发心。安趋常果。故下经云。若于因地。以生灭心为本修因。而求佛乘不生不灭。无有是处［天如补注］阿难见相。乃缘尘分别之见。其所发心。即妄想攀缘之心。后文七征八辨。重重逐破者此也)。

　　(△［中川云］华严十住品。明发心见佛十缘。一形貌容仪。二显色大相。三具随好故。净印经明初发心菩萨。见相庄严而得清净。乃至观佛法身。离于二边等。此经将显真心实际。对拣攀缘。非不以见相之故。而发起菩提也［私谓］如来征破。首言用诸妄想。见佛发心。复有何过。月公表我见犹在。孤山指生灭宛然。天如斥攀缘分别。人投一药。殊非对症。交光料简天如。别指思惟为病。不闻佛教阿难。当善思惟耶。群言淆乱。吾取中川也)。

　　(△［温陵云］答舍爱之因。意显欲漏粗恶。能障妙明。欲复真净。当离爱染。弃浊染。发妙明。正此经缘起。余说则疏矣)。

　　(△［私谓］憨大师曰。见相生爱。爱习发现。阿难既爱如来。安得不爱摩登。窃疑此语未圆。僭易之曰。爱习种子。熏染钩率。阿难既爱如来。登伽安得不爱庆喜。云栖云。见如来之相。与见登伽之相。其为相一也。亦僭易之曰。庆喜见如来之相。登伽亦见庆喜之相。见相一也)。

　　(○［引证］付法藏因缘经阿难比丘。智慧深妙。总持多闻。至婆伽［婆］成无上道。化诸众生。即自思惟。世间牢狱。不可爱乐。五欲如幻。无有坚实。甚可畏恶。过于毒蛇。盛年勇壮。颜容姿美。悉为老病之所残害。无常迅驶。如瀑河流。吞灭一切恩爱集会。古昔诸王。威德自在。为无常风之所吹坏。忧悲哀恼。众苦相续。爱罗刹女。常欺众生。我当云何。得免斯难。复作是念。如来世尊本。从释氏。出家学道。我今应当往为弟子。即至佛所。哀求出家。佛言善来。便成沙门。即为说法。所谓施论戒论生天之论。欲为不净。出要最善。意即开解。成须陀洹。按阿难从佛出家。即证初果。此文及释论具明。近德苦诤。若初果人。那得堕淫。举此正之)。

　　([?∴]二彰其妄失二)。

　　(卍一总彰沦溺)。

　　佛言。善哉阿难。汝等当知。一切众生。从无始来。生死相续。

　　【疏】久成积苦也(［温陵云］众生生死轮转。由不自知常心妙体。妄缠爱想。阿难能知省厌舍。所以称善)。

　　(△［熏闻云］一切众生。即下文十种异生也。正指六道。亦兼三乘。以六道受分段生死。三乘受变易生死。皆有轮转义故［私谓］此中生死轮回。当正指六道分段生死。以全经十习因六交报等文。对决可了。指变易生死则迂)。

　　(卍二别释由因二)。

　　([○@(?∴)]一迷真)。

　　皆由不知常住真心。性净明体。

　　([○@(?∴)]二认妄)。

　　用诸妄想。此想不真故有轮转。

　　【疏】迷自本真也。无始晦昧。故曰不知。(［标指］一念迷真。三细便起。此根本无明。曰不知也)不生不灭。名为常住。离诸妄伪。灵鉴不二。故曰真心。三德具足。为一切法之所依止。故曰性净明体。(摩诃般若解脱法身三德具足。惑者不知)众生悉尔。故曰皆由。用诸下。认他妄想也。下文云。此是前尘虚妄相想。惑汝真性。从无始来。认贼为子。失汝元常。故受轮转。举世修行。多同此计。故托阿难。总彰其失。

　　○［宗镜录］心有二种。一缘虑妄心。随染缘所起妄心而无自体。但是前尘。逐境有无。随情生灭。(唯破此心。虽云可破。而无所破。以无性故)二常住真心。无有变异。唯是真实如来藏法。即立此心。以为宗镜。(识论云。心有二种。一相应心。谓无常妄识。虚妄分别。与烦恼结使相应。二不相应心。所谓常住。第一义谛。古今一相。自性清净心)以不了不动真心。而随轮回妄识。此识无体。不离真心。元于无想真元。转作有情妄想。(释用诸妄想)。

　　(△［翻译集］楞伽云。如来之藏。是善不善因。能遍兴造一切趣生。此从真起妄也)如风起澄潭之浪。似翳生空界之华。翳消空净。浪息潭清。惟一真心。周遍法界。从上禀受。以此真心为宗。离此修行。尽萦魔罥。别有所得。悉陷邪林。是以能动深慈。倍生怜愍(［私谓］宗镜明缘虑妄心。即无常妄识。故知用诸妄想。即六七妄识也。禅源诠云。第八识无别自体。但是真心。宗镜又云。无垢净识。即是常住真心。即指八识如来藏心为常住也)。

　　(△［合论］杂华曰。以不了第一义故。号为无明。枣柏曰。以真智无性故。不能自知无性。故名无明。倘能了知。则无生死。是以佛言不知常住真心。相续生死。为要决也。楞伽曰。前圣所知。转相传授。妄想无性。夫无性则无生。是以佛言此想不真。故有轮转。为明诲也)。

　　(△［私谓］经中累言此是前尘虚妄相想。又执汝生死妄想等。皆未克指妄想生起。行相云何。此文首标用诸妄想。经后阴魔文。一一结云。坚固等妄想以为其本。知此经始末。全为发明五阴妄想本因也。三细六粗。俱名妄想。开为五阴。区分为十二类。和合为八万四千颠倒乱想。故曰用诸妄想。最后云。汝应将此妄想根本。传示末法。以五妄想。束五受阴。以一识心。束五妄想。故曰。一界五阴如尺。惟在识心如寸。一经中修行辨魔大义。圆摄于此)。

　　(○［引证］［宗镜云］万类之中。惟心为贵。如金翅鸟。命终之后。骨肉散尽。惟有心在。难陀龙王取此鸟心以为明珠。转轮王得以为如意珠。一切众生心。亦复如是幻身虽灭其心不坏。祖师云。百骸虽散尽。一物镇长灵。若能了此常住真心。即同获于如意珠宝)。

　　([?∴]三劝其直心三)。

　　([○@(?∴)]一正劝)。

　　汝今欲研无上菩提。真发明性。应当直心。酬我所问。

　　【疏】下文识精元明。即是无始菩提涅槃元清净体。此体非妄。无有变异。故云真性。研。究穷也。净名云。直心是道场。无虚假故。今推本意。岂得异想发言。欲正修行。当须确实。故今劝也。

　　([○@(?∴)]二引证)。

　　十方如来。同一道故。出离生死。皆以直心。

　　【疏】诸佛同道。脱苦得乐。皆由直心者。此有二种。一发言无虚假。如此文所劝。净名道场。二向理之心。无别岐路。即如起信三心之直心也。故论云。一者直心。正向真如法故。此为二行根本也。今此经意。须具二焉。始令发言无妄。终成向理心绝方为十方同道(［私谓］按肇公解净名无虚假云。直心者。谓内心真直。外无虚假。斯乃基百行之本。直心入行转深。则变为菩提心也。起信成就发心者。发何等心。一者直心。正念真如法故。贤首云。谓向理之心。无别岐路。即自利利他二行之本。合而言之。净名四心。起信三心。皆一直心为根本。从心发言。因苗辨地。发言无妄。即直心向理中。无虚假之相也。疏以言直心直。开直心为二。未知是不)。

　　(△［智论十三］实语之人。其心端直。易得免苦。譬如稠林曳木。直者先出)。

　　(○［净名经云］菩萨随其直心。则能发行。肇曰。夫心直则信固。信固然后能发迹造行。然则始于万行者。其惟直心乎。是以始于直心。终于净土。譬犹植栽丝发。其茂百围也。直心。树其萌。众行因而成。故言随也)。

　　([○@(?∴)]三结益)。

　　心言直故。如是乃至。终始地位。中间永无诸委曲相。

　　【疏】因苗辨地。言直心直。苟或反此。罪非轻小。如下经云。若大妄语。即三摩提不得清净。成爱见魔。失如来种。若诸比丘。心如直弦。一切真实。入三摩地。永无魔事。我印是人。成就菩萨无上知觉。发心曰始。究竟名终。弹指能超。故无委曲(下经云。心地不直。果招纡曲)。

　　(△［孤山云］三谛真常。故心直了义顿说。故言直)。

　　(△［柏庭云］五十五位。始于干慧。则己中中流入。以至直趣萨婆若海。中中流入者。从中入中。不从偏中入。皆以直心之相也)。

　　([?∴]四审其真妄为正约心见破显之承起科。是中子科下出生母科二)。

　　(◑一推妄所在（从此去尽七征经文）二破妄显真。（起七征讫后尽破和合文）)。

　　([○@║]初中生子科又三初推征心目所在。二审定心目讨除。三推征计心无在)。

　　([○@(?∴)]初中分科二)。

　　([○@卍]一问)。

　　阿难。我今问汝。当汝发心。(问心)缘于如来。三十二相。(问见)将何所见。(审见)谁为爱乐(审心)。

　　【疏】心见两门。由兹所问。下既认心不迭。指见谬称。故成二障为缠。三空罔契。故下征诘。俾识妄源(［熏闻云］如来身相。乃因缘所生法也。随机所见。四种不同。谓生灭无生。无量无作。四见虽异。一境是同。今欲破生灭之心。显无作之理。故举所缘之境。以问能缘之见。如医设药先审病源)。

　　(△［论补］此经破妄显真。先审色心二法所见即色。爱乐即心)。

　　([○@卍]二答)。

　　阿难白佛言。世尊。如是爱乐。用我心目。(单牒双指。巧略故也)由目观见如来胜相。心生爱乐。(双答心见)故我发心。愿舍生死。

　　［资中疏］此正陈妄体。由乎心目。故下破此。乃成心见两门【疏】目即眼根。心即意识。根识虚妄。犹如空华。若执有体。能见能乐。岂惟迷于法空。亦起人我见爱。故下文云。六为贼媒。自劫家宝。无始虚习。住地无明。皆由根识。更非他物。想相为尘。识情为垢。生死轮转。莫不由斯。故下推征。令知虚妄。

　　([○@║]二审定心目讨除三)。

　　([○@(?∴)]一牒前以诘)。

　　佛告阿难。如汝所说。真所爱乐。因于心目。(牒)若不识知心目所在。(审)则不能得。降伏尘劳。

　　【疏】心目是本。尘劳为末。若迷本之依处。群末难除。染污故名尘。扰恼故名劳。即通指二障也(［圆觉钞］尘是六尘。劳谓劳倦。由尘成劳。故名尘劳)。

　　([○@(?∴)]二举事以况)。

　　譬如国王。(真性也)为贼所侵。(烦恼迷真也)发兵讨除。(用智也)是兵要当知贼所在(兵。人所执器也)。

　　［宗镜］生死所起。不出根尘。因不觉而妄念忽生。迷法界而幻境潜现。从此执人执法。立自立他。随对待而顺逆牵情。逐分别而爱憎关念。遂乃竛竮五趣。匍匐四生。今欲返究妄源。顺明起处。故知心为群妄之源。目是诸见之本。是以生死之本。起惑之初。因迷内心而作外尘。为执妄识而成内我。由我而强为主宰。从想而建立自他。抱幻凭虚。遂成颠倒。一心颠倒。二见颠倒。三想颠倒。心如停贼主人。见是贼身。想是贼脚。根尘是贼媒。内外勾连。劫尽家宝。是以见劫眼根善。声劫耳根善。香劫鼻根善。味劫舌根善。触劫身根善。法劫意根善。法财倾竭。智藏空虚。如怨诈亲。谁有知者。如或识贼。贼无能为。若了境识心。终不为外尘所侵。内结能缚(［圆觉疏］因对外境。验得内心。我执犹坚。潜攻相续。虽慧军数举。魔众频摧。且阿赖耶城。难攻主宰。末那常侍。防护牢强。意识谋臣。经营内外。旁监五识之将。以镇六根之门。由是贼主。频通游戏。时时偷号。惑我法王。往往侵疆。扰我观境。虽外怯般若。昼伏夜行。而内挟无明。昼夜不断)。

　　(△［补遗］知贼所在。立阴境也。发兵讨除。修止观也)。

　　([○@(?∴)]三示过以问)。

　　使汝流转。心目为咎。(示过也。汝合国王。心自合贼)吾今问汝。惟心与目。今何所在(总问所依也)。

　　(○［合释］［海印云］心目二妄。摄尽五蕴八识。论从生灭门入真如门云。推求五蕴。色之与心。六尘境界毕竟无念。十方求之。终不可得。长水云。先观色者五蕴之首。最初现故。大般若亦复先明受想行识。诸心心所。名为四阴。俱属于心。以此印定经文。此大教之纲宗也)。

　　(△［中川云］前已开宗。次当显义。欲夷道梗。先沮心怨。故推七处攀缘。以为入观方便)。

　　(○［私谓］经云。发兵讨除。要当知贼所在。贼之所在。心目是已。而可以不知国王之所在乎。下文征心初首。阿难计心在内。如来且未推破。却先摩顶慰嘱。告示三昧者。以谓推穷妄心。正是发兵讨贼。要必先知国王所在。正位居体然后可以利用行师也。国王者何。有三摩提。名大佛顶。首楞严王是也。是为心王。亦为三昧王。亦为金刚王。心有真王。则五众魔军。无明贼师。一一皆批根捣穴。何忧乎六贼之媒劫也。经举国王为喻。以此)。

　　([○@║]三推征计心无在七)。

　　([○@(?∴)]一破在内三)。

　　([○@卍]一正立二)。

　　([?(○/○)]初引他例答)。

　　阿难白佛言。世尊。一切世间。十种异生。同将识心。(标识心)居在身内。纵观如来。青莲华眼。(标目)亦在佛面。

　　【疏】下文有十二类。今举大数。(［定林云］十二类生。除空散消沉。土木金石为十。是二非心眼伦故。张无尽指四圣六凡。四圣岂可目异生)凡夫造业不同。感果差别。名为异生。(［清凉云］异生即是凡夫。梁摄论中。明凡夫性)一切世间者。举依显正也。前举凡夫在内。后指佛眼在面。欲取例已。亦复然也(［标指］圣凡心目亦同。译人巧略。凡夫眼亦在面。文略其眼。圣人心亦居内。文略其心也)。

　　(△［私谓］永明曰。阿难以推穷寻逐者为心。遭佛诃之。推穷寻逐者识也。若以识法随相行。则烦恼名识。不名心也。如来初征心目。阿难即云。十种异生。同将识心居在身内。如是识心。实居身内。此十类异生识心之总计也。以是缘虑心。通八识故。次云。眼能发识。见是其眼等。以是眼识缘生故。又心居身外。身触身觉等。皆是身识合离知故。是则阿难被佛征诘。逐处推寻者。皆是此识心也。如来七征牒结。皆云。汝之心灵一切明了。又云。汝言觉知明了之心。此是第六明了意识。依五根门同缘五尘者。故知如来七处征心亦征此识心也。故曰推求五蕴。色之与心。识阴者。心是也。阿难此问。首标识心。一经中推征宗要在此)。

　　(○［释文］［净名经］目净修广如青莲。肇曰。天竺青莲华。叶修而广。青白分明。有大人目相［大论］真青眼相。如好青莲华)。

　　([?(○/○)]二指已结答)。

　　我今观此浮根四尘。秪在我面。如是识心。实居身内。

　　【疏】以眼根净色。是不可见。故指浮根四尘。标眼所在。(资中文)圣凡既尔。在己必然。面与身中。心眼定处也(［资中云］浮虚不实。昏翳真性。故曰浮尘)。

　　(△［携李云］浮根四尘。即外五根。名浮尘根。内外五根。皆具八法所成。能造四大。地水火风。所造四尘。色香味触。今浮尘眼根中。能造四大不可见。故指所造也)。

　　(△［熏闻云］浮谓粗浮。尘以染污为名。染污真性故。根以能生为义。能生五识故)。

　　([○@卍]二正破三)。

　　([?(○/○)]一举事定见三)。

　　([│/○]一问境内外)。

　　佛告阿难。汝今现坐。如来讲堂。观祇陀林。今何所在。(一问)世尊。此大重阁。清净讲堂。在给孤园。今祇陀林。实在堂外(初答)。

　　【疏】堂在园中。林居堂外。内外既分。计宗危矣(［直解］观祇陀林。今何所在。要明自内及外。先见内。后见外。当次第见也)。

　　(△［孤山云］此三问。将破心目之执。故先定之)。

　　([│/○]二定见先后)。

　　阿难。汝今堂中。先何所见。(二问)世尊。我在堂中。先见如来。次观大众。如是外望。方瞩林园(次答)。

　　【疏】定先后者。欲破阿难在内之心不能如此次第见故(［温陵云］欲破在内之心不先见内)。

　　(△［直解］佛与众生。见虽先后。总在堂内。如是下。次见外也)。

　　([│/○]三审见因由)。

　　阿难。汝瞩林园。因何有见。(三问)世尊。此大讲堂。户牖开豁。故我在堂。得远瞻见(终答)。

　　【疏】讲堂。身也。阿难。心也。如来大众。五藏也。户牖。根也(［温陵云］汝瞩等。且引事辨定。下方牒破)。

　　(△［直解］阿难执见由眼。故问因何有见。使其答出。后乃牒破。下经云。汝在室中。门能见不。此中已含下文。见性是心非眼之义)。

　　([?(○/○)]二告示三昧)。

　　尔时世尊。在大众中。舒金色臂。摩阿难顶。

　　【疏】以慈摄也。如父嘱子。拊背而告。此有三意。一安慰其心。令无恐惧。二嘱其谛受。令无忘失。三示今许说。无有虚妄。故舒其手。现慈相也(［清凉钞］楞伽云。二者灌顶神力。即智灌心顶。手摩身顶。顶受摩者。上禀尊力故)。

　　(△［融室云］佛摩顶者。为说大佛顶故)。

　　告示阿难。及诸大众。有三摩提。名大佛顶。首楞严王。具足万行。十方如来。(牒上得成菩提)一门超出。妙庄严路。

　　［融室广注］三摩提。即非阿难所请三观之一。乃是一经总相法门。与圆觉经宗。大体是同。彼经云。有大陀罗尼门。名曰圆觉。此云。有三摩地。名大佛顶首楞严王。准大般若经云。遍摄持者。陀罗尼门相。遍摄受者。三摩地门相。谓摄持一切诸法。持令不失。则是陀罗尼门。故知圆觉一经。所诠总相陀罗尼门。名为圆觉。遍摄受一切诸法。受而不拒。则是三摩地门。故知楞严一经。所诠总相三摩地门。名大佛顶首楞严地。彼经有大陀罗尼门。名曰圆觉。流出一切清净真如菩提涅槃及波罗蜜。教授菩萨。今经三摩提名大佛顶首楞严王者。首楞严王。是诸佛菩萨修因究果之事。故云具足万行。大佛顶。是诸佛所证极果。故云十方如来一门超出妙庄严路。当知一经大旨。具于经初。其后征心辨见。示富那妙觉明性。证观音真实圆通。从始至终。若奢摩他三摩禅那等法。总论所归。不出于此(［藕益云］阿难所问三摩。即圆觉三摩钵提。略去钵提二字。此云三摩提。即是三昧。梵音楚夏耳。与阿难所问三摩不同)。

　　(○［孤山曰］阿难向以三名为请。今如来但举三摩提者。圆融三止。举一即三故。下文奢摩他路。其意亦尔)。

　　(△［私谓］自孤山圆师。不知三摩提。是楞严一经大总相法门。误以阿难所请三名。举一即三为解。后学承讹踵谬不复知此经纲领。吴江行师。特标三摩地为一经所诠总相。证明长水克示真三昧之义。其唱言曰。三摩提。即非阿难所请三观之一。圆师误解。有无穷过。一言以蔽之矣。蒙于咨决。少有发明。今复略而言之。明三摩地为遍摄受总相法门者。大般若经。及瑜伽显扬诸论也。明三摩地三摩钵底为别相法门者。瑜伽三摩呬多地中。标列四种。及华严七地品云。诸禅三昧。三摩钵底。皆得现前也。明此经三摩地。非三观中之三摩者。准宝积经云。佛本性者。不可取得。不可观见。是心法性。而能修习一切静虑。解脱。三摩地。三摩钵提。回向佛胜三摩地。大般若亦云。世尊入等持王妙三摩地。诸三摩地。皆摄入此三摩地中。故知此经真三摩地。即宝积之胜三摩地。大般若之妙三摩地。断非阿难所请之三摩也。明三摩地与三昧。名异义一者。智论释三三昧云。一切禅定摄心。皆名为三摩提。秦言正心行处。是心从无始来常曲不端。得是正心行处。心则端直。譬如蛇行常曲。入竹筒则直。应法师云。此云等持。等持。即三摩地也。隢法师释三昧。此云正思。瑜伽云。三摩地者。谓于所缘审正观察。心一境性故。故知长水悬叙。谓克示真三昧者。亦默摈孤山之缪解也。近师以一经三名。横分三段。谓经初但释奢摩他。不应标大佛顶三摩提总相。而曲为之说曰。随便寄居于此也。舛缪无稽。可为掩口。而犹未免疑误后人。今遍摄受法门。对决分明。此等邪说不攻而自熄矣)。

　　(○［释文］三摩。即圆觉经三摩钵提。彼疏云。亦名三摩钵底。此云等至。等持之。中。能至胜位故。又等谓齐等。离沉掉故。至谓至到。到胜定故。三摩地。此云等持。等者正也。正持心也。持谓持诸功德也。应法师云。三昧。莫盖反。正言三摩地。或言三摩提。三摩帝。皆讹。清凉云。地音田夷反。又音提字也。盖梵音奢切。地与提帝。皆语转耳。清凉又云。论三摩提。即三摩钵底之古译也。略一䟦字。具云三摩䟦提。此则梵音古译。三摩钵底。亦可译三摩提也。然三摩地自有正译。无容以此相滥耳)。

　　【疏】下云。十方薄伽梵。一路涅槃门。直道无异。通至宝所。故云一门。(［温陵云］首楞三昧。千圣共由。故曰一门)清净果海。从德具足。故曰庄严。(［藕益云］圆修妙悟。如印顿成。故名超出。称性所起福慧二严。还庄严一性。性修不二。名妙庄严)真三摩地。因行所履。故名为路(［熏闻云］由因通果。妙庄严海。由此而至。故谓之路)。

　　汝今谛听。阿难顶礼。伏受慈旨。

　　(［圆觉疏］戒令审谛。勿杂余缘。无以生灭心行。听实相法)。

　　(△［私谓］涅槃中佛告狮子吼。一切众生。悉有首楞严三昧。以不修。行故。不能得见。夫以首楞严三昧。十住菩萨不知是常住法。十地菩萨。虽见佛性而不能了。而如来于征心初首。诘难方兴。随于语次摩顶。慰喻唱言。有三摩提名大佛顶首楞严王。不惜郑重标示者。良欲使阿难大众。了知首楞严三昧。即在乱心惑障。六情暗浊。无明覆结之中。宛然具足。奉此心王为宗。则主宰牢强。国土安隐。然后可以发兵讨除。搜穷心贼之窟穴也。华严出现品曰。奇哉奇哉此诸众生。具有如来智慧德相。愚痴迷惑。不知不见。我当教以圣道。令其永离妄想执着。自于身中。得见如来广大智慧。与佛无异。即与涅槃之旨同也)。

　　([?(○/○)]三引例举失三)。

　　([│/○]一引例正问)。

　　佛告阿难。如汝所言。身在讲堂。户牖开豁。远瞩林园。(牒前计案定)亦有众生。在此堂中。不见如来。见堂外者(反难)。

　　【疏】反常理以致问。引庆喜以直答(［孤山云］欲破执心在内。故泛指其人以例之。案定阿难之答也。身喻内心。堂喻人身。林喻外物)。

　　([│/○]二依理以答)。

　　阿难答言。世尊在堂。不见如来。能见林泉。无有是处(顺答)。

　　【疏】只知据理直申。不觉计宗危矣。

　　([│/○]三合喻夺破三)。

　　([?(▽/○)]一正夺)。

　　阿难。汝亦如是。(总断前计。心在身内。如人在堂)汝之心灵。一切明了。若汝现前。所明了心。实在身内。尔时先合。了知内身。(牒前正破。如人在堂。先见如来)颇有众生。先见身中。后观外物(牒汝在堂。先见如来。外瞩林园)。

　　【疏】心能灵鉴。内外俱缘。故云一切明了。向外既了万缘。在内合知藏腑。颇犹可也。亦语辞也。汝观众生。可有此者(按字书。颇头不正也。差多曰颇多。多有曰颇有。良久曰颇久。此文亦取差多之义)。

　　(△［补遗］汝亦如是。举阿难例众生身在堂内。必须先见如来。心居身内。难以不见身中。以此案定而破也)。

　　([?(▽/○)]二纵破)。

　　纵不能见心肝脾胃。爪生发长筋转脉摇。诚合明了。如何不知。

　　【疏】腑藏内密。设使不知。筋脉肤浅。宁容难了(［私谓］清凉明三十六物。一外相十二。谓发毛爪齿等。二身器十二。谓皮血筋脉等。故云筋脉外浮。三内含十二。谓肝胆肠胃。脾肾心肺等。故云心胃内藏)。

　　([?(▽/○)]三反责)。

　　必不内知。云何知外(如人在堂。不见如来。能见林园)。

　　【疏】五藏同居。最为亲昵。万象离异。诚谓疏遥。若使不了身中。岂合能观外物。

　　([○@卍]三结破)。

　　是故应知。汝言觉了。能知之心。住在身内。无有是处。

　　【疏】境风外动。妄想内熏。识浪潜生。为自心相。空华幻化。起灭无从。不了本如。遂成久执。及推所在。妄谓身中。反覆穷研。理无所据。故佛结指。令悟其非(［天如云］但言此心无处却不显斥是妄。要引阿难。处处推呈。令情枯理讫始直告曰。此非汝心也)。

　　(△［紫柏云］有内则有外。有外则立潜根。有潜根则立中间。有中间。则立开眼见明。合眼见暗。立开明合暗。则立随所合处。立随处。则立一切无著。初征内之辨。为六者之本也。内为外待。外为潜根待。潜根为明暗待。反观见内为中间待。中间为随合待。随合为无著待。皆遍计横执。缘待而立七处也。众生执情。特执在内之情难破耳。了内穷则外穷。亏一丧两。此执既破。余何有哉)。

　　([○@(?∴)]二破在外三)。

　　([○@卍]一正立二)。

　　([?(○/○)]一领悟喻显前非)。

　　阿难稽首而白佛言。我闻如来。如是法音。悟知我心。实居身外。

　　【疏】身中无救。身外必然。不遇尊言。莫悟斯旨。故稽首于佛。谢非立是也(［私谓］标指首楞严王。推破心。不在内。故云如是法音)。

　　所以者何。譬如灯光。然于室中。是灯必能。先照室内从其室门。后及庭际。

　　【疏】引喻例法。伏受前非也(［钟惺曰］灯光之喻。蹑前心在身内。必知内身。此文字映带处)。

　　([?(○/○)]二蹑喻成立今义)。

　　一切众生。不见身中。独见身外。亦如灯光。居在室外。不能照室。是义必明。将无所惑。同佛了义。得无妄耶。

　　【疏】室外之烛。不及内明。身外之心。何能反照。此计心有离身之过。故下破之。身外之理。法喻正齐。以此观之。合无疑暗。佛说了义。可得同乎(［私谓］佛言心不在内。我悟心居身外。故言同佛了义)。

　　([○@卍]二正破二)。

　　([?(○/○)]一引例立理二)。

　　([│/○]一一多同饱问)。

　　佛告阿难。是诸比丘。适来从我。室罗筏城。循乞抟食。归祇陀林。我已宿斋。汝观比丘。一人食时。诸人饱不。

　　【疏】前云赴请。此云乞食者。乞食乃是常仪。泛举为喻。又前虽赴请。未必僧尽。余人乞食。故举此也。宿。预也(［温陵云］乞食归林。乃举现前方食之众。故云我已宿斋)。

　　(△［孤山云］我已宿斋。即我一人已饱也)。

　　(○［释文］［抟食］净名经为坏和合相故。应取揣食。什公曰。和合相即揣食。揣抟通。并徒官切。古译经律皆名抟食。说文。抟圆也。通俗文。手团曰抟。证真云。其义则局。如浆饭等。不可抟故。义净易为段食)。

　　(○［删修］［雷庵论补］佛言食饱。独指比丘者。准涅槃随喜品。诸阿罗汉。辟支佛。菩萨如来。皆无所食。以佛不同凡夫食藏故。以大菩萨钵饭不儩故。恐有妨难。故先拣而遮之。拣佛不在受斋之列。故云我已宿斋。又拣诸大菩萨。故曰汝观比丘。无尽不善遮拣之诠。删去我已宿斋。及虽阿罗汉等句)。

　　([│/○]二自他殊体答)。

　　阿难答言。不也世尊。何以故。是诸比丘。虽阿罗汉。躯命不同。云何一人。能令众饱。

　　【疏】前问一食众饱。今答躯命不同。反前问也。意显心若离身。即同他食。他食既非我饱。心知何关我身。身心相外。自他可例(资中文)。

　　(△［温陵云］彼食不能饱此。则外心不能知心矣)。

　　(△［讲录］若言比丘一食。难令众饱。即此知心若在外。自不知身。阿难之计。将负堕矣)。

　　(△［融室云］比丘虽已证果。成阿罗汉。离欲无异。躯命不同)。

　　([?(○/○)]二据理推破二)。

　　([│/○]一以理定相)。

　　佛告阿难。若汝觉了知见之心。实在身外。(牒也)身心相外。自不相干。则心所知。身不能觉。觉在身际。心不能知。

　　【疏】定其相外。外。犹离也。心既离身。不相干涉。如前所答。一人食时。不令众饱。则心下。释成其相。心若在外。理合如是。文显可见(［桐洲注］心在身外。所知则心不能觉。纵觉在身时。则心不能知。返复而破)。

　　(△［私谓］今且以自他喻身。以饱食喻心。既知一食众饱。了不相干。是中知食知饱。复是何物。阿难承问引伏。计宗危矣。如来姑就彼计。案定相外。更以眼见折之。眼见心知。决定相干。则一食众饱。是谁了别。下经云。必食自知。即同他食。何预于汝。名味之知。此即一食众饱之通喻。如来妙辨。所谓置我着两处负门中也)。

　　([│/○]二约见验知)。

　　我今示汝兜罗绵手。汝眼见时。心分别不。阿难答言。如是世尊。佛告阿难。若相知者。云何在外。

　　【疏】眼属身分。心若离者。合不分别。若分别者。应不离身。以不离故。名为相知。故此责云。若相知者。云何在外。兜罗绵。具云兜沙罗。此云霜。佛手柔软。如兜罗绵。三十二相中一相也(［释文］翻译云。兜罗。此云细香。苑音义翻冰。或云兜沙。此云霜。皆从色为名。或云妒罗绵。妒罗树名。绵从树生。如柳絮也)。

　　([○@卍]三结破)。

　　是故应知。汝言觉了能知之心。住在身外。无有是处。

　　([○@(?∴)]三破潜根三)。

　　([○@卍]一正立三)。

　　([?(○/○)]一述前所破泛立一处)。

　　阿难白佛言。世尊。如佛所言。不见内故。不居身内。身心相知。不相离故。不在身外。我今思惟。知在一处。

　　(双叙别立。文显易知)。

　　([?(○/○)]二问今所立答在诸根)。

　　佛言。处今何在。(征其一处)阿难言。此了知心。既不知内。而能见外。如我思惟。潜伏根里。

　　【疏】知外而不知内。非根而何。此即妄计识心。潜五根里(［补遗］琉璃合眼。应潜胜义根里)。

　　([?(○/○)]三举喻所成复申潜里二)。

　　([│/○]一举喻合法)。

　　犹如有人。取琉璃碗。合其两眼。虽有物合。而不留碍。彼根随见。随即分别。

　　【疏】璃璃喻眼。根喻于识。(［温陵云］琉璃笼眼。喻眼根笼心也)眼根色净。不能碍心。同琉璃不碍于眼。随照一境。心随根知。(［桐洲注］牒见佛手。心随根知而分别也)若此成立。乍观可尔。洎乎推破。同喻不成(［手鉴云］同喻不成者。法喻不齐。此是因明家缺量也。比量者。须立三支。无过方能成立于法。既无同喻。即三支缺也。或有宗因无喻。或有宗喻无因。或有因喻无宗等皆名缺量。今既喻则远近皆见。法则但见山河。不见其眼。故不可以琉璃为同喻也)。

　　([│/○]二据理成立)。

　　然我觉了能知之心。不见内者。(虽不知内)为在眼故。分明瞩外无障碍者。(而能见外)潜根内故。

　　【疏】但知妄计。不觉随语过生。下文即破(［温陵云］以在根故。不见腑藏。以根净故。明见外境。是潜根也)。

　　([○@卍]二正破三)。

　　([?(○/○)]一蹑喻定其端倪)。

　　佛告阿难。如汝所言。潜根内者。犹如琉璃。(略牒语简。可以意知)彼人当以琉璃笼眼。当见山河。(正当见山河之时)见琉璃不。(亦复见琉璃不)如是世尊。是人当以琉璃笼眼。实见琉璃。

　　【疏】远观物象。近见琉璃。问答极成。故云如是。

　　([?(○/○)]二据法责其独观)。

　　佛告阿难。汝心若同琉璃合者。(蹑)当见山河。(当汝见山河时)何不见眼(何不自见其眼)。

　　【疏】喻则近远皆见。法则唯见山河。既失近观。何成同喻。法喻不等。潜根理亏。下更纵破。令无所据。

　　([?(○/○)]三纵见不见咸失)。

　　若见眼者。眼即同境。不得成随。

　　【疏】若使见眼。即成敌对。云何前言。随即分别。此有自语相违过也(［真际云］喻见琉璃。法不见根。纵许见根。根即是境。若是境者。不得言随。以前云彼根随见。随即分别故)。

　　(△［云栖云］纵许见根。根乃成境。但可根见境。不可境见境。斯则随义不成)。

　　(△［讲录］彼根随见。随即分别。已含眼见心知之义。佛言眼即同境等。即暗点见非是眼也)。

　　若不能见。云何说言。此了知心。潜在根里。如琉璃合。

　　【疏】结成法喻不齐过也。二过既彰。潜根理丧。

　　([○@卍]三结破)。

　　是故应知。汝言觉了能知之心。潜伏根里。如琉璃合。无有是处。

　　([○@(?∴)]四破见内三)。

　　([○@卍]一成立约见内以成立)。

　　阿难白佛言。世尊。我今又作如是思惟。是众生身。腑藏在中。窍穴居外。有藏则暗。有窍则明。今我对佛。开眼见明。名为见外。闭眼见闇。名为见内。是义云何。

　　【疏】此中立意。复宗归内。最先所计。心在身中。佛即推征。不合在内。以不能见身中物故。由此转计。身外潜根。及至穷研。二俱不当。再思理道。在内义长。遂立藏暗窍明。贵无不见内过。七窍明露。五藏黯然。开窍缘明。合眼对暗。明暗若见。内外俱缘。由是在内。决无所惑(［熏闻云］初计心在身内。以不见府藏为破。次计在外。复招身心相知之难。又计潜根。且乖琉璃笼眼之喻。今立内外。欲免前三过也。有藏则暗。故见暗时。即名为内。何必须见身内之物。有窍则明。故见明时。即名为外。岂应责外不相干。内外若成。自显此心不在一处。亦异潜根也。虽云见外。所执心体。还成在内。以开眼见明。心自居内。不同灯在室外故)。

　　(△［温陵云］复计心在内。故以见暗为见府藏也。下约三节破之)。

　　(○［释文］［泐潭曰］白虎通云。五脏。即肝心肺肾脾。六府者。即五脏之宫府也。胃为脾之府。膀胱为肾之府。三焦为命之府胆为肝之府。大小肠为心府肺府。庄子曰。人皆有七窍以食息视听。谓眼耳鼻口。今正言眼)。

　　([○@卍]二推破约对眼以推破有二。初难破前计。次难破转计)。

　　(△［通释］此中总科。阿难约见暗以成立。如来约对眼以推破。初破前计。若与眼对已下。破内见也。后破转计。若离外见以下。破内对也。破前计中有二。牒云。汝当闭眼见暗之时。阿难双立。意宗见暗。如来单牒。只破内对。是为双立单征。标云。为与眼对。为不对眼。先约两关按定。下方推破。月师云。对与不对。俱不成理也。是为双征双破)。

　　([?(○/○)]今初破前计二)。

　　([│/○]一双征)。

　　佛告阿难。汝当闭眼见暗之时。(单牒见暗)此暗境界。为与眼对。为不对眼(征讫下破)。

　　(若与眼对已下。破内见也)。

　　([│/○]二双破二)。

　　([?(▽/○)]初破对二)。

　　(▽一对眼不属内)。

　　若与眼对。暗在眼前。云何成内。

　　［资中疏］暗若对眼。暗在眼前。岂成于内【疏】对眼在前。前岂成内(［融室云］对则非内。在眼前故)。

　　(△［讲录］若此暗相。在汝眼前。反成见外。岂成于内)。

　　(△［温陵云］此三节。汝当下。问。若与下。难。若不对下。结也)。

　　(△二外室成焦府)。

　　若成内者。居暗室中。无日月灯。此室暗中。皆汝焦腑。

　　［资中疏］若成内者。居暗室中。按定阿难。汝居室中。室在身外。无日月灯。内外俱闇。室在暗中。应是汝内。责云。此室暗中。皆汝焦腑【疏】若谓不论前后。但是见暗。便即内者。汝处幽室。无三光时。此室黯然。应是汝内。以同暗故。焦腑。即内也。应立量云。汝处幽室。应汝焦腑。以是暗故。同汝见暗(［合解］防彼计不以在前为内。但以暗为内也)。

　　(△［鹤林曰］若暗与眼为对。又成内者。则暗室之暗。亦与眼对。此暗亦汝阿难之焦腑也。若暗室之暗。对眼必非焦腑。则对暗之暗。亦不成为内也)。

　　([?(▽/○)]二破不对)。

　　若不对者。云何成见。

　　【疏】未曾见有境不对眼。而称见物(［讲录］若此暗相。不与眼。则暗与眼二相乖离。不成见暗。于何成内)。

　　([?(○/○)]二破转计二。若离外见已下。破内对也)。

　　([│/○]一牒计夺破)。

　　若离外见。内对所成。

　　【疏】牒转计也。此计由前以暗室暗。例眼前暗。不合成内。恐彼计云。我所见暗。与暗室暗。二体不同。何也。彼暗室暗。是身外暗。名为外见。以是开眼之所缘故。我所见暗。是身内境。名为内对。以是合眼之所缘故。今取合眼所对之暗。名为见内。非同所见室中暗尔。如何不得见暗名内。故此牒也。然诸师叙计。殊不分明。盖译人巧略。但牒而已。有智请详。无执麻矣(按牒词应云。若离外见。非开眼所见。乃合眼所见而成内对者。此文两句。正是译人牒词也)。

　　(△［讲录］我道闭眼见暗。不道开眼见暗。何论对与不对。只是离诸外见。返观诸相。谓之内对。此文重牒前计。为难词耳［补遗］前计开眼见明。合眼见闇。乃是外见内对不同。意明离于外见。内对自成。今重牒之。欲使彼所计。外见内对。两相妨难。不得成立。故下破中。应今所牒)。

　　合眼见暗。名为身中。开眼见明。何不见面。若不见面。内对不成。

　　【疏】夺破也。设许合眼见暗。名为身中。亦应开眼对明。而见自面。内属于暗。尚许返见。面属于明。岂无返见。一成则俱成。一破则俱破。破曰。若不见面。内对不成(［吴兴云］牒计难之。若谓合眼见时。名为内对焦腑义者。何不开眼见明。亦有外对面目之相。外相既无。内义何在)。

　　(△［补遗］前计闭眼见暗。逃于不见心胃之责。今准此义。于开眼见明中。亦立外对见面之义。故曰何不见面)。

　　([│/○]二展转纵破四)。

　　([?(▽/○)]一在空非内同他破)。

　　见面若成。(［苕溪云］见面若成。即以前难。纵其所计)此了知心。及与眼根。乃在虚空。何成在内。若在虚空。自非汝体。

　　【疏】设汝执言。能见面者。汝心及眼。应在虚空。以根境相对。方成见故。(［补遗］见面若成。且纵汝成于见面之义。恐它计云虽不灼然见面。既识心在眼根中。已与面作对。即是见面外对之义。故今且纵此计也。即破云。若作此计。须是心眼在空可也。若附在面。外对不成也)若许处空。显是在外。如何复执。心居身内。(［二楞云］若开眼见明之时。亦能中面。则汝心眼皆在虚空。亦不得反观身见。名内对矣)又若在空。即同他人。自然不是汝之心体。(若心眼既在虚空。则应虚空即是汝体。汝身反不属汝)此之二过。(一者不成在内过。二者不成汝体过)应立量云。汝之心灵。定不在内。见汝面故。犹如他人。破次过者。但改宗云。定非汝体。因喻如前。

　　([?(▽/○)]二他见还同己体破)。

　　即应如来。今见汝面。亦是汝身。

　　【疏】汝或执言。虽见我面。定是我体。即复破云。佛亦见汝。应是汝身。(［讲录］若言虽在虚空。而见我面。亦应是我之心体。不知汝眼所在。当有汝身。则如来亦见汝面。亦应即是汝身也)应立量云。如来之身。定是汝体。见汝面故。如汝心眼。(［补遗］若计在空。已非己有。全同他体。现今如来见汝之面。即应如来亦是汝身之眼)设或不许佛身是汝。汝之心眼。亦非是汝。便同前文。自非汝体也(［吴兴云］身合云眼。以眼属身分。故通言之)。

　　(△［融室云］又复在空非汝。应同彼身。则佛见汝。亦即汝体。按吴江科经。以上段若在虚空自非汝体二句。连截下三句为一科)。

　　([?(▽/○)]三根身㸦阙。能知破)。

　　汝眼已知。身合非觉。

　　【疏】又若汝心。能见面者。本分身处。应无知觉。以在眼根。处虚空故。(［吴兴云］汝眼在空。空既有知。知既离身。身合无觉)身若有觉。眼必无知。在一不在一。经文巧略。故不言也。

　　([?(▽/○)]四二觉应成二佛破)。

　　必汝执言。身眼两觉。应有二知。即汝一身。应成两佛。

　　【疏】必汝现今。眼根自知。身处自觉。非㸦阙者。须有二心。知即心也。凡是有心。定当作佛。岂汝一身。成两佛耶。(［温陵云］既在虚空。即非汝体。若执两皆有知。即成两体)。

　　(△［补遗］若执心眼各自觉知。应有两心。至成佛时。应有两人成佛)此之四段。展转破逐。皆由前文内对所成。见面之执。妄情纷扰。执计多端。故尽破之。令无所救。(［鹤林曰］上来转转穷破。须逆推以明之。既不能成两佛。则知是一也。眼知即是身觉。身既有知。云何更言心眼在空。眼既不在空中。则开眼焉能见面。开眼既不见面。则闭眼亦非对内之暗也。既非内对之暗。则闭眼见暗。不是身中。所计所立。一往负堕矣。按逆推解经之法。出于清凉。此文展转辨明。无返观理。鹤林盖得诸吴中讲席。亦传雪浪之绪言也)。

　　([○@卍]三结破)。

　　是故应知。汝言见暗。名见内者。无有是处。

　　(［吴兴云］不言见明为外者略也。及见外为成见内。从正计结也)。

　　([○@(?∴)]五破随合三)。

　　([○@卍]一成立)。

　　阿难言。我常闻佛。开示四众。由心生故。种种法生。由法生故。种种心生。

　　【疏】引教也。(［温陵云］引楞伽经义)第八本识。变生三境。故云心生法生。(由阿赖耶。一念不觉故。变起根身器界)境界风动。能起识浪。故云法生心生(又复境界风动。击藏识海。波浪转生)今虽通举。要取后句法生心生以为据也(［孤山云］心生法生。境从心起也。法生心生。心逐境迁也)。

　　我今思惟。即思惟体。实我心性。随所合处。心则随有。亦非内外中间三处。

　　【疏】现今思惟。诚有缘虑。(［直解］思惟是第六现行意识。以第六思。量胜故。今认思惟体为自心性。则以第六攀缘为自心也)及推所止。三处元非。(［孤山云］应知阿难祗就现前分别事识妄计也。三处番前四计。在内在外二处。兼见明暗内外。中间即潜根)应知随境而生。心与境合。境既不一。心亦随多。颇合佛言。必无虚论(［温陵云］以心法相生随境思惟。即是心体。心法合处。即为心在)。

　　(△［补遗］阿难意云。思惟之心。实在于我。若求所在。不定一处。但随根尘合处。我心即依根而合前尘。如下文手挃心知。即是身根挃尘。生识心也。若根亲尘疏。则心生于根。若尘亲根疏。则心生于尘。不定一边。故云随合。不同下文中间。定在一处也。言亦非者。谓非定在此三处。但随一而有也)。

　　([○@卍]二推破二)。

　　([?(○/○)]一正破无体)。

　　佛告阿难。汝今说言。由法生故。种种心生。随所合处。心随有者。(牒前计。拣心生法生)是心无体。则无所合。

　　【疏】既言因法有心。应知心本无体。(［孤山云］心既随合而有。则自无体)无体言合。理必不然。一法云何合。斯之谓矣(［中论偈］云一法云何合。释云。若一则无合。若指端不能自触)。

　　(△［温陵云］以思惟体为心。特缘想耳。故难其体之有无也)。

　　若无有体。而能合者。则十九界。因七尘合。是义不然。

　　【疏】若汝坚执无体能合。十九界。第七尘。体毕竟无。亦应有合。故云不然(［孤山云］以界但十八。尘惟六故)。

　　(△［吴兴云］体。犹性也。心性遍在诸法。假缘而生。如火性寄诸阳燧。因与日合。故能出火。若心无自体。假缘而合。状似火无自体。乃出阳燧。岂应尔耶)。

　　(○［引证］［净名云］如智者见水中月云云。如第六阴。如第七情。如十三入。如十九界［大集云］如第五大。如第七情。如十九界。无生无灭。无有造作)。

　　(△［涅槃迦叶品］魔王化作佛像。语首罗长者言。我先所说真四谛者。是说不真。今当为汝更说五谛。六蕴。十三入。十九界。长者闻已。寻思法相。都无此理)。

　　([?(○/○)]二难破有体二)。

　　([│/○]一内外出入不成破二)。

　　([?(▽/○)]一正夺破)。

　　若有体者。如汝以手。自挃(挃陟栗切犹也触)其体。汝所知心。为从内出。为复外入。(双诘蹑破)若复内出。还见身中。若从外来。先合见面。

　　［资中疏］若言有体。以手触身。必先知觉。既言有体。不无所止。内外二处。必从一缘。故今双诘。难同前破。(长水文同)若从内出。还见身中五藏。若从外来。合先见己之面(难同前破者。牒前文不见焦腑。何不见面之二破也)。

　　(△［孤山云］既无来处。心体自无)。

　　([?(▽/○)]二破转救二)。

　　([?╳]初救)。

　　阿难言。见是其眼。心知非眼。为见非义。

　　【疏】转救也。若如前难。令见面等。理恐不然。以心能鉴觉。但名为知。眼有照明。方称曰见。若将心知为眼见者。必无此理。故云非义(［真际云］意谓见自是眼。心但能知。不可以心为见。而不知根不自见。心依根见。故下文破其眼独能见╳二破)。

　　佛言。若眼能见。汝在室中。门能见不。

　　【疏】引喻难也。如世间人。称见外者。必待出门。方名人见。若人居室。门岂自见。门。眼也。人。心也。(人即汝阿难也)汝称根见。理恐不然(［真际云］门喻眼。人喻心。室中之门。所以通出入。见内外者。必在乎人。今以眼自能见物。不假于心。正似不假于人。门自能见汝矣)。

　　(△［私谓］门能见不。节璇二师解甚明。今师都未能了。下文云。若灯见者。灯能有见。自不名灯。门能见不。犹云灯能有见也。次以死眼伸破。门死物也。死物不能见人。死人之眼。死眼也。死眼岂能见物)。

　　则诸已死。尚有眼存。应皆见物。若见物者。云何名死。

　　【疏】举事破也。若眼名见。死者眼存。心识离体。岂说有见。有见非死。死必无见。称见在眼。不其谬哉(［温陵云］举门。喻能见在心。举死。喻徒眼不见)。

　　([│/○]二一多遍局非理破二)。

　　([?(○/○)]一总征)。

　　阿难。又汝觉了能知之心。若必有体。为复一体。为有多体。今在汝身。为复遍体。为不遍体。

　　【疏】一多。身体也。遍局。心体也。余文可知(［讲录］复蹑上心若有体一义。四分破之)。

　　([?(○/○)]二别破二╳一一体多体义失)。

　　若一体者。则汝以手。挃一支时。四支应觉。若咸觉者。挃应无在。若挃有所。则汝一体。自不能成。

　　【疏】破一也。心体若一。四处咸同。一处受挃。四应俱觉。设许俱觉。失本挃处。故云无在。(［孤山云］谓非定在一支也)若觉元所挃处。一体之义岂存［资中］挃应无在。谓挃头即是挃足。无所在故(［补遗］若此心体一者。且如击一支。其三支俱觉不。是则击左。其右无恙。若云俱觉。则欲击汝左。只须击右亦可。故曰挃应无在。若挃有所。则击左必左。何成一体)。

　　若多体者。则成多人。何体为汝。

　　【疏】破多也。汝心惟一。岂合言多。若许多心。汝亦多体。多体之内。谁为阿难。故云何体为汝(［孤山云］若言四支各自有心。故挃一支。余支皆觉。则成四人。何支是汝)。

　　(△二遍与不遍理非)。

　　若遍体者同前所挃。

　　【疏】破遍也。挃一支时。四支应觉。故云同前(同一体破也)。

　　若不遍者。当汝触头。亦触其足。头有所觉。足应无知。今汝不然。

　　【疏】破不遍也。若汝执心不遍身者。头足之触。同时而下。一合有觉。一当不知。今汝咸知。孰成不遍。故云今汝不然(［孤山云］既俱挃俱觉。则非不遍矣)。

　　(△［补遗］防彼执前一体之义。谓挃一支。四支不觉者。良由心不遍故。此复难俱挃俱觉。则不遍又破矣。此中妨难。为计不遍。其遍义同前一体。但相带来耳)。

　　([○@卍]三结破)。

　　是故应知。随所合处。心则随有。无有是处。

　　(［温陵云］当知真心。非一非多。非遍不遍。四义既非。则不可谓随所合处。心随有也)。

　　([○@(?∴)]六破中间三)。

　　([○@卍]一成立)。

　　阿难白佛言。世尊。我亦闻佛。与文殊等。诸法王子。谈实相时。世尊亦言。心不在内。亦不在外。

　　【疏】引教文也(［熏闻云］应是法华前。被机通说。阿难泛引为据［直解］谈实相者。指诸法寂灭之相。为实相也。以方等般若二时。常谈实相故)。

　　如我思惟。内无所见。外不相知。内无知故。在内不成。身心相知。在外非义。

　　【疏】合教理也。不相知者。合云外又相知。恐文误耳(［融室云］内无所见者。纵不能见心肝脾胃故。外不相知者。身心相外。自不相知故。身心本自相知。在外则不。故云非义)。

　　(△［私谓］内无所见。外不相知。阿难总标前二计也。内无知故四句。阿难牒破二自计也。长水疑外不相知。要改又字。雷庵论补驳之。今以吴江解为正)。

　　今相知故。复内无见。当在中间。

　　【疏】正立中也(［孤山云］相知故。不在外尘。内无见故。不在内根)。

　　([○@卍]二推破二)。

　　([?(○/○)]一就身处以推破二)。

　　([│/○]一定其中位)。

　　佛言。汝言中间。(牒)中必不迷。非无所在。今汝推中。中何为在。为复在处。为当在身(审定)。

　　【疏】若心在中。中应无惑。必有所在。何者为中。故举身处。以定中位(［温陵云］此据根境以定中位。身即根。处即境也)。

　　([│/○]二随计斥破二)。

　　([?(▽/○)]一在身无中破)。

　　若在身者。在边非中。在中同内。

　　【疏】若于汝身立中位者。身有中边。若居身中。与内何别。应合见内。(［标指］身中。如前执心在内)若就身边。边则非中。便有自语相违过也(［孤山云］在身边。则中间不成。在身中。则同前在内。盖凡言中者。必对两边。而中之相貌可据。不至迷惑。今欲问阿难中之状貌。故此问起也)。

　　([?(▽/○)]二在处不定破)。

　　若在处者。为有所表。为无所表。(重审)无表同无。表则无定。何以故。(征意云。以何义故。言表则无定也)如人以表。表为中时。东看则西。南观成北。表体既混。心应杂乱。

　　【疏】若身外处。立中位者。必须约表。何处是中。若不可表。则毕竟无。犹如兔角。若可表示。即成不定。东西南北。皆可道故。能表既乱。心应混杂。理应不然(［融室云］心应杂乱。言心无中位也)。

　　(△［私谓］表者。即周官土圭测景立表之义。中时者。立时定中。如书言日中星鸟。以殷中春也。立表之法。千里寸差。华竺中边。晷景迥异。斯则四望无凭。表体不定)。

　　([?(○/○)]二就根境以立中二)。

　　([│/○]一救)。

　　阿难言。我所说中。非此二种。如世尊言。眼色为缘。生于眼识。眼有分别。色尘无知。识生其中。则为心在。

　　［资中疏］身处二种。非我本意。眼色为缘。生眼识者。岂非尊言。眼有分别者。根能照境故。色尘无知者。境处无心故。今约根境两楹之中。以立中位。心在此也(长水文同)。

　　(△［温陵云］谓非身处之中。乃根尘之中也)。

　　(△［惟识第五］此中教者。如契经言。眼色为缘。生于眼识。又契经说。若根不坏。境界现前。作意正起。方能生识)。

　　(△［真际云］眼能发识。是增上缘。色能率生。是所缘缘)。

　　(△［补遗］准大论四缘。一因缘。谓相应因。共因。自种因。遍因。报因。是五因。名因缘。二次第缘。心心数法。次第相续无间故。三缘缘。名所缘缘。心心数法。缘尘生故。四增上缘。诸缘法生时。不生障碍故。准今眼能发识。取无障之义。乃增上缘。从所缘之色。出生贪爱能缘之心。而论率生。是所缘缘也。眼色为缘。生于眼识。据经。五识对五尘也。阿难言眼有分别。下文物非体知。谓眼根有知。眼根是四大色。如何能知。须知此是初刹那时。眼已发识。则眼有分别矣。不同上文。单以胜义为眼根也。曰识生其中者。乃是同时意识。阿难指以为心)。

　　(△［二楞云］根境识三。各有能生种子。眼色二种。是生识之缘。非眼色二。即能生识也)。

　　([│/○]二破二)。

　　([?(▽/○)]一总征)。

　　佛言。汝心若在。根尘之中。(定)此之心体。为复兼二。为不兼二。

　　【疏】以此为中。为复兼带根尘二法。为不尔耶(［雪浪云］此之心体。为复兼根尘之二种。为不兼根尘之二种)。

　　([?(▽/○)]二别破二)。

　　(▽一破兼二)。

　　([?╳]一若兼成杂破)。

　　若兼二者。物体杂乱。

　　【疏】因心所兼。根尘相杂。尘亦分别。根亦无知。物即尘也。体即根也(［标指］物是境。亦有心分别。体是根。亦带心有分别。世间不成安立)。

　　(△［云浪云］若兼根尘之二种。则物体杂乱。物是色尘。无知也。体是心根。有知也。则知与无知。心体杂乱)。

　　(△［天如补注］根尘是物。体是心体。知属心体。不知属根尘。佛明言此之心体。古人以体知为根者非也)。

　　(△［私谓］准大乘法师百法论释云。体即是根。此五言根者。皆有出生增上义故。则以能造所造八法为体。乃识所依之根也。古师释体为根。其义如此。天如执佛言此之心体。以古释为误。殆非也。体一也。在境则言物体。在心则言心体。佛随意语。安得拘泥如是。经明言眼有分别。识依根立。根能发识。天如定判根尘属不知。亦不应理)。

　　([?╳]二不杂非中破)。

　　物非体知。成敌两立。云何为中。

　　［资中疏］物无所知。体有所知。故云物非体知。知与无知。相形而立。故云成敌两立。【疏】今若不杂。物自无知。体自照境。宛成相敌。但有二相。中云何存(［标指］阿。难救云。虽兼于二。物体不杂。物不知。体自知。若如此。佛破云。物是境。境既无知。体是根。有知。一知一不知。成敌如牛角。安得兼)。

　　(△［补遗］凡言中者。双非二边。今以心体兼二。则心同眼识之体。敌彼物尘。只成二边。中义已失)。

　　(△［王舜鼎曰］此二段。在后文十八界中。备细披剥。此特。引其端耳)。

　　(▽二破不兼)。

　　兼二不成。非知不知。即无体性。中何为相。

　　【疏】不兼根故。名为非知。不兼境故。名非不知(［雪浪云］若不兼根。则非有知之根。若不兼尘。则非色尘之无知)二义既非。将何以表心之体性。体性不有。中位自无(所兼既非。能兼不立。即无体性。中何为相)。

　　(△［标指］其义转疏也。非知者。去根也非不知者。无境也。根境既无。非犹无也。自无中位。云何分中)。

　　(△［孤山云］离知不知之外。复以何相。表心有体。若存根境。可生中间之识。根境既无。教谁识得中之体性。体性既无。名（去声）何为中。故云中何为相)。

　　([○@(?∴)]三结破)。

　　是故应知。当在中间。无有是处。

　　(○［刚修］有人言。征心第五。说非内外中间三处。不应第六。又计中间。应将五六错简。前后易置。今观阿难设问。次第引经。初云尝闻。次云亦闻。连蹑为辞。何容紊乱。推穷心地。义句玲珑。岂须定破中间。方乃再征三处。盲师恶慧。自夸定本。转相传授。恐误后人。不得不决定破斥也)。

　　([○@(?∴)]七破无著三)。

　　([○@卍]一成立)。

　　阿难白佛言。世尊。我昔见佛。与大目连。须菩提。富楼那。舍利弗。四大弟子。共转法轮。常言觉知分别心性。既不在内。亦不在外。不在中间。俱无所在。一切无著。名之为心。则我无著。名为心不。

　　【疏】既非内外中间。即知心无所著。而不知佛意。破妄无体。令识本真。如云。三际求心心不有。心不有故妄元无。妄心无处即菩提。生死涅槃本平等。不了此意。谬指其文。妄立无著。便谓合教。举世修行。多住此计。但一切时。都无所著。即我真心。而不知执此无著。亦是妄想。楞伽云。无心为心量。我说为心量。故下破之(［宗镜］近代相承。不看古教。唯专己见。不合圆诠。先圣教中。一一推破。如云一切无著者。阿难悬知末法。皆堕此愚。楞严会中。示愚起教。无上觉皇。已亲诃破)。

　　(△［直解］共转法轮。指般若会上。佛令四大弟子。转教菩萨。故大品云。般若是无住义。若不住着一切法。即是般若。方等会中。净名亦云。心不在内。不在外。不在中间等)。

　　([○@卍]二推破二)。

　　([?(○/○)]一牒计双征)。

　　佛告阿难。汝言觉知分别心性。俱无在者。(牒)世间虚空。水陆飞行诸所物像。名为一切。汝不著者。为在为无。

　　【疏】汝言一切无著。一切不出水陆空行。即汝无著之心。决定于彼一切法上。为在不在。在即着也。若在不在。二俱有过。如下破之(［私谓］为在为无。确指一切无著之心体。审其在不。非征物体之有无也。吴兴云。欲破无著。先以外境定之。天如谓以一切物像。为有为无。难无著计。经文明指水陆空行。一切物像。何以复云。为有为无。同于龟毛兔角。后人。释此章者。遂有征心征物之诤。良非通义也)。

　　([?(○/○)]二展转推破三)。

　　([│/○]一不在同无破)。

　　无则同于龟毛兔角。云何不着。

　　【疏】无者。不在也。若此决定不着诸法。何处是心。名为不着。便同世间龟毛兔角。毕竟无体。体既全无。而欲名谁为不着耶(［吴兴云］无者。心不见境也。境既本无。心何所离。而云无著)。

　　(○［引证］［补遗］涅槃云。世间有四种无。第四毕竟无。如龟毛兔角。止观记云。龟毛兔角见者。以此二物。喻于断见一向全无。成论云。兔角。龟毛。盐香。蛇足。风色等。是名为无。大经云。如我人众生寿命知见。乃至如龟毛兔角。等阴界入。是名世谛)。

　　([│/○]二有体成着破)。

　　有不著者。不可名无。

　　【疏】若此不着之心。是有体者。则不可言不在一切。无犹不在也(［吴兴云］有不著者。心见其境也。境若是有。心则成着。岂名为无)。

　　([│/○]三双指二过结责前非)。

　　无相则无。非无即相。

　　【疏】无相则无。指初过也。无即不在也。相即一切也。不在诸相。则是无体。如兔角等。非无即相。指次过也。非无。有体也。体若必有。即在一切。故云即相(［吴兴云］无相则无。谓境亡则心灭。非无即相。谓心存则境生)。

　　(△［融室云］物无有相。则谓之无。物若非无。即为有相)。

　　相有则在。云何无著。

　　【疏】结前非也。相若有心。则名为着。云何妄立不着义耶(［吴兴云］夫相不自有。由心在故有。心不自无。由相尽故无。是以有相而言无著者。理不可也)。

　　(△［融室云］有相无相。皆出汝心。相若是有。其心则在。心既在物。云何无著)。

　　(△［紫柏云］以无著名心。有四种过。当因成假时。已说不得无著。刹那而相续。刹那而相待。至于相待假时。已离不着三重矣。于炽然有待之后。而曰无著。非四重过乎)。

　　([○@卍]三结破)。

　　是故应知。一切无著。名觉知心。无有是处。

　　(此上七段。破妄所依竟)。

　　(○［合释七征］)。

　　(○［宗镜云］若云心同境空。了不可得者。如今介尔心起。果报非虚。岂同外色前尘。性是无记。依心假有。体毕竟无。若缘虑心。即应是有。答此一念心。亦不孤起。依他假有。内外皆空。此一念瞥起。觉了能知之心。如阿难妄执。在其七处。世尊一一推破。俱无所在。然因依之处。不过此七。世人同执。熏习坚牢。若非子细推寻。情见无由可脱。此七处既破。则一切处皆无。即今生灭身中。妄心无寄。现量所知。分明无惑。可谓顿悟真心。直了无明矣)。

　　(○［长水疏云］然凡情所计。虽复万差。因依之处。不过此七。欲推妄体。先破所依。其犹城陷则贼亡。巢倾则卵覆。征虽有七。处则惟五。第四第七。无别处故。随合无著。似破能依。正意在所。详之可见)。

　　(○［孤山云］总此七番。似破四性。在内潜根见内。似自性。在外。似他性。中间似共性。随合无著。似无因性。如来七番征破。使介尔妄心。无逃避处妄贼既除。真王得显。无生之理。于兹见矣)。

　　(○［吴兴云］若四性未破。此觉了心。世而非谛。破性执已。乃名世谛。世谛虚假。犹存于相。若破此相。方名真谛。亦名第一义谛。智者大师云。世谛破性。真谛破假。破假即相空。性破即性空。由是言之。经文七番。义含二空也)。

　　(○［寂音论云］心法之妙。不可以情求。不可以识辨。学者舍情识。则茫然而惧。世尊哀之。件件披剥其体段。而使之谛见。谛见则肯自住。今纵其词。所以尽其解也。七处穷诘。不见归宿。则情识自枯。善财童子。登妙峰顶。不见德云比丘。及见德云比丘。乃在别峰之上。法华会上。指示化城之人宝所。不言其方。而言在近而已。使峰顶便是德云。宝所决有定方。则心体应有住相矣)。

　　(○［中峰或问］如有一人。曾于七处住止。人问月出没于何地。首则曰。月自水东出而水西没。谓昔居水国。乃尔见之。又云。月自山顶出而山下没。曾居山中见之。又云。自城头出而城中没。昔居城中见之。又或指月出没舟之左右。楼之上下。村之前后。郭之东西。皆常居而见之。遂成执于胸中。而智者咸不许具说。当知彼所指处。未尝非月也。月实不于此七处出没。原其所指之谬。虽处处见月。惟未仰天一见耳。如阿难所指处不曰非心。但未回光一照耳)。

　　(○海印憨山大师科经总义或问)。

　　(○问曰。楞严经文。从初至二卷中。无推破五蕴之明文。憨山大师通议。判七处征心为破色受二蕴。下文以次破想行识三蕴。古人未有议及者。何也。答曰。如来出世。但为救度系缚五蕴。沉溺生死之众生。楞严一经。乃对治五蕴之方药也。经初佛告阿难。一切众生。从无始来。生死相续。皆由不知常住真心。性净明体。用诸妄想。此想不真。故有轮转。所谓用诸妄想者。即五阴坚固虚明融通幽隐颠倒诸妄想也。第三卷。反覆推征五阴六入等。皆如来藏妙真如性。第七卷。详辨阴魔。正明五阴五浊。超越次第。经末结明五阴本因。同是妄想。一经始末。修因证果。全归五蕴。宁有征心辨见。破妄显真。重重开示。不以推破五蕴为宗致者耶。大师科判。乃如来说法切要之关键。虽古人所未发。实今人所未了。无怪乎诸方卷舌而不谈也。然大师议解。出之悟后。信笔发挥。其中分支落节。容有贴释未尽处。今以管窥之见。疏通证明。期不孤大师之智灯耳。问曰。经文辨魔。先销色阴。次尽爱阴。今约征心。乃云兼破色受二蕴者。何也。答曰。起信云。推求五阴。色之与心。色者。五蕴之首也。心者。四蕴之总也。如来征心。先征心目。目即色蕴。心即受蕴也。以八识具相见二分。最初见分。搏取四大少分。为我根身。迷此色身。取为内我。色受二蕴。正是执受所依之处。今推穷七处攀缘。使心目二妄。皆无所依。即破色蕴。而受蕴兼破。此灸穴倒根之法也。天亲曰。色法者。识之所依所缘。夫言所依所缘。非受蕴领纳而何。论又曰。从本已来。色心不二。傅大士曰。未有无心境。曾无无境心。迷则兼迷。破亦兼破。故经云。生因识有。灭从色除。曰从色除。则破色蕴时。不但破色蕴明矣。问曰。想行识三蕴。大师逐节推破。科判历然。其义云何。答曰。大师云。心即妄想。为六识想蕴。见乃八识见分。为七识行蕴。八识见精为根。为识蕴。故心目二妄。该尽五蕴八识。以起信纲要。印定经文。此大师科经之关键也。今循览大师科判。参详经文。窃谓应以七征了毕。阿难白佛。世尊放光。乃至如是见性。是心非眼。为第三破想蕴之文。大师判。（从上至二卷如来说为可怜愍者为斥妄心破想蕴之文）应以世尊开五轮指。诲敕阿难。乃至心性各有所还。云何为主。为第四破行蕴之文（大师判从二卷阿难承佛悲救深诲乃至于一毛端遍受十方国土为辨妄见破行蕴之文）应以阿难言妙明真心。云何无还。乃至开示二种妄见。为第五破识蕴之文（大师判若此见精必我妙性乃至无得疲怠妙菩提路为非见精破识蕴之文）问曰。初破想蕴云何。答曰。经文先示真妄二种根本。言诸众生用攀缘心为自性者。以前七转识。名攀缘心故。言识精元明能生诸缘缘所遗者。以第八阿赖耶为识藏。生无明住地。与七识俱故。论云。名句文身熏习为缘。种种名言。皆由于想。故知攀缘能生。皆想蕴功能也。佛咄阿难。此非汝心。此是前尘虚妄相想。惑汝真性。乃至皆由执此生死妄想。误为真实。此破想蕴之明文也。阿难重请三昧。谓由二障所缠。以分别俱生二见。根识相依。总属妄想故。佛以眼见灯观。种种诘辨。结以是眼非灯。是心非眼。正明见灯见眼。皆是前尘虚妄相想。所谓想念摇动。妄情结成。乃想蕴行相也。上文心目二妄。至是委破。色受二蕴。亦重结于此。问曰。次破行蕴云何。答曰。行以迁流为义。念念不停。初征客义。住名主人。不住名客。不住。非行而何。次征尘义。尘质摇动。虚空寂然。摇动。非行而何。佛言以动为身。以动为境。乃至匿王自伤发白面皱。殆将不久。变化密移。我诚不觉。寒暑迁移。渐至于此。后经云。化理不住。运运密移。甲生发长。气销容皱。日夜相代。曾无觉悟。此皆行蕴之明文也。色杂妄想。想相为身。聚缘内摇。趣外奔逸。乃行蕴行相也。复次。又以寄宿旅亭。喻迁流不住。以掌亭不去。显妙明不还。是故破行蕴之文齐此。问曰。次破识蕴云何。答曰。此中见精明元。即二根本中识精元明。八识之精元。本自圆明者。明暗通塞诸相。正显此识精。能生诸缘。缘所遗者。如来揩定见量。指示见源。从日月宫至七金山。种种物像。皆是八识现量。清净见精所嘱。将阿难于中推择。领取见性。于是辨舒缩。定方圆。发明二种精见色空。见见非见。良以见精乃八识自体。亦即是根本无明。此所谓识蕴也。以二种分别妄见证之。山河国土。即梨耶识。能见相分。见病目眚。正属无明。能了根本无明。见眚无咎。则五蕴实法不存。八识全体洞然。因缘自然。和合不和合。了无觉后余疑。而五蕴皆为如来藏矣。如是乃为破识蕴。如是而后为破五蕴也。问曰。大师以五蕴八识。为所破之妄。于色受二蕴破五识。于想蕴破六识。于行蕴破七识。于破识蕴灭第八识。今但明五蕴。不言分破五识等。何也。答曰。五蕴色心。开合不同。开则色法惟一。心法有四。合之则惟一识蕴也。教家取五识等。分配四蕴。亦约略之谈耳。若指五属受。五由六而方生。生起处同是一识。五不定五也。若指六属想。意识缘外境时。必依末那为染汗根。六不定六也。若指七属行。第七缘六带八。七无本位。七不定七也。若专指第八属识蕴。赖那识起。必二识相应。识蕴不俱第八也。永明言前五识及第八。俱缘现量。即现前不生灭性。六七二识。落在比非二量。即念念常生灭。故曰。识在根笼。犹鸟处罗。识之与根。乍出乍入。啄一舍一。不可执常。境为识境。识为境识。如来说法。当体相应。如何执有一蕴。能破一识。分疆画界。克定破立之法耶。仁王般若云。众生识初一念。识异木石。于中生不可说不可说识。成众生色心根本。色名色盖。心名识盖。想盖。受盖。行盖。盖者。阴覆为用。身名积聚。以此文证举。识蕴。则该五蕴矣。除破识蕴。别无破五蕴之法。则此经除破五蕴。亦别无破八识之文矣。大师方便点示。为行人指迷。愚者执为实法。斯认指为月者也。问曰。大师立破识蕴。灭第八识。此义云何。答曰。论云。所言灭者。唯心相灭。非心体灭。惟识云。由斯永失阿赖耶名。说之为舍。非舍一切第八识体。颂曰。大圆镜智同时发。其可灭乎。大师意在破八识见精。显如来藏。一真法界。即起信惟心相灭之灭。亦即惟识永失名舍之义。非可与近德破识用根之曲说。同条共贯也。佛明言五阴六入等。本如来藏妙真如性。永明云。首楞严经。以如来藏心为宗。如来藏者。即第八阿赖耶识。依圣言量。楞严一经。终始皆归五蕴也。于大师之判奚疑)。

　　(经文。即应如来。长水及诸本并同。温陵本作为应如来)。

　　(即汝一身。应成两佛。定本云。佛字当改物字义圆。今人缪妄如此。举以立戒)。

　　大佛顶首楞严经疏解蒙钞卷第一(之二)

　　大佛顶首楞严经疏解蒙钞卷第一(之三)

　　海印弟子　蒙叟钱谦益钞

　　(○蹑前审其真妄子科中出生母科二)。

　　(◑初推妄所在。次破妄显真（从此去尽第二卷破和合经文）是中子科又二)。

　　([○@║]一破妄心显真心。二破妄见显真见（二科皆起从此去尽二卷中经文分其分剂）)。

　　([?∴]初中一阿难伸请二)。

　　(卍一责躬遭难)。

　　尔时阿难在大众中。即从座起。偏袒右肩。右膝着地。合掌恭敬。而白佛言。

　　【疏】此经家叙咨求法要。恭敬之仪也。梵汉两仪。听众咸坐。欲有请问。从座而作。(如礼。请益则起。更端则起。将有承听。必须复坐。经有退坐一面。儒有居与尔言。皆令摄仪。受法无谬也)言座起者。从法空体。起悲济用也。袒。肉袒也。致敬之极。(西方俗仪。见王者必肉袒。佛教亦随此用)然此以表将荷大法之重担耳。右膝着地。胡跪也。(亦云互跪。着地。示𢍉相他)屈智就理。期证入故。(膝表智地表理)皆言右者。随顺义也。合掌。信解冥符。俾悟入也。(二手合一。表不散诞。专一至心。又合掌。即冥心也)上皆身业。恭敬意业。白佛口业(此上皆经家缀葺)。

　　我是如来最小之弟。蒙佛慈爱。虽今出家。犹恃憍怜。所以多闻。未得无漏。不能折伏娑毗罗咒。为彼所转。溺于淫舍。当由不知真际所指。

　　【疏】斛饭之子。得道夜生。于诸弟中。是最小故。见惑虽除。俱生全在。至下方得第二果故。真实边际。即至极义。此即大教所指示处。悔过责躬。遭难未证。盖由不知此所指处。即如来藏体也(［智论云］大德阿难本愿如是。我于多闻众中最第一。亦以诸佛法。阿罗汉所作已办。不应作供给人。共佛解脱床上坐故。阿难种种诸经。听持利观故。智慧多。摄心少。二功德等者。可得漏尽道。以是故。阿难是学人须陀洹。复次。贪供给世尊故。若早取漏尽道。便远世尊不得作供给人。以是故。虽能得阿罗汉。自制不取)。

　　(△［私谓］涅槃言。如来僧中求侍。五百罗汉中。独取阿难。大目连定中。观如来心。在阿难许。如日初出。光照西壁。蒙佛慈爱。正其事也)。

　　(○［释文］真际所指。诸本皆作所诣。今从长水古本)。

　　(卍二请示修行)。

　　惟愿世尊。大慈哀愍。开示我等。奢摩他路。令诸阐提。隳弥戾车。

　　［融室广注］真际乃空寂之法。欲得者。必资至静之行。于是阿难启请世尊。开示最初方便。三观之中。奢摩他路(［私谓］阿难请最初方便。佛责不知常住真心。常住真心。即真际也。欲悟明常住真心。要先知奢摩他路。所谓最初方便也。世尊将说此法。先于面门放光。照破根尘识界。翻破无明。密示大定全体。正表奢摩他路。出离生死。是最初方便。不同余法也。憨大师亦云。由此二执。缠绵生死。故今愿出生死。先破二执。为最初方便)。

　　(●按融室憨师。皆指奢摩他路。为最初方便。但未彻底拈出耳)。

　　(△［中川云］奢。摩他路者。所以入真际之门也。杂集论云。无倒所缘。说名实际故。涅槃明奢摩他五义。一名能灭。能灭烦恼结故。二名能调。能调诸根故。三名寂静。三业寂静故。四名远离。远离五欲故。五名能清。能清贪等三浊故［圆觉䟽云］此翻云止。定之异名。寂静义也)。

　　【疏】涅槃经云。一阐云信。提云不具。信不具足。名曰阐提。或云焚烧善根。此即断善根众生也。(［梵行品云］不信因果。无有惭愧。不信业报。不见现在。及未来世。不亲善友。不随诸佛所说教诫。如是之人。诸佛世尊所不能治。如世死尸。医不能治［疏曰］古来云阐提。具含众恶。不知的翻。惟河西翻为极欲。言极恶欲之边故。例如涅槃。名含众德。而翻为灭度)弥戾车。此云乐垢秽人。(［清凉云］三藏云恶中恶。亦云奴中奴。皆义翻耳)此等全不识佛法。即边邪不正之见。由不正见。即谤正法。死堕边地。永不识佛。(［慈恩传］北印度北境。皆号篾戾车。唐言边地［智论云］佛虽大慈等及。以沤祇尼等诸大城。是边国故不住。又弥离车地。弊恶人多。善根未熟故)阿难请意。自得正修。识知真际。即离邪见。庶几成佛。亦冀展转。令无信根。断善众生。毁灭邪见。识佛正法。自利利他。始为正请(［吴兴云］意请如来开示圆妙。毁不信拨无之恶见)。

　　(△［寂音云］边地垢秽。乃阐提报地。若阐提能知奢摩他路。即隳报地)。

　　作是语已。五体投地。及诸大众。倾渴翘仰。(倾心渴仰翅诚伫望)钦闻示诲。

　　(［地持云］五轮至地而作礼也［阿含云］二肘两膝及顶。名为五轮轮谓圆相。五处皆圆。能令上下回转。生福转多。故为轮也［清凉云］五体着地。皆愿众生得正觉道。第五首顶着地。愿诸众生。悉得成就无见顶相)。

　　([?∴]二如来现瑞)。

　　尔时世尊。从其面门。放种种光。其光晃耀。如百千日。

　　【疏】将陈法利。宜先表报。警动令信也。(［融室云］如来欲示奢摩他正修行路。先用放光。表种种胜相也。亦表智光被物机故)前放顶光。表体无说。此从口放。欲显言诠。(口是面之门故。表教从佛口所流故)种种百千。具足众德。(表所说之义非一)破无明暗。如日之照(表智慧日。齐彰并照)。

　　(△［定林云］将从见根。说是本觉明心。故面门放光。如百千日)。

　　(○［清凉云］面门即口者。以昔有解云。面门即面之正容。非其口也。又云鼻下口上。以梵音呼面及口并门。并云目佉。是故译者解人。取文非一。今经云众齿之间。则口真定解)。

　　普佛世界。六种震动。

　　【疏】三种世间。不离本觉。名佛世界。四大分湛。诸根妄生。故云六种。无明坚厚。土石成形。震动既属佛光。妄本必为智拔。六震动相。如华严说(［彼疏云］震即是声。动即是形。声兼吼击。形兼起踊。故有六种。此六各三。成十八相。摇𩗺不安为动。自下而上为起。忽然腾举为踊。隐隐出声为震。雄声郁遏为吼。砰嗑发响为击。十八相者。惟一方动。直尔名动。四方若次第若一时动者。名为遍动。若八方次第或一时动。名普遍动)。

　　(△［定林云］此大因缘法尔动地。故六种震动。众生或喜或骇则心动。心动则身动。勤或不遍。遍或不等。等遍动则甚矣。震亦如之。佛说妙法。有大因缘。则诸天魔梵。人与鬼神。或喜或骇。身心震动。故地应之如此。众生身与地。通一性耳)。

　　(○［引证］［智论云］诸阿罗汉及诸天。亦能动地。不能具足动。惟佛世尊能令大地六种震动。欲动三千大千世界。出诸恶道众生。着二善道中故。欲令众生知一切皆空无常故。复次。如人欲染衣。先去尘土。佛亦如是。先令三千大千世界众生。见佛神力。敬心柔软。然后说法。是故六种震动)。

　　(△［法华文句］地六种动。表圆家六番破无明。无明磐礴。未曾侵毁。方将破坏。故动地以表之。地相坚固。如六根冰执。未尝入大乘之道。动难动之地。表净未净之根。东涌西没等。表六根功德烦恼。㸦生㸦灭。六动者。一一中又有三。表十八种动。即表十八界也)。

　　如是十方。微尘国土。一时俱现。佛之威神。令诸世界。合成一界。其世界中。所有一切。诸大菩萨。皆住本国。合掌承听。

　　【疏】六情妄隔。国土殊形。妄执既融。大方开现。(［定林云］此心现圆。则觉遍法界。十方开现。将令会众。悟根隔合开故)妄执未融。六情殊隔。真智一发。法界洞然。谁为自他。故成一界。即欲说如来藏心之先瑞也。(［融室云］众生本觉法界。六根互用。根尘门头。既无隔碍。故能合多为一)。

　　(△［定林云］阴阳不测之谓神。神在万物。更为可测。不可测者。惟佛而已。故佛言威神)因果不二。不二之体。本周法界。名大菩萨。无明即明。无所移动。名住本国。冥合此理。随顺不逆。名合掌承听。(［定林云］十方菩萨。同学此法。故各住本国。合掌承听)。

　　(△［孤山云］菩萨皆住本国者。表圆人行门虽殊。皆以奢摩三观为本因地)。

　　(△［海印云］照用现前。不劳动步。即登道场。住持本地。故光中菩萨。皆住本国承听)大众将悟斯理。故今预此表示。法华说一乘竟。十方世界。通为一佛国土。亦表十方佛土中。惟有一乘法。第三末经。大众领悟。是此所表也(［海印］向下破妄显真。显此一段光明法界)。

　　(△［直解］由前七征审破。此是入观初门。故表此瑞)。

　　(○［私谓］准智论云。佛欲现智慧光明初相。故先出身光。众生知佛身光既现。智慧光明。亦应当出。复次。一切众生。常着欲乐。五欲中第一者色。见此妙光。心必爱着。舍本所乐。令其心渐离欲。然后为说智慧。阿难自陈。如是爱乐。用我心目。正是着色病根。故七征之后。如来即从面门放光。破其爱着。次下开示奢摩他路。只显出光明藏。照破生死。后来几度放光。通身通界此佛彼佛。同是一光。正现此智慧光明也。涅槃中。文殊言。如是光明。名为智慧。智慧者。即是常住。光明者。即是一切声闻缘觉不共之道。岂但云表法而已)。

　　([?∴]二正为开示三)。

　　([○@卍]一双示真妄二源二)。

　　([?(○/○)]一总斥不了)。

　　佛告阿难。一切众生。从无始来。种种颠倒。业种自然。如恶叉聚。

　　【疏】凡夫外道。常等四倒。(以非常计常。乃至非净计净等)声闻缘觉。无常等四。(以常计无常。乃至净计不净等)故云种种。［资中疏］梵语恶叉聚。此言线贯珠。无始无明。熏习成种。种必有果。子子相生。熏习不断。綖贯珠。其子似没食子。生必三颗同蒂。喻惑业苦三。同时具足。(［长水疏］应法师云。恶叉。树名。其子形如没食子。彼国多聚以卖之。如此间杏仁。故以为喻)。

　　(△［惟识云］一切有情。无始时来。有种种界如恶叉聚。法尔而有)经云。诸法于识藏。藏于法亦然。更㸦为果性。亦常为因性(长水文同)。

　　(△［手鉴云］无明熏习者。以二障各有三。一现行。二种子。三习气。种习最细。惟佛断尽。经云诸法。即一切色心。漏无漏法也。识藏。即黎耶也。七为能熏。八为所熏。现行色心是果性。熏成种子是因性。后时现行。还成因性。故曰更互也。喻惑业苦三者。三子曰聚。生时三颗共蒂。以表三道同时具足。由惑润业。由业招苦。无始已来。一念迷真。二道流转。若细开三道。即九相粗细。十二因缘等)。

　　(△［圆觉疏］心识狂乱。背觉合尘。倒有所执。颠但荒狂。由颠故倒。如由迷自。故认他也。惑业苦枝末三重。一由根本无明故。起种种烦恼。惑乃烦恼道也。二由烦恼故。造种种业。三由业成故。受六道种种生死苦报。佛名经云。独头无明。为烦恼种。又此三障。更相由藉。由烦恼故起恶业。由恶业故得苦果)。

　　(△［海印云］惑乃发业润生。二种无明。故名业种)。

　　诸修行人。不能得成无上菩提。乃至别成声闻缘觉。及成外道。诸天魔王。及魔眷属。皆由不知二种根本。错乱修习。犹如煮沙。欲成嘉馔。纵经尘劫。终不能得。

　　【疏】失正堕邪也。不叙五道。故云乃至。二乘心行理外。亦同邪见。(［百论云］顺声闻者。皆悉是邪)不入正理名外。但修邪因名道。皆由下。明失所以也。迷真习妄。种苦求甘。沙饭异因。宁论劫数。心期正觉。果入迷伦。自谓真修。焉知妄习。不循至教。但纵臆谈。一失通涂。莫返幽径。悲夫(［桐洲注］声闻悟明四谛。厌有为行。迷真法界。名定性声闻。缘觉观十二因缘。作流转还灭二种观法。亦迷法界。诸天。如圆觉云。知欲可厌。爱厌业道。舍恶乐善。复现人天。又知诸爱可厌恶故。弃爱乐舍。还滋爱本。便现有为增上善果。皆轮回故。不成圣道)。

　　([?(○/○)]二别示二源二)。

　　([│/○]一示妄源)。

　　云何二种。(总征)阿难。一者无始。生死根本。(标指也)则汝今者。与诸众生。用攀缘心。为自性者(正显也)。

　　【疏】众生受身。轮回五道。莫穷初际。故云无始。聚缘内摇。趣外奔逸。故曰攀缘。受苦乐报。死此生彼。皆因此心。故曰根本。不了是妄。一迷为心。决定惑为色身之内。故云为自性者。吁哉世人。莫不用此攀缘妄心。以为真性。执妄心为佛心。恃此修行。转增我慢。故涅槃云。是诸外道。无有一法不从缘生。计为常者。悉是颠倒。

　　○［宗镜］此二种根本即真妄二心。一者无始生死根本者。即根本无明。(［讲录］生死根本。第八识中根本无明也)此是妄心。最初迷一法界。不觉忽起而有其念。忽起即是无始。如睛劳华现。睡熟梦生。本无元起之因。非有定生之处。皆自妄念。非他外缘。从此成微细业识则起转识。转作能心。后起现识。现外境界。一切众生。同用此业转现三识。起内外攀缘。(攀缘心前七识也)因此生死相续。以为根本(［证真钞云］攀缘心。即有为缘生。生灭心也。此心揽尘为体。缘会即有。缘散即无)。

　　(△［私谓］准楞伽经云。水流处。藏识转。识浪生。释曰。言藏识如水流注。转为七识。犹彼海水。变为波浪。则诸识之浪。汹涌而生也。又云。外境界风。飘荡心海。识浪不断。因所作相。异不异。合业生相。深入计着。释曰。言因者。即第八如来藏识也。所作相。谓第七转识。从第八所生也。清凉释众生心海种种攀缘转云。众生藏识。皆名心海。前七转识。名攀缘转。转谓转生。亦流转也。缘境非一。立种种名。以二文证。知经言。用攀缘心为自性者。正指第七转识也。六识遍缘五尘。名攀缘识。清凉释心海。独指第七者。以第七识四惑常俱。名染污意。思量第八。度量为我。惟第七有。余识无故。以意识缘外境时。必内依末那为染污根。方得生起故。取清凉心海之释以证此文。无余义也。近师谓攀缘心。通指八种识见相二分。又云兼指六七二识。今一依宗镜楷定)。

　　(○［引证］［清凉云］烦恼菩提。二俱无始。若言先妄后真。真则有始。若谓先真后妄。妄何从生。若妄依真起。真亦非真。若妄体即真。真亦无始。为破终始。立无始言。故中论云。大圣之所依。本际不可得。生死无有始。亦复无有终)。

　　([│/○]二示真源二)。

　　([?(▽/○)]一正示)。

　　二者无始。菩提涅槃。元清净体。(标指也。何者是耶。下云)则汝今者。识精元明。能生诸缘。缘所遗者(正显也)。

　　【疏】菩提智果。涅槃断果。二果本具。故云无始。本来不与妄染相应。故曰元清净体。第八黎耶。于识中最极微细。名为识精。此微细有二种义。一者觉。二者不觉。觉义。即是此文元明。元明者。本觉也。不觉。即是无明生灭。谓不生不灭。与生灭合。非一非异。名为识精。从此变起根身种子。器世间等。名生诸缘。识相既现。元性即隐。名缘所遗者。遗。失也。故下文云。一切众生。从无始来。迷己为物。失于本心。对法经云。无始时来界。一切法等依。由此有诸趣。及涅槃证得。斯之谓矣(［讲录］生死根本。真际即在第八识中。悟知识精元明。菩提涅槃。一切法俱了。疏引对法意如此)。

　　△［宗镜］二者无始菩提涅槃元清净体者。此即真心。亦云自性清净心。亦云清净本觉。以无起无生。自体不动。不为生死所染。不为涅槃所净。目为清净。此清净识。是八识之精元。本自圆明。(［温陵云］识精。陀那性识也。元明。本觉妙明心也)以随缘不觉。不守性故。如空谷任响。随缘发声。此亦如然。能生诸法。则立见相二分。心境互生。但随染净之缘。遗此圆常之性。如水随风。作诸波浪(［孤山云］随染缘则成九界。随净缘则成佛界。故云能生诸缘。染净俱缘。得失两异。此别指染缘。故云缘所遗者)。

　　(△［私谓］准楞伽第四。如来之藏。是善不善因。能遍兴起一切趣生。譬如伎儿。变现诸趣。为无始虚伪恶习所熏。名为识藏。生无明住地。与七识俱。以赖耶持种含藏。作总报主。建立有情无情。发生染法净法。故曰。能生诸缘缘所遗者。又曰。如海浪身。常生不断。离无常过。离于我论。自性无垢。毕竟清净。古人翻为无没识。又为无垢识。是为识精元明。即是无始菩提涅槃。元清净体。摄论以地譬八识。具染净二分。以土譬七识。为生死染分。以金喻九识。为涅槃净分。第九。即别取第八净分言之。此中识精元明。非专指赖耶而何。赖耶体性微细。名为识精。在眼则为见精。在听则为闻精。故曰。元是一精明。分为六和合。近师谓通指八种识中。各具见相二分。名为识精。然则一精明。应为六精明耶。起信业识。亦应有八个业识耶。今以长水为宗。依永明楷定。多言乱听。请从翦削)。

　　(△［雪浪云］识精元明。能生一切万法之缘。缘生炽然。所遗下者。即此真理也。譬如金沙混同。沙去而遗下者即金也)。

　　([?(▽/○)]二斥迷)。

　　由诸众生。遗此本明。虽终日行。而不自觉。枉入诸趣。

　　【疏】本明周遍。含裹无余。妙觉湛然。斯须匪离。步步是道。故云虽终日行。日用罔知。故云迷不自觉。真所谓持珠乞丐。怀宝迷邦。枉受沦踬。诚可怜愍。

　　△［宗镜］由此众生。失本逐末。一向沉沦。都不觉知。枉受妄苦。虽受妄苦。真乐恒存。任涉升沉。本觉不动。如水作波。不失湿性。惟知变心作境。以悟为迷。从迷积迷。空历恒沙之劫。因梦生梦。永昏长夜之中(［云栖云］众生终日在本明中。如鱼在水而不知水。以迷其本有。即成遗失。如力士额珠。非失云失。故云遗失真性。颠倒行事)。

　　(△［定林云］未分六和合。惟有一精明。识精者性识也。元明。即本明也。以本觉所起。谓之本明。以根元所受。谓之元明)。

　　(△［圆觉钞］法华华严名如来知见。楞严名妙明本明圆明。此名圆觉。约体约用。各是一义。安立名相)。

　　(△［熏闻云］以后文见精明元。例此识精。则亦第二月也。由性在妄中。是故能生诸缘［融室云］元明带识而言。楞伽谓迷如来藏为识藏。未可谓本觉本明也)。

　　(△［讲录］佛因阿难请问真际。就根本指出识精元明。要使由第八识而证真常也。然识精元明。离六根六尘。亦无觅处。后文观河不变。如第二月。见非是见。以至六解一亡。皆识精也。此识精。在眼而未杂色。即名见精。在耳而未杂声。即名闻精。随于一根脱粘内伏。归元在此。故向后多寄见精以指真际也按苕溪已后诸师。多判识精为带妄。此师和会。庶几近理)。

　　([○@(?∴)]二正显真妄二体三)。

　　([○@卍]一推征妄体四)。

　　([?(○/○)]一屈指推征四)。

　　([│/○]一举拳以问)。

　　阿难。汝今欲知奢摩他路。愿出生死。

　　【疏】奢摩他。即出生死。到涅槃之道路也(［融室云］奢摩他为至静之法。生死乃极动之性。若知其静。则出其动。由上言二种根本。将欲开示出生死。入涅槃之路。故有欲愿出知之语)。

　　(△［私谓］如来此问。双推二种根本。克示最初方便。一经之钤键在此。经云。经微尘劫。犹如转轮。除奢摩他。及佛出世。不能停寝。故言愿出生死)。

　　今复问汝。即时如来。举金色臂。屈五轮指。语阿难言。汝今见不。

　　【疏】地水火风空轮。各对一指。又一一指端有千轮相。故云轮指。(［观佛三昧经云］一一指端有十二轮现。指端各有万字相。万字点间有千辐轮相)屈指问见。意欲推心(［融室云］举拳问见者。佛意令就拳处。开晓性空。奢摩他路)。

　　([│/○]二约见以酬)。

　　阿难言见。(审定见不)佛言。汝何所见。阿难言。我见如来。举臂屈指。为光明拳。耀我心目(审定心目)。

　　【疏】佛手金光。耀我心目。此即心目俱见。

　　([│/○]三再审谁缘)。

　　佛言。汝将谁见。阿难言。我与大众。同将眼见(审定眼见)。

　　【疏】举拳初问。便言耀我心目。再审谁见。又却独不言心。意引推征。明露妄想。师资善巧。共破物情。善哉大权。悬知今日。

　　([│/○]四别推心见)。

　　佛告阿难。汝今答我。如来屈指。为光明拳。耀汝心目。(牒问)汝目可见。以何为心。当我拳耀。

　　【疏】当。犹对也。汝目显然。故云可见。又汝眼实可见我拳相。意欲推心。且许其眼。眼即可见。何者是心。研核至穷。妄想显须(［讲录］以何为心。如云将心。来与我看)。

　　([│/○]二正陈妄体)。

　　阿难言。如来现今。征心所在。而我以心。推穷寻逐。即能推者。我将为心。

　　【疏】能推之心。攀缘妄想。生死轮转。是此为根。固执既深。河沙叵算。故今呈露。必待破除(［智觉云］楞严会上。为阿难拣别详矣。而汝犹故不信。阿难以推穷寻逐为心。遭佛呵之。推穷寻逐者识也)。

　　(△［孤山云］正以攀缘妄想为心)。

　　(△［温陵云］金拳举处。直下要识本明。尘相未除依旧认贼为子)。

　　([│/○]三顿诃令问)。

　　佛言咄。(呵声也)阿难。此非汝心。阿难矍然。(逸起貌)避席合掌。起立白佛。此非我心。当名何等。

　　【疏】世尊现相以诃叱。过之深也。阿难惊起以避座。执之重也。情之主宰。皆谓我心。今被顿呵。孰不惊愕(［海印云］奢摩他乃空观之名。如来藏清净真心。本无一法。即空观之体也。此观更无别法。心见既破。但了缘生无性。即是真心。阿难未了空藏。犹执攀缘为心。如来说法四十九年。惟向阿难施此一喝。如金刚王宝剑剿绝命根。此后方开示奢摩他路。正显大定之体)。

　　([│/○]四克示非真)。

　　佛告阿难。此是前尘。虚妄相想。惑汝真性。

　　［宗镜古释］能推者即是妄心。皆有缘虑之用。亦得名心。然不是真心。妄心是真心上之影像。故曰。汝身汝心。皆是妙明真精妙心中所现物。(释下惟心所现)若执此影像为真。影像灭时。此心即断。故云。若执缘尘。即同断灭。(释下前尘变灭)以妄心揽尘成体。迷水执波。波宁心灭。迷镜执像。像灭心亡。故知诸佛境智。遍界遍空。凡夫身心。如影如像。若执末为本。迷妄为真。生死现时。方验不实【疏】前尘之相。本自虚妄。从识变生。犹如影像。而复引起念想缘虑。名之为心。心之与境。二俱虚妄。此心及境。即真如海中。一浮沤耳。故云。汝身汝心。皆是妙明真精妙心中所现物。浮尘既现。实体即隐。能覆能暗。故云惑汝真性(［熏闻云］相即前尘。想即分别。二俱不实。故曰虚妄)。

　　(△［圆觉疏］六尘是境。识体是心。心对根尘。有缘虑相。虑相如影。举体全无。自心灵明。本非缘虑。今认缘虑谓是自心。如珠明彻。本非青黄。对青等时。即有影像。愚执其色。谓是真珠。如迷自心。认缘影也)。

　　由汝无始。至于今生。认贼为子。失汝元常。故受轮转。

　　【疏】此之妄想。能损法身。能伤慧命。功德法财。由之丧失。名之为贼。迷而不识。认为真常。将谓嫡生。欲期嗣世。反遭破丧。历劫贫穷。故失元常。受轮转也。故下文云。不知色身外洎山河大地。咸是妙明真心中物。弃之大海。惟认浮沤等(［孤山云］执妄为真。如认贼为子)。

　　(△［圆觉疏］贼若在外。犹可堤防。养之为儿。如何检慎。又知贼是贼。贼无能为。认之为儿。宁免破败。以喻六根取境。犹可制御。藏识妄我。难以辨明)。

　　([○@卍]【疏】［二显示真心］者。真心之体。本周法界。非妄非真。绝言离相。能摄一切世间出世间法。然具三大。通二门。若约真如门显此心者。则亡因果。绝染净。口谈辞丧。心缘虑亡。无法可破。无法可会。此则惟显体大义也。若就生灭门显此心者。则彰染净。明体用。显真妄。论因果。有修有证。或破或会。如斯显示。皆为随顺。入于真如。真如之体。即一心也。一心真如。及生灭相。无二无别。门虽立二。真妄无殊。生佛元同。名不思议。今之所显真心相者。依生灭门破妄显也。破会之相。诸经论中。具有此二。盖随执心轻重。根有利钝。乘有顿渐。教分权实。若执重根钝。理须破斥。若药弗瞑眩。厥疾弗瘳。若根性调柔妄情轻薄。指相即性。一切皆如。犹良马见鞭。影动即正。今经先破后会。俾轻重二执皆尽。利钝两根俱入。如此段经。即明心能生法。自性元常。不同前尘分别影事。但随境转。体是无常。下经又明见与见缘。本无所有。元是菩提妙净明体。又云生灭去来。本如来藏。此则先令明识真妄。后令了妄即真。洎乎开悟。无妄可了。即云皆即菩提妙明元心。维摩法华。皆有此意。如调马善医。适时御物。在座根性既殊说者理须兼二。如来善巧。妙达时机)。

　　(△文二)。

　　([?∴]一阿难伸疑三)。

　　(卍一发心修行疑)。

　　阿难白佛言。世尊。我佛宠弟。心爱佛故。令我出家。我心何独供养如来。乃至遍历恒沙国土。承事诸佛。及善知识。发大勇猛。行诸一切。难行法事。皆用此心。

　　【疏】此先叙难也。起意修行。亲近善友。即是发菩提心。如来常教。令发此心。今复何故。说为非心。故叙为难。准涅槃经。发菩提心。不是佛性。师子吼云。若一切众生。先有佛性。何故复有初发菩提心者。佛言。菩提之心。实非佛性。是无常故。乃至虽念念灭。相续不断。名为修道。犹如灯焰。虽念念灭。亦能破暗。菩提之心。亦复如是。今经欲明如来藏心。常住真性。即是涅槃正因佛性。发菩提心。乃是缘了。体是无常。是故阿难同师子吼。以缘了性。难正因性。此则不辨三因常无常义。妄以为难也(今按三因。即正缘了三因也。泐潭标指别举顿教因地。三重修证之因。似非疏义)。

　　(卍二谤法退善疑)。

　　纵令谤法。永退善根。亦因此心。

　　【疏】依之修行。能成佛道。因之谤法。永作阐提。佛说非心。诚为难信(［标指云］谓无始时来。善恶业行皆用此心)。

　　(△［孤山云］谓起善谤法。皆由推穷寻逐之心。不因推寻。安起善恶。此但执妄心能造。不知真心本具。偏教之解也)。

　　(卍三无心土木疑)。

　　若此发明。不是心者。我乃无心。同诸土木。

　　【疏】土木不能了知。不能修谤。为无此心。此若非心。土木何异。

　　离此觉知。更无所有。云何如来。说此非心。我实惊怖。兼此大众。无不疑惑。惟垂大悲。开示未悟。

　　【疏】此总结请也。不了正因体遍。通情无情。但执修谤之心。便见土木无性。洎被诃责。此非汝心。由不早辨。遂至惊怖。然阿难岂谓不知。直为末世多作此计。用妄心即是佛心。惑者既群。卒难领悟。故再三疑难。请为开示。

　　([?∴]二如来正显二)。

　　([○@(?∴)]一约现法随缘以显心)。

　　尔时世尊。开示阿难。及诸大众。欲令心入无生法忍。于师子座。摩阿难顶而告之言。

　　【疏】阿难疑问。将谓无心。今若开示。必知体遍。冥合此理。了法无生。印可决定。名无生忍。(［证真云］无生法。即真如理。忍即智也)得此忍时。通达一切法门。成就一切佛法。此非小缘。故摩顶安慰。警动其意。

　　(○［智论云］菩萨得无生忍故。一切名字生死相断。出三界。不堕众生数中)。

　　(△［华严十忍品］颂曰。观察一切法。悉从因缘起。无生故无灭。无灭故无尽。此忍最为上。了法无有尽。菩萨住此忍。普见诸如来。同时与授记。斯名称佛职)。

　　(○［释文］［智论云］师子座是号名师子。非实师子也。佛为人中师子。佛所坐处。若床若地。皆名师子坐。譬如今日国王坐处。亦名师子坐。师子四足兽中。独步无畏。能伏一切。佛于九十六种道中。一切降伏无畏。故名人师子)。

　　如来常说。诸法所生。惟心所现。一切因果。世界微尘。因心成体。

　　【疏】总标色心。故云诸法。无别生处。故曰惟心。此法生起。谓由真如不守自性为因。无始妄想熏习为缘。因缘和合。成梨耶识。从此变生根身种子器世间等。如水起波。如镜现像。故云惟心所现。一切因果者。别举正报。(十法界中因果。谓之正报)圣凡总该。故云一切。世界微尘。别指依报。(十法界中微尘国土。谓之依报)一切之言。亦通此转。既由真心随缘所现。亦依真心以为自体。如像不离镜。波不离水。下文云。我常说言。色心诸缘。及心所使。诸所缘法。惟心所现。外洎山河虚空大地。咸是妙明真心中物。故云因心成体(［孤山云］一段经文。正为点示惟心性具。因心本具。随缘成造。故所造法。全能造心。依正既是一心。一心实无能所。金錍云。故知不识佛性遍者。良由不知烦恼性遍。意谓点示在迷。妄心性具。故云诸法惟心。惟心之言。岂惟真心)。

　　([○@(?∴)]二约自性不变以显心二)。

　　([?(○/○)]一举况)。

　　阿难。若诸世界。一切所有。其中乃至草叶缕结。诘其根元。咸有体性。纵令虚空。亦有名貌。

　　【疏】世间妄有。不出色空。色中小者。草叶缕结。草叶有根种。缕结因丝麻。太清为名。显色是貌。妄相尚尔。况真心耶(［翻译集］［孤山曰］涅槃说空有四名。谓虚空。无所有。不动。无碍也。貌谓体貌。如杂集论空一显色［沇疏曰］小乘以明暗为体。大乘以空一显色。及极迥色为体)。

　　([?(○/○)]二正显)。

　　何况清净。妙净明心。性一切心。而无自体。

　　【疏】清净。拣异妄染。妙净明心。即三德具足。灵鉴无昧也。虽能随缘成一切法。而一切法不能变动。若变动者。即无诸法。以不变故。为诸法性。如镜现像。不为像变。若为像变。则不能现一切诸像。以不变故。为像所依。此亦如是。故云性一切也。岂得妄想不实。真亦无体。故此责云。而无自体(［孤山云］性一切心。即常住真心。能为九界妄心之本性)。

　　(△［定林云］离垢而净曰清净。即垢而净曰妙净。此心亦即。亦离。故曰清净妙净明心。此明心者。一切心皆受性于此)。

　　(△［宗镜］佛告大慧。此是三世如来性自性第一义心。以性自性第一义心。成就如来世出世间上上之法)。

　　(△［清凉云］心性是一者。谓心之性故。是如来藏也。又心即性故。是自性清净心也)。

　　([?∴]三重破执情二)。

　　([○@(?∴)]一就执明其有性)。

　　若汝执吝。分别觉观。所了知性。必为心者。

　　(［疏］牒其所执也。坚守不舍。故云执吝。汝必以此为真性者。下即语云)此心即应离诸一切色香味触诸尘事业别有全性(定其有性也)［资中疏］分别。谓藉缘托尘。以立分别觉观。即寻伺也。分别觉观。并是依他假合。如划水印空。随手即灭【疏】色香等即是事。境有牵心用。故名为业。(［真际云］事业即色等六尘。牵起内心。为染净缘。而成业用)既因境有。自性元无。若保为真。离尘应在(［温陵云］分别觉观。即能推心也)。

　　(△［惟识云］觉观。即寻伺二心所。令心匇遽。于意言境。粗转名觉。令心匇遽。于意言境。细转名观。此二并用思慧一分为体)。

　　(△［智论云］觉观虽在一心。二相不俱。粗心粗念。是名为觉。细心分别。是名为观。譬如撞钟。初声大时名为觉。后声细时名为观。佛说有觉有观三昧。是觉观。能生三昧。亦能坏三昧。譬如风能生雨。亦能坏雨)。

　　(○［进趣大乘方便经云］佛言。众生心体。从本已来。不生不灭。尽于十方虚空一切世界。求心形状。无一区分而可得者。但以众生无明痴闇。熏习因缘。现妄境界。令生念着。所谓此心。不能自知。妄自谓有。起觉知想。计我我所。而实无有觉知之相。以此妄心。毕竟无体。不可见故。若无觉知能分别者。则无十方三世。一切境界差别之相。以一切法。皆不能自有。但依妄心分别故有。然此妄心。无自相故。亦依境界而有。所谓缘念觉知前境界故。说名为心。又此妄心。与前境界。虽俱相依。起无前后。而此妄心能为一切境界原主。所以者何。谓依妄心不了法界一相故。说心有无明。依无明因故。现妄境界。亦依无明灭故。一切境界灭。当知一切诸法。悉名为心。以义体不异。为心所摄故。一切诸法。从心所起。与心作相。和合而有。以一切境界。但随心所缘。念念相续故。而得住持。亦暂时而有)。

　　([○@(?∴)]二就因显其惟尘二)。

　　([○@卍]一正示惟尘二)。

　　([?(○/○)]一例对五尘显)。

　　如汝今者。承听我法。此则因声而有分别。

　　【疏】因声分别。全性元无。色香味触例此可见(［手鉴云］杂论分别有三。一自性分别。二随念分别。三计度分别。第八及五。皆惟现量。即自性分别。随念。即因声也。计度。即独散也)。

　　([?(○/○)]二单就法尘显)。

　　纵灭一切见闻觉知。内守幽闲。犹为法尘分别影事。

　　【疏】五境不对。明了不行。既绝外缘。故云内宇幽闲也。当尔之时。不无分别。若便将此内分别心为全性者。不知此全由第六法尘影像。事境所发。亦非全性。乃是意识在独散位。比量别缘。取独影境。非是明了。同五所取。故云纵灭见闻觉知等。(［手鉴云］在独散位者。谓一意识。有明了独散梦定之四。四之所缘。即性及独影带质三境也。颂云。独影惟从见者。影像由前五落谢尘。无自种等为伴。独自而有。此境皆从现分而有故。别缘者。与五同缘。名比量境。不与前五。名别缘。以意识独自缘落谢影像。此亦比量摄。又独影亦通。谓与五缘假五尘时。则有质独影。若缘空华毛轮等。即无质独影。若独散意识。多取独影。若定中。通于三境。若梦中。定惟独影)［真际］纵灭见闻觉知。前六不行也。(［肇公曰］六识略为四名。见闻眼耳识也。觉。鼻舌身识也。知。意识也)意有四种。定位。明了。梦中。觉寤。(第六意识中有四。一定三散。定即根本事禅等)所取法尘。乃散位独头也。不缘外境。泯迹藏用。故曰内守幽闲。(所取法尘。即内守幽闲也。既非入定。又不缘境。故曰散位独头)祗此虚想。是名法尘影事(［法苑］意识所缘之境。名曰法尘)。

　　(△［如相讲师云］第六意识。逆缘前五尘落谢影子。为生法尘。不缘过未影子。内守幽闲静境。为灭法尘。小乘但知明等为六尘。不知暗等灭境。亦属六尘。故佛破云。汝纵能息灭六识分别攀缘。不缘前五落谢影子。所守所灭。幽闲境界。仍是过去法尘中之灭尘。能守能灭。分别幽闭者。即意识一半分别之心也。尘如形。识如影。故云法尘分别影事)。

　　(△［交光云］法尘分别有二。一者境是法尘。体非本有。一不分别。境即沉没。彼幽闲境。全托分别而得内守。如无波之流。望如恬静。而实不住也。二者凡外权小。皆依六识思惟为观。六识印持为止。离六识。无别入观之体。根本元是分别。自谓寂定。实全流注也)。

　　([○@卍]二遣其自揣二)。

　　([?(○/○)]一尘亡体在容是真常)。

　　我非来汝。执为非心。但汝于心。微细揣摩。若离前尘。有分别性。即真汝心。

　　【疏】我今非是不徇理道。强制勒汝。执为非心。(［孤山云］我所诃斥。非强令汝。执同土木无心)意显如来言无抂逼也。但。犹独也。此劝不由他人。独于自心。谛审揣度。研摩理道。理长即就也。若汝研穷此分别体。离六尘外。实有性者。我即容许是汝真心。(劝其揣摩分别之心。乃暂纵之词)世人只知即心是佛。曾不子细度量。此心刹那变异。犹如猿猴害马。纷然乱想。无暂停时。故楞伽云。当于静处。观此妄想。流注生灭。凡夫不觉。妄谓不动。故下经云。如湿流水。望如恬静。流急不见。非是无流。起信亦云。一切众生。不名为觉。以从本已来。念念相续。未曾离念。故说无始无明。故佛再令微细揣摩。楷定真伪(［定林云］此亦是心。但达本心。则此亦是妄)。

　　([?(○/○)]二境去心空足彰虚妄二)。

　　([│/○]一正示)。

　　若分别性。离尘无体。斯则前尘。分别影事。

　　【疏】若离六尘。无此分别。足显分别。宛是妄想。自性本无。属于前尘。故可名为分别影事。如下文云。若真汝心。则无所去。云何离声无分别性。斯则岂惟声分别心。分别我容。离诸色相。无分别性。

　　△［宗镜古释］妄心以六尘缘影为心。无性为体。攀缘思虑为相。此缘虑觉了能知之妄心。从能所生。因分别起。发浮根之暂用。成对境之妄知。本无自体。但是前尘。圆觉云。妄认六尘缘影。为自心相。故此能推之心。若无妄缘。则不生起。若离前尘。此心无体。

　　(○［圆觉钞］古释云。既离尘无体。则知是前尘分别影事也［疏云］六尘无实。犹如影像。从识所变。举体即空。故此缘心。亦无体也。佛顶经云。此是前尘别影影事)。

　　(△［孤山云］六尘如形。分别如影。影由形有。故无自体。心因尘有。岂有体耶)。

　　([│/○]二释成)。

　　尘非常住。若变灭时。此心则同龟毛兔角。则汝法身。同于断灭。其谁修证无生法忍。

　　【疏】心因尘有。尘属无常。尘既无常。必归变灭。皮之不存。毛将安傅。若汝坚执无常之心。是真性者。应令法身。同于断灭。以法身体即真性故。法身若断。依何修行。证无生忍。若了如来藏心。本周法界。本无生灭。含裹十方。宁有方所。凡夫身心。如影如像。执此影像为佛性者。一何鄙哉。

　　○［宗镜古释］以妄心揽尘成体。因境而起。全境是心。又因心照境。全心是境。因境起照。境灭照亡。随念生尘。念空尘谢。故云若执缘尘。即成断灭。若将此影事而为佛身。既为虚妄之因。必成断灭之果(［圆觉钞］［古释］既是前尘之影。尘变灭时。心即变灭。灭时既无。心如龟毛等。谁证法忍)。

　　(△［孤山云］心随尘灭。修证者谁)。

　　(△［王舜鼎曰］阿难言。离此觉知。更无所有。意恐离此觉知。便落断灭。不知惟妙明真心。周遍法界。离尘有体。岂容断灭。但必执此分别觉心。便为真心。翻成断灭。以分别觉知心。离尘无体故。以尘非常住。有变灭故)。

　　即时阿难与诸大众。默然自失。

　　【疏】初闻佛斥此非汝心。则惊疑设难。将谓无心。洎乎显示清净妙明。性一切心。本来遍圆。而为世界因果微尘。平等体性。佛虽开示。又恐久执尚坚。再约缘尘。重研妄想。离尘无体。岂是元真。若坚执不融。法身应断。修证法忍。必无所依。阿难虽未悟真。且知执妄是失。故云默然自失。

　　([○@(?∴)]三结示执妄过失)。

　　佛告阿难。世间一切。诸修学人。现前虽成九次第定。不得漏尽。成阿罗汉。

　　［长庆说文］涅槃云。九种三昧。所谓九次第定。四禅四空。及灭尽定【疏】九定通名次第者。智慧深利。能从一禅入一禅。心心相续。更无异念。可间杂故。(［释禅门次第云］行者定观之法。修练既熟。能从一禅心起。次入一禅。心心无间。不令异念得入。乃至灭受想定。名九次定。亦名炼禅)然修此定。能成无漏。今言不得漏尽。乃通指世间有漏心。修欲界未至。及四禅四空定耳。凡夫修禅。多生味着。随禅感果。不出三界。故非无漏。非别指于灭尽等九。亦可别斥前之九定。虽通无漏。俱是不了。问。既修此定。能得无漏。何故云不得漏尽。成阿罗汉。答。此明不得大乘阿罗汉也。缨络经中。初欢喜地。名鸠摩罗伽。秦言逆流。乃至七地。名阿罗汉。秦言过三有。故知今言不得漏尽。乃指不断二障之漏。不证大乘罗汉也。况究竟无学。佛地始称。故佛三号有阿罗诃也(［私谓］长水初解。不依台家法界。除灭尽定。而指欲界未到地定。及四禅四空为九。次解。则别明九次第定。虽已得灭受想定。不得漏尽成阿罗汉。准妙玄及四教义等文。阿罗汉不得灭尽定者。但是慧解脱。得灭尽定者。名俱解脱。释签云。得灭尽定。但名俱解脱人。以未修缘念处。终非无［疑］解脱也。慧俱并小。无［疑］乃名大阿罗汉。此言不得漏尽。似正明俱人。但得灭尽定者也。涅槃师子吼品。明奢摩他。复有九种。所谓九次第定。四禅四空及灭尽定三昧。证知此文。是明奢摩他中九次第三昧也。又下经四空天人。不能成阿罗汉者。即九次第定中。从非有想非无想。入灭受想定者也。与第九卷天趣。阶位相通。张无尽谓不必广引。亦不违长水次解耳)。

　　(△［融室云］四禅四空。凡夫禅定。灭受想定。小乘禅定。故皆不得漏尽圣果)。

　　(○［引证］［惟识第七］灭尽定者。谓有无学。或有学圣。已伏惑离无所有贪。（无所有已下诸贪灭）上贪不定。（已上贪未灭也）由止息识想作意为先。令不恒行六识。恒行染污第七。心心所灭。（上二识俱不行）令身安和。故亦名定。由偏厌想受。故名灭彼定)。

　　(△［显扬第一］灭尽定者。谓已离无所有处。或入非非想处定。或复上进。入无无想定。或复上进。由起暂者想。作意前方便故。止息所缘。不恒行心心法灭。及恒行一分谛心心法灭也)。

　　皆由执此。生死妄想。误为真实。是故汝今。虽得多闻。不成圣果。

　　【疏】若了真实。达法界性。见与见缘。似现前境。元我觉明。终不误执生死根本。以为真实。由是不辨。认妄为真。久处轮回。不成圣果。然阿难亦得初果。以未究竟。故云未得。若入大乘。故无所惑(按阿难已入预流。教有明文。疏云已得初果。可订近师之谬)。

　　(○［私谓］此中结过之文。结归九次第者。盖专指第九定之灭尽定也。由前文云。纵灭一切见闻觉知。内守幽闲。犹为法尘分别影事。内守幽闲者。小乘修定。灰心灭智。求证涅槃之行相也。在独散位。六识不行。息灭见闻觉知。趣进乎四禅四空。上进不已。不过得灭尽定而止。灭尽定之行相。能令六七二识。心心所俱灭。终不能断尽二障。作无漏大阿罗汉。则所证之果。即内守幽闲之极位。所灭尽之受想。亦灭尽一切见闻觉知之顶地而已。故曰灭尽定。亦曰二乘灭尽定。肇公曰。小乘入灭尽定。大乘入实相定。经言未得漏尽。克指小乘灭尽定而言。即上文所谓诸修行人。不能得成菩提。乃至别成声闻缘觉等。错乱修习者。是也。若知奢摩他路。得首楞严大定。能出生死。则八定九定。皆属邪定。此如来所以克责行人。误为真实也)。

　　([○@║]二破妄见显真见。蹑上破妄显真科中第二子科。从此去尽第二卷破和合经文。是中生起第三约破计执广辨见性。又为母科)。

　　(◑生子科二)。

　　([○@│]一略示见性惟心。二广约诸相辨释。第二科又生起母科三)。

　　(◑一对境粗明真见。二破倒渐明真见。三约缘广显真见。第三科文重生母科四)。

　　(◑一显缘心非性。二示真见无还。三约体用重明。四就疑难广破。第四科下生起子科五)。

　　([○@║]一破见性缩断疑。二破见性离身疑。三破因缘自然疑。四破见见非见疑。五破和合非合疑。齐此破妄见显真见一科方尽。上来正显心见以破显。本分中大子科。亦尽于此)。

　　([○@║]［疏］二破妄见明真见者。由前佛问入道发心。遂答因睹如来胜相。由眼观见。心生爱乐。洎乎举拳再问。复云耀我心目七处征诘。三疑拒抗。但且论心。未言其见。盖心为万法之源。见为六根之首。心有真妄。见具正邪。故前破妄心。显如来藏。即一真法界。离缘绝相。是所观境。境既已说。次明能观之智。智即是慧。慧用差别。说名为见。见有正邪。故须料拣。故下文云。惟愿如来开我道眼。得清净眼等。此盖先体后用。法如是也。然体用二法。不相舍离。体是即用之体。用是即体之用。故前后经文。明心则约见而辨。显见则就心而论。故知一法。义分二也)。

　　(△［天如云］上破妄心竟。此破妄见。以至会见归真也。妄心本。无自性。依真发现全体即真。所谓破无所破。无明即明。真无别真。一念即是。如镜现像。全像是镜。此经之圆旨也。佛言不知常住真心。用诸妄想。又言执此生死妄想。误为真实。妄想果非真心耶。若根利惑薄者。了达妄想之体。直下便是真心。是犹因像悟镜。无像而不是于镜。因镜悟像。无镜而不具于像。阿难示迷。大似不识镜体。即认去来之像。执以为镜。故假重重破斥。扫荡物情。以会妄而归真也。文三)。

　　([?∴]一承前开示责己求哀二)。

　　(卍一责己无修二)。

　　([○@(?∴)]一正叙)。

　　阿难闻已。重复悲泪。五体投地。长跪合掌。而白佛言。自我从佛。发心出家。恃佛威神。常自思惟。无劳我修。将谓如来。惠我三昧。(［般若音义］三昧。正言三摩地)不知身心。本不相代。失我本心。虽身出家。心不入道。

　　【疏】初心入道。罔解克修。恃赖亲因。将惠正受。岂知身戒虽从佛得。心定宜当自证。本不相代。斯之谓与。(［熏闻云］出家是身。三昧是心。二事各行。无相替理)涅槃云。汝诸比丘。身虽出家。而未曾染大乘法服。虽复乞食。经历多年。初未曾求大乘法食。衣严法体。食资慧命。不识本常。衣食俱失(［无尽云］若有三昧可惠。即是悟从他得)。

　　(△［温陵云］世尊三昧。迦叶不知。迦叶三昧。阿难不知。故不可相代也)。

　　(○［引证］［诸法无行经］文殊言。若不发出家心者。当教汝真出家法。何者。若求出家。是求三界及以五欲未来报等。彼不见心。故不证法。心无为故。故不发心。释曰。若证自心。即入无为之理。若是无为之理。则无心可发。斯则真发心。是真出家矣)。

　　(△［傅大士曰］出家之法有二。一形出家。所谓剃除须发。同于法身。一心出家。出一切攀缘诸有结家。复有事理出家。事出家者。出悭家。出瞋家。乃至出三界家。出一切有为诸结家。理出家者。出八圣道十力四无畏等家。乃至出佛法僧家)。

　　([○@(?∴)]二喻显)。

　　譬如穷子。舍父逃逝。今日乃知。

　　【疏】穷子舍父喻也。绝无功德法财。以养法身慧命。故云穷子。不识本真。背清净觉。故云舍父。轮转五道。往而不返。故云逃逝。因佛指示。方知过误。故云今日乃知［资中疏］迷真习妄。五道转轮。此与法华喻意少别。彼喻于人。以背佛为舍父。皆于佛边。曾结大缘。犹如父子。退大流浪名之。今譬于法。以迷真为舍父。真妄相关。亦犹父子(［圆觉钞］迷头舍父。悟有易难。言迷头者。歇即菩提。穷子二十年中除粪。不肯早信是长者子。是为难也)。

　　(△［宗通］然穷露他方。冀指衣珠。骎骎乎有还家之望矣)。

　　虽有多闻。若不修行。与不闻等。如人说食。终不能饱。

　　【疏】说食不饱喻也。前法后喻。合之可知。夫修行者。必须内修理观。外助多闻。如人有目。日光明照。见种种色。若偏文字。不习观门。说食何异。故大论云。有慧无多闻。是不知实相。譬如大暗中。有目无所睹。多闻无智慧。亦不知实相。譬如大明中。有灯而无目。多闻利智慧。是所说应受。无闻无智慧。譬如人身牛(［引证］［华严偈云］佛子善谛听。所问如实义。非但以多闻。能入如来法。如入水所漂。惧溺而渴死。于法不修行。多闻亦如是。（每一喻下有此十字）如人设美膳。自饿而不食。如人善方药。自病不能救。如人数他宝。自无半钱分。如有生王宫。而受馁与寒。如聋奏音乐。悦彼不自闻。如盲缋众像。示彼不自见。譬如海船师。而于海中死。如在四衢道。广说诸好事。内自无实德。不行亦如是)。

　　(△［宗镜］所行非所说。所说非所行。心口自违。相应何日。闻之不证。解之不行。虽处多闻宝藏。如王宫饿死。虚游诸佛智海。如水中渴亡。比况可知。应须改辙)。

　　(卍二述迷求解)。

　　世尊。我等今者。二障所缠。良由不知寂常心性。

　　［资中疏］烦恼所知。名为二障。烦恼障。谓根本及随也。所知障。亦名智障。障一切种智故。(［圆觉云］一者理障。碍正知见。二者事障。续诸生死。疏曰。事是烦恼。烦恼即障。又能续生死故。烦恼即障。持业释也。理是所知。所知非障。障于所知理故。所知不即是障。被障障所知。所知之障。依主释也)烦恼名数。与前不别。但应名法贪法瞋等。此等正约界外见思言之。即无明住地也。(［四教仪注］界内惑。对界外得名。见思润有漏业。招三界生。故云界内。无明润非漏非无漏业。招变易生。故［疏］云界外。尘沙则通界内外也)由烦恼障心。心不解脱。造业受报。由所知障障慧。慧不解脱。迷法空理。(［圆觉疏］众生旷劫漂沈。是烦恼之过患。此障涅槃。或堕邪小。不成种智。是所知障之过患。此障菩提)若了本性常寂。诸法元空自然扰恼不生。业性不结。谁曰生死。谁为涅槃。涅槃生死。犹如昨梦。今为所缚。实为不知。二障名体。如常所辨(［清凉云］所知头数。与烦恼同。烦恼障粗。二乘所断。所知障细。惟菩萨断。前即烦恼即障。今所知之障。二障别义之本。在我法二字。故二我言。即是二障。二障各二。一者分别。二者俱生。此又二种。一者现行。二者种子。二障气分。即熏习所成。拣异现障。故云习气。习气有二。谓因及果。言粗重者。违细轻故。然粗重有三。一现起粗重。二种子粗重。三粗重粗重。断道有二。一根本无分别智。能断二种种子现行。二后得无分别智。断彼修所断迷事随眠)。

　　(△［空印云］不动曰寂。即拣尘义。不变曰常。即拣客义。下文见无开合。见无摇动。显本寂也。根灭不灭。形迁不迁。显本常也)。

　　惟愿如来。哀愍穷露。发妙明心。(牒心)开我道眼(牒眼)。

　　【疏】无财之极曰穷。无上可覆曰露。既无功德法财。非穷如何。既无权实父母。非露如何。发妙明心。破烦恼障也。开我道眼。破所知障也。既开道眼。见妙明心。二障若亡。二执随遣。近成住地。远至妙觉。善哉妙请。不亦至哉(［空印云］妙心是本觉。道眼始觉)。

　　(△［吴兴云］前破妄心。但离粗执。故今请发妙明心。将破妄见。欲显真见。故复请开我道眼。又则眼见必由识心。故心眼双举。叩佛音教。其旨甚微。问。何故先破妄心。后破妄见。答。应有三义。一者心为迷妄之元。复是人执之本。须先破之。二者心为王数。通乎三性。故在前破。见惟眼识。但属无记。故在后破。三者所破妄心。且离缘尘分别想相。而未说心性常住。今破妄见。则引盲人瞩暗等。以彰见性不灭。乃至举手飞光。皆显性无摇动。当知如来善巧方便。从粗至细。自浅而深。开示阿难奢摩他路也)。

　　([?∴]二放光灌顶许为宣说二)。

　　(卍一放光灌顶)。

　　即时如来。从胸万字。(今本并作卍字)涌出宝光。

　　【疏】前光从口。此光从胸者。前文从说显心。此文从心发见。万字者。表无漏性德。梵云阿悉底迦。此云有乐。即是吉祥胜德之相。有此相者。必受安乐。(考［翻译集］[夕*ㄙ*ㄙ]字音万。苑师云。此是西域万字。佛胸前吉祥相也。<PIC>X13055201.gif</PIC>音万。是吉祥胜德之相。由发右旋而生。似<PIC>X13055202.gif</PIC>字。梵云塞缚悉底迦。此云有乐。有此相者。必有安乐。据此。则有乐非胸臆之相。与长水翻异也)则天长寿二年。权制此字。安于天枢。其形如此。卍音为万字。(［华严音义］卍字。本非是字。大周长寿二年。主上权制此文)佛胸前有此之形。然八种相中。此当第一。谓吉祥万德之所集也。

　　(○［引证］［华严相海品］如来胸臆有大人相。形如卍字。名吉祥海云。摩尼宝华以为庄严。放一切宝色。种种光焰轮。充满法界。普令清净。复出妙音。宣畅法海)。

　　(○［经律异相］引佛胸卍字经云。如来游于妙乐世界。欲现智慧。广极无极。与弟子菩萨。释梵天龙。集于精舍。放卍字光音。清净远彻。五法大音。一度人大乘之音。二度人无彼此之音。三度人无缘觉之音。四度人不断清想善权之音。五度人迷入生死解其尘劳说法之音。按此即华严复出妙音之相。此会上。胸卍放光。正以此光音。说法度人也)。

　　(○［释文］［清凉疏钞］静法云。室离靺瑳。本非是字。乃是德者之相。正云吉祥海云。智德深广如海。益物如云。古来三藏。误翻洛刹曩为恶刹攞。遂以相为字。洛刹曩。此云相。恶刹攞。此云字。声势相近。致使有误。梵本是室离靺瑳洛刹曩。合云吉祥海云相也。此相为吉祥万德所集成。因目为万。语略意含。合云万相耳。结成意云。纵汝吉祥海云为万。合云万相。不合云万字)。

　　其光晃昱。有百千色。十方微尘。普佛世界。一时周遍。遍灌十方。所有宝刹。诸如来顶。旋至阿难及诸大众。

　　【疏】体既具德。用不离体。用亦具德。故云有百千色。一时周遍者。无漏净眼。普见十方。智照无遗。微尘皆遍。遍灌佛顶。智果必同。及诸大众。乘因不二(［孤山云］胸有万字。表自心中道。为万法之源。涌出宝光。表从中理。发于中智。有百千色。表般若是一法。佛说种种名。周遍十方。表十界等照。遍灌佛顶。表佛佛理齐。旋及大众。表彼彼性等)。

　　(△［定林云］对说如来藏心。应阿难等所问。故从胸卍字。涌出宝光。如来藏心。含摄一切。故有百千色。十方如来。同此顶法。今将普示法会。故遍灌十方佛顶。旋及阿难大众)。

　　(△［融室云］灌诸佛顶。表说大佛顶故。旋及阿难等。表大佛顶被群机故。大法幢。即大佛顶也)。

　　(卍二许为开显)。

　　告阿难言。吾今为汝。建大法幢。亦令十方一切众生。获妙微密性净明心。(结心)得清净眼(结眼)。

　　【疏】根本大智。因兹显发。能建大义。名大法幢。三德秘藏。不纵横并列。故曰妙。十地见之。如隔罗縠。故曰微。惟佛与佛。乃能究尽。故曰密。心即体也。眼即用也(［寂音云］世尊曰。我今说此顶法。使一切众生。明见佛性。是为建大法幢)。

　　(△［孤山云］圆顿大法。超出偏小。喻之以幢)。

　　(△［定林云］幢以摧伏异类。表示我所建立。如宝积经。所谓心性清净)。

　　(△［无尽云］性觉妙明。本觉明妙。妙庄严路。妙奢摩他。理之妙也。微妙开示。微细分别。智之微也。令诸小乘。开秘密藏。行之密也)。

　　(○［释文］［清凉云］幢有五义。一高出义。表三贤十圣位极故。二建立义。大悲大智。建立众生及菩提故。三归向义。大悲摄生。智愿摄善。归向菩提及实际故。四摧殄义。如猛将幢。降伏一切诸魔军故。五灭怖畏义。如帝释幢。不怖惑业故)。

　　([?∴]三约破计执广辨见性。是破妄见显真见下第三科。今重为母科。生起且示见性惟心广约诸相辨释子二科。其第二科。又生起子母多科。部分最广。齐如来建大法幢下。尽二卷末经。为辨释见性之广文)。

　　(○［寂音论云］经起吾今为汝建大法幢。至下文幻妄称相。其性真为妙觉体。义分九段。皆世尊大慈。以智方便。令微细观照。破灭无明。圆觉曰。永断无明。方成佛道。马鸣曰。以大智慧。破灭无明。无明略说有二。种一者根本。二者现行。何谓根本无明。曰。谓一切不知故。喻如生而盲者。以生即无所见故。无所复疑。众生不知有佛性。亦复如是。世尊悲怜于此。如世神医。以金錍刮目。发其光明。使其分辨诸境界。晓然无惑。如叙动静。叙断常。叙正倒。叙彼我等。是也。故初自举手飞光。以显发动静二相故。第二观河呈见。见不生灭之地。分断常故。第三示正倒手。明随顺妙觉。名正遍知。否则性颠倒故。第四指非是物。而见不见者。即自体故。何谓现行无明。曰。横生种种疑故。喻如夜行之人。暝无所见。以无所见故。则有疑心。众生疑以障道。亦复如是。世尊携之于此。如世导师。执照火炬。破其疑暗。使其昭然。亲证无惑。如叙大小。叙前后。叙坚执。叙成坏等。是也。第五自观四天王宝殿。退居室中。见非舒缩故。第六择其见精。出是非是。无前后故。第七使自甄明。有自然体。破坚执故。第八示见见之时。见非是见。见非因缘所成就故。又欲敷演大陀罗尼诸三摩提。妙修行路。诃强记无益。说二种颠倒见妄。是为九段义。方起下文。以示五阴行相之义)。

　　(○［私谓］古师科判。各有经宗。长水立显如来藏心科。本诸馆陶。次立正约心见以破显。即孤山之别破心见也。总约诸法以会通。即孤山之总破诸法也。二师盖并宗馆陶。或源或委。咸有从来。焉可诬也。正约心见科中。长水立广辨见性。文长义博。自后寂音九段。广破无明。北峰三科。初开圆解。虽复遮表不一。咸归于破妄显真。明如来藏心耳。近师不安旧文。苦诤十番显见。此立彼破。章门日烦。窃谓诸师巧借寂音。多生知见。不若北峰因依长水。顺导经宗。破见正以显见。经云。是眼非灯。是心非眼。非显见而何。显见即是显心。经云。获净明心。得清净眼。非显心而何。但欲去故标新。自出手眼。不惮多知巧见。别立科条。清凉言无益经文。但盈纸墨。斯之谓与。今兹钞略。不改旧章。依长水之正诠。资寂音为旁解。余皆翦截。无取烦文)。

　　(○文二)。

　　([○@│]一且示见性惟心二)。

　　([?∴]一举前问答引出常情二)。

　　([○@(?∴)]一举前所答问其因由二)。

　　([○@卍]一问因)。

　　阿难。汝先答我。见光明拳。(牒前。耀我心目)此拳光明。因何所有。(问光)云何成拳。(问拳)汝将谁见。(问见)。

　　【疏】此问有三。正在谁见。余即兼耳(［桐洲注］佛愍拳相。有为难晓。此就光明体虚。重示奢摩他路)。

　　([○@卍]二答由)。

　　阿难言。由佛全体。阎浮檀金。赩(大赤色。许力反)如宝山。清净所生。故有光明。(答光)我实眼观(答眼)五轮指端屈握示人。故有拳相(答拳)。

　　【疏】先光。次见。后拳也。不从问次。文便故也。(［讲录］虽拈举拳前问。亦暗指见三十二相之见源也。阿难见无迁改。故云清净所生。即前云非欲爱所生也)阎浮檀金。正云染部捺陀。此西域河名。其河近其树。其金出彼河。此则河以树名。金以河称也(或云阎浮果汁。点物成金。因流入河。染石。为金。其色赤黄。兼带紫焰故也。观经疏说。阎浮檀金。超过紫磨金色。百千万倍。惟圣所知。佛身光明。犹如聚日。紫磨必不如此)。

　　(△［大论云］阎浮。树名。提名为洲。此洲树林中有河。底有金砂。名阎浮檀金)。

　　([○@(?∴)]二且约无拳例其无见二)。

　　([?(○/○)]一约无拳以例问二)。

　　([│/○]一告语)。

　　佛告阿难。如来今日。实言告汝。诸有智者。要以譬喻而得开悟。

　　【疏】无智之人。纵喻难明。故举智者。因喻开悟(［法华文句］譬者。比况也。喻者。晓训也)。

　　(△［海印云］利根即法作譬。钝根以譬拟法)。

　　(○［引证］［涅槃经］佛。有八喻。一顺喻。二逆喻。三现喻。四非喻。五先喻。六后喻。七先后喻。八遍喻。又非喻者。如无比之物。不可引喻。有因缘故。可得引喻。如经中说面貌端正。如月盛满。白象鲜洁。犹如雪山。满月不得即同于面。雪山不得即是白象。不可以喻喻真解脱。为众生故。故作喻耳)。

　　([│/○]二正例)。

　　阿难。譬如我拳。若无我手。不成我拳。若无汝眼。不成汝见。以汝眼根。例我拳理。其义均不。

　　【疏】以其情见必然。故顺情而问。待其伸答。后乃夺之(［标指］人若无手。必无其拳。人虽无眼。岂是无见)。

　　([?(○/○)]二据常情以类答)。

　　阿难言。唯然世尊。既无我眼。不成我见。例如来拳。事义相类。

　　【疏】果然情见。不出于斯。故答相类(［海眼注］无眼无见。无手无拳)。

　　(○［释文］不成我见下。流俗本云。以我眼根。例如来拳。古本并无以我眼根四字。勘对经文。无此四字。语意具足。知是俗人妄添耳)。

　　([?∴]二约盲缘境以破夺六)。

　　([○@(?∴)]一夺)。

　　佛告阿难。汝言相愿。是义不然。何以故。如无手人。拳毕竟灭。彼无眼者。非见全无。

　　【疏】意明盲虽无眼。心中有见。后自释之(［标指］无手毕竟无拳。无眼心见不昧。故云非见全无)。

　　(△［交光云］手外无拳。故手无拳灭。眼外有见。故眼灭见存。非见全无者。但缺见明。尚能见暗故)。

　　([○@(?∴)]二验)。

　　所以者何。汝试于途。询问盲人。汝何所见。彼诸盲人。必来答汝。我今眼前。惟见黑暗。要无他瞩。以是义观。前尘自暗。见何亏损。

　　【疏】盲虽不见明。还能见暗。即此见暗。亦名为见。故云见何亏损(［温陵云］见暗即见矣。盲非无见。但无眼耳)。

　　(△［熏闻云］盲。茫也。茫茫无所见也。前尘自暗。此有二义。一指种种色为前尘。以无明缘故暗也。二暗即前尘。以眼之所对故)。

　　([○@(?∴)]三难)。

　　阿难言。诸盲眼前。惟睹黑暗。云何成见。

　　【疏】常情见暗。不名为见。故以此难。

　　([○@(?∴)]四征)。

　　佛告阿难。诸盲无眼。惟观黑暗。与有眼人。处于黑室。二黑有别。为无有别(征讫)。

　　([○@(?∴)]五通)。

　　如是世尊。此暗中人。与彼群盲。二黑校量。曾无有异。

　　【疏】无眼见黑。与有眼见暗。二见无别。故知见即是心。不惟在眼(［温陵云］二暗无别。则暗非由根。由尘暗耳)。

　　([○@(?∴)]六释三)。

　　([○@卍]一牒向疑情)。

　　阿难。若无眼人。全见前黑。忽得眼光。还于前尘。见种种色。名眼见者。

　　【疏】无眼见黑。有眼见尘。汝必许此。是眼所见。

　　([○@卍]二引灯例破)。

　　彼暗中人。全见前黑。忽获灯光。亦于前尘。见种种色。应名灯见。(正例)若灯见者。灯能有见。自不名灯。又则灯观。何关汝事(纵破)。

　　【疏】此正例。无灯见黑。有灯见尘。亦应许此。是灯所见。(若灯下)此纵破。设或汝许。名为灯见。灯若有见。应名为人。不合为灯。又若灯见。彼暗中人。得灯光时。不合名见。灯自见故。(［融室云］又复灯观。观自属灯。于汝了无干涉。无此理故)应知因灯见色。灯不名见。因眼见色。眼不是见。灯之与眼。但是见缘。体非是见也(［标指］在人身。肉眼为见缘。在人眼。日月灯为助缘)。

　　(△［清凉钞］灯眼四句。一有眼无灯不。见二无眼有灯不见。三无眼无灯不见。四有眼有灯则见。则眼为因。灯为缘。因缘合。方得成见。随缺则不成见)。

　　([○@卍]三结归心见)。

　　是故当知。灯能显色。如是见者。是眼非灯。眼能显色。如是见性。是心非眼。

　　【疏】举前有眼。在暗室时。因灯显照前尘境界。眼方得见。此名眼见。(［桐洲注］有眼人。灯能显色。指眼见是眼非灯)此举盲者。得眼光时。因眼显照前尘境界。心方得见。以前例此。应知见性。是心非眼也。(无眼人眼能显色。指见性是心非眼)。

　　(△［空印云］灯之与眼。俱是净色大种所成。故能显色。灯能显色。助我眼见。例眼能显色。助成心见。灯与眼。俱是见之增上缘耳)［资中疏］穷其根本递递相推。心为其主。余是助缘。以常情只知眼见。不识是心。今此且令知其本末。未辩真妄。既知见性属心。渐明真见矣(长水文同)。

　　(△［熏闻云］世尊说见性具四种缘。所谓空明心眼。今举三缘。但心为主。灯眼是助。第六意识。已为前文所破。今正指眼能见之性。名之为心。是心无记。去真稍近。若深说者。即见精明元也。但此中未确示。且通漫云心耳)。

　　(△［中峰或问］眼对前尘。既不名见。今我眼中谓之无见。可乎。答。山青水绿。鉴在机先。夜暗昼明。视超色表。举眼消为自己。纵横肯堕前尘。苟不如斯。定为颠倒。岂不闻如来。若曰眼见。诸已死人。亦有眼在。又譬如有人。忽得眼光。乃至是心非眼等。于斯了悟眼实何见之有哉)。

　　(○［引证］［瑜伽论］明三种色。谓显色。形色。表色。开显色为十三。谓青黄赤白。光景明暗。烟云尘雾。空一显色)。

　　(△［破色心论云］以彼梦中。于无色处。则见有色。于有色处。不见色故。释曰。无色境者。梦中境也。有色境者。寤时境也。梦中之色。非色处之境。故云眼非见也)。

　　([○@│]二广约诸见辨释科。次又生母科三)。

　　(◑一对境动摇粗论真见。是中又生起子科二)。

　　([○@║]一问悟客尘引其开解。二放光屈指辨其静摇。从此去尽第一卷经文。今初)。

　　([?∴]一阿难伫佛慈旨)。

　　阿难虽复得闻是言。与诸大众。口已默然。心未开悟。犹冀如来。慈音宣示。合掌清心。伫佛悲诲。

　　【疏】虽知见性惟心。未识真妄。若言是妄。如来又许获妙明心。得清净眼。若谓是真。前文广破非真。乃云前尘虚妄相想。惑汝真性。进之又不可。退之又难明。𦍞羊触蕃。斯之谓矣。心既未了。口即默然。密冀如来。慈音开示(［真际云］大众默然伫诲。良由真妄未明。若认见性之心。前来已夺。若谓本真之见。岂假根尘。口既亡言。心希开悟)。

　　(△［融室云］阿难所执。能推者心。能见者眼。不知前文。佛令得清净眼。正在肉眼中。发明心见。如此所说。信而未领。盖因理深。顿未开悟。不解言请。亦能念请。所以词穷口默澄心久伫)。

　　([?∴]二如来广为开示三)。

　　([○@║]一问悟客尘引其开解二)。

　　([○@(?∴)]一如来问悟因由)。

　　尔时世尊。舒兜罗绵。网相光手。开五轮指。诲来阿难。及诸大众。

　　(［释文］［大论云］五者手足指缦网相如雁王。张指则。现不张指则不现［华严回向品云］愿一切众生。得光藏指。放大光明。照不可说诸佛世界。愿一切众生。得善安布指。善巧分布网缦具足)。

　　我初成道。于鹿园中。

　　(即波罗奈国鹿野苑中。五仙所居修行处也。佛成道后。先入此园。度五人耳)。

　　为阿若多。五比丘等。及汝四众言。一切众生。不成菩提及阿罗汉。皆由客尘烦恼所误。汝等当时。因何开悟。今成圣果。

　　【疏】五比丘者。谓阿若憍陈如。摩诃男。頞鞞比丘。婆提。婆敷。此五。(陈如亦名拘邻。頞鞞亦阿说。此云马胜。法华文句。婆提即摩诃男。诸经论列五比丘。名次不一。恐繁不叙)佛初出家。雪山修道。父王忆恋。遂召彼往。亲近承事。(［新娑沙论］佛为菩萨时。净饭王命释种五人。随逐给侍。二是母亲。拘邻頞鞞。执受欲乐行得净。三是父亲。马星摩男拘利。执苦行得净)彼疑非真。相次舍去。同在鹿园。习外道法。(菩萨修苦行时。母亲二人。心不忍可。即便舍去。菩萨后舍而受食羹饭酥乳。习处中行。父亲三人。咸谓狂乱失志。亦复舍去)佛成道后。思欲先度彼劳苦者。天眼观见。在仙人苑。故往开示。(世尊成佛。念欲酬报。为何所在。天即白言。今在婆罗痆斯国。仙人鹿苑。彼说佛是最胜仙人。皆于此处初转法轮。故名仙人轮处)三转法轮。说生灭四谛。苦集灭道。(［法华文句］往波罗柰。为五人说四谛。初教二人。拘邻法眼净。第三说法时。拘邻五人。八万诸天。远离尘垢。五人得无生。佛三问知法未。即三答云已知。地神唱。空神传。乃至梵世。咸云已知。是为三番度五比丘。拘邻最前。初见佛道相。初闻法鼓。初入法流。阎浮提得道。最在一切人天阿罗汉前故。分别功德论云。佛最长子。即陈如也)。

　　(△［手鉴云］三转十二行法轮。一示转。谓此是苦等。二劝转。谓苦应知。集应断。灭应证。道应修。三证转。谓苦我已知。不复更知。乃至道已修。不复更修。三转皆生眼明智觉。成十二行。能摧烦恼。故名法轮。但是苦集灭道四谛之境。准天台立四种四谛。谓生灭。无生。无量。无作。今且指生灭四谛也)今言客尘者。即别指集谛。分别烦恼。粗动如客。俱生微细。难辨如尘。此俱喻烦恼障也。若下圆通。陈如述证。即通大乘。客如烦恼。尘如所知。二义无在。

　　△［资中疏］言客尘烦恼。即见思二惑。非无始无明也(［吴兴云］此中所问。且约昔时。小乘所悟耳。意令答出客尘是动。主空不动。欲将动以警妄。不动喻真。下文屈指飞光。义亦如是。或曰。此教既经开显。法今问答客尘二义。即是根本无明者。非也)。

　　(△［补遗］法华文句云。断客尘烦恼。令无知不生。玄文云。一切众生自性清净心。不为客尘所染。维摩疏消经。菩萨断除客尘烦恼云。无明不有而有。名为客尘。能覆自性之心。最胜王经。烦恼随惑。皆是客尘。法性是主。无去无来。显以客尘为烦恼障。是见思惑也)。

　　(△［中川新疏］俱舍论说。见惑烦恼。迷理谛起。易断不退。此客义也。修惑烦恼。依粗事生。难断易退。此尘义也。佛性论云。客尘烦恼有九。一贪。二瞋。三痴。四上心惑。五无明。六见所断。七修所断。八不净地惑。九净地惑。此总释一切凡圣客尘义)。

　　([○@(?∴)]二陈如述已领解二)。

　　([○@卍]一标所悟)。

　　时憍陈那。起立白佛言。我今长老。于大众中。独得解名。因悟客尘二字成果。

　　【疏】德长腊高。最初度故。名为长老。佛转法轮。五人之中。陈如先悟。佛问解否。答言已解。故得解名。(憍陈如。名阿若多。此云解［大哀经］具云解本际。佛问解否。陈如最初答解。净居诸天。亦言其解。故云我初称解［大论云］佛初转法轮。憍陈得道。声彻梵天。故名梵轮)悟此见修。如客如尘。(［四教仪］二集谛。即见思惑。又云见修)证得无为。生空涅槃。湛然不动。如主及空。因即获果(［中川云］经论所说客尘之义。约有四种。一约所显。成实云。经言客尘者。以显心性是常。二约所修。圆觉云。修奢摩他者。觉识烦动。静慧发生。客尘永灭。三约所证。佛地论云。为断客尘。证净法界。四约所离。佛地又云。圆镜智者。正净无垢。离客尘故。胜鬘云。如虚空净心。常明无转变。为虚妄分别。客尘烦恼染)。

　　([○@卍]二述所解二)。

　　([?(○/○)]一述客义)。

　　世尊。譬如行客。投寄旅亭。(止客舍也)或宿或食。食宿事毕。俶装前途(俶始也前进也)不遑安住。若实主人。自无攸往。如是思惟。不住名客。住名主人。以不住者。名为客义。

　　【疏】此明客义。匆匆不遑停住。喻分别烦恼。数数造业。流转五道。未尝暂息。三界旅泊。受果始毕。又造新业。故曰。食宿事毕。俶装前途(［温陵云］以生灭不灭。暂托五蕴蘧庐而止。故譬行客投寄旅亭)。

　　(△［融室云］烦恼作业。流转三界。毕故造新。出趣入趣。虽入诸趣。中有安住无攸往者。所见之道主人翁也。陈那述客义如是)。

　　([?(○/○)]二述尘义)。

　　又如新霁。清阳升天。光入隙中。发明空中。诸有尘相。尘质摇动。虚空寂然。如是思惟。澄寂名空。摇动名尘。以摇动者。名为尘义。

　　【疏】此举新晴。太阳高照。光入牖隙。见空中尘。摇动不息。此喻俱生烦恼。微细难见。自非观智照现。终不觉知。与身俱生。与心同事故(［温陵云］粗障易遣。细惑难明。必由性天澄霁。慧日舒光。乘五阴隙。照本空性。方觉于中。妄自扰动。此则思惑俱生。幽深微细。故譬入隙之尘也)。

　　(△［融室云］惑障破灭。观慧发明。如新霁阳升。悟我空理。了俱生惑。以隙空寂然。尘质摇动。了惑惑尽。空理现前。陈那悟尘义如是)。

　　(△［私谓］释论明十喻中如焰。焰以日光。风动尘故。旷野中如野马。无智人初见谓为水。又云。结使烦恼日光。诸行尘。邪亿念风。生死旷野中转。此之设喻。皆以日光发明尘相。正同此经清阳照隙之义。温陵谓观慧发明。以性天慧日为解。似于贴文。或有未惬)。

　　佛言如是。

　　【疏】此烦恼体。全是生灭。虚妄不息。主人及空。俱喻真性不动之义。始佛问悟客尘。比欲陈如明其行相。意引阿难闻而开解。了真见常寂。身境动摇。陈如剖㭊。甚合佛心。故此印可。言如是也(［吴兴云］小乘客尘。喻见思生灭。主空。喻真谛寂然。真谛理一。主之与空。不可分二。见思惑异。客之与尘。应须有别。何者。客义粗故。喻迷事之惑。尘义细故。喻迷理之惑。又亭客过迟。如钝使难破也。隙尘易过。如利使易断也)。

　　(△［温陵］云客尘之喻。有通有别。通喻烦恼所知二障。分别俱生二惑。随境生灭。非真常性。皆客也。污染妙明。浊乱澄寂。皆尘也。别则客喻分别之粗。尘喻俱生之细。分别是旅亭之客。违之犹易。俱生为幽隙之尘。拂之且难)。

　　(△［幻居云］阿难请问寂常心性。故示客尘。令显主空。主空。即寂常也)。

　　(○［合释］［幽溪云］客尘是生灭法。主空是常住真心。不生灭法。此中手自开合。头自摇动。客也。尘也。见无摇动。见无舒卷主也。空也。次下匿王观河章。则以河沙无异为客。以身中贸迁为尘。以观河见性。不皱不变者。为主为空。乃至历下文九科。尽见性非性章。逐段举扬。皆备显客尘主空之义。阿难扣击转深。如来辨㭊转妙。言不顿彰。文无孤起。斯则如来开示奢摩他路。了义之极谈也。按交光幽溪。共立十义显见。后人治定。转益纷拿。今略存幽溪一段。其他并从翦削)。

　　([○@║]二屈指飞光辨其静摇二)。

　　([○@(?∴)]一约境开合以辨见三)。

　　([○@卍]一引手问答)。

　　即时如来。于大众中。屈五轮指。屈已复开。开已又屈。

　　(［标指］屈开五轮指。表圣人出入五道也［融室云］世尊三度。以手指法。各有表故。初则握拳。表妄合于真。次则舒手。显真非是妄。此则或开或屈。表真妄双现也)。

　　谓阿难言。汝今何见。阿难言。我见如来。百宝论掌。众中开合。

　　(问答可知)。

　　([│/○]二就见推穷)。

　　佛告阿难。汝见我手。众中开合。为是我手。有开有合。为复汝见。有开有合。阿难言。世尊宝手。众中开合。我见如来。手自开合。非我见性。自开自合。

　　【疏】审定境有开合。见无开合。

　　(▽三再审动静)。

　　佛言。谁动谁静。阿难言。佛手不住。而我见性。尚无有静。谁为无住。佛言如是。

　　【疏】阿难已闻客尘摇动。虚空与主。常自寂焉。今遇此问。例知见性无动无静。若以动静相形。则佛手是动。见性是静。若只就见体所明。本不曾动。今亦无静。此答稍符于真。故佛印言如是(［王舜鼎曰］阿难此时呈解。住与不住。不动与动。一齐放下。较陈那所解。更为亲切。故如来两印之［旁论曰］古人言金拳开处。言下要识本明。如来说法善巧。从眼见中指示。阿难言下。悟知见性无静住。无止动。佛遂两印如是。则阿难果从眼见门中。屈指飞光处荐取。认得常住真心矣。次下经家叙云。念无始来。失却本心。今日开悟。如失乳儿忽遇慈母。比阿难当征辨后。初首悟门。经家标叙。何等郑重。而后人一往埋没。当绎长水稍符于真之旨。思之)。

　　(△［温陵云］粗惑随境起灭。故以佛手喻对心之境也。开合明摇动之尘。动静明不住之客。皆在境不在心。故曰。性非开合。性无静住【疏】二约身摇动以辨见。上来明境有门合。见无动静。此约对外境以辨。义则易显。向下只于内身自分动静。动中有不动。意明境之与身。俱是生灭。而凡夫人执身执境。不了空无常故。于此造业。流转无穷。本真自性。迷而不识。圆觉云。妄认四大为自身相。下经亦云。诸可还者。自然非汝。又云。云何汝今以动为身。以动为境。从始洎终。念念生灭。此等皆明身境无常。见性常住也。不见性常二乘所执。不知无常。凡夫迷倒。下自双破。至文当知。然此所明对境对身以辨见性。一往粗浅。若原佛意。非离此见。别有性常。性常真体。只就此显。以见与见缘。无体可得。本同空华。元是妙明无生灭故。下经观河之见。亦复如是。良以诸疑未断。执情深重。是故。且就浅近。寄明深旨。至下文殊为问。方显其意。学者知之)。

　　(△［资中云］此寄粗相。密谈真见。分别显了。并在后文。文二)。

　　([○@(?∴)]一放光左右以辨头)。

　　如来于是。从轮掌中。飞一宝光。在阿难右。即时阿难。回首右盻。又放一光。在阿难左。阿难又则回首左盻。佛告阿难。汝头今日。何因摇动。阿难言。我见如来。出妙宝光。来我左右。故左右观。头自摇动。

　　([○@(?∴)]二约头摇动以明见)。

　　阿难。汝盻佛光。左右动头。为汝头动。为复见动。世尊。我头自动。而我见性。尚无有止。谁为摇动。佛言如是。

　　【疏】阿难认见不移。若无相形。亦无动止。故佛印可(［标指］无住者。本自不动也。尚无有止。谓真性不逐缘生。非因境有)。

　　(△［温陵云］细惑与身俱生。故即阿难己头。喻对境之相也。亦明摇动之尘。不住之客。皆在性不在相。故曰。性无有止。谁为摇动)。

　　(△［中川云］无尽意经云。奢摩他者。寂近寂密。不动不摇。则真空观之体也。佛地论云。圆镜智者。依缘法界。穷生死际。相续不断。名为动摇。则根本智之用也。释曰。奢摩他者。以静为体。以止为相。而阿难悟知尚无有静。尚无有止。所谓知奢摩他路者。如是。故佛两印之)。

　　([○@(?∴)]三双结会通以责失二)。

　　([○@卍]一双结会通)。

　　于是如来。普告大众。若复众生。以摇动者。名之为尘。以不住者。名之为客。汝观阿难。头自摇动。见无所动。又汝观我。手自开合。见无舒卷。

　　【疏】初结陈如悟客尘。客尘动摇。俱喻烦恼。次结阿难答身境。手有开合。头自动摇。身境客尘。同一生灭。更无二别。应知客必有主。尘处有空。对佛手之见。形头动之性。未尝动静。岂成去来。前后会通。其揆一也(［孤山云］举手开合。飞光左右。现兹二相。祗是证成陈那之义开示阿难也)。

　　(△［海眼注］阿难结真而略妄。陈如结妄而略真。译人语巧。前后相承)。

　　(△［私谓］陈如所悟客尘。既经印可。正须决定悟入。荐取寂常心性。如其不尔。但取口头解了。句上分明。名之为尘。名之为客。内摇外逸。依然故吾。画空问影。有何交涉。如来因明指迷结劝认取。故曰。汝观阿难。又云。汝又观我。与若复众生四字。吃紧呼应。皆叮咛諈诿之词也)。

　　([○@卍]二总责迷失)。

　　云何汝今。以动为身。以动为境。从始洎终。念念生灭。遗失真性。颠倒行事。

　　［宗镜释］若达万法。惟此一心。观此心性。尚未曾生。云何说灭。尚不得静。云何说动。故知见性不迁。理周法界。但是认物为己。背觉合尘。若以动为身。以动为境。则颠倒行事。性心失真。境实不迁。惟心妄动。可谓云驶月运。舟行岸移矣【疏】总责也。总责凡夫二乘。无常计常。常计无常。凡夫不了身境无常。妄执实有。计我我所。起惑造业。流转三界。受于一切身心大苦。尚不知生灭。岂知本如来藏。故云。以动为身。以动为境。念念生灭等。此即责无常计常也。二乘虽知一切无常。而不悟知本常妙性。湛然不动。故云遗失真性。既不识真。亦不辨妄。故云颠倒行事。其犹弃海。认浮沤耳(［天如云］只一身境。所计不同。凡夫计为实有。二乘未悟真常。故佛告大众而总责之)。

　　(△［海印云］以动为身二句。凡圣齐驱。即此无常之身境。岂可妄认为常。责凡夫人也。此身境本是真常。岂可坚认无常。兼责二乘也。此文总结二种颠倒。按长水疏。以动为身四句。分责凡夫。遗失真性二句。分责二乘。天如海印二解。皆宗长水。而曰总责齐驱。则略拣分配之义)。

　　(△［雪浪云］云何以动为身等。言既知动者为客为尘。不动者为主为空。动者是妄。不动者是真。何故日用之间。以动为身。以动为境。执着不舍。逐妄迷真。念念生灭也)。

　　(△［吴兴云］此因阿难知身境有动。见性不动。寄斥大众。迷真常而见无常也。智论明无常有二种。谓相续法坏。及念念生灭。今云从始洎终。盖言从生至死。即相续法坏也［交光云］从始洎终者。近则生始灭终。远则无始为始。多生非终也)。

　　(△［手鉴引］［圆觉疏］然此迷失。总四对颠倒。四大非身认为身。无相法身而不认。是第一对。六尘如幻。本无而见有。三谛真实。本有而见无。是第二对。想念生灭认为真心。真心了然而不自认。是第三对。想念如镜中像。全空而见有。真心如镜中明。实有而见无。是第四对。一三我执。二四法执也)。

　　性心失真。认物为己。轮回是中。自取流转。

　　【疏】结失也。不了性一切心。即是失真。此斥二乘不知常也。认物为己。此指凡夫以动为身等。下文身之与心。皆是真心中所现物。执为自己。颠倒斯甚。自体不识。妄取他缘。怀宝求乞。谁之过与。故云自取流转(［吴兴云］颠倒行事。但是为物所转。正斥能迷之心。认物为己。又斥所认之境。为我我所也。妄认四大为自身相。六尘缘影为自心相。尘劳之境。何由得出。故曰轮回是中等)。

　　(△［桐州注］不知性净明体。理无动摇。而认幻身为己。性失真也。不知常住真心。本无往来。而认幻心为己。心失真也)。

　　(经文皆由不知真际所指。乾道绍兴。及海眼温陵。并云真际所诣。惟长水本作所指)。

　　(说此非心。温陵本云。说非我心)。

　　(既无我眼。不成我见句下。长水温陵。及乾道绍兴二本。俱无以我眼根四字。会解添出。流俗本仍其误耳。定本却注云。藏本阙此四字应补。其陋如此)。

　　(长水本非我见性。自开自合。诸本作有开有合。乾道绍兴。及温陵等并同。今且从长水)。

　　大佛顶首楞严经疏解蒙钞卷第一(之三)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第二(之一)

　　海印弟子　蒙叟钱谦益钞

　　(◑二就破颠倒渐明真见。蹑前文广约诸见辨释第二母科。是中又生起子科二)。

　　([○@║]一且对匿王破其断见。二正对阿难破其常见)。

　　([?∴]初中又二。一述阿难所怀愿辨真妄)。

　　尔时阿难及诸大众闻佛示诲。身心泰然。念无始来。失却本心。妄认缘尘。分别影事。今日开悟。如失乳儿。忽遇慈母。

　　【疏】悟知缘尘之心是影事。又识对境之见是不动。翻思往日。认妄失真。流浪既深。睧惑难晓。幸遭嘉会。遭此良时。法乳既滋。如子遇母。不亦快哉(［补遗］前闻不动。稍近真明。故身心泰然。本心即是见性。分别影事。即前来穷逐之心。由前默请之后。只闻陈那客尘之义。并如来现相。并是审定前之见性。别未闻法要。故知前默请时。已认见性本真。非分别影事。不同前来见境者矣)。

　　(△［幽溪云］失却本心。合前舍父逃避。忽遇慈母。喻今始觉还家。父喻本觉权理。母喻本觉实理。本始不二。父母无殊)。

　　合掌礼佛。愿闻如来。显出身心。真妄虚实。现前生灭。与不生灭。二发明性。

　　【疏】前文叱责。此非汝心。盖令识妄。仍指诸法唯心所现。此又令了所现之妄。本无自性。元是一真。一真未尝动摇。诸法何曾生灭。佛意欲其即妄见真。遂印对境之见。元来无动。广责认物为己。性心失真。阿难罔测佛之深旨。将谓真妄。二体全殊。生灭之外。有不生灭。若如是者。唯心之言虚设。妄法之语徒施。逐语迷旨。终成颠倒。虽怀疑念。未敢形言。故云合掌礼佛愿闻等。

　　△［资中疏］由前佛言。云何汝今以动为身。以动为境。念念生灭。遗失真性。颠倒行事。故有斯请也(［雪浪云］妄即虚。即生灭。真即实。即不生灭。现前虚妄者是生灭。真实者是不生灭。二义对显。总发明真妄二性。以前文以动为身。以动为境。及念念生灭等。元是一节。注家自分科段也。按竹庵补遗。明此中有二问。一问身心真妄。二问生灭不生灭。答文乃先答生灭。次答真妄。科段支离。如浪师所斥)。

　　(△［蕅益云］云何真实。云何虚妄。云何现前生灭与不生灭。云何全真是妄。全实是虚。云何全不生是生灭。发明世间诸性。云何全妄是真。全虚是实。全生灭是不生灭。发明出世间性。金沙易混。水乳难分。自非如来。孰能显出。更约八番陶汰。广历四科七大。此义方了)。

　　(○［合释私谓］经家叙阿难得悟。与法华会中舍利弗相似。彼经云。舍利弗闻佛法音。断诸疑悔。身意泰然。今日乃知真是佛子。得佛法分。此经云。闻佛示诲。身心泰然。念无始来失却本心。今日开悟。如失乳儿。忽遇慈母。二经叙悟。有何差别。下文自叙承佛法音。悟妙明心。元所圆满常住心地。正指今日开悟。得本心也。开悟之后。乍得本心。欲契真源。须穷实相。故曰。云何世尊说我等辈。遗失真性颠倒行事。一言之下。如来印诃叠用。一席之内。庆喜庆悔交陈。垂手竖臂。方便点示。即同。屈指飞光。一种勘辨之法。自此数番洮汰。两重印可至于心遍十方。法身顿获。而今日开悟之能事毕矣。当知次下说法。皆在开悟已后。阿难既于悟后。发动疑情。如来正于悟中。诃责颠倒。虽谓瞪瞢瞻视。叉手悲泣。皆尔时开悟之诚证可也。诵文之师。泥八还逐破诸文。抑没当机悟门。而影掠宗门者。判此番得悟。尚是挨门傍曰。推测之知。此则邪师恶觉。不可以不正也)。

　　([?∴]二明匿王引外请证不生四)。

　　([○@(?∴)]一引外叙疑)。

　　时波斯匿王。起立白佛。我昔未承。诸佛诲敕。见迦旃延。毗罗胝子。咸言此身。死后断灭。名为涅槃。

　　【疏】迦旃延。姓也。名迦罗鸠䭾。此外道执一切法亦有亦无。删阇夜是名。毗罗胝母号。此外道起自然见。外计虽多。不出断常二见。此二皆断见类。故云咸言断灭。此人异计。不知业种相生。妄谓死后。即是涅槃(［海眼注］未承佛诲者。释迦。未成道已前。九十六种外道。于五印度十六大国。以邪见法。化诸国王臣民也)。

　　(○［引证］［智论云］王舍城中。有富楼那等六师。自言我是一切智人。与佛为对［什公曰］凡有三种六师。合十八部。第一自谓一切智。第二得五通。第三诵四韦陀。经所说是第一部也。迦罗鸠䭾迦旃延。即六师之第五师也。迦罗鸠䭾。此云牛领。字也。迦旃延。此云剪发。姓也［什曰］其人应物起见。人问有耶。即答成有。问言无耶。答言无也［肇曰］谓诸法亦有相。亦无相［辅行曰］迦罗鸠䭾说。杀害一切。若无惭愧。不堕地狱。犹如虚空。不受尘水。有惭愧者。即堕地狱。一切众生。悉是自在天之所作。自在天瞋。众生苦恼。自在天喜。众生安乐［私谓］此与什公等注经异。彼云亦有亦无。似属计常。此云无惭愧。如虚空。拨无因果。与今经断见合也。删阇夜毗罗胝。即六师之第三师也。删阇夜。此云正胜。字也。毗罗胝。此云不作。母名也［肇曰］其人起见。谓道不须求。迳生死劫数。苦尽自得。如转缕圆于高山。缕尽自止［辅行曰］删阇夜说诸众生。王者所作。自在如地。净秽等载。三大亦然。等洗。等烧。等吹。如秋杌树。春则还生。以还生故。斩杌何罪。此间命终。还生此间。苦乐受报。不由现业。由于过去。现在无因。未来无果［私谓］肇注第三师。即同疏计自然。今谓虽为众恶。悉无有罪。现在无因。未来无果。此真断灭见。亦与今经合也)。

　　我虽值佛。今犹狐疑。云何发挥。证知此心。不生灭地。今此大众。诸有漏者。咸皆愿闻。

　　【疏】昔闻死后断灭。今闻不灭不生。孰是孰非。犹豫不决。故云狐疑。(狐性多疑。凡遇冰处。听水无声。然后方行)匿王深体阿难所怀。知于生灭之外。求不生灭。心虽密请。口不形言。故引外宗。冀佛开示。近破外道断见。令知死后续生。深引阿难悟真。不离生灭妄识。故云证知此心不生灭地(［熏闻云］前云此中。今言此心者。以外人谓身死断灭。由心灭故。下文深知身后舍生趣生。即是信知心无断灭。斯亦善权。助发机教耳)。

　　([○@(?∴)]二述身迁改四)。

　　([○@卍]一问答身常不常)。

　　佛告大王。汝身现在。今复问汝。汝此肉身。为同金刚。常住不朽。为复变坏。世尊。我今此身。终从变灭。

　　【疏】佛举此问。欲显生灭中有不生灭。如前头自摇动。见无所动(［清凉疏］生公释金刚身云。长寿之与金刚。共谈丈六。但内外之异。长寿对凡夫之夭促。金刚对凡身之危脆［净名云］如来身者。金刚之体。什曰。小乘人骨金刚。肉非金刚也。大乘中内外金刚。一切实满。有大势力。无病处故)。

　　([○@卍]二问答未灭知灭)。

　　佛言大王。汝未曾灭。云何知灭。世尊。我此无常变坏之身。虽未曾灭。我观现前。念念迁谢。新新不住。如火成灰。渐渐销殒。殒亡不息。决知此身当从灭尽。

　　【疏】前念灭。后念生。刹那变异。如火烧薪。必归磨灭。俱舍云。以诸有为法。有刹那尽故。

　　([○@卍]三问答老少何貌)。

　　佛言如是。大王。汝今生龄。已从衰老。颜貌何如童子之时。

　　(【疏】王述无常。念念迁谢。其理必然。故印如是。欲其更叙迁谢之相。以老少相比为问。十五曰童。未巾冠也。龄。年也)。

　　世尊。我昔孩孺。肤腠润泽。

　　(始生曰孩。始行曰孺。孺。濡也。言濡溺也。肤。布也。布在表也。文理光美曰腠。此皆童子时相)。

　　年至长成。血气充满。

　　(长成。谓成人之时。此从二十已上。至强壮时)。

　　而今颓龄。迫于衰耄。

　　(颓龄。即今六十有二。年龄颓朽。近于七十。古者谓年齿。齿亦龄也。年。天气也。齿。人寿之数。耄。昏忘也。头发耄老然也。八十曰耄。通言之耳)。

　　形色枯瘁。精神昏昧。发白面皱。逮将不久。如何见比充盛之时。

　　(老少相异。云何世尊。见此相比)。

　　([○@卍]四问答顿渐流年)。

　　佛言大王。汝之形容。应不顿朽。

　　(【疏】前叙相变。今问年变。由年变故。令其相变。不顿朽言。要叙渐老。念念迁移)。

　　王言世尊。变化密移。我诚不觉。寒暑迁流。渐至于此。何以故。我年二十。虽号年少。颜貌已老初十岁时。三十之年。又衰二十。于今六十。又过于二。

　　(据因果经及释迦谱。匿王与世尊同日生。证知楞严会上。世尊年亦六十有二)。

　　观五十时。宛然强壮。世尊。我见密移。虽此殂落。其间流易。且限十年。

　　(【疏】十年为限。粗相而观。殂。往也。落犹不住也。少壮不住。往而不迁。故云殂落。流变易改也)。

　　若复令我微细思惟。其变宁唯一纪二纪。实为年变。

　　(此以一年为限。年年变改何啻十年。十二年曰纪也)。

　　岂唯年变。亦兼月化。

　　(此以一月为限。月月不同。不唯约年也)。

　　何直月化。兼又日迁。

　　(何直。犹不但也。此以一日为限。日日更讹。不但约月)。

　　沉思谛观。刹那刹那。念念之间。不得停住。故知我身终从变灭。

　　【疏】已上从宽至狭。四限观察。无常之相。犹是粗浮。未为微细。(沉思下)此至细而观也。若以沉静其思。审谛观察。即刹那不停。念念流变。此即微细四相。迁流不息。凡夫心粗。殊不知觉。古德偈云。如似一睫毛。置掌人不觉。若安眼睛上。违害极不安。愚人如手掌。不觉行苦迁。智者如眼睛。违极生厌患。言刹那者。时之极少也。俱舍论说。时之极少。名曰刹那。时之极长。名之为劫。乃至年之与月。俱是时之分剂(又云。百二十刹那为一怛刹那。六十怛刹那为一缚腊。三十缚腊为一须臾。三十须臾为一昼夜。三十昼夜为一月。十二月为一年。十二年为一纪。前限十年为限。是约一纪。举全数耳)。

　　(△［孤山云］约粗相顺观。则以十年为限。始从十岁。增至六十有二。约细相逆观。则始一纪。减至一年。递减以至刹那也)。

　　(○［引证］［法苑珠林］新婆沙论。百二十刹那。成一怛刹那。六十怛刹那。成一缚腊。此有七千二百刹那。三十缚腊。成一牟呼栗多（此云须臾）此有二百六十一千刹那。三十牟呼栗多。成一昼夜。此有少二十不满六十五百千刹那。此五蕴一昼一夜。经于尔所。生灭无常。如我义者。壮士弹指顷。经六十四刹那。有说犹粗。非刹那量。涅槃迦叶品。佛言。地行鬼疾。有空行鬼。复速地行。四天王疾。复速空行。日月神天。复速四王。行坚疾天。复速日月。众生寿命。复速坚疾。刹那流转。无有暂停。世尊不说实刹那量。无有有情堪能知故。又依安般经云。于一弹指顷。心有九百六十转。仁王经云。一念有九十刹那。一一刹那中。复有九百生灭。菩萨处胎经云。一弹顷。有三十二亿百千念。念念成形。形形皆有识。佛之威神。入微识中。皆令得度)。

　　(△［涅槃云］老有二种。一念念老。二终身老。复有二种。一增长老。二灭坏老)。

　　([○@(?∴)]三示性不灭三)。

　　([○@卍]一佛问不灭王答不知)。

　　佛告大王。汝见变化。迁改不停。悟知汝灭。亦于灭时。知汝身中有不灭耶。波斯匿王。合掌白佛。我实不知。

　　【疏】生灭粗相。如前可知。不生灭性。亦在汝身。汝知之否。匿王举外叙疑。俾欲世尊明示。今蒙佛问。故答不知。

　　([○@卍]二许示无生广辨无改文二)。

　　([?(○/○)]一许示无生)。

　　佛言。我今示汝。不生灭性。

　　【疏】许于正生灭时示无生理也。

　　△［宗镜］如众生八识之中。前眼耳鼻舌身等五识。及第八识。俱缘现量。得诸法之自性。不带一切名言。又无二种分别计度。随念分别。即现前不生灭性。若六七二识。落在比非二量。及具计度。随念分别。即念念常生灭。亦是于生灭中有不生灭性。已上经文。此因匿王示疑。寄破外道断见。有此方便。分别生灭不生灭二性。若不执断常。见性之人。则八识心王。同一真性。皆是实相。无有生灭。是知颜性虽童耄。见性未曾亏。明暗自去来。灵光终不昧。则是现今生灭中。指出不生灭性。方知穷子衣中宝。乃轮王髻里珠。贫女室中金。是轮王藏中物【疏】此下约观河不变。以明见性。意显只于生灭。了不生灭。相虽粗近。旨甚深微。一令匿王验粗相而知舍生趣生。一使尘喜发深解而知灭元不灭。即相显性。在此密谈。头自摇动。见无所动。是此意也。维摩云。如自观身实相。观佛亦然。肇公云。以万物即不迁。何但于见。下文佛答文殊。及会三科文首。分明显会。始现其意(［雪浪云］佛告大王汝身见在等文。依长水注。与前举拳飞光。及刹那刹那等。总只显真是不动不生不灭。妄是动是生是灭。吴兴谓前示见无摇动。此示性无生灭。所破则粗细有殊。所显则即离成异。其义则迂矣)。

　　([?(○/○)]二征诘广辨三)。

　　([│/○]一问答见河之初)。

　　大王。汝年几时。见恒河水。王言。我生三岁。慈母携我谒耆婆天。经过此流。尔时即知是恒河水。

　　【疏】此以年问见者。意明年变见不变也(耆婆。此云命。西国风俗。皆事长命天人。子生三岁。即谒彼庙。谢求得也)。

　　(△［志磐云］耆婆毗首羯磨等。皆忉利天子。凡称天而非六欲十八梵之名者。皆天子也)。

　　([│/○]二问答见河同异)。

　　佛言大王。如汝所说。二十之时。衰于十岁。乃至六十。日月岁时。念念迁变。则汝三岁。见此河时。至年十三。其水云何。王言。如三岁时。宛然无异。乃至于今。年六十二。亦无有异。

　　【疏】无异之语。甚好思量。一往粗浮。再思有旨(［温陵云］幼壮老耄。见不变异。即生灭中。有不生灭)。

　　([│/○]三问答见有童耄)。

　　佛言。汝今自伤。发白面皱。其面必定皱于童年。则汝今时。观此恒河。与昔童时观河之见。有童耄不。王言。不也世尊。

　　【疏】色身粗相。童耄易知。见性不迁。诚难觉了。对此辨异。令悟无生也(［标指］观河之见。既无童耄。生灭去来。岂有动转［孤山云］既知见性不易。可喻真性无迁。则动树训风。举扇类月。故令先识见无童耄。然后直示见无生灭)。

　　([○@卍]三克指常性斥彼置疑)。

　　佛言大王。汝面虽皱。而此见精。(标出见精二字)性未曾皱。皱者为变。不皱非变。变者受灭。彼不变者。元无生灭。云何于中。受汝生死。而犹引彼末伽梨等。都言此身。死后全灭。

　　【疏】克指常性也。生灭但迁有为。无为不受生死。若知不变。即见无生。(而犹下)斥彼置疑也。此指与匿王所引异者。俱是外道。趣尔指也。(［孤山］等者。等取迦延胝子也)色身变异。可说无常。见性不迁。理非断灭(［孤山云］见精即见性也。皱者为变。则显生死无常。不皱非变。则显涅槃常住)。

　　(○［引证］末伽梨拘赊黎即六师之第二师也。此云不见道［什曰］末伽梨字拘赊黎。其母名也。其人云。众生罪垢。无因无缘也［肇曰］谓众生苦乐。不由行得。皆自然耳［辅行曰］二者末伽梨说。一切众生。身有七分。谓地水火风。苦乐寿命。如是七法。不可毁坏。安住不动。如须弥山。投之利刃。亦无伤害。无有害者。及以死者［私谓］依什肇似计自然。依辅行又似计常。然苦乐无有因缘。七法不可毁坏。则亦归于断灭而已。故净觉判之曰。计断灭者。亦是断灭自然也。孤山云。六师三执断。三执常。若依辅行。以大经辨。什公等同异。则六师皆执断见也)。

　　([○@(?∴)]四信悟续生)。

　　王闻是言。信知身后舍生趣生。与诸大众。踊跃欢喜。得未曾有。

　　【疏】叙其浅悟。但云舍生趣生。鞠彼深意。必知灭元不灭。(［海印云］苟知灭元不灭。则知生本无生)随宜领解。主伴同置。未即显言也(［熏闻云］此且约佛与王。俱未显谈生灭与不生灭。故犹同置)。

　　(△［孤山云］前执断灭为疑。今信趣生结益。云得未曾有。则了达不生不灭之圆理也)。

　　(△［空印云］舍生趣生。正谓如来藏。流转与因俱也)。

　　(△［融室云］舍前阴复生后阴。故曰舍生趣生。华严偈曰因前五阴故。后阴相续起。于此性了知。佛法难思议)。

　　(△［宗镜云］从死有相续。至生有时。如授经。如传灯。如行印。如镜像现。如空声响。如水中日月影。如种子生芽。如人见酸口中生涎。如是后阴相续起时。无有中阴往来。传彼向此)。

　　(○［删修］［雷庵论补］世尊将示匿王不生灭地。先指恒河辨见。此正缘起。无尽何见而悉删之)。

　　([○@║]二正对阿难破其常见二)。

　　([?∴]一阿难乘违发问)。

　　阿难即从座起礼佛。合掌长跪。白佛世尊。若此见闻。必不生灭。云何世尊。名我等辈。遗失真性。颠倒行事。愿兴慈悲。洗我尘垢。

　　【疏】据此观河之见。与我见闻无殊。于王即云不灭不生。于我即云遗失真性。王之与我。孰亲孰疏。苟或殊途。如何分辨。(资中文)然此问意。由来久矣。始因手自开合。见无开合。头自动摇。见无动摇。一一佛印。皆言如是。此则如来令于妄见。即辨真见。无离生灭有不生灭。阿难罔知佛旨。犹谓生灭与不生灭别。合掌礼佛。愿闻如来显出身心真妄虚实。现前生灭与不生灭二发明性。匿王知其怀抱。又不发问伸诚。于是引外六师。执身死后断灭。所冀佛亲开示。即妄见真。贵引阿难。无执二别。阿难古佛。岂兹不了。盖为今日。惑重情深。须示瞢然。确陈拒诤。故兹问也(［熏闻云］王解身有生灭。性无生灭。与阿难云。我头自动。见性不动。其理似同。是故此文对前为问)。

　　(△［海印云］观河之见。生灭中有不生灭。则前此举拳之见。即此见性。云何责言遗失颠倒)。

　　(△［私谓］如来开示。单指见性。阿难结请。双举见闻。准宗镜四十四曰。六根之中。且指见闻二性。随用常住。最为显了。疾入圆通。同归宗镜。取证首楞。奕奕连缀。从示匿王观河。乃至示阿难见性周遍。皆圆指见性也。从敕罗睺击鉴。乃至敕文殊拣选耳根。皆圆指闻性也。永明诠释此章。特标眉目。盖深领阿难双举之旨)。

　　([?∴]二如来验破执情三)。

　　([○@(?∴)]一验出倒情二)。

　　([○@卍]一垂手以问引出常情四)。

　　([?(○/○)]问)。

　　即时如来。垂金色臂。轮手下指。示阿难言。汝今见我母陀罗手。为正为倒。

　　【疏】下指。指下也。母陀罗。此云印。(［证真钞云］结印手也。佛手举措反覆。上下偃仰。如莲华开。如授受状。制伏魔外。无非是印。故曰印手)此意欲明见手不同。有正有倒。以况其见亦有正倒(［私谓］如来大人相。九者正立手摩膝相。不俯不仰。以掌摩膝。是为轮手下指。据此则知垂顺正倒。古释良有由来也)。

　　([?(○/○)]二答)。

　　阿难言。世间众生。以此为倒。而我不知谁正谁倒。

　　【疏】此推世人以此为倒。而我不知云何(［融室云］颠倒之言。因妄假立。妄既不有。倒亦何存。阿难谓如来实有颠倒之责。佛即欲显颠倒非真。乃以轮手下指。问其倒正。倒则有正故。阿难推过世人。以此垂手为倒。故云不知倒正者谁)。

　　(△［交光云］以臂无一定倒正。但随顺世间。说下垂为倒。佛亦如是)。

　　([?(○/○)]三征)。

　　佛告阿难。若世间人以此为倒。即世间人将何为正。

　　【疏】若复以垂为倒。将复以何为正。

　　([?(○/○)]四释)。

　　阿难言。如来竖臂。兜罗绵手。上指于空。则名为正。

　　【疏】竖手为倒。却以为正。以不顺身故。比阿难不辨真妄。执妄失真。故如来责颠倒行事。既了妄本无体。合知真自寂然。遂许对头动之见。观河之性。即是性真。无别真也。庆喜依前不了。将谓妄外有真。遂不甘我为颠倒之人。王是无生之性。阿难既陈诤问。如来就事以验。逆顺之境不辨。颠倒之情难脱。下文即破(［标指］此验出凡夫执正为倒之情)。

　　([○@卍]后竖臂以示比出倒见)。

　　佛即竖臂。告阿难言。若此颠倒。首尾相换。诸世间人。一倍瞻视。

　　【疏】既云竖臂为正。佛便竖臂。随而责之。此即正是颠倒也。指本垂下。今却逆上。故云首尾相换。世人不依本分。以正为正。而别生异见。以倒为正。故云一倍瞻视(［无尽云］如来一臂。换首为尾。换尾为首。等无差别。世间之人。一倍瞻视。故有正倒纷纭之见。若悟一臂。首尾相换。见性无移。何处更有颠倒名字。集解。云。以倒为正。误也)。

　　(△［融室云］垂为倒。竖为正。但是一手。首尾相换而已。宛转止为一手。于一手中。添出倒正。如于一真性中。添出生佛。观之。则是世间人一倍瞻视之谓也)。

　　(△［海印云］一臂本无正倒只以首尾相换。妄生分别。世人一类。如此瞻视。倍。犹类也)。

　　(△［雪浪云］一倍瞻视。犹言一切皆如此瞻视也)。

　　(△［私谓］垂正竖倒。古释相同。自孤山以迷理比垂。悟理类竖。寂音诸师。执计纷如。无尽融室。但立喻因。不取辨相。从上葛藤。一往芟剃。今师掇拾牙后慧。竞夸新解。可一笑也。一倍瞻视。对下文随汝谛观。乃聊且率略之义。于一臂中。分倒分正。随见分别。总只是一倍瞻腼。字书。物相二曰倍。一倍。即一重也。先德以一切一类为训。是为正解。有人曰。垂手为倒。是一重视。竖臂为倒。是二重视。则是二倍瞻视。不应云一倍也。天如补注。倍与背同。即倒义也。指倍为背戾之倍。则一倍字义。云何得通。首尾相换。注家未㭊其义。偶观兜率悦偈云。谁得谁失。何亲何疏。拈头作尾。指实为虚。恍然有会。经文遗失本妙明心。乃至一迷为心。决定惑为色身之内。及论中不觉心动。生三细等。正是首尾相换处也)。

　　则知汝身。与诸如来清净法身。比类发明。如来之身。名正遍知。汝等之身。号性颠倒。

　　【疏】若以此验之。则知汝身与如来身。比并类例。显发彰明。佛身是正。汝身是倒。亦可若以佛之见手。类显佛身。明知佛身名正遍知。若以汝之见手。比并汝身。明知汝身号性颠倒。汝胡非是颠倒行事。正遍知者。离倒名正。穷尽法界名遍。凡夫二乘无此号者。皆颠倒故(［智论云］何名三藐三佛陀。三藐名正。三名遍。佛陀名知。言正遍知一切法［什公云］言正遍觉也。言法无差。故言正。智无不周。故言遍。出生死梦。故言觉)。

　　(△［温陵云］臂体本一。由情执妄分。法身本同。由正倒成异)。

　　([○@(?∴)]二征其倒处二)。

　　([○@卍]一征倒所在)。

　　随汝谛观。汝身佛身。称颠倒者。名(名去声)字何处。号为颠倒。

　　【疏】随者。犹任从也。任汝心中。谛审观察。佛若是倒。汝名佛身何处是倒。汝若是倒。汝名自身何处是倒。此则令其识颠倒处也。名字。犹詺目也。古人于此作泯相解。遂令下经正辨颠倒。血脉不贯。便成孤起。既绝正倒。如来何故却说颠倒。学者请详。无见荣古(［孤山云］令审自身。望佛正知。汝称颠倒。过由何处。得颠倒名)。

　　(△［融室云］任汝谛观审察。汝阿难身称作颠倒。佛如来身称作颠倒。即用詺目各身。何处号作颠倒之地)。

　　(△［私谓］垂倒竖正。首尾㸦换。颠倒妄见。随见分别。一往瞻视。世间人多分如此。于一臂中。分正分倒。即于一性中。分生分佛。由是比类发明。将汝肉身。与佛清净身。横分正倒。不过为名为号。岂有分别实相哉。上文诸世间人。即以此为倒之世间众生也。则知二字。语脉钩锁。比类发明。即一倍瞻视之行相。是世间凡夫人见相也。言随汝谛观乃。者微密观照之义。与一倍瞻视正相反。七大文云。汝心粗浮。汝更谛审谛观等。下文瞪瞢瞻佛。译人妙巧。亦映带瞻视之相。殆将舍离粗浮。而归乎审谛也)。

　　([○@卍]二叙其罔知)。

　　于时阿难。与诸大众。瞪瞢瞻佛。目睛不瞬。不知身心。颠倒所在。

　　【疏】瞪。直视貌。(定目直视也)瞢。昏闷不了也。(目不明也。瞬亦作眴。目动也)闻征倒处。瞢然不了。既不措其一辞。但知向佛直视(［补遗］颠倒所在。良由不晓诸法唯心。若知诸法唯心。汝身汝心。皆是妙明心中物。则知身心颠倒所在。向斥遗失真性。良在兹矣)。

　　(○［合释］［私谓］阿难乍领屈指飞光之解。甫悟本心。旋承遗失。真性之诃。未离颠倒。失乳祗申其默请。观河幸触其旁机。同是愿闻。重求慈诲。盖自七心征破已后。瞥现悟门。旋启二性发明之机。深祈知证。解至则疑生。疑深则悟逼。师资会合。啐啄同时。如来了悟众生无始无明。病根深重。总由执认色心。盖覆本觉。须荡遗色身之障。方抉剔颠倒之根。欲成破除。宜彰显示。于是。觉皇垂臂指以征问。当机依垂竖以差别。按审既确。随口牒定。乃有若此颠倒。首尾相换之言。首尾者。色身中之转相也。相换者。看东忘西。四方易处。色身中之颠倒现相也。众生妄见垂竖。臂指元无正倒。世间人因依妄见。取次瞻视。于如来清净法身。名正遍知。于汝现在色身。号性颠倒。名乎云尔。号乎云尔。即垂竖正倒之见。一手中首尾相换云尔。故知众生知见。不出色身。于一臂中。说倒说正。故是颠倒。于一性中。说生说佛。亦是颠倒。汝但离计名字相。舍弃世人瞻视妄见。克实谛观。自应正识颠倒处耳。阿难于此时。缘影旋离。寂常未证。左次于悟疑之界。彷徨乎舍即之涂。忽承征诘。遮夺浩然。倒正兼排。生佛都埽。相与魂移魄夺。心愕口呿。归命一心。瞪瞢直视。如来乃兴哀发慈。郑重安慰。申明诸法唯心之义。穷研而直指之曰。汝之心。非肉团心。非集起缘虑心。乃真如来藏。清净不生不灭。真空无相之心也。云何为色。依此真空本觉。迷妄成空。空暗相识。结成根身器界。是名为色。云何为身。依此顽空暗色。和合妄想。想相相杂。结成四大五蕴。是名为身。色身一成。宅舍坚固。诸缘凭为窟穴。诸趣仗为作使。执昏迷扰［攘］之相。失本妙妙明之心。性心失真。所以无明颠倒。沉迷积劫也。觉海澄圆。广同瀛渤。空生大觉。细比一沤。悟即沤灭空无。迷则认沤目海。汝等迷中倍人。即诸世间一倍瞻视之人。色身不有。生佛之名字焉存。生佛本同。颠倒之根因焉托。识垂竖于一臂。认百千于一沤。斯则正倒等观。悟迷同贯者矣。当知如来说法。次第浅深。举拳例见。屈指飞光。远引客尘。近观河水。并是隐映披陈。瞳眬指点。此文从空晦想相。确究色身所从来。从根尘缘趣。精研妄相所自起。如医诊病。尽呈症结。如吏案贼。才得主名。不但瞬目扬眉。直是析骨剖肉。七处征心已去。指示妄想攀缘。生死根本。皆总括于此。前经之钤键也。八还辨见已去。宣说世界众生。虚空国土。皆引起于此。后经之钥匙也。是故。发海潮音。表一音演法之普慈也。呼善男子。引五位修进之阶差也。标举五位百法。明三藏修多罗之总门也。始而曰哀愍。既而曰怜愍。用以表此番开示。甚难希有。非寻常演说之比也。盖结集者之指要如此)。

　　([○@(?∴)]三广示倒相二)。

　　([○@卍]一兴悲告语叙其常说)。

　　佛兴慈悲。哀愍阿难。及诸大众。发海潮音。遍告同会。诸善男子。我常说言。色心诸缘。及心所使。诸所缘法。唯心所现。

　　【疏】天鼓无思。随人发响。海潮无念。要不失时。此表无缘慈悲。应机而说。不待请也。(［孤山云］机熟即说。感应无差。喻以海潮。来不过限)。

　　(△［涅槃三十六］大海有八不思议。一渐渐转深。二深难得底。三同一咸味。四潮不过限。五有种种宝藏。六大身众生在中居住。七不宿死尸。八一［劫］万流大雨投之。不增不减)。

　　△［资中疏］色心诸缘等。总有五法。一色法。(【疏】色谓十一种色)二心法。(心谓八识心王)三心所有法。四不相应法。五无为法。(诸缘。即总指色心。或可别指二十四不相应行。心所使。即五十一心所。诸所缘。谓六种无为也)此五皆真心所现。如镜中像【疏】此上五位。都一百法。摄诸法尽。皆是真心之所现起。如镜现像。不离于镜。无体可得。(［标指］五位总一百法。摄尽真妄法。彼论释云。一切最胜故。与此相应故。分位差别故。能现影像故。有所显示故。大乘法师云。瑜伽始五识身。历至法界六百六十等法。提纲挈领。取此五位百法。岂非要略乎)。

　　(△［真际云］八识心王。识自相故。五十一心所。识相应故。十一种色。识所变故。二十四不相应。识分位故。六无为。识自性故。摄所归能。摄心归相。故言唯心所现)问。前五无为。名体俱假。可同前法。无体如影。真如无为。名假体实。何言无体。如影像耶。答。此宗所说真如。犹是对妄而立。既因对待。还成妄法。如下经云。言妄显诸真。妄真同二妄。无为无起灭。不实如空华。圆觉云。流出一切清净真如菩提涅槃等。由是五位诸法。唯心所现。皆同影像也(［二楞云］言色心五位。皆如来藏心所现)。

　　(△［温陵云］示倒无别处。唯心所现。色总五根六尘。心总六识八识。诸缘。即根识所缘诸法。心所使。即善恶业行。静作思想。为心王之所使令也。诸所缘法。广举山河大地。明暗色空。真妄性相。邪正因果。按温陵不依百论。笼统唯心。讲家所宗尚。要不出五位百门耳)。

　　([○@卍]二显真示妄斥其倒情二)。

　　([?(○/○)]一就法辨释迷情五)。

　　([│/○]一标指)。

　　汝身汝心。皆是妙明真精妙心中所现物。

　　【疏】心现身心。如镜现物。物不是镜。物体虚故。镜不是物。物体实故。虚实既辨。由是颠倒。于兹可识(［温陵云］唯心所现。如镜中像。全体是镜。幻妄身心。皆妙明心镜所现。全体是心)。

　　(△［熏闻云］妙明。性觉也。真精。性识也。合此觉识。以为妙心。所谓妙明真心。即此心也)。

　　([│/○]二责失)。

　　云何汝等。遗失本妙。(牒遗失真性)圆妙明心。宝明妙性。认悟中迷。

　　【疏】心即是性。体遍故圆。无昧故明。具法可重。故名为宝。元来自尔。非适今也。故云本。言语道断。心行处灭。故称妙。再三叹美。故叠言之。悟即是觉。圆明性也。迷即不觉。妄身心也。不觉处觉。如象处镜。虚实可辨。今弃如镜之本性。执似象之身心。不辨虚实。斯为大失。故云认悟中迷。前云。名字何处号为颠倒。今正指此颠倒处也(［定林云］本妙。即本觉明妙也。圆妙明心。宝明妙性。皆承此本妙。妙明心。即性觉妙明所现之心。明妙性。即本觉明妙所现之理)。

　　(△［温陵云］妙心则一。而称谓多异者。依法随用之异也。此明心所现物如镜。故称妙明真精。又明迷本逐末。故称本妙明心。本妙者。本来自妙。不假修为也。心之与性。体用异称。心则从妙起明。圆融照了。如镜之光。故曰圆妙明心。性则即明而妙。凝然湛寂。如镜之体。故曰宝明。妙性)。

　　(△［熏闻云］众生不了真性。是在诸佛悟中而迷)。

　　(△［无尽云］本来无悟。因认而悟。本来无迷。因悟而迷。故曰认悟中迷)。

　　(△［融室云］妙心本不从迷。不迷为悟。于此悟处。妄取身心生灭曰迷。如来责云。汝执真中之妄。即是悟中之迷也)。

　　(△［私谓］前文云。遗失真性。颠倒行事。性心失真。认物为己。今言汝身汝心。皆是妙明真精妙心中所现物。汝身汝心。皆所认之物也。一迷为心。决定惑为色身之内。正所谓认物为己也。经云。不知身心颠倒所在。只认物为己一句。乃正是颠倒所在。故曰。云何汝等遗失本妙。认悟中迷。汝身汝心。元是妙明心中物。汝等终日在妙明中。认物为己。遗失真性。非认悟中迷乎)。

　　([│/○]三示妄)。

　　晦昧为空。空晦暗中。结暗为色。色杂妄想。想相为身。聚缘内摇。趣外奔逸。

　　【疏】无明体暗。故云晦味。(［直解云］晦昧即根本无明。论云不觉即晦昧也)外现空相。故云为空。此则最初劫浊也。下文云。迷妄有虚空。又云。汝见虚空。遍十方界。空见不分。有空无体。有见无觉。相织妄成。是第一重。名为劫浊。此三细中业转二相。亦云同异。亦云动静(［孤山云］迷性明故。而成无明。故云晦昧。由此无明。变起顽空。故云为空。即下经迷妄有虚空也)。

　　(△［海印云］圆明妙心。本无身心之相。皆由妙明心体。最初不觉。忽起动心。将此第一义空。晦昧而成顽钝无知之虚空。所谓痴爱发生。生发遍迷。故有空性)。

　　△由此动静。互相待故。于此二相暗中。结成形色。即根身器界也(［孤山云］空谓所变顽空。晦昧。即能变无明。二法和合。变起四大依报外色。故云结暗为色。经云。想澄成国土也（［鹤林曰］所现之空与能现之无明业转二细为晦俱是黑暗故云空晦暗中）)。

　　(△［海印云］依此顽空无明。凝结而成四大幻色。所谓化迷不息。有世界生)。

　　△形色既现。想处其中。色想相杂。有知觉处。成于根身。想澄凝处。即是器界。此则第三现相也(［孤山云］以四大色。杂妄想心。变起众生正报内色。故云想相为身。想谓妄心。相谓妄色。色心和合。五阴备矣。经云。知觉乃众生也)。

　　(△［海印云］色想和合。既有四大。复以妄见。抟取少分四大之色。揽结五阴根身。所谓见精映色。结色成根等。此众生迷倒之由因也)。

　　△以有境缘故。牵起粗识。念念分别。相续不断。故云聚缘内摇。(［融室云］妄有缘气。于中积聚。斯为内摇)此前二粗也。(一智相。二相续相)由念念相续。熏习不断。遂成分离。取六尘相。流趣不息。故云趣外奔逸。(浮根四尘。流逸奔色。此则外逸)此从二粗分离识也。(三执取相四计名字相)从微至着。三细四粗。为烦恼道。备于此矣(［孤山云］以妄想四心。聚四大内色。而外缘六境。心不暂停。故曰聚缘内摇。趣外奔逸)。

　　([│/○]四显执)。

　　昏扰扰相。以为心性。一迷为心。决定惑为色身之内。

　　【疏】世人不知元是无明。展转粗动。将此昏迷扰攘。之相。便为真实心性。(［孤山云］昏扰扰相。即内摇外逸。无明颠倒也。既失本妙。故用此相以为心性)一从迷执。决定不改。谓言我心在色身内。遂起有情无情之异。有性无性之殊。认妄心为佛心。一何鄙见(又执此心在色身内。无情有情。莫能融一。是知顺九界妄心者。岂信草木有佛性乎)。

　　(△［标指］谓不如实知自性。彼我既分。色心有异。爱情取舍也)。

　　([│/○]五结迷)。

　　不知色身。外洎山河。虚空大地。咸是妙明真心中物。

　　【疏】根身种子属内。缘而执受。山河大地属外。但缘非执受。此之三境。皆是赖耶相分。又此空界。从迷妄生。识所变故。能变之识。全是无明。迷真而起。亦无自性。能变所变。皆是镜心所现影像。故前文云。汝身汝心。皆是真心中所现物。不知此理。却执我心在色身内。故此结示(［桐州注］执妄心在身内。不知身外。乃至大地。悉在常住真心中)。

　　([?(○/○)]二约喻结指倒相)。

　　譬如澄清。百千大海。弃之唯认(牒认倍中迷)一浮沤体。目为全潮。穷尽瀛渤。

　　［孤山］百千大海。喻真心非遍而遍。一浮沤体。喻妄心非局而局。背真趣妄。如弃海认沤。执妄为真。如认沤为海。全潮则遍海而涌。故云穷尽瀛渤(【疏】如来藏有四义。故以海喻。永绝百非。如海甚深。包含万有。如海广大。无德不备。如海珍宝。无法不现。如海现影。其体湛寂。不与妄染相应。故云澄清。即甚深义也。百千。即广大义也。不识是元清净体。故云弃之。只取昏扰扰相以为心性。故云唯认等)。

　　汝等即是迷中倍人。如我垂手。等无差别。如来说为可怜慜者。

　　【疏】例前结指也。弃之本海。是一迷也。认沤为海。是倍迷也。垂手是正执为倒。一迷也。竖手是倒认为正。倍迷也。前举事以验。后引喻以况。中间以法进退相例。正指倒相。皎然明白。如何谓言是泯相耶。有智请详(［雪浪云］今责阿难。弃海认沤。执沤为海。此是迷中倍人。如垂手以正为倒。以倒为正。故云如我垂手。等无差别。或云引垂手之事结之。似乎垂手又是一事也)。

　　(△［二楞云］如我垂手者。汝等自认颠倒。真性元无遗失。如垂手之时。世人自认垂竖。臂指元无正倒。是为可怜愍也)。

　　(△［无尽云］迷中倍人。一倍瞻视之人)。

　　(◑三广约缘尘正显真见。蹑前文广约知见辨释第三母科。是中又生起母科四)。

　　(◑一显缘心非性。二示见性无还。三约体用重明。四就疑难广释。第四科又生起子科五。即下广辨诸疑五科)。

　　(○【疏】以前文中约对手观河。示见无生。相浅意深。犹成隐密。未为显了。不名正显。故科云粗论渐明也。今此已下。广对缘尘。破除名相。显此见性。不落戏论。然后逐段会通。令知诸法虚妄。本无所有。唯一菩提妙净明体。分明显会。故云正显真见也。初文二)。

　　([?∴]一阿难述悟彰疑二)。

　　(卍一述悟)。

　　阿难承佛悲救深诲。垂泣叉手。而白佛言。我虽承佛如是妙音。悟妙明心。元所圆满。常住心地。

　　【疏】因佛广示颠倒。显出真心。于能诠言音。悟所诠心地。心有能生。可依止义。喻之地也。

　　(卍二彰疑)。

　　而我悟佛现说法音。现以缘心。允所瞻仰。徒获此心。未敢认为本元心地。愿我哀愍。宣示圆音。拔我疑根。归无上道。

　　【疏】佛以言音。诠此真性。今我领解。复是缘心。所悟真性。能悟缘心。还同如来前所责言。如汝今者承听我法。此则因声而有差别。有何别耶。由是未敢认为本元心地。(［吴兴云］前破妄心。已责因声分别之性。今重以缘心为问。欲显真性无能所之相也。既于缘心。已离粗执。是故但言未敢认为本元心地。下文指月喻等。略拣所缘之法。能缘之心。真体可见矣)。

　　(△［温陵云］因闻法音。悟妙明心。本来圆满。了无遗失。故云。常住心地。然犹尚以能闻缘心。为所悟本性。此固常情疑混。根于心而难㧞者。故愿佛与㧞也)。

　　(△［私谓］阿难此问腾疑。全为缘心听法。故曰。徒获此心者。徒获此听法之缘心也。近代诸师。蹑上作解。皆云。徒获此圆满妙心。若获妙心。即已获法身矣。安得却言未认本元。既云悟妙明心。复云未认本元。正谓已悟而未敢认也。下文佛答。单拣缘心则问义可知)言圆音者。以佛一一语言。遍穷生界。而其音韵常不杂乱。如起信疏解(［彼疏云］圆音一演。异类等解。一音及圆音有二。一如来说一切法。无不显了。故名圆音。华严云。如来于一语言中。演出无边契经海。二如来同一切音。故云圆音。华严云。一切众生语言法。一言演说尽无余。以一切音即一音。故云一音。一音即一切音。故云圆音。若音不遍。则是音非圆。若音等遍。失其韵曲。则是圆非音。今不坏曲而等遍。不动遍而差韵。此是如来圆音。非识心思量境界)。

　　([?∴]二如来约喻显释二)。

　　([○@(?∴)]一指定其非)。

　　佛告阿难。汝等尚以缘心听法。此法亦缘。非得法性。

　　［宗镜］阿难尚认缘心听佛说法音。以为常住真心。取佛定旨。佛言。若执因缘心听。只得因缘法。以法随心变。境逐心生故。(［持心梵天所问经云］眼耳鼻舌身意。无所流间。乃曰听经若以缘心听法。则随境界流。逐因缘转。皆为不了自法。遂令内外缘分)【疏】因声而有分别。此分别性。即是生灭。净名云。无以生灭心行。说实相法。说既不可。听岂可耶。缘心者。但缘语言文字。故云非得法性(［真际云］以能缘心缘佛法音。认为自性。非自性也。以此法音。但是所缘声教故)。

　　(△［桐洲注］此法亦缘。以说法音。亦前尘故)。

　　(○［引证］［宗镜云］问。耳闻说法时。总具几识。答。具三识。第八先托佛无漏声名句文。为本质了。耳识缘声。意识同时缘名句文等。方得名闻)。

　　([○@(?∴)]二喻显其失二)。

　　([○@卍]一执指忘月斥认能诠二)。

　　([?(○/○)]一喻二)。

　　([│/○]一指月双迷)。

　　如人以手指月示人。彼人因指。当应看月。若复观指。以为月体。此人岂唯亡失月轮。亦亡其指。何以故。以所标指。为明月故。

　　［宗镜］三乘十二分教。如标月指。若能见月。了知所标。若因教明心。从言见性。则知言教如指。心性如月。真悟道者。终不滞言。实见月人。更不存指。或看经听法。不一一消归自己。但逐文句名身而转。即是观指以为月体。岂惟不见自性。亦且不辨教文。指月双迷。教观俱失。故云乃至亦亡其指【疏】指喻能诠言教。月喻所诠真理。若欲见月。须亡指以观之。若欲见性。须亡言而体之。不能亡言。岂能见性。不能遗指。岂识月轮。圆觉云。修多罗教。如标月指。若复见月。了知所标。毕竟非月。一切如来种种言说。开示菩萨。亦复如是(［彼疏云］见月须藉指端。悟心须假佛教。因指见月。见月忘指。因教筌心。悟心忘教。存指则失真月。执教则失本心)。

　　(△［智论云］语以释义。义非语也。如人以指指月。以示惑者。惑者视指而不视月。人语之言。我以指指月。汝何看指而不视月。此亦如是。语为义指。语非义也)。

　　([│/○]二明暗俱失)。

　　岂惟亡指。亦复不识明之与暗。何以故。即以指体。为月明性。明暗二性。无所了故。

　　［宗镜］又既亡其指。非唯不了自心之真妄。亦乃不识教之遮表。错乱颠倒。莫辨方隅。犹鸟言空。如鼠云即。似形音响。岂合正宗。故云岂惟亡指等【疏】言教属有为无记。故暗。真理属无为性善。故明。能喻可解(［孤山云］教是声尘。故如暗。理是真心。故如明)。

　　([?(○/○)]二合)。

　　汝亦如是。

　　【疏】以法合喻。如上可辨(［吴兴云］此指月喻。虽遣所标之指。正拣能缘之心。以阿难云。现以缘心故。由是下文唯破分别之性。但破分别。闻性自显)。

　　([○@卍]二客去主留责滞缘想二)。

　　([?(○/○)]一约法喻顺推有体三)。

　　([│/○]一法)。

　　若以分别。我说法音。为汝心者。此心自应。离分别音。有分别性。

　　［孤山］如前文云。若离前尘。有分别性。即汝真心。既离尘无体。自知是妄也【疏】若因佛说法。生分别心。此分别心。本无自性。故属缘尘。随尘有无。非是常住。但如其客。

　　([│/○]二喻)。

　　譬如有客。寄宿旅亭。暂止便去。终不常住。(缘上不住名客)而掌亭人。都无所去。名为亭主(住名主人)。

　　【疏】此明缘心随境往来。真心湛然常住。以客喻妄。以主喻真。

　　([│/○]三合)。

　　此亦如是。若真汝心。则无所去(牒上常住心地)。

　　【疏】下经云。声无既无灭。声有亦非生。生灭二圆离。是则常真实。

　　([?(○/○)]二约缘尘反责无性三)。

　　([│/○]一例成无性)。

　　云何离声无分别性。(依宗镜应点属上段)斯则岂唯声分别心。分别我容。离诸色相。无分别性。

　　［资中］客喻妄心暂止。主喻真心不去。云何离声无分别性。责任妄也【疏】缘心若是真性。应如其主。何得随声来去。以离声时。无分别故。岂同真心。周遍法界。湛然常住［资中］以声例色。相从而说。非但声分别心。离声无体。色分别心。离色相外。亦无其体【疏】随声之心既然。随色之心亦尔。故云岂唯等(［温陵云］斯则下。蹑阿难之意广明也。声分别心。指声上缘心。即悟佛法音者也。分别我容。谓色上缘心。即允所瞻仰者也)。

　　○［宗镜释］又定缘佛声音。是自心者。若说法声断时。分别心应灭。此心如客。不常住故。是以若实真心。不逐他心而起分别。湛然恒照。性自了故。如掌亭人都无所去。云何离声无分别性。此须得旨。亲见性时。方知离声色诸缘。性自常住。不假前尘所起知见(［融室云］前云。此心即应离诸一切色香味触。别有自性。故以生灭心喻客。以不生灭分别性喻主。若言无分别性。则法喻不齐。且客之与主。相因而立。因主而客。因客而主。实性妄心亦然。但客去主存。妄心有灭。而实性不灭。故合法云。若汝真心。则无所去。云何言得离声而无分别性在)。

　　(△［通释］云何离声无分别性一句。宗镜科点属上段。克定真心。离声有分别性。此表句也。资中长水点属下段。审定缘心。离心无分别性。此遮句也。科段虽有少别。总明真心是主。离分别性。其归一也。吴江行师。依宗镜消文。意明离分别音声。有不生灭分别真性。即常住真心也。无分别性。即属外道冥谛。下文所拣者也。行师拣异长水。亦有理在。然行师一向定执离尘有体。第一卷离尘分别章中。彼注即云。耳根缘尘。因声分别。不可谓离尘别无全性在。则又不顺宗镜也。今于前义。定依永明长水古释。融室之文。姑舍是尔)。

　　([│/○]二指同外宗)。

　　如是乃至。分别都无。非色非空。拘舍离等。昧为冥谛。

　　［孤山］如是。指上声色。乃至。例余四尘。分别都无。谓分别六尘之心。皆离尘无性也。(［温陵云］即兼举六尘缘影。皆无自性也)【疏】前举色声。显心无体。亦合遍历香味触法。今此超过。故云乃至分别都无。不可见。故非色。缘会有。故非空。(［温陵云］一切皆无。故非色。对缘妄有。故非空。既非色空。冥然莫辨。于是外道昧为冥谛)言冥谛者。或云冥性。或云自性。(［智论云］外道通力。至八万劫。八万劫外。冥然不知。谓为冥谛。从此觉知初立。故名冥谛)梵云僧伽。此云数论。(［唯识疏云］僧伽。此翻为数。数即慧数。数度诸法根本立名。从数起论。名为数论。本源即是迦毗罗造)立二十五谛。最初一谛。名为冥性。计以为常。(［百论云］迦毗罗言。一者从冥初生觉。过八万劫前冥然不知。最初中阴初起。以宿命力。恒忆想之。名为冥谛。亦云世性。谓世间众生。由冥初而有。即世间本性也。亦曰自然。无所从故。从此生觉。亦名为大。即中阴识也)第二十五。名为神我。亦计为常。(从觉生我心。从我心生五微尘。从五微尘生五大。从五大生十一根。神为主常觉相。居中常住。不坏不败。摄受诸法。凡二十四谛。即是我所。皆依神我。名为主谛。能所合论。即二十五)我思胜境。冥性即变二十三谛。为我受用。我既受用。为境缠缚。不得解脱。我若不思。冥谛不变。既无缠缚。我即解脱。名为涅槃。如别处说。拘舍梨者。非即数论。是彼类耳。趣尔举也(迦毗罗是僧佉论师。六师元祖。拘舍梨等。是其支派。故云彼类。趣尔举也)。

　　(○［宗镜云］若非色非空。都无分别。不见性之人。到此之时。即全归断灭。便同外道。拘舍离等。己眼不开。昧为冥谛。以冥寂暗昧无知。以为至极。从此复立二十五谛。迷真实心。求外道种。或有禅宗不得旨者。法学起空见人。多拂心境俱空。执无分别。将狂解痴盲。以为至道。然非因缘求法性。灭妄心取真心。则增上慢人。初学之者。不同雷同。应须甄别)。

　　(△［雪浪云］非色非空。昧为冥谛者。犹云分别都空。正是阿赖耶识。拘舍梨等昧为冥谛也。若云不见缘有。翻同正谛)。

　　(△［海印云］离外五尘。故非色。执内为我。故非空。此正八识昏昧之体。缘尘分别者。乃七识为意之根。故有分别。若离外尘无缘。即内缘八识为内自我。故外道计此为神我。立为冥初主谛。此尚非真。况分别缘尘者乎)。

　　([│/○]三结责非主)。

　　离诸法缘。无分别性。则汝心性。各有所还。云何为主。

　　【疏】真心如主。妄想如客。客有来去。主无移动。若缘法尘。无分别性。显汝心性。随尘各还。是则为客。云何名主(［融室云］声尘因声而有。则还于声。乃至意识因法界有。则还于法尘。汝之心性。但如其客。汝之主人。竟何所在)。

　　(△［私谓］上言岂唯声分别心。分别我容者。此就五尘。明分别也。故结云。离诸色相。无分别性。次言如是乃至分别都无等。此就法尘明分别也。以外道冥谛已离五尘分别。然所谓分别都无。非色非空者。正属法缘分别。昧为冥谛而不。自知也。故结云。离诸法缘。无分别性。既离六尘。都无分别性。则可还者。是客非主明矣。故结责则汝心性云云。二段文敌对标显。非但判邪宗也)。

　　(△［合释］宗镜科此段。连下文阿难言为一章。则向下广辨八还。文不孤起。学者当知)。

　　(◑二示见性无还二)。

　　([?∴]一阿难承前叙难)。

　　阿难言。若我心性。各有所还。则如来说妙明元心云何无还。唯垂哀愍。为我宣说。

　　【疏】心性之言。通于真妄。阿难执者是妄。如来示者是真。今以所执之生灭。疑于所示之妙明。故云。则如来说云何无还。还犹灭也(［补遗］八义说还。取复归之义。长水作灭义消之。如日有明。日去明灭。是明复归于日矣。分别之处。能生缘揽。分别心亡。缘揽随灭。一室之空。有虚通之用。尽实以物。空亡而虚通亦灭。则虚还空矣［私谓］还犹去也。还之与去。皆有客义。暂止便去。终不常住。有还义也。如掌亭人。都无所去。无还义也)。

　　(△［吴兴云］此问真性云何无还。向下别指见精为不还者。前文已说。如是见性是心非眼故。然其见精。真妄犹杂。所以广约缘广拣出真性。披沙若尽。金体自纯)。

　　(○［合释］［熏闻云］此下广拣缘尘之见二。初相待简。二绝待简。初一明还不还。二明物非物。三明遍不遍。四明是非是。此相待简也。次下我非文殊等文。答绝待意也)。

　　([?∴]二如来约相对辨三)。

　　([○@(?∴)]一约权标指以许说)。

　　佛告阿难。且汝见我。见精明元。

　　【疏】且者权宜之辞。权指阿难能见之心。为明元也(［孤山云］由庆喜未了妙心无还。如来以见性类通。俾其一根反妄。六趣归真也。见精明元。即同匿王。观河之见。虽异缘尘。而犹带妄。妄依真起。故曰明元)。

　　(△［吴兴云］妙心无朕。发悟良难。故托见精。方便指示)。

　　(△［直解云］见精。即眼家映色之性。明净无滓。故名见精。明元者。即精体。此点光明。元是本具。不从日月灯光借来。故曰明元。明净。元本也。此是第八识见分。虽分为六。只一精明。故六处皆号明元)。

　　此见虽非妙精明心。如第二月。非是月影。汝应谛听。今当示汝无所还地。

　　【疏】此之明元。非本真性。其犹捏目所见之月。本无所有。非月影者。非水中之影也。水中月影。从真月降。可喻妙应。感而遂通。捏目所观。全体虚妄。从病眼生。堪喻妄见。本不可得。只就此见。权示无还也(［孤山云］二月由捏目而成。见精由迷真而起。既分能所。岂达一如。不捏目。则真月宛然。亡能所。则真心可了)。

　　(△［吴兴云］此虽属妄。切近于真。如第二月。取譬非远（［海印云］此虽非真以元系真如所变切近于真如第二月不离月体非若水中月影端有二相也）应知此见。亦是前来缘尘分别之见。但缘尘分别之性。则破云有还。缘尘能见之性。则示云无还。如下文云。汝今遍观此会圣众。其目周视。但如镜中。无别分析。此即见精也。即第二月也。即能见之性不还者也。又云。汝识于中次第标指。此是文殊等。即缘尘分别也)。

　　(△［定林云］见精明元者。见受识精。又受觉明。以有见根。根首为元也。既为见元。不可互用。即非妙精明心。故如第二月。所谓第一月者。本觉所现妙精明心也。所谓月影者。相见无性。见闻觉知也。若无真月。则无第二月。亦无月影。第二月依真月旁出。故如见元。月影离月别见。故如相见。相见待缘。如影待月。与俱生灭。见元虽妄。不待外缘。但无见劳。则灭此妄。见精明元。如第二月。尚不可还。则妙精明心。如一月真。其不可还明矣。见精明元。即是见性。性见觉明。妙德莹然。而以见元譬第二月者。若背本起见。即捏所成月。若了见唯心。不背本明。即所谓彼见真精。见非眚者)。

　　(△［融室云］汝之见我。能见见精。此见虽妄。非是妙精明心。如第二月。非月非影（故下文云非体非影）亦复一月即是真月。能见即是真精。故诫谛观。示无还地（此见已下一十六字连作一句读其义自见）)。

　　(△［私谓］圆觉云。譬彼病目。见空中华。及第二月。圭山释云。空本无华。天唯一月。此中二月。诸师多解。孤山谓真月喻真心。第二月喻见精。水影喻缘尘分别。则是经唯一月。此有三月也。长水谓水中月影从真月降。则是经唯一月真。此有二月真也。吴兴驳非水影。却言即是月影。则是经言非是月影。却谓真是月影也。又谓属妄切真。如第二月。则是空非无华。天别有月也。介甫竖义。略同孤山。海印悬镜。全依净觉。经云。但一月真。中间自无是月非月。佛自料简。故应无惑。融室引经文。如第二月。非体非影以释此文。欲言其真。则非月体也。欲言其妄。则非月影也。见精妙性。二义具含。诠解之妙。无尚于斯)。

　　([○@(?∴)]二约境可还以明辨二)。

　　([○@卍]一明境有还二)。

　　([?(○/○)]一列八境)。

　　阿难。此大讲堂。洞开东方。(西国堂舍皆面东)日轮升天。则有明曜。中夜黑月。云雾晦暝。则复昏暗。户牖之隙。则复见通。墙宇之间。则复观壅。分别之处。则复见缘。顽虚之中。遍是空性。郁𡋯之像。则纡昏尘。澄霁敛氛。又观清净。

　　【疏】举此明暗通塞。空有染净。八种之相。皆仗因讫缘以立其像也(别本疏云。经列八种尘相。今以八字收束)。

　　(△［真际云］欲求无还之性。先指可还之相)。

　　(△又云。此五约心所分别处。即是见缘。此境则通［吴兴云］七缘皆约能映色根。唯分别缘。则于七境。而起分别。经文列在中间。通上下也［补遗云］分别。即前尘分别。见缘。指种种异相。对下顽虚空性。有境分别。无境成空。在八相中。乃空有一双。此之缘揽。因分别生。故下云。缘还分别。按经文八相平列。竹庵拣二师为当)。

　　(△［二楞云］大讲堂。表妙明元心不动之体。以此堂中。户牖开豁。明来明见。暗来暗见。八相皆然。妙明心地。亦复如是)。

　　([?(○/○)]二明各还)。

　　阿难。汝咸看此。诸变化相。吾今各还。本所因处。云何本因。阿难。此诸变化。明还日轮。何以故。无日不明。明因属日。是故还日。暗还黑月。通还户牖。壅还墙宇。缘还分别。顽虚还空。郁𡋯还尘。清明还霁。则诸世间一切所有。不出斯类。

　　【疏】此之八境。既从缘有。还从缘无。有去有来。非同真见。

　　([○@卍]二示见无还三)。

　　([?(○/○)]一标)。

　　汝见八种。见精明性。当欲谁还。

　　【疏】能观八种之见。名为见精明性。既非缘生。当还何所。岂同八境。各有所归(［紫柏云］八者可还。皆前尘耳。唯能见八者不可还。见精也)。

　　([?(○/○)]二释)。

　　何以故。若还于明。则不明时。无复见暗。虽明暗等。种种差别。见无差别。

　　【疏】真见离缘。缘还见在。若随境去。后更谁观。境自有差。见且无别(［温陵云］若见性可还。各随一相去。则不见诸相。诸相自差。见性无别。结示无还。所谓万象之中独露身也)。

　　(△［桐洲注］正辨无还之见。即是见精。故曰。见精明性。当欲何还)。

　　([?(○/○)]三结)。

　　诸可还者。自然非汝。不汝还者。非汝而谁。

　　【疏】八境可还。自非汝见。汝不还性。正是汝真。此若非真。孰为真耶(［孤山云］唯有见精。自然属汝。的非他物。故云非汝而谁)。

　　(△［吴兴云］见性不还。犹喻二月。此见属妄。将亦须还。唯有真月。所喻真性。诚不还耳。下文云。但一月真。中间自无是月非月。又云。见见之时。见非是见。岂非此见。亦可还乎。问此还何所。答。还无明也。由无明故而有能见。无明若破。此见即还。起信云。若离业识。则无见相。厥旨显然矣。因无明故而有业识（即阿赖耶体）由业识故。乃有转识。转识即能见相也。是知无明若破。业转俱亡)。

　　(△［私谓］不汝还者。犹左传云。不汝暇疵也。孤山云。犹言汝不还也。句法失之远矣。房相润文。多糅外书。此文与噬齐无及。皆糅左传也)。

　　([○@(?∴)]三就实彰迷以结责)。

　　则知汝心。本妙明净。汝自迷闷。丧本受轮。于生死中。常被漂溺。是故如来。名可怜慜。

　　［宗镜］故知一切众生。即今见精明心。非定真妄。昧之即鹿。明之即妙。只于八种不还之中。了了见性常住。(［孤山云］若了见性无还。则识真心常住。以了境惟心现。能所两亡。即是真心。如不捏目。即是真月)云何随境流转。失本真常。永没苦轮。常漂死海。阿难示起疑心。寄破情执。如来微细开演。直指觉源。可谓不易凡身。顿成圣体。现于生灭。显出真常。宗镜明文。全证于此【疏】前将八境。以对妄见。权示无还。由是则知本妙明心。未尝生灭。(［熏闻云］不汝还者。非汝而谁。正示见精明元。则知汝心本妙明净。例显妙精明心也。)本有真性。迷而不知。却执缘尘。自取流浪。如前文云。由汝无始。至于今生。认贼为子。失汝元常。故受轮转。然虽权指。意显即是。以末不离本故(［私谓］长水云。即就此见。权示无还。次云。然虽权指。意显即是。权指者。见精明元。第二月也。即是者。见精明性。见性无还。但一月也。若无一月真。则无第二月。故云末不离本。明暗通塞之见。各有所还。捏目一放。则第二月亦还月轮矣。月轮唯一。故云但一月真。即未可言有第一月也。故曰。不可还者。非汝而谁。而舍权指之文。别有即是也。汝自迷闷。由未敢认为本元心地故)。

　　(◑三约体用重明二)。

　　([?∴]一伸问)。

　　([?∴]二答释)。

　　阿难言。我虽识此见性无还。云何得知是我真性。

　　【疏】阿难问意。前对八境。权指妄见。有无还义。因是识得本元真性。不生不灭。为复只此。表知性常。为更有义。别得真妄。故云云何得知等(［吴兴云］如云。虽识二月。何谓真月)。

　　(△［寂音云］阿难于是。证知妙精明体。遍满清净。究竟寂灭。然尚有忧。曰。何忧乎。忧此真精明体。与佛众生平等。同时证知。不能分辨。使不相和。欲令如目前所睹之物。枞然不惑。故云云何得知等)。

　　(△［私谓］前虽已悟妙圆心地。犹未敢认。今又悟见性无还。请问云何得知是我真性。此则确指无还之真性。是常住本元心地。而决定克认之辞也。岂有如今师所斥。阿难此时。尚未舍缘心。认有昭昭灵灵一物。现在目前。唤作本性。堕鬼窟中活计者哉。次下云。若此见性。必我非余。又云。若此见精。必我妙性等。皆是因见性。悟真性。腾疑委辨。抑扬搜剔。而学人多方计度。殆如魇梦中人。却评泊寤人语言耳)。

　　(○［合释］【疏】向下更约用有优劣体无差异。用约人辨。体对物论。斯则前后三义以辨真也。一显无生灭。二明有胜用。三示无差别。故此答释。分为二科)。

　　([○@(?∴)]一约用优劣以广明)。

　　佛告阿难。吾今问汝。今汝未得无漏清净。承佛神力。见于初禅。得无障碍。

　　【疏】得初果证。方断分别。故云未得无漏。(［熏闻云］清净无漏者。近谓四果。远谓圆真。据理而言。唯圆无漏得真天眼)自无定力。假他而见。故云承佛神力。(［融室云］阿难但证初果。越六欲诸天。得见色界初禅。佛神力故)借通令见者。意欲阿难。信知自己。见之真用。有若是也。色界之首。梵众梵辅大梵。俱名初禅(［补遗云］准小罗汉见小千。今阿难见初禅。乃小千之分齐。初果而能见者。佛之力也。若只单见一初禅。自力可办也)。

　　而阿那律见阎浮提。如观掌中庵摩罗果。

　　【疏】阿那律(缘起具第五卷)未入道时。为性多睡。为佛所诃。因是不寝。遂失明耳。佛教修天眼。用见世事。用是修得。见三千界。如观掌果。(［净名经］阿那律答严净梵王。吾见此释迦牟尼佛土三十大千世界。如观掌中庵摩勒果)大论所明。大阿罗汉见小千界。大辟支见百佛界。诸佛见一切佛土。那律独见大千者。以彼偏修作意数故。于诸声闻天眼第一。(作意忆数修天眼。亦详第六卷)今言阎浮者。以大千皆有阎浮。以别显总。亦不相违(［熏闻云］那律见大千。而云阎浮者。且从近示。阎浮提从树得名。无故不翻。华严云。一切阎浮提。皆言佛在中。又按大论云。大阿罗汉长老阿泥罗豆。暂观见小千世界。谛观得二千世界。辟支佛。暂观得二千世界。谛观得三千世界。又云。大罗汉小用心见二千世界。大用心见三千大千世界。依诸经论。天眼所见世界。互互不同。未敢详定)。

　　(○［释文］肇公云。庵摩勒果。形似槟榔。食之除风冷。时手执此果。即以为喻。翻译集。肇曰。此言柰也。略疏云。又翻难分别。似桃非桃。似柰非柰。又云生熟难分)。

　　诸菩萨等。见百千界。

　　【疏】初地菩萨见百佛土。二地见千世界。乃至十地。见无量不可说佛刹微尘数世界(［熏闻云］诸菩萨等。等取缘觉。大论明支佛天眼。亦见百千世界)。

　　十方如来。穷尽微尘。清净国土。无所不瞩。

　　【疏】佛具五眼三智。所见穷尽法界。已上四位。阶级所见。浅深不同。盖真见之用。随证所得。渐明渐远也。

　　(○［引证］［维摩诘言］有佛世尊。得真天眼。常在三昧悉见诸佛国。不以二相。肇曰。真天眼。谓如来法身无相之目也。二乘在定则见。出定不见。如来未尝不定。未尝不见。故常在三昧也)。

　　众生洞视。不过分寸。

　　【疏】隔纸膜。不见外物。隔皮肤。不见五藏。岂同前圣真见之用。斯则真见妄见。前后五重。条然可辨。而云。云何得知是我真性。胡不察焉(［温陵云］四圣六凡。见量虽异。见性不殊。皆可即物像而决择也)。

　　(△［二楞云］见初禅。有学人慧眼见量也。见阎浮。无学人天眼见量也。见百千。菩萨法眼见量也。见微尘。佛眼见量也。见分寸。众生肉眼见量也。五眼不同。五量亦异。都是八识现量见精所瞩。以见精缘现量境。不生分别处。即是真性今欲阿难拣择。故先标五种现量也)。

　　([○@(?∴)]二约体非物以广辨二)。

　　([○@卍]一正辨见体非物二)。

　　([?(○/○)]一标尘)。

　　阿难。且吾与汝。观四天王。所住宫殿。中间遍览水陆空行。虽有昏明。种种形像。无非前尘分别留碍。

　　【疏】分别者。差别也。或可前尘留碍。即是所分别之境(［直解云］昏是山林树木。云雾风霾等。明谓日月星辰等)。

　　(△［标指］权与汝观须弥山半腹。四万由旬。其中物象)。

　　(△［矗民世经云］须弥山半。高四万二千由旬。有四大天王所居宫殿。须弥山上。有三十三天宫殿。从四天宫。至南海岸。六十四万里［婆沙论云］其中有七种金。是四天王城。聚落悉在其中。下四千由旬。是日月星宿天。于中止住)。

　　([?(○/○)]二敕拣)。

　　汝应于此。分别自他。吾今将汝。择于见中。谁是我体。谁为物象。

　　【疏】此标劝也。汝应于此所缘境中。试分自他。令其差别。自即见性。他即物象。将请也。谁何也。我今请汝。于所见中。详而择之。何者是汝见体。何者是其物象。此正劝令拣。

　　([?(○/○)]三正辨二)。

　　([│/○]一明非见之物是前尘)。

　　阿难。极汝见源。从日月宫。是物非汝。至七金山。周遍谛观。虽种种光。亦物非汝。渐渐更观。云腾鸟飞。风动尘起。树木山川。草芥人畜。咸物非汝。

　　【疏】极。穷也。研穷汝之见性。自远至近。所见无非物象。非是汝之见性(［融室云］从日月宫观来下极轮围。中极万物。故曰极汝见源)。

　　(△［侗洲注］种种光者。如华严云。譬如日出。绕须弥山。照七宝山。及宝山间。皆有光景。分别显现。渐渐者。次第向下观也)。

　　(△［中川云］佛地论说。妙观察智。有十种因。由三摩波提者。是观察性故。此智以观三界为性故。十因者。观察智以观世界众生为建立因。观器世间为生起因。以观世界洲渚。日月四天王天乃至梵众天。为分别因。经云。分别自他。正分别因也。经约顺观。从初禅而下。论约逆观。从世界而上)。

　　(○［释文］翻译。弥楼。此云光明。七金山也。金色光明故。西域记云。苏迷卢。唐言妙高。在大海中。据金轮上。日月之所回薄。诸天之所游舍。七山七海。环峙环列。毗昙俱舍云。七宝所成。故曰妙出七金山。故名高)。

　　([│/○]二明非物之见是真性)。

　　阿难是诸近远。诸有物性。虽复差殊。同汝见精。清净所瞩。则诸物类。自有差别。见性无殊。此精妙明。诚汝见性。

　　【疏】物类虽殊。见性常一。不随境异。即是汝真。此显真见。平等无差。汝前问云。云何得知是我真性。今明境自差别。见性无殊。由是得知。是汝真性(［荆公云］言众生以至菩萨如来。明见有差别。而见性无殊。言日月宫以至草芥人畜。明物有差别而见性无殊)。

　　(△［吴兴云］阿难所疑。未识真性。如来所答。岂不显真。但由见性似在于内。真性必周于外。故指一切物象皆是见精所瞩。瞩既斯遍。性何攸局。此寄见性之遍。以显真性之遍。然则肉眼所见。物象森罗。佛眼所观。真空冥寂。犹恐阿难认此见性。既周外物。仍谓外境。同我能见。是故下文推破)。

　　(△［海印云］此正示见精明元也。见乃八识之光。映五尘而了境。前五识初照境时。即名现量。正属八识精明之体。六七二识。起心分别。便落比非二量。前约八还。破缘尘分别之见。乃见分杂于缘尘之中。特分能所。各有所还。犹属比量。今约见精而拣缘者。乃单拣相分。谓种种物像是八识所现之缘影。皆八识现量所嘱。如镜中影。影镜不分。故须楷量以破。拣去相分之缘。而见分自泯。以识体犹存。谓之见精明元。前立二颠倒中。识精元明。能生诸缘。缘所遗者。今约离缘。方显见精。追破妄缘。至是乃尽。此缘乃八识亲相分。为亲所缘缘。前见分所拣之缘。乃疏所缘缘。前乃变带。此乃挟带。结云。此妙精明。诚汝见性。亦结成识精元明之旨归也)。

　　(△［王舜鼎曰］前言不汝还者。非汝而谁。只此一语。已唤醒认物为己之梦。犹疑云何得知是我真性。所以要勘辨自他。一一皆是物非汝。唯汝见精所嘱。未涉比度。现量而知。正是我体。正所云不汝还者。故曰此妙精明。诚汝见性。汝今自疑非汝。只因认物为己。遂尔认见是物。下文重重勘辨。到不见吾不见之地。结云。自然非物。云何非汝。乃委破认物为己。迷己为物之病根也)。

　　([○@(?∴)]二广破展转执情二)。

　　([○@卍]一师资能见㸦缘破三)。

　　([?(○/○)]一正破)。

　　若见是物。则汝亦可见吾之见。

　　【疏】汝若执言。汝能见心。同所见物。亦有差别斯则见即是物。佛之见性。亦合是物。应被汝见(［真际云］若汝认见为物。吾见亦同是物。汝应可见)。

　　(△［融室云］物象见性。拣择已明。见性属汝。终不是物。设若见精是物。则吾与汝。同见物时。吾见亦物。汝亦可以见吾之物。下文即展转蹑破)。

　　(△［海印云］由前指万物以示见精。恐彼云。此见既在目前。历然可见。云何是我真见。即难破云。若汝见性。同彼外物。历然可见者。则尔我之见皆是物。如来之见。亦同外物。汝应可见)。

　　(△［温陵云］物则可见。蹑上咸物非汝之言重辨也)。

　　(△［中峰或问］此段意义重叠。详陈曲喻。意在破其认物为见之缪。俾其知云。见不是物也)。

　　([?(○/○)]二转破)。

　　若同见者。名为见吾。吾不见时。何不见吾不见之处。

　　【疏】汝若执言。我与世尊同缘物时。世尊之见。既着彼物。我见物时。便是见佛之见。经文省略。但云见吾。此牒所计也。即便破云。吾不见时。何不见吾不见之处。意云。我若不缘彼物之时。名为不见。此不见体。汝应合见。为何不见也(［真际云］因前云。且吾与汝观四天王所住等处。故有同见之难（［讲录云］此段皆根前文观四天王宫云云而来当知佛与阿难同观前境要借佛之见体审辨阿难之见性也）)。

　　(△［孤山云］纵汝救云。我与世尊。同将心眼缘见之时。即是见佛之见。吾不缘境之时。此不见处。汝何不见耶)。

　　(△［紫柏云］如来以为阿难见精。既同于物。则如来见精亦物矣。如来见精。既同于物。则阿难可见如来之见矣。故曰。若同见者乃至见。吾不见之处。此如来以离物独立之见。示阿难悟入也)。

　　若见不见。自然非彼不见之相。

　　【疏】此破转计也。汝若执言。我亦见佛不见之体。复有何失。即便破云。自然非彼不见之相(［温陵云］纵使妄意谓能见吾不见者。终自非是彼不见相)意云。不见之体。已被汝见。此则何成不见之相。不见之体。已被见故(［孤山云］若有处可见。即是物象。祗可名见不见)。

　　(△［寂音云］有形之物。吾汝同见。可名同见。性见清净。清净空也。但可自见。非他能见。故曰若见不见。自然非彼不见之相。言非彼者。非世尊不见之相。但是阿难不见之相耳)。

　　(△［中峰云］若见不见者。谓吾当离物。了无可见之时。汝若执言。能见吾离物不见之处。则我之见。果与物等。如是则自然非彼离物不见之相也。以其离物不见之相。本无其相。不可见故)。

　　(△［海印云］纵许汝能见我不见之处。此但汝之妄见。自然非彼不见之相也)。

　　(△［二楞云］此正显见能见物。不能见见。物有相有处。故可见。见无相无处。故不可见。宗镜云。且见性者。当见之时。即是自性。以性遍一切处。分明显露。纤毫不隔。不可以性更见于性。无有彼法迭相见故)。

　　([?(○/○)]三破妄)。

　　若不见吾不见之地。自然非物。云何非汝。

　　【疏】此文之意。展转结归。都有五重。以显阿难见性。经文存三而隐二意。若具论者。合云。若不见吾不见之地。(一重)亦不见吾见处。(二重)(○所隐之一)既不见吾见处。吾见自然非物。(三重)吾见既非是物。汝见亦非是物。(四重)(○所隐之二)汝见既非是物。云何非汝真见(［云栖云］长水展转五重。合论直说本意。要其归结。总是见既非物。云何非汝真性耳。今按长水五重。取清凉逆推之法。此教家妙辨玄义。觉范诃之。谓义学之师。立存三隐二之说。云栖此判。欲为调人。盖亦深知其不然也)。

　　(△［紫柏云］不见之相。无待而独立者也。如来五眼所不能窥觑。况阿难乎。故曰。吾见既非是物。汝见亦非是物。此离物之见。非汝而谁。如来宛转。预塞阿难转计之路。使其情栝智讫。攀缘心绝。则即物无累之见。迥然现前)。

　　(○［引证］［万松从容录云］楞严第二。先明非见之物是前尘。次明非物之见。是真性。长水璇师。结归五重。佛果举阿难意。世界灯笼露柱。皆有名相。见精明元。唤作甚么物。愿令我见。佛意。我见香台时。汝作么生。阿难云。我亦见香台。即是见佛见处。佛言。我见香台则可知。我若不见香台。汝作么生。阿难言。我亦不见香台。即是见佛不见。佛言。汝云不见。自是汝知。他人不见处。汝如何得知。古人到这里。只可自知。与人说不得)。

　　([○@卍]二心境更观杂乱破三)。

　　([?(○/○)]一正破)。

　　又则汝今见物之时。汝既见物。物亦见汝。体性纷杂。则汝与我。并诸世间不成安立。

　　【疏】又若汝执见性是物。亦应彼物即是于见。如是则应汝见物时。物亦见汝。斯则人物如何分辨。物体见性。自然杂乱。物即是汝。汝即是物。世间一切俱不成立。如何名为安立谛耶(［温陵云］诸世间。谓众生及器。通指有情无情也)。

　　(△［真际云］见若为物。许汝见者。汝见亦须为他所见。是则体性杂乱。自他不分。情与无情。不成安立)。

　　(△［直解］见若是物。则万物敌对。皆有体质)。

　　(△［私谓］前文汝在门中。门能见不。又云。灯能有见。自不名灯。此言物亦见汝。此三义映望可思)。

　　(○［引证］［清凉疏］世界海唯约果说。世界安立海。通因通果。由起其因缘。能安法界故。亦是前二世界海。乃众生海。于法界安立。施设众生世界。故诸经论。皆说世谛为安立谛。然安立言。梵云奈耶。而义多含。或云理趣。或云方便。或云法式。或云法门。或云安立。故知即安立法式也)。

　　([?(○/○)]二显是)。

　　阿难。若汝见时。是汝非我。见性周遍。非汝而谁。

　　【疏】若汝现见物时。宛然分辨。阿难非佛。佛非阿难。此则世间显然安立。皆汝见性。周遍了知。此周遍性。若非汝真。复是何耶。故结云非汝而谁(［真际云］见性虽同。各自受用。千灯一室。光岂有别。彼此相照。不相杂矣)。

　　(△［孤山云］由真理本遍故。从真所起。见闻觉知六根之性。一一皆遍。今佛对机。且论见性遍耳。既了妄遍。自知真遍。以妄全真故)。

　　(△［熏闻云］若汝见时。是汝非我。指见精也。见性周遍。非汝而谁。示真性也)。

　　(△［论补云］于八缘还尽处。曰不汝还者。非汝而谁。于自然非物处。曰见性周遍。非汝而谁)。

　　([?(○/○)]三斥疑)。

　　云何自疑。汝之真性。(结问真性)性汝不真。取我求实。

　　［宗镜］若信入之时。自然洞滥。圆明了达之际。尚不因于心念。何况就他人而求自法。取彼眼以作圆通。数宝终不济贫。说食焉能得饱。但自亲到。顿入绝学之门。唯在发明。方达无为之旨【疏】责其不认也。此是汝之真性。能性于汝。谓性一切心也(［温陵云］性汝者能性于汝)前云。汝身汝心。皆是妙明真精妙心中所现物。而不自识。却从他求。岂不迷倒。(［孤山云］真性在汝。自不能知。翻取我言。以求其实)。

　　(△［寂音云］马鸣言。一切如来。皆是法身。无有彼此差别。互相见故。世尊开示见不见之相者。即当了知真性。不当更求分别也)此之大意。明真见离缘。周遍法界。湛然常住。妙用无边。平等清净。体非差别。用释前文。云何得知。是我真性。

　　○［宗镜合释］见性周遍。湛然似镜常明。如空不动。万象自分出没。一性未曾往还。但随生灭之缘。遗此妙明之性。是以一切祖教。皆指见性识心。不从生因之所生。唯从了因之所了。相粗易辨。性密难明。且如正见相时。是谁为见相。以六尘钝故。名不自立。相不自施。以六根利故。强自建立。而为缘对。若能了境本寂。识自无生。则入平等真空。方谓究竟见性。故云。见性周遍。非汝而谁。故知明暗差别。是可还之法。(从八还去通释下段)真如妙性。乃不迁之门。若随物观。局大小之所在。(辨缩舒)若就性见。绝器量之方圆。(除方空)见性即成如来。于一毫端。见十方之宝刹。(转物)徇物即为凡庶。向真空里。现六界之狴牢。(迷己)变易在人。一性无异。迷悟由己。万法不迁。

　　(◑四就疑难广释。蹑前文约缘广显真见子科。重生母科之第四科。是中又重生子科有五)。

　　([○@║]一破见性缩断疑。二破见性离身疑。三破因缘和合疑。四破见见非见疑。五破和合非合疑。今初文三)。

　　([?∴]一伸疑)。

　　阿难白佛言。世尊。若此见性。必我非余。(领见性本来周遍)我与如来。观四天王胜藏宝殿。居日月宫。此见周圆。遍娑婆国。退归僧舍。秪见伽蓝。清心户堂。但瞻檐庑。

　　【疏】叙见近远也。因前开示。虽了是真。泊观远近。不无疑惑。四天宫殿。与日月齐。同四万由旬。娑婆。此云堪忍。(楞伽翻能忍。汉言忍界。亦云忍土。一云杂会世界。悲华云。是诸众生。忍受三毒及诸烦恼。故名娑婆)大千界之都名。今举总显别也。(西域记云。索诃世界。三千大千国土。为一佛之化摄也)僧伽蓝摩。此云众园(西国呼寺为僧伽蓝。具云。僧伽蓝摩。译云众园。僧伽是能住之众。蓝摩是所住之园。故佛精舍名给孤独园)。

　　(△［中川云］地论以观世界自相共相。为断疑因。如大千世界。大小轮围之所围绕。以大轮围为共相。如见娑婆国也。以小轮围为自相。如但瞻廊庑也。譬如镜智。虽知自共相而不能说。惟观察智能说。故有缩断等疑也)。

　　世尊。此见如是。其体本来。周遍一界。今在室中。唯满一室。为复此见缩大为小。为当墙宇夹令断绝。我今不知斯义所在。愿垂弘慈。为我敷演。

　　【疏】一界。初天也。一室。讲堂也。借力见宽。自力见狭。(［补遗］前明以加被见初禅。乃小千之分齐。今指四天为初。则非借力)宽狭既着。缩断堪疑。以阿难未证真如。未发真用。佛随外相。对物辨真。既未亲证。故难领会。此之疑意。亦约外相以明缩断。乘前起难。以洗物情。

　　([?∴]二正破三)。

　　([○@(?∴)]一总斥其非)。

　　佛告阿难。一切世间。大小内外。诸所事业。各属前尘。不应说言。见有舒缩。

　　【疏】大小内外。对待假立。俱属前尘。能见真心。何舒何卷。故此总责。令知其非(［孤山云］大如一界。小如一室。内外如墙宇夹断)。

　　(△［温陵云］一切世间。根身器界之类。大小内外。一界一室之类。诸所事业。舒缩夹绝之类。总举万法。皆属前尘。与吾灵觉。自不相涉。是故前尘大小。见无舒缩)。

　　([○@(?∴)]二举喻释义四)。

　　([○@卍]一双问)。

　　譬如方器。中见方空。吾复问汝。此方器中。所见方空。为复定方。为不定方。

　　【疏】器喻前尘。空喻见性。空之方圆。喻疑见舒缩。

　　([○@卍]二双破)。

　　若定方者。别安圆器。空应不圆。若不定者。在方器中。应无方空。

　　【疏】方器中空。若定方者。除去方器。别着圆器。此处虚空。应无圆相。若言虚空不定方者。显是方器。无方虚空(［海眼注］方器方空。圆器圆空。若定不定二俱非义)。

　　([○@卍]三合显)。

　　汝言不知斯义所在。义性如是。云何为在。

　　【疏】汝疑见性缩断。要在一义决定。见性之义。犹如虚空。虚空岂有方圆。而可在耶。此明真见周遍。无有方所。如彼虚空。故涅槃云。有常之法。遍一切处。虚空常故。无处不遍。如来亦尔。遍一切处。是故为常。无常之法。此有彼无。如来不尔。是故为常(［孤山云］方圆因器。不在虚空。大小由尘。何关见性。是故责言。云何为在)。

　　(△［寂音云］空体随器方圆。则空之体。非定不定之相也。世间前尘。大小内外。方圆器之譬也。见精。空体之譬也)。

　　([○@卍]四会释)。

　　阿难。若复欲令入无方圆。但除器方。空体无方。不应说言。更除虚空。方相所在。

　　【疏】入。达解也。若欲达解无方圆义。但去器之方圆。不可更除虚空方相。若欲达解无大小义。但去尘境大小。不可说言见性宽狭(［孤山云］空性无动。宁有出入。因器去留。强云出入。故云若复令入无方圆等。空体无方。喻见性无二。以虚空无方圆可除。况见性无大小可还。惟言方者。义摄于圆)。

　　(△［宗镜云］若能除器观空。自无方圆长短。知心是境。岂有高下是非)。

　　(△［海印云］以八识现量。虽能圆现根身器界。见精未泯。犹存限量。未能圆照法界。故指内外大小成夹绝之见。若此量一破。相境两忘。但除器方。而本无方圆之空体现前。斯则圆明妙体。普照十方。故曰。若能转物。即同如来。乃至含受十方国土等)。

　　([○@(?∴)]三就疑难破二)。

　　([○@卍]一以延破缩疑)。

　　若如汝问。入室之时。缩见令小。仰观日时。汝岂挽见。齐于日面。

　　【疏】若汝执言。缩见成小。应可引见令伸。等到日边。挽引齐等。面犹边也。

　　([○@卍]二以续破断疑)。

　　若筑墙宇。能夹见断。穿为小窦。宁无续迹。是义不然。

　　【疏】窦。孔穴也。若执夹令见断。应可接令相续。若相接者。应有续迹(［温陵云］既非可挽。定非可缩。既非可续。定非可断。义既不然。无容情计)。

　　(△［寂音曰］此见精之力。谓有舒缩乎。则观月观檐。远近一览同时而至其处。谓无舒缩乎。则涴瓶之尘。虽微必察。翳月之滓。至大必昧。谓无断绝乎。则观水亦见鱼沙。而见之力。但止水际。不见鱼沙。谓有断绝乎。则水及鱼沙。同时俱见。无碍不碍。是知远近舒缩隔廓绝续。全是意言。自妄分别。于明了地中。任运建立。如指第二月。是阴是晴。是圆是缺。无有是处)。

　　([?∴]三会通二)。

　　([○@(?∴)]一迷心执境)。

　　一切众生。从无始来。迷己为物。失于本心。为物所转。故于是中。观大观小。

　　【疏】迷真性之己。成色心之物。色心既成。真性即隐。故云失于本心。前文云。能生诸缘。缘所遗者。境从心变。心随境转。故见大小之异。内外之殊。不能离缘观性。但知随境生执。故有前来。种种疑倒(［天如云］前云认物为己。今言迷己为物。前乃就妄择真。且言物与己异。故斥自身。皆谓之物。今将会真融妄。应知万物皆己。而迷以为物。故云。失于本心。为物所转)。

　　(△［王舜鼎曰］众生认物为己。遂尔迷己为物。自失居亭之主。甘为旅宿之人。所以观大观小。流转缘尘。若知是物非我。何至认物为己。若知是我非物。何至迷己为物。是以迷为物转。悟能转物。迷成凡小。都于大海认沤。悟即如来。普见一毛含土)。

　　(△［海眼注］古德云。见一切法有。有自不有。自心计作有见一切法无。无目不无。自心计作无。但有心分别。计较自心见量者。悉皆是妄。观大观小。亦复如是)。

　　([○@(?∴)]二悟物同真)。

　　若能转物。则同如来。身心圆明。不动道场。于一毛端。遍能含受十方国土。

　　［宗镜引钞］若能转物。则同如来者。心外无物。物外无心。但心离分别为正智。正智即是般若。周遍法界。无有障碍。所以如来一一根门。遍尘刹土。乃至毛端而为说法。如今但得离念。便同如来真实知见(又云。转物者。物虚非转。唯转自心。以一切法。皆从分别生。因想而成。随念而至。金刚三昧云。法从分别生。还从分别灭。灭诸分别法。是法非分别。故知一切诸法。皆从分别识生。分别若亡。法非生灭。亦如法华三变土田。唯是变心。非变土耳)【疏】若了色心。因缘和合。虚妄有生。因缘别离。虚妄名灭。生灭去来。本如来藏。性真常中。求于去来迷悟死生。了无所得。则了妄唯真。无物可转。为真转物。背尘合觉。同诸佛矣。(［吴兴云］楞伽云。未达境唯心。起种种分别。为物所转也。达境唯心已。分别即不生。若能转物也。则同如来者。肇师云。会万物以成己者。其唯圣人乎)。

　　(△［温陵云］为物所转。如空随器变。若能转物。譬除器观空)身心圆明者。身圆明。则毛端现土。心圆明。则遍照法界。此乃悟物咸真。即成妙用。故下文云。我以不生不灭合如来藏。而如来藏唯妙觉明。圆照法界。是故于中一为无量。乃至坐微尘里转大法轮等。(［吴兴云］毛含国土。正明无量为一。摄事成理。非从体起用。大品云。一切法趣一法。斯之谓也。下文理事双显。体用备陈。故有一为无量之言。尘中转轮之义。真际曰。既灭前尘。形量不立。一切即一。性乃圆成。斯亦节公之知言矣［私谓］此经前后二文。并是华严周遍含容。事事无碍法界。长水言悟物咸真。即成妙用。盖已先拣岳师理事体用。一往区别之旨。请从良导。生惑岐枝)。

　　(△［温陵云］毛端国土。本非大小。含容之理。不假神变。但除情器。则廓尔现前也)。

　　(△［融室云］身心虚幻。如性圆明。当处是诸佛成道之场。不须移步。于如性一毛端头。悉能摄受十方国土。此文不独为顿。实兼于圆)。

　　(△［海印云］如初地菩萨。破分别二障。即发大愿。不离一毛端处。于一切毛端处。皆悉示现八相成道。转法轮。化众生。今相见二分既泯。识精圆明。十方国土。皎然清净。毛含十方。更复何疑。以迷一心真如。为阿赖耶识。变起相见二分。执取而为众生。所谓自心取自心。非幻成幻法也。今见分既泯。离一切身心执取。则相分自转为一心真如。法法皆真。前七识一齐顿转。元无次第先后。故能即同如来。所谓不取非无幻。非幻尚不生。幻法云何立也。此意幽潜。必须微密观照。乃能了知耳)然上诸文。俱约对境辨见。显不生灭。如对手之开合。身之迁变。境之可还。物之差别。鹿相而辨。密示生灭即不生灭。尚见外境是生灭法。今此会通。令了心之与境。皆是迷己所成。无心外法。可以相对。则法法皆如。尘尘咸遍。分明显示。令悟本真。同如来耳。下文纵有破诸疑难。一一随文会通。皆此意也。

　　(经文。长水本知汝身中。有不灭耶。乾道绍兴二本。并作汝知身中)。

　　(吾今将汝择于见中。一本作今吾将汝。身心圆明。温陵本作即心圆明。非是)。

　　大佛顶首楞严经疏解蒙钞卷第二(之一)

　　大佛顶首楞严经疏解蒙钞卷第二(之二)

　　海印弟子　蒙叟钱谦益钞

　　([○@║]蹑前就疑难广辨科二破见性离身疑【疏】此疑因前佛令转物。则同如来。身心圆明。不了会通万法之旨。便谓如来令转前物。成我真见。物若是见。此则见性离身而有。故成此疑。文二)。

　　([?∴]一申疑三)。

　　(卍一疑)。

　　阿难白佛言。世尊。若此见精。必我妙性。今此妙性。现在我前。见必我真。我今身心。复是何物。

　　【疏】若此物处见精。定是我之真性。显是此性。在我眼前。已离我体。此现前见。既是真我。现今身心。须不是我。复是何物(［孤山云］向云迷己为物。乃至则同如来。是则所见山河。皆我妙性。故云现在我前。此领旨也（［空印云］此指见精现量之光遍在山河者）见必我真等。由阿难尚存能所。所见既是真性。能见复是何物)。

　　(△［温陵云］由前云。此精妙明。诚汝见性。复有两番难破。总明见性无殊。阿难领此。故云。今此妙性现在我前等。（雪浪解依温陵）)。

　　(△［私谓］现在我前。是阿难领旨之言。圆环二师解是也。阿难至是。已领悟见性周遍。妙精明性。现前皆是。岂有见性离身之疑。意云。向闻佛言。汝身汝心。皆是妙明心中所现物。今此妙性。既在我前。则我现今身心。又是何物乎。是则领妙性在前。欲指陈其与现在身心。如何妙合为一。而非疑此性之离身也。圆师谓尚存能所。盖古人咸疑阿难未了。故多料拣之词)。

　　(卍二难)。

　　而今身心。分别有实。彼见无别。分辨我身。若实我心。令我今见。见性实我。而身非我。

　　【疏】若以现理而推。今此身心实有分别。缘于境界。彼在前见。且无别(彼列)识。(分别之别笔别切。与蹩同音。无别之别皮列切)分辨我身。彼若实有真心。令我见者。彼既真我。我应非我(［孤山云］若谓身无见性。而今分别非虚。若言现前是见。彼之外物。实无心智。反辨我身。若彼外物。实是我心。现今能见。则成外物是我。内身非我)。

　　(△［雪浪云］若实我心。令我今见。下文云。若实汝心。汝实见者。此问答句义。钩锁相应处)。

　　(△［私谓］阿难此番疑问。诸师推度多端。唯宗通谓阿难见处似窥得寂灭现前之旨。庶几近之。盖阿难自请发明二性已来。对物征见。重叠勘辨。乃至若能转物。身心圆明。悟知即此见精。周遍法界。所见山河。皆我妙性矣。此番呈解。乃是屈指飞光后。第二悟门也。曰见性现前。已将悟心遍十方。手持叶物矣。曰身心何物。已将悟父母生身。尘吹沤灭矣。根身心眼。玲珑迳漏。五阴之重担旋舍。二执之罥系渐除。由是佛举手指陈。再印如是。直至僧祇获身。即同见性成佛。大事了毕。去此不远。而近师更起臆见。谓其误认本性。始露病根。多见其不知量也。然则阿难谓见性现前。已了义乎。曰。以唯识通之。现前立少物。谓是唯识性。此妙性现前也。尔时住唯识。离二取相故。此无是非是也。故佛破云。见在汝前。是义不实)。

　　(卍三结)。

　　何殊如来。先所难言。佛能见我。唯垂大慈。开发未悟。

　　【疏】设使彼见。能有分辨。何殊前难。汝既见物。物亦见汝。则诸世间。不成安立(［温陵云］在前之见。若实我心。则彼实我而我非我。见在物而不在身。是物能见我矣。此皆即迷情而难问也)。

　　([?∴]二广破三)。

　　(卍一如来破其疑三)。

　　([○@(?∴)]一标指其非)。

　　佛告阿难。今汝所言。见在汝前。是义非实。

　　【疏】前显诸法。故云若能转物。不了斯旨。妄谓见在眼前。虽形其言。实无其理(［私谓］长水判阿难不了。直斥为妄。古师多执此见。学者须善会之)。

　　([○@(?∴)]二牒疑立理)。

　　若实汝前。汝实见者。(牒)则此见精。既有方所。非无指示。

　　【疏】设若眼前可见。应有处所可指。岂成真见。离名绝相(［寂音曰］见精无相。岂有处哉。以有形之万象。现无相见精之明。喻如明珠之光。自照珠体。甚微细之智。不能分也。杂华云。破彼微尘。出大经卷。尘是有耶。则不言破。尘是无耶。则何用名以为尘。又曰。唯一坚密身。一切尘中现。身杂尘耶。不可言坚密唯一。不杂尘耶。何以言一切尘中现也。故曰若在汝前。乃至非无指示。此最深妙明了之旨)。

　　([○@(?∴)]三依理正破二)。

　　([○@卍]一约离物以推是见三)。

　　([?(○/○)]一推征其体四)。

　　([│/○]一合观物象)。

　　且今与汝。坐祇陀林。遍观林渠。及与殿堂。上至日月。前对恒河。汝今于我。师子座前。举手指陈。是种种相。阴者是林。明者是日。碍者是壁。通者是空。如是乃至。草树纤毫。大小虽殊。但可有形。无不指着。

　　【疏】物象差异。巨细虽殊。形相既分。必归指示。

　　([│/○]二劝指见精)。

　　若必其见。现在汝前。汝应以手。确实指陈。何者是见。

　　【疏】见性若在汝前。便同物像可指。见性如何。

　　([│/○]三以理推征)。

　　阿难当知。若空是见。既已成见。何者是空。若物是见。既已是见。何者为物。

　　【疏】诸像虽差。不离空有。故将二事。以辨是见也(［温陵云］若空若物。总举色心诸法)。

　　([│/○]四使其明示)。

　　汝可微细。披剥万象。析出精明。净妙见元。指陈示我。同彼诸物。分明无惑。

　　【疏】披开。剥拆。析辨也。物象现前。洪纤咸见。应于此处。开析分辨。令此见精。分明出现。如诸物像。更无迷乱(［定林云］清净性识。明妙性觉。合二不离。是谓精明净妙见元)。

　　(△［温陵云］此见本乎妙精明心。故通言精。从心首出。故曰见元。依体指用。复曰精见)。

　　([?(○/○)]二答释不能)。

　　阿难言。我今于此重阁讲堂。远洎恒河。上观日月。举手所指。纵目所观。指皆是物。无是见者。

　　【疏】目观手指。但是经尘。于诸物中。不辨是见(［标指］自日月宫。须弥半腹。观指万象。皆是外物。何处有见)。

　　世尊。如佛所说。况我有漏。初学声闻。乃至菩萨。亦不能于万物象前。剖出精见。离一切物。别有自性。

　　【疏】若如佛说。令指见精。分明无惑。至于证真大菩萨等。亦不能于诸物之中。分出其见。况我声闻初学者乎(［定林云］相见为粗。性见为精。相见无性。性见无相。以无相故。无相非物。亦不离物。故不能于万物象前。剖出精见)。

　　([?(○/○)]三印成难辨)。

　　佛言。如是如是。

　　【疏】印其不能分出见性。

　　([○@卍]二约即佛以推非见四)。

　　([?(○/○)]一牒前无是)。

　　佛复告阿难。如汝所言。无有精见。离一切物。别有自性。则汝所指是物之中。无是见者。

　　【疏】既不能于物中。辨出见性。斯则所指咸物。无于是见。既无是见。应即非见。故下征之(［释文］无有精见。合论云。集解作无有见精)。

　　([?(○/○)]二征此有非)。

　　今复告汝。汝与如来。坐祇陀林。更观林苑。乃至日月。种种象殊。必无见精。受汝所指。汝又发明。此诸物中。何者非见。

　　【疏】所指物象。既不是见。反应非见。若了唯真。更无是见非见。以不了故。随语生执。洎乎征诘。冈知所从。向下会通。皎然可见。

　　([?(○/○)]三答释不知)。

　　阿难言。我实遍见。此祇陀林。不知是中。何者非见。(先答不知也)何以故(何以下。释不知所以)若树非见。云何见树。若树即见。复云何树。如是乃至若空非见。云何见空。若空即见。复云何空。我又思惟。是万象中。微细发明。无非见者。

　　【疏】若也树不是见。应离能见之外。见所不及。云何现今复见于树。又若此树即是于见。云何更名此以为树。空例此释(［温陵云］若树非见。何能见树。若即是见。树当名见。云何名树)。

　　([?(○/○)]四印成难晓)。

　　佛言。如是如是。

　　【疏】如汝所见无非见者。无乃是乎(［孤山云］即离二见。佛皆印成者。由见性非即非离。即离求定。定不可得。则此见性。宛然空华)。

　　(△［温陵云］色空等象如虚空华本无所有。不可定指。故下文云。此诸物象与此见精。元是菩提妙净明体。云何于中有是非是)。

　　(△［寂音云］若空若树二节之文。此密语也。深味而细观之。两者同一寂灭。何以知之。以树见不可分故。此世尊密意。而阿难自悟明之也)。

　　(△［私谓］若空是见一节。世尊为阿难说法。若树是见一节。是阿难自说法也。师资说听。啐啄同时。如印印文。不差毫发。如来欢喜赞叹。重印如是。于大众中。已受显记。如来印其随语生解。而注家责其随语生执。则岂非后人之诃斥阿难。过于如来倍蓰耶。又如屈指飞光。如来才有讯问。阿难随答。无开无合。无止无动。机缘交激。真如箭锋鞭影。若在禅门。便成就推禅床。夺拂子。一等勘验公案。楞严会上只是等间问答。平平点示而已。阿难于此经中。三关呈悟。便获法身。永明谓与观音入流亡所。同是顿悟。而近师循声问影。交相贬剥。寂音言密语悟明。亦少为尊者洗发也)。

　　(卍二大众失其守)。

　　于是大众。非无学者。闻佛此言。茫然不知是义终始。一时惶悚。失其所守。

　　【疏】能见所缘。俱为劳相。是非即离。咸是缘尘。既法空之慧未开。智障之惑难破。是见义既失。非见理复乖。终始难明。守归何所。由是非无学者。一时惶悚(［真际云］向叙心境各别。相见历然。今蒙一异推之。是非不决。心无所措。于是茫然)。

　　(△［吴兴云］大众始闻见性非物。佛印如是。终闻见性是物。佛又印如是。茫然不知终始二义。何所归耶。下文文殊叙云。若是见者。应有所指。若非见者。应无所嘱。而今不知是义所归。则知终始。定指此二义)。

　　(△［寂音云］众生意识。处处能缘。不能缘于般若。故曰般若如大火聚也。此会一时。意识方缘是非是二者之义。而是二者之义。自体不存。如来恐其退堕。特说其五语。坚彼信力也)。

　　(△［私谓］大众惶悚。文拣阿难。故知阿难领悟。如来印可。结集者已具有眼目。但后人不许耳)。

　　(卍三法王安其意)。

　　如来知其魂虑变慑。(变动慑惧)心生怜愍。安慰阿难。及诸大众。诸善男子。无上法王。是真实语。如所如说。不诳不妄。非末伽梨。四种不死矫乱论议。汝谛思惟。无忝哀慕。

　　［资中］世间王者。尚无二语。何况法王。亲证而说。故曰如所如说。佛有五语。真语。实语。如语。不诳语。不异语(无伪曰真。称理曰实。不变曰如。心境相应曰不诳。悬见未然曰不异)。

　　(△［熏闻云］金刚五语无不妄。此无不异。由不妄故。所以不异)。

　　(△［荆公云］佛真语。与二乘共者也。实语。与菩萨共者也。如语不共。无实无虚。无虚故不诳。无实故不异。今言不妄者。妄以对真得名。所谓真。直一如而已。则无实亦妄。故如所如说。乃名不妄。如所如者。所谓如如)【疏】知时知机。应根而说。岂同外道。不死矫乱。四种矫乱。至下当辨。此意所明。是非双离。心境俱融。显真妙体。无戏论相。故令谛而思惟。不须心辱哀慕(［定林云］哀慕。犹见怜。弟子所以仰慕本师者。以闻道也。今不能思惟。恐辱其所以见怜之意耳)。

　　([?∴]三会通二)。

　　(卍一文殊旁为请问二)。

　　([○@(?∴)]一述意叙疑)。

　　是时文殊师利法王子。愍诸四众。在大众中。即从座起。顶礼佛足。合掌恭敬。而白佛言。世尊。此诸大众。不悟如来发明二种。精见色空。是非是义。

　　【疏】大众茫然。不知所措。虽闻安慰。令谛思惟。智慧不明。罔解所问。文殊智德。旁为发机。先叙不悟。后方请示。言二种者。谓于色空之上。辨于精见。是与非是之二义也(二种。真际谓精见色空。孤山谓是非是义。竹庵补遗。依长水疏。谓即前析精见于色空。为即为离。是非是义之二种也)。

　　([○@(?∴)]二腾疑请示)。

　　世尊。若此前缘。色空等象。若是见者。应有所指。若非见者。应无所瞩。而今不知是义所归。故有惊怖。非是畴昔善根轻鲜。唯愿如来。大慈发明。此诸物象。与此见精。元是何物。于其中间。无是非是。

　　【疏】自是是非难明。非谓善根鲜少。阿难前云。无是见者。无非见者。如来一一印许。意令于真法界。达无是非。及至魂虑变慑。又嘱汝谛思惟。深欲令了法界一相。文殊愍众。请佛明示。此见与缘。元是何物。无是非相(［王舜鼎曰］阿难云。我今身心。复是何物。文殊启请云。愿如来发明此诸物象。与此见精。元是何物。悟得此物。则物象我体。元是一个。更无是非二相可言)。

　　(○［合释］［补遗云］此中历简缘见。有四段文。初还不还。显真性常住。次物非物。显见性周遍。三遍非遍。显见性摄法。四是非是。显见性融妙。然则见性不还故常。常然后体遍。体遍然后摄法。摄法乃至于融妙。妙则理极。不可有加。继之绝待而已)。

　　(卍二如来正与会通三)。

　　([○@(?∴)]一显诸法唯真是非双绝)。

　　佛告文殊及诸大众。十方如来。及大菩萨。于其自住三摩地中。

　　［宗镜］若未自住三摩地中。不信心外无法。以分别智。解心不亡。但缘他境。未住自地。如首楞严经。自住三摩地(云云)。所云大菩萨者。即八地已上。若八地菩萨。尚心外见净土。以智缘理。不名自住(［首楞严三昧经云］佛说是三昧。非九地已下菩萨及二乘人能知。唯受职菩萨之所能得)【疏】自住之定。即首楞严三昧也。诸法如幻。法界一相。起信云。诸佛已离业识。无自他相见。登地已上。分证此法。亦如佛见也(［手鉴云］凡诸三昧。皆有三相。谓入住出。五识对境。意从门出。远境护根。意识却入。此通权小。今唯一心以明三相。即照之寂名入。即寂之照名出。入已未起名住。非权小所得。故复名自)。

　　(△［桐洲注］佛及大士。自住三摩地。名等持法界。观慧地中)。

　　(△［直解云］以自觉智。常住首楞严大定。故云自住。所谓那伽常在定。无有不定时)。

　　(○［引证］［金刚三昧经云］法云地菩萨。住首楞严三昧。其心淡泊。安住不动。犹十五夜月。圆满可观。明相具足。住是三昧已。修百三昧。然后乃入金刚三昧。如牟尼珠。光光相照。入首楞严三昧海。所有智慧。如空中日。诸烦恼海。如微烟障)。

　　见与见缘。并所想相。如虚空华。本无所有。此见及缘。元是菩提妙净明体。云何于中有是非是。

　　【疏】见谓识体。见缘即根。是增上缘。能生识故。所想相即境也。是所缘缘。牵生识故。下文云。想相为尘。识情为垢。或可见即是根。见缘即境。所想相即识。此根境识。即十八界。摄一切尽。(桐洲温陵。皆依长水次义)即龙树四句中。因缘所生法也。此根境识。(疏亦蹑次义解)从妄心有。其体元无。如空中华。翳病故见。下文云。见闻如幻翳。三界若空华。此则我说即是空。虽如幻华。本无其体。世俗谛中。说名根境。即亦名为假名。(释此见及缘一句)诸法无体。不觉故有。不觉即觉。元是菩提。起信云。念无自相。不离本觉。若离觉性。则无不觉。下经亦云。见与见缘。似现前境。元我觉明。即亦是中道义也。文殊前问。此诸物象及此见精。元是何物等。故佛答云。元是菩提妙净明体。此则显一真法界。离性离相。圆收诸法。无不是如。云何更说是见非见。(［融室云］见及缘既归如体。咸没其名。如何于妙净体中。论是非是)即洗涤前来缘尘辨见。或见或尘。是非之相。若不以三昧遣荡。何能契此一如。故净名息言。意在于此(［二楞云］华严云。法性如虚空。佛法于中住。妙净明体。本无相见二分。是业识妄现。诸佛菩萨。自住三昧。相见尚不可得。何是非之有)。

　　(○［引证］［宗镜云］凡言中者。有二种中。一但中。二圆中。首楞严明八还义。若㭊前尘。见无还处。见性独妙。但中也。见与见缘。元是菩提妙净明体。云何于中有是非是。此圆中也。空假即中。但中也。中即空假。即是圆中。不但中也)。

　　([○@(?∴)]二引文殊为例二相元无三)。

　　([○@卍]一引例二)。

　　([?(○/○)]一例)。

　　文殊。吾今问汝。如汝文殊。(一问真文殊)更有文殊。是文殊者。(二问是文殊)为无文殊(三问无文殊)。

　　【疏】佛意问云。如汝文殊。是一体性。(一问)吾欲于此。更立是名。为是文殊。(二问)复欲于此。立一无名。为无文殊。(三问)为得已否。意显一真体上。不立是名。不立无相。是即对非以立。无即待有而称。是非有无。戏论之见。岂会一真。前约观门。无是非相。唯证乃真。若不指事以明。未证如何领解。故托文殊。以明一相(［补遗云］此有相待绝待二意。佛只问真文殊外。为有为无。有则有是非真妄之异。相待也。无则唯一文殊。是非从何而生。绝待也)。

　　([?(○/○)]二答)。

　　如是(领旨)世尊。我真文殊。(答一问)无是文殊。(答次问)何以故。若有是者。则二文殊。(释无是所以)然我今日。非无文殊。(答三问)于中实无是非二相。

　　【疏】先答无是。若立是者。即须对非。便有二相。故云则二文殊。次答无无。若立无者。即成断灭。将何名为真文殊体。但于真体。无是非相。亦不可说真体全无。见之与缘。同是一真。故无二相也(长水立二问二答。吴兴立三问三答。大意则同)。

　　(△［真际云］若立二身。即有是非之相。既唯一体。终无对待之名)。

　　(△［吴兴云］真无是非。是非由妄。若谓色空是真见者。斯乃从妄辨真。对于无妄之真。则成二义。故曰。若有是者。则二文殊。若谓色空非真见者。其如妄境。全体是真。故曰。然我今日非无文殊)。

　　(△［补遗云］故真文殊无二文殊。绝待也。若有是者则二文殊。相待也。今日非无文殊。即前言我真文殊。欲于绝待中。示无是非之相。故覆疏之也)。

　　(△［旁论云］华严偈曰。若有知如来。体相无所有。修习得明了。此人疾作佛。疏曰。言疾作佛者。约文殊门。情尽理现。即名作佛。此经我真文殊。无是文殊。乃至出指非指等。岂非情尽理现。示文殊疾作佛之门耶)。

　　([○@卍]二合显)。

　　佛言。此见妙明。与诸空尘亦复如是。本是妙明无上菩提净圆真心。妄为色空。及与闻见。

　　【疏】此见及缘。皆是妄心分别故有。说何为是。而更立非。若了法界一相。咸是一如。即同文殊。无是非相。故云亦复如是(［标指］一切幻化。皆生觉心)。

　　(△［补遗］本是妙明。合上真文殊。妄为色空。合上更有文殊。色空既立对待潜生。若知本是空华。绝待于兹显现)。

　　([○@卍]三重喻)。

　　如第二月。谁为是月。又谁非月。文殊。但一月真。中间自无是月非月。

　　【疏】本唯一月。未曾有二。病眼不了。二相俄生。既知第二无体。更欲名谁为是月非月(［吴兴云］前举第二月。别喻见精明元。今通喻色空及与闻见也。适言是月。捏目所见。适言非月。影不离真。皆言谁者。责问之词。捏影若亡。是非何在)。

　　(△［补遗］第二月。是相待义。合二文殊。但一月。是绝待义。合真文殊)。

　　([○@(?∴)]三指妄显真结成得失)。

　　是以汝今。观见与尘。种种发明。名为妄想。不能于中。出是非是。由是真精。妙明觉性。故能令汝。出指非指。

　　【疏】妄想若存。心境难脱。故不能出是非是相。若一念不生。前后际断。唯一妙觉。湛然周遍。于中更无是相非相。指。即是见也。非指。即非见也。但文变耳(然文字法师。困于章句。竟不能通一相一味者。莫不竞执空华。争驰二月。攻乎异端。彼我天隔。苟能居一切时。不起妄念。于诸妄心。亦不息灭。住妄想境。不加了知。于无了知。不辨真实。斯则随顺觉性。云何更容是非相于其间哉［吴兴云］物为所指。见非可指。真性俱离。故云出指非指)。

　　(△［定林云］不能出是非是者。见二法故。令汝出指非指者。知一性故)。

　　(△［无尽云］种种发明。是非锋起。孤光迥照。迥出指陈)。

　　(△［论补云］由精明妙觉明性。超彼诸所有相。故名曰出)。

　　(△［温陵云］观见尘而发明。如以指喻指。终沈妄想。由精真而发明。如以非指喻指。可离分别)。

　　(△［雪浪云］润文者。借庄子齐物论之文。彼云。以指喻指之非指。不若以非指喻指之非指也。万物一指也。正见泯绝是非。故云出指非指)。

　　(△［王舜鼎曰］出指非指。所谓见月忘指也)。

　　([○@║]三破自然因缘疑二)。

　　(◑一破自然二)。

　　([?∴]一伸难三)。

　　(卍一外计同真难)。

　　阿难白佛言。世尊。诚如法王。所说觉缘。遍十方界。湛然常住。性非生灭。与先梵志娑毗迦罗。所谈冥谛。及投灰等诸外道种。说有真我。遍满十方。有何差别。

　　【疏】觉之缘由行相也。周遍无生。即是其缘。(［吴兴云］觉谓菩提。缘即色空闻见等。领前文云。此见及缘元是菩提妙净明体)。

　　(△［温陵云］觉缘。即见性。能见明暗通塞等。遍缘一切。无乎不在者。前文云。见性周遍。非汝而谁。身心圆明。遍含国土。即觉缘在十方界。常住不灭)婆罗门。此云梵志。或净志。(亦云净行。肇曰。其种别有经书。以道学为业。应法师云。承习梵天法。自云其种从梵天口生。四姓中胜。独取梵名。金七十论。谓有外道。名劫毗罗。从空而生。自然四德。造十万偈。为六师之元祖。故曰先梵志)投灰等。即苦行外道。裸形拔发。鞭缠棘刺。五热炙身也。(娑毗罗修䳕鸠行。一切投灰等是其遗种)我遍十方者。此外道不知阿赖耶识。为界趣生本。含藏种子。惑润受生。遂计身中有一神我。常在不灭。处处受生。遍十方界。彼之所说计我。行相似滥真觉。故云有何差别(［宗镜云］外道不达诸法。因缘和合成诸蕴。凡有所为。皆是蕴阴。便于蕴上。执有实我。受用自在。名为神主。于似常似一相续之中。说有神性。是外道我。若了内外和合因缘所成。唯识所变。似境所现。即第八识。任持不断。似有相续。即佛法义。外道不知。将为实有。迷无性之理。执身见之患)。

　　(△［楞伽第二］大慧白佛。世尊同外道说我。有如来藏体。佛告大慧。我说如来藏。不同外道所说之我。释曰。此难如来。若说有如来藏。是违上一切修多罗皆应说空。即同外道说有神我。阿难今亦引楞伽义。蹑大慧神我之难也)。

　　(△［私谓］迦毗罗立二十五谛。一者从冥初生觉。名为冥谛。亦云世性。亦曰自然。无所从故。第二十五谛为神我。神为主常。觉性处中。不坏不败。摄受诸根。阿难初举冥谛。冥谛。即自然也。次举神我。自然之主谛也。神为主宗。觉相处中。非觉缘而何。不坏不败。摄受诸根。非遍十方界。常住不灭而何。金七十论云。知二十五谛。为正遍知。明缚与脱。不由干我。言我解脱者。约自然脱耳。故知阿难并举冥谛神我。皆自然计也。诸家判冥谛神我为二计。谓说神我。则滥觉缘遍界。说冥谛。则滥性无生灭。此计宗不清之过也。又按数论。二十五谛。从冥初生觉等。是因缘义。由此自性。合三德故。是和合义。又无缚脱。无转轮生死。是自然义。数论一师。具足三法。迦毗罗是六师之元祖。冥谛是外人之总计。阿难初举冥谛。但计神我自然。次下广破自然和合。由是外论邪宗。乃为倾巢伐穴也)。

　　(卍二自语相违难)。

　　世尊亦曾。于楞伽山。为大慧等。敷演斯义。彼外道等。常说自然。我说因缘。非彼境界。

　　【疏】佛为大慧说楞伽经。明诸因缘。破彼外道。执自然见。因缘之义。非是外道所知境故(［真际云］彼经第二。大慧举佛昔说如来藏性。与外道计我何别。佛述真我。为断愚夫畏无我句。故说如来藏性。不同外道之我。（外道计有神我畏佛说无我句故世尊有时亦说真我不全说无我）又为破外道自然。说有因缘。依世间相。分别缘起。今引次义为难)。

　　(△［私谓］外人立冥谛自然。神我常住。神我自然。即一计也。上文并列二谛。此则单举自然。但破自然。神我不立矣)。

　　(○［引证］［宗镜云］佛法正道。皆从缘生。故云心法四缘生。色法二缘起。若执不从缘生者。悉属外道自然邪见。若能明了世间因缘之法。方乃见无生之旨)。

　　(△［清凉云］无因论师。说一切万物。无因无缘。自然生。自然灭。此则无因为自然也。一切诸法。缘会而生。缘离则灭。未有不从因生。情非情境。皆从因生。而言无因。乃成大过。谓不应生物。则合常生。石女则生儿。龟毛亦应生物。不修万行。应得涅槃。则世出世间。一时俱坏。故无因过。过莫大焉。离佛法外。千般异说。不出邪因无因。说一正因缘。无计不破)。

　　(卍三双结请开示)。

　　我今观此。觉性自然。非生非灭。远离一切虚妄颠倒。似非因缘。与彼自然。云何开示。不入群邪。获真实心。妙觉明性。

　　【疏】今观觉性。本是无生。离诸虚妄。有似不同楞伽所说。与彼外道自然执见。如何分辨。此不知如来随宜说法。在楞伽时。为破外道。不了业种熏习。感外增上。遂即妄计乌自然黑。鹤自然白等。(［标指］计执神我为常住。不知业种含藏八识之内。随善恶业缘。受报好丑。便谓鹤白乌玄。松直𣗥曲。皆自然也。遂立自然之宗。颂曰。谁开河曲堆山原。谁削荆𣗥𦘕禽兽。世无一物能生者。是故诸法皆自然)故佛说有因缘。约世间相。缘起道理。今此直明一真法性。岂同因缘。随他意语耶(［吴兴云］阿难言。我今观此觉性自然。即是观前觉缘之性。遍十方界。湛然常住等。所言遍者。亦自然遍耳。今之觉性自然。似非昔之因缘。则与外道之自然。如何分别耶。对他相滥虽有三名。自己所疑秪一自然。自然若破。冥谛神我复何滥欤)。

　　(△［私谓］阿难曰我观此觉性之自然。未敢克定非佛说之因缘。与克定非彼外人之自然。两楹未决。故致似言。佛直诃云。汝犹未悟。惑为自然。此所谓决定答也。就佛诃语。阿难计宗了矣。节圆环师。贴文未顺。苕溪依长水疏通为允。而寂音谓阿难掩露其词。阳纵以同世尊。阴夺以归宿于自然。斯则巧累俊伤。岂直心酬问之义耶)。

　　(○［通释］真际云。与彼自然即合彼自然也。孤山云。与者类也。二师训与字皆未当。温陵云。似非因缘。及彼妄计之自然。阿难既判明妄计。佛何复诃惑为自然耶)。

　　([?∴]二正破二)。

　　(卍一牒疑审定)。

　　佛告阿难。我今如是。开示方便。真实告汝。汝犹未悟。惑为自然。阿难。若必自然。自须甄明。有自然体。

　　【疏】示方便者。约理约事。就喻就境。一一无非显真实性。(［温陵云］即自住三摩地等文)尚此不了。迷作自然。若是自然。必须有体。如何甄别(［寂音云］是非是义。意处收法也。阿难闻此见精明体。出乎是非是义。则意不能取。如枯木有华。如水有尘。则迷以为自然。故曰汝犹未悟等)。

　　(△［私谓］清凉引瑜伽第七。谓见世间无有因缘。起无因见。立无因论。此则无因为自然。非别有物。佛言自须甄明。有自然体。正破其无体也。有师言。外道不了性空。计有一物为自然体。此未核论意也)。

　　(卍二就缘推破二)。

　　([○@卍]一征)。

　　汝且观此妙明见中。以何为自。此见为复以明为自。以暗为自。以空为自。以塞为自。

　　【疏】自然之体。为何所在。故约四境以问。显体无得。

　　([○@卍]二破)。

　　阿难。若明为自。应不见暗。若复以空为自体者。应不见塞。如是乃至诸暗等相以为自者。则于明时见性断灭。云何见明。

　　［悫公玄赞］庆喜所疑唯约真体。如来何故。约相而破。然一体凝然。理无能所。既兴能计。必有所缘。缘则约相方生。离相必无缘理。是以假缘推自。自且不成。相息心亡。永袪邪计【疏】若四境即是见之自体。则互相乖反。为自不成。随属一境。即不见三。今汝不然。云何妄执［宗镜］若执此性是自然者。应须现推自然之理。且如本性。以何法为自体故知恒常之性。不逐缘生。若随明暗幻化之法。以为自体。明暗等法。缘散之时。此性应随断灭(［定林云］凡言自者。非无所从生。又必有他为对。但一性耳。即非自然)。

　　(◑二破因缘二)。

　　([○@║]一翻前为难二)。

　　([?∴]一伸难)。

　　阿难言。必此妙见。性非自然。我今发明。是因缘生。心犹未明。咨询如来。是义云何合因缘性。

　　【疏】既非自然。必是因缘。因缘之义。无常生灭。此有彼无。体非周遍。岂同觉性。湛然常住。圆满十方。行相相违。故云云何合因缘性(［孤山云］如佛昔说。正因缘义。未知妙见。云何符合)。

　　([?∴]二正破二)。

　　(卍一破因义)。

　　([○@卍]一征)。

　　佛言。汝言因缘。吾复问汝。汝今因见。见性现前。(牒前汝见在前)此见为复因明有见。因暗有见。因空有见。因塞有见。

　　【疏】以境为因。有此见性。故云因见。还以四境。征其见因。

　　([○@卍]二破)。

　　阿难。若因明有。应不见暗。如因暗有。应不见明。如是乃至因空因塞。同于明暗。

　　【疏】四境相违。一三互阙。为因不成(［标指］若因明境有见。应不见于二境)。

　　(卍二破缘义二)。

　　([○@卍]一征)。

　　复次阿难。此见又复缘明有见。缘暗有见。缘空有见。缘塞有见。

　　【疏】因亲缘疏。分为二门。互相违破。四义征讫。

　　([○@卍]二破)。

　　阿难。若缘空有。应不见塞。若缘塞有。应不见空。如是乃至缘明缘暗。同于空塞(如文)。

　　(△［孤山云］因略空塞。缘略明暗。佛言之巧。相例可知)。

　　(△［熏闻云］如因明有见。则境亲而根疏。若缘空有见。则根亲而境疏。因缘皆对境破。不对根破者。以境有明暗空塞。推简为易。根无此相。故不破之。又则阿难见性。未脱前尘。由于前尘而生转计。如云。汝今因见。见性现前等。是故所破。并从境说)。

　　(△［寂音云］譬如宝镜。种性清莹。有翳有拭。有开有掩。其翳。非暗与之。其拭。非明与之。其开。非空与之。其掩。非塞与之。暗明空塞不常。种性有常。故如来示见精明性。具能容受明暗空塞四种缘尘。此宝镜似之)。

　　([?∴]三会通二)。

　　([○@(?∴)]一亡相显法)。

　　当知如是。精觉妙明。非因非缘。亦非自然。非不自然。无非不非。无是不是。离一切相。即一切法。

　　【疏】所亡之相。通有八句。谓因缘也。自然也。是也。非也。此四是病。非因缘。非自然。非是。非非。此四是药。经文从非因缘下三句。双亡因缘自然之药病。谓非因缘。非自然。非不因缘。(补句)非不自然。不因缘义。在自然中也。(［通释］疏意正谓经文具足。不烦补句耳。融室广注云。妙明见性。湛然清净。岂属因缘。自然。亦无不自然相。有师云。非因非缘。遣因缘也。非自然非不自然。迭遣自然也。二解意亦相通。吴兴谓不言非不因缘者。以此中正破因缘。姑且置之。恐语佛未应穿凿如此。又云。非正因缘。非外自然。又以非不非配因缘。是不是配自然。竹庵辨证。更益支离。今并不取)无非下二句。双亡是非之药病。谓无非无不非。无是无不是。药病双亡。无迹可滞。心行处灭。言语道断。故云离一切相。以前诸相。皆是虚妄。遍计执故。(［温陵云］叠拂遍计。直示精觉也。因缘自然。是非等相。皆是妄情。遍计分别。精觉妙明。本无是事。故曰离一切相)精觉妙明。非别有体。但于诸法。远离前来虚妄遍执。即是圆成妙觉明性。(遍计既离。则圆成实体。触处现前。故曰即一切法。祖师谓但离妄缘。即如如佛。又云。是非已去了。是非里荐取。皆此意也)故起信云。是故一切法。从本已来。离言说相。离名字相。离心缘相。乃至唯是一心。故名真如。唯识亦云。此诸法胜义。亦即是真如。常如其性故。即唯识实性。又云。圆成实于彼。常远离前性。下经广辨。须预此知(［融室云］离一切相。心真如门。即一切法。心生灭门)。

　　(△［鹤林云］有无四句。是非四句。圣凡等一切诸法。乃至一尘。皆具四句。则无边四句。俱不能着。故云离一切相。又恐离相沈空。从死发活。故转拂之云。即一切法)。

　　([○@(?∴)]二结责滞情)。

　　汝今云何。于中措心。以诸世间。戏论名相。而得分别。如以手掌。撮虚空摩。秪益自劳。虚空如何随汝执捉。

　　【疏】因缘自然。皆是世间戏论名相。如何以此于真觉中。举心分别。如下云。汝暂举心。尘劳先起。名相手掌。摩真觉空。劳黩自为。一无所益(［温陵云］精觉不可措心。如虚空不可措手)［宗镜］因缘自然。皆是世间言论。有无真俗。悉是分别识心。应须亲到。不俟更言。如镜照容。直须心口相似。如鱼饮水。方能冷暖自知。若不直见其事。欲以意解情求。如持兔角弓。驾龟毛箭。以无手人。拟射须弥山。似压热沙油。点无灯火。贮漏卮内。欲破铁围昏。徒役狂劳。终无是处。

　　(○［引证］［智论云］世间众生。自依见。自依法。自依论议。而生诤竞。戏论即诤竞本。戏论依诸见生。诸有戏论者。皆是无智。何以故。各各不相受法故)。

　　(△［清凉疏云］上来体性寂灭遣有。身相具足遣无。非合不合。双遣有无。而复谓佛是非有非无还成戏论。中论偈云。如来过戏论。而人生戏论。戏论破慧眼。是皆不见佛。青目释云。戏论名忆念。分别有此彼。言是人为戏论。覆慧眼故。不见如来法身。又瑜伽九十五。有六种戏论。一颠倒戏论。二唐捐戏论。三诤竞戏论等)。

　　([○@║]二引经为难二)。

　　([?∴]一伸难)。

　　阿难白佛言。世尊。必妙觉性。非因非缘。世尊云何常与比丘宣说见性。具四种缘。所谓因空因明。因心因眼。是义云何。

　　【疏】此依俗谛。具缘能见为难。唯识说九缘。此唯出四。(［孤山云］今经及涅槃。但明四种。广略异耳)约小乘义。减大五缘。心即分别缘也(［谷响云］唯识九缘。一空。二根。三明。四境。五作意。六种子。七分别。八染净。九根本。加等无间缘成十。今经因心即分别缘。因眼即根缘也)。

　　(△［标指］唯识颂云。眼识九缘生。谓种子为因缘。与五生起为增上缘。牵境为所缘缘。第八识为根本缘。第七识为染净缘。第六识为分别缘。空缘。明缘。根缘。今所减者。种子增上所缘根本染净五识也)。

　　(△［清凉疏钞］言四缘者。即是小乘。一空。二根。三境。四作意。故智论云。尔时耳根不坏。声在可闻处。作意欲闻。情尘意合。即耳识生。随耳识生。即意识生。方能分别种种因缘。方得闻声。释曰。声在可闻处。即空。二即作意。情即是根。故中论内诏六根品为六情品。古云。根含识义。目之为情。尘即是境。意即意根。加此为五。发生耳识。言耳识生。即意识生。即意识同时分别。非是缘也。若约分别声尘。即同时意识。亦是缘也。种种因缘得闻。总结上也。言八缘者。若于前四上。复加于四。谓一空。二根。三境。四作意。五根本。依第八识。六染净。依第七识。七分别。依第六识。八种子为因缘依。诸有为法。皆托此依。离此因缘。必不生故。分别依者。即第六识。染净依者。即第七识。根本依者。即第八识。根即同境依故。唯识第四。由此五根。俱有所依。定有四种。谓五色根。六七八识随阙一种。必不转故。同境分别。染净根本。所依别故。如有偈云。眼识九缘生。耳识唯从八等。释曰。眼九缘者。复加于明。闇中无见故)。

　　(△［宗镜云］问一切之法。皆藉缘生。八识之中。各具几缘。答眼具九缘。一空缘。谓空疏无物障碍于前境故。谓无障碍引发生起。能缘识故。二明缘。谓光明离暗相故。分明显了。开辟引导。能缘识故。三根缘。谓自眼根。为所依故。四境缘。谓能缘识。为所缘故。牵生引发。能缘识故。五作意缘。发作心意。能生起故。于心种位。警令生现。于现行位。引心至境故。六根本缘。谓第八识与其根等识而为根株。作元本故。与前七识。为所依故。七染净缘。谓第七识与前六。皆为染净所依故。八分别缘。谓意识种子。分明了别于前境故。九种子缘。谓眼识种子。能生现故。若加等无间缘。于前八识。各添一缘。眼即具十缘等)。

　　(△［二楞云］世尊昔说眼识。以第八识心为根本缘。空明眼三。是增上缘。法相宗中。但说眼识从四缘生。岂说觉性从四缘生耶)。

　　(○［贺中男曰］诸家见阿难问处。一曰悟妙明心。元所圆满。一曰若此见精。必我妙性。一曰必妙觉性。非因非缘。遂责阿难认误见性为妙觉性。然则阿难前问。若此见性必我非余。亦误认耶。世尊明真心。先指见性。阿难因见性。悟明真心。随顺佛语。冲口成文。自是如此。阿难至此。已知有识精元明。为不生灭心。然真月未现。世尊指出见见之时。见非是见。见犹离见。见不能及。使亲见如来藏性本体。乃会阴界处入。销归如来藏中。所谓但一月真。更无是月非月。至此识精真心。始会为一。不须暂借识精。以显真心也)。

　　([?∴]二正破二)。

　　([○@(?∴)]一总示双征)。

　　佛言阿难。我说世间诸因缘相。非第一义。

　　【疏】说第一义。故非诸相。今以世谛因缘为难。如说镜体明净。以像差别为难。于理如何(［入楞伽云］第一义谛。即圆成实性［第一义空经云］眼等以第一义谛故无。世谛故有［肇公曰］第一义。谓诸法一相义也。虽分别诸法。而不乖一相)。

　　(○［引证］［止观云］从因缘生。不自在故空。若法实有。是不应从因缘生。何以故。若因缘中先有。因缘为无用。若因缘中先无。因缘亦无所用。譬如乳中若先有酪。是乳非酪。因酪先有故。若先无酪。如水中无酪。是乳亦非因。若无因而有酪者。水中何以不生酪。若乳是酪因缘。乳亦不自在。亦从因缘生。乳从牛有。牛从水草有。如是无边。皆有因缘。以是故。因缘中果。不得言有。不得言无。不得言有无。不得言非有非无。诸法从因缘生。无自性。如镜中像)。

　　阿难。吾复问汝。诸世间人。说我能见。云何名见。云何不见。

　　【疏】征审世谛。见与不见之由。

　　([○@(?∴)]二别答双难二)。

　　([○@卍]一答)。

　　阿难言。世人因于日月灯光。见种种相。名之为见。若复无此三种光明。则不能见。

　　【疏】此举由一明缘。以答见种种相。世间之法。假因托缘。方始名见。非是离相湛然之见。如下文云。缘见因明。暗成无见。不明自发。则诸暗相永不能昏(［温陵云］因三种光而后能见。名和合相。非真见证)。

　　(△［二楞云］谓见与不见。皆由因缘。此则见性从因缘生。故蹑破之)。

　　([○@卍]二难二)。

　　([?(○/○)]一正难)。

　　阿难。若无明时。名不见者。应不见暗。若必见暗。此但无明。云何无见。

　　【疏】若无明相。名不见者。暗时无明。应不见暗。若实见暗。只可说无明相。(无日月灯之明相)不可说为无见。

　　([?(○/○)]二反难)。

　　阿难。若在暗时。不见明故。名为不见。今在明时。不见暗相。还名不见。如是二相。俱名不见。

　　【疏】若汝执言。虽然见暗。只名不见者。以不见明故。此牒计也。次即破云。今虽见明。亦合名为不见。以不见暗故。若立见明为见。见暗亦合名见。若立见暗为不见。见明亦合名不见。故云俱名不见(［标指］一破一切破也。一成一切成也)。

　　([○@(?∴)]三结成俱见)。

　　若复二相。自相陵夺。非汝见性。于中暂无。如是则知。二俱名见。云何不见。

　　【疏】明暗自有相陵。见性未曾移动。斯则见明见暗。俱名为见。不可说言见暗之时。名为不见(［标指］明显暗隐。暗显明隐。真见湛然。云何不见)。

　　(△［交光云］暗中有见。尚不因眼。何假空明。多缘分别。显一暗见。四缘都破)。

　　(△［吴兴云］此与初卷盲人睹暗。见性是同。所破有异。前显见性是心。且破眼根能见。今显见性非明。应破因缘能见。破缘既广。显性实深。由是下文。谈见见非见)。

　　([○@╳]三会通二。一结显会通。二酬请广释。长水此科。分二。上科结释前文会通。次科广释下文二见。乃上下承起之科。今将除此文次科。改立分别二见。为一科。则应以会通三科。截归上段。而酬请诸文。别属下科。于长水旧科。略有治定。次文详之)。

　　(△【疏】)。

　　([?∴]三会通二。一结显会通三)。

　　([○@(?∴)]一会前见性非他所成)。

　　是故阿难。汝今当知。见明之时。见非是明。见暗之时。见非是暗。见空之时。见非是空。见塞之时。见非是塞。四义成就。

　　【疏】明等四境。自属前尘。见性未曾生灭。虽见四境。而非四境成就于见。译人巧略。故别列而总结也。若欲经文当句中具者。应云。见明之时。见非是明成就。乃至见非是塞成就。此之四见。古今多解。不看前文。及此非字。但见成就之语。便别作意度解释。文无连贯。旨非起尽。孤然作解。岂称佛心。然此经意明真见。不假明暗等缘。而体常照。故下经云。不由前尘所起知见。明不循根。寄根明发。则诸暗相永不能昏等。见性既然。闻性亦尔。故下文云。声无既无灭。声有亦非生。生灭二圆离。是则常真实。岂得复言因空因明因心因眼耶(［桐洲注云］以是义故。不应说言见性具四种缘。因明等四义成就也)。

　　(△［孤山云］以明暗空塞四义推之。成就见性离尘而有也。四义成就。是结上之辞)。

　　(△［天如云］此明离缘之见。即见精也。向于八还中。指见精为不还今于下文。则遣之矣)。

　　([○@(?∴)]二克示见体离自见相)。

　　汝复应知。见见之时。见非是见。

　　【疏】前约信解行位。明此真见。不逐缘生。不因境起。仍留真见。不亡自相。(［熏闻引沇疏云］前离缘尘。是相似位。即别教三贤。圆教十信也。引唯识颂云。现前立少物。谓是唯识性。以有所得故。非实住唯识)今此所明。约见道已去。直至极果。真用显发。照真体时。体之与用。俱非见相。(今离能见。是见道位即别圆地住已上也。引颂云。若时于所缘。智都无所得。离二取相故。真实住唯识)若以上见为用。下见为体。用照体时。理智㳷然。无体可得。用相亦亡。故云见非是见。(上用下体。是第一义)若以上见为体。下见为用。体发用时。无法可照。亦不名见。(上体下用。是第二义)若以上见为真。下见为妄。真觉妄时。无妄可得。亦不名见。(上真下妄。是第三义)唯一法界。无二相故。斯则由无相境。发无缘智。以无缘智。缘无相境。境智冥合。如水投水。不可分别。说名为见。唯识云。若时于所缘等(［孤山云］前非所见。故离四尘。今非能见。故离见性。上见即妙明真心。如真月也。下所非者。即见精明元。第二月也)。

　　(△［熏闻云］佛意既破四缘俱非见性。欲显真性亦非能见。故先牒能见以离四缘。即见明之时。见非是明等。后约真性以离能见。即见见之时。见非是见。见不能及)。

　　见犹离见。见不能及。

　　【疏】真见自体。尚离见相。无体可得。岂令见用。照所及乎。(上用下体)又见体尚无体。岂及有见用。(上体下用)又所觉之妄。尚无有体。能觉之见。岂能及乎(上真下妄)。

　　(△［熏闻云］准前文。见明之时。见非是明等。皆以能见。见于所见。能非是所也。例今见见之时。义亦如是。即以前之能见。复为今之所见。盖言真见见于见精之时。真既无妄。故曰见非是见也。见精者。映色之性也。如空中华。本无所有。真见者。了因佛性。本觉之智也。以于妙觉明心。一念不觉。境智俄分。非二成二。即见与见缘也。无明破尽。真见显了。此见及缘。元是菩提妙净明体。但易其名。本无二体。是之谓见见。非更有如第二月之精见。为见所见也。当知见见之时。则无所见。秪是见于见中之见耳。然则若未见性。性在见中。同名见精。若能见见。性脱于见。方能见见。故下文云。觉非眚中。此实见见)。

　　(△［私谓］长水第三义。上真下妄。上见。指妙觉性。纯真无妄。下文见眚非病。觉非眚中者是。下见。指见精。真中带妄。下文眚即见劳。影见俱眚等是见犹离见。见不能及。即起信从等入妙。用究竟觉。观照生相无明。入地菩萨。随分觉中。所不能及也。故下文又以彼见真精。性非眚者。故不名见。结明见非是见之义。吴兴依长水第三义。贴文委释。最为详谛。次下多解。各有新义。其流派则不出于岳师也)。

　　(△［定林云］见见然后为见。则见非是见也。知见无见。斯则涅槃真净无漏。见见之见。离于相见。则非相见所能及也。夫相见者。相见而已。不能见性)。

　　(△［中峰或问云］如来直指灵鉴心体。破根尘相对之妄。亦破离妄绝待之真。盖真妄两途。皆众生无始时来之见病。见明之时。见不是明等。此乃破妄显真。见见之时。见非是见。妄与真俱遣矣。故偈云。言妄显诸真。妄真同二妄。犹非真非真。云何见所见。见犹离见。见不能及者。真妄既遣。独指灵鉴之体。内外圆明。离诸闻见。净名亦云。法非见闻觉知。若求见闻觉知。是则见闻觉知。非求法也)。

　　(△［云栖云］见见。言能见。即今见物之见也。则下之见。成所见矣。见见之时。是见非寻常见物之见。故曰见非是见。以佛语例之。经云。将闻持佛佛。何不自闻闻。例云。将见见如来。何不自见见。又云。不自观音。以观观者。例云。不自见佛。以见见者。其义了然)。

　　(△［雪浪云］上言见精。离明暗等四缘。此言妙觉明心。纤毫不立。亦无能见所见也。如云能见见于所见之时。能见且不是真见。真见尚离。见精不及。况世间和合因缘诸名相哉。虽云见见。实无能见所见。大抵推例而说。总言真觉之中。了不可得。亦无此见精也。当体会其意。不可克定文字而论)。

　　云何复说因缘自然。及和合相。

　　【疏】此则结责以世间戏论名相。分别真见也。或可。从见犹离见下。名结真息妄。意云。真见自体。离自见相。尚不可以见之名字之所能及。云何更说属乎因缘及自然等耶(［直解云］阿难说见性四缘。即和合相也)。

　　([○@(?∴)]三责小无识劝进大涂)。

　　汝等声闻。狭劣无识。不能通达。清净实相。吾今诲汝。当善思惟。无得疲怠。妙菩提路。

　　【疏】实相无相。即见无见。识劣智昧。无法空慧。如何通达。故劝善思不怠。大行可庶几矣(［标指］为未断所知障。法执全在。实相。无是非一切所执相)。

　　△［宗镜］应须克己办事。晓夜忘疲。若问程而不行。家乡转远。似见宝而不取。拄受贫穷(［温陵云］离缘离相。言说不及。是清净实相。妙菩提路)。

　　(△［海印云］此正示奢摩他路。真见。即清净实相。前之精觉妙明也)。

　　(○［引证］［宗镜云］天台净名疏云。诸经异名。说真性实相。或言一实谛。或言自性清净心。或言如来藏。或言如如。或言实际。或言实相般若。或言一乘。或言即是首楞严。或言法性。或言中道。或言毕竟空。或言正因佛性。性净涅槃。如是等种种异名。皆是实相之异称。智论云。般若是一法。佛说种种名。随诸众生类。为之立名字)。

　　([?∴]二酬请广释二)。

　　(○按长水此科。蹑上结显会通。引起下广明二见之文也。北峰印师。齐此立破同别妄见科。次显见非离合科。温陵环师。齐此立广明眚妄。重开慧目科。初明辨妄开示。次明再净余尘。则以同别章结文。有远离和合及不和合之语。故以觉心余尘。再辨之也。今谓同别二分。是如来指示于奢摩他。微密观照。一经要义。似不应连缀于自然因缘。结释会通之末。依印环二师。齐此别立一科。云三破见见非见疑。破和合章。当准旧科别开。以下文三科乃正破因缘自然。七大乃正破非和合也。此中且仍依长水科。未敢改作)。

　　([?∴]一承前置请)。

　　阿难白佛言。世尊。如佛世尊。为我等辈。宣说因缘。及与自然。诸和合相。与不和合。心犹未开。而今更闻见见非见。重增迷闷。伏愿弘慈。施大慧目。开示我等。觉心明净。作是语已。悲泪顶礼。承受圣旨。

　　【疏】宣说因缘等。指已闻也。已知真见。非是因缘。及自然相。(下文佛自指云。阿难。汝虽先悟本觉妙明性非因缘。非自然性)诸和合下。述未悟也。心中犹疑。此见和合。与不和合。未得开解。(下文。而犹未明如是觉元。非和合生及不和合)是一迷闷。和合等义。尚未明白。何堪更闻见非是见。斯则醉更洪饮。孰能醒悟。故云重增迷闷。求法空智。名施大慧目。见实相理。名觉心明净。此明真见。离缘绝相。言思不及。非二乘境界。故增迷闷。非承决择。孰能通晓。故垂泪礼请(［温陵云］诸和合相。即因日月灯有见者。不和合相。即非明暗空塞者)。

　　(△［补遗云］和合即因缘相。不和合即自然相。虽闻因缘。未晓和合相。虽闻自然。未晓不和合相。故上文云。云何复说因缘自然及和合相。阿难初问因缘自然。不及和合。此中诃诫。无问自说。以和合即因缘相故。下破和合。兼言因缘。亦此意也)。

　　(△［海印云］阿难闻见见非见。重增迷闷者。以见精为八识自体。乃根本无明。即是陀那微细识。我常不开演者。今云见见非见。谓真见见此见精。乃真智照此无明。非二乘可知也。明来暗去。智起惑亡。经云。此无明者。非实有体。岂实有无明以当其智哉。意谓实有见精与真见可见。今觅见精而不可得。故迷闷耳。唯未了根本无明。故五蕴实法未消。法执未亡。己见犹存。故世界山河大地。依然碍眼。世尊答词。不循所疑。直说二种见妄。破身心世界之法执。喻中但言知是眚者即无见咎。即此一言。的破见见之疑。因缘自然和合不和合诸相。一往冰释矣)。

　　([?∴]三总告许宣)。

　　尔时世尊。怜愍阿难。及诸大众。将欲敷演大陀罗尼。诸三摩提。妙修行路。

　　【疏】陀罗尼。此云总持。(智论云陀邻尼。翻为能持。亦云能遮。持善遮恶。即是万行之本)然有一字多字无字之异。若指下神咒。即多字也。若显实相妙理。即无字也。(金刚场陀罗尼经云。无有诸法。是名一字陀罗尼法门)今此所明真觉妙心。是诸三昧。妙修行门之基址故。若不通达而修行者。皆为邪解。故指此法为通衢耳(［融室云］妙见非见。实能除众生无始种种见病。见病虽生妙见性中。妙见性中。无病可得。如圆觉云。种种幻化。皆生如来圆觉妙心。圆觉妙心。本无幻化之相。妙心妙见。皆名大陀罗尼。诸三摩提。大陀罗尼则总持。诸三摩提则遍摄。俱为总相法门。菩萨修行。斯为正路。佛愍大众。欲敷演此法门。则显乎妙见非见。诚为要义)。

　　(△［私谓］依吴江行师释经。标大陀罗尼门。为圆觉所诠总相。三摩地门。为楞严所诠总相。今此经云。将欲敷演大陀罗尼。诸三摩提。妙修行路。则知总持三昧。即是一法界。大总相法门体。非有两也。言大陀罗尼者。非是拣小陀罗尼。以陀罗尼即真三摩地遍摄诸三摩地故。言诸三摩提者。一切三摩地。皆摄入三摩地。如二十五圆通。皆云入。三摩地。一路涅槃门故。准菩萨所问清净法门经云。灌顶菩萨。能游戏无加行位。得无量陀罗尼。及诸菩萨陀罗尼。于诸菩萨首楞严王。三摩地中。而得自在。此得陀罗尼。入三摩地之诚证也。净师谓二俱总相法门。训诸三摩提诸字。作之字解。则应以长水疏义正之)。

　　(○［引证］［智论二十八］问。陀罗尼门。三昧门。为同为异。答。三昧但是心相应法也。陀罗尼亦是心相应。亦是心不相应。如人得闻持陀罗尼。虽心瞋恚。亦不失。常随人行。如影随形。是三昧修行习久。能成陀罗尼。如众生久习欲。便成其性。是诸三昧。共诸法实相智慧。能生陀罗尼。如坏瓶得火烧熟。能持水不失。亦能令人能度河。禅定无智慧。亦如坏瓶。若得实相智慧。如坏瓶得火烧成熟。能持三世无量功德。菩萨亦因之而度得至佛。声闻人不用陀罗尼。持诸功德。譬如人渴。得一掬水便足。不须瓶器持水。若共大众人民。则须瓶瓮持水。菩萨为一切众生故。须陀罗尼持诸功德)。

　　(○［删修］按姑苏神照师。承孤山之误。齐此文判答奢摩他)(次下答三摩禅那。近师疑误接踵。今皆削正)。

　　告阿难言。汝虽强记。但益多闻。于奢摩他微密观照。心犹未了。汝今谛听。吾当为汝分别开示。亦令将来诸有漏者。获菩提果。

　　【疏】此之妙心。若欲众生生信解者。故可诠辨。种种开示。若欲明证。亲显此境。应以微密观照。奢摩他中。现量所得。离诸分别。方名亲证。故起信中说。离言真如。是观智境。依言真如。是生信境。今斥多闻强记。不修理观。故于此境。心犹未了。故般若云。以无所得故。得阿耨菩提(［融室云］阿难增益多闻。未发静慧。如来令于奢摩他中。至静之地。观照无始见病虚妄。显发妙见)。

　　(△［私谓］佛言汝于奢摩他。微密观照。心犹未了。汝今谛听。吾当为汝分别开示。则自今已去。合明同别二业。重破和合妄想。会通三科七大。显如来藏。重重分别开示。皆是示汝奢摩他路。微密观照之广文也。下经云。此是过去先佛世尊。奢摩他中。毗婆舍那。觉明分析。微细魔事等。证知此经。于奢摩他。微密观照。是即观之止。含摄毗婆舍那。正所谓觉明分析也。诸师判经为两段。差别前后观门。此则不顺经文。公违佛语矣。准解深密经云。十地断惑分别。此奢摩他。毗钵舍那。于如来地。对治极微细。最极微。烦恼及所知障。依此经。二法皆具观照义。大般若经云。奢摩他无分别心。观察妙慧。宝雨经云。此菩萨心善巧已。观察诸法。如幻如梦。思惟诸法。皆依于心。便能修习奢摩他法。依二经。奢摩他正具观照义。以是故。论言止一切境界。随顺奢摩他观义故。而台家于此。必欲区分止观。则亦诵文之过也)。

　　([?∴]三举事开晓三)。

　　([○@(?∴)]一双标二见)。

　　阿难。一切众生。轮回世间。由二颠倒。分别见妄。当处发生。当业轮转。云何二见。一者众生别业妄见。二者众生同分妄见。

　　［宗镜引疏释］别业妄见者。分别烦恼也。同分妄见者。俱生无明也(次辩发业根由者。若分别烦恼正发业。俱生无明助发业。发者动作义。业者招惑义。俱生能润生。分别能造业。招生过重。俱生能润生过轻。若分别作人天业。即俱生助发。以人天业难发。要假俱生助。若分别发三涂业。不假俱生助发。以分别猛利。故不要助。若分别俱生二种。即分别粗。俱生细)【疏】一念心动。名为分别。动故有见。俱无实体。故云见妄。(［吴兴云］以分别性。离尘无体。故云见妄)此一念动。无别所依。只迷一真。忽然而起。故名当处发生。(［手鉴云］处即真也。谓全真成妄。故曰当处发生)此即无始无明义也。起信云。以不达一法界故。忽然念起。名为无明。即此无明动心。名之为业。动即有苦。果不离因。故云当业轮转。(［吴兴云］妄即无明。发生即见。见即成业。业即有苦所以轮转。为显惑业苦三。更非异时。故曰当处发生等)。

　　(△［手鉴云］一念迷真。三业具足。俱时而有。如恶叉聚)此显无始根本无明。亦名为业。亦名见妄。如下文云。汝见虚空。遍十方界。空见不分。有空无体。有见无觉。名为劫浊也。妄见是一。约人分二。故有同别之名。众生望佛。见无见殊。又众生妄识。缘境有异。故名分别。如下文云。见我及汝并诸世间。皆即见眚。性非眚者。故不名见。起信云。若离业识。则无见相。应知未离业识。则皆有见。无见即真。有见皆妄。故云妄见。此之妄见。约众生界。彼彼皆然。故云同分。是知妄见则一。约人名异。故不可将常途二业而得相配。恐失经旨。(［圆觉钞云］瑜伽等论。说此三千大千世界。是众生共业所感。贵贱人畜。相依而住。名为依报。自身则各随己业。贵贱苦乐不同。飞走类别。名为别业正报)。

　　(△［私谓］法相宗指正报为别业。依报为同分。即所谓常涂二业也。长水依起信无明不觉心动。说名为业。释明同别有二。妄见是一。依正二报。即是不觉心动后。三细六粗之相。不应克指二报。以释二业。故曰不可以常涂二业而得相配。近师承用此义。盖已经长水料拣矣。宗镜以分别俱生。分属二业即同长水妄见是一之义。盖分别俱生虽有粗细。其为妄见一也)下文即云。一病目人。同彼一国。彼见圆影。眚妄所生。此众同分所现不祥。同见业中。瘴恶所起。俱是无始见妄所生。问。阿难此疑见见非见。故请开示。如来何故不便直答。而却广明二种妄见耶。答。若不广示妄见有见。不能显于真见无见。若据阿难所疑。既名真见。合须有见。如何却云见见非见。而不知寂而常照。故名真见。照而常寂。故非是见。故佛广约一人多人。对辨真妄。见无见异。应知未离无明。眚病俱名有见。眚病若亡。彼见精真。故不名见。如下细辨(［天如云］别业者。一人妄见也。同分者。多人妄见也。后文先引别业。且喻阿难一人眼根之妄。次连同分。广喻十方众生根身器界。同一妄耳)。

　　(△［二楞云］法相宗说。别业。即不共业所感根身。从梨耶识中不共种生。以是自业所感。自体受用。同业即共业所感器界。从梨耶共种所生。由共业所感。众皆有分。经约一人一识所见根身器界为别。多人多识所见根身器界为同。以同迷觉体故。背无性。合无明。故云颠倒有微细流注。分别根身器界为亲疏。故云分别见妄。下文云。立知立见。即无明本。按此即近师承用常涂之文。而略为融会也)。

　　([○@(?∴)]二双释能喻二)。

　　([○@卍]一别业三)。

　　([?(○/○)]一别征略示)。

　　云何名为别业妄见。(征)阿难。如世间人。(趣举一人为例)目有赤眚。夜见灯光。别有圆影。五色重叠。

　　［宗镜］夜见灯光五重圆影者。喻五见也。蕴喻灯光。此之五见。于蕴上起。妄生推度。是遍计性。情有理无。此况迷心为己之人。不知境是自心。如灯上圆光。认为他境【疏】目喻真见。(［孤山云］世间人喻九界众生。目喻本具真智)眚喻业相。(赤眚喻妄心)眚因热气逼成。业因无明所动。灯喻法性。(灯喻本具真理)夜见喻妄见。圆影喻五蕴。(圆影喻妄境。境谓五阴)斯则由不知真如法一故不觉心动。说名为业。以依动故能见。依能见故。境界妄现。以有境缘故。起心分别等。

　　([?(○/○)]二广破即离三)。

　　([│/○]一别破二)。

　　([?(▽/○)]一破即灯即见)。

　　于意云何。此夜灯明。所现圆光。为是灯色。为当见色。(五句标审)此若灯色。(二义问色)则非眚人。何不同见。而此圆影。唯眚之观。若是见色。见已成色。则彼眚人。见圆影者。名为何等。

　　【疏】若此圆影。是灯上现。无眚之人。应合俱见。何以独有眚人自观。余无见者。影若从彼眚者见发。其见尔时。已成于影。不合名见。见圆影者。复是何物。色即影也(［融室云］见已成色。见影者谁)。

　　(△［温陵云］既非灯色。又非见色。唯彼见者。目眚所成。喻分别妄见。非体非相。皆众生见病所成)。

　　(△［孤山云］非眚人。喻佛界也)。

　　([?(○/○)]二破离灯离见)。

　　复次阿难。若此圆影。(二义问影)离灯别见。(辨非离灯)则合旁观屏怅几筵。有圆影出。离见别有。(灯辨非离)应非眼瞩。云何眚人。目见圆影。

　　【疏】若离灯外。别有圆影。旁见余物。何无影出。色若离见。别有体者。不合眚眼。见于圆影。几案属。筵席也(［温陵云］即灯见。既无实体。离灯见。又无定处。足征妄矣)。

　　([│/○]三总结)。

　　是故当知。色实在灯。见病为影。影见俱眚。见眚非病。终不应言是灯是见。于是中有非灯非见。

　　［宗镜］依他蕴性。缘起不无。故云色实在灯。我见体空。从妄心起。故云见病为影。影见俱眚者。能执所执。分别惑故。(［孤山云］色实在灯。理体本真也。见病为影。妄心成境也。影见俱眚。心境皆妄也)正证真时。了知遍计。脱体全空。故云见眚非病。分别惑亡。同一真性。离能所取。故云终不应言是灯是见。及非灯非见。即释上来见见之时。见非是见。(有智眚人。知因目眚。终不执言圆影是有。故虽有眚。不为见病。譬圆初心。无明虽在。而达无明本自不有。则无妄境可得。大经云。虽有烦恼。实无烦恼)。

　　(△长水第二解同此)【疏】色。灯光也。灯实有光。不曾有影。今见影者。乃是眚病。使之然也。以此而推。所见之影。能见之见。俱为眚病。(［温陵云］灯有色而无影。影由目眚之为。智有照而无妄。妄由见病而起。知影由见病之为。则灯与见。俱影病耳)见无眚病之人。自然无影可缘。说谁是灯是见非灯非见。(而见眚者。自非病也。见眚者。即见体也。见体本自无病。则影见之眚。皆为浮妄。故云。不应言是灯是见等)亦可。见是了知义。了知五影是眚所成。则无执影之病。终不说影有生处也。下文云。然见眚者。终无见咎(亦可一科。同永明古释)。

　　(△［合解云］影见俱为眚病。然能见眚眼者。即非病眼也。设能见即病。病不见病。云何能见眚耶。教中云。无痛痛觉。又云。不病病。皆此意也)。

　　(△［二楞云］有见分。遂有相分。有相见二分。即成见病。起信云。以依动故能见。以依能见故有境界妄现。此见病为影也。所见根身器界。与能见者。皆依无明而起。此影见俱眚也)。

　　([?(○/○)]三重以喻显二)。

　　([│/○]一喻)。

　　如第二月。非体非影。何以故。第二之观。捏所成故。诸有智者。不应说言。此捏根元。是形非形。离见非见。

　　【疏】非是真月之体。又非水中之影(［温陵云］体谓真月。影谓水月［融室云］谓彻底是无。非月之体。非月之影)但是捺目。根识参差。故见二相。其实无体。如彼圆影。目眚所成。无体可得。捏犹月也。非形。见也。非见。形也。智人不言此月生处。是形是见。离形离见。译人用巧。变斯文耳(［吴兴云］上句双是。形与非形。下句双非。见与非见。文略而㸦显也)。

　　(△［雪浪云］言此捏目根元。不可言是月形。非月形。离真见。即真见也)。

　　([│/○]二合)。

　　此亦如是。目眚所成。今欲名谁。是灯是见。何况分别。非灯非见。

　　【疏】以喻显喻。合前可思［宗镜］本来无月。将何为形。形既不立。非形亦无。是非一相。能所俱亡。故云何况非灯非见。

　　([○@卍]二同分二)。

　　([?(○/○)]一通列外报)。

　　云何名为同分妄见。(征)阿难。此阎浮提。除大海水。中间平陆。有三千洲。正中大洲。东西括量。大国凡有二千三百。其余小洲。在诸海中。其间或有三两百国。或一或二。至于三十四十五十。

　　【疏】水中可居曰洲。三干总号阎浮。中而复大者。是此五天也。括。结也。量。数也。国。域也。有限域也(［标指］此阎浮提。须弥卢南岸也。大国凡二千三百。尽属五天竺。一佛所化之地)。

　　(○［引证］长阿含等经。四洲地心。即须弥山。山下大海。深八万四千由旬。其边八山。其外咸海。广于无际。西域记云。海中可居者。大略有四。大论云。阎浮树名。提名为洲。此洲有五百小洲环绕。通名阎浮提。法苑。珠林云。四天下中。合有四千八处。若直按阎浮提一方。如楼炭说。大国有三十六。若展别论。则有二千五百小国。又仁王般若。阎浮有十六大国。五百中国。十万小国举数各异)。

　　([?(○/○)]二别示业缘)。

　　阿难。若复此中。有一小洲。秪有两国。唯一国人。同感恶缘。则彼小洲。当土众生。睹诸一切不祥境界。或见二日。或见两月。其中乃至晕适佩玦。彗孛飞流。负耳虹霓。种种恶相。但此国见。彼国众生。本所不见。亦所不闻。

　　【疏】两国。二土也。众生秽土。以有漏识为体。烦恼造业所共感故。诸佛净土。以无漏智为体。真如净用之所现故。晕适。谓日月之晕。适。近也。近日月也(［释文］晕。谓日月之晕。周礼十辉。辉即晕也。适。谪也。谓谪见于日月之灾。孟康云。晕适。皆日旁气也。适日将食。先有黑气之变也)佩玦。玉器也。妖气近日月。如佩玦之形也。(相连曰背。中断曰玦。佩应作背。其形如背字。穴多作鐍其形如玉鐍也。如淳曰。在旁如半环。向日为抱。向外为背。有气刺日为鐍。鐍。决伤也)彗孛飞流。此皆妖星。其光似帚。孛孛然起。绝迹而去曰飞。光迹相连曰流。(彗为埽星。又为旄头。尔雅。彗星为搀枪。郭云。亦谓之孛。其形孛孛似埽彗。奔星为彴约。郭云。流星也)负耳虹霓。气负日边。如耳之有珥也。(五行志作抱珥。抱气向日也。珥。形点黑也)雄曰虹。雌曰霓。即阴阳之精也。(尔雅。螮蝀。虹也郭云。俗名为美人虹。江东呼雩。霓为挈贰。郭云。雌虹也。挈贰其别名。见尸子)所见不一。故云种种。皆是灾恶所表前相。凡夫五浊同业共感。如恶相国。诸佛净土。唯一清净。如不见国(［合论云］春秋楚有云。如赤乌。夹日以飞三日。注云。日为人君。妖气守之。故当王身。云在楚上。唯楚见之。故祸不及他国。又齐有彗星。齐侯禳之注云。出齐之分野。不出鲁。故鲁不见。此一洲两国。同洲异睹之明证也)。

　　([○@(?∴)]三双例所喻二)。

　　([○@卍]一总标)。

　　阿难。吾今为汝。以此二事。进退合明。

　　【疏】进例于法。退例于喻。互相合显。以明见与无见也［真际］今将同例别。以别例同。故曰进退(以别业先明。同分后说。故得进退之名)。

　　(△［吴兴云］由别业中引目眚为喻。显妄则易。以因眚见影。人皆知虚故。同分中引瘴恶为喻。显妄则难。以因瘴睹相。事皆如实故。佛意欲引同分之妄。悉如别业之妄。故有进退合明之说)。

　　(△［雪浪云］此是总标之文。下文正是退别例同。进同例别)。

　　(△［私谓］进退合明。不过同别法喻。四字而已初文。如彼众生。别业妄见。此进别业之法。以例同也。结云。皆是无始见病所成。此法中总举之文也。次下即退法以合喻。见与见缘。似现前境四段。贴合喻中。所现圆影。虽现似境等文。是中例明以目观见。山河国土。十类众生。皆即见眚。即含同见瘴恶之义。元我觉明。本觉明心。即含同是觉心。无漏妙心之义。是谓退别例同。故曰进退合明也。次文。如彼众生。同分妄见。此进同业之法。以例别也。结云。俱是无始见妄所生。此合别业法中。无始见病所成也。次下即退法以合喻。例阎浮提三千洲等。合别业中。例汝今日。以目观见山河山地等文。同是觉明。乃至和合妄死。合别业法中。元我觉明。见所缘眚等文。是中标云。例彼别业妄见一人。一病目人等。贴合别喻。见病为影。乃至目眚所成等文。诸和合缘。即同业也。不和合缘。即别业也。见闻觉知。虚妄病缘。和合妄生。和合妄死。举同分之妄。束归别业。以明灭除生死之因。斯则进退合明之宗要也。近师支离诠释。立四重进退。画为图说。今一依古人消释。尽削繁芿矣。孤山言病目瘴恶。虽是引喻。而实能喻。以经文牒喻喻法。即是无始无明故。近师争执。是法非喻。古人云。依理唯在子法。就名旁通于喻。法喻旁通。佛元意故。文之旨故。今不了即法作譬。而执法以破喻。斯所谓岂识喻焉者也)。

　　(○［删修］吴兴于下文如彼众生。同分妄见一段下。标云。进退合明。义见于此。岳师岂不知上来法喻。皆是合明。恐学者隔文未了。故云义见于此。鲁庵泰师。谓是错简。移此文总标一科。置下科同分之上。取云何名为同分一节。连缀为一文。又取别业全科。移置本觉常住之后。北方讲肆。奉为定本。末学无知。以鰕为目。使古人冒作俑之咎。不可不正也)。

　　([○@卍]二别例二)。

　　([?(○/○)]一例合别业二)。

　　([│/○]一举喻例法二)。

　　([?(▽/○)]一能喻灯眚二)。

　　(▽一示妄)。

　　(●次下夹注牒文并依雪浪标本)。

　　阿难。如彼众生。别业妄见。瞩灯光中。所现圆影。(牒上如世间人。目有赤眚。夜见灯光。别有圆影)虽现似境。终彼见者。目眚所成。(牒上喻中见病为影)眚即成劳。非色所造(牒上色实在灯)。

　　【疏】妄心变起。似有不真。眚病所生。故非色造(［融室云］似境之现。虽假灯光原其所成。实在目眚。故其圆影。全体是眚。此眚即是见家之劳。非灯色之所造)。

　　(△［荆公云］以动为动。故曰见劳)。

　　(○［温陵云］圆影无实。则似境而已。故曰似现前境)。

　　(▽二显真)。

　　然见眚者。终无见咎(牒上见眚非病)。

　　【疏】若知五影。因眚故见。终不执影。是实有体。既无所见。能见何立。故无见咎。此约喻释见无见也［宗镜］若知眚即是眼病。终不执影以为实有。故无见咎(［融室云］然其见眚之者。妙见真精。不曾为眚。故云终无见咎)。

　　([?(▽/○)]一所喻心境二╳一示妄)。

　　例汝今日。以目观见。山河国土。及诸众生。皆是无始见病所成(此是法中总举之文)。

　　【疏】国土众生。依正二报。皆是妄念分别故有。若离于念。则无一切境界之相。华严云。众生妄分别。有佛有世界。若了真法性。无佛无世界(［吴兴云］阿难目观。例别业妄见也。山河国土等。即灯光圆影。见病如目眚。以法言之。即梨耶识。能见相分。以惑言之。正属无明)。

　　(△［温陵云］圆影无实。似境而已。器界无实。亦似境而已)。

　　(△［雪浪云］目眚瘴恶。所喻之法。要显阿难一人。及阎浮提。乃至十方众生。妄见惑尔)。

　　(△［讲录云］以目观见。见分。国土众生。相分。无始真见。一念妄动而成藏识。现此二分。故云见病所成)。

　　(△［合解云］根本无明。转成业识。见分如眚翳。相分如灯轮。以眚眼分别圆影似枝末无明。但取初对圆影。末起念时。亦根本无明。又如净眼见灯。根尘相对。即同阿难目见山河。从出胎来。即见此事。不知正是根本无明。循业发现。所谓俱生无明。是名难知。与眚见图影。无二无别。故云皆是无始见病所成╳二显真)。

　　见与见缘。似现前境。(合喻中所现圆影。虽现似境)元我觉明。

　　【疏】见之与境。皆如空华。本无所有。故云似现前境。此见及缘。元是菩提妙净明体。故云元我觉明(［吴兴云］上云。虽现似境。终彼见者目眚所成。喻无明成事也。此云似现前境。元我觉明。示真如不变也［直解］唯识云。诸识生时。变似我法。此法我相而由分别。似外境现。故云分别。即是今经见病。虽似外现。实唯本识)。

　　○［宗镜］见与见缘。似现前境者。皆是真心变起。非实有境。见相二分。俱不离心。况是遍计。唯影无识。此释妄见也(［合释］次下经文。永明长水。分科互异。先列永明科。见与见缘似现前境二句。释妄见科也。元我觉明见所缘眚二句。释真觉科也。觉见即眚本觉明心觉缘非眚三句。结成真妄二觉科也。觉所觉眚一句。牒上妄觉也。觉非眚中一句。牒上真觉也。次列长水科。以见与见缘似现境前元我觉明三句。结配上见病所成。为显真一科。次下寄喻重释。见所缘眚觉见即眚二句。斥妄觉也。本觉明心觉缘非眚二句。显真觉也。觉所觉眚觉非眚中二句。双结真妄也。永明长水。虽分科有异。指要不殊。苕溪分科。全依长水。温陵已后。多同宗镜。寂音天如。则别立觉明妄觉之义。今钞依长水分科。仍采宗镜贴释。学者当以经文为主。会而通之)。

　　([│/○]二重释结酬二)。

　　([?(▽/○)]一寄喻重释)。

　　见所缘眚(合喻中。终彼见者。目眚所成)觉即见眚(合喻中然见眚者)。

　　【疏】觉犹见也。若实有所缘之境。及能缘见。皆是眚病。以能所缘。如空华故。或可见与见缘。已俱是眚。若起智觉。觉此二空。此能觉者。亦是眚也。圆觉亦云。依幻说幻。亦名为幻(［标指］能见所缘。俱是心病。若起觉妄之见。亦是病也)。

　　(△［定林云］觉明起见。而见所缘眚。彼所觉见。即是眚也)。

　　(△［吴兴云］以随分觉。未得究竟觉。所有真智。带无明故)。

　　○［宗镜］元我觉明者。本元真觉。以真能觉妄。了彼妄见。及与所缘。俱是眚故(按宗镜古释。与长水科异。义则未尝不通)。

　　本觉明心。觉缘非眚(合喻中。终无见咎)。

　　【疏】此显真觉妙明。非生非灭。远离一切虚妄颠倒。湛然常住。故非眚也。(［标指］此显真觉妙明之缘。对物而照。故非对待之眚病)言觉缘者。觉之缘由行相也。如前云。诚如法王所说觉缘。遍十方界等(［吴兴云］次二句。释成何故觉见即眚。以本觉性中。觉之与缘。融融一体。非如眚人。见有能所)。

　　(△［定林云］此本觉明心。觉彼见觉。能缘所缘。而此本觉心。非是眚也)。

　　○［宗镜］觉见即眚。本觉明心。觉缘非眚。释成真妄二觉也。妄见即是于眚。能觉真心。不是于眚。但能觉彼妄缘。体非是眚。故云觉缘非眚(永明双结真妄。长水单结显真。永明以觉缘归妄。长水以觉缘归真。二科异同。束归于此)。

　　(△［补遗云］见所缘眚已下四句。释出上文见犹离见。即所离之见也。觉所觉眚已下四句。方明真见。释出上文见见之时也)。

　　觉所觉眚。(牒上觉见即眚)觉非眚中(牒上觉缘非眚)。

　　【疏】此双结真妄也。若能起觉。觉于所觉。俱是眚病。真觉之体。非能所中。故云觉非眚中［宗镜］觉所觉眚者。牒妄觉。能所俱眚也。觉非眚中者。牒真觉非眚也(［定林云］觉明起见。觉有所。是名所觉。此本觉明心。觉彼所觉即眚。而此本觉明心。非眚中也。觉非眚中。即是见见也)。

　　(△［融室云］能觉是眚。能觉中之觉者。不堕眚中。故云觉非眚中)。

　　(○［寂音云］觉明者。强觉妄知违时失候。非本自妙而明也。又名妄觉。以缘此妄觉故。有所缘眚之病也。故曰元我觉明见所缘眚。以彼觉明之体。全是无明。故曰见所缘眚［天如云］觉明。即无明也。按二师之解。全指觉明为无明。今钞依永明长水。拣为别解略附于此)。

　　此实见见。云何复名觉闻知见(结答上问)。

　　［宗镜］此之真妄二见。俱离能见所见。故云此实见见。以证真时。无此二见故。能见所见。既不安立。云何复名觉闻知见【疏】此无能所妙觉明。心名为见见。以寂而常照。照而常寂故。于此岂名见闻知等。然一切众生。自无始来。由见闻知。以为病本。分能立所。颠倒从生。今闻非见。硕乖先志。于是迷闷。由此广示。妄故有见。真元无见。是故指云。此实见见。云何可立觉闻知见。圆觉经中无知觉明。正同此也(彼疏云。身触为觉。心缘曰知。明显灵妙之体。无知是遮诠。明是表诠。遮非知觉情识表是灵明真性)。

　　([?(▽/○)]二寄喻结酬)。

　　是故。汝今见我。并诸世间。十类众生。者即见眚。(合前见所缘眚)非见眚者。(合前觉见即眚)彼见真情。性非眚者。故不名见。

　　［宗镜］何故真见不名见耶。以无眚病故。只由见病分能分别。遂见世间。自他相异。故云皆即见眚。言非见眚者。真见非是眚也。以真无见相可立。故不名眚。既不名眚。亦不名见。正明离见之意。是以有见即妄。遍计情生。如眚目人。见夜灯之圆影。无见即真。圆成智现。如明目人。见虚空之清净【疏】分别彼此。生佛依正。皆属见妄。无见妄者。说名真精。无境可见。故不名见。如前观灯有圆影者。皆属于眚。见若无眚。说名净眼。此真净眼。无影可见。故不名见。此则结酬前问见非是见也(［标指］非见眚者。即了真法性也)。

　　(△［补遗云］彼见真精。性非眚者。即真月也。以非眚故)。

　　(△［柏庭云］惟佛究竟。能见眚者。自余众生。皆在见眚之地)。

　　(△［姑苏云］论云。若离业识。则无见相。以诸佛法身。无有彼此色相。迭相见故。仁王经云。金刚定前。所有知见。皆不名见。惟佛顿解。具一切智。所有知见而得名见)。

　　([?(○/○)]二例合同分二)。

　　([│/○]一举例喻法二)。

　　([?(▽/○)]一能喻一多理齐)。

　　阿难。如彼众生。同分妄见。例彼妄见。别业一人。(此对同别妄见法中标文)一病目人。(合别喻见病为影)同彼一国。(合上唯一国人。同感恶缘)此众同分。所现不祥。同见业中。瘴恶所起(即见天上灾星等)俱是无始见病所生(牒别业法中。皆是无始见病所成)。

　　【疏】一人所见。与多人同。由眚病故。见圆影出。由瘴恶故。感灾祥起。瘴即病也。将有恶病。预见此事。末一句。约法双结。汝及众生。一多虽殊。分别世间业果众生。更无有异。斯则俱是无始无明。分别见妄。反显真心。本非见也(［合解］一人别见。即多人同见。多人同见。即一人别见。合众别业而为同。若尽除别业。则无同分。设即一人见灾。同分又号别业矣。拣同分一人而为别。若尽除同分。则无别业。设使一国患眚。彼眚人又号同分矣。一多何有定体。同别亦无定名。眚净二眼。各居当洲瘴净二相。同依当眼。大众众生。同见山河国土。天地日月。亘古安立。以为固然。孰知皆由无始无明。当人业惑。见妄成就。佛于此中。方便开示曰。此实见见。见眚非见。推穷至空生大觉。十方消殒。见见非见。方为了义也)。

　　(△［雪浪云］上来先举别业法喻例定。向下以别业之喻。对同业之喻。以别业之法。对同业之法)。

　　(○［删修］有言经文妄见所生下。应补见与见缘。乃至云何觉闻知见。四十八字。愚师无眼。妄缀经文。标以示戒)。

　　([?(▽/○)]二所喻心境俱妄)。

　　例阎浮提。三千洲中。兼四大海。娑婆世界。并洎十方。诸有漏国(合别业中。例汝今日。以目观见山河大地。及诸众生)同是觉明。无漏妙心。见闻觉知。虚妄病缘。和合妄生。和合妄死(合别业法中。元我觉明见所缘眚)。

　　［宗镜］别业妄见。如增上恶业熟。生身变为蛇虎等。此不动总报。自受别报。唯自识业变。不同业者即不见。如一人目眚。同分妄见。如同造地狱等。同受总报。同苦无间。不同其恶业者即不见。如一国瘴恶。故知苦缘乐缘。总报别报。因缘和合。当处出生。因缘离散。当处灭尽。未有一法。不出我心【疏】从一众生。止十方众生。以少及多。若依若正。皆不了一法界相。于无漏心。忽起见妄。而分见闻觉知。以为虚妄病缘。遂见一切差别境界。生之与死。俱不离妄。故云和合。和合者。不相离义也。故下文云。见闻如幻翳。三界若空华。起信亦云。三界虚伪。唯心所作。离心则无六尘境界(［温陵云］前以一人例一国。此以一国例大千。合显器界根身。无非见病和合妄起。觉明无漏妙心。即依真起妄者)。

　　(△［吴兴云］真妄和合。故有生死。偏言妄者。真如在迷故)。

　　(△［二楞云］俱舍云。眼所现见。名为所见。从他传闻。名为所闻。自运己心之所思构。名为所觉。自内所受及自所证。名为所知。由此四种根中。积生无始虚习乃至生住异灭。分齐头数。和合为虚妄病缘。俱时而生。俱时而死。生死根本。实基于此)。

　　([│/○]二息妄归真)。

　　若能远离。诸和合缘。及不和合。则复灭除诸生死因。(合别业法中。觉见即眚)圆满菩提。不生灭性。清净本心。本觉常住(合别业法中。本觉明心。觉缘非眚)。

　　［宗镜］又若分别烦恼则粗。因邪思而方起。俱生无明则细。自任运而常生。虽分粗细之文。俱同妄识。众生界中。凡有一切见闻之事。皆如一人别业之眚影。与多人同分之不祥。若能知灯影是目眚所成。识灾境乃瘴恶所起。则灯上之重光自灭。天中之两日俄沉。如不动一心。万缘都寂。则见闻和合之病。分别全消。根本生死之灾。俱生永绝【疏】三相应染。名为和合。三不相应。名不和合。此是粗细妄念。起信名为染心。(即论中三细六粗也)是生死本。轮回之因。若能远离。即灭生灭。生灭既灭。寂灭现前。菩提涅槃。二转依果。于斯成就。故曰圆满。即同起信。远离微细念故。得见心性。心即常住。名究竟觉(［二楞云］诸和合缘。即发润二种无明。以与境界。为缘。和合而起。即六识粗相。为分段生死因。不和合缘。即根本无明。背清净觉。突然而起。即三种细识相。为变易生死因。起信所谓相应心。不相应心也)。

　　(○［删修］张无尽谓破。和合文。应接连破因缘之下。以起下文。庶几文势宛顺。遂移下经破和合一分。三十二行经。缀于破因缘分。虚空云何随汝执捉之下。由不知佛语随意。方便善巧。说见见非见竟。即引出如何复说因缘自然及和合相。及阿难迷闷。启请开示。则先答见见非见。而后答和合。此说法之次第也。答见见甫毕。即旁及和合妄生。和合妄死。而后乃无问自说。酬其前问。此赴机弄引之妙也。房相润文。深契佛旨。错综孤起。铺舒匠意。而无尽计执文字。截圣经以狗己见。有识者弗予也。空印澄师。唱言移置。一如海眼。不知何据。辄谓梵夹失次。斯则妄而又妄矣)。

　　([○@║]四破和合非和合疑二)。

　　([?∴]一牒前未晓)。

　　阿难。汝虽先悟。本觉妙明。性非因缘。非自然性。而犹未明如是觉元。非和合生。及不和合。

　　【疏】前文叙云。诸和合相。及不和合。心犹未开。故今牒也。然因缘自然。和合非和合。义虽无别。诠言有殊。故随其门。一一遍破。以世间人。说能证智。是菩提心。假因仗缘。和合而生。其所证理。名为涅槃。不从因缘。但了因所了。一向偏执。有为无为。二性全别。不知如来常依二谛说法。遂成戏论。皆障一真法界。能所宛然。微细法执。故此破之(［温陵云］觉元自本觉而出。即始觉也。下文所证菩提心是也。前于妙明本觉疑于因缘自然。既与辨质。而未明证道始觉非和合生及不和合。是为觉心余尘。故再辨之)。

　　(△［定林云］本觉所起妙明性。非因缘性也。则非和合可知。非自然性也。则非不和合可知)。

　　(△［补遗云］上文据楞伽请问因缘自然。下文忽疑不晓和合不和合者。良由和合即因缘相。不和合即自然相也。下破和合经云。汝今犹以一切世间。妄想和合诸因缘性。而自疑惑。显以因缘即和合也)。

　　(△［王舜鼎曰］和合。即黎耶识分。真妄和合之义。八识田中。因有无始见病。粘带真如。未得纯清绝点。却像和合。其实幻妄。本无所有。故云。汝虽先悟本觉妙明。性非因缘。非自然性。而犹未明如是觉元。非和合生及不和合。世间一切妄想和合。是和合之粗者。证菩提心。由和合起。是和合之细者。恐阿难坐在微细识中。故重破之)。

　　(○［引证］［涅槃经云］譬如有人。有纸墨笔。和合成字。而是纸中。本无有字。以本无故。假缘而成。若本有者。何须众缘。譬如青黄。合成绿色。当知是二。本无缘性。若本有者。何须合成)。

　　(○［华严偈云］非是和合不和合。辨性寂灭无诸相。疏云应缘非不合住体非和合。又缘起修成。非不合。契真相尽。非和合。又缘即非缘。故非和合。非缘即缘。故非不合。合相离。故无诸相。非合亦离。辨寂灭也)。

　　(○［大集经云］若复有言。眼色因缘。故有我者。是义不成眼中无我。色亦如是。而和合中亦复无我。和合因缘。生于眼识。亦复无我。风中空中。亦复无我。如是推寻究不可得)。

　　(○［智论云］四大及造色围虚空。故名为身。是中内外入因缘和合生识种。身得是种。和合作种种事。言语起坐去来空。六种和合中。强名为男。强名为女。若六种是男。应有六男。不可以一作六。六作一。既于地种中无男女相。乃至识种。亦无男女相。若各各中无。和合中亦无。如六狗。各各不能生师子。和合亦不能生。无性故)。

　　([?∴]二别破疑情二)。

　　([○@(?∴)]一破和合疑二)。

　　([○@卍]一指出疑情)。

　　阿难。吾今复以前尘问汝。(牒前文破因缘用明暗四尘)汝今犹以一切世间。妄想和合诸因缘性。而自疑惑。证菩提心。和合起者(总牒)。

　　［宗镜］此妙明性既非因缘。自然。则无有一法不从和合而生。如无所证之真如。何由发能证之妙智。则境智和合。能成见性。答。若智外有真如。则可为所证。真如外有智。则可为能证。今智外无如。如外无智。欲将何法。以为和合非和合耶【疏】执方便教。依安立说。遂疑胜义一真菩提。从和合有。生住异灭。是无常性。即违净名寂灭是菩提。灭诸相故。乃至无为是菩提。无住灭异灭故(［肇曰］菩提者。盖是正觉无相之真智乎。经云。不合是菩提。离烦恼习故。生死所以合。烦恼之所缠。离烦恼故无合。无合即菩提也)。

　　(△［吴兴云］菩提心者。觉性也。上文云。如是觉元。古人以佛果菩提解者缪矣)。

　　(△［海印云］一切世间。妄想和合。诸因缘性。指八识体。名和合识。而自疑惑证菩提心和合起者。夙习妄想。妄谓菩提觉心。亦从和合起也)。

　　([○@卍]二正破和合二)。

　　([?(○/○)]一破和二)。

　　([│/○]一总征)。

　　则汝今者。妙净见精。为与明和。为与暗和。为与通和。为与塞和。

　　【疏】见若是和。和必从境。故举此四。总而征之(［温陵云］若有所和。即涉前尘。不名妙净矣)。

　　(△［私谓］妙净见精。即重指见精也)。

　　([│/○]二别破二)。

　　([?(▽/○)]一就明推破四)。

　　(▽一明见相杂何形)。

　　若明和者。且汝观明。当明现前。何处杂见。见相可辨。杂何形像。

　　【疏】明属前境。见属内心。齐何处所。而论其杂。见之与相。目击可辨。若其相杂。作何形像(资中文)。

　　(△［讲录云］且汝举眼见明。适当明相在前。从何处所。杂此见精。而与之和。能见是根。所见是相。见即如水。相即如土。两不相杂。了然可辨。若令杂和。相失其相。见失其见。水土杂和。便成泥团。作何形状)。

　　(△［中川云］和如水乳。合如函盖。杂如金沙。娑沙云。近是因。远是缘。近则和合。远则不和合)。

　　(▽［二若见不见非理］)。

　　若非见者。云何见明。若即见者。云何见见。

　　【疏】若此杂相。不可见者。应亦不见明相。若此杂相。即可见者。杂中有见应合见见(［孤山云］若言明非是见。故不可说其相杂形像者。故破曰。云何见明。若言明即是见。名相杂者。故破曰。云何见见)。

　　(△［温陵云］明若非见。不能见明。疑相杂也。明若即见。谁为能见。又非杂矣。皆明前尘幻相。一无实体不可穷诘)。

　　(△［讲录云］或转计云。见明之时。明相现前。明中亦有见精。见中亦有明相。成杂和之像者。纵许明中有见。秪谓之明。而见则失矣。故破曰。若非见者。云何见明。然则见精且无。杂何形像。纵许见中有明。秪谓之见。而明则失矣。故破曰。若即见者。云何见见。然则明相且无。杂何形像)。

　　(△［直解云］明若即见。明已成见。是则不为见明。反成见见)。

　　(▽三㸦遍失其和义)。

　　必见圆满。何处和明。若明圆满。不合见和。

　　【疏】若一切处。遍是于见。则无明相可和。若一切处。遍是于明。则无有见可杂(［孤山云］圆满。犹言周遍也)。

　　(△［融室云］又复见与明杂。见不圆满。必见圆满。有何处所。和杂于明。明与见杂。明不圆满。必明圆满。又不合与见杂和)。

　　(△［温陵云］唯见与明体必圆满。不合相和。和则间杂。非圆满矣)。

　　(△［直解云］此约半满义破。和是半义。半见半明。方许相和。如半桶泥。半桶水。和义得成。若各各满桶。如何得和。故云必见圆满等)。

　　(▽四俱亡立理不成)。

　　见必异明。维则失彼性明名字。杂失明性。和明非义。

　　【疏】心境不同。能所殊体。故云必异。明见若杂。各失其义。明则非明。见亦非体。(［孤山云］性谓见性。见彼明杂。岂得名见。明被见杂。岂得名明)二义既失。名字亦亡。犹如微尘。与水相和。但见泥团。不名尘水。明见既失。将何名和。故云非义(和杂。既失明性两名。则知谓见和明。不成义理)。

　　(△［海眼删修云］见必异明。将何名和。和明非义)。

　　(○［引证］［涅槃云］世间法者。有字无义。出世间者。有字有义。何以故。世间之法。有四颠倒。世间知字而不知义。诸佛菩萨。所有正法。以不倒故。知字知义)。

　　([?(▽/○)]二略例余尘)。

　　彼暗与通。及诸群塞。亦复如是。

　　【疏】明相既尔。余境亦然。

　　([?(○/○)]二破合二)。

　　([│/○]一总征)。

　　复次阿难。又汝今者。妙净见精。为与明合。为与暗合。为与通合。为与塞合。

　　［资中］上明和义。如水和土。今明合义。如盖合函。

　　【疏】和则如水杂尘。合则如函与盖。故成二门。

　　([│/○]二别破二)。

　　([?(▽/○)]一就明推破二)。

　　(▽一正推破)。

　　若明合者。至于暗时。明相已灭。此见即不与诸暗合。云何见暗。

　　【疏】见与明合。暗相现时。明相必灭。既与明合。应随明灭。不应见暗。设使不灭。亦不见暗。以此不与诸暗合故。合即有见。不合无见。如鼻闻香(［海印云］若与明合。明灭则不当见暗。以见随明灭故。设使不灭。多一转语)。

　　(▽二破转救)。

　　若见暗时。不与暗合。与明合者。应非见明。既不见明。云何明合。了明非暗。

　　【疏】彼若救云。我此见性。虽不与暗合。无妨见暗。斯有何失。故此牒云。若见暗时。不与暗合。随即破云。与明合者。应非见明。若许不合有见。即应合必无见。复云何言见与明合。了明非暗。故知见明而无合义。和合见性。既而不成。菩提证心。因和合有。从兹破矣(［融室云］暗若即明。可言见暗即是明合。了别明相。实非是暗。安得见暗而言明合)。

　　(△［海印云］若与明合。则暗谢自不当见明。以见随暗谢故)。

　　(△［海眼删修二科］若明合者。应非见暗。若合于暗。应非见明。明暗现前。云何成合)。

　　([?(▽/○)]二略例余尘)。

　　彼暗与通。及诸群塞。亦复如是(如文)。

　　([○@(?∴)]二破非和合疑二)。

　　([○@卍]一述所解)。

　　阿难白佛言。世尊。如我思惟。此妙觉元。与诸缘尘。及心念虑。非和合耶。

　　【疏】由前破菩提心。不从因缘和合而得。便计离缘。别有体性。执菩提心。有别异相。从分别生。还成法执。障一真性。故今破之。净名云。当令此诸天子。舍于分别菩提之见(［真际云］若和合不成。即非和合。形对必然故也。此计真妄二法。了不相触。名非和合)。

　　(△［二楞云］不和合者。不与万法为侣也。若果不和合。应无生死。所以破者。生灭与不生灭非异相故。如我下。先明出计。缘尘境也。心指业识。念虑指分别事识)。

　　(○［引证］［百门义海云］达无生者为尘是心缘。心无尘因。因缘和合。幻相方生。由从缘生。必无自性。何以故。今尘不自缘。起待于心。心不自心。必待于缘。由相得故。则无定属。缘生则名无生。非去缘生说无生也)。

　　([○@卍]二破所计二)。

　　([?(○/○)]一破非和三)。

　　([│/○]一牒计总征)。

　　佛言。汝今又言。觉非和合。吾复问汝。此妙见精。非和合者。为非明和。为非暗和。为非通和。为非塞和(总牒别征如文可解)。

　　([│/○]二就明推破二)。

　　([?(▽/○)]一非和宛成其畔)。

　　若非明和。则见与明。必有边畔。汝且谛观。何处是明。何处是见。在见在明。自何为畔。

　　【疏】若见明时。明见不和。明之与见。应分边际。汝今细审。于见于明。齐何处所。而论边畔(［温陵云］非和则异。故必有畔。求畔不得。非非和矣)。

　　(△［交光云］体不相入。故为非和。如砖石并砌。两不相入。中间必有边畔。倘许有畔。即对见明。索其指出)。

　　([?(▽/○)]二不及畔义全乖)。

　　阿难。若明际中。必无见者。则不相及。自不知其明相所在。畔云何成。

　　【疏】如或定不相和。见应缘明不及。尚自不知明相。约何以分畔义(［融室云］若使明之际畔。由不与见和。其中必无见者。则见与明。了不相及因知彼为明畔。则显此为见畔。彼畔不立。此畔何成)。

　　(△［温陵云］相及乃有畔。畔义不成。非非和也)。

　　(△［交光云］纵有边畔。如砖石不相入。见中无明。明中无见。今以见望明为畔。故单言明中无见)。

　　([│/○]三略例余尘)。

　　彼暗与通。及诸群塞。亦复如是。

　　([?(○/○)]二破非合三)。

　　([│/○]一总征)。

　　又妙见精。非和合者。为非明合。为非暗合。为非通合。为非塞合。

　　(四义征讫)。

　　([│/○]二别破)。

　　若非明合。则见与明。性相乖角。如耳与明。了不相触。见且不知明相所在。云何甄明合非合理。

　　【疏】若见明时。不与明合。明见二性。应相乖异。如牛之角。敌对各立。曾不相应。(［孤山云］角犹隅也。物在隅。则不相对)亦如耳根。对于明缘。何曾相触。耳但闻声。不缘明故。(性既乖角。何殊以彼耳根。对彼明境)若以此例见。须不知明相所在。若非明相。亦不显见。明见既无。如何分别。合与非合。二种义耶(［吴兴云］非和。约体不相入。故以畔际推之。非合。约性自差别。故以乖角破之。则和亲而合疏也)。

　　(△三例余)。

　　彼暗与通。及诸群塞。亦复如是。

　　(○［吴兴云］中论破计不出四性。谓自他共无因也。初破自然。即无因也。次破因缘。即自他共也。如以明暗通塞。推于因缘。正约他性。又阿难所执空明心眼四种因缘。空明即他。心眼即自。又佛说同别二种见境。见亦自也。境亦他也。既有自他。必含共性。但由共性。难破。是故更作和合而说。然则非和合义。亦从自他开出。为防末习。委曲推简耳。问此与前七处征心。四性何别。答七处四性。都未涉真。但破第六识心分别较计。今自然等。皆依觉性。破妄显真。微密观照。于兹见矣)。

　　(○大科一破阿难认妄迷真显如来藏中第一正约心见破显科竟)。

　　(经文。无有精见离一切物。宋本并同。合解云。集解作无有见精。未见其本)。

　　(然我今日。非无文殊。流俗本云。无非文殊。乃依交光妄改)。

　　(虽似现境。长水温陵本同。乾道淳熙本。并作虽似前境。按经文。喻中云虽似现境。合中云似现前境语有差别。应以长水为正)。

　　(如耳与明。了不相触。长水及宋本并同。乾道本却注云。如见与明。一本云如耳与明。则知古本或作如见与明也。今详疏义应从长水)。

　　大佛顶首楞严经疏解蒙钞卷第二(之二)

　　大佛顶首楞严经疏解蒙钞卷第二(之三)

　　海印弟子　蒙叟钱谦益钞

　　([○@●]大科破阿难认妄迷真显如来藏。是第一大文之首科。出生子科二)。

　　([○@│]一正约心见以破显。二总约诸法以会通。上科说竟。此科下重生起母科有三)。

　　(◑一正就三科辨性。二重约七大会相。三承前开示获悟。从此去尽第三卷经文。为正说之前分)。

　　(○【疏】已上。破妄显真。唯约心见二门。历缘对境以辩。虽有会通。止就一门而显。次下备约三科七大。一切法上。即妄显真。即相显性。广斥世间虚妄分别。说有因缘及自然性。而不知生灭去来。本如来藏。岂唯心见。是藏性耶。故次前段。有此文来)。

　　(△［孤山云］大章第二。总破诸法。前文展转破执。不出心见。及以声尘。虽涉余法。非是正意。今方历三科七大。巡历检破。总别推寻。无法可得。常住真心。于兹显矣。奢摩他路。于兹辨矣。不历僧祇而获法身。其在兹焉)。

　　(△［温陵云］卷初发明觉性。广辨真妄。乃至重开慧目。再净余尘。至此身心洒落。真妄两忘。显示如来藏性。使知根尘器界。法法圆明。物物显现。是为造悟修证大本也)。

　　(△［资中疏曰］前虽总明真性。离缘绝相。而未广明一切浮尘。诸有境界。皆如幻化。故二乘人虽知无我。仍计五阴等法。实有体性。诸小菩萨。未得空色一如。是名法执。今自征心辨性已来。齐此广破人执。此下阴界处入等。广破法执偈赞云。不历僧祗获法身。由前广破人法二执。故分见如来藏心也)。

　　(△［吴兴云］余爱沇师善分义趣。但未知人法。各有性相耳。洎下富楼那章。秪是显前之二空。故曰。令汝会中未得人空。回向上乘阿罗汉等。皆获一乘寂灭场地)。

　　(△［海印云］经文征心辨见。通破粗细二种我执。二种妄见及破和合。乃通破粗细二种法执。以楞严大定。圆断五住烦恼。齐了二种生死。分别俱生二执。一时顿断。不比诸教有先后也。从初审发心。至二卷见犹离见等。正破五蕴八识。以显人空。属分别我执。其破识蕴。即带破俱生我执。次下重破和合。例破世界本空。以显法空。乃正破俱生法执［私谓］大师此文。全依圆觉普眼章。自破见显心已上。先明二空。自会缘入藏已下。全彰法界。科段与资中略异。而总显二空之大意同也。长水于前段。不分人法二空。于后段不立空不空二藏。以此经圆彰法界。显如来藏。不须从古人科段差别耳)。

　　(○文三)。

　　(◑一正就三科显性二)。

　　([○@║]一会缘入实以总标四)。

　　([○@(?∴)]一总指咸真)。

　　阿难。汝犹未明。一切浮尘。诸幻化相。当处出生。随处灭尽。幻妄称相。其性真为妙觉明体。

　　【疏】总指诸相。前文虽就眼之一门。显真见体。离缘绝相。非生非灭。略会见之与缘。元是菩提妙净明体。而未明三科诸法。皆如幻化。故此指也。浮虚不实。尘翳真性。故曰浮尘。段托虚伪。妄设情名。称幻。无而忽有。毕竟无体。称之曰化。当处出生。随处灭尽。谓刹那不相到也。此刹那性。亦不可得。(已上同资中文)此诸幻相。本无所依。但是迷真。忽然而起。故云当处出生。生即无生。本自寂灭。故云随处灭尽。(［孤山云］诸法不实。如幻如化。处谓真体。幻生幻灭。不离于真。波起波息。不离于水。故曰当处出生。随处灭尽)楞伽经云。一切法不生。我说刹那义。初生即有灭。不为愚者说。中论云。诸法不自生。亦不从他生。不共不无因。是故知无生。彼之无生。即此之灭尽也。以妄见取。似有浮相。毕竟无体。犹如幻事。故云幻妄称相。无体之处。元是菩提妙觉明性。故云。其性真为妙觉明体。(去来妄见生灭。故曰幻妄称相。幻是妄故。故名幻妄。其性等者。波为水相。水即波性。波水一如性相名失。为开示故。云相云性。而此相性。即非相性)问。幻相不实。毕竟无体。何得复云。其性真为妙觉明体。答。譬如空华。由依翳病。观空故有。离空无别华相。空华虽无自性。然以虚空为所依体。若翳病差。华相虽灭。空性不灭。诸法性相。亦复如是。幻相虽灭。真性不动。问。若如是者。斯则真如即万法。万法即真如。何得一体。立真立妄。答。亦如空华。翳者妄见。若无翳目。唯见晴空。而无华相。故知万法虽真。唯证乃知。非是识心之所能见。以凡夫人。心识粗动。唯见世间粗动之相。执此粗相。为相所碍。不见真性。故前文云。迷己为物。故于是中观大观小。故今广破。执丧空明。由是悟入佛之知见。故华严云。一切法无生。一切法无灭。若能如是解。诸佛当现前。前文亦云。若能转物。即同如来。皆斯义也。

　　([○@(?∴)]二别列诸妄)。

　　如是乃至。五阴六入。从十二处。至十八界。因缘和合虚妄有生。因缘别离。虚妄名灭。

　　［宗镜］觉皇随顺世法。曲徇机宜。欲显无相之门。先明有相之理。因方便而开真实。假有作而证无生。于四俗谛中。立第二随事差别谛。说三科法门。今欲会有归空。应当先立后破。须知窟穴。方可倾巢【疏】诸法名数。不能尽言。但举三科。自摄一切。故云乃至。三科者。谓蕴处界。今于处中。别出六根。故有六入。此之三科。乃是世间虚妄分别。幻因缘合。假名为生。幻因缘离。假名为灭。实无有体。可生可灭(［孤山云］诸经皆列三科。谓阴处界。以对愚根乐。各有三故。而今有四。更加六入。秪是破十二处中。内六处耳)。

　　(○［引说］［俱舍偈云］聚生门种族。是蕴处界义。愚根乐三故。说蕴处界三［清凉释曰］聚谓积聚即是蕴义。谓是生死有为果相。种族是界义。谓是爱着生死因门。（论有两释一族者谓种族也是生本义谓十八界为同类因各生自类等流果故是法生本二族类义十八种法种类自性各别不同故）生门是处义。谓诸识内外缘相然不离色心。（谓六根六境是心心所生长门处）论下半偈。明起教不同。谓愚有三。一愚心所为我（大毗婆沙云若迷心不迷色则合色开心数）二愚色。（若迷色不迷心则合色开心为十二入）三双迷心色。（若心色俱迷则心色俱开为十八界）如次配三。言根有。二者。谓上根闻略得悟。故说五蕴。中根闻中。说十二处。下根闻广方了。说十八界。言乐三者。谓乐略说蕴。乐中说处。乐广说界)。

　　(△［止观云］阴界入三。并可为境。以宽缦难示。故从指的。略二界就阴。如去文就尺。略四阴从识阴如去尺就寸。以由界入。所摄宽多。阴唯有为。有为之中。义兼心色故置色存心。心名复含心及心所。今且观心王。置于心所。则一念心十界。三科如丈。一界五阴如尺。唯在识心如寸。若达心具一切法已。方能度入一切色心。如一一尺。无非是寸。及一一丈无非是尺。是故丈尺全体是寸)。

　　([○@(?∴)]三斥迷圆实)。

　　殊不能知生灭去来。本如来藏。常住妙明。不动周圆。妙真如性。

　　［宗镜］此心是凡圣之宅。根境之元。凡夫执作赖耶之识。成生死苦恼之因。圣者达为如来藏心。受涅槃常乐之果。此阿赖耶识。即是真心不守自性。随染净缘。不合而合。能含藏一切真俗境界。如明镜不与影像合。而含影像。故名藏识。此约有和合义边。若不和合义者。即体常不变。故号真如。若有不信阿赖耶识。即是如来藏。别求真如理者如离镜觅像。即是恶慧。如起信真如生灭。二门无碍。唯是一心者。所以楞严云。生灭去来。本如来藏。如今人随情执重。故多认阿赖耶。不信者如来藏。不知云阿赖耶。则有名无体。以情执有。不究竟故。若证圣时。其名即舍。若云如来藏心。则有名有体。以本有非执故。至未来际不断故。如以金作镮。镮体虚。金体露。现如来藏作赖耶。赖耶相虚。藏性现。凭虚则妄执所宜。从实则佛所印可(［私谓］永明广明阿赖耶。是如来藏心。故云。首楞严经。以如来藏为宗如来藏即阿赖耶。此一经之枢要也)【疏】殊不知者。斥其异乎能知也。一切诸法本自不生。今则无灭。非三世法。故无去来。生灭去来。既不可得。如来藏性。元自常住。本不曾动。周遍湛寂。众生迷倒。为物所转。殊不觉知。是迷圆实也(［孤山云］此明九界即见佛界。迷故不知。一一界中。咸具阴等。而此妄想即是。真理。故无生灭去来等相)。

　　(△［补遗云］前文示常住真心体遍诸法。今将广约诸法。故于此唱如来藏名。显常住真心也)。

　　(○［引证］［起信疏云］楞伽云。如来藏名阿赖耶识。而与无明七识共俱。如大海波。常无断绝。又云。如来藏为无始虚伪恶习所熏。名为识藏［记云］大海如梨耶。波如无明七识。水即如来藏。以从无始时来。真妄和合未曾舍离。循环诸趣。生死无穷藏性于中。随而摄受。而其体性未尝去来。故云。生灭去来。本如来藏。如来藏具三种义。一隐覆。有二义。一者藏如来故。名如来藏。即烦恼为能藏。如来为所藏。故云。一切众生。即如来藏。如来之藏。依主释也。二者如来自隐不现。法身无相。名如来藏。如来即藏持业释也。二含摄。有三义。一体含用。二圣含凡。三因含果。前二持业。后一依主。三出生。谓十地证真名藏。能成佛果名如来。亦持业释)。

　　(○［胜鬘云］生死二法。名如来藏。如来法身。不离烦恼藏。名如来藏)。

　　(○［如来藏经云］一切众生。贪瞋痴诸烦恼中。有如来身。乃至常无染污。德相具足。如我无异)。

　　(○［尼犍经云］王名严炽。有大萨遮来入其国。乃说大王。当知依烦恼身。观如来身。何以故。此身即是。如来藏故。一切烦恼诸垢藏中。佛性满足。如石中金木中火。地中水。乳中酪。麻中油。禾中子。藏中金。模中象。孕中胎。云中日。是故我言。烦恼之中。有如来藏)。

　　([○@(?∴)]四结显超情)。

　　性真常中。求于去来。迷悟生死。了无所得。

　　［宗镜］十二因缘。一人一念。悉皆具足。一日一夜。凡几起念。念念织几十二因缘。成六趣无穷之生死。是以生死无体。全是如来藏。第一义心。迷悟升沉。了不可得【疏】了。毕竟也。迷悟。生佛也。亦真妄也。生佛真妄。去来生死。一切对待。情谓故有。一真如性。尚无此名。况有诸法对待相耶。情忘体现。毕竟无得(［融室云］真如性中。去无所至。来无所从。迷实无始。悟亦无终。生无四大可合。死无五阴可坏。了无所得。斯之谓与)。

　　(△［二楞云］中论疏云。常则人天定位。故无往来。无常则六趣各尽一形。亦无往来。又常则凝然不动。即无往来。无常则念念变易。令谁往来。是则常与无常。俱不相到。皆无往来。故云。是法住法位。世间相常住)。

　　(△［鹤林讲义曰］生灭去来。具一切十法界相。去来。即生灭也。俱通心色。色有依正。如世界成住坏空。各二十劫。乃至一期刹那。一一俱有生灭去来。于世界中。一切诸法。乃至一尘一毛。生住异灭。一一如是。如非非想处。八万劫中。乃至刹那。一一皆生住异灭。一切诸天如是。人生胎中五位。至于老死如是。六道众生。乃至一蚊一蚁。亦如是。声闻缘觉菩萨。无明未尽。有流注细相生住异灭。但除佛界也。约心者。一切众生。皆有八识。从本已来。生灭不停。前五于一时中。有无边生住异灭。何况过去。第六攀缘极于过去。第七过去劫未尝间断。第八如急流水。生灭极微。一切色心种子。皆依生灭。更难穷也。言常住妙明。不动周圆者。以诸法即如来藏如来藏不动故。诸法即是不动李长者以无明即是不动智故。周即入一切法。圆即摄一切法。摄入不碍。不可思议。即华严理遍于事。事遍于理门也)。

　　([○@║]二破执显真以别释四)。

　　(◑一破五阴二)。

　　([?∴]一总征)。

　　阿难。云何五阴。本如来藏。妙真如性。

　　［宗镜］只如五蕴初科。四大元始。以何为义。答。蕴者藏也。亦云五阴。(【疏】梵云塞健陀。此云蕴。古翻为阴［音义云］汉来翻经为阴。僧睿改为众。唐三藏改为蕴)阴者。覆也。即蕴藏妄种。覆蔽真心。杂集论云。蕴者积聚义。(蕴是积聚。阴是盖覆。积聚有为。盖覆真性)又荷杂染担。如肩荷担。此约俗谛以释。若论真谛。无一法可聚。以各无自体。亦无自性故(［止观云］阴者。阴盖善法。此就因得名。又阴是积聚。生死重沓。此就果得名。行人受身。谁不阴入。重担现前。是故初显。婆沙中云。阴是何义。答聚义。略义。积义。总义。如种种杂物。以为一聚。色乃至识。聚在一处。故名为聚。乃至含于三世内外。故名为总。中间诸名。准此可知。问五取蕴与阴。有何差别。答蕴通漏无漏。取蕴唯有漏。蕴之与阴。新旧异谈。蕴与积聚。与阴义同。言重担者。五阴是担。生死重沓。故名为重)。

　　(○［涅槃德王品云］菩萨断除五阴。所谓阴者。能令众生。生死相续。不离重担。分散聚合。三世所摄。求其实义。了不可得［师子吼品云］以烦恼锁。系缚五阴。离五阴已。无别烦恼。离烦恼已。无别五阴。如柱柱屋。离屋无柱。离柱无屋。众生五阴。亦复如是。有烦恼故。名为系缚。无烦恼故。名为解脱。如拳合掌。系缚等三。合散生灭。更无别法。众生五阴。亦复如是)。

　　(○［仁王般若经云］众生识初一念。识异木石。生恶为无量恶识本。生善为无量恶识本。初一念。金刚终一念。于中生不可说不可说识。成众生色心根本。色名色盖。心名识盖。想盖。受盖。行盖盖。者阴覆为用。身名积聚。大王。此一色法。生无量色。眼得为色。耳得为声。鼻得为香。舌得为味。身得为触。坚持名地。水名润。火名热。轻动名风。生五色处。名五知根。如是一色一心。生不可说无量色心)。

　　△【疏】此阴有五。摄有为尽。何所不该。(［手鉴云］然色等蕴。通于无漏出世之义。谓诸佛五蕴。因灭无常色获常色等。兼通无为。今但取有漏有为蕴。不摄无为。义不相应故。何所不该者。以五阴摄于百法。但除六无为故。颂曰。色摄十一全。受想各当一。八王识蕴收。七十三行摄。无为非积聚。不在蕴门摄。故曰五蕴摄有为尽)前文总标。乃至五阴等。皆如来藏。今此别征。逐科推检。令知虚妄。本非因缘及自然有。元是藏体。妙真如性(［起信云］推求五阴。色之与心。六尘境界。毕竟无念［谷响云］然此五中一色四心。（合六尘五根为一色法受想行识诸心心所名为四阴）三数一王。名随部执。（受想行识前三心所后一心王合为四阴俱属于心）心王了其总相。心所了其别相。以识创起。但缘青等总相。次取境像即想心。次领纳前境即受心。次起烦恼造作即行心。凡夫妄想。计为实有。今经显破。五阴元空也)。

　　(○［华严颂云］心如工画师。造种种五阴。一切世间中。莫不从心造［宗镜释云］种种五阴者。十法界五阴也。十种阴界不同。故名五阴。世间众生不同。揽五阴。通称众生)。

　　(○［大庄严法王经云］世间诸法。皆称坚实。以此五种为喻。一色如聚沫喻。二受如水泡喻。三想如阳焰喻。四行如芭蕉喻。五识如幻事喻［宗镜云］以般若照见五蕴皆空。聚沫之色既虚。水泡之受何有。阳焰之想非实。芭蕉之行唯空。幻识倏尔无依。空大湛然不动)。

　　([?∴]二别破五)。

　　([?(○/○)]一色阴)。

　　(○［宗镜云］楞伽佛告大慧。当善四大造色先观色阴。从四大所造。展转相因而生。四大中既无主宰。谁能合集以成色乎。以此观之。色阴即空。色阴既空。四大何有)。

　　(○［清凉云］色以变碍为相。俱舍中色有二义。一变坏义。论曰。始自色根。终乎无表。世尊何故说为色耶。答可变坏故。名为色蕴。释曰。变者。显刹那无常。坏者。显众分无常。问云。谁能变坏。谓手足触故等。即便变坏。广说乃至蚊虻等触。二变碍义。论曰。有说变碍。故名为色。释曰。变谓变坏。碍谓质碍。若尔。极微应不名色。无变碍故。此难不然。无一极微。各处而住。众微聚集。变碍义成)。

　　(○［百法论］色法十一。释曰。色。根尘总名。声香味等俱名色。此色阴但指根尘。不同相宗通说)。

　　([│/○]文三。一寄喻总标)。

　　阿难。譬如有人。以清净目。观晴明空。唯一晴虚。迥无所有。其人无故。不动目睛。瞪以发劳。则于虚空。别见狂华。复有一切狂乱非相。色阴当知。亦复如是。

　　【疏】喻真性本空也。目喻智。空喻理。以果海无别色声。唯如如理及如如智独存。(［孤山云］净目。喻本具真智。晴空。况本具真理。唯一晴空。即理智一如也。迥无所有。绝九界妄色也)其人下。喻迷真起妄也。故。事也。瞪。直视貌。不由别事。只因自不动目。直视于空。目睛劳倦。遂见华相。或见毛轮第二月等。故云一切。色阴亦尔。以不如实知真如法一故。不觉动念。现六尘境。即色阴起也(［孤山云］其人。喻众生也。背真合妄。故曰无故。不动目睛。妄心取着也。瞪以发劳。妄惑润业也。于妙性中。现九界色。故曰于空见狂华等)。

　　(△［定林云］以空顽故。非有现有。而为色空)。

　　(△［熏闻云］此须兼带上下文相显之。既以狂华喻于色阴。下文即云。是诸狂华。不从空来等。正喻色阴。不从因缘等生也。以能喻之文既悉。故所喻之文甚略。说在中间。真语巧妙也。余四仿此)。

　　([│/○]二约喻广破二)。

　　([?(▽/○)]一标无生)。

　　阿难。是诸狂华。非从空来。非从目出。

　　【疏】空元无华。妄见生起。说谁出来。真元无色。妄分质碍。复何从所(［融室云］狂华若从空来。色则属自然生。若从目出。属因缘有)。

　　(△［熏闻云］非空。破他性非目。破自性。约法言之。应以心境而分自他。余四阴中。皆有自他二义。盖四性中存略而破也。唯行阴有离自他意。似破无因。问经破人法二执。何故须破四性。于四性中。多破自他。答荆溪云。四性为诸见本自他复为共无本。所以然也)。

　　([?(▽/○)]二破生处)。

　　如是阿难。若空来者。既从空来。还从空入。若有出入。即非虚空。空若非空。自不容其华相起灭。如阿难体。不容阿难。

　　【疏】破空生也。见华既从空生。不见应从空入。空无内外。何出入之有。设有出入。即是实色。不合名空。既非虚空。云何华出。见实物时。无华生故。如阿难体。是其实色。见汝体时。岂容更有阿难出耶(［孤山云］譬空有实体。则不容空华)。

　　(△［融室云］如彼空室。可容阿难。阿难自体。宁容自体)。

　　(○［引证］［般若经云］如实知色来无所从。去无所趣。虽无来无去。而生法相应。是名如实知色生。虽无来无去。而灭色相应。是名如实知色灭。如实知色无生无灭。无去无来。无染无净。无增无减。常如其性不虚妄。不变易。是名如实知色真如。菩萨修行般若时。如实知色。色自性。乃至知识如聚幻等。是为能学五蕴)。

　　若目出者。既从目出。还从目入。即此华性。从目出故。当合有见。若有见者。去既华空。旋合见眼。若无见者。出既翳空。旋当翳眼。又见华时。目应无翳。云何晴空。号清明眼。

　　【疏】此下破目出。如人从屋。出必有入。目既有见。能出于华。华应有见。(［孤山云］谓眼既有见。华亦应见［释要云］从目出故。当合有见者。母有故。子亦有也［直解云］若从能见之目出。则受眼家气分。当应有见)从目出去。能华于空。自空归目。合见于眼。若此华性。虽从目出。而无有见。斯但为翳。既从目出。去翳虚空。归目之时。合应翳眼。(［温陵云］若华从目出。则得目之性。故应有见。今旋时既不见眼。又不翳眼。非目出矣)若汝执言。实不成翳。无妨见华。既无翳目。而能见华。见晴明空。应是翳眼。云何见空。号清明眼(［孤山云］又见华时下。重约华从眼出破也。若以无翳见有空华。则见无空华。复是何眼［释要云］若见华是好眼。应见晴空。却是病眼。何以观晴空时。号清明眼)。

　　(△［起信疏云］如不见空华。谁是病眼。记云。须知见空华者。是病眼。若眼明净。必不见华。楞严云。若无翳目。乃至号清明眼)。

　　([│/○]三结成虚妄)。

　　是故当知。色阴虚妄。本非因缘。非自然性。

　　［资中］若知。华相即空。则显色阴本如来藏【疏】华无所出。色阴不生。本妙真常。何曾起灭。而说因缘自然。真为虚妄(［私谓］四科首文。标示藏性每科末文结归虚妄。注家于此。咸有补缀之词。今观此中之文。全用四性观推检。广明五阴等。一切浮尘幻妄称相。乃至因缘别离虚妄。名灭等文。其本如来藏。常住妙明。不动周圆之义。至七大文中。会归如来藏。清净本然。周遍法界等文。方乃铺陈舒展。浑圆具足。结成标文。云何本如来藏。妙真如性之语。经文前破后立。总别相望。义科章门。脉络皎然。勿致疑于标结异词。而用影㸦消释也)。

　　([?(○/○)]二受阴)。

　　(○［清凉云］圣教说受。开合不同。或总名受。即遍行数。或分为三。谓苦乐舍唯识云。受谓领纳。顺违俱非。境相为性。领顺境相。适悦身心名为乐受。顽违境相。逼迫身心。说名苦受。领中容境相。于身于心。非逼非悦。名不苦不乐受。或分为五。谓苦乐忧喜舍。唯识云。诸适悦受。五识相应。但名为乐。意识相应。若在欲界初二静虑近分名喜。但悦心故。若在初二静虑根本名喜。悦身心故。若在第三静虑近分根本名乐。安静尤重。无分别故。诸逼迫受。五识相应。但名为苦。意识俱者。有义唯忧。逼迫心故。有义通二。人中天者。但名为忧。非尤重故。傍生鬼趣。名忧名苦。杂受纯受。有轻重故。捺落迦中。唯名为苦。纯受尤重。无分别故。三中苦乐各分二者。论云。适悦身心。相各异故。由无分别。有分别故。尤重轻微。有差别故。四不苦不乐不分二者。论云。非逼非悦。相无异故)。

　　(△［智论云］众生以何因缘故。贪着此身。以乐受故。所以者何从内六情外六尘和合故。生六种识。六种识中。生三种受。苦受。乐受。不苦不乐受。一切世间系缚。受为主。以受故。生诸结使。乐受生贪欲。苦受生瞋恚。不苦不乐。受生愚痴三毒。及业因缘)。

　　(△［析玄云］六根各具五受)。

　　([│/○]文三。一寄喻总标)。

　　阿难。譬如有人。手足宴安。百骸调适。忽如忘生。性无违顺。其人无故。以二手掌。于二手中。妄生涩滑。冷热诸相。受阴当知。亦复如是。

　　【疏】喻一真也。宴静。调和。适。悦也。骸。体也。忘生。忘形也。身肢安静。恬然畅适。而无苦乐二境相逼。忽然如其无形一般。斯盖但以舍受相应。不觉此形之有生也。(［证真云］忘生。犹忘形也。谓身肢安悦。不兴苦乐忧喜诸受相应。恬然静住。似无形命)李陵云。每一念至。忽如忘生。(［私谓］忽如忘生。如国觉云。百骸调适。忽忘我身也。疏引李陵书。盖舍其义而掇其词)其人下。喻起妄也。性无违顺喻真性寂然。妄本无因。故云无故。真妄和合。如两手相摩。领纳违顺。如妄生涩滑。(已上资中文)阿赖耶识。变起世间。故云生涩滑等。或可二手及空。喻根境识。根境识三。和合生触。触是受因。从此领纳。故知受阴无明妄念。迷真和合。假托而生。故下破之(［荆公云］以觉迷故。无所生所。而为受阴)。

　　(△［二楞云］受是遍行心所。诸识中皆有受相。前五离三合二受用偏多。以前五根。对前五尘。发起前五识领纳违顺之境。故以触言。触亦遍行心所。以触缘受故)。

　　(○［引证］宗镜云。遍行五者。唯识云。谓触作意受想思触谓三和者。谓根境识三事和合分别为体。受依为业。又即三和是因。触是其果。令心心所触境为性。受想思等所依为业。触若不生时。余受一心所。亦不能生。和合一切心及心所。令同触前境。是触自性也。即诸心所缘境时。皆是触功能自性也。即此触似彼三和。与受等为所依。是触之业用也)。

　　(△［清凉云］触通身心。寒热饥渴。必与心俱。故属遍行。寒是冷触。热即火大。能造触也。俱舍说此之四触。亦是心所。论云。食欲名饥。暖欲名冷。饮名渴释曰。暖欲名冷者。热准于冷。冷热相翻。义亦有欲。故此四种。皆为意业)。

　　(△［止观云］触是四大。动轻是风。痒暖是火。冷滑是水。重涩是地。体用相添。则有八触)。

　　([│/○]二约喻广破二)。

　　([?(▽/○)]一标无生)。

　　阿难。是诸幻触。不从空来。不从掌出。

　　【疏】冷暖本无。手合故有。故云幻触(［桐洲云］能触即身。所触即境。故言幻触)受阴不实。妄缘假生。故无来处。

　　([?(▽/○)]二破生处)。

　　如是阿难。若空来者。既能触掌。何不触身。不应虚空。选择来触。

　　【疏】破空生也。虚空平等。无所不在。岂能选择。不触乎身。而触于掌(［温陵云］空体常遍。不应有择)。

　　若从掌出。应非待合。又掌出故。合则掌知。离即触入。臂腕骨髓。应亦觉知入时踪迹。必有觉心。知出知入。自有一物。身中往来。何待合知。要名为触。

　　【疏】已下破掌出。若此涩滑从掌而出。掌未合时。何无涩滑。(［温陵云］掌当自出。不应有待［融室云］幻触若自掌出。孤掌即出。应非待合)若汝执言。掌虽生触。须待合时。此触方出。若尔。合既触出。离应触入。若触入时。所经之处。应亦觉知触入踪迹。(［融室云］两掌合时。所出之触。则属掌知。二掌离时无觉。即是触入掌中而去。邻近之臂腕骨髓。应亦知其踪迹)若实觉知。触常在体。应须常知。何待合知(必曰有其觉心。知触之出。知触之入。则自有一觉知之物。于身中往来。何待掌合而知。要得名为冷暖诸触也)。

　　(△［温陵云］若从掌出。出必有入。然合而触时。掌虽有知。离而入时。臂且不觉。既无定入。全一虚妄)。

　　([│/○]三结成虚妄)。

　　是故当知。受阴虚妄。本非因缘。非自然性。

　　【疏】既知幻触。能生于受。推其触性都无。故知受阴虚妄。

　　([?(○/○)]三想阴)。

　　(○［清凉云］想以取像者。唯识云。想于境取像为性。施设种种名言为业。谓要安立境分齐相。方能随起种种名言。杂集云。构了相是想相。由此想故。构了种种像类。随所见闻觉知之义。起诸言说)。

　　(○［宗镜云］想谓名句文身熏习为缘。取相为体。发言议为业。又想能安立自境分剂。若心起时。无此想者。应不能取境分齐相。于境取像为性。施设种种名言为业。种种名言。皆由于想。是想功能)。

　　(○［大乘广五蕴论云］想即思想之义。谓意识与六尘相应而成六想。和合积聚。故名想蕴。六想谓意识着色想色。着声想声。乃至着法想法等)。

　　([│/○]文三。一寄喻总标)。

　　阿难。譬如有人。谈说酢(酢音醋)梅。口中水出。思蹋悬崖。足心酸涩。想阴当知。亦复如是。

　　【疏】想以想像为义。想像不实。从虚妄有。故以说酢水生。思崖酸起为喻。因说亲酸。因思想峻。故有水酸。以想喻想。近取譬耳(［定林云］谈说酢梅。但有名言。思蹋悬崖。初无实事。而能令心真受酸涩。此足知为妙真如性)。

　　(△［温陵云］说梅思崖。无实相也。口水足酸。由心成相也。凡想如之)。

　　(△［二楞云］分别缘虑曰想。亦是遍行心所。以能安立。自境分齐故。前五随念。第六计度。七八忆持。皆能安立自境。而第六意识偏多。以能缘虑三世境故。以是融通妄想故。按诸师以五阴分配八识。古师则不然者。以一一阴各通八识。一一识各具五阴。不应克定某阴是某识也。今钞略存二楞一解)。

　　([│/○]二约喻广破三)。

　　([?(▽/○)]一标无生)。

　　阿难。如是酢说。不从梅生。非从口入。

　　【疏】以水喻想。今推酢说。说既不有。水从何生。

　　([?(▽/○)]二破生处)。

　　如是阿难。若梅生者。梅合自谈。何待人说。若从口入。自合口闻。何须待耳。若独耳闻。此水何不耳中而出。

　　【疏】因人说梅。梅何有说。故非梅生。若因人说。水便口流。口既流水。应合闻说。何用耳闻。口若不闻。唯耳闻者。耳既闻说。亦合流水。故云此水何不耳中流出。说不得梅。梅不至口。耳自闻说。水却口流。说梅与水。二俱叵得(［温陵云］人谈梅而口水。梅不能谈。计梅出者妄。耳闻梅而心想。口不能闻。计口入者妄。耳闻梅而耳无水。计说计闻。皆妄也)。

　　([?(▽/○)]三类思崖)。

　　想蹋悬崖。与说相类。

　　【疏】类说应云。如是崖想。不从崖生。不从足入。若崖生者。崖合自思。何待人想。若从足入。足应有思。何须心想。若独心思。此酸只应心中自有。何以足心却有酸涩。

　　([│/○]三结成虚妄)。

　　是故当知。想阴虚妄。本非因缘。非自然性。

　　【疏】说酢思崖。水酸形体。想像虚伪。能所俱空。元是菩提妙觉明性。何因缘自然之有耶(［楞伽经云］佛言。前圣所知。转相授受。妄想无性)。

　　([?(○/○)]四行阴)。

　　(○［清凉云］行以迁流者。俱舍云。造作迁流二义名行。杂集云。造作相是行相。由此行故。令心造作。谓于善恶无记品中。驱役心故。释曰。俱舍二义。今取迁流。欲诃毁故。约经而言。思即行蕴。唯识云。云何为思。谓令心造作为性。于善恶等役心为业。谓能取境正因等相。驱役自心令造善等)。

　　(○［广五蕴论云］行即迁流造作之义。谓因意识思想诸尘。造作善恶诸行。和合积聚。故名为行蕴)。

　　([│/○]文三。一寄喻总标)。

　　阿难。譬如暴流。波浪相续。前际后际。不相逾越。行阴当知。亦复如是。

　　【疏】行以迁流造作为义。刹那无常。念念迁谢。生死死生。如旋火轮。无有休息。故以暴流波浪相续。无逾越义。以为喻也(［孤山云］前念灭。后念生。后不至前。故云不相逾越)。

　　(○［引证］［唯识云］如暴流水。非断非常。相续长时。有所漂溺。此识亦尔。从无始来。生灭相续。非常非断。漂溺有情。令不出离。又如暴流。虽风等系。起诸波浪。而流不断。此识亦尔虽遇众缘。起眼识等。而恒相续。又如暴流。漂水上下。水草等物。随流不舍。此识亦尔与内习气。外触等法。恒相流转)。

　　(○［宗镜云］一前流不自流。由后流排故流。则前流无自性。故不知后。二后流虽排前流。而不到于前流。亦不相知。三后流不自流。由前流引故流。则后流无自性。故不能知前。四前流虽引后。而不至后。故亦不相知。生灭前后者。谓前灭后生。互相引排。此即竖说。如壮与老。谓此流水刹那生灭。前刹那灭。后刹那生。此彼前后者此即横说。犹如二人。同行挟径。后人排前。前人引后。分分之水。皆有前后。乃至毫滴。有前毫滴后毫渧故聚多成流注。则无性矣。小乘亦说当处生灭无容从此。转至余方。而不知无性缘起之义耳)。

　　(△［二楞云］迁流曰行。即遍行心所之思。以能驱役自心。造善恶等故。即是业行。于百法中摄法最多。八识皆有迁流。末那迁流最胜。以念念不断故。八识皆有思。末那思最胜。以恒审思量故)。

　　([│/○]三约喻广破二)。

　　([?(▽/○)]一标无生)。

　　阿难。如是流性。不因空生。不因水有。亦非水性。非离空水。

　　【疏】即空即水。离空离水。求暴流体。俱不可得。行阴亦尔。本无生处。

　　([?(▽/○)]二破生处)。

　　如是阿难。若因空生。则诸十方。无尽虚空。成无尽流。世界自然。俱受沦溺。

　　【疏】破空生流也。流从空生。空体常在。流应常生。虚空性遍。流亦应遍。斯则但见暴流。应无世界。又如何分水陆空行耶(［讲录云］虚空无尽。瀑流有尽。喻真如寂然无尽行阴迁流有尽)。

　　若因水有。则此暴流。性应非水。有所有相。今应现在。

　　［资中］若因其水。别有流性。因果性别。则暴流性。应不是水。能有是水。所有是流。二相若殊。俱应现在【疏】破水生流也。流从水生。水与暴流。两体应异。水为能生。流为所生。如树生果。果不是树。二俱现在。(如因树有果。能生之树。与所有之果。历然见在)今且不然。如何因水耶(［温陵云］有所有相。谓流应离水。别自有体相也)。

　　若即水性。则澄清时。应非水体。

　　【疏】破流即水也。流相漂动。水性澄清。若此漂动。便是水相者。至澄清时。应非是水。暴流漂动。已是水故(［二楞云］暴流尽则水澄行阴尽而心净)。

　　若离空水。空非有外。水外无流。

　　【疏】破离空离水也。离空有流。空且无外。何离之有。若离水有。水外求波。故应非理。流既无生。行阴元寂(［温陵云］空非有外。水流其间。水外无流。流终依水)。

　　(△［荆公云］识精。水也。其性为空。行如水流。依此空水。若无空水。则流无所生。若无识性。则行无所起)。

　　(△［二楞云］离空离水。则无流相。以行阴除真如业识。无自体故)。

　　([│/○]三结成虚妄)。

　　是故当知。行阴虚妄。本非因缘。非自然性(如文可解)。

　　([?(○/○)]五识阴)。

　　(○［清凉云］识以了别者俱舍云。识谓各了别。论云。了别名识。此有六种了别不同故名为识杂集云。了别相是识相。由此识故。了别色声香味触法等。种种境界)。

　　(○［持世经云］佛言。诸凡夫于见闻觉知中。计得识阴。贪着见闻觉知法。为识阴所缚。以心意识合系故。驰求往来。从此世至彼世。从彼世至彼世。皆识阴所缚故。不能如实知识阴。是颠倒不实。虚妄相应。因见闻觉知法起。此中无有实识者。是诸菩萨。如实观时。知识阴从虚妄识起。从本已来常不生相。知非阴是识阴。像阴是识阴。幻阴是识阴。譬如幻所化人。识不在内。亦不在外。不在中间。识性亦如是。如幻性。虚妄缘生。从忆想分别起。无有实事。如机关木人。识亦如是从颠倒起。虚妄因缘。和合而有)。

　　(○［毗婆沙云］远行是心业。即第八识。续生心也。第八名藏识)。

　　([│/○]文三。一寄喻总标)。

　　阿难。譬如有人。取频伽瓶。塞其两孔。满中擎空。千里远行。用饷他国。识阴当知。亦复如是。

　　［宗镜］此破识阴也。瓶喻于身。空喻于识。若执有识。随身往来者。此处识阴灭。往彼处生时。如将此方虚空。远饷他国。(意云。无有是处。明虚妄也)【疏】频伽。好声鸟也。瓶形似彼。(［温陵云］瓶作鸟形。有名无实。喻众生妄身也)识阴无形。在有情身。如瓶盛空。(此则瓶喻于身)远饷他国者。阿赖耶识。(此则空喻于识)为业所使。随处受生。此阴若灭。彼阴续生。如人擎空。远饷千里(［标指］第八识。是三界生灭根业)。

　　(△［孤山云］业牵识走。如瓶擎空行。舍身受身。喻以远行。现行如此国。中阴生阴。悉如他国［纂要云］或可以瓶喻业。业能系识受身。如瓶能含空。以将瓶人。喻贪爱烦恼。受业润生也)。

　　(△［吴兴云］法句经云。精神居形内。犹雀藏瓶中。（彼经以雀喻识心）瓶破则雀去矣（彼偈云雀来入瓶中罗谷掩瓶口谷穿雀飞去精神随业走）今以人喻业。以瓶喻身。以空喻识。人擎瓶空而行。犹业持身识而去。中阴生阴。皆有色心。并由业力之所任持也)。

　　(△［私谓］瓶身空识。多师分配不一。要不外永明古释耳。雷庵受师。指后文识阴区宇。谓瓶为识之区宇。结弹岳师不应以人喻业。人依业识业识。依身。根身为小瓶。器界为大瓶。人之与身。岂非皆识阴之区宇耶)死有至时。诸根不通。如塞两孔。(［真际云］塞其两孔。喻六七二识。我法二执。塞二空理也)。

　　(△［融室云］两孔。即理智二法)。

　　(△［海印云］瓶喻中阴身。两孔。喻人死见闻塞绝)。

　　(△［荆公云］性觉真空。空遍法界。所妄既立。明理不逾。则此识生。如瓶盛空。与外空有间。然实无间。妄分别耳)。

　　([│/○]二约喻广破二)。

　　([?(▽/○)]一标无生)。

　　阿难。如是虚空。非彼方来。非此方入。

　　【疏】虚空非出入。喻识无往来。既无往来。将何为识。而了别耶(［孤山云］非从彼方。来入此方［补遗云］谓非将彼空。来入此方也)。

　　(△［二楞云］以真如不动。由七八二识迁流。似有往来。故约彼此而说)。

　　([?(▽/○)]二破生处)。

　　如是阿难。若彼方来。则本瓶中。既贮空去。于本瓶地。应少虚空。若此方入。开孔倒瓶。应见空出。

　　［宗镜］若此阴实灭。于本瓶地。应少虚空。若彼阴复生。如开孔倒瓶。应见空出。故知虚空不动。识无去来【疏】彼方。瓶来方也。名本瓶地。空若彼方来于此方。本瓶来处。应少虚空。本处既无所少。应知非彼方来。瓶到之地。名为此方。若此方空。入于瓶内。先合见空从瓶而出。方知空入。出空既无。入空何有。空既无出入。识何曾往来。又此方入者。入此方也。其文易解(［孤山云］若瓶盛空。从彼入此。何故彼方不见空少。此方不见空出。若从彼来。彼应减少其空矣。若从此入。必见其出瓶之相)。

　　([│/○]三结成虚妄)。

　　是故当知。识阴虚妄。本非因缘。非自然性。

　　(［标指］空无出入。识阴不生。本妙真常。何曾起灭。如执因缘自然。皆是虚妄)。

　　○［宗镜合释］大智度论。明乾闼婆城野马谷响等。无智人亦如是。空阴入界中。见吾我及我法。淫瞋心者。四方狂走。求乐自满。颠倒欺诳。穷极懊恼。若以智慧知无我无实法者。是时颠倒愿息。故知色阴如劳目睛。忽现空华之相。受阴如手摩触。妄生冷热之缘。想阴如人说醉梅。口中自然水出。行阴如水上波浪。观之似有奔流。识阴如瓶贮虚空。持之用饷他国。斯则非内非外。不即不离。和合既不成。自然亦非有。若此况是实。则五阴不虚。既并世相而非真。审知阴入而无体。唯是性空法界。如来藏心。无始无终。平等显现(又云。如人被械得脱。而作戏论。是械是脚。何者是解脱是人可怪。于脚械外。别求解脱。众生亦如是。离五阴灭。更求解脱。故知有识则系缚。无识则解脱。如离五阴空。别求解脱者。如离此方空。别求他方空)。

　　(○［合论云］此去至阿难说偈。皆世尊以甚微细智。入世间解。极谈无生。问。何谓无生。曰。虽生而不生是也。世尊说五阴等行相竟。必曰本非因缘非自然性。夫一切诸法。既非因缘而生。又非自然而生。非无生之意乎)。

　　(○［温陵云］身心万法即如来藏妙真如性。道嫌拣择。理忘情谓。凡有言说。皆为戏论。拟心动念。尽涉疑倒。大觉将与觉之。故此卷之初。权且明正倒。辨缘影。择见精。示真量。一就其迷倒情计。拂心眼之尘翳。洗肺肠之浊垢。使心境洒落。真妄两忘。然后融会入如来藏。遂知根尘处界。法法无非妙真如性。此二三卷经大旨也)。

　　大佛顶首楞严经疏解蒙钞卷第二(之三)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第三(之一)

　　海印弟子　蒙叟钱谦益钞

　　(○蹑前正就三科显性科)。

　　(●第二破六入)。

　　(○［孤山云］已下三段经文。语似相滥。而意有傍正。初破六根。虽以根尘对破。核其正意。唯在内入。次十二处。虽根尘㸦破。而正在于尘。以前段中。已破根故。次十八界。虽根境识三。相对推破。然论正意。唯在六识。以根境二。前已破故)。

　　(△［王舜鼎曰］六入虽主根。然根尘识三。元不相离。所云发知居中。集知居中。皆指识也。故后文云。由尘发知。因根有相。六入正破在根。而尘与识已毕破矣。次下但演现前之六尘。即妄即真。并前六入为十二处。又演缘生之六识。即妄即真。并十二处。为十八界耳)。

　　(◑破六入文二)。

　　([?∴]一总征)。

　　复次阿难。云何六入。本如来藏。妙真如性。

　　【疏】梵语钵罗吠奢。此云入。亦云处。境入之处也。(［释要云］六根不能亡缘反照。为境所入。从此引心。起惑造业)亦是识生处故。然根境二法。俱识生处。今分六根别破。故独以根为入也(［熏闻云］人有二义。一根尘㸦相涉入。二根境俱为识之所入。以是诸经名十二入。楞严唯六根为入者。根有胜义。亲能生识。又根能受境。吸揽前尘。故偏名入。故云六为贼媒。又云六入邨落)。

　　(△［法界次第云］内六入者。此之六法亲。故属内为识所依。故名为入。亦名根者。根以能生为义。此六并有生识之功。故通名根也。外六入者。此六疏。故属外。识所游涉。故名六尘。内外六入。即十二处也)。

　　(○［引证］［俱舍云］入亦名根。根以增上得名。入以来门为义)。

　　(△［止观辅行云］入者涉入。亦名输门。入者。新名为处。婆沙云。入是何义。答输门义。输道义。藏义。仓义。田义。流义。海义。是为入义。今之涉入。及以输名。初明根尘㸦相涉入。次明根为外尘之所得便。由心心所。流入根境。令尘得入。名为输道。故彼论云。门之与道。并是能通。使心心所。得流入也。准俱舍中。法入最宽)。

　　([?∴]二别破六)。

　　([?(○/○)]一眼入三)。

　　([│/○]一标其无体二)。

　　([?(▽/○)]一举喻显妄)。

　　阿难即彼目睛。瞪发劳者。兼目与劳。同是菩提。瞪发劳相。

　　【疏】借前色阴中。见华瞪目。以为喻也。目睛喻觉性。瞪发劳。喻妄念忽生。兼目与劳等。即此眼根。能结所结。起不离真。故云同是菩提。经文语略。若细论之。即净目喻觉性。因瞪发劳。喻无明不了。故成念动。由发劳故。见空中华。喻由念动故。现妄境界。及根身等。兼目与劳下。约喻指法也。目即无明动心。劳即所现根境。及能见心。此之心境。及与动念。俱是菩提性中。无明劳相。无体可得。虚妄发生。犹如瞪目见空中华。俱为劳也(［吴兴云］色阴文。譬如目睛。瞪以发劳。则于虚空。别见狂华等相。以目喻真。以劳喻妄。以华喻色。今指前说。故云即彼目睛等。兼目与劳下。取前文能喻之根。便为此中所喻之法。以彼劳目。正是眼入虚妄之相故。然此能喻。带法言之。菩提即觉。从觉生妄。如瞪发劳。经意云。彼色阴中所说。目之与劳。亦是觉明瞪发劳相。劳相。即空华也。前文空华。遍喻九界五根之色。此中空华。但喻九界眼入之相。前宽此狭。不可混同。当知眼入乃至意入。皆如空华。故六入文。并云。同是菩提瞪发劳相。问何不相就根尘。推破见性。而须指前劳目之事。答根尘遍迷。悟必从要。故指凡夫易解之妄事。用开当机。未了之执情。向下塞耳闻声。畜鼻觉触例亦如是)。

　　(△［海印云］此最微细。非前喻可比。以此中乃说最初六根之元。因见分取相。吸习中归。和合结成五净色根。为浮尘所依。本来无入。今始有也。兼目。即今眼根。为相分劳即见分。以此二分。本无所有。同是菩提瞪发劳相。意显识体。依觉故迷。故云菩提发劳。二分依识而显。为识之行相。不离自证。元无二体。故云同是。约己成六根自体为喻。盖言本无六根。因最初见相和合而成净色。故双举之。以明六根初结之始也)。

　　(△［定林云］菩提。一切如也。以合空则寂以合尘则劳)。

　　([?(▽/○)]二约尘辨无)。

　　因于明暗。二种妄尘。发见居中。吸此尘象。名为见性。此见离彼明暗二尘。毕竟无体。

　　【疏】既因动心。现妄境界。(指眼瞪发劳。见空华色相)于此妄境派成根尘。互为对待。相形而立。本无自性。体不可得。(［吴兴云］一种妄尘者。前指劳目。且据明缘。示其妄相。明必对暗。相待而成)下文云。由尘发知。因根有相。相见无性。犹如交芦。故云。因于明暗。发见居中。(［二楞云］因明暗二尘对待。粘湛发见。目发其见。即居明暗二尘之中。非言根尘之中也。若根尘之中。即名识。不名根)尘既发根。根还取境。根境既备。方成见性。故云吸此名见性等。(见精映色。即吸此尘象而成见性。以吸故能入。如磁能吸铁)既因取境。而得名见。故知此见从影象生。象。喻尘也。起信云。犹如明镜。现于色象。现识亦尔。随其五尘。对至即现。明暗尚如影象。无体可得。况所发见。而有体耶。故云。离彼无体。(浮根四尘［浮］逸奔色。此见由尘而发。离尘无体。故知见性。亦是菩提瞪发劳相)。

　　(△［定林云］由尘发见。故名眼入。离尘无性。是谓虚妄)。

　　([│/○]二破成无相二)。

　　([?(▽/○)]一标无生)。

　　如是阿难。当知是见。非明暗来。非于根出。不于空生。

　　【疏】前文虽云。因于明暗。为显根性本无。假他而有。就妄分别而似有因。今以四处推穷。体无生处。故此标也(［熏闻云］不于空生证真以此句破无因生。非于根出。破自生。非明暗来。破他生。即成三句。若合自他为共意者即四句也。四性之义。随文分别。不可局定。前五阴中。空外无别他性之义。故以空为他生。今文既有明暗。可对他生。证真以空对无因。于义甚便)。

　　([?(▽/○)]二破生处)。

　　何以故。若从明来。暗即随灭。应非见暗。若从暗来。明即随灭。应无见明。若从根生。必无明暗。如是见精。本无自性。若于空出。前瞩尘象。归当见根。又空自观。何关汝入。

　　【疏】初破境生。境中自有明暗相背。因明即不见暗。以暗时无明。见随明灭故。因暗反此。次破根生。根生即不假明暗。明暗不来。根无自性。此中言根生者。以自望自。非谓破识。亦可胜义望世俗根。故云相生。(胜义望世俗根者。谓浮尘根生于胜义。亦以自望自也)。

　　(△［吴兴云］不于根生。破根而推识也。见性闻性。乃至意入。名觉知性。性即识也。以现前六根。生灭难见。故从诸识推而破之。识若不生。根云何立［旁论云］此中非谓无识。但约根尘空三处。显见闻等性。毕竟无生。长水言非谓破识。已先拣苕溪之义)次破空生。若言虚空能生。胜义在浮尘内。进既观象。退应观根。(［云栖云］空为能见。尘象为所见。今眼根在面。我乃尘象。空应反归。见我眼根。如不见眼。前瞩不成)又空中自能有见。何关汝之眼入。

　　([│/○]三结成虚妄)。

　　是故当知。眼入虚妄。本非因缘。非自然性。

　　(不从根境生。破因缘。不从空生。破自然。如前解)。

　　([?(○/○)]二耳入三)。

　　([│/○]一标其无体二)。

　　([?(▽/○)]一举喻显妄)。

　　阿难。譬如有人。以两手指。急塞其耳。耳根劳故。头中作声。兼耳与劳。同是菩提。瞪发劳相。

　　【疏】耳喻真性。手喻无明。真妄和合名塞。动念初起名劳。由念动故境现。如头作声。(［温陵云］指本无声。耳本无闻。妄相感触。头中作声。耳入之妄如是)兼耳与劳下。此之动念。与妄境界。能结之心。所现之境。皆是菩提性中。无明劳相。此中塞耳。同彼直视。故亦言瞪(［熏闻云］五阴中。并云譬如。虽带事说。意在比况。此以假设其事。晓词令悟。正约事相而破也)。

　　(△［私谓］涅槃云。譬如一识。分别说六。譬如一色。眼所见者。则名为色。耳所闻者。则名为声。乃至身所觉者。则名为触。此经破六入。自眼入至意入。皆言菩提瞪发劳相。以真如不守自性。无明一动。六根齐发。语不顿彰。起非次第。与涅槃之旨一也)。

　　([?(▽/○)]二约尘辨无)。

　　因于动静。二种妄尘。发闻居中。吸此尘象。名听闻性。此闻离彼动静二尘。毕竟无体。

　　【疏】尘既发根。根还取境。根境相待。闻始得成。故此耳根。离尘无体(［标指］由因动静二境。发闻知之性也)。

　　(△［孤山云］耳闻动静。犹目见明暗也。诸经所说。对声有闻。缘明有见。今文了义。静亦名闻。暗亦名见。鼻闻通塞。意知生灭。例亦如是)。

　　([│/○]二破成无相二)。

　　([?(▽/○)]一标无生)。

　　如是阿难。当知是闻。非动静来。非于根出。不于空生。

　　([?(▽/○)]二破生处)。

　　何以故。若从静来。动即随灭。应非闻动。若从动来。静即随灭。应无觉静。若从根生。必无动静。如是闻体。本无自性。若于空出。有闻成性。即非虚空。又空自闻。何关汝入。

　　【疏】先破境生。境有动静。闻一则不闻一。以随能生。有生灭故。次破根生。不假动静。闻亦无故。后破空生。空若有闻。自成于根。(［温陵云］有闻成性。谓有所闻。则成有性)又空自闻。岂干于耳。

　　([│/○]三结成虚妄)。

　　是故当知。耳入虚妄。本非因缘。非自然性。

　　([?(○/○)]三鼻入三)。

　　([│/○]一标其无体二)。

　　([?(▽/○)]一举喻显妄)。

　　阿难。譬如有人。急畜其鼻。畜久成劳。则于鼻中。闻有冷触。因触分别。通塞虚实。如是乃至。诸香臭气。兼鼻与劳。同是菩提。瞪发劳相。

　　【疏】鼻喻真性。外风喻无明。畜谓缩气。喻真妄和合。劳喻心动。冷触香臭喻妄境。余文如前(［标指］通塞是鼻家境。气出则通名虚。气入则塞名实)。

　　(△［熏闻云］通塞对尘。虚实对根。根虚则尘通。根实则尘塞)。

　　([?(▽/○)]二约尘辨无)。

　　因于通塞二种妄尘。发闻居中。吸此尘象。名嗅闻性。此闻离彼通塞二尘。毕竟无体。

　　(［海印云］在耳曰听闻。在鼻曰嗅闻。所谓性中相知。用中相背也)。

　　([│/○]二破成无相二)。

　　([?(▽/○)]一标无生)。

　　当知是闻。非通塞来。非于根出。不于空生。

　　(通塞根空。俱无生处)。

　　([?(▽/○)]二破生处)。

　　何以故。若从通来。塞则闻灭。云何知塞。如因塞有。通则无闻。云何发明香臭等触。若从根生。必无通塞。如是闻机。本无自性。若从空出。是闻自当回嗅汝鼻。空自有闻。何关汝入。

　　【疏】先破境生。通塞互破。可知。发明。显了也。次破根生。根生则无境。无境则无根。由尘发知故。机亦根也。(［吴兴云］机。弩之牙也。譬眠伏之根。触香等有发闻之义)次破空生。前则闻境。归则嗅根。空自闻香。汝鼻何用。

　　([│/○]三结成虚妄)。

　　是故当知。鼻入虚妄。本非因缘。非自然性。

　　([?(○/○)]四舌入三)。

　　([│/○]一标其无体二)。

　　([?(▽/○)]一举喻显妄)。

　　阿难。譬如有人。以舌䑛吻。熟䑛令劳。其人若病。则有苦味。无病之人。微有甜触。由甜与苦。显此舌根。不动之时。淡性常在。兼舌与劳。同是菩提瞪发劳相。

　　【疏】舌根不动喻真。吻喻无明。䑛喻真与妄合。劳即念动。念动故境生。如甜苦淡。问。甜苦由劳故生。可喻妄境。淡是舌根不动。合喻于真。为何喻境。答。元来不动。可以喻真。今以由动故显不动。既是形待。故成妄矣。如下云。言妄显诸真。妄真同二妄。

　　([?(▽/○)]二约尘显无)。

　　因甜苦淡二种妄尘。(甜苦摄诸辛酸为一尘。淡自为一尘)发知居中。吸此尘象。名知味性。此知味性。离彼甜苦。及淡二尘。毕竟无体。

　　([│/○]二破成无相二)。

　　([?(▽/○)]一标无生)。

　　如是阿难。当知如是。尝苦淡知。非甜苦来。非因淡有。又非根出。不于空生。

　　([?(▽/○)]二破生处)。

　　何以故。若甜苦来。淡则知灭。云何知淡。若从淡出。甜即知亡。复云何知。甜苦二相。若从舌生。必无甜淡。及与苦尘。斯知味根。本无自性。若于空出。虚空自味。非汝口知。又空自知。何关汝入。

　　【疏】从境。从根。从空。亦如前释。虚空自味者。味犹尝也(［补遗云］虚空自尝味。故曰非汝口知。空自知味。汝舌何用。四句上明味尘。下明舌入。文不相滥)。

　　(△［海印云］知味性。又曰知味根。根性一源也)。

　　([│/○]三结成虚妄)。

　　是故当知。舌入虚妄。本非因缘。非自然性。

　　([?(○/○)]五身入三)。

　　([│/○]一标其无体二)。

　　([?(▽/○)]一举喻显妄)。

　　阿难。譬如有人。以一冷手。触于热手。若冷势多。热者从冷。若热功胜。冷者成热。如是以此。合觉之触。显于离知。涉势若成。因于劳触。兼身与劳。同是菩提瞪发劳相。

　　【疏】二手喻真妄。合喻真妄和合。真有不守自性。随缘成根境等。如随冷热缘。成冷热手。问。二手之中。何手喻真。答。以势劣者喻真。思之(［孤山云］以此合觉之触。显于离知。言离合俱觉。如明暗俱见。动静俱闻也)。

　　(△［温陵云］身。入主触。然触无自性。如两手冷热㸦夺。两无定势。足知其妄也。手不自触。因合觉触。故云合觉之触。合不自合。因离知合。故曰显于离知。涉势若成。谓冷热相涉。使二相相成。因触久成劳。妄生斯相也)。

　　(△［合解云］如可爱触。合则顺。离则违。不可爱触。合则违。离则顺。岂非以此合觉。显于离知。下云。违顺合离。四相触尘。离亦触也。故云离知。又云觉离)。

　　(△［二楞云］触是身家所对之尘。两手俱是身根。无别触尘。故以冷热为触尘也。涉势。是身家劳。冷热。因劳所现之相)。

　　([?(▽/○)]二约尘辨无)。

　　因于离合二种妄尘。发觉居中。吸此尘象。名知觉性。此知觉体。离彼离合违顺二尘。毕竟无体。

　　(［标指］违顺二尘者。因离合有违顺也)。

　　(△［海印云］在身为觉。名知觉性)。

　　([│/○]二破成无相二)。

　　([?(▽/○)]一标无生)。

　　如是阿难。当知是觉。非离合来。非违顺有。不于根出。又非空生。

　　([?(▽/○)]二破生处)。

　　何以故。若合时来。离当已灭。云何觉离。违顺二相。亦复如是。若从根出。必无离合违顺四相。则汝身知。元无自性。心于空出。空自知觉。何关汝入。

　　【疏】破境生更约违顺二相。广其道理。例前离合。次根生空生。皆如文。

　　([│/○]三结成虚妄)。

　　是故当知。身入虚妄。本非因缘。非自然性。

　　([?(○/○)]六意入三)。

　　([│/○]一标其无体二)。

　　([?(▽/○)]一举喻显妄)。

　　阿难。譬如有人。劳倦则眠。睡熟便寤。览尘斯忆。失忆为忘。是其颠倒。生住异灭。吸习中归。不相逾越。称意知根。兼意与劳。同是菩提瞪发劳相。

　　【疏】人喻真性。本自觉故。(石壁法师释梦喻文云。如有一人。真如一心)劳倦则眠。喻无明迷真。性不了故。(忽然睡着。不觉无明忽起)睡熟喻动念现境。谓眠故成梦。(作梦。最初业识相)梦具心境。心喻业转。境喻现相。(见种种事。见是转识相。种种衍事是现识相)寤喻事识。事识取所现境。分别染净。(起心分别。六粗初智相。乃至六业系苦相)不了自心所现。见从外来。如忆梦中之事。不得明了。(圆觉疏云。约虚妄之事。眠时无梦。觉时有梦)故云。览尘斯忆。失忆为忘也。(［温陵云］意入主于忆知。忆知生于寤寐。故托睡寤以明也)［宗镜引沇疏云］览尘斯忆者。忆即是生。失忆为忘者。忘即是灭。失忆不离自心。故曰。是其颠倒生住异灭。(［吴兴云］寤则览尘斯忆。睡则失忆为忘。又睡中有梦。寤中有忘。皆是览尘失忆之相。忆之则生。忘之则灭。故下文云。因于生灭二种妄尘也。以妄对真。即是颠倒)吸习生住异灭。归识心内。故曰中归。前念灭。后念生。无杂乱失。故曰不相逾越(此二妄尘。复为生住异灭。四种细相。念念迁流。吸习此相。中归意根。四相刹那。前后不杂。故曰不相逾越)【疏】已上总指生灭。结成意根。梦中现境。因睡故有。脱体是假。既睡寤已。不了假有。览而忆想。谓是真实。名为颠倒生住异灭。寤寐忆忘。皆生灭也。法中亦尔。动心现境。已是虚妄事识。不了见境实有。名为颠倒。境与分别。前后讹替。念念移易。名生住异灭。览此生灭。全归意根。熏习不断。念念分别。名意根耳。能分别意。所分别境。皆是觉性之中。无明劳相。

　　(○［引证］［清凉云］唯识言睡眠位。身不自在者。坐亦睡眠故。他动摇时。亦不觉故。此令心极暗劣。昧略为性者。不能明利沉审故。言意识不行。即是论中一门转故。显五识不行。百法钞云。意识有明了暗劣二门。此无明了。云一门转)。

　　(○［唯识云］然有为法因缘力故。本无今有。有位名生。生位暂停。即说为住。住别前后。复立异名。暂有还无。无时名灭。此依刹那。假立四相［圆觉钞云］佛性论云。一切有为法。约前际。与生相相应。约后际。与灭相相应。约中际。与住异相相应。三界四相。唯一梦心。皆因根本无明之力)。

　　([?(▽/○)]二约尘辨无)。

　　因于生灭。二种妄尘。集知居中。吸撮内尘。见闻逆流。流不及地。名觉知性。此觉知性。离彼寤寐。生灭二尘。毕竟无体。

　　【疏】集。聚也。中犹内也。吸撮。皆取也。由生灭境。引发集聚。内觉知性。(［二楞云］前五言发见发闻等。此言集知者。发是现行。集是种子。以前五现行。皆从种子发生故)此之觉知。常取生灭。于内分别。非同前五。照外境界。故名内尘。以意根内缘。不缘外故。即前文中聚缘内摇也(［温陵云］意主觉知。而根潜身中。故名集知。居中。意着法尘。而想像内发。故云吸撮内尘。文殊云。法称为内尘。即过去诸法影像是也。亦名落谢尘。阿毗昙名无表色。亦云不可见无对色。皆内尘也)。

　　△［宗镜引沇疏云］眼耳取外尘境。刹那流入意地。从外入内。名为入流。(［融室云］声色等尘。名为流。眼见耳闻。缘现在诸尘。往外顺流。五尘落谢。移其所见所闻声色等流。归于意中。以为法尘。正当声色逆缘之流。故云入流)眼耳唯缘顺境。至第二念。缘不及处。故云流不及地。(流是现尘。今为法尘。则现尘不及于意根。故云流不及地)唯意根独取。名觉知性。(五根流不及之处。即是意根接引去缘。是名意根觉知之性)此觉知性。因前尘起。毕竟无体(此知全滥寤寐生灭二尘而成)。

　　【疏】见闻下。拣异前五也。逆流。犹逆缘也。地。处也。(［温陵云］逆流。谓返缘也。意总五根。故称见闻)前五但顺取外境。不能返缘内尘。此内尘为缘不及处。(五根但能顺缘现境。惟意能返缘五根所缘不及之地。如追忆梦境。五根无及矣)此不及处。唯意根合。即此合处。为意知根(［私谓］永明云。五根现量。不生分别。刹那流入意地。才起寻求。便落比量。此云见闻逆流。正指六识明了意地。能缘五根落谢影子。独头意识所缘之地。故长水曰。拣异前五也。流不及地。名觉知性者。即指第七末那。以第六识。依根得名。根即是第七识故。以六识虽能分别五尘好恶。而传送相续执取。全由七识故。小乘以六识为意。论主破云。且如第六意识。现在前时。念等无间意。已灭无体。如何有思量。用名意耶。须信有第七识。具恒审思量。方得名意。故曰。恒审思量我相随。资中云。唯意根独取。名觉知性。觉知性。即意知根也。近师单指第八。又通指八识。智者详之)。

　　(△［孤山云］前举四相。此惟二者。以生摄住。以灭𠬧异。而且以忆者为生。忘者为灭。内尘。法尘也。见闻逆流者。以忆故。则能逆缘落谢五尘。即览尘斯忆也。流不及地者。以忘故。则成缘于思不及处。即失忆为忘也（按圆师有两释自标此解为正云栖取之）)。

　　([│/○]二破成无相二)。

　　([?(▽/○)]一标无生)。

　　如是阿难。当知如是觉知之根。非寤寐来。非生灭有。不于根出。亦非空生。

　　([?(▽/○)]二破生处)。

　　何以故。若从寤来。寐即随灭。将何为寐。必生时有。灭即同无。令谁受灭。若从灭有。生即灭无。谁知生者。若从根出。寤寐二相。随身开合。离斯二体。此觉知者。同于空华。毕竟无性。若从空生。自是空知。何关汝入。

　　【疏】先约寤寐。次约生灭。法喻虽二。俱破境生。皆㸦有㸦亡也(［合解云］寤生。善恶有记也。寐生昏住无记也。意识有时无记。若随寐灭。将何为寐。令彼昏昧熟睡者是谁。逆缘前五落卸影子。为生法尘。不缘五尘影子。唯昏住无记。是灭法尘。根既随尘而灭。根即同无。令谁受灭。以受灭及知生者。亦意根故。天如补注。谓经文为寐受灭。阙知字义。辄欲改定云。将何知寐。令谁知灭。此则不了经文为受二字。已具含知字之义。失润文之妙。而喜于立异也)次破根生。意根无相。约寤寐显。寤能思察。寐能成梦。知是意根。今破寤寐。自是身之开合。非干意根。列子云。其寤也形开。其寐也形交。交即合也。(资中文)庄子亦云。其寐也魂交。其觉也形开。意云。寤寐无体。自随于身。非是意根。应知意根。毕竟叵得。若从空生。故为不可(［讲录云］意如幽室见。与前五浮根并列。文中于根出等。皆意知根也)。

　　(△［中川云］婆沙云。归趣是意业。谓五根各别所行。意则总领受彼所行。及彼境界。能归趣彼作诸事业。故名意根)。

　　([│/○]三结成虚妄)。

　　是故当知。意入虚妄。本非因缘。非自然性。

　　［宗镜］以妄知强觉。成内众生。因灭想澄空。成外国土。迷湛一心。作内六入。更无别体。唯是真空。意入既虚。前眼等五入亦尔。

　　(◑三破十二处文二)。

　　([?∴]一总征)。

　　复次阿难。云何十二处。本如来藏。妙真如性。

　　【疏】此则正破境也。前已总标。今别征起。以显藏性(［宗镜云］问处以何为义。答论云。识生长门义。（是心识起灭出入之门故）当知种子义。摄一切法义。摄一切法差别义。亦是处义。问何因处唯十二。答杂集云。唯由身及具。能与未来六行受用。为生长门故。谓如过现六行受用相。为眼等所持。未来六行受用相。以根及义为生长门亦尔。唯依根境。立十二处。不依六种受用相识。问处以何为相。答如界。应知随其所应。谓眼当见色。及此种子等。随义应说。今推十二根尘。处所既无。则前六根门。无处而入。后十八界。无界可分。可验众生界中。即今现行心境俱空。世俗谛中。假施设法。悉皆无有)。

　　(○［显宗论云］处谓生门。心心所法。于中生长。故名为处。是能生长彼作用义)。

　　(○［婆沙论云］问一身中有十二处。云何建立十二处耶。答以彼自性作用。有差别故。非㸦相杂。如一室内。有十二人。伎艺各别。虽同一室。而有十二自性作用。若欲观察诸法性相。当依如是十二处教。便生十二处影像明镜)。

　　([?∴]二别破六)。

　　([?(○/○)]一眼色处三)。

　　([│/○]一举事以征)。

　　阿难。汝且观此祇陀树林。及诸泉池。于意云何。此等为是色生眼见。眼生色相。

　　【疏】处以生门为义。六根六境是色生处。故以生处推之。(资中文)根已前破。今正破境。然亦以根相对而破。故双问色生眼生等(［温陵云］树林泉池。色也。能观者眼也)。

　　(△［中川云］前正破根。则以尘对辨。今正破境。则以根对扬。由根尘同源。势若交芦。法不孤起也)。

　　(△［二楞云］见相二分。如蜗牛两角。出则成双。缩则为一。以彼皆从。自证分变现故。故举现前见处双诘也)。

　　(△［吴兴云］初五阴。以喻比法。用破执情。次六入。指假设事。显其妄相。今十二处。乃至七大。即现前见闻。及所目击。示其藏性。斯则从疏洎亲。去假就实。善巧开发。了然可见)。

　　([│/○]二随计牒破)。

　　阿难。若复眼根。生色相者。见空非色。色性应销。销则显发。一切都无。色相既无。谁明空质。空亦如是。

　　【疏】破根生境也。初二句牒。见空非色下破。境有色空。今以色空相对而破。此破色也。(［海眼注云］根生色者。色即是境。安立谛中。因根有相。相对于境。境有色空。还以空色相对破色)若见空时。则无有色。根既生色。名为色性。应合销亡。能生既亡。所生何有。故云。显发一切都无。此则空现色销也。色相下。有二义。一空不自显。由色所显。今既无色。从谁显空。(［温陵云］色空二法对待而显。色相既无。何以显空)又能生根。同是色法。色相既亡。根亦随灭。根既已灭。复欲将何以了空质。(［吴兴云］色相既亡。牒前义也。谁明空质。贵其失也。若谓色销根灭其谁明见空之体质乎)此则空无色显也。空亦如是者。例破生空也。行相如色(应云。若复眼根生空相者。见色非空。空性应销等)。

　　(△［私谓］结文云。见色与空。应以根境及空。推简而破。今以空亦如是一句。括破生一科。译人巧略也)。

　　若复色尘。生眼见者。观空非色。见即销亡。亡则都无。谁明空色。

　　【疏】破境生根也。初二句牒。观空下破。此亦色空相对而破。此破色也。(［海眼注云］尘生根者。境为能生。根为所生。安立谛中。由尘发知。亦以色空相对而破)色既生根。观空之时。色已销灭。从谁生根。而了于空。(［温陵云］谓色能生见。则观空之时。见无所生。故曰销亡)又色能显空。见空之时。色已销灭。从谁显空。下色之一字。义含空能生见。例色应知。单破双结。妙尽译旨(［吴兴云］例前应云。见性既无。谁明空质。空亦如是。此义可了。佛言存略。或译者省之)。

　　(△［私谓］谁明空色。长水谓色之一字。义含云云者。以上文色字。但指色尘。此文色字。兼指根境。根境属色。并以空破。故曰谁明空色也。色空相望。但从色破。是为单破。根境相待。并破于空是为双结。只谁明空色一句。空破根尘。色该根境。是为双结之文。妙尽译旨者也。岳师恐学人不解。例前为补缀之文次云。今兼含二义。故曰空色。则已了矣)。

　　([│/○]三结示虚妄)。

　　是故当知。见与色空。俱无处所。即色与见。二处虚妄。本非因缘。非自然性。

　　【疏】无处所者。无生处也(［桐洲云］见即根。色空即尘。互无能生。故云俱无处所)。

　　([?(○/○)]二耳声处三)。

　　([│/○]一举事以征)。

　　阿难。汝更听此祇陀园中。食办击鼓。众集撞钟。钟鼓音声。前后相续。于意云何。此等为是声来耳边。耳往声处。

　　【疏】此约钟鼓二音。以破根境往来之相也。若知二俱虚妄。何往何来。

　　([│/○]二随计牒破)。

　　阿难。若复此声。来于耳边。如我乞食室罗筏城。在祇陀林。则无有我。此声必来阿难耳处。目连迦叶应不俱闻。何况其中。一千二百五十沙门。一闻钟声。同来食处。

　　【疏】破声来耳边也。初二句牒。如我下破。初举喻。佛。音声也。城。耳根也。林。钟鼓也。此声下。例破。声既来汝耳边。此声已离钟。鼓。只合汝自独闻。不合他人亦听。今且不尔。一切皆闻。应知声无来往(［孤山云］以我喻声。城喻阿难耳。林喻余人耳。我入城内。则林中无我。如声入汝耳。佗耳岂闻)。

　　(△［融室云］如我往罗筏城。则林中无我。无二身故。此之钟声。必来阿难耳边。目连等虽各有耳。应不俱闻。无二声故。何况林中大众。一皆闻声。同至食处)。

　　(△［温陵云］如我入城。祗林无我。喻声来耳边。则余处无声。然千众皆闻。则声处无实矣)。

　　(△［交光云］一身不能并往二处。一声岂能遍至多耳)。

　　若循汝耳。往彼声边。如我归住。祇陀林中。在室罗城。则无有我。汝闻鼓声。其耳已往击鼓之处。钟声齐出。应不俱闻。何况其中。象马牛羊。种种音响。

　　【疏】破耳往声处也。初二句牒。如我下破。初举喻。佛喻耳根。祇园喻鼓。城喻阿难。汝闻下。例破。耳根既往鼓处。阿难应阙耳根。钟声与鼓齐鸣。不合更闻钟响。况余声耶(［孤山云］以我喻耳。林喻鼓声。城喻钟声。我归林中。则城内无我。如耳往鼓处。钟声则无)。

　　(△［融室云］如我归林。城中无我。无二身故。汝耳已往彼击鼓处。应不能并闻钟声。无两种耳根故。何况林中象马等声)。

　　(△［温陵云］如我归林城中无我。喻耳往声处。则余处无耳。然异音皆闻。则耳处无实矣)。

　　(△［交光云］一身不来二处。一耳岂能遍往多声)。

　　(△［会稽惠印解曰］音声体虚周遍法界。背觉合尘。谓有往来。故世尊捏世谛而致诘也。如我入城。林中无我。林中钟鼓。我故不闻。目连迦叶。应不俱闻。何以故。此一钟声。往阿难耳根故。众若俱闻。则一钟容有多声。何况下。例显也。少尚不闻。况复多耶。今且不尔。一闻钟声俱来食处。此破声来耳边也。如我归林。城中无我。城中鼓声。我故不闻。如汝在城。鼓声若出。汝耳已往击鼓之处。钟声齐出。应俱不闻。何以故。汝耳一根已往鼓处。钟必不闻。若俱闻者。则容有多耳。今既不尔。验无来往明矣。此破耳往声边也。按此师别解。亦有理在)。

　　若无来往。亦复无闻。

　　【疏】双结不成闻义也(［孤山云］声不来耳。耳不往声。闻义不立)。

　　(△［交光云］耳根声尘。各住本位。两不相到。故无来往)。

　　([│/○]三结示虚妄)。

　　是故当知。听与音声。俱无处所。即听与声。二处虚妄。本非因缘。非自然性。

　　(［宗镜云］广百门论破根境品云。若耳根合知者。不应远近一时俱闻。声从质来。既有远近。不应一念同至耳根。耳无光明。不应趣境。又声离质。来入耳闻。亦不应理。钟鼓等声。现不离质。远可闻故。若耳与声。无闻而取。如香等不辨方维。若耳与声。不合而取。应无远近。一切皆闻。不合体无。相无别故。或应一切皆不能闻。是故耳根。声合不合。实取自境。二俱不成。问色尘质碍。可分㭊归空。声性虚通。应是实有。答声尘生灭。动静皆空。声不至于耳根。耳不往于声所。既无一物。中间往来。则心境俱虚。声不可得)。

　　([?(○/○)]三鼻香处三)。

　　([│/○]一举事以征)。

　　阿难。汝又嗅此炉中旃檀。此香若复然于一铢。室罗筏城。四十里内。同时闻气。于意云何。此香为复生旃擅木。生于汝鼻。为生于空。

　　【疏】此中但问境之生处。不同前文根境对破(［释文］牛头旃檀。此中无故不翻。释论云。一切香木中。旃檀为第一。律历志。二十四铢为一两)。

　　([│/○]二随计牒破)。

　　阿难。若复此香。生于汝鼻。称鼻所生。当从鼻出。鼻非旃檀。云何鼻中有旃檀气。称汝闻香。当于鼻入。鼻中出香。说闻非义。

　　【疏】破根生也。初牒。称鼻下。正破。称汝下。纵破。设许汝鼻。能生于香。生义虽成。闻义不立。以但能出香。不从外入。与鼻合故。

　　若生于空。空性常恒。香应常在。何藉炉中。爇此枯木。

　　【疏】破空生也。空性常住。应常有香。何须烧木。方闻香气。

　　若生于木。则此香质。因爇成烟。若鼻得闻。合蒙烟气。其烟腾空。未及遥远。四十里内。云何已闻。

　　【疏】破木生也。此约所见烟相。粗显而彼。不论其气。若以烟表。实谓未通。故云。其烟腾空。未及遥远也。烟犹在近。闻已远通。故知其香。不从木发(［证真云］鼻舌身三。是合中知。而言四十里内闻香。不待鼻蒙烟气等。甚与教相及现量相违。今取圣人根力强利。能速疾远闻。经中一往据粗显边。似不到鼻。故作斯破［吴兴曰］但是香有殊胜之力。不须更取圣人。法华云。此香一铢。价直娑婆世界。不亦胜乎［私谓］经文明言四十里。同时闻气。则是但闻香气。未蒙此香质所爇之烟也。疏约远闻而破其理甚明。古人良为过计。有人欲判若鼻得闻下。别作一段消释。如经首三问何)。

　　([│/○]三结示虚妄)。

　　是故当知。香鼻与闻。俱无处所。即嗅与香。二处虚妄。本非因缘。非自然性。

　　([?(○/○)]四舌味处三)。

　　([│/○]一举事以征)。

　　阿难。汝常二时。众中持钵。其间或遇酥酪醍醐。名为上味。于意云何。此味为复生于空中。生于舌中。为生食中。

　　([│/○]二随计牒破)。

　　阿难。若复此味。生于汝舌。在汝口中。秪有一舌。其舌尔时。已成酥味。遇黑石蜜。应不推移。若不变移。不名知味。若变移者。舌非多体。云何多味一舌之知。

　　【疏】破根生也。初标。在汝下。正破。一舌不知多味也。若以味从舌。味应无别也。若不下。纵破。设若许汝味不别者。味既不分。何成知味。若变下破。味变舌应多体也。初二句。反破。后二句。结破。此则以舌从味。舌便成多。今汝不然。故云。云何多味一舌之知(［释文］黑石蜜。善见律云。甘蔗糖也。其坚如石。涅槃云。譬如甘蔗因缘。故生黑蜜石蜜)。

　　若生于食。食非有识。云何自知。又食自知。即同他食。何预于汝名味之知。

　　【疏】破境生也。初三句正破。味若生食。应不假根。无根别食。焉能成味。若成味者。味须有识。若无识者。云何自知。又食下。纵破。设许食能自知。即同他人尝味。何关汝舌之知。

　　若生于空。汝啖虚空。当作何味。必其虚空。若作咸味。既咸汝舌。亦咸汝面。则此界人。同于海鱼。既常受咸。了不知淡。若不识淡。亦不觉咸。必无所知。云何名味。

　　【疏】破空生也。初三句。牒计审味。必其下。正破。初四句。身面俱咸。后二句。咸同海族。若俱咸者。海鱼无异。既常下。纵破。初四句。互夺两亡。纵汝常受于咸。毕竟不能知淡。若无淡味。何显于咸。淡之与咸。俱不安立。必无下二句。结非知味。咸淡既不能分。不可说名知味(［融室云］味因知有。无知安得味名)。

　　([│/○]三结成虚妄)。

　　是故当知。味舌与尝。俱无处所。即尝与味。二俱虚妄。本非因缘。非自然性。

　　(○［宗镜七十九］问若约见闻外境。则色不至眼。眼不至色。可言唯心。无相可得。只如饮啖之时根境相入。若言无相。不可以心吃心。答六根六境。虽则离合不同。皆唯识变。味性本空。若非是识。谁知咸淡。古师云。只吃相分。本质自在)。

　　([?(○/○)]五身触处三)。

　　([│/○]一举事以征)。

　　阿难。汝常晨朝。以手摩头。于意云何。此摩所知。谁为能触。能为在手。为复在头。

　　【疏】按摩之法。常式皆然。故摩头也。(［释要云］遗教经中。佛令比丘。常自摩头。省觉身心。俾令进道。省内则剃除须发。省外则瓦钵铁衣。佛寻常敕戒弟子。一日三摩其头。口自诵云。守口摄意心莫犯。如是行者得度法)此征能触。在头在手。二俱有过。如下破之(［私谓］此文标征。以手摩头。头手即身家之触。非如色相音声。别有外触尘也。故云。此摩所知。谁为能触。以能触为能。以所知为所。非以能触所触分别能所也。所触者即是能触。能触者即为所知。标中显触处无位。破中显能所无位。故云。在能非所。在所非能。不应如近师言。此征能触。此征所知。枝岐配析也。此摩所知。在能非所也。谁为能触。在所非能也)。

　　(△［交光云］诸尘皆持业释。如色即是尘也。触者依主释。身家所触之尘也)。

　　([│/○]二随计牒破)。

　　若在于手。头则无知。云何成触。若在于头。手则无用。云何名触。

　　【疏】㸦有㸦亡破也。根境相显。触乃得成。一有一无。故不名触(［私谓］若能触者在手。手为有知。头则无知若能触者在头。头为有用。手则无用。故云㸦有㸦无。言头则无知者。破能触。兼破所知。以所知性。即是能触。手无用者。亦无知故。不应单指破能触之尘也。已上破触无处。次下乃以二触一触。破触无体)。

　　若各各有。则汝阿难。应有二身。

　　【疏】各存两质破也。(在头在手。俱不成触。恐转计两在。故破之)头手各有。则有二知二知。便成二阿难体。何体为汝(［讲录云］有一知。即成一身。有一知。即有一无知。即成一尘。故汝阿难。应有二身)。

　　若头与手。一触所生。则手与头。当为一体。若一体者。触则无成。

　　【疏】共成一体破也。初四句。正破。若头与手。共生一触。遂令二种。合为一体。设许一体。触自不成。此结破也(［温陵云］触须二物。一则不成)。

　　若二体者。触谁为在。在能非所。在所非能。不应虚空。与汝成触。

　　【疏】破转救也。初二句。牒救总征。若汝救云。所生虽一。能生自二。云何令我头手不异者。此则二体之触。为在何处。(为属能触。为属所触)故云。触谁为在。在能下二句。推同前破。前云。若在于手。头则无知等。(［融室云］手则为能。头则为所。在能在所。各失一边)不应下。破空生也。有形之法。尚不能生。岂况空无。而能成触(头手各失能所。莫不从虚空来。令汝成触。此不应理)。

　　([│/○]三结成虚妄)。

　　是故当知。觉触与身俱无处所。即身与触。二俱虚妄。本非因缘。非自然性。

　　(觉。所知也。触。能触也。身。头手也。例破分三。次即合二。余五文皆尔)。

　　([?(○/○)]六意法处三)。

　　([│/○]一举事以征)。

　　阿难。汝常意中。所缘善恶无记三性。生成法则。此法为复即心所生。为当离心。别有方所。

　　【疏】意中所缘三性之法。摄一切尽。自然而然。故云生成(［真际云］意识所缘法尘之境。三性不同。假实有异。轨生物解。互不相涉。故云生成法则［补遗云］如云。恶五阴。实法也。恶众生。假名也。善无记例知。此中所缘三性。乃是法尘。心所亦通三性。非是心王自通三性。言生成者。此心所法。从心王生。故曰生成。如善心所。轨则善王以成法则。所习者善也。恶无记例知。百法云。轨谓轨范。可生物解。各取其则。此是法用)。

　　(△［王舜鼎曰］善恶无记三法。据事似属前尘。此云意中所缘。乃虚位中变起虚尘。本非生成。却像生成。则无始习气惯熟所为耳)［宗镜］法处是所缘。善处是能缘。只如法处。为复即心不即心【疏】此所缘法。即心离心。二俱有过。下文即破(［温陵云］善恶。缘虑心也。无记。昏住心也。意缘不出此三。吸撮内尘。成所缘法。故云生成法则)。

　　(△［法数云］楞严三性。一善性。二恶性。谓第六识所起。一切善法恶法之性也。三无记性谓第六识所具。一切不善不恶初无记忆之性也。皆由意根所缘生成法则。故名为性。谓不教而能。凡诸有为。皆依三性造作。一切法以三性作则故)。

　　(△［二楞云］意是根处。善恶无记法是尘处。五根所取三性。现行落卸。现成影子。各有轨则。为意家所缘之境。名曰法尘。以此法尘。唯意识所变。故即心离心以推之也)。

　　([│/○]二随计牒破)。

　　阿难。若即心者。法则非尘。非心所缘。云何成处。

　　［宗镜］若即心者。法则全心。心不见心。云何成处。

　　【疏】破即心也。初一句牒。次一句定。非心下破。既即是心。定非是尘。若非是尘。则不是心家所缘之境何名法处(［温陵云］法既即心。则不属尘。故非所缘。不成意处)。

　　(△［交光云］非尘。言即心也。非心所缘。言心不自缘也)。

　　(△［贺中男云］结即心曰。非心所缘。一体而不能缘也。如眼不见眼。结离心曰。心非所缘。无体而无可缘也。如眼不见兔角)。

　　(●次下三节总破离心)。

　　若离于心。别有方所。则法自性。为知非知。

　　【疏】牒计双征也。初二句牒。则法下征。此法既离于心。更以知不知征而破之［宗镜］若离于心。则法之自性。(法尘之自性)为有知无知(［温陵云］法尘非相。因意知显。故问为知不知)。

　　知则名心。异汝非尘。同他心量。即汝即心。云何汝心。更二于汝。

　　【疏】破有知也。初句。夺成心量。离心之法。若有知者。应名为心。(［孤山云］知则名心者。离心有法。法既有知。亦名为心也)。

　　(△［讲录云］法尘若许有知。应名为心。不名法尘)异汝下。更分即异以破。(法既有知。即名为心。则此离心有知之法。为异汝。为即汝)初二句。破异。有知之法。若异汝心。即同他人。异于汝心。又有知故。(［孤山云］异汝非尘者。异汝则非汝心。有知即非汝尘。既异且非。则是他人心矣)。

　　(△［定林云］法自性空。非是尘也。此若有知。即是汝心。以何为法。此若异汝。又非是尘。则同他人心量。以何为法)即汝下三句。破即心。初句半牒半定。后二句破。有知之法。既即汝心。即应汝心之外。更有汝心也。故云更二于汝(若即是汝。则即汝心。云何汝心。更二于汝)。

　　(△［孤山云］即汝即心。防转计也。云何下。难也。汝心唯一。山何有二。根尘俱知。是二心也)。

　　(○［引证］［大集经云］如是心缘。为异不异。若心异缘。则一时中应有二心。若心即缘。不应复能观于自心。犹如指端。不能自触)。

　　若非知者。此尘既非。色声香味。离合冷暖。(上开五尘。离合冷暖即触尘)及虚空相。(总明色空)当于何在。今于色空。都无表示。不应人间更有空外。心非所缘。处从谁立。

　　【疏】破无知也。初五句。定非色空。次一句。审问何在。色空二事。摄诸法尽。既非色空。今何所在。(［孤山云］此意法尘。非是五尘。五尘及以虚空。摄一切法。皆现量境。自属五根。法尘既不属五。是故责云。当于何在［熏闻云］法有二种。一心法。谓相应诸心数法。二非心法。谓过去来色法等。是则五尘等外。更有心法。此中为破法若非知。须属五尘及以虚空。故云摄一切法。若是心法。自属上文所破)下二句。推无所表也。若此法尘。亦色空摄。以何表示。知是法尘。不应下二句。破空外无尘也。色空之内。既无表示。不成此尘。处在空外。以空无外故。(［孤山云］都无表示者。以意法无形。缘落谢五尘故。既于色空之境。不见法尘之状。岂是空外。别有法尘耶)心非下二句。结无处义。如上推检。法尘不有。则心无所缘之境。从何以立处耶。

　　([│/○]三结示虚妄)。

　　是故当知。法则兴心。俱无处所。则意兴法。二俱虚妄。本非因缘。非自然性。

　　［宗镜释］以知意法二处。俱无自体。则善恶无记三性等法。(法则)四种意根等心。(兴心)皆同一性。无有能缘所缘之异。心境皆空。故论云。凡所分别。皆分别自心。心不见心。无相可得。则无相理现。有作情亡。因缘自然。名义俱绝。例十处色心。亦复如是。夫分能标所。构画成持。立境立心。皆是意法。先破其分别惑本。则前五根十处自销。

　　(◑四破十八界二)。

　　([?∴]一总征)。

　　(○［温陵云］根尘识三各六。分内外中为界)。

　　复次阿难。云何十八界。本如来藏。妙真如性。

　　【疏】梵云䭾都。此云界。界是因义。根境识三。㸦为因故。(［杂集云］界是因义［百法疏云］中间六识藉六根发。六根牵六境生。与识为因。故名为界)又种族义。根境识三。各一种族。又眼等六种族别故(［显宗论云］谓由一身。或一相续中。有十八类诸种族。故名十八界。由眼等展转相望。种族不同。故名为界)。

　　(△［宗镜云］界是界分建立义。以内外中间。各对待立故［止观云］界是界别。亦名性分［法界次第云］若根相对。则有识生。界以界别为义。此十八法。各有别体。义无浑滥故。识以识别为义。识依于根。能别于尘。故通名识。由此根尘识三。各有六法。成十八界)。

　　(△［杂集云］一切法种子义。谓依阿赖耶识中。诸法种子。说名为界。又能持自相义。又能持因果性义。又摄持一切法差别义。由身具等。能持过现六行受用性故。身谓眼等六根。具谓色等六境。过现六行受用。谓六识。能持者。谓六根六境。能持六识所依所缘故。过现六识。能持受用者。不舍自相故。当知十八。以能持义。故说名界)。

　　([?∴]二别破六)。

　　([?(○/○)]一眼识界三)。

　　([│/○]一牒计双征)。

　　阿难。如汝所明。眼色为缘。生于眼识。此识为复因眼所生。以眼为界。因色所生。以色为界。

　　【疏】佛于小乘方便教。说诸因缘法。今明第一义谛。因缘自然。皆为戏论。故此牒而征之(［吴兴云］小乘所解。因缘生法。皆是实有。不了即空。据此破其执也)。

　　(△［王舜鼎曰］阿难云。眼有分别。色尘无知。识生其中。明以根尘分二界又以识在根尘中。分为三界。故牒而破之)［宗镜］问。眼界何相。答。谓眼曾现见色。(眼曾见色者。谓能持过去识受用义。以显界性。现见色者。谓能持现在识受用义。以显见性)及此种子。积习阿赖耶识。(谓眼种子。或唯积习。为引当来眼相故。或已成熟。为生现在眼根故)是眼界相。(此二种名眼界者。眼生因故。如眼界相。耳鼻舌身意界相亦尔)问。色界何相。答。诸色眼曾现见及色界。于此增上。(谓依色力增上力。外境生故)是色界相。(如色界相。声香味触法界相亦尔)问。眼识界何相。答。谓依眼缘色。似色了别。及此种子。习种阿赖耶识。是眼识相(如眼识界。耳鼻舌身意界相亦尔)。

　　(△［圆觉疏云］一根门中。各有分界。谓眼根与识为界。识与色为界等)。

　　([│/○]二随计牒破)。

　　阿难。若因眼生。既无色空。无可分别。纵有汝识。欲将何用。汝见又非青黄赤白。无所表示。从何立界。

　　【疏】破根生也。既无下四句。无境有识何用破也。既从根生。即不须境。若无其境。何所分别。所缘已无。能缘何用。汝见下四句。即能生识根无体破也。若谓根生。根非青等。复无表示。根尚不立。识从何有。(［真际云］汝见。指根也。以是不可见有对色故。非青等。故不可见。能照境发识。故可对。此是胜义根。非浮尘根。既不可见。即无表示)。

　　(△［温陵云］若独因眼。不有色空。则识无所缘。见无所表。界无所立。非因眼矣)。

　　(○［引证］［百法释云］言六色者。言所取故。有二十五种。谓青黄赤白。此四为实。析至极微。色不改故。长短方圆。粗细高低。此相状假。至极微无相状故。正不正。光影明暗。畑尘云雾。迥色表色。空一显色。此分位假。以彼诸法。随方变故。此皆方处示现色。颜色之色也。对眼识故。质碍名色。乃色之总名耳)下破境生(下二节皆破境生)。

　　若因色生。空无色时。汝识应灭。云何识知。是虚空性。若色变时。汝亦识其色空迁变。汝识不迁。界从何立。

　　【疏】此色相相倾无识破也。初一句牒。空无下四句。立理正破。既从色生。空现色亡。识应随灭。谁了虚空。(［温陵云］若因色生。当随色灭。识灭空现。云何识知)若色下五句。据理质破也。色若迁变。汝能了变。识元不迁。既无色相。从何界立(色相迁变。汝识独存。独则无邻。界从何立)。

　　(△［孤山云］若色灭识不灭。则一迁一不迁。两类不同。何名种族。故云。汝识不迁。界从何立)。

　　(△［云栖云］识若从色生为界。色灭应与俱灭。识既俱灭。则空独存。谁识空者。若色灭时。识不俱灭。则识独存。无色为侣。谁界空者)。

　　从变则变。界相自无。不变则恒。既从色生。应不识知虚空所在。

　　【疏】此随变不变非界破。初二句。随变无识破。色若变时。识亦随变。名谁为识。(［孤山云］若随色灭。两法已灭。界性何存。故云界相自无)不变下四句。不变无知破。若不随变。识则常在。元从色生。不合知空(性既不变。既从色生。秪合识色。不合识空)。

　　(△［温陵云］此牒难也。变则无体。故界相自无。若不随变。则识常一。当一于色。应不识空。理又不然。非从色生矣)。

　　(△［云栖云］此文重申上破。不但识存无界。假使随色变灭。识已变灭。谁与空为界者。不但识灭不应识空。假使识不变灭。当恒识色。谁识空者。反覆推检。益知眼识不生于色也)。

　　(△［钟惺曰］经意以变与不变皆应不识空。皆应不立界。而交错成文。前以从变为不识空。后以不从变为不识空。前以不变为不立界。后以从变为不立界。又若色变时。紧承上空无色时。从变紧承上不迁。不变。紧承从变。皆润文之巧也)。

　　若兼二种。眼色共生。合则中离。离则两合。体性杂乱。云何成界。

　　【疏】破共生也。若根境合。生中界者。此识中界。知不知别。故云中离。(［释要云］离。别也。若言根境俱生此识。此中间识。须有知不知别也)若成别者。此识中界。一半合根。一半合境。故云两合。(若许两别。则知自合根。不知合境。故云离则两合)两合若成。有杂乱过。知与不知。同一界故。界义应非。或离者开义。或犹无也(［孤山云］合则中离中谓识也。既识从合生。则属根境离则两合。释上句也。一半合根。一半合境。根境两属。体性杂乱。亦乖种族。界义不成。按中离两合。文虽并举。科标共生。破属两合。璇圆二师侧破两合。是也)。

　　(△［温陵云］若眼色兼合。共生识界。当半有知半无知。故曰中离。若中离者。半合根。半合境。故曰两合。二义推穷。皆不成界)。

　　(△［通释］雪浪标本云。此文兴前征心章若兼二者。物体肴乱。成敌两立。其义是一。此恩师一往标置之语耳。前破中间。此破识界。前约根境定中位。此据根本推因界。义门硕异。何可同也。燕中讲师。泥于讲席绪言。贴文委释。斯延津刻舟人矣)。

　　([│/○]三结示虚妄)。

　　是故当知。眼色为缘。生眼识界。三处都无。则眼兴色。及色界三。本非因缘。非自然性。

　　(［桐洲云］因根尘并中间。无生识处。故曰三处都无。色界。即眼识界也。具云色识界。文略识字。余五例此)。

　　([?(○/○)]二耳声界三)。

　　([│/○]一牒计双征)。

　　阿难。又汝所明。耳声为缘。生于耳识。此识为复因耳所生。以耳为界。因声所生。以声为界。

　　([│/○]二随计牒破)。

　　阿难。若因耳生。动静二相。既不现前。根不成知。必无所知。知尚无成。识何形貌。

　　【疏】先破根生。此胜义也。初一句。牒。动静下三句。正破能生。若无前境。根自不成。由尘发知故。(［讲录云］动静二境。既不现前。即胜义根不得成知。无所生境。能生不成)必无下。况破所生。若实无知。根尚不立。更何有识(知乃识之体。知根尚且不成。从所生识。作何形貌)。

　　若取耳闻。无动静故。闻无所成。云何耳形。杂色触尘。名为识界。则耳识界。复从谁立。

　　【疏】破浮尘也。初三句纵破。设取浮尘之耳。容有闻者。若无动静。亦不成闻。(［讲录云］若必执言。胜义根无形。故不成识界。浮根有形。岂不可乎。故牒征之)云何下三句。正责破也。如何将此可见浮尘。杂色触法。(注法字。非法尘之法)为识之界。(胜义根尚不能生识。云何将此杂色触尘无知之耳根。执为识界。欲生识耶)则耳下。双质二根。从何为界。生耳识耶(二根。胜义浮尘也)。

　　若生于声。识因声有。则不关闻。无闻则亡声相所在。

　　【疏】已下破境生。初句牒。识因下。根境俱亡破。声能生识。何假于闻。此亡根也。若无于根。声亦不有。此亡境也。根境俱亡。识从谁生(［融室云］此破声无所闻。已下破声有闻。展转破之)。

　　识从声生。许声因闻。而有声相。闻应闻识。

　　【疏】闻声同识破。初三句双牒。汝谓识因声生。又许因根有相。今闻声时。即是闻识(［海眼注云］谓因闻生声。因声有识。即便破云。闻应闻识。以识从声生故)。

　　不闻非界。闻则同声。

　　【疏】初句不闻无界破。若不闻识。亦不闻声。能闻所闻。俱无界义。(［讲录云］若不闻识。则识与声尚未分界。犹一声尘而已。何识之有)后一句。闻识同声破。可知(识亦同声。全无知觉。反成外境矣)。

　　识已被闻。谁知闻识。

　　【疏】成所无能破也。能了之识。已作所闻之境。谁为能知。知此闻识(［海眼注］所闻是识。能闻者谁)。

　　(△［讲录］识已成境。已被耳闻。知闻识者。又是何物)。

　　若无知者。终如草木。

　　【疏】无知草木破也。了别既无。草木何异(若知闻识。应有二知。不知闻识。则无一知。一知亦无。岂不同于草木)。

　　不应声闻。杂成中界。界无中位。则内外相。复从何成。

　　【疏】破共生也。初二句。正破中界。根境各生尚非。共生岂有此理。(［温陵云］依根依境。单论既非。不应二者。合成眼界。而为中位)后二句。显无根尘。对边立中。中既不成。边亦不立(［孤山云］诚若杂成。则一半属声。一半属闻。故云界无中位。既无中识。则内根外境。义皆不成)。

　　([│/○]三结示虚妄)。

　　是故当知。耳声为缘。生耳识界。三处都无。则耳与声。及声界三。本非因缘。非自然性。

　　([?(○/○)]三鼻识界三)。

　　([│/○]一牒计双微)。

　　阿难。又汝所明。鼻香为缘。生于鼻识。此识为复因鼻所生。以鼻为界。因香所生。以香为界。

　　([│/○]二随计牒破)。

　　阿难。若因鼻生。则汝心中。以何为鼻。为取肉形双爪之相。为取嗅知动摇之性。

　　【疏】先破根生。此以浮尘胜义二根双问。二俱有过(肉形即浮尘。嗅知即胜义)。

　　若取肉形。肉质乃身。身知即触。名身非鼻。名触即尘。鼻尚无名。云何立界。

　　【疏】破浮尘也。初句牒。次二句破。若取双爪。此乃身摄。非属鼻根。设有所知。但名知触。不名知香。名身下二句。结非香鼻。(［吴兴云］若名是触。即是身根所触之尘。故曰名触即尘)鼻尚下。指无界义。(［温陵云］名身则非鼻。名触则属尘。故曰无名)。

　　(△［二楞云］此辨浮根无体。肉形二句。双表无鼻之实。名身二句。双表无鼻之名。名实皆虚。从何立界)此下破胜义根。

　　若取嗅知。又汝心中。以何为知。以肉为知。则肉之知。元触非鼻。

　　【疏】初三句。牒计总问。(次下三段。分破肉知。空知。香知)以肉下。破浮尘是知。身自知触。非是鼻根也(［温陵云］肉质之知属身。故曰元触非鼻)。

　　(△［二楞云］若以肉为嗅知之性。则肉知同于身知。身知即身家之触尘。则鼻非嗅知明矣)。

　　以空为知。空则自知。肉应非觉。如是则应虚空是汝。汝身非知。今日阿难。应无所在。

　　【疏】破空是知。初三句。根无知觉破。(［温陵云］虚空之知属空。故云肉应无觉)。

　　(△［二楞云］若以空为嗅知之性。空自有知。则汝鼻根。应无知觉)如是下二句。空即是身破。(［交光云］由鼻空之空。既有知性。则一切虚空。皆应是汝)汝身下三句。结无本体(［温陵云］又应空是汝身。则虚空是汝。阿难却应无所在)。

　　(△［海眼总科］肉知同触。空知非汝)。

　　以香为知。知自属香。何预于汝。

　　【疏】破香是知。此正破也。香自有知。何关汝鼻(［二楞云］破鼻闻之香。非破嗅知性也)。

　　若香臭气。必生汝鼻。则彼香臭。二种流气。不生伊兰。及旃檀木。

　　【疏】破转计也。初二句牒计。设汝若言。非不相干。由我有鼻。香臭方立。犹如鼻根。由香故有。则彼下破。今四句。质不生香破也(［释文］［观佛三昧海经云］譬如伊兰与旃檀。生末利山中。牛头旃檀。生伊兰丛中。未及长大。在地下时。牙茎枝叶。如阎浮提竹笋。众人不知。言此中纯是伊兰。无有旃檀。伊兰臭若胖尸。熏四十由旬。其华红色。甚可爱乐。若有食者。发狂而死。牛头旃檀。虽生此林。未成就故。不能发香。仲秋月满卒从地生。成旃檀树。众人皆闻旃檀上妙之香。永无伊兰臭恶之气)。

　　二物不来。汝自嗅鼻。为香为臭。臭则非香。香应非臭。

　　【疏】初二句。嗅根何气破。臭则下。香臭相倾破也。非。无也。无。不闻也。

　　若香臭二。俱能闻者。则汝一人。应有两鼻。对我问道。有二阿难。谁为汝体。

　　【疏】俱闻两体破也。鼻若生香。必不闻臭。必若生臭。应不闻香。今既俱闻。鼻须有二。二鼻若立。两体还成。正为何体(［吴兴云］从二物不来下。以根从境破。先定为香为臭。次责非香非臭。意在俱闻。堕两鼻之失也)。

　　若鼻是一。香臭无二。臭既为香。香复成臭。二性不有。界后谁立。

　　【疏】互即双亡破也。若汝不许鼻有二者。则香臭混然。都无有别。以从一鼻之所流故。若无香臭。说何为知。名生识界(［海印云］二性不有。则香尚无体。知从谁立。知尚无体。识何从生。计以香为知者妄也)。

　　(△［吴兴云］此以境从根破。根既唯一。境云何二。二性不立。识界奚存。已上皆破根生也。问上文云。以香为知。知自属香。岂非破境。耶。答。斯盖对根而说。正破胜义根。下文不对根辨。方破境生也)。

　　若因香生。识因香有。如眼有见。不能观眼。因香有故。应不知香。

　　【疏】此下破境生也。初句牒。识因下五句。举例夺破。眼能有见。见不观眼。香能生识。识不知香(［吴兴云］如眼有见。不能返观其眼。例香有识。岂能返知其香)。

　　知即非生。不知非识。香非知有。香界不成。识不知香。因界则非从香建立。

　　【疏】反覆纵破也。纵许汝识能知香者。此则不合言从香生。故云。知即非生。设若不能知此香臭。又何名识。称了别耶。故云不知非识。(［温陵云］若能知香。即非香生。若不知香。又非鼻识。二俱不可)香不因根。无有香界。故云香非知有。香界不成。识不了香。非可说言。因香有识(［吴兴云］香不因识。识不因香。是则界义俱不成立)。

　　(△［海印云］香尘非识知有。则香界便自不成。鼻识若不知香。因界断非从香建立计。从香生识者妄也)。

　　既无中间。不成内外。彼诸闻性。毕竟虚妄。

　　【疏】总结破也。识既无生。根境不立。设有闻性。皆虚妄耳。(［孤山云］中间。识也。内外根境也)。

　　([│/○]三结示虚妄)。

　　是故当知。鼻香为缘。生鼻识界。三处都无。则鼻与香。及香界三。本非因缘。非自然性。

　　([?(○/○)]四舌识界三)。

　　([│/○]一牒计双征)。

　　阿难。又汝所明。舌味为缘。生于舌识。此识为复因舌所生。以舌为界。因味所生。以味为界。

　　([│/○]二随计牒破)。

　　阿难。若因舌生。则诸世间。甘蔗乌梅。黄连石盐。细辛姜桂。都无有味。汝自尝舌。为甜为苦。

　　【疏】破根生也。初句牒。则诸下。举无五味以问舌根。即无味自尝问也(［通释］甘蔗性甜。乌梅酢。黄连苦。石盐咸。细辛及姜桂辛。下文咸淡甘辛。略举四味)。

　　若舌性苦。谁来尝舌。舌不自尝。孰为知觉。舌性非苦。味自不生。云何立界。

　　【疏】有无随计破也。舌若有味。根已成境。孰知根者。(［桐洲云］显舌不自尝舌。谁为知觉味者。舌不自尝。如前眼不自见)无味之时。味必境生。独有汝根。焉能生识(舌性非苦。味自不生于舌。既无味尘。舌根亦无)下破境生。

　　若因味生。识自为味。同于舌根。应不自尝。云何识知。是味非味。

　　【疏】引例无知破也。从味所生。岂合名识。故云识自为味。设许名识。亦不自尝。引例可见(［温陵云］识自为味。谓识即是味也。同于舌根。谓识不自尝也)。

　　(△［融室云］识若因味而生。识自为味。如舌自能尝舌)。

　　又一切味。非一物生。味既多生。识应多体。识体若一。体必味生。咸淡甘辛。和合俱生。诸变异相。同为一味。应无分别。分别既无。则不名识。云何复名舌味识界。

　　【疏】如前五味。各生一物。识必境生。亦应多体。即识从于味。识即从多也。若一体识。必从境生。能生之境。亦应一体。何分五别。分别下。纵破。五味不分。何名了别。说为识耶。此则味从于识。味应无别。云何下二句。总责识体从二得名。根生境生。二俱失故(［温陵云］味因识生。味多。识亦应多。识一。味亦应一。体必味生。牒定识因味生也。咸淡甘辛同为一味。结成味一识亦一也。异识既一。异味既同。则无分别。无别则非识。非识则无界。此计界因味生者妄也)。

　　(△［吴兴云］言和合者。众味共成也。俱生者。本性不易也。变异者。烧煮异常也)。

　　不应虚空。生汝心识。

　　【疏】破空生也。

　　舌味和合。即于是中。元无自性。云何界生。

　　【疏】破共生也。既从合生。自性属谁。而名界耶。(［海眼注云］舌味和合。共生于识。自性何在。故下结言。三处都无)。

　　(△［孤山云］初因舌。破自生。二因味。破他生。三虚空。破无因生。四舌味和合。破共生。前后诸文。四句最显)。

　　([│/○]三结示虚妄)。

　　是故当知。舌味为缘。生舌识界。三处都无。则舌与味。及舌界三。本非因缘。非自然性。

　　([?(○/○)]五身触界三)。

　　([│/○]一牒计双征)。

　　阿难。又汝所明。身触为缘。生于身识。此识为复因身所生。以身为界。因触所生。以触为界。

　　([│/○]二随计牒破)。

　　阿难。若因身生。必无离合二觉观缘。身何所识。

　　【疏】破根生也。观。对待也。无二所觉。为相待缘。独此身根。无生识理。(［孤山云］粗寻曰觉。细伺曰观触尘合离。是身觉观之缘。既无触缘。则无觉观也)。

　　下破境生。

　　若因触生。必无汝身。谁有非身。知合离者。

　　【疏】无身非觉破也。有身非触。尚不成知。有触无身。故非能觉。非身无身也。(［海眼合释］若因身有。何待合离。若因触生。非身何触)下根境互亡破也。

　　阿难。物不触知。身知有触。

　　【疏】此指现道理也。物无觉触之知。身则能觉于触。斯理照然。明白可见(［孤山云］物不触知。秪是物不知触耳［私谓］物不触知者。物不以触而有知也。不必如孤山。用回文释)。

　　知身即触。知触即身。即触非身。即身非触。身触二相。元无处所。

　　【疏】此下依理推破。初二句。根境相即也。今汝若许触能生识。触则有知。与身何异。应可身亦名触。触亦名身。俱有知故。应立量云。汝之身根。定触所摄以有知故。如所执触。汝所执触。定身根摄。以有知故。如汝身根。斯则触既生识。遂令相即也。即触二句。身触俱非也。以相即故。遂令俱非。则触不成触。身不成身也。应立量云。汝之身根。定非身根。以有知故。如所执触。汝所执触。定是非触。以有知故。如汝身根。将汝一因。成我四量。今汝相即。亦令俱亡。身触下二句。结无二位。(［孤山云］既身知有触。则知是身时即受触。知受触时即是身也。若即唯是触。则无身相。若即唯是身。则无触相)。

　　(△［吴兴云］次从阿难下。乃是委破初文。身触各生之义。先简物不触知。次显身知有触。既了身知有触。则晓身触同时。既晓同时。故知身触各生。两无所以)。

　　(△［温陵云］此明身识由根境合显也。合则当知身即触也。触即身也。若身即触。则身非身矣。若触即身。则触非触矣。身触互夺故无处所)。

　　下破离合。

　　合身即为身自体性。离身即是虚空等相。

　　【疏】初二句。合即唯身破。触既合身。合应无二。唯一身根更无触位。后二句。离应无触破。触若离身。复何成触。如虚空相。亦无触位。(［温陵云］合身则无触位。故即为身体。离身则无触用。故即同虚空)。

　　内外不成。中云何立。中不复立。内外性空。则汝识生。从谁立界。

　　【疏】例破识离也。触立则根立。内无则外无。根境不存。识何为相耶。(［吴兴云］前文推合与离。此破中间识界。此言内外不成。结破根也。中云何立。结破中间也)后四句。双牒反质也。三位俱空。识从何立(［雪浪云］内外能生之根尘。尚且不成。则所生中位之识。从何安立)。

　　([│/○]三结示虚妄)。

　　是故当知。身触为缘。生身识界。三处都无。则身与触。及身界三。本非因缘。非自然性。

　　(［引证］［宗镜云］触谓三和者。即根境识。体异名三。不相乖返。更相交涉。名为随顺。根可为依。境可为取。识二所生。可依于根。而取于境。此三之上。皆有顺生一切心所。功能作用。名为变异分别之用。是触功能。谓触之上。有似前三顺生心所变异功能。说名分别［清凉云］身触在五识地。今何在意。答有三义故。一由相应义。谓意识有五。有同缘境故。二由意识用强。有彼同分缘故。三由意识于极乐地。有乐触故。于极苦地。有意苦故。遍行五者。随何处心所。触和合胜。论列在初)。

　　([?(○/○)]六意识界三)。

　　([│/○]一牒计双征)。

　　阿难。又汝所明。意法为缘。生于意识。此识为复因意所生。以意为界。因法所生。以法为界。

　　([│/○]二随计牒破)。

　　阿难。若因意生。于汝意中。必有所思。发明汝意。若无前法。意无所生。离缘无形。识将何用。

　　【疏】先破根生。此离尘无体破也。初一句牒。于汝下五句。正破能生。由法生故。种种心生。若无法尘。意识不起。(［海印云］意识若因意根而生。于根中必有所思之法尘。方发明是汝意根。若无法尘。则意根尚无。必无所生之识)离缘下二句。例破所生。离前法缘。尚无根之形貌。况所生识。将何起用(法尘是意之缘。若离所缘之法尘。则根亦无形。纵有汝识。将何所用。以无可分别故)。

　　(△［释要云］所思者。所思惟境也。发明者。由所思境。引发显明意根故也。以由尘发知故。今正破第六识。兼七八破也)。

　　(○［引证］［唯识云］又契经云。眼色为缘。生于眼识。乃至意生为缘。生于意识。若无此识。彼意非有［宗镜云］眼根色境为二缘。能引发得眼识。乃至意根法境为二缘。能引发得意识。若无第七识者。即应第六识。唯有一法境为缘。应无所依根缘也。既有俱有根者。明知即是第七识。与第六识为俱有根)。

　　又汝识心。与诸思量。兼了别性。为同为异。

　　【疏】此下同异俱非破也。此总问同异。识心。第八也。思量。第七也。了别。第六也。七八二识。俱第六根。亦同名意。故此双问。二俱有过。(［通释］此疏全依唯识。唯识颂云。此能变唯三。谓异熟思量。及了别境识。论云。一谓异熟。即第八识。多异熟性故。又第八名心。集诸法种。起诸法故。清凉云。若以集起以解心。第八独名心。故疏言识心第八也。论云。二谓思量。即第七识。恒审思量故。又第七名意。缘藏识等。恒审思量。为我等故。清凉云。若思量以解意。第七独名意。故疏言思量第七也。论云。三谓了别。即前六识。了境相粗故。又余六名识。于六别境。粗动间断。了别转故。宗镜言六能辨前境。名分别事识。清凉云。若以了别别境以解识。前六独名识。故疏言了别第六也。言七八二识。俱第六根者。谓第六识。以七八二识为所依根故。又七八同在无记。七八唯依第六而住故。亦同名意者。起信有五种意识。故七八二识。俱得名意。即清凉云。若以等无间意以解意。八识皆名意也。二俱有过者。为同为异。二俱被破)。

　　(●右长水准唯识及大乘法师清凉诸解。明识心第八思量第七。了别第六。（竹庵云只缘阿难大众将破无明故有此解）)。

　　(○［吴兴云］俱舍云。集起名心。筹量名意。了别名识。此云识心。同彼第一。即意根也。思量兼了别性。同彼第二第三。即意根所生之识也。然彼第二亦云意者。盖识之异名耳。婆沙明心意识三。无有差别。如火名焰。亦名为炽。亦名为薪。是知意识名同。但约先后以分二义也)。

　　(●右吴兴约小乘俱舍。释心意识。谓经文前后。皆破现前六识心故。此标识心即前文所辨意根也)。

　　(○［温陵云］识心。意识也。思量了别。意根也)。

　　(△［雪浪云］识心。指意识。诸思量。即意根。二法兼了别性。为同为异。谓识心与意根。为同为异也［鹤林讲义云］又汝识心。即第六识心。与诸思量。即第七意根也。思量名意故。兼了别性者。六识亦有了别。第七意识亦有了别故。为同为异。双开按定。言能生之根。与所生之识。既兼了别性。毕竟二识。同耶异耶。所谓愚者难分识与根也)。

　　(●右温陵解识心第六。思量了别指意根。雪浪解依温陵。讲家咸宗之。今钞举一师以蔽其余)。

　　(△［云栖云］识心。即识也。思量了别。皆意也。以经文正引意法识起辨。故单问识意同异。即小变温陵之说耳)。

　　(○［私谓］长水约唯识义。明识心第八。思量第七。了别第六。此通义也。次云。七八二识。俱第六根。亦同名意。此贴释也。准清凉云。若缘虑以解心。即八个识通名心。若等无间以解意。八识通名意。若了别以解识。八识通名识。此经十八界中。开意识中之六识。为六识界。而意界之中。则具第七第八二识。长水释经。此中正破第六识。故云。七八二识。俱第六根。而以八识通名意证之。正举意识界。与意根界征问同异。非如常涂诠释。概举八七六识。分配识心等文也。温陵指识心为第六。思量了别兼六七。与长水开合少异。而正破六识则同。蒙谓温陵要解。闇用长水义门。而巧遮其面目。此类是也。唯识言第七识。与第六识为俱有根。言六识。必兼七识。言意界。则七八二识在中。释文云。同意即意。异意不同。下七大文中云。皆是识心计度分别。又云。汝应观此六处识心。为同为异等。皆正破第六识。而八七二识。映带其中。谓此文言识心便了。不应通指诸识者。亦偏词也。雪浪之解。不过疏通温陵。而讲席夸为新义。又不会长水通别之旨。妄加评驳。今条列诸科。略为剖㭊。近师多解。纷如聚讼。无关经义。避繁不录)。

　　(○［又准宗镜第五］如十地经说。三界虚妄。但是一心作故。心意与识及了别等。如是四法。义一名异。此依相应心说。所谓一切烦恼结使。受相行等。皆心相应。以是故言心意与识及了别。义一名异故。二不相应心。所谓第一义谛。常住不变。自性清净心故。此经所问。又汝识心。乃至为同为异等。即同法相宗说。所谓义一名异也。如来所破。同异及法生。三处都无。即同法性宗说。所谓第一义谛也。破立大宗。居然可了)。

　　同意即意。云何所生。

　　【疏】破同也。若识与意。其体同者。识即是意。云何更分能生。所生。

　　此下破异。

　　异意不同。应无所识。若无所识。云何意生。若有所识。云何识意。

　　【疏】无识非生破。初句。半牒半定。应无下破。既识与意异。应一有所识。一无了知。苟无了知。何言意生。以意有知故(［二楞云］若谓意识。不同于意。则所生之识。应无所识。不得名为从意所生)设使此识。有了别者。如何辨异识之与意。此有识无异破也(若有所识。则识与意。同了别性。云何是识。云何是意。根识二体。尚不能辨。云何而立生识之界)。

　　(△［吴兴云］又若救云。所生有识。此识既无前法可缘。必须反识其意。意若为境。根义不成)。

　　(△［海眼云］同意即意。异意不同。无识不生。有识识意。按后二解。例前闻应闻识之义。不如本疏消文为顺)。

　　(○［删修］［天如补注］谓云何识意语倒。当改为意识。则师好改经文。颇受近师弹驳。今概从利削)。

　　唯同与二。异性无成。界云何立。

　　【疏】双结不成也。同义无凭。异又非理。二性不立。云何识生。从汝根出(下破境生)。

　　若因法生。世间诸法。不离五尘。汝观色法及诸声法。香法味法。及与触法。相状分明。以对五根。非意所摄。

　　【疏】此明五尘不即意摄也。以各有所对故(［直解云］以五尘各有轨持之用。故名诸法)。

　　(△［熏闻云］前意法处。推所缘法。则云此尘非色香味等。今何取五尘为法。答前文正推法处。故对落谢五尘言之。此中既破意识。须对现在五尘而说。以五意识。从现境生故。非意所摄者。此据意法斥之。言五尘之法。自属五根所摄。非意家法入之分也)。

　　汝识决定。依于法生。今汝谛观。法法何状。

　　［资中］以五尘之法。各配五根。离五尘外。意无别法【疏】总问法尘也。法尘之法。故云法法。以别拣通也(［王舜鼎曰］此法非同五尘诸法。而与五尘俱生俱灭。乃法之法也)。

　　若离色空。动静通塞。合离生灭。越此诸相。终无所得。生则色空。诸法等生。灭则色空。诸法等灭。

　　【疏】前五句。正显无体。法尘即前五之影。故离五无体。(［海印云］法尘乃前五尘落谢影子。故约五尘。对辨无体)生则下四句。牒破转救也。设汝救言。色及余法。虽非意境。生灭二种。正是法尘者。若尔。生灭无体。全是色等。若起若止。无别生灭。在色等外(［二楞云］法尘生灭。即是五尘生灭。何处更有法尘自相体耶)。

　　(△［证真钞云］色空动静通塞。色声香三尘也。合离。即味触二尘。生灭。即法尘。然生灭但是五尘相通。离五无体。故云生则诸法生。灭则诸法灭也)。

　　(△［宗镜引释云］安国云。谓色等五尘界是现量境。五识观证。都无尘相。如来藏中。顿现身器无尘相。六七妄想。谓有我法。想所现相。是分别变。分别变相。但可为境。而无实用。如日发焰。带微尘而见红。非实红也。如水澄清。含轻云而俱绿。非实绿也。若了藏性。则知尘境为妄也)。

　　所因既无。因生有识。作何形相。相状不有。界云何立。

　　【疏】正破识界无体也。所因即法尘。法尘尚不可得。岂生汝识。能所俱无。立何作界(［温陵云］所因之法。既随缘起灭。自无实状。则因法所生之识。复作何状。状不有。则界亦亡矣)。

　　(△［吴兴云］初破根生。次破境生。不破共生者。例前可知)。

　　(△［私谓］前五依五色根。故有共生。此意识。意根即心根。兼了别义。故无共生。岳师言例前。容有共生义。熏闻遂补缀经文云云。亦蛇足也。天如补注。谓此中阙根境合辨一科。依高丽麻谷幻师。指所因既亡一段为合辨。今谓法尘无相。不同前五。现在根尘实相。但破根尘。合义自显。元无阙文。则幻师补阙之云。亦附赘也)。

　　([│/○]三结示虚妄)。

　　是故当知。意法为缘。生意识界。三处都无。则意与法。及意界三。本非因缘。非自然性。

　　(［私谓］智论三十六。释五众。有两问答。与经文相应。初问云。意即是识。云何意缘力故生意识。即此云。同意即意。云何所生也。答云。意生灭相故。多因先意生故。缘法生意识。即此云。汝识决定。依于法生也。次问云。前意已灭。云何能生后识。即此云。所因既无。因生有识。作何形相也。次答云。意有二种。一者念念灭。一者心相续。为是相续心故。诸心名为一意。是故依意而生识无咎。此则经之所破。亦同唯识。识皆名意也)。

　　○［宗镜总释］此破意识界也。如十八界中。皆因意识建立。根本立处尚空。所生枝末何有。既无处所可得。又无界分可凭。事诳理虚。情危执劣。恶见之根株既拔。妄识之巢穴齐倾。独朗真心。圆周法界。

　　○［又总释三科］问。万法唯识。正量可知。又云。境灭识亡。心境俱遣。今观阴界入等。如上分㭊。性相宛然。云何同境。一时俱拂。答。上约世谛分别。似有非真。但立空名。终无实体。所以首楞严经。微细推检。阴入界处。一一皆空。非因非缘。非自然性。非因。即是不自生。非缘。即是不他生。既非自他二法。无法和合。即是不共生。非自然生。即是非无因生。四句无生。阴从何有。又当觉此一念生。不从根尘离合而生。若言合生者。譬如镜面。各有像故。合生。应有两像。若各无像。合不应生。若镜面合为一而生象者。今实不合。合则无像。若镜面离故生象者。各在一方。则应有多像。今实不尔。根广离合。亦复如是。当知即念无念。自他起处俱空。即生无生。离合推之无体(［桐洲注云］前标云。一切浮尘诸幻化相。当处出生。随处灭尽。初举五阴等。乃至意识为缘生意识界。正明因缘和合。虚妄有生。此结当处发生矣。所以世尊善巧开示。从色阴乃至意识。了不可得。盖显因缘别离名灭。斯结随处灭尽矣。结云。三处都无。验知幻妄称相。其性真为妙觉明体也)。

　　(○上三科文竟)。

　　(经文。当知是闻非通塞上。略如是阿难四字。若在于手上。略阿难二字。此法为复即心所生上。略于意云何四字)。

　　(经文。身入中。破生处文云。若合时来。无破离时一科。意入中。云若从寤来。无破从寐来一科。此中以合收离。以寤摄寐。此译家影略之妙也。又空自知觉。何关意入。及下文自是空知。何关汝入。依前文。若于空下。各有前瞩尘象等二句。今于后二入中略者。亦是错综影略也。交光云。此二科阙前二句。但有后二句。僧家不通文理。依文傍句。互相钩摘。盲子诤日。宁不为有眼人笑乎)。

　　(声来耳边。耳往［耳］处此是正辨无来往义也。交光云。应阙为无来往一句。真为画蛇添足)。

　　(乾道本云。汝亦识其色相迁变。有本云。汝识亦随色相迁变)。

　　大佛顶首楞严经疏解蒙钞卷第三(之一)

　　大佛顶首楞严经疏解蒙钞卷第三(之二)

　　海印弟子　蒙叟钱谦益钞

　　(◑三重约七大会相)。

　　(○【疏】然大之为言。本乎世谛。小乘法相。说诸色法。四大和合之所成就。复分内外。说此名为诸法自相。寂而不图。犹为诸法共相。所拣粗而且浅。是佛如来随他意语。世间安立。有名无实。虽名为大。大义不成。胜义谛中所说不尔。谓周遍含摄体无不在。物无不是。非因待小。当体受称。故名为大。今此经中所说七义。俱名大者。七义之中。摄一切法。谓空有根尘。色心性相。尘尘法法。无不周遍。无不含容破彼权见。令如实义。如下文云。均名七大。性真圆融。皆如来藏。世间无知。惑为因缘及自然性。皆是识心分别计度。但有言说。都无实义。斯则会相即性。性遍相遍。方称胜义至极之大。岂同权教。说名自相)。

　　(△［释要云］七大即前三科也。地等五大。即前十二处。根大即六入。识大。即十八界。以为门不同。宜乐有异。故重说耳)。

　　(△［温陵云］前近取诸身。显如来藏。故依阴入处界四科以明。后复远取诸物图示藏性。故依地水火风空见识七大以明。使悟物我同根。是非一体。法法圆成。尘尘周遍。法界颂曰。若人欲识真空理。身内真如还遍外。情与无情共一体。处处皆同真法界。此七大之大旨也。所以有七大者。万法生成。不离四大。而依空建立。因见有觉。因识有知故也。然彼大性先非水火。亦非空识。全一如来藏。循业发现而已。七大既尔。万法皆然。凡我依正。先非根身。亦非器界。皆即循业之相性真圆融。初无生灭。所以阿难蒙佛开示身心荡然。了知世间诸所有物。皆即妙心。含褁十方。反观幻事。起灭无从。获本妙心。常住不灭)。

　　([?∴]文三一伸难)。

　　阿难白佛言。世尊。如来常说。和合因缘。一切世间。种种变化。皆因四大和合发明。如何如来。因缘自然二俱排摈。我今不知斯义所属。唯垂哀愍。开示众生。中道了义无戏论法。

　　【疏】初六句。叙昔闻也。云阿下五句。难今说也。唯垂下四句。求开示也。方便安立。说有四大。因缘和合。成诸变化。第一义中。诸法不生。今则无灭。生灭去来。本如来藏。今以世谛疑第一义。故有斯难(［孤山云］阿难执昔所谈世谛。疑今所演第一义谛。将恐众生。闻昔和合。则滞于有。闻今排摈。则溺于空。不达中道。动成戏论也)。

　　(△［讲录云］因缘和合。是如来所谈正法。云何与外道自然。二俱排摈。若言因缘和合。是世间戏论。非第一义。即世间名相。与第一义谛。各堕一边。不属中道。仍不出於戏论。故此请也)。

　　([?∴]二许宣三)。

　　(卍一指意标示)。

　　尔时世尊告阿难言。汝先厌离声闻缘觉。诸小乘法。发心勤求无上菩提。故我今时。为汝开示。第一义谛。

　　【疏】因缘和合。四大发明。皆小乘法。诸法不生。唯如来藏。即第一义(［标指］第一义谛。即如来藏。不逐缘生境有。本不属因缘及自然性)。

　　(△［私谓］论云。真如自体相者。名为如来藏。亦名如来法身。谓诸佛如来。唯是法身智相之身。第一义谛。无有世谛境界。离于施作。今疏克指唯如来藏。即第一义。即论中法身智身。无有世谛境界也。今师谓历指经中。如来所谈真谛妙义。则迂)。

　　(卍二牒疑举诃)。

　　如何复将世间戏论。妄想因缘。而自缠绕。汝虽多闻。如说药人。真药现前。不能分别。如来说为真可怜愍。

　　【疏】缠绕。疑惑也。诸佛秘密。靡不皆知。故云说药。今闻诸法。皆如来藏。名真药现前。举昔方便。疑今真实。名不能分别(［温陵云］多闻如说药。真谛如真药)。

　　(卍三敕许伫听)。

　　汝今谛听。吾当为汝。分别开示。亦令当来。修大乘者。通达实相。阿难默然。承佛圣旨。

　　【疏】敕听许宣。现未俱益(［引证］［法华玄义云］无量义者。从一法生。其一法者。所谓实相。实相之相。无相不相。不相无相。名为实相。实相寂灭。故名涅槃。觉了不变。故名佛性。含备诸法。故名如来藏。遮离诸边。故名中道。无上无过。名第一义谛。如是等种种异名。俱名实相)。

　　([?∴]三正说二)。

　　([○@卍]一立理总非)。

　　阿难。如汝所言。四大和合。发明世间。种种变化。阿难。若彼大性。体非和合。则不能与诸大杂和。犹如虚空。不和诸色。若和合者。同于变化。始终相成。生灭相续。生死死生。生生死死。如旋火轮。未有休息。阿难。如水成冰。冰还成水。

　　【疏】初四句。牒所计。次六句。略破非和。若四大性。自体非和。则不和诸大。如空与色。碍无碍异(［吴兴云］此破非和合之疑也。若谓四大之性。不和四大之相。斯则性居相外。二不相杂。故曰犹如虚空等。此约真如随缘。不同顽空之性也)若和下。破和合。若大性体。自是和合。即成生灭。始终。即生灭也。(恐计和合。故复破之。此约真如不变。不同变化等相也)生死下释。初句释相成。次句释相续。谓生能成死等。生能续生等。谓现在生。续过去生也。如旋下。二喻。初喻相续。次喻相成(［孤山云］此明大性本真。则非和合。故引虚空喻之。即同下文性色真空。性空真色也。生而复死。死已还生。故曰生死死生。即终始相成也。今生后生。今死后死。故曰生生死死。即生灭相续也［私谓］孤山举喻虚空。亦有理在。盖此文推检合色非空。合空非色。正显不能与诸大杂和之相。世尊明以虚空。喻如诸大之性。故曰。犹如虚空。体非群相。不拒诸相发挥。正此义也)。

　　(△［雪浪云］若彼大性。体非和合。乃至不和诸色等。此是立定非和合之相。非破阿难执非和合之疑也。若和合者。乃至生灭相续等。此是立定和合之相。非破阿难破和合之疑也。火轮喻相续。冰水喻相成。乃至阿难。若此邻虚。㭊戒虚空。当知虚空。出生色相。此牒定始终相之文。汝且观此等文。以显虚空不能成色。不能成空。正破无始终相成之理。则无和合之义成矣)。

　　(△［私谓］和合非和合。前文双破已竟。七大中。但显不和合耳。此文牒云。如汝所言。四大和合等。次文牒云。汝今问言。由和合故等。七处推检。一一皆明非和非合。故知此中初文。是正立不和合。非重破非和合。雪浪拣岳师解是也。和合之义。下文广破。此但立定和合之相。发起下破。此中亦无先破之文。经文即立即破。破立相即。诸师之解。总归结破和合。若贴文委释。则以双立为当)。

　　(△［清凉云］喻以火轮。谓旋人速转。不见始终。生灭遄流。宁知本际。又薪火不停。识钝谓轮。命实迁流。妄谓相续。又轮资火有。命假心明。待化而成。故无自作)。

　　(○［定林云］如水成冰。留碍不通。冰还成水。流通无碍。此水与冰。但是一性。四大和合。则如水成冰。性真圆融。则冰还成水)。

　　(△［温陵云］旋火之轮。无有质体。喻虚妄成续之相也。次喻直示大性。非和不和之理。故重召以起后文也。夫水何和而成冰。冰何和而成水。七大之性。不因和合循业发现。如是而已［私谓］温陵此科。以旋火二句。结释上文。以冰水二句。总喻七大。盖巧用荆公之文。以翻长水之义。会解已降。禀承此文。不知是介甫牙后慧耳)。

　　(○［合释四大］)。

　　(○［宗镜释云］内外四大。元是我心之性。以为自性。又自第八识。变起根身界。内外四大之相。分为自相。又因妄念而起。强觉而知。所以万象森罗。郁然显现。若能穷因体本。皆是自心之性。自心之相。于中妍丑憎爱。全是意识。计度分别而成。既识根由。须存正智。但除强觉。一念不生。自然心境俱空。前后际断)。

　　(○［智论云］诸法如有二种。一者各各相。如地坚相。水湿相。火热相。风动相。如是分别诸法。各各有相。二者实相。于各各相中。分别求实。不可得。不可破。无诸过失。如自相空中。说地若实是坚相者。何以故。胶噶等与火会时。舍其自相。转成湿相。金银铜铁。与火合故。亦自舍其相。变为水相。如水得寒成冰。转为地相。有神通人。入地如水。又分散木石。则失坚相。又破地以为微尘。以方破尘。终归于空。亦失坚相。如是推求地相。则不可得。其实皆空。空则是地之实相。有人言。四大之名。其实亦无边无尽。地之广大。载育万物。最为牢固。佛说心力为大。行般若波罗蜜故。散此大地。以为微尘。以地有色香味触重故。自无所作。水少香故。动作胜地。大少香味故。热胜于水。风少色香味故。动作胜火。心无四事故。所为力大［宗镜云］四大等无自体故。以心为主。或时更互论主。如地具四微则钝。为火所制。水有三微。为火所制。火但二微。为风所制。风有一微。为心所制。心无有微。故得为主。复为四大所恼。主义不成［寂音曰］以如是之理。推地水火之性。一切皆空。况风与空乎。世尊所示。自其性而发相。谓之应所知量。龙胜所论。自其相而穷性。特显发色心不二耳)。

　　([○@卍]二举性别破七)。

　　([?(○/○)]一地性四)。

　　(○［净名云］是身无主为如地［肇曰］夫万事万形。皆四大成。在外则为土木山河。在内则为四肢百体。聚而为生。散而为死。生则为内。死则为外。故以内外四大。类明无我也。如外地。古今相传。强者先宅。故无主也。身亦然尔众缘所成。缘合则起。缘散则离。何有真宰。常主之者。生寿人。即是一我。义立四名也)。

　　(○［宗镜云］如地是四微所成。若一微是主。三亦是主。若一非主。三亦非主。若内地四微所成。无主者。外地四微所成。亦无有主也。若内外地无主者。此三事所成。何得有主。故曰。此身无主为如地也。请观音经云。地大。地无坚性。地若是有者。为自性有。共性有。无共性有。四种中随计一性。即是有见。若检而终不得。此为见性。是无是实。皆妄语)。

　　([│/○]一举事以标)。

　　汝观地性。粗为大地。细为微尘。至邻虚尘。㭊彼极微。色边际相。七分所成。更㭊邻虚。即实空性。

　　［孤山］三藏二乘。㭊法观空。故约彼解。以破其执(［标指］此标义。显小乘㭊色明空。四大和合。俱无实义)。

　　(△［熏闻云］汝观地性。指㭊法差别之性。下水火风等。皆是俗谛性耳。前云。若彼大性。则指四大之中。真谛性也。如地持中。有二法性。一事法性。性差别故。二实法性。性真实故)【疏】邻虚。无方微也。即是极微。色边际相。微尘。有方分微也。今经指有方分微。名色边际相。随经所出。不须和会(［孤山云］邻虚尘者。以此尘极微。邻于虚空故)。

　　(△［私谓］［准宗镜六十八］问。离识有色。文义俱虚。心外无尘。教理同证。其奈名言熏习世见坚牢。若不微细剖陈。难圆正信。只如外色若粗若细。云何推检。知其本空。了了分明。成就唯识答。粗细之色。皆从识变。既从识有。外色全空。佛说极微。令其除㭊。非谓诸色。实有极微。诸瑜伽师。以假想慧。于粗色相。渐次除㭊。至不可㭊。假说极微虽此极微犹有方分。而不可柝。若更㭊之。便似空现。不可名色。故说极微。是色边际［又二十一云］瑜伽师作观行时。于一色聚之中。初析为二。观此二分色上。我法都无。复恐二分色里。我法犹存。更以慧心。㭊为四别。如是乃至邻虚一相。更不可㭊。名色后边。若更析之。便为非色。依斯假立。极略极迥。二种极微。又准［西域记云］最微之类分一逾缮那为八拘卢舍。分一拘卢为五百弓。分一弓为四肘。分一肘为二十四指。分一指节为七宿麦。乃至虮虱隙尘。牛毛羊毛。兔毫同（本作铜）水。次第七分。以至细尘。细尘七分。为极细尘极细尘者。不可复㭊。㭊即归空。故曰极微也。一微尘犹有十方分。更㭊此尘为七分。名为极微。故曰。细尘七分。为极细尘。此有五名。曰极微。曰色边际。曰极略色。曰无方微。曰邻虚。经云。细为微尘。至邻虚尘。即所谓次第七分。以至细尘。细尘七分。为极细尘也。又云。㭊彼极微。色边际相。七分所成。即所谓一微尘犹有十方分。更㭊此尘为七分。名极微也。又曰。更㭊邻虚即实空性。即宗镜所谓更㭊极微。便似空现也。彰所知论云。是等大种。最极微细者。曰极微尘。亦名邻虚尘。邻虚极微。一尘异名。合此二名。是色边际。温陵云。㭊极微为七分。故名邻虚。是则判极微邻虚为二矣。唯识言。又诸极微。若有方分。必可分㭊。若无方分。则如非色。既曰极微矣。又可㭊乎。经明指细为微尘至邻虚尘。熏闻言极微乃通相。呼微尘为极微。则亦误也。然今经论所明极微者。约细尘七分。次第析而之于空也。楞伽云几微尘。俱舍云极微微者。约细尘七分。次第增而之于显也。有师。误解谷响。证邻虚可㭊七分此又不烦置辨也)。

　　([│/○]二立理广破)。

　　阿难。若此邻虚。㭊成虚空。当知虚空。出生色相。

　　【疏】依标立理也。既能㭊色成空。亦可合空成色。方曰相成相续耳。

　　汝今问言。由和合故。出生世间。诸变化相(牒起所疑也。欲破先牒此下依理广破)汝且观此。一邻虚尘。用几虚空。和合而有。不应邻虚合成邻虚。又邻虚尘。㭊入空者。用几色相。合成虚空。

　　【疏】合空成色。非理也。汝许㭊色为空。应许合空成色。邻虚极小。成用几空。若合邻虚。自成方分。不成邻虚。又邻虚下。合色为空义乖也。虚空至大。邻虚至小。㭊小成大。为用几尘。

　　若色合时。合色非空。若空合时。合空非色。色犹可㭊。空云何合。

　　【疏】双非色空㸦成也。色合成色。空合成空。以类自合。非互相作也。(［桐洲云］谓色处无空。故云合色非空。空处无色。故云合空无色。非㸦相作也)。

　　(△［二楞云］色但合色。不能合空。云何邻虚合成虚空。空但合空。不能合色。云何虚空出生色相)色犹下。重责合空义失也。㭊色明空。教观俱有。合空成色。内外无凭。前文云。犹如虚空。不和诸色。若言和合。相成相续。皆为虚妄。［资中］若空不可合。色何从生。故知此色。本无自性(［如说合释云］就小乘析色明空之法观之。既从大地。析成虚空。可见色无实体。全是虚空中出生。所谓有漏微尘国。皆依空所生也。今谓由和合故生者。则邻虚尘。亦应和合所成。乃至虚空。亦应和合所成。且道用几个虚空。合成邻虚。又用几许色相。合成虚空。若色合时。只合成色相。又成不得虚空。若空合时。又永成虚空终成不得色相。且世间只有㭊色之法。那有合空之法。虚空邻虚。既非和合而有。则诸变化相。又岂和合出生耶)。

　　([│/○]三会通实理)。

　　汝元不知。如来藏中。性色真空。性空真色。清净本然。周遍法界。随众生心。应所知量。循业发现。

　　【疏】此明真色。初二句指本迷。(［孤山云］此理虽无始本具。亦无始本迷。故曰汝元不知)如来下三句。显法体。(已下多用孤山文)如来藏。即一法界心。中道第一义谛也。性色真空。即俗之真。性空真色。即真之俗。皆言性者。显即中之真俗也。(俗故十界宛尔。故曰性空真色。真故生佛寂然。故曰性色真空。此言理具。非关事造。故曰性也)三谛圆融。不一不异。非纵非横。名如来藏。涅槃谓之秘密藏也。(孤山文)此真地大也。清净下二句。叙德量。无妄相应。具无漏法故名清净。非是有为。故云本然。无所不在。故云周遍。(理必融事。事岂殊理。理事双泯。故曰清净本然。心佛众生。三无差别。彼彼互摄。一一俱融。故曰周遍法界)此则种性体德体量。皆具足耳。若识此法。成三妙观。(［释要云］性色真空。是即空观。一空一切空。无假中而不空。性空真色。是即假观。一假一切假。无空中而不假。色空不二。是即中道。一中一切中。无空假而不中)方知一尘具一切佛法。一切心法。一切众生法。靡不皆在一微尘中。即见卢舍那。即见自己。即见一切法。如一微尘。一切法亦尔。下皆准此。随众生下。显藏性随缘也。众生十界。漏无漏异。业亦不同。所惑色法。净秽殊等也(明藏性随缘。造十界事也。则是随染净心。显差别业。发现十界依正之果耳)。

　　(△［真际云］性色真空。离一切相也。性空真色。即一切法也)［宗镜］随众生心。应所知量者。随众生根熟处即现。即众生差别境。即知一法尘中。等周法界。为邻虚尘无自性。自性即虚空。虚空即是真空。真空即是本觉。故知如来于一毛孔中。为无量众生。常说妙法。即知一切毛孔微尘。亦不出我。但解得一微尘法。即数得等周法界微尘。循发业现者。随众生业果。皆能显现。如释迦出世。国土狭小。海水增盈。弥勒下生。世界宽弘。四大海减。菩萨在会。无诸丘坑。声闻处中。秽恶充满。故知随诸一切有情而出应现。宽狭净秽。总是众生心量所成。佛果无作(［直解云］如来藏清净本然。是理法界。七大。是事法界性相圆融。是理事无碍法界。一多无碍。大小相容。七大周遍。是事事无碍法界)。

　　([│/○]四结责迷情)。

　　世间无知。惑为因缘。及自然性。皆是识心。分别计度。但有言说。都无实义。

　　【疏】凡外小乘。禀权教者。皆名无知。不了实义。故名为惑。执成名相。故称曰为。皆是下。总斥颠倒。识心虚妄。颠倒从生。因迷积迷。何实之有(［吴兴云］世间通指九界众生。因缘。义含自他共三性。自然。即无因性)。

　　(△［交光云］识心即六识也。分别计度。即遍计执)。

　　([?(○/○)]二火性四)。

　　(○［净名云］是身无我为如火［肇曰］纵任有自由谓之我。而外火起灭由薪。火不自在。火不自在。火无我也。外火既无我内火类亦然)。

　　(○［宗镜云］火为三微所成。无有定性无性。即是无火也。今身为名色所成。若身无定性。即无我也。此身中诸暖即是火。若外火无我。内火亦无我也。请观音经云。火大。火性从因缘生。若从缘生。即无自性。无实即无我。性及四句。例此可知)。

　　([│/○]一总标无性)。

　　阿难。火性无我。寄于诸缘。

　　【疏】缘生之火。本无主宰。无主。即无性也。因缘和合。虚妄有耳(［标指］缘生之火非性火也)。

　　([│/○]二举事广破二)。

　　([?(▽/○)]一举事标征)。

　　汝观城中。未食之家。欲炊爨时。手执阳燧。日前求火。(举事也)阿难。名和合者。如我与汝。一千二百五十比丘。今为一众。众虽为一。诘其根本。各各有身。皆有所生。氏族名字。如舍利弗。婆罗门种。优楼频螺。迦叶波种。乃至阿难。瞿昙种性(引例也)。

　　【疏】举众以明和合。也因别成。总总必有别。故引三人。显其异也(［海眼注］举三人者。如日艾镜异。和合出火。同归释种。总中有别。如舍。利弗等。种姓异也)。

　　(△［熏闻云］问七大中。何故唯火大例和合耶。答前地大。和合义疏。其执易破。从火洎识。和合义亲。所计难破。如火性。以俗谛观。灼然镜日艾三。和合而生。今以众僧和合。各各不同。显诸法和合。都无真实。（各身各姓正喻和合是假温陵云各有种姓真和合也会解取之误矣）所举三人。例同镜日艾三也。水风等三。随义可解［补遗云］记主以水中珠空月三。风中衣空面三。亦可例同三人和合之义)阳燧。出火镜也。(［证真钞云］崔豹古今注云。以铜为之。如镜之状。照物则影倒。向日则火出。淮南子云。阳燧。火方诸地。论衡曰。于五月丙午日午时。销炼五方石。圆如镜。中央洼。大晴向日出火。应法师云。五石之铜精也)优楼频螺。此云木菰林。(法华文句。近此林居故。孤山云。此云木瓜癃胸前有癃。如木瓜故。迦叶波。此翻大龟氏)瞿昙。云地最胜。亦云日种(古翻甘蔗。南山曰。星名。从星立称。后代改姓释迦。慈恩云。释迦之群望也。文句。此云纯淑。应法师翻地最胜。谓除天外。人类中。此族最胜)。

　　阿难。若此火性。因和合有。彼手执镜。于日求火。此火为从镜中而出。为从艾出。为于日来。

　　(牒征可知)。

　　([?(▽/○)]二依理推破)。

　　阿难。若日来者。自能烧汝手中之艾。来处林木。皆应受焚。

　　【疏】破日生也。从日至手。四万由旬。凡所照处。何不遭爇。而独烧汝手中艾耶(［资中云］日镜相远。日去人间四万逾缮那［熏闻云］一逾缮那。二十里也)。

　　若镜中出。自能于镜。出然于艾。镜何不镕。纡汝手执。尚无热相。云何融泮。

　　【疏】破镜生也。前四句正破。后三句纵破。火能克金。遇必融泮。外能烧艾。内合镕镜。今汝不然。应非镜出(［孤山云］纡。屈也。萦也。曲也。亦可训劳)。

　　若生于艾。何藉日镜。光明相接然后火生。

　　【疏】破艾生也。艾若出火。日镜不合。何无火出。若必待合。然后火生。显非艾出。

　　汝又谛观。镜因手执。日从天来。艾本地生。火从何方。游历于此。日镜相远。非和非合。不应火光无从自有。

　　【疏】总结无从也。三处不出。火从何生。应知必无。(［融室云］镜与日艾。各归一处。三处不出。火无所从。如比丘众。各归氏族)日镜下。破和合无因也。日镜非近。无和合义。缘中既无。非缘有火必无此理(［私谓］七大中。佛言汝今谛观。汝又谛观乃至汝更细详微细详审等。皆是妙奢摩他。微密观然智也。准宗镜云。八识心王。唯取第六。为能观察。问。前五七八。俱能缘虑。何以不取。答前五识有漏位中唯现量。缘实五尘境。第八唯现量。缘三境故。种子根身器世间境。性唯无记。第七有漏位中。常缘第八见分为境非量所收。今能观心。因教比知。变起相分。比量善性。独影境摄。故唯第六。有此功德。此中谛观详审。微密观照。全用六识以为观体。观察圆明。转似妙观察智。为真妙观察智。用此观也。近师苦诤。全破六识。请思此经谛观谛审之义)。

　　([│/○]三会通实理)。

　　汝犹不知。如来藏中。性火真空。性空真火。清净本然。周遍法界。(明真火也)随众生心。应所知量。阿难。当知世人。一处执镜。一处火生。遍法界执。满世间起。起遍世间。宁有方所。循业发现。

　　［宗镜古释］性火真空者。性是本觉性。火是本觉火。皆是众生心变。如第六识心热。遍身即狭。若第八识中变起。即遍同法界。悟法界性。皆是心中所变之火。今世间火。随处发现。应众生业力。多少随意。(如龙斗亦起火烧林薮。乃至云中霹雳火。如人欲心炽盛。火烧天祠。皆从心火起。由心动摇。故有火起。但心不动。即不被烧)如来得性火。三界火烧不得。(如来自起智火。焚得舍利。其火猛盛诸大弟子将水救不得乃至龙王救亦不得。唯帝释云。我本愿力始救得)虽有性火。而不自烧。如刀能割。不自割。如眼能看不自看。如火大性唯心。七大性亦如是随心俱遍法界。法界本遍。由执心故不能遍。如三界中。三乘天眼。俱不能遍。唯如来无执。性合真空。故能周遍(［智论云］火是假名。亦无有实。若实无火法。云何言热是火性。热性从众缘生。内有身根。外有色触。和合生身识。觉知有热。若未和合。则无热性若火有热。性。云何有人入火不烧。及人身中而不烧身。云中火水不能灭。以火无有定爇性故。火不能烧身。业因缘。五藏不。爇神龙力故。水不能灭。若热性与火异。火则非热。若热与火一。云何言热是火性。余性亦如是。是总性别性无故。名为性空)。

　　([│/○]四结责迷情)。

　　世间无知。惑为因缘。及自然性。皆是识心。分别计度。但有言说。都无实义。(如文可知)。

　　([?(○/○)]三水性四)。

　　(○［净名云］是身无人为如水［肇曰］贵于万物而终始不改谓之人。而外水善利万形。方圆随物。洿隆举适。而体无定。体无定。则水无人也。外水既无人。内水类可知)。

　　(○［宗镜云］水为三微所成。无有定性。无性即无水。三事成身。无有定性。无性即无身。无身即无人。故说是身无人为如水也。请观音经云。水性不住。以其住者。池沼方圆。碍之即住。非水有住性也。若四句检水。有性有着。即是住义。若水四句。无性无著。即是无住。无住故入如实际)。

　　([│/○]一总标无性)。

　　阿难。水性不定。流息无恒。

　　【疏】缘水无常。故云不定。随物流止。即不定相(［涅槃疏］问恒与常何异。答不从因缘为常。始终不变为恒)。

　　如室罗城。迦毗罗仙。斫迦罗仙。及钵头摩。诃萨多等。诸大幻师。求太阴精。用和幻药。是诸师等。于白月昼。手执方诸。承月中水。此水为复从珠中出。空中自有。为从月来。

　　【疏】迦毗罗。云黄赤色。(梁言青色。亦翻黄色。此云黄头。头如金色)斫迦罗云轮。(或云鸳鸯。又译云轮山。依山得名)钵头摩云赤莲华。(［楞伽云］譬如日月形。钵头钵深险。如虚空火尽。外道道通禅。注云。外道计着神我。于禅观上。见如日月形。或见红莲在深险之下)诃萨多未详。(或翻事水)方诸。出水珠也。太阴当中。以珠向之。而求水也。(［孤山云］月望前曰白。亭午曰昼。准南子曰。方诸见月。则津而为水。高诱曰。方诸。阴燧。大蛤也。熟拭令热。以向月则水生。许慎曰。诸。珠也。方。石也。译人盖取许慎之说。论衡曰。十一月壬子日夜半时。于北方炼五方石为之。状如杯盂。向月得津)月珠虚空。三处征讫。

　　([│/○]二依理推破)。

　　阿难。若从月来。尚能远方。令珠出水。所经林木。皆应吐流。流则何待方诸所出。不流明水非从月降。

　　【疏】破月生也。前五句。正牒破。月去人间。如日之量。故云远方。月光照处。皆合成流。何独珠出。流则下四句。双结非也。照处皆流。何用珠出。设无流者。显此水性。不从月来。(［孤山云］林木既不生流。此水非从月降)。

　　若从珠出。则此珠中。常应流水。何待中宵。承白月昼。

　　【疏】破珠生也。珠若生水。合常有流。不待照月。何无水生。

　　若从空生。空性无边。水当无际。从人洎天。皆同滔溺。云何复有水陆空行。

　　【疏】破空生也。空若生水。有空皆水。谁不受溺。以空遍故。水亦周遍。人天水陆。应不各存(［智论云］大地上下四边。无不有水。若护世天王。不节量天龙雨。又无消水珠者。则天地漂没)。

　　汝更谛观。月从天陟。珠因手持。承珠水盘。从人敷设。水从何方。流注于此。月珠相远。非和非合。不应水精无从自有。

　　【疏】总结无从也。月从天升。珠持手内。盘由人置。水自何来。月珠下。破和合无因也。言水精者。是太阴精之所流故。缘中尚无。非缘岂有(［孤山云］精犹性也)。

　　([│/○]三会通实理)。

　　汝尚不知。如来藏中。性水真空。性空真水。清净本然。周遍法界。随众生心。应所知量。一处执珠。一处水出。遍法界执。满法界生。生满世间。宁有方所。循业发现。

　　(节释如前)。

　　([│/○]四结责迷情)。

　　世间无知。惑为因缘。及自然性。皆是识心。分别计度。但有言说。都无实义。

　　([?(○/○)]四风性四)。

　　(○［净名云］是身无寿为如风［肇曰］常存不变谓之寿。而外风积气飘鼓。动止无常。动止无常。风无寿也。外风既无寿。内风类可知)。

　　(○［宗镜云］风性无体。附物影动。风相触击。故轻虚自在。游中无碍。请观音经云。风性无碍。今以四句观风。若言有性有生。四句可得者。即是碍。若四句观风。风不可得。即是无碍也)。

　　([│/○]一总标无性)。

　　阿难。风性无体。动静不常。

　　【疏】风性无状。动静以表。

　　([│/○]二举事广破二)。

　　([?(▽/○)]一举事标征)。

　　汝常整衣。入于大众。僧伽梨角。动及傍人。则有微风。拂彼人面。此风为复出袈裟角。发于虚空。生彼人面。

　　【疏】衣动于此。风拂于彼。二处及空。三皆不生。知是虚妄。僧伽梨。大衣也。袈裟。云坏色(［释文］［僧伽梨］此无正翻。唐言重复衣。亦名杂碎衣。以条数多故若从用为名。则入王宫及聚落时衣。谓之大衣。清凉云。僧伽梨。义云和合。新者二重。故者二重。要以重成。故曰和合。是三衣中。第一衣也［袈裟］真谛杂记云。是三衣通名。或名离尘服。由断六尘故。或名消瘦服。由割烦恼故。或名莲华服。服者离着故。或名问色服。以三如法所成故。言三色者。律有三种坏色故。清凉云。袈裟。不正色衣也。亦云染色。表心染于色。要无所染。方曰染也)。

　　([?(▽/○)]二依理推破)。

　　阿难。此风若复出袈裟角。汝乃披风。其衣飞摇。应离汝体。我今说法。会中垂衣。汝看我衣。风何所在。不应衣中有藏风地。

　　【疏】破衣生也。前五句。披衣离体破。风性不静。若生衣中。应见飞动。今何不然。我今下六句。举例无风破。佛今垂衣。不见飞摇。独汝袈裟。云何风出。衣中未必有潜风处。令衣不动。

　　若生虚空。汝衣不动。何因无拂。空性常住。风应常生。若无风时。虚空当灭。灭风可见。灭空何状。若有生灭。不名虚空。名为虚空。云何风出。

　　【疏】若生虚空下。破空生也。初三句正牒破。空若生风。何须假汝。动衣方有。(空若生风。何须衣动)此下展转难也。空性下二句。随空常在难。空性无灭。风合常有。不动衣时。何无风出。若无下二句。无风空灭难。若空生风。风不起时。应是无空。(［孤山云］谓无风时。亦无虚空也)灭风下二句。灭空无辨难。物不动时。应知空灭。空若灭时。以何表辨。若有下二句。生灭非空难。虚空无为。为无生灭。今有生灭。不名无为。末二句。反结空不生风也。风性摇动。虚空寂然。岂有寂然。而生摇动。

　　若风自生。被拂之面。从彼面生。当应拂汝。自汝整衣。云何倒拂。

　　【疏】破面生也。初二句牒。从彼下四句破。被拂之人。面若生风。应合顺吹。汝当受拂。汝自整衣。不干风出。云何其风。反吹彼面(若谓此风不从己整衣而出。生于彼人被拂之面。既生彼面。应当顺吹拂汝)。

　　汝审谛观。整衣在汝。面属彼人。虚空寂然。不参流动。风自谁方。鼓动来此。风空性隔。非和非合。不应风心无从自有。

　　【疏】重审也。衣面空异。动寂体殊。风从何来。吹拂其面。风空下。破和合无因也。动寂不同。故云性隔。心即是性。文变故尔(［温陵云］风性。或作风心。误也。今从古本)。

　　([│/○]三会通实理)。

　　汝宛不知。如来藏中。性风真空。性空真风。清净本然。周遍法界。随众生心。应所知量。阿难。如汝一人。微动服衣。有微风出。遍法界拂。满国土生。周遍世间。宁有方所。循业发现。

　　［宗镜古释］世间称大。莫过四大。四大中动。莫越风轮。以性推之。本皆不动。风本不动。能动诸物。若先有动。则失自体。不复更动。今观此风。周遍法界。湛然不动。寂尔无形。推此动由。皆从缘起。且如密室之中。若云有风。风何不动。若云无缘。遇缘即起。或遍法界拂。则满法界生。故知风大不动。动属诸缘(若于外十方虚空中。设不因人拂。或自起时。亦是龙蜃鬼神所作。以鬼神属阴。至晚则多风故。乃至劫初劫末。成坏之风。并因众生业感)世间无有一法。不从缘生。若执自然生者。只合常生。何得紧缦不定。动静无恒。故知悉从缘起(［温陵云］拂衣则动。垂衣则静。所谓动静不常也)又推诸缘。和合成事。各各不有。和合亦无。缘缘之中。俱无自性。但是心动。反推自心。心亦不动。以心无形故。起处不可得。即知皆从真性起。方见心性。遍四大性。体合虚空。性无动静。以因相彰动。因动对静。动相既无。静尘亦灭。故首楞严云。性风真空。性空真风。

　　([│/○]四结责迷情)。

　　世间无知。惑为因缘。及自然性。皆是识心。分别计度。但有言说。都无实义。

　　([?(○/○)]五空性四)。

　　(○［宗镜云］空性无相。对色得名)。

　　(○［资中云］虚空与色。二俱是假。亦相因有。体不离色。故小乘以明暗为体。大乘以空一显色。及极迥色为体。上见空。明显色。下见空。名迥色［私谓］准宗镜五十五云。极迥色者。即空间六般光明明暗等粗色。令析此六般尘色。即极微位。取此细色。为极迥色体。又若上下空界。所见青黄赤白。光影明暗。即总名空一显色。及门窗孔隙中所现者。即总明迥色。资中云。上明空。明显色。即空一显色。因依正之色。以显空大之相。所谓因色显发也。下明空。明迥色。即极迥色为体。即门窗孔隙所现。竹庵所谓凿井得空。乃极迥色之类。是也)。

　　(△［百论云］内曰。无相故无虚空。诸法各各有相。如地坚相。水湿相。火热相。识知相。而虚空无相。故曰无。外曰虚空有相。汝不知故无。无色相。是虚空相。内曰不然。无色名破色。非更有法。犹如断树。更无有法。是故无有虚空相。复次。虚空无相。何以故。汝说无色是虚空相者若色未生。是时无虚空相。复次。色是无常法。虚空是有常法。若色未有时。应先有虚空法。若未有色。无所灭。虚空则无相。若无相则无法。是故。非无色是虚空相。但有名而无实)。

　　([│/○]一总标无性)。

　　阿难。空性无形。因色显发。

　　【疏】空无有质。离色之处。即显是空。以对待故。故无性也。

　　([│/○]二举事广破二)。

　　([?(▽/○)]一举事标征)。

　　如室罗城。去河遥处。诸刹利种。及婆罗门。毗舍首陀。兼颇罗堕。旃陀罗等。新立安居。凿井求水。出土一尺。于中则有一尺虚空。如是乃至出土一丈。中间还得一丈虚空。虚空浅深。随出多少。此空为当。因土所出。因凿所有。无因自生。

　　【疏】刹帝利云田主。婆罗门云净志。毗舍云坐估。(商贾也)首陀云秾者。(农夫也。西域记云。族姓殊者。有四流焉)颇罗堕云利根。亦捷疾。(慈恩云。婆罗门十八族之一也)旃陀罗云杀者。已上举事也。出土下。标征也。随出土之多少。则见空之浅深也。虚空与色。二俱是假。㸦相因有。体不离色。今此推征。令知虚妄。

　　([?(▽/○)]二依理推破)。

　　阿难。若复此空。无因自生。未凿土前。何不无碍。唯见大地。迥无通达。

　　【疏】破无因生也。空若无因。凿前何无。凿后何有。无因不成(无因即自然也)。

　　若因土出。则土出时。应见空入。若土先出。无空入者。云何虚空。因土而出。

　　【疏】破土生。此正破也。前三句牒破。土若生空。土出井时。应见虚空出土入井。若土下四句。结非。若见土出。不见空入。云何言空从土而有。

　　若无出入。则应空土。元无异因。无异则同。则土出时。空何不出。

　　【疏】此转破也。若不见空出土入井。则土因空果。二无有异。土即是空。空即是土。土出井时。何不见空从土而出(［竹庵云］空土既同。何得土去而空留)。

　　若因凿出。则凿出空。应非出土。不因凿出。凿自出土。云何见空。

　　【疏】破凿生也。前三句。正破凿出。若凿出空。凿自出空。云何见土。从井而出。不因下三句。反破不因。土因凿出。空因何有(［二楞云］空因凿出。当随手凿出虚空。不应见土。不因凿出。凿自出土。何因井中得见虚空)。

　　(○［引证］［百论破外云］内曰不然。虚空处虚空。若有虚空法。应有住处。若无住处。是则无法。若虚空孔穴中住者。是则虚空住虚空中。有容受处。故而不然。是以虚空不住孔穴中。亦不实中住。何以故。实无空故。是实不名空。若无空则无住处。以无容受处故。复次。汝言住处是虚空者。实中无住处故。则无虚空)。

　　汝更审谛。谛审谛观。凿从人手。随方运转。土因地移。如是虚空。因何所出。凿空虚实。不相为用。非和非合。不应虚空无从自出。

　　【疏】再审二处也。土从地中。运凿移出。故云地移。凿空下。破和合。重结无因也。凿空。二体也。虚实。二义也。(［温陵云］凿空虚实谓凿实空虚也)岂相符顺而称和合。余文可知(［补遗云］因土是自生。因凿是他生。二义合是共生。从凿空虚实去。重结无因。不相为用。犹言不相为因耳)。

　　(△［私谓］七大征审之文。汝观地性。汝更谛观。乃至审谛谛审谛观等。正广明于奢摩他。微密观照之行相也。上言观照。今言谛观。奢摩他中。微密观照。即具含毗婆舍那。正慧决择之义。依是推检入观。明如来藏。斯则信解真正。最初方便也。苕溪以三谛字。配因土因凿无因。云间谓根大中三审字。审明暗空三识大中二详字。对见相二义。依语穿凿。今并不取)。

　　([│/○]三会通实义三)。

　　([?(▽/○)]一类通前义)。

　　若此虚空。性圆周遍。本不动摇。当知现前。地水火风。均名五大。性真圆融。皆如来藏。本无生灭。

　　【疏】前三句。显虚空之大义也。虚空若从因缘所生。体非周遍。复是动摇。岂名为大。夫言大者。常遍为义。常故无生灭动摇。遍故时处悉有。若因缘生。此有彼无。现有未无。缘会则生。缘离即灭。今此不尔。本如来藏。本自周遍。本不动摇。故名为大。当知下六句。类前四性。同受大名。(［吴兴云］四大后。所以点空。均名五大者。诸经常谈。唯四而已。此既异彼。故特言之)咸称大者。皆周遍故。无动摇故。是藏性中真功德故。无方大用。遍一切处。作利益故。岂同方便。有名无实而称大耶(通名大者。且依事立。智论云。佛说四大。无处不有。故名为大。若言大性周遍。必须指事即理。摄末归本。不可名而名之。是为如来藏也)。

　　(△［融室云］。当知现前四大。与空均平。名为五大。性体平等。故名曰均。均故性真无际。圆妙融通。皆是不生灭之如来藏性也)。

　　([?(▽/○)]二斥劝研详)。

　　阿难。汝心昏迷。不悟四大。元如来藏。当观虚空。为出为入。为非出入。

　　【疏】无圆实智。故名昏。不了常遍。故名迷。若虚空性。有出入等。则体非常。亦无遍义。岂名为大。故劝详审也(［温陵云］若悟虚空性圆周遍。本无出入。即悟四大性真圆融本无生灭)。

　　([?(▽/○)]三正会今理)。

　　汝全不知。如来藏中。性觉真空。性空真觉。清净本然。周遍法界。随众生心。应所知量。阿难。如一井空。空生一井。十方虚空。亦复如是。圆满十方。宁有方所。循业发现。

　　(［温陵云］空与觉亦体。用异称也。体用不二。故相依而举)。

　　(△［二楞云］性觉二句。见空生大觉。非是无本。圆觉亦云。十方虚空。觉所显发。是也)。

　　([│/○]四结责迷情)。

　　世间无知。惑为因缘。及自然性。皆是识心。分别计度。但有言说。都无实义。

　　([?(○/○)]【疏】六根性。然小乘多出四大。大教始有空名。根之与识。同名大者。未见经出。诸圆实教。圆观诸法。根境识三。周遍不动。虽有其义。不立大名。今此特出。真为最后。究竟垂范也)。

　　(△［释要云］大教始有空名者。大乘中说五轮。即地水火风空也。空性周遍。时处悉有。故名大。根境识有周遍义者。圆觉云。觉性遍满。圆无际故。当知六根遍满法界。根遍满故。当知六尘遍满法界等。又光明亦有六大。皆不彰灼。此最显也)。

　　([│/○]文四。一总标无性)。

　　阿难。见觉无知。因色空有。

　　［宗镜］见性从缘。和合而有(［标指］根无自性。因境而有。见觉是根。因色空显下文由尘发知)。

　　(△［吴兴云］见觉即见精。如镜鉴像。得现量境。非如识之分别青黄。故曰无知。以前破识破见。元有二层。皆对空显破。故四大后。又举空见识。本如来藏。以迷妄故。分一精明而为见闻觉知。与六和合也。有不达斯旨者。强以见觉为胜义根。胜义乃清净色法所成。是法相宗语。下文明云。性见觉明。觉精明见矣)。

　　(△［融室云］六根具见闻觉知。今但言见觉者。且就眼而言。是初根故。见之为觉。本自无知。知乃发于色空。故云因色空有)。

　　([│/○]二举事广破二)。

　　([?(▽/○)]一举事标征)。

　　如汝今者。在祇陀林。朝明夕昏。设居中宵。白月则光。黑月便暗。则明暗等。因见分㭊。此见为复。与明暗相。并太虚空。为同一体。为非一体。或同非同。或异非异。

　　【疏】此约四句以征。谓一也。异也。亦一亦异也。非一非异也(［证真钞云］此问四句。一同。二异。三亦同亦异。四非同非异。但经文分两。同异各成一句)。

　　(△古释但标四句。今人添六法微释。从古为是)。

　　([?(▽/○)]二依理推破)。

　　阿难。此见若复与明与暗。及与虚空。元一体者。则明与暗。二体相亡。暗时无明。明时无暗。若与暗一。明则见亡。必一于明。暗时当灭。灭则云何见明见暗。若明暗殊。见无生灭。一云何成。

　　【疏】此破一也。前四句。牒计。则明下四句。立理。(［融室云］若元一体内。明暗二体相亡。谓指暗时无明。明时无暗矣)若与下六句。推破。见与境一。境灭见亡。如何分辨。明之与暗。若明下三句。结非明暗自殊。见不随灭。应知此见。不与境一。

　　若此见精。与暗与明。非一体者。汝离明暗。及与虚空。分析见元。作何形相。离明离暗。及离虚空。是见元同龟毛兔角。明暗虚空。三事俱异。从何立见。

　　【疏】破异也。初三句。牒计。汝离下四句。正难离境何相。离明下四句。结成毕竟无体。上皆正破。明暗下三句。结破。并可知(［吴兴云］分㭊见元即见精明亡。下文谓见根也。心法而云根者。此六知根。为轮生死。证妙常之根本。元一精明所分故)。

　　明暗相背。云何或同。离三元无。云何或异。

　　【疏】破两亦也。同即一也。明暗㸦灭。故云相背。若与一同。见即随灭。如前所破。明暗虚空。离此无见。亦异不可(明暗二相。同一失一。岂可言其或同。离明等三。见且自无。将何说为或异)。

　　分空分见。本无边畔。云何非同。见暗见明。性非迁改。云何非异。

　　【疏】破双非也。空见无辩。故非不一。明暗自迁。见无生灭。故非不异(空见冥一。不分边际。元是一体。说得非同。所见明暗有异。能见见精不迁。何得同彼。得说非异)。

　　(△［定林云］相见无性。离三元无。性见无相。本无生灭)。

　　汝更细审。微细审详。审谛审观。明从太阳。暗随黑月。通属虚空。壅归大地。如是见精。因何所出。见觉空顽。非和非合。不应见精无从自出。

　　【疏】重审也。劝细审详。四境之中。从何有见。见觉下。破和合无因也(［证真钞云］前四句。破因缘生。后破无因自生也)。

　　(△［桐洲云］见则有觉空则为顽。不可说和合义)。

　　([│/○]三会通实义三)。

　　([?(▽/○)]一类通前义)。

　　若见闻知。性圆周遍。本不动摇。当知无边。不动虚空。并其动摇。地水火风。均名六大。性真圆融。皆如来藏。本无生灭。

　　【疏】见闻觉知。同名大者。盖常遍故。如前文释(［孤山云］前于六根。广破眼见。余根并略。今类通显示。其性皆遍。闻即耳根。觉即鼻舌身根。知即意根。不言觉者。略也)。

　　([?(▽/○)]二斥劝研详)。

　　阿难。汝性沉沦。不悟汝之见闻觉知。本如来藏。汝当观此。见闻觉知。为生为灭。为同为异。为非生灭。为非同异。

　　【疏】生灭。同也。非生灭。异也。为同为异。两亦也。为非同异。双非也。见闻既真。四句叵得。不动周遍。其大者与(［标指］汝性沉沦者。小乘所知障在。法尘未脱故)。

　　(△［温陵云］生灭同异。皆因妄尘。非生非异。不离妄计。离此诸妄。即如来藏)。

　　([?(▽/○)]三正会今理)。

　　汝曾不知。如来藏中。性见觉明。觉精明见。清净本然。周遍法界。随众生心。应所知量。如一见根。见周法界。听嗅尝触。觉触觉知。妙德莹然。遍周法界。圆满十虚。宁有方所。循业发现。

　　【疏】曾。则也。听嗅尝触者。鼻舌二根。境合始觉。故名尝触。觉触。身也。觉知。意也(［补遗云］六根文中。佛难鼻根闻香。同身触难。则知鼻舌。皆得触名。以鼻别香臭。舌辨苦甘。乃是尝触故。然准今文。尝触在舌。以味到舌。触义尤着耳)。

　　(△［定林云］六根皆受性于觉。故于见言性见觉明。觉明精见。耳听鼻嗅。舌尝身触。及意知根。亦与见同。皆受觉性。言觉触。则身根性觉。言觉知。则意与舌根性觉。耳鼻二根。推类可知。所谓性见觉明。觉精名见者。觉明。从觉起明。觉精。合神有觉亦与知同体。以见非知。故可言精而不可言知也。上言见觉无知。则其不可言知明矣。见性属觉。以明合精故)。

　　(△［温陵云］性见等者。有见有觉。体实性见。用实觉精也。亦体用相依而举)。

　　(○［引证］［圆觉经云］觉性遍满。清净不动。圆无际故。当知六根。遍满法界［疏云］觉性圆无际故。当知六根亦圆无际。故遍满法界。若言不遍满。即是有际。有际即与觉性成异。故蹑前云。圆无际故。故首楞云。性见觉明。觉精明见。清净本然。周遍法界)。

　　([│/○]四结责迷情)。

　　世间无知。惑为因缘。及自然性。皆是识心。分别计度。但有言说。都无实义。

　　([?(○/○)]七识性)。

　　(○［宗镜释云］识性无体［如幻即虚］。此破识大性也。谛详佛旨。本契无生。但以有情。唯迷妄识。以昏扰之性。起遍计于觉尘。逐杂染之缘。沈圆成于识海。眠三界之梦宅。一觉而尘劫不惺。造四大之幻身。生灭而恒沙莫算。今推此识。决定无体。从缘所生。悉顺无生四句检之。自含妙理)。

　　([│/○]文四。一总标无性)。

　　阿难。识性无源。因于六种。根尘妄出。

　　([│/○]二举事广破二)。

　　([?(▽/○)]一举事标征)。

　　汝今遍观。此会圣众。用目循历。其目周视。但如镜中。无别分析。汝识于中。次第标指。此是文殊。此富楼那。此目犍连。此须菩提。此舍利弗。此识了知。为生于见。为生于相。为生虚空。为无所因。突然而出。

　　【疏】根能照境。如镜照物。识能了境。分别自他。此识分别。为从何生(［真际云］根但照境。故如镜中。识有了别。故能标指)。

　　(△［圆觉疏引释云］云其目者。意取眼识。云汝识者。即是意识。无别分析者。意明眼识。但有自性分别。无计度等分别)。

　　［宗镜］五现识不动。唯意识分别。如首楞云。识性无边。乃至此舍利弗等。如五现量。周圆而视。如镜中鉴像。而无分别。若第六意根。即次第分别。非如五现量顿见。圆觉云。譬如眼光。乃至得无憎爱。(具云譬如眼光晓了前境。其光圆满。得无憎爱。何以故。光体无二。无憎爱故。疏云。光即眼识。现量所得。故无憎爱)可见五根现量。未生分别。其眼光到处。无有前后。终不舍怨取亲。爱妍憎丑。例如耳根不闻赞毁之声。鼻根不避香臭之气。舌根不怀甜苦之味。身根不隔涩滑之触。以率尔心时。不分别故。(［钞云］第八识及前五。皆为现量。任运自然分别。不待起心。筹量比度)刹那流入意地。才起寻求。便落比量。则染净心生。取舍情起(［唯识云］前五识但有随意分别。无计度分别。分别唯第六意识有。又意识随前五根。同时而起。故名同时。又名明了意识。永明云。初居圆成现量之中。浮尘未起。后落明了意识之地。外状潜形)。

　　([?(▽/○)]二依理推破)。

　　阿难。若汝识性。生于见中。如无明暗。及与色空。四种必无。元无汝见。见性尚无。从何发识。

　　【疏】破根生也。有相有见。相无见无。根尚无形。识从何发。

　　若汝识性。生于相中。不从见生。既不见明。亦不见暗。明暗不瞩。即无色空。彼相尚无。识从何发。

　　【疏】相见相待。无见无相。(不见明暗等境。即无色等六尘)相犹不立。从何有识［宗镜释］已上破自生他生也。

　　若生于空。非相非见。非见无辨。自不能知。明暗色空。非相灭缘。见闻觉知。无处安立。处此二非。空则同无。有非同物。纵发汝识。欲何分别。

　　【疏】此下破空生。初二句。审定不由根境也。非见下。正破。前三句。非见不辨四境破。下三句。非相不立五根破。相即是缘。四境既无。即所缘境灭。所缘既无。五根何有。上皆牒破不假根境也。处此下。正破识从空生也。非相非见。故云二非。即正指空也。(［融室云］处此二非。谓以非相非见之二非而处分之)同无者。如龟毛兔角。毕竟无故。若言其空。是有体者。岂同物像。可形可状。(二非若空则同龟毛。二非若有。既曰非相非见。不同于物)又此虚空。昏钝无辨。无辨之空。若有所生。亦应无辨。故曰欲何分别(二非如是虚空。纵能发生汝识。欲何分别。为欲于龟毛无边分别。欲于不同物有边分别。此诚不可得而立也)。

　　(△［孤山云］空则同无。言无识也。应云无则同空。互其言耳。有非同物。言有识也［温陵云］识体若空。则同龟毛。识体若有。非同物象。既自无体。安能有用。故曰欲何分别［私谓］长水释二非为空。孤山温陵释空有为识。此中销文。从长水为顺。无则同空。孤山指为㸦文。盖欲回经文以就己解耳)。

　　若无所因。突然而出。何不日中。别识明月。

　　【疏】破无因也。日中无月。既无见月之识。应知非是无因而有［宗镜］日属朝阳。月含阴魄。时候晷刻。今古不移。各有所因。无因非有。空生无因。皆破无因生也。

　　汝更细详。微细详审。见托汝睛。相推前境。可状成有。不相成无。如是识缘。因何所出。识动见澄。非和非合。闻听觉知。亦复如是。不应识缘无从自出。

　　【疏】重审生处也。睛即浮尘。境即明暗。成有成无。即虚空也。识动下二句。结非和合。动。谓能了别也。澄。谓但照境也。(汝识于中。次第标指。识动也。其目周视但于镜中。见澄也)闻听下二句。例破余识。闻听。即耳鼻。觉知。即舌身意识。不应下二句。结无生处。识起缘由。故云识缘［宗镜］见澄。即五现量。分别为动。又经云。此识心本来湛寂。不从修得。本体澄寂。五现量境。亦复如是。既不得自见之性。又不得他相之观。相他既虚。既无和合。所以推云。见托汝睛。乃至见闻觉知。亦复如是。以动静相乖。事非和合。此破共生也(［私谓］永明依四句推检。故以空生。无因皆破无因。见托汝睛已下。别破和合。为破共生。长水依经文四义推破。故于四处。不生破竟。以微细详审去。结审生处。而四句推检中。略共生一句。此二师科门虽异。各有深理。学者详之)。

　　(△［温陵云］识动见澄。性相隔异。见与识隔。闻知亦然。皆非和合。亦非自然。是则性真圆融。不涉诸妄矣)。

　　([│/○]三会通实义三)。

　　([?(▽/○)]一类通前义)。

　　若此识心。本无所从。当知了别见闻觉知。圆满湛然。性非从所。兼彼虚空。地水火风。均名七大。性真圆融。皆如来藏。本无生灭。

　　【疏】初二句。能类。当知下。所类。了别。谓识。(正指六识)见闻。谓根也。(乃指六根)是生识之根。故云了别见闻等(［定林云］识虽在六根。而性非从所。性非从所。即非因缘。亦非自然)。

　　(△［桐洲云］性非从所。明根性圆满。非从于所生)。

　　(△［温陵云］兼彼空等。总会七大。旁通万法也。既本无所从则湛然圆满。世界众生。物物皆尔。不唯地等名大。草芥尘毛。皆可名大。性真圆融。本无生灭。前文详辨。意皆萃此)。

　　(△［紫柏云］地水火风而依于空。为器界五法见闻觉知。而依于识。为根身五法。盖十大性也。而经曰均名七大者。（以上寂音文）以十大不离阿赖识而有也。阿赖耶。此言含藏。能含藏觉义不觉义。与相见二分。地水火风五大。乃因此识相分而建立也。见识觉闻知五大。乃因此识见分而建立也。见分建立。则唯根识而已。故但以见觉及识。略之为二也)。

　　([?(▽/○)]二斥劝研详)。

　　阿难。汝心粗浮。不悟见闻。发明了知。本如来藏。汝应观此六处识心。为同为异。为空为有。为非同异。为非空有。

　　【疏】同异。如根中破。空。谓空生。有。谓根境。非空有。谓无因也(［标指］汝心粗浮。正同圆觉责刚藏云。虚浮妄心。多诸巧见。不能成就圆觉方便。如是分别。非为正问)。

　　(△［定林云］于空云。汝心昏迷。空性觉故。于见云。汝心沉沦。见性外现故。于识云。汝心粗浮。识心内潜故。浮则但认浮根。粗则不达识精)。

　　(○［引证］［般若经云］六识者。本自一心。遍由六根门头而成六识。从见为眼识。从闻为耳识。从嗅为鼻识。从尝为舌识。从染为身识。从分别为意识。如是根尘。三事和合为十八界。若如实知自性皆空。是为能学六根六尘六识)。

　　(○［智论云］识之于根。乍出乍入。如鹿在网。犹鸟处笼。啄一舍一。周而复始。无暂休息。识在根笼。亦复如是。或在于耳。或在于眼。来去无定。不可执常。虽复无定。相续不断。又护法云。六识体性各别。但依根境而立其名。若执有一识。能缘六境者。若六境一时到。如何一个意识。能一时缘得耶。若前后起。即不遍故。所以随六根境种类异故。依根得名)。

　　([?(▽/○)]三正会今理)。

　　汝元不知。如来藏中。性识明知。觉明真识。妙觉湛然遍周法界。含吐十虚。宁有方所。循业发现。

　　(［定林云］明知。受明于觉。觉明。从觉起明。识体是知。受明于觉。故先言明知。后言觉明。言妙觉者。觉妙于此)。

　　(△［温陵云］识知皆出于性明。故曰性识明知。识虽觉明之咎。其体实真。故曰觉明真识。体用不二。真妄一真。所以迭举［二楞云］性识明知。谓本性之识。即妙明之知。觉明真识。谓本觉之明。即性真之识。即汝所明。觉性湛然。遍十方界。无生灭者。云何以意识为心知耶)。

　　(△［云栖曰］地大云。性色真空性空真色。全性之色即空。全空之性即色。如水与波。全水之湿即波。全水之波即湿也。乃至见大云。性见觉明觉精明见。全性之见即明。全明之见即性也。识大云。性识明知。觉明真识。全性之识即知。全性之知即识也。真俗交互。七大一例。温陵解后。二大。与前五有别。似不应理)。

　　△［宗镜］含吐十虚者。含即一真不动。在如来藏中。吐即依妄分别。乃随处发现。但有纤尘发现之处。即是自心生。不从分别有(［标指］十虚十方十界也)。

　　(△［桐洲云］识精元明不空之体遍五大中。经云。识性无形法。五大以为家。故云周遍法界含吐十虚者。谓含万有。容现诸法。显无边之德量。安有方所耶。循业发现者。谓循顺粗妙之业缘。发现愚钝及净妙之识用。后经云。识性流出无量如来)。

　　(△［定林云］言十虚者。识及六根所起用处。有而不实。故云十虚。风无实体。依土发现。故云国土。水火为世间用。故云世间。色不言世间国土者。离色无世间国土。离世间国土无色。空所圆满。非特世间国土。又非有而不实。故云十方。方无迁流。空亦如是)。

　　(△［补遗云］含吐犹卷舒也。十方虚空。在真心中为小。故能卷舒)。

　　(△［释文］准上科。妙觉湛然下。应有周遍法界。至妙德莹然等八句。或是阙文。或应文略。交光谓详审经文。应无随心应量等文。亦穿凿之说也)。

　　([│/○]四结责迷情)。

　　世间无知。惑为因缘。及自然性。皆是识心。分别计度。但有言说。都无实义。

　　［宗镜合释］七大之性。性真圆融。一一大俱遍法界。如七颗冰。将火镕为水。如因陀罗网。同而不同。如水与冰。异而不异。乃至五阴六入十二处十八界。皆满法界。一一微尘。亦满法界。一一毛孔。亦遍法界。一一身心。亦遍皆如来藏。即知凡夫界中。所有见闻阴入之根。名色之境。还同龟毛。无所执着。一切境界。皆从识变。尽逐想生。离识无尘。识寂则诸尘俱寂。离想无法。想空则诸法俱空。将世间龟毛易解之虚。破如今现执名相之虚。因缘自然。俱成戏论。知解分别。本末无从。但有意言。都无真实。如是阴入处界七大性等。非是本来自然无因而有。非从今日和合因缘而生。但是识心分别建立。今破此识性。则七大性乃至一切法皆空。如寻流得源。捕贼获赃。则无明怨对。生死魔军。性真圆融。遍十方界。如波澄秋渚。含虚洞然。云朗晴空。迥无所有(又云。夫外计内执我者。皆于地水火风空识六大种中。及身内识暖息三事起执。今观六大三事内。唯是识之一大。世多坚执以为实我。今只于内外三世中推。自然无我无识。内外推者。只如执［身］在身内者。且何者是识。若言身分皮肉筋骨等是识者。此是地大。若言精血便利等是识者。此是水大。若言身中暖触是识者。此是火大。若言折旋俯仰言谈祇对是识者。此是风大。除四大外。唯是空大。何者是识。各各既无。和合岂有。如一砂压无油。合众砂而岂有。似一狗非师子。聚群狗而亦无。此四大种。现推无体。即是内空。死后各复。外四大一一归空。即是外空。内外俱空。识性无寄。又内推既无识。应有外者。外属他身。自无主宰。及同虚空。有何分别。内外既空。中间无有。以因内外。立中间故。但破内外。中间自虚)。

　　(○上七大文竟)。

　　(◑蹑上总约诸法会通母科三承前开示获悟生子科二)。

　　([○@║]一具叙大众领悟。二阿难说偈赞述。初中文二)。

　　([?∴]一略叙除疑)。

　　尔时阿难。及诸大众。蒙佛如来。微妙开示。身心荡然。得无挂碍。

　　【疏】三科七大。即相即性。本自不生。今则无灭。生灭去来。皆如来藏。圆遍不动。清净本然。此是如来宣胜义中。真胜义性。故云微妙开示。身心圆明。故云荡然。更无诸法可为所疑。故无挂碍。

　　([○@(?∴)]二广述得益四)。

　　(卍一悟心广大益)。

　　是诸大众。各各自知。心遍十方。见十方空。如观手中所持叶物。

　　【疏】向执心在身中。谓言是我真性。今知空在心内。如片物持于掌间。下文亦云。空生大觉中。如海一沤发(［孤山云］各各自知。即能觉之智。心遍十方。即所觉之理。常住真心。遍融十界。故曰十方。天台释法华。深达罪福相。遍照于十方。亦云即十界也。见十方空者。谓十界循业发现之空也。迷妄有空。比真为小。故以掌叶为喻)。

　　(△［涅槃经云］佛言。我所觉一切诸法。如因大地生草木等。所宣说者。如手中叶)。

　　(卍二了物咸真益)。

　　一切世间。诸所有物。皆即菩提。妙明元心。心精遍圆。含裹十方。

　　【疏】向执心外有法。今悟法法唯心。离实相外。无法可得。故世间物。皆菩提也。菩提云觉。觉即是佛［孤山］一切世间等。谓依空立世界也。即十界循业发现。依正之法耳。皆即菩提等。谓十方虚空。十界依正。一法叵得。皆我真心。含裹十方者。即此真心。具足十界。而非断灭。观此文者。岂疑无情有性。无情作佛之说耶(［疏曰］若执无情无佛性者。请看此文。纵信无情有性。仍说不具诸法。遂令佛性。派成其二。一具法佛性。谓有情性。二不具法佛性。谓无情性。若此派分何异他说。无情草木无佛性耶。今立量示云。一切草木是有法。定具诸法故为宗。因云。有佛性故。同喻如有情。正教量云。地水火风均名七大。性真圆融。皆如来藏。妙觉湛然。周遍法界。含吐十方。宁有方所。禀彼说者。宜悉详之)。

　　(○［引证］［清凉云］此中成佛。为理为事。若就众生位看者。尚不见唯心即空。安见圆教中事。若约以性融相。一成一切俱成。谓以佛之净性。融生之染。以佛一性。融生之多令多染生。随一真心。皆如于佛。已成佛竟。非唯有情会万类相。融为佛体。无不皆成。故说无情有成佛义。约成佛门。一切成也。若以无情不成佛义。融情之相。亦得说言诸众生不成佛也。以成与不成。情与无情。无二性故。法界无限故。佛体普周故。色空无二故。法无定故性。十身圆融故。缘起相由故。生界无尽故。因果周遍故。远离断常故。万法虚融故。故说一成一切成也。此成则能修因。无情变无情。无情变情。便成邪说)。

　　(卍三反顾遗身益)。

　　反观父母所生之身。犹彼十方。虚空之中。吹一微尘。若存若亡。如湛巨海。流一浮沤。起灭无从。

　　【疏】太虚处我心中。尚如片物在掌。更观所生微质。于心大小若何。故举空中一尘。存亡岂辨。喻至小也。如湛下。再举沤喻。了身无生也。前喻尚存小相。今喻相本无生。故此二喻。各显一意(［孤山云］虚空巨海。以况心精。微尘浮沤。以况己质。理即事故。若尘存而沤起。事即理故。若尘亡而沤起。事理不二。故曰无从)。

　　(卍四妙获元心益)。

　　了然自知。获妙本心。常住不灭。

　　【疏】了谓显了。犹分明也。明解在心。故曰自知。迷妄名失。了悟名获。既言常住不灭。故非新得。但显现耳(［姑苏神照云］此乃悟如来最初开示常住真心。为一部之宗体。即长水指起信初一心为本源也)。

　　([○@║]二阿难说偈赞述二)。

　　([?∴]一标举)。

　　礼佛合掌。得未曾有。于如来前。说偈赞佛。

　　［宗镜］阿难因如来推破妄心。乃至阴入处界七大性。一一微细穷诘。彻底唯空。皆无自性。悉是意言识想分别。因兹豁悟。妙明真心。广大含容。遍一切处。即与大众。俱达此心。同声赞佛。乃至不历僧祇获法身。即同初祖。直指人心。见性成佛(［孤山云］得未曾有。谓圆顿之解也)。

　　([?∴]二正说四)。

　　(卍一叹佛法希有二)。

　　([○@(?∴)]一正叹)。

　　妙湛总持不动尊。首楞。严王世希有。

　　【疏】初句赞佛。佛有三身。谓法报应。今皆具叹。妙湛。法身也。法身无相。湛然常寂。无作无为。遍一切处。不生灭故。总持。报身也。谓无量劫修行诸度之所显发。总摄一切无漏功德。尽未来际。任持不失。无有坏灭。酬彼因故。不动尊者。应身也。谓随机感。厌求胜劣众生心中之所显现。真如用相。名之为应。佛体不动。无有作意。如月不降。百水不升。慈善根力。法尔如此。亦如镜像。随形所现。镜且不动。故以不动为应身也。又妙及尊字。通上通下。谓三身一体。不三而三。体相用法。具一切义。故名为妙。是最究竟。极证所显。故名为尊(［孤山云］妙湛。赞真谛。般若德也。总持。赞俗谛。解脱德也。不动。赞中谛。法身德也。又即三而一。故曰妙湛。即一而三。故曰总持。非三非一。故曰不动。譬摩尼珠。即莹彻。即具宝。即体圆。虽三宛然。而是一珠。虽是一珠。而三宛然。故涅槃云。如来之身。非大涅槃。摩诃般若。亦非涅槃。解脱之法。亦非涅槃。三德各异。亦非涅槃。是故。不一不异。如摩尼珠。名大涅槃)。

　　(△［海印云］此赞佛法身。而三身具焉。举一佛而具三身。故为圣中尊。阿难最初发心。缘见三十二相。今蒙开示。见佛法身。乃是亲见如来。故此赞也)。

　　△下句叹法。即行法也。一经所显。唯此三昧。最尊最胜。于法自在。故称为王。上句理果。下句是行。理果行三。是所诠义。必因能诠。所诠方显。是故四法。皆具叹也(［孤山云］出偏小上。喻之以王。是则行从理而得名。教从行而立称。教行理三。悉号楞严。今正举能诠以叹也。五时设化逗机非一。未若纯显圆常。直明心性。所说经中。最为希有。一教希有。开权显实故。二行希有。圆融妙定故。三理希有。常住真心故)。

　　([○@(?∴)]二述益)。

　　销我亿劫颠倒想。不历僧祇获法身。

　　【疏】初句断障。即前身心荡然得无挂碍也。下经云。从无始来。颠倒沦替。今言亿者。举大数耳。妄认四大六尘缘影。为身心相。迷己为物。观大观小。皆为颠倒虚妄乱想。今闻开示。不执不认。故名为销(［孤山云］亿劫颠倒即无始无明也)。

　　△下句悟道。即获本妙心。常住不灭也(［资中疏云］由前广破人法二执。故此分见如来藏心也)阿僧祇。云无数。劫波。云时分。方便教说。一切诸佛。皆于无数劫中。修波罗蜜。然后成佛。今于此会。言下顿悟。获本妙心。常住不灭。何历僧祇之有乎。(［孤山云］若藏教。迦旃延子。明四阶作佛义。三阿僧祇。修六度行。百劫种相好因。然后树下断结。获五分法身。此历僧祇。非不历也。若通。七地齐罗汉。八地扶习润生。经无数劫。然后七宝菩提树下。一念与真理相应。断除残习气。获真空法身。此亦历僧祇。非不历也。若别教。地前缘修万行。动经尘劫。方入初地。分证中道法身。又如唯识云。地前方历一僧祇。初地满一僧祇。八地至等觉。方是第三僧祇。然后至妙觉位。乃获究竟法身。此亦历僧祇。非不历也。此皆方便之谈。时长行远。今言不历。即圆悟自心。名大直道。法华八岁龙女。南方作佛。华严。初发心时。便成正觉。胎经云。凡夫贤圣人。平等无高下。唯在心垢灭。取证如反掌。皆与此经同焉)。

　　(○［引证］［起信记云］阿僧祇者。若准本业经。初以忉利天衣。仍用彼天时分。三年一拂。尽四十里石。为小劫。次以梵天衣拂。尽八十里石。为中劫。复以净居天衣拂。尽八百里石。为大劫。杂阿含中。与此有异。又劫章颂云。风灾为一数。乃至不可知。此极长远时。名一僧祇劫。谓此以风灾为数。数至不可数。更若数时。心则狂乱。齐此数不得处。名一僧祗若以此等。计三僧祇劫。方成佛道。则百千万亿人中。无有一人发心修道。纵有惧三涂苦者。但修人天戒善。或有畏三界生死。亦但修二乘之行。焉敢希冀佛乘。修菩萨行。今所会通。特异于彼。何者。梵语劫波。此云时分。大劫小劫。长时短时。下至刹那。皆名时分。阿僧祇此云无数。无数之言。亦不定久近。如人经年不相见便云无数时。竟日不见。亦云无数时。修行时分。意亦同此。谓始从具足凡位。发心修进。法尔经无数时。方得见真如。名为见道。是一无数时。从见道已去。渐断俱生二障。法尔又经无数时。方得不假功用。自然相应。至第八地。是第二无数时。从此任运进趣。消遣余累。法尔又经无数时。方得成佛。是第三无数时。斯则无数时是定有。然延促不可定也。若此所解。方有修行之人)故下文云。歇即菩提。不从人得。何藉劬劳。肯綮修证。又云。弹指超无学。又圆觉云。知幻即离。不作方便。离幻即觉。亦无渐次。皆此义也。(圆人一生。尚有超登十地者。况初住乎。此经圆顿。如教行道。直至菩提。此乃圆修圆证。不断而断。无成不成。岂待时劫哉)。

　　(△［宗镜云］成佛之旨。且非时劫。迟速之数。属在权宜。故起信明为勇猛众生。成佛在于一念。为懈怠者。得果须满三祇。楞严经钞云。劫者。是时分义。而有成住坏空。皆由众生妄见所惑。由四大。故起六根。起六根。故见六尘。见六尘。故有时分。若了无明根本。一念妄心。则知从心所生。三界毕竟无有。长短之劫。由一念来。三乘趣异并是梦中说寤时事。皆无多劫耳。一念相应。一念成佛。一日相应。一日成佛。何须劫数。渐渐而修。诸佛法门。本非时摄。计时之劫。非是佛乘)然据今文。且叙解悟。如文云。各各自知。心遍十方。知即解也。叙虽论解。不无证悟。以随人入位。浅深不同。且如两教二乘。禀权菩萨。圆教根性。未发信者。悟此境界。即是解悟。若曾已入信解行位。闻法开悟。即是证悟。更有已入地住。即增道损生。乃至妙觉。破惑证理。发真妙用。皆随位浅深而论广狭。此则一会之众。皆得妙益耳(［云栖云］获法身。吴兴谓是实证。长水孤山。皆同此说。盖是分证法身。不言五分究竟也。即不通指大众。言阿难证。亦复何妨。其以阿难向后方得二果为难。而谓是佛神力。暂令得见。又谓销我之言。旁指菩萨及利根二乘。蛇足之谈。皆不应理)。

　　(△［私谓］永明宗镜。引楞严疏钞云。若闻此经。即悟得微尘毛孔。一切众生。皆在我本觉中。无明若除。一时顿证。不从修得。如观音入流亡所。阿难自庆不历僧祇获法身。并是顿也。长水谓阿难言下顿悟。获本妙心。即同永明之说。然阿难得悟之后。重请修行。次偈即云。发愿得果。审除微惑。故长水又云。且叙解悟。不无证悟也。今人影掠悟门。谓一念不生。前后际断。即名为佛。如禅家每引广额屠儿。置刀佛座下。谓是千佛一数。而指阿难等为顿证。此又错解永明诸师证悟之文。成发狂之药也)。

　　(○又按中川新疏。广引经论。明法身义。有其十种。准起信论云。真如自体相者。具足如是过于恒沙。不离不断。不异不思议佛法。名为如来藏。亦名如来法身。今经如来开示阿难。本如来藏。妙真如性。阿难言下。即获法身。故知所获之法身。即是如来藏也。次下征答富那腾疑。广明如来藏。乃至毛端现刹。尘里转轮。即是起信菩萨地尽。入法身位。见之究竟也。诸经论十种法身。一藏识。二在缠。三本智。四清净等。皆不出如来藏义。故曰。隐名如来藏。显名为法身。古人谓首楞严以如来藏心为宗。岂不信夫)。

　　(卍二愿得果度生二)。

　　([○@(?∴)]一正陈所愿二)。

　　([○@卍]一陈愿)。

　　愿今得果成宝王。还度如是恒沙众。

　　【疏】初句叙智。即佛道无上誓愿成也。即于此身。期获证果。故曰愿今。(［吴兴云］初即佛道誓成。以摄法门誓学。由学法门而得果故)次句叙悲。即众生无边誓愿度也。下云除惑即烦恼无尽誓愿断。(次即众生誓度。以摄烦恼誓断。由断烦恼。方度生故)悲智二法。即菩提心。复以要誓。总而持之。即三法周备。四愿具足。发菩提心。毕于此矣。依圆觉疏顿教因地。总有三重。初了悟觉性。即前获妙本心。得法身也。二发菩提心。即今悲智二愿也。后修菩提行。即向下问修行方便也。谓若不了自心。云何知正道。故多劫修行。非真菩萨。次不发大心。无由起行。故善财先陈已发。方问修行。圆顿修证。莫过此矣(［孤山云］前获法身。犹是初住分果。今愿成妙觉极果)。

　　(△［融室云］晋华严有宝王如来一品)。

　　([○@卍]二述意)。

　　将此深心奉尘刹。是则名为报佛恩。

　　【疏】上句同佛化。上求下化。悲智二心。一一先悟妙觉明性。从深理生。故名深心。(［天台观经疏］佛果高深。发心求往。故云深心。亦从深理生)。

　　(△［温陵云］悲智双运。广大无边。所谓深心也)以此二心。承顺尘刹。诸佛化行。无二无别。故名为奉。下句结报恩。大论云。假使顶戴经尘劫。身为床座遍三千。若不传法度众生。毕竟无能报恩者(具云。若有传持正法藏。宣扬教理度群生。修习一念契真如。此是真报如来者)。

　　(△［吴兴云］以上愿心。皈奉尘刹如来。是报我佛微妙开示之恩)。

　　(○［引证］［智论云］须菩提问。世尊。云何是深心。佛答。应萨婆若心。（此云一切智）集诸善根。萨婆若心者。菩萨摩诃萨。初发阿耨多罗三藐三菩提意。作是愿。我于未来世当作佛。是阿耨多罗三藐三。菩提意。即是应萨婆若心。应者系心。愿我当作佛。菩萨利根。大集福德。发意即得深心。深心者。深乐佛道。世世于世间心薄。是名应萨婆若心。深心者。深入悲心。利益众生。是名深心相)。

　　([○@(?∴)]二重请证明)。

　　伏请世尊为证明。五浊恶世誓先入。如一众生未成佛。终不于此取泥洹。

　　【疏】我愿成道。本为度生。度生之心。非暂时尔。尽未来际。众生界尽。我方入灭。斯愿至重。故请证明。(［吴兴云］前愿度人如释迦故云愿度是众。今愿取土如释迦。故云五浊誓入)。

　　(○［释文］［涅槃论疏云］。泥曰。泥洹。涅槃。三名楚夏不同。云涅槃者正也。秦言无为。亦云灭度)。

　　(○［引证］［智论云］菩萨立七住中。得无生法忍。心行皆止。欲入涅槃。十方诸佛。皆放光明。以右手摩其顶言。善男子。勿生此心。汝当念汝本愿。欲度众生。汝虽知空。众生不解。汝当集诸功德。教化众生。莫入涅槃。汝今始得一无生法门。莫便生喜。菩萨闻诸佛教诲。还生本心。行六波罗蜜。以度众生)。

　　(○［净名经云］虽得佛道。转于法轮。入于涅槃。而不舍于菩萨之道。是菩萨行［肇曰］虽现成佛。转法轮。入涅槃。而不永灭。还入生死。修菩萨法。岂二乘之所能乎)。

　　(卍三乞除惑速成)。

　　大雄大力大慈悲。希更审除微细惑。令我早登无上觉。于十方界坐道场。

　　【疏】初句叹德。威德猛盛。如师子王。故名雄。十义具足。不可屈伏。故云力。慈悲。谓拔苦与乐。无缘普救。皆言大者。显无上也。(［吴兴云］前明三德之体。此明三德之用。涅槃云。佛性雄猛。大雄。是法身之用也。又曰。是诸声闻。无有慧力。大力。是般若之用也。又曰。慈即解脱。大慧。是解脱之用也)次句乞除惑。自乘修惑。大乘所知。俱名微细(［标指］谓所知障)。

　　(△［孤山云］以始入初住。尚有微细无明故)。

　　(△［蕅益云］下文佛告阿难。汝今已得须陀洹果。已灭三界众生世间见所断惑。此销我亿劫颠倒想也。然未知根中积生无始虚习。此习要因修所断得。此指三界思惑。又云。何况此中生住异灭。分齐头数。此指界外别惑。即今云微细惑也)下二句乞速成。前文已愿得果。今再言者。以度生心切。愿早得也。上句真身。下句垂应。登。成也。道场。现八相也。前云未成不灭。约时竖论。今云于十方界。约处横说。即释成上求下化也(［瑜伽第三十八］或有一劫。有众多佛。出现于世。彼彼十方。无量无数。诸世界中。应知同时有无量佛。出现于世。于十方界。现有无量无数菩萨。同时发愿。同勤修集菩提资粮。故此愿云。于十方界坐道场也［苕溪云］于十方界者。随机利物。如月现水)。

　　(△［温陵云］前发明心见。显如来藏。方破见道粗惑。次须决通疑滞。开修证门。以断修道细惑。详审尽除。乃登上觉。自第四卷决通疑滞。摄伏攀缘。即审除细惑之方也。既消倒想。顿获法身。疑已得果。且又愿求。而更除细惑者。佛果有七。曰菩提。涅槃。真如。佛性。庵摩罗识。空如来藏。大圆镜智。所谓获法身。则分得菩提。自见佛性而已。见性之后。必须审除细惑。使生灭灭生俱寂。以合乎涅槃真如。白净纯凝。以合乎庵摩罗识。廓然圆照。以合乎空如来藏大圆镜智。七果圆备。乃所谓登无上觉也)。

　　(卍四喻道心无动)。

　　舜若多性可销亡。烁迦罗心无动转。

　　［真际］阿难恳求请愿。二利周圆。表此真诚。故此比较。虚空之性。尚可销亡。我坚固心。终无动转【疏】舜若多。云空也。虚空之性。不可销灭。今尚可灭。上求下化。菩提之心。终无移动。故不动转。烁迦罗。云坚固不坏也。又翻为轮。轮有摧碾。谓悲智之心。自利利他。皆能摧碾惑业苦故(［温陵云］此依首楞定力。结前愿心。自誓究竟。举无退堕。愿心如此。然后圣果可期。佛恩可报也)。

　　(○［释文］［舜若多］翻译集云。沇疏云。未见诚释。应是主空神。入楞伽云。利尼迦者。名之为空。或呿提。秦云虚空。圆觉钞云。梵云舜若。此云空。空无之空也。梵云舜若多。此云空性。即是空所显性。性即此宗觉性。故云。舜若。虚空断灭性也。舜若多。真性空也。合论云。舜若多。风神。动之性也［烁迦罗］亦云类拔折罗。此云金刚。坚固不坏也。论曰。此云坚固。亦金刚坚固心也。今谓首楞严究竟坚固。即金刚王也。上云首楞严王。今云烁迦罗心。同一坚固。耳)。

　　(○［私谓］此经自阿难当机发起。启请无上菩提。如来告示。有三摩提。名大佛顶首楞严王。诸佛修行妙路。一经总相法门提纲挈领。具足于斯。向后重重推牒节节开演。始于七征八还。真心显发。终乃三科七大。藏性会归。五蕴不有。则二死俱无。二执皆空。则二障胥断奢摩他路。自此大开。妙庄严路。于兹顿显。阿难一期领悟。三观圆成。仗空王同发之深心。了无始多闻之结习。盖至于说偈赞佛伏请证明。而大事于是乎了毕矣。妙湛总持不动。三身具足。三德浑含。即赞叹三摩提。大总相法门也。首楞严王者。三昧中王。所谓克示真三昧也。如来以两言告示。阿难即以两言赞佛。所以定一会之法印。标全经之眼目也。偈曰。不历僧祇获法身。法身者。即最初标示常住真心。性净明体三科七大中。所指本如来藏。妙真如性也。论曰。名为如来藏。亦名如来法身。既了真心常住即获如来法身。由是广发誓愿。得果度生。报深尘刹。觉登无上。只是此现获法身。圆满悲智。岂复可以一念三祇比量延促。五分究竟。计度浅深者哉。结集者。谓如来说法云周。当机领悟斯毕。卷摄前经。断章于此。是为序分后之前分。正宗中之正宗。分齐分明。义门炳著者也。古人诠释。随文遮表。近师科判。计执纷拿。如阿难所请奢摩他三法。有枝岐以配初卷。有割裂以擘全经。既不了总相法门。又不应最初方便。古释无是也。资中依胜鬘科经。初二卷破人我二执。显空藏。次一分破性相二疑。显不空藏。长水不安其义没略不取。近师复判三科为如实空。七大为如实不空。又有立空不空义。为三如来藏者。既违本经空如来藏。又背胜鬘二种如来空智古释无是也。此经圆顿。即华严法界之文。有以四法界义分配今经三四者阴入处界。本如来藏性性相相即理事无碍。何判为空。又但判为理法界。七大遍周。正同华严事事无碍周遍含容观门。岂是但空。又不全许理事无碍。而云带显又不得。已而遂文剖㭊。曰二卷谈理事无碍为体为解。四卷谈事事无碍。是用是证。法界圆观门中。何处着此差别。古释亦无是也。凡此之类。无益经宗。有妨教观是以裁而削之。勿令疑误问津也。宗镜云。阿难已圆悟妙觉明心。知宗不昧。方乃重告善逝。启请修行。斯则先悟后修。岂非现解未证。永明则自言之矣。谓阿难顿获法身。即同观音入流亡所。初祖直指成佛。夫若此者。一闻千悟。得大总持。即性即修圆解圆证。法身向上事。已圆具于此矣。二十五圣。各证圆通。门门修行。非同一轨。向后阿难求尽残漏。得金刚定。后夜就枕。廓然得悟。似亦未曾依所请建立轨则。长期结界。安居道场而后交光摩顶。决定自知成佛也。故知正助加行。修观法门。并是广被三根。垂范末法圭峰之科圆觉前则信解。后则行证而别之以三门修证。正同此也。且以悟修言之。不历僧祇顿悟也。审除微细。渐除也。发觉初心所悟之理。顿悟中并销之理也。道场加行所修之事。顿悟时次第之事也。故曰非真流之行无以契真。何有修真之行。不从真起。阿难既除细惑。便请圆修。观网交罗。行相不二。由此推之。古人开妙解示妙行之科。咸依常住真心斯为了义。而近师以见道修道。截为二分。殆亦非永明之旨也)。

　　(○大文第一明如来藏心第一科破阿难认妄迷真显如来藏竟)。

　　(经文不应风心乾道本作不应风性。有本云。不应风心)。

　　(若风自生被拂之面乾道绍兴本。俱作彼拂之面温陵本作被拂)。

　　(风应常生。宋本并同。温陵本作常住)。

　　(五浊恶世。乾道本云有本作恶土)。

　　大佛顶首楞严经疏解蒙钞卷第三(之二)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第四(之一)

　　海印弟子　蒙叟钱谦益钞

　　(○长水判经。第一大科显如来藏心之二。从此下尽本卷中如何自欺尚留［视］听)。

　　(○今谦益判经。从此去至第六卷文殊说偈竟。为经次分之一)。

　　(○蹑上显如来藏心大科。破满慈执相难性显如来藏。为大文下之第二大科。次下以致。请许宣答释三科为承起科。以初答藏性生相。次答大性俱遍。为大科下。第一子科。藏性科中。以一正答所疑。二别答违妨为第二子科初中。又以初破满慈能所执见。次正显迷真起妄之由。为重起母科。又以通明妄觉托真之相。广辨三相展转生由。为重起子科)。

　　([○@║]又以一立因相。二辨果相。为别起母科。次下因明三相。果明四轮子母细科。以次生起。以结答一科为齐其次答大性科。至答满慈庆喜别难二科方竟。今初文有三)。

　　([?∴]一致请三)。

　　(卍一总述未了三)。

　　([○@(?∴)]一展敬伸叹)。

　　尔时富楼那弥多罗尼子。在大众中。即从座起。偏袒右肩。右膝着地。合掌恭敬。而白佛言。大威德世尊。善为众生。敷演如来。第一义谛。

　　【疏】如来藏心。不空不有。即性即相。名第一义。是佛所证。决定无妄。审实名谛。

　　([○@(?∴)]二引喻述迷)。

　　世尊常推说法人中。我为第一。

　　(［智论云］富楼那于四众中。用十二部经。种种法门。种种因缘譬喻说。能利益众生第一。又曰。舍利弗智慧中大富楼那说法。种种庄严。牵引众情说法中大)。

　　今闻如来。微妙法音。犹如聋人。逾百步外。聆于蚊蚋。本所不见。何况得闻。佛虽宣明。令我除惑。今犹未详。斯义究竟。无疑惑地。

　　【疏】满慈子善说法要。众推无上。今闻佛说。未尽领解。犹坏耳者。对微细声。远逾百步。讵能明辨。第一义谛。微妙寂灭。微细声也。闻而不解。与不闻等。犹聋人也。言语道断。心行处灭。逾百步也。说斯等法。令我除惑。犹拘疑网。未尽悔结。故引比也(［标指］未达藏性。本所不见。何况得闻。五目不睹其容。二听未闻其响)。

　　([○@(?∴)]三比论得失)。

　　世尊。如何难辈。虽则开悟。习漏未除。我等会中。登无漏者。虽尽诸漏。今闻如来。所说法音。尚纡疑悔。

　　［资中］罗汉虽断烦恼障。而所知障在【疏】开悟者。如前获本妙心。常住不灭也。小乘有学。方断分别。俱生全在。名习漏未除。(［补遗云］熏习之习指俱生。思为有漏。即下文根中积生。无始虚习)满慈无学。断尽俱生。此约小乘烦恼障说。问。何故无学。尚纡疑悔。初果之辈。解悟不疑。答。烦恼所知。二障差别。人执法执。轻重不同。故正理论云。或有于境智。不及愚所论。凡夫善通三藏。罗汉不识赤盐。(［标指］藏中说。法预婆罗门问罗汉。何名赤盐。盐有几种。罗汉曰。我知法预轻慢比丘。今复恼我盐止是盐。佛言。此罗汉未从师学。不能答盐。有比丘名弗迹卢。汝可往问。比丘答云。盐有二义。一种味。如大海水。同一盐味。二性昧。有黑盐。赤盐。辛头卢盐。拔遮盐。毗蓝遮盐。私多盐。略语二种。若生若煮是名盐义)以所知障。障法界理。罗汉虽得无漏。烦恼轻故。尚纡疑悔。所知重故。阿难虽得开悟。所知轻也。习漏未除。烦恼重也(［熏闻云］阿难从初。据人法二执。迷空如来藏。其迷则重。满慈于此。怀性相两疑。迷不空如来藏。其迷则轻。又则空如来藏。理犹易明。不空如来藏。义复难解。是故阿难初果。发起于前。满慈无学。对扬于后。审除细惑。意在兹矣)。

　　(△［交光云］疑悔。二心所也。疑属根本。悔属不定。纡者。疑悔交缠。未决定义)。

　　(卍二别叙所疑二)。

　　([○@(?∴)]一藏性生相疑)。

　　世尊。若复世间。一切根尘。阴处界等。皆如来藏。清净本然。云何忽生。山河大地。诸有为相。次第迁流。终而复始。

　　［资中］前破人法二执。显空如来藏。今显不空如来藏。故有此疑(［熏闻云］前文但总略而说。且未委明诸法生起之由。故今疑问。广谈世间等义。山河大地。依报也。诸有为相。正报也。依正各有生住异灭。故云次第迁流等)。

　　(△［温陵云］清净则宜无诸相。本然则宜无迁流)【疏】前五句。引所闻。即同圆觉刚藏云。若诸众生本来成佛也。云何下五句。叙疑难。即同彼云。何故复有一切无明。彼反难云。若诸无明。众生本有。何因缘故。如来复说本来成佛。今经无此难者。意已含故。复有牒而纵之。责无穷过。即同下文。别答违妨也。然刚藏所问。反覆成难。文聚一处。钩锁相连。如来答释。亦总示云。世界始终。念念相续。一切对待。皆由分别。生死垢心。轮回妄见。未离妄见。而辨觉性。遂令觉性。成诸轮转。乃至结云。如是分别。非为正问。今经问既前后。答亦随问。二经答意。广略虽别。大旨攸同。如彼经云。种种取舍。皆是轮回。未出轮回而辨圆觉。彼圆觉性。即同流转。若免轮回。无有是处等。此即责刚藏不了圆觉自性。绝诸对待。生死涅槃。犹如昨梦。遂引无明生死有为。以斥众生本来成佛。故佛斥此。正是生死垢心。分别妄见。遂令圆觉成流转也。由是举喻。云駃月运。舟行岸移等。今经即以常说本性觉体。妙明明妙。反而责之。以辨满慈解惑之心。解则已知觉体本妙。无明本空。山河大地。如空华相。夫何致疑。惑则能所妄分。强觉俄起。三细为本。四轮成界。遂有世界众生业果相续。斯皆未出轮回而辨圆觉。彼圆觉性。即同流转。故二经之意。问答并同也。然此是法空门下。疑难大节。最障修证。满慈迹虽小圣。今经圆通述悟。无非大途。故所陈难。刚藏无异。学者至此。请细观之。

　　([○@(?∴)]二大性俱遍疑)。

　　又如来说。地水火风。本性圆融。周遍法界。湛然常住。世尊。若地性遍。云何容水。水性周遍。火则不生。复云何明。水火二性。俱遍虚空。不相凌灭。世尊。地性障碍。空性虚通。云何二俱周遍法界。

　　【疏】此约世谛。水火性异。难第一义。性相俱融。下文答云。观相元妄。无可指陈。观性元真。唯妙觉明。妙觉明心。先非水火。云何复问相凌灭义(［吴兴云］佛示诸大。本性周遍。以如来藏。妙真如性。为彼诸法性故。法相则虚妄。法性则圆通。满慈起难。则迷诸法所依一真如性。以为坚湿暖动之诸性故)。

　　(○［引证］［法华玄义云］所谓观一切无相。如四大各各不相离。地中有水火风。但地多。以地为名。今观无此异相。若火中有三大。三大应并热。若三大火中。三大遂不热。则不名火。若三大并热。则三大舍自性。皆名为火。无复三大。若言有三大而细不可知。此与无何异。则火中诸相不可得。一切法相。亦不可得)。

　　(卍三双结求诲)。

　　而我不知是义攸往。惟愿如来。宣流大慈。开我迷云。及诸大众。作是语已。五体投地。钦渴如来。无上慈诲。

　　【疏】据说。则本然清净。㸦遍互融。据今。则宛尔山河。硕乖水火。莫知所往。孰是孰非。

　　([?∴]二许宣二)。

　　(卍一叙诠)。

　　尔时世尊。告富楼那。及诸会中。漏尽无学。诸阿罗汉。如来今日。普为此会。宣胜义中。真胜义性。

　　【疏】如来常依二谛说法。谓世俗谛。胜义谛。今所说者。异乎常说。(资中文)谓胜义胜义谛也。一真法界。中道实相。无法不收。无法不遍。上圣下凡。情与非情。皆成佛道。斯为极唱。最法垂范也(［桐洲注云］牒前七大。皆胜谛第一义。今说性觉妙明等。生山河之本。即胜义中真胜义性)。

　　(○［唯识云］胜义谛。略有四种。一世间胜义。谓蕴处界等。二道理胜义。谓苦等四谛。三证得胜义。谓二空真如。四胜义。胜义谓一真法界。此中胜义。依最后说。是最胜道。所行义故。为简前三。故作是说。此诸胜义法)。

　　(卍二显益)。

　　令汝会中。定性声闻。及诸一切未得二空回向上乘阿罗汉等。皆获一乘。寂灭场地。真阿练若。正修行处。

　　【疏】方便教说。定性二乘。无性阐提。不得成佛。如焦芽败种等。今此会通。咸归一乘。究竟涅槃。(［通释］定性声闻一类也。及诸一切乃至阿罗汉等。二类也。定性不定性。𢌞心不回心。皆归一乘也。温陵别开回心向大者为一类。则未会五性成佛之宗)涅槃经云。我于余经。说有声闻。不得作佛。非于此经。作如是说。涅槃佛性。即如来藏。亦名一乘。亦名首楞严。二经同味。不云宜乎。斯则会五性。融三乘。了义极谈。莫斯为最。(［楞伽云］一声闻性。二辟支佛性。三如来乘性。四不定乘性。五无性。谓一阐提。佛地庄严瑜伽三论。大同楞伽)。

　　(△［孤山云］经指定性。皆获一乘。遂知五性之宗。乃方便之说。五性者。三无二有。祖于弥勒。宗于天亲。析薪于玄奘。克荷于慈恩。立言垂范。自为极唱。今准此经。乃知权说)。

　　(△［清凉钞云］疏引法华二文。以证定性二乘。皆成佛义。言减损佛性者。以五性之中。唯一性半。有佛性耳。谓菩萨性。及不定性之半。以不定性。容有无故。余三性半。一向言无。谓一无种性人。二定性声闻。三定性缘觉。言一半者。即不定性中。或无是也。言恐谤一乘者。以罪怖之。然以佛昔说三乘五性。今法华云。一乘一性。谓一切众生。有如来知见。更无余性故。涅槃亦云。佛性者。名为一乘。以凡是有心。定当作佛故。彼疏自立为一乘。而其立义。定有五性。却以一乘而为方便。此岂不是谤一乘耶)阿练若。云无喧杂。首楞严王。即诸佛之大寂定。名真无喧杂。正修行处也。(［释文］［翻译集云］阿练若或言阿兰若。大论翻远离处。萨婆多翻闲静处。天台云。不作众事。名之为闲。无愦闷故。名之为静。或翻无诤。谓所居不与世静。即离聚落五里处。应法师翻空寂。苑师分二类。一达磨阿兰若。即华严之初。谓说诸法湛寂。无起作义。二摩登伽阿兰若。谓塳间处。去村落一俱卢舍。大牛吼声不及处。三檀陀阿兰若。谓沙迹之处［宗镜云］大乘本生心地观经云。当修学者。但有一德。是人应住阿兰若处。云何为一。谓观一切烦恼根元。即是自心了达此法。堪能止住阿兰若处。不悟自心。徒栖远谷。避喧求静。举世未有其方。若顿了自心。是真阿兰若)。

　　汝今谛听。当为汝说。富楼那等。钦奉法音。默然承听。

　　([?∴]二答释二)。

　　([○@│]一答藏性生相疑二)。

　　([○@║]一正答所疑二)。

　　([○@(?∴)]一牒疑)。

　　佛言富楼那。如汝所言。清净本然。云何忽生。山河大地。

　　([○@(?∴)]二正答二)。

　　([○@卍]一唯一真心)。

　　汝常不闻。如来宣说。性觉妙明。本觉明妙。富楼那言。唯然世尊。我尝闻佛。宣说斯义。

　　［永明心赋注云］此二觉义。幽旨难明。若欲指陈。须分皂白。大约经论。有二种觉。一性觉。一本觉。有二种般若。一本觉般若。二始觉般若。有二种心。一自性清净心。二离垢清净心。有二种真如。一在缠真如。二出缠真如。此八种名。随义分异。体即常同。(［长水疏云］一真如心。是佛常说。或名法界。或名实相。或如来藏性。或妙净明心。一经之内。尚有多名。况诸经耶。名虽有异。一体无别。皆显法界一相。本来平等)令一切众生。秪具性觉。本觉般若。自性清净心。在缠真如等。于清净本然中。妄忽出于山河大地。以在缠未离障故。未得出缠真如等。若十方诸佛。二觉俱圆。已具出缠真如等。无有妄想尘劳。永合清净本然。则不更生山河大地。诸有为相。如金出矿。终不更染尘泥。似木成灰。岂有再生枝叶。将此二觉。已豁疑情(［疏云］三科七大虚妄有生。虚妄名灭。生灭去来。本如来藏。不动周圆。妙真如性。性真常中。求于去来迷悟生死。了无所得。若了斯旨。何山河之忽起。有为之迁流耶。何致问于如来耶。故兹责问。已释疑尽)。

　　(已上皆永明文。宗镜三界初因章并同)。

　　○［永明第一总科］如疏释云。世界相续文中有三。一先辨二真。二明其三相。三明其四轮。(今按宗镜第七十七。问答三界初因。已详解此章讫。厥后永明自注心赋。又将此解。重立科段。订正贴释。较前义门。尤为精密。长水疏禀承于此。惟无所非明科稍异。今钞引据心赋全文。仍依经文。定其伦次。而以宗镜余义。及长水经疏。参合夹注。勿厌繁文)且第一先辨二真者。(此中先辨二真。即长水唯一真心科也)言二真者。一性觉妙明。二本觉明妙也。性觉妙明者。是自性清净心。即如来藏性。在缠真如等。本性清净。不为烦恼所染。名为性觉。(［宗镜］引下经云。佛告阿难及诸大众汝等当知有漏世界。十二显生。本觉妙明。觉圆心体。与十方佛。无二无别。乃至一人发真归元十方虚空。皆悉消殒等。以此文证。即知凡圣本同此妙明之觉)本觉明妙者。出缠真如等。从无分别智。觉尽无始妄念。名究竟觉。始觉即本觉。悟本之觉。名曰本觉。故起信论。于真如门。名为性觉。于生灭门。名为本觉。由迷此性觉。而有妄念。妄念若尽。而立本觉。以性觉不从能所而生。非假修证而得。本自妙而常明。故曰性觉妙明。以始觉般若。明性觉之妙。故曰本觉明妙。又真如之性。性自了故。则性觉妙明。以始觉之智。了本性故。则本觉则妙。(［宗镜］又摩诃衍论。有四种觉。一清净本觉。二染净本觉。三清净始觉。四染净始觉。若论本始明昧之事。皆依染净之觉得名。若清净觉原。愚智俱绝。非迷悟之所得。岂文义之能诠)故经中常说。真如为迷悟依。(如万象依虚空虚空无所依)故言。我常闻佛。宣说斯义。(所以满慈领言云云。即同起信。立一心分真如生灭二门)以本性清净。是性觉义。但以性中说觉。如水中火性。(本具因缘。有而无用)非是悟已而更起迷。故悟时始立本觉之号。悟本觉已。更不复迷。故诸佛重为凡夫。无有是处。故将二觉之名。以答富楼那难讫。

　　△【疏】此就真如门。约体绝相以告也。性觉本觉。指体也。妙明明妙。显用也。显不由他。故云性觉。性自觉故。性自明故。岂由于他。显非有始。故名本觉。本来觉故。本来明故。岂因始有。(［真际云］兴福以性觉为妄。本觉为真。资中以在缠为性。出缠为本。今言性觉妙明者。性谓自性。其体灵鉴。性即觉故。此觉圆明。绝诸名相。故名妙明。本觉明妙。重释上句也。本觉者。本性自觉。非有所觉故。明妙者。觉体自明。非因所明故)又体无改易。故名性觉。相非生起。故名本觉。体相寂灭。心言不能及。故称妙。灵鉴不昧。昏惑不能暗。故名明。妙明明妙。左右言耳。或可寂而常照。故称妙明。照而常寂。故曰明妙。(［孤山云］本亦性也。变其文耳。寂则三谛俱寂。照则三谛俱照。秪是本性之觉。妙明互融。故作两句说)此显法界一相。真觉无二。圆觉亦云。一切觉故。圆觉普照。寂灭无二。古人所解。各随其意。云云在彼。不能具叙。(［吴兴云］二句义。与性色真空。性空真色。辞异意同。上云。忽生山河大地。下云。无同异中炽然成异。即循业发现之谓。又前正明破妄显真。此多说从真起妄。故资中以空不空二藏收之。颇得其旨)。

　　(△［天如云］佛欲显山河大地。由妄觉生。先标真觉以立本。下乃双举真妄。诘其所解。方便勾引以显妄觉)。

　　○［永明第二总科］上来虽于迷悟二门。说二觉相。而未广辩起妄因由。先真后妄。故次下明。即当第二明三相门。文分为二。初立因相。次立果相。即起信论三细义。初立因相。文又分三(第一总问觉明之号。第二别答能所斯分。第三同异发明结成三相)。

　　(○[○@卍]二起诸妄法即约生灭门随缘成事以释)。

　　(卍文三一总问觉明（又为承起科）)。

　　佛言。汝称觉明。为复性明。称名为觉。为觉不明。称为明觉。

　　［永明］且初总问觉明之号者。(科)佛言云云。释曰。何故作此问耶。谓前标二觉之号。性体即是觉明。妄起必托于真。故使依真起问。且佛问意。汝称觉明。为复觉性自明。名为觉明。为复觉体不明。能觉于明。故称觉明。是明之觉【疏】此之一问。定其解惑也。解则不合致疑。惑则此非正问。问意云。汝闻我说。性觉妙明。为作何解。为此觉体。本性自明。名为觉明。为复觉自不明。由觉他明。明与觉异。名为明觉。觉明之号。由谁而立。故云汝称等。此之二意。一正一邪。定满慈答。为得何意。得正则无疑。认邪则生妄。故此一问。定其解惑也(［温陵云］汝所谓觉。所谓明意作何解。为复本性自明灵然不昧故称为觉耶为复性自不明。用心觉之。故称为明觉耶。灵然不昧者。真觉也。用心觉之者。妄觉也)。

　　(△［吴兴云］不明犹云无明也。为是觉了无明。显于明性。方称明觉耶)。

　　(卍二答由所觉)。

　　富楼那言。若此不明。名为觉者。则无所明。

　　［永明］第二别答能所斯分者。(科)富楼那言云云。释曰。准富楼那答意。必有所明当情。为其所觉。若无所觉之明。则无觉明之号。但可称觉。而无所明。故云则无所明。据佛本意。性觉本体自明。不因能觉所明。方称觉明。以真如自体。有大智慧光明义故。秪缘迷一法界。强分能所。故成于妄【疏】据斯答意。觉体自不能明。必须别假他明。为其所觉。若无所觉之明。但可独名为觉。不得兼称觉明。若欲兼称觉明。必有明为所觉。斯则但认于邪。以为妄法生起之本。(［雪浪云］佛以明与不明二义。双征满慈。满慈但认明之一边。故如是答也)佛之本意。觉性元明。必不因他而称明觉。觉妙明妙。觉圆明圆。明觉一相。无二无别。此唯真觉。更无别法。除一实相。余皆魔事。满慈起教。示自不知。妄认所明。遂成迷倒。(［天如云］若谓觉了无明。称为明觉。则有能觉与所明矣。既有能所非妄而何。富那未解诘意。乃以觉不明为是。意谓必有所明。方名为觉。不知才有所明。即堕明觉。无穷妄概由是而生。故下文云。觉非所明。因明立所等)。

　　(△已上总问别答二科。永明长水并同。永明释若此不明三句。别有又释一科。释若此不明已下。为满慈领悟之词。通释至立因相科尽。文云)又释。若以不明名为觉者。则无所明者。故知觉体本无明相。佛证实际。实不见明。若见于明。即是所明。既立所明。便有能觉。但除能所之明。方称妙明。此妙之明。是不明之明。不同所明。因明立照。故华严经云。无见即是见。能见一切法。肇论云。般若无知。无所不知矣(宗镜结云。离此立见。皆成诸过。心赋注广释。乃至因此复立无同无异。逐章随释。至文详之)。

　　佛言。若无所明。则无所觉。有所非觉。无所非明。无明又非觉湛明性。

　　(按此章。永明长水。科段少异。今先依永明。后依长水。以次列释)［先永明科］第三同异发明。结成三相者。经曰。佛言若无所明。则无明觉。(云云)乃至因此复立无同无异。释曰。此文正释迷真起妄之相也。若无所明。则无明觉者。牒富楼那语也。有所非觉。无所非明者。正破也。若要因所明。方称觉明者。此乃因他而觉。非自性觉。故言有所非觉。如缘尘分别而有妄心。离尘则无有体。岂成真觉。(［宗镜］不可将断灭之心。以为本来真觉故)无所非明者。若能觉之体。要因所明。方称觉明者。若无所觉之明。则能觉之体。便非是明。故云无所非明。故知觉之与明。互相假立。本无自体。岂成自性圆明之觉。故云。有所非觉。无所非明。此文虽简约。道理昭然无明。又非觉湛明性者。纵破也。显妄觉之体。无湛明之用。若言但觉于明。何须觉体自明者。则自性非明。便无觉湛之用。故云。无明又非觉湛明性。(永明科。若无所明二句牒。有所非觉。无所非明。正破。无明二句继破)。

　　(△长水科。初二句。总牒所计。有所非觉破。无所非明一句。别牒所明。次二句破)。

　　(△次长水科)。

　　(卍三约计叙妄二次承起下又生母科)。

　　(◑初且破满慈能所执见。二正显迷真起妄之由。初中文三)。

　　([○@(?∴)]一破真性堕能所释。佛言若无所明等三句)初二句。总牒所计。若汝执言。必有所明。方称明觉。若无所明。无明觉者。佛即破云。有所非觉也。意云。若有能所。焉称真觉。夫真觉者。离能所相。见道偈云。若时于所缘。智都无所得。尔时住唯识。离二取相故。经云。不了心及缘。则生二妄想。了心及境界。妄想则不生。上文云。觉所觉眚。觉非眚中。故知有所。非直觉也。

　　([○@(?∴)]二破妙性非湛明释。无所非明等三句)初一句。别牒所明。若如汝言。必有所明。方称觉明。若无所明。但可名觉者。次二句破云。如来常说觉湛明性。岂得无明。若实无明。不合名为觉湛明性。(［温陵云］觉离能所。故有所非觉。照了诸相。故无所非明。若果非明。又不得谓之觉湛明性。当知有所无所。是明非明。皆为妄度。非妙明明妙之真也)。

　　(△［私谓］有所无所。永明二句对破。皆以正破所明为主。无明二句。乃纵破妄觉也。长水别牒有异。难破则同。总是于因相中。指出因明立所。为建立同异之元本耳。温陵诸师。逐文对破。谓离能所。则非有所。能照了。则非无所。是中了无宾主。又舍离因明立照之旨。而别责非明失照之过。则迂而无当矣。则师解若无所明二句。谓如来痛斥明觉之妄。如云。若得果无所明。则无明觉矣岂不幸哉。如来将幸人之不明。得全于浑沌墨穴之中乎。斯有文无理之谈也)。

　　([○@(?∴)]三结示真妄二觉)。

　　性觉必明。妄为明觉。

　　［永明］性觉必明。妄为明觉者。释妄觉托真之相也。何以得知妄觉初起。有觉明之相耶。秪缘性觉必有真明。所以妄觉。托此真明。而起影明之觉。执影像之明。起攀缘之觉。迷真认影。见相二分。自此而生。觉明之号。因兹而立。问曰。此之妄觉。为见性明而起。为不见明而起。若见真明。不合成妄。若不见真。则不名为觉明。答曰。本性真明。非妄所见。妄心想像。变影而缘。不了从自影生。妄谓见明之觉。以初无别相。唯有真明。妄心想像此明。故有觉明之号。

　　△【疏】上句结真。下句结妄。性觉必有真明。故云性觉妙明。本觉明妙。妄谓明异于觉。是故汝言。若无所明。则无明觉。以有所明。方称觉明故。解惑之见。于焉可辨(［吴兴云］本性之觉。必具湛明之性。以不了故。妄为能觉之明。所觉之觉)。

　　(△［私谓］上真下妄。古释大同。温陵言寂照曰妙明。了别曰必明。妙真而必妄。此曲说也)。

　　(◑二正显迷真起妄之由二)。

　　([○@║]一通明妄觉托真之相)。

　　觉非所明。因明立所。

　　［永明］觉非所明。因明立所者。次下正明三相相因而起也。夫一真之觉。体性虽明。不分能所。故云觉非所明。由影明起觉。能所即分。故云因明立所。

　　【疏】真觉之体。本有妙明。不逐缘生。非由境起。本来寂照。法界一相。故云觉非所明。因此真明。无明不了。妄执为所。由是一念才起。四惑俱生。本识初相。莫不是此。起信云。由不如实知真如法一故。不觉心动而有于念。又云。不生不灭。与生灭和合。非一非异名为阿梨耶识。是此真明。为执所认。而立所明也。此即真如不守自性。为妄所见。便为所相。如前灯光。为眚所见。便成圆影。此名无始住地无明。璎珞经云。四住地前使。无法起故。最极微细。即此所相也。

　　△［永明合释］起因明立所。尽因此复立无同异。(接前文般若无知一段)若因明起照。则随照失宗。此则元因觉明。起照生所。所立照性遂亡。则是识精元明。能生诸缘。缘所遗者。乃是但随能缘之相。覆真唯识性。一向能所相生。如风鼓水。波浪相续。澄湛之性。隐而不现。从此迷妄。生虚空之相。复因虚空。成立世界之形。于真空一心。毕竟无同异中。炽然建立。成诸法究竟之异。皆因情想扰乱。劳发世界之尘。迷妄昏沉。引起虚空之界。分世界差别为异。立虚空清净为同。于分别识中。又立无同无异。皆是有为之法。尽成生灭之缘。未洞本心。终成戏论(是永明立因相一科总文。依经文移置于此。宗镜文同)。

　　([○@║]三广辨三相展转生由二又重生毋科二)。

　　(◑一立因相。二辨果相。初中二)。

　　([○@(?∴)]一别示三相三)。

　　([○@卍]一异相)。

　　所既妄立。生汝妄能。无同异中。炽然成异。

　　［永明］所既妄立。乃至炽然成异者。最初异相也。起信云。由不如实知真如法一故。不觉心起。而有其念。名为动相。即是业相。既云不了一法界相。不觉而起。即是无同异中炽然成异【疏】起信名为业相。故云以依不觉故心动。说名为业。觉则不动。动即有苦。果不离因故。此经名为异相者。异有二义。一相望论异。谓不觉则动。觉则不动。动异不动故。二当体论异。谓此业相。具能所故。有生灭故。今此文云。所既妄立。生汝妄能者。即当体论异也。真觉妙明。本非所相。无明不觉。妄认为所。妄所成故。妄能随生。能所二心。不相离也。(［吴兴云］能所同时。前后异语)无同异中。炽然成异者。即相望论异也。一真之体。离言说相。离心缘相。故无同异。能所妄分。二相俄起。显然成立。相异无相也。亦名动相。异静心故(［拍庭月云］三相。依不觉心动义。多于有情言之。然亦非无世界。现相中境界是也。上文总明。无同异下。方言世界始起。世界众生。有情依报。理而言之。实不异时。当知此相。正如梦事。一念忽生。万境顿现。后六粗相。对之可知)。

　　([○@卍]二同相)。

　　异彼所异。因异立同。

　　［永明］异彼所异。因异。立同者。即转相也。异彼动相。故云异彼所异。初之动相。异一真故。此之同相。异动相故。因异立同者。前之初起。名之为动。动必有静。相形而立。故云因异立同。静相似真。故名因相。

　　【疏】起信名为转相。故云。以依动故能见。不动则无见。转者起也。转前动心。起成能见故。今言异彼所异者。能异即同相。所异即异相。欲异异相。须立同名。前异于真。今异于异。(［补遗云］前业与真已自成异。今境界之异。与前不同)待异立同。又粗显故。亦名静相。动静异故。此静待动。非绝待静。故云因异立同(［海印云］所异。即炽然成异。谓无明为能异。世界为所异。今就异中。拣有一法。不同所。异之世界。乃虚空也。所谓迷妄有虚空。以恒一故)。

　　([○@卍]三无同异相)。

　　同异发明。因此复立无同无异。

　　［永明］同异发明因此复立无同无异。即现相也。形前二相而立。故云同异发明。非前二相。故云因此复立无同无异。起信即云。业相。转相。现相。此经即云。异相。同相。无同异相。此为无明强觉。能所初分。展转相形。立此三相。以刹那生住异灭体虽总是赖耶。约生灭相熏。有其因种。因必有果。约当现行。所感位别。至果相中。当广料简【疏】起信名为现相。故云。以依能见故。境界妄现。离见则无境界。此则梨耶三境现也。今云同异发明者。由前同异二相。相形显发故。遂令心相转粗。能成外境。形对前二而立此名。非前静相。故名无同。非前动相。名为无异。此则待同异之无同异。非绝待之无同异。故云同异发明也。此之三相。本识分齐。流注生灭。念念不息。非凡夫二乘之所能觉。由彼一念无明所起。起信名为不相应染。唯佛究尽。故文云。依无明熏习所起识者。非凡夫能知。亦非二乘智慧所觉。谓依菩萨从初正信。发心观察。若证法身。得少分知。乃至菩萨。究竟地。不能尽知。唯佛穷了(［海印云］以虚空静而世界动。动静发明。则又立一法。以为无同无异。乃众生也。以众生有色相。不同虚空。有知觉。不同世界。此则迷中从三细现相。而有虚空众生之异相。所谓依空立世界。知觉乃众生)。

　　(△［吴兴云］因明立所。所既妄立。生汝妄能。此三句。已具三相。明即业相。能即转相。所即现相。斯由不生不灭。与生灭和合。非一非异而分三相。微而未着。故曰三细。今文既云炽然成异。又云同异发明。应是六粗境界。又若以惑性所具。应在性觉必明。及觉非所明。二句中摄。其犹木具火性。未有烧相。今炽然发明。岂是性具耶资中以论业转现三细。配今三义。乃至长水。亦复承用。诸有学者。试为甄明。苟失大涂。请从良导)。

　　(△［通释］［云栖云］吴兴配释三细。先能而后所。不曰业转现。而曰业现转皆所未安［幻居云］无同异中。炽然成异等。因动发相。因妄忽生。乃现相也。岳师指因明等为三细。炽然等为六粗。一失也。如是扰乱等。牒前三细。引起六粗。指为牒前三六。二失也［空印云］成异立同从此一念于心光中。同异相待。又现一相。非虚空同。非器界异。正是现识中所现境界。如镜现像。未有分别。不立名言。故直言同异等。不言空界等名。论释现识云。能现一切境界犹如明镜。现于色像。随其五尘。对至即现。无有前后。何乖此中炽然之义。决定不应属六粗也)。

　　(△［竹庵补遗云］今研味经文。斟酌起信。配三细相。准起信业相初动。与真差异。不分能所。即此经妄为明觉也。彼疏云。此虽动念而极微细。能所不分。即当梨耶自体分也。觉非所明。至生汝妄能。转相也。疏云。如是转相。虽有能缘。以境界微细。犹未辨之。此经以本性为所。岂非微细。是本识转相义也。论云。三者境界相。以能见故。境界妄现。即此经明同异中炽然成异也。前业转微细。能所不分。故无同异。生起依报色空。故曰炽然成异。对上业转。得炽然名。对下六粗。还成三细耳。同异发明已下。谓依现相境界。生起六粗也)。

　　(△［私谓］业转现三相。依论配经。资中永明。义门详确。后师配释纷如。唯竹庵指妄为明觉为业相。可扶昔义。以业相相及境界。不可分别。即当梨耶自体分也。岳师竖义。一往遣拂。竹庵已下。相继料拣。清凉云。无明能生一切染法。皆是不觉相。故六粗远亦从无明生。就显者说境界耳。故知名曰无明则三细六粗。一念皆具动必有苦。果不离因。故楞伽云。境界风所动。论亦云。依无明风动。清凉此文迢然玄解。殆亦岳师之良导也)。

　　([○@(?∴)]二总指释成)。

　　如是扰乱。相待成劳。劳久发尘。自相浑浊。

　　［永明］第二果相者。经文如是扰乱。乃至彼无同异真有为法。释曰。彼前三相。㸦相形待。刹那刹那。生住异灭。动息不住。相待成劳。劳久发尘。自相浑浊者。劳是劳累。尘是尘垢。既迷清净之体。乱成尘相。尘想相浑。能覆真性。故名为浊【疏】如是三相。互相扰恼。互相杂乱。形待不息。遂成劳倦。如劳目睛。则有狂华。三相虚妄。染污真性。故名为尘。汩清净体。令失明洁。故名为浊。浊之粗细。名相五重。皆由此三而为根本也。

　　(◑二辨果相二)。

　　([○@(?∴)]一由因致果二)。

　　([○@卍]一由细引粗)。

　　由是引起尘劳烦恼。

　　［永明］由是引起尘。劳烦恼者。觉明熏习。积妄成尘。扰恼相熏。故名烦恼【疏】由前三细。引起四粗。谓智相。相续。执取。计名也。此四正是二障之体。以妄想内熏。境界外熏。因缘具足。由是方生。故云引起。染污劳累。造业受报。轮转无穷。皆由于此。即烦恼道也(［温陵云］上三即根本烦恼。下引六粗即枝叶也。染污为尘。扰动为劳忧煎为烦。迷为恼。四粗之总相也)下业果众生。即后二粗。(世界众生相续。即起业相。业果相续。即业系苦相)起信云。以有境界缘故。复生六种相。此即六粗也。

　　([○@卍]二因内感外)。

　　起为世界。静成虚空。虚空为同。世界为异。彼无同异。真有为法。

　　［永明］起为世界。静成虚空者。果相现前也。起是动相。动即是风。因风动摇。积成世界。故云起为世界。动息之处。即名为静。是前同相。结成虚空。故云。虚空为同。世界为异。彼无同异。真有为法者。彼前无同异相。结成有情含藏识也。此之识体。无分别性。故云无同无异。而能变起一切之相。故云真有为法。自后一切诸尘境界。能熏所熏。随所发现。皆从此识而生。故起信名为现识。能现六尘境界故。问曰。起信三相。总是赖耶。何故此中别配现识。答曰。此之三相。总是无明。前后相熏。分能立所。起信揽前因种。总是赖耶。此经以果相现行。分能变所变。即世界为所变。现识为能变。能变既是赖耶。故配现识。又起信云。不生不灭。与生灭和合。非一非异。名阿梨耶识。即此经无同无异相。名阿赖耶识。起信举初摄后。此经举后摄初。因门果门。体亦不别【疏】起即是动。动即异相。(论云起念。起即是动。动即是业相也)异名差别。为世界体。世为迁流。界为方位。前后改转。隔别不同。故名世界。皆由内有异相为本。故云起为世界。静即同相。同名不异。形前差别动乱。故名为静。即虚空之体也。虚空无差别动转。由内有同相。对动之静。为此因故。故云静成虚空。下二句。结由二相也。彼无下。指现相。亦名现识。此就梨耶三相。具足成就位。说名真有为法。以能成就八识六尘。及根身种子等。前之二相。虽亦有为。三相未具。能事未办。故成就位。方说有为。又此一相。名无同异。滥前所说真如觉体。亦无同异。故此特指是有为法。即知非是真无同异。无同异言。真妄俱有。由此拣故。无相滥失。(［吴兴云］彼。指上之词。真犹实也。上云无同无异。名滥于理。今指其体。实有为法耳)然此三相。说虽次第。起即同时。所感外器虚空。及有情根。一念顿现。亦非前后。不可以说之次第。而责现之后先耳。(［无尽云］彼无同异。非无同异中。炽然成异之同异。乃同异发明。复生同异之同异)。

　　(△［雪浪云］起为世界等者。以即今一念之迷。例同无始之迷。汝清净心中。起因明立所之一念。即无始成世界之迷也。汝一念无能所之静。即无始迷妄有。虚空之迷也。虚空为同。即立异立同之同。世界为异。即炽然成异之异。彼无同异。即复立无同无异之词。（比无尽之解为顺）言彼无同无异。非本然无同异之理。故是真有为法也)。

　　○［永明第三总科］第三明四轮成世界。即承前三相。起为世界。静成虚空。彼无同异。真有为法。既言世界虚空。及有情相。世界即地水火风。四轮次第。从何妄想。变此不同。有情即内根外尘。四生果报。受业轮回。此之分位。即有众生相续业果相续。自此已下。三一广明。今且辩四轮成世界。文又分二(初明四轮成界。后辨草木山川【疏】)。

　　([○@(?∴)]二正明果相二)。

　　([○@卍]一世界相续二)。

　　([?(○/○)]一辨其相二)。

　　([│/○]一明四轮所起四)。

　　([?(▽/○)]一风轮)。

　　觉明空昧。相待成摇。故有风轮。执持世界。

　　［永明］且四轮成界者。释曰。觉明空昧。相待成摇者。释风轮及空界相也。由初妄觉。影明不了。遂成空昧。(［疏曰］由前所既妄立。生汝妄能。所即影明。能即妄觉。此之觉明。全是无明。无明昏钝。遍迷法界。即成空昧。故下文云。汝见虚空。遍十方界。空见不分等。见即妄觉也)如障明生闇。二相相形。觉明即是动相。空昧即是静相。一明一昧。一动一静。刹那相生。如风激浪。相待不息。于内初处。(于内生灭)即名为摇。于外即成风轮世界。(风轮初起)是故。世界之初。风轮为始。空昧即是虚空。既无形相。不名世界。(虚空即为世界所依。故下文云。迷妄有虚空。依空立世界也)。

　　(△［海印云］世界乃唯识所变之相分。由迷一真法界。依觉明之无明。对晦昧之顽空。为世界生起之本。能所相待。明昧相倾。由此知见与无明风。鼓动成气。充满虚空。如生空室。又如鼓扇积阴不休。风力愈火。故曰一切世界。风力所持。又一切世界。皆依无明妄心而得住持。故有风轮执持世界。此风大种也)。

　　(○［引证］［华严出现品云］如依虚空。起四风轮。能持水轮。何等为四。一名安性。二名常住。三名究竟。四名坚固。此四风轮。能持水轮。水轮能持大地。令不散坏。是故说。地轮依水轮。水轮依风轮。风轮依虚空。虚空无所依。能令三千大界而得安住。疏曰。四轮相依。准俱舍论。次上水轮。次上更有金轮。然其世界或说三轮成。谓风水金。或说五轮。谓下加虚空。上加大地。今欲称法。合成四轮。则地中含金。金亦地故)。

　　(○［俱舍颂云］空界大风起。傍广敷无量。厚十六洛叉。金刚不能坏。此名持界风。空界者。前界坏劫之后。第二十空劫也。洛叉。此云亿。谓此风轮厚十六亿。阿毗昙论云。世界空二十劫后。乃有毗岚风鼓之为风轮。最居其下厚九亿六万由旬。广十二亿三千四百五十由旬。数量小不同。大抵风轮居下也。瑜伽论云。有大风轮。量等三千大千世界。从下而起。与彼世界。作所依持。为欲安立无有宫殿诸有情类［论云］谓诸有情。业增上力。先依最下。依止虚空。有风轮生。如是风轮。其体坚密不可沮坏。设有洛叉力人。以金轮杵。奋威悬击。金刚有坏。风轮无损)。

　　(○［智论云］此三千大千世界在虚空中。风上水。水上地。地上天。须弥山有二天处。至夜摩天等七宝地。风擎空中。乃至大梵天。皆七宝地。皆在风上)。

　　([?(▽/○)]二金轮)。

　　因空生摇。坚明立碍。彼金宝者。明觉立坚。故有金轮。保持国土。

　　［永明］因空生摇。坚明立碍者。释地相也。因空异明。相待成摇。摇能坚明。以成于碍。(［疏曰］无明生灭。形待不息。故云因空生摇。执认所明。坚持不舍故云坚明立碍)如胎遇风。即成坚凝。亦是执明生碍义。于内即是觉明坚执。于外即成金宝。(金轮次起)故云。彼金宝者。明觉立坚。故知宝性因觉明有。是故众宝皆有光明。(是故众宝皆体坚而明也)小乘但知业感。而不知是何因种。(［吴兴云］金以坚为义。亦由情坚之所感也。辅行以地大为事坚。执心为情坚。应知七识六识。俱有执义。等七名染污意。报取第八为我。第六即人法。二报。是以空既妄立。摇于妄明。执坚凝故。有金轮矣)。

　　(△［海印云］既有无明风。依空鼓动。返吹藏识体中。无知觉明。报揽愈固。结成相分外色。故云结暗为色。彼金宝者。乃明觉所成之坚。宝有光明。得坚觉之性也。须弥以下地底为金刚际。故有金轮。保持国土)。

　　(○［引证］［俱舍颂云］光明金藏云。布及三千界。雨如车轮下。风遏不听流。深十一洛叉始作金刚界。释曰云色如金。注水无穷。故曰金藏云升至光音天也。北山云。大云升空。降雨如轴。积风轮上。结为水轮。水轮最上。坚凝为金。如乳停膜。是为金轮。俱舍云。水轮厚八洛叉。又因本经云。水聚六十万由旬。水上别有大风。吹转此水。于上成金。如熟乳上生膏。是名金轮厚三洛叉二万由旬。通取水八金三成十一洛叉也。此明金轮依水轮。水轮依风轮。风轮依空轮。空轮最在下。金轮最在上［论云］诸有情业。别感风起。搏击此水。上结金轮。如熟乳停。上凝成膜。故水轮灭。唯厚八洛叉。余转成金［瑜伽论云］即由彼业。增上力故。于虚空界金藏云与。从此降雨注风轮上。次复起风鼓水令。坚此即名为金性地轮。上堪水雨之所激注。下为风飙之所冲薄。此地成已)。

　　([?(▽/○)]三火轮)。

　　坚觉宝成。摇明风出。风金相摩。故有火光。为变化性。

　　［永明］释火性也。坚执觉性。即成于宝。摇动所明。即出于风。动静不息。即是风金相摩。于外即成火光。能成熟万物。故言为变化性【疏】前二句。指前二性。为生火之由。于内则生灭不停。坚执不舍。于外则动摇不息。坚刚难坏。互相摩触。而有火生。如取火法。钻燧与木。一坚一动。火能镕散。成熟万物。故云为变化性(［孤山云］变化性者。火能变生为熟。化有成无也)。

　　(△［海印云］坚觉之宝既成。摇明之风复出。二者相对。一刚一柔。相摩相荡。为火大种)。

　　([?(▽/○)]四水轮)。

　　宝明生润。火光上蒸。故有水轮。含十方界。

　　［永明］释水轮也。宝明之体。性有光润。为火爇蒸。水便流出。又觉明生爱。爱即是润。于内即是爱明。于外即成宝润。(［疏曰］于内则爱明坚执。懆心炽盛。于外则实润火蒸。遂成流水)火性上蒸。融爱成水。(如世蒸物必有汗流)一切业种。非爱不生。一切世间。非水不摄(一切草木。非水不长)。

　　(△［孤山云］既风金起火。而火复蒸金。故金润下流。遂成水火。以五行论之。金生水。金是水之母。水是金之子。故生润。即金之含育也。火克金。火是金之贼。既母被克。故子下流。为水轮也。如釜中含水。下以火蒸。则其水腾气。流汗而下也)。

　　(△［海印云］宝为地体。何以火蒸。逆火为水。大论云。须弥山四宝所成。亦名金刚山。知金刚为地体也。日月行于山腰。照临一四天下。下界视之苍苍在上界则宝地也。下方众生。业火所蒸。空中雨雪霜露。皆宝气上蒸之水。众生常居宝界中。而宝中有水。岂非水轮含十方界耶)。

　　(○［引证］［俱舍论云］又诸有情。业增上力。起大云雨。注风轮上。滴如车轴。积水成轮。众生业力。水不流散。如食未消。不堕识藏。又如仓贮米。水轮。亦尔。由风所持。令不流散［颂云］次第金藏云。布雨满其内。先成梵王界。乃至夜摩天。风鼓金水成。须弥七金等。释曰。此明器界成立之相。北山云。三轮既成。雨自空飞。注金轮上。滴如车轴。风吹此水。清者上升。自上至下。先成色界梵王天。及欲界空居四天也。须弥七金等。在清浊之间［瑜伽云］即由彼业。增上力故。空中复起诸藏界云。又从彼云降种种雨然其雨水。乃依金性地轮而住。次复风起。鼓水令坚。即由此风力所引故。诸有清净。第一最胜精妙性者。成须弥卢山。若中品性者。成七金山)。

　　○［合释］［永明］故四大性。互相假藉。体不相离。同一妄心。所变起故。如虚空华。不离心(疏作翳)故。愚人不了。心外执法。颠倒见故【疏】然小乘宗。水轮在前。金轮在后。与此不同者。而不知风轮持水。即是坚碍。约相在后。举性在初。故风轮后。即说金轮。(［手鉴云］秪此风轮。其性坚碍。便是金之本性。又地以坚持为义。即是金之相也)又彼但知增上业感。而不知是何因种。以教非了义。粗相说也(［吴兴云］此与俱舍异者。彼约安立世界。自下升上以成其次。此约生起世界。由内感外。以成其次。大小义别。不须通会［释要云］此约性。故金先水后。彼约相。故水前金后。悫师云。论妄则金乃居先。说常则水居其下。安立论其理势。了妄推本为先。两义既成。宁劳贮妨。不知何因种者。不知赖耶变生也。内身外器。皆谓增上业之所感。而不知一念妄心。变兹三境。此结判也)。

　　(△［孤山云］四轮不言土轮者。土与金。同是坚性。俱属地大故。彼说四大。此谈五行。五行数广而义狭。以不言风故。四大数狭而义广。地摄土木故)。

　　(△［云栖云］温陵谓万法自五行变起。五行由妄觉发生。盛谈子母生克。夫劣妻胜之事。此皆出日者家。经中罕言只用四大为正)。

　　(○永明科次下辩山川草木之异。疏)。

　　([│/○]二明诸相发生)。

　　火腾水降。交发立坚。湿为巨海。干为洲潬。以是义故。彼大海中。火光常起。彼洲潬中。江河常注。

　　［永明］妄性不恒。前后变异。所感外相。优劣不同。爱心多者。即成巨海。执心多者。即成洲潬。风性生慢。火性生嗔。于色起爱。潬中流水。违爱生嗔。海中火起。水边平地曰潬。(［释文］尔雅。水中可居曰洲潬。沙出。郭璞曰。水中沙潬曰潬。海赋阴火潜然)【疏】火炎上而就燥。水降注而流湿。交互击发。立成坚碍。火虽炎上而相击发。终为水克。故大海广而洲潬狭也(［孤山云］水交于火。火交于水。其势相敌而立于物。故曰交发立坚。湿为巨海。水降之所立也。干为洲潬。火腾之所立也。观海中火起。则知火交于水也。视洲中河注。则知水交于火也)。

　　(△［海印云］由四大种为后天之五行。生成万物。此火金生水。水火生土也。火炎土润。交合空中。水火既济。阴阳和而生子。故水火俱坚实成形。其本元湿性。流为四大海水。本元火性。结而成土。故有四大洲。诸小洲等。水含父之性。故海中火光常起。土得母之性。故洲潬中江河常注。以水火乃称性之水火。比交发立坚。水火相敌。乃水火相济。故相生也。下水势劣火。故有山石草木。乃相克以成物也)。

　　水势劣火。结为高山。是故山石。击则成𦦨。融则成水。土势劣水。抽为林木。是故林薮。遇烧成土。因绞成水。

　　［永明］慢增爱多。结为高山。(［疏曰］外则水势劣火。内则嗔增爱彻。嗔复加慢。结为高山)爱增慢轻。抽为草木。(外则土势劣水。内则爱增慢轻。爱能生水。水能长养。故抽草木)或嗔爱慢三。互相滋蔓。异类成形。草木山川。千差万品(［孤山云］水势劣火。谓水大少。火大多。以此相合。则结成高山。举融击以验其二大所成也。土势劣水。可知)。

　　(△［海印云］以前水火既济而势相敌。故为洲为海。今水火未济。水势劣火。势不能敌。而火上焰。遂结为高山巨石。以其受父之性。故击石成焰。得母之性。故融则成水。石中有火。山顶有水。石根多涧。类可知矣。此犹属先天性火。但性不相敌。故成有形之山石耳。土势劣水下。此五行水土生木也。以受父之气分。故林薮遇烧成土。以得母之气分。故草木遇绞成水也)。

　　([?(○/○)]二结相续)。

　　交妄发生。递相为种。以是因缘。世界相续。

　　［永明］先从妄想。结成四大。从四大性。爱慢滋生。离有情心。更无别体。故云。交妄发生。递相为种。以是因缘。世界相续。是以云。世界欲成之际。举念全收。非唯世界。但有成坏万法。悉从心生。故经云。成劫之风。坏劫之风。皆是众生共业所感。业由心造。岂非心耶【疏】先从明昧摇动有风轮。风摇明立有金宝。金风相摩生火性。火蒸金润有水生。水火相交。势有胜劣。水胜火劣为海洲。火胜水劣为山石。土劣水胜为草木等。外相虽尔。皆由内心。内心无变。外岂差别。经且约外。故云递相为种(［孤山云］交妄发生。谓二妄交合而成诸事也。觉明空昧相待成摇。为风轮种。因摇立碍。为金轮种。风金相摩。为火大种。金火复为水大种。水火又为海洲种。水土复为草木种。应了此诸妄法。于一真性。如空中华。华处空处。本无有异。为种发生。即是妄具。妄体无实。唯是觉明。故观妄具。唯见真具)。

　　(○［引证］［楞伽经云］大慧。彼四大种。云何生造色。谓津润妄想大种。生内外水界。堪能妄想大种。生内外火界。飘动妄想大种。生内外风界。断截妄想大种。生内外地界。注云。首楞叙四大。则起于觉明。楞伽叙四大。则生于妄想。是知匍匐三界酝酿四生。皆觉明妄想之咎也)。

　　([○@卍]二众生相续二)。

　　([?(○/○)]一辨其相二)。

　　([│/○]一明根尘创结二)。

　　([?(▽/○)]一指前因相)。

　　复次。富楼那。明妄非他。觉明为咎。所妄既立。明理不逾。

　　［宗镜］三界有法。识外无文。皆从内外四大成。尽是一心虚妄变。古钞释首楞严。明妄非他者。其妄最初。因自心动有风。因执有金。因爱有水。因求有火。皆是自心变起四大。还自分别。结业受生。故非他累。觉明为咎者。由强觉了本体明为咎。则无知觉明。有知明觉。如人见不净。便生厌心。由分别故。但无分别妄见。唯见法性净土【疏】明谓显发。妄之显发。别非他缘。但由自己一念不了。能所妄分。以为过咎。觉明。即能所也。所明既已成立。引生能觉之心。念念相续。莫能离念。故真明妙理。为念所碍。隐而且废。不能逾越而显现也(［雷庵云］所妄既立。则妄明之理彰焉。理法也。性也。六妄因之成就。四生以之变局。不能超此妄明之性法也)。

　　(△［吴兴云］明妄。即妄明也。言此妄明之体。更非他法所成。全是真觉起于妄明而为过咎。觉明为咎。已是妄能。故但言所妄既立。即前因明立所。妄明之性。非局而局。故曰明理不逾)。

　　(△［温陵云］明妄者。指坚明明觉摇明之性。特觉明妄心为咎)。

　　(○［通释］明妄二字。古释以明为显发之义。而苕溪即指为妄明。桐洲注云。谓明了交妄发生。世界之相续。非从他有。融室广注云。明为妄者非他。本觉要明为咎。二师皆仍依长水)。

　　(△［定林云］世界以空昧为体。众生以觉明为性。由觉明故。得有空昧。世界如此。众生力也。二者相续。故曰觉明为咎)。

　　([?(▽/○)]二结成根尘)。

　　以是因缘。听不出声。见不超色。色香味触。六妄成就由是分开。见闻觉知。

　　［宗镜］六识取尘。由业识发起。后有第七识。执第八识中明。变起外四大。引起六根尘。六根尘引起六识。六识依六根尘。因外有色。内引眼根等【疏】无明为因。所明为缘。展转相形。至无同异。于此一相。分出根尘。根尘既偶。识生其中。根境识三为业之性。各自取吸。不行他缘。故云不超等。即于前所明。分出六尘。于前妄觉。开成闻见等。由是前云。觉明为咎也(［吴兴云］以是下。示不逾相。下云。元依一精明。分成六和合)。

　　(△［温陵云］以不逾故。听见六根。于是妄局。色香六尘。于是妄染。觉知六识。于是妄分。根尘识三。为业性故。发起妄业。此六道四生之始也)。

　　(△［融室云］妄既立为所妄。明则实为妄明。因此缘此。不达本觉。妙明之性。以视听为视听。堕在声色之中。致令六尘而成六妄。遂将一妙觉性。分开为见闻觉知)。

　　([│/○]二辨生类初因二)。

　　([?(▽/○)]一举类总标)。

　　同业相缠。合离成化。

　　【疏】胎卵有情。要因父母同业相感。故云同业相缠。(资中文同)湿化有情。但因自己情想合离。合处湿生。离处化生。不由父母同业相感。故云合离成化。化即生之总名也。皆名变化故(右长水依古释。分判四生)。

　　(△［证真云］合离成化者。四生之总名也。下文云。情想合离。更相变易。是也。右敏师合判四生)。

　　(△［孤山云］同业相缠者。与父母同业。皆起想爱。更相缠缚也。合离成化者。于爱境则合。于僧境则离。由此爱憎。成其变化而托胎也)。

　　(△右圆师顺下二节单判胎生。上来三解不同。今从苕溪温陵。依古释分判四生为当)。

　　([?(▽/○)]二就因别辨二)。

　　(▽一揽尘成种二)。

　　([?╳]一情想所因)。

　　见明色发。明见想成。异见成憎。同想成爱。

　　【疏】见谓妄见。明即所明。因见有明。明能发色。(［孤山云］妄心见妄境。故云见明。色发。即于中阴见其父母也［海印云］众生既造妄业。得中阴身。所谓游魂也。鬼无色身而有五通。六根猛利。眼见极远。爱染习气。极寻所爱之境。爱境立现。故云见色明发)因明起见。见能生想。(明见想成者。依妄境。起妄惑也［海印云］既见其境。识神必超其所。既见明色。其想遂得成就。故云明见想成)境与想异。异即违也。乃成于憎。色同于心。同则顺也。遂生于爱。(异见。谓父是所憎境。同想。谓母是所爱境。女子托胎反此［海印云］男女交合之际。识神守之。男则爱母憎父。女则爱父憎母)异则但想无爱。同则想爱俱行。由是受胎。须资想受(［定林云］从性见起。名为见明。见明然后色发。如盲眼前。唯见黑暗。则不能发色。从见明起。见为明见。明见然后想成。如明眼人。无分别见。则不能戊想)。

　　(○［引证］［瑜伽第一］云何生。由我爱无间已生故。无始乐着戏论因。已熏习故。净不净业因。已熏习故。彼所依体。由二种因。增上力故。从自种子。即于是处。中有异熟。无间得生。死生同时。如称两头。低昂时等。而此中有。必具诸根。造恶业者。所得中有。如黑羺光。或黑闇夜。作善业者。所得中有。如白衣光。或晴明夜。又中有眼。犹如天眼。无有障碍。唯至生处。所趣无碍。如得神通。亦唯至生处。又此中有。有种种名。或名中有。在死生二有中间生故。或名健达缚。寻香行故。香所资故。或名意行。以意为依。往生处故。此说身往。非心缘往。或名趣生。对生有起故。当知中有。除无色界。一切生故。又由三处现前。得入母胎。于中有处。见其父母共行邪行。乃起倒觉。见己自行。或唯见男。或唯见女。如是渐渐近彼处所。不见父母余分。唯见男女根门。即于此处。便被拘碍。死生道理。如是应知)。

　　([?╳]二结成种类)。

　　流爱为种。纳想为胎。交遘发生。吸引同业。故有因缘。生羯罗蓝。遏蒱昙等。

　　【疏】种。谓己受爱取所润。即异本之种也。故云流爱为种。(［释要云］异本之种者。此不同藏识中。未受润散。名言种子。此是泡疱异本。已受爱之种也。即有支。如世间谷麦。已苞浸者也［手鉴云］异本种者。爱取未润时。名未起种。由爱取润已。即泡疱异本。名现起种)胎即正约现行。一念识心生起之时。然种即想爱俱为种。胎即想爱俱为胎。经文存略。各举一也。(［圆觉钞云］流爱者。谓无始爱之习气。任运流注。相续不断。为种者。如女人欲受胎时。必藉男子之种胤。纳想者。前是分别之爱。此是俱生之爱。俱生之爱。方能助润。于业受生故也。如俱舍说。男胎。［于］母如妻想。而忌于父。女胎于父如夫想。而忌于母)父母于子。三处情想。互相交合。互相遘遇。引发吸取。界趣同业。令归一处。结成胎藏。故云。交遘发生。吸引同业。(交遘。是种子现行。㸦相资熏。和合之义。吸引者。因缘相牵。如磁［叶］针。同业者。宿所造之业成熟。今为人为畜等也)自业为因。三处情想为缘。(［释要云］三处情想。子亦于父母起爱想也。俱舍云。九处命终时。皆须生爱想。界趣同业同其界类也。若异界异类。则无受生理)羯罗蓝等。胎中前二七也。若至三七。胎卵即分。故约前二。未分位说(［吴兴云］爱之与想。十二因缘中识也。若想已入胎。即属于名。羯罗蓝等。即是色也)。

　　(○［俱舍偈云］最初羯剌蓝。次生頞部昙。从此生闭尸。闭尸生健南。次钵罗奢佉。后发毛爪等。及形根色相。渐次而渐增。释曰。羯剌蓝。即歌罗暹。或羯逻蓝。此云薄酪。亦云凝苏。胎中五位。此初七日内。名杂秽。父母精血相和名杂。自体不净名秽。大集经云。歌罗逻时。即有三事。一命。二暖。三识。出入息者。名为寿命。不臭不烂。名之为暖。此中心意。名之为识。即是刹那知觉心也。三法和合。从生至死。依此识亲生种子。即是命根。頞部昙。或遏蒱昙。胎二七日内。名疱。犹如豌豆。疮疱之形。表里如酪。未生肉故。闭尸。此云耎肉。胎三七日内。名凝结。谓稍凝结。状如就了肉。健南。此云坚肉。胎四七日。名凝厚。渐次坚硬。钵罗奢佉。此云肢节。亦云形位。内风所吹。生诸根形。一身四肢。生差别故。胎五七日。名胎中五位。六七日。名毛发爪齿位。七七日名具根位。以五根圆满。渐次生识。即未具空明等缘)。

　　(○［引证］［宗镜云］有情于中有。自临末位。第八识初。一念受生时。有执取结生相续义。结者。系也。属也。于母腹中。一念受生。便系执为彼故。亦如磁毛石吸铁。铁如父母精血二点。第八识如磁毛石。一刹那间。便揽而住。同时根尘等种。从自识中。亦生现行。名为执取结生故)。

　　(○［瑜伽第一］尔时父母贪爱俱极。最后各出一滴浓厚精血。二滴和合。入母胎中。合为一段。犹如熟乳凝结之时。当于此处。一切种子异熟所摄。执受所依。阿赖耶识。和合依托。云何和合依托。谓此所出浓厚精血。合成一段。与颠倒缘中有俱灭。与灭同时。即由一切种子识力功能故。有余微细根。及大种和合而生。及余有根。同分精血。和合抟生。于此时说识已住。结生相续。即此名为羯罗蓝位。又此羯罗蓝色。与心心法。安危共同。故名依托。由心心法。依托力故。色不烂坏。色损益故。彼亦损益。是故说彼安危共同。又此羯罗蓝识。最初托处。即名肉心。如是识于此处最初托即。从此处最后舍)。

　　(▽二分为四生)。

　　胎卵湿化。随其所应。卵唯想生。胎因情有。湿以合感。化以离应。

　　【疏】略即四生。广即十二。如下广辨。四生起时。业与情想相应之处。即便受生。故云随其所应。情想合离。四生皆具。今各举一。据多分说。下经自有情想多少等。(已下同资中文)想多情少。即受卵生。(卵壳中生。多分是想)以想轻利故。如飞鸟鱼龙。皆迅疾也。故云想生。情多想少。即受胎生。以情多重坠。不能轻举也。故云情有。湿化染香处。不因父母同业相感。但以情润。即受湿生。(但自情想。与湿气合。既便受生)故云合感。但随想处。不假情润。即受化生。(化亦自想。悬想胜处。情爱彼境。即便化生)故云离应(［俱舍偈云］倒心趣欲境。湿化染香处［论曰］若湿生者。染香故生。谓远嗅。知生处香气。便生爱染。往彼受生。随业所应香有净秽。若化生者。染处故生。谓远观。知当所生处。便生爱染。往彼受生。随业所应。处有净秽。岂于地狱。亦生爱染。由心倒故。起染无失。云云)。

　　(△［吴兴云］沇师以第八卷情想多小。释卵胎二生。误也。彼据众生善恶二业。开内外二分。情为内分。想为外分。此但约爱取之心。以此望彼。兹属内分耳。又内外二分。其义甚宽。今之情想。唯说受生之时。与彼大异。且胎生之龙。岂不迅疾。卵生之人。岂便轻举。又岂可胎生俱属内分。卵生悉属外分耶。节敏璇师皆用沇义。盖未之思也)。

　　(△［私谓］岳师辨驳。一往纵横。克实求之。未为应理。一者情想纷飞。业识变现。缘境起灭。刹那不住。安得区分界分。判后之情想。别开二分。此之情想。专属内分。二者善恶二业。皆因爱取一念。离爱取无善恶。离善恶无爱取。以是故造业殊因。则黑白时闇。横分中有之光。得福异报。则棘厕天宫。自现入胎之相。因果同根。因缘具足。安得判今之爱取为内分。后之善恶为外分。三者多生业识。种为命根。一报千生。辘轳轮转。今以受生。临命。限隔初终。胎位肉身。比量广狭。岂知舍身受身。不离三事。来先去后。谁是主人。乃至鱼龙迅疾。或属胎藏。人道重坠。或依卵㲉。斯乃变化弘多。岂可致疑多分。节敏璇师。咸宗沇义。三占从二。请事斯言)。

　　(○［引证］［俱舍偈云］于中有四生。有情谓卵等。人傍生具四。地狱及诸天。中有唯化生。鬼通胎化二。论曰。人傍生趣。各具四种。人卵生者。谓如世罗。邬波世罗。生从鹤卵。鹿母所生三十二子。般遮罗王五百子等。人胎生者。如今世人。人湿生者。如曼䭾多罗遮罗。邬波遮卢。鸽鬘。庵罗卫等。人化生者。唯劫初人。傍生三种。共所现见。化生如龙揭路荼等。一切那落诸天中有等。具根无缺。支分顿生。无而欻有。皆唯化生。鬼趣唯通胎化二种。鬼胎生者。如饿鬼女白目连云。我夜生五子。随生皆自食。昼生五亦然。虽尽而无饱。（或云昼夜各生五百子）)。

　　(○［诸经要集云］婆沙问曰。四生六趣。相摄云何。为生摄于趣。为趣摄于生。即自答云。生摄一切趣。非趣摄于生。谓生中阴增。当知非趣摄。故知生宽趣狭。以化生宽故。全摄二处。及三趣少分。地狱趣中。一向化生。问六欲诸天。既行欲同人。何故无有胎生。答欲爱虽同。行事不等故。楼炭等经言。四天忉利。男女形交。而无泄精。自上四天。一向全异。以天化生故。从母膝化起)。

　　([?(○/○)]二结相续)。

　　情想合离。更相变易。所有受业。逐其飞沈。以是因缘。众生相续。

　　［资中］情想不常。刹那变易。或先胎而后卵。或先湿而后化。离合无定。故云更相变易等。(［补遗云］卵存出壳之思。故曰想。胎钟俱生之爱。故曰情。湿以物合受生。化以形离自变。皆一往分属。不可尽理而求也)如下十二类生中。一一皆有八万四千飞沉乱想。唯佛与佛。乃能知之。故俱舍云。于一孔雀伦。具一切种因。非余智境界。唯一切智知(［证真云］有情无始。熏造一切界起种子。在本识中。唯佛能了。且举孔雀一类尚难知。况余类耶)【疏】所有受报。随业善恶。故云逐其飞沈。(飞沈。犹升降也)舍身受身。无能断绝。故云众生相续(［标指］由不如实知真如法一故。遂乃情生智隔。相变体殊。随其善恶业缘。升沈受报)。

　　(△［金刚刊定云］梵语仆呼缮那。此云众生。智论云。五蕴和合中生。故云众生。瑜伽云。思业为因。卵胎湿化为缘。五蕴初起为生。然三界众生。不出五道。以四摄五。亦得具足)。

　　([○@卍]三业果相续二)。

　　([?(○/○)]一辨其相二)。

　　([│/○]一正辨三)。

　　([?(▽/○)]一欲本)。

　　富楼那。想爱同结。爱不能离。则诸世间。父母子孙。相生不断。是等则以欲贪为本。

　　【疏】爱欲情深。互相缠缚。结滞难舍。故云不离。父母生子。子复生孙。子子孙孙。续生不断。皆欲为本也(按清凉钞引瑜伽云。贪有五种。一于内身欲贪。二于外身。淫欲淫贪。三境欲境贪。四色欲色贪。五萨迦耶欲萨迦耶贪。大乘法。于欲欲欲贪有多解。今疏依经淫杀盗三。故但云欲为本也)。

　　(○［引证］［圆觉经云］若诸世界。一切种姓。卵生胎生湿生化生。皆因淫欲。而正性命。当知轮回。爱为根本。由有诸欲。助发爱性。（心也即爱之种子）是故能令生死相续。欲因爱生命因欲有。众生受命。还依欲本。爱欲为因。性命为果［疏曰］既性命由淫。淫复由爱。故云爱为根本。由爱身故。还为欲因。复感未来。生死果报。如是展转。相续无穷)。

　　([?(▽/○)]二杀本)。

　　贪爱同滋。贪不能止。则诸世间。卵化湿胎。随力强弱。递相吞食。是等则以杀贪为本。

　　【疏】为贪故杀。用滋我命。以强制弱。杀害不止。故为杀本。

　　([?(▽/○)]三盗本)。

　　以人食羊。羊死为人。人死为羊。如是乃至。十生之类。死死生生。互来相啖。恶业俱生。穷未来际。是等则以盗贪为本。

　　【疏】不与而取。故名为盗。今非理食他。即夺其命也。以恶业故。同处一世。令怨对相值。更互酬偿。尽未来际。相夺不止。皆盗为本。

　　(○［楞伽第四］佛告大慧。有无量因缘。不应食肉。谓一切众生。从本已来。展转因缘。尝为六亲。以亲想故。不应食肉［实叉云］从无始来。在生死中。转回不息。靡不曾作父母兄弟。男女眷属。易生而受鸟兽等身。云何于中取而食之)。

　　(△［交光云］如八万释种。遭琉璃诛杀。人知毁骂近缘。不知食鱼远因。此方太平时。恣意杀啖。三五百年。人之享福者。福尽业现。畜之酬报者。杀尽为人。皆带杀冤。遂成杀劫。佛智深远。敕断杀业。乃止杀禁乱之元本也)。

　　([│/○]二释成)。

　　汝负我命。我还债汝。以是因缘。经百千劫。常在生死。

　　【疏】释杀盗也(按长水本。经文云。汝负我命。我还债汝。乾道本卷后注。有本云。我还汝债。此会解及流俗本之所宗也。今以文义委释。汝负我命。犹言汝曾杀我。汝是我冤家也。我还债汝。犹言我重杀汝。汝又作我债主也。多生业债。如汲井轮。两言之内。展转含摄。佛言善巧。非可思议。亦见古人润文以妙也。若云我还汝债。则文义违背。词俚浅而意不该。其为传写之误明矣。则师以为文义互见。应补足四句。近师又衍为八句。𠒎胫蛇足。莫悟其非。今所考据者。长水疏古本。乾道绍兴官本。海眼温陵融室宋元雕本。先后画一。文理灼然。故敢断为是正。讲徒口耳习串。溺于所闻。却云。古本未必是今本未必非。此虽粗义。亦熏习积迷之一端也)。

　　汝爱我心。我怜汝色。以是因缘。经百千劫。常在缠缚。

　　【疏】释欲贪也。

　　([?(○/○)]三结相续)。

　　唯杀盗淫。三为根本。以是因缘。业果相续。

　　【疏】杀盗淫三。正是业道。皆由贪爱。以之为缘。故此三种皆云贪也。业因苦果。相生不断。故云相续。

　　([○@(?∴)]三结答。是答释总科)。

　　富楼那。如是三种。颠倒相续。皆是觉明。明了知性。因了发相。从妄见生。山河大地。诸有为相。次第迁流。因此虚妄。终而复始。

　　［永明注］问。三界初因。四生元始。莫穷本末。罔辨根由。庄老指之为自然。周孔詺之为浑沌。最初起处。如何指南。答。欲知有情身土。真实端由。无先我心。更无余法。谓心法刹那。自类相续。无始时界。展转流来。不断不常。凭缘凭对。非气非禀。唯识唯心。肇论钞云。老子云。无名天地始。有名万物母。若佛教意。则以如来藏性。转变为识藏。从识藏变出根身器世间。一切种子。推其化本。即以如来藏性为物始也。无生无始。物之性也。生始不能动于性。即法性也。光未发处。尚无其名。念欲生时。似分其影。初因强觉。渐起了知。见根才分。心境顿现。首楞严经云。皆是觉明明了知性。乃至因此虚妄终而复始。释曰。此皆最初因迷一法界故。不觉念起。念起即是动相。动相即是第一业识。未分能所。乃觉明之咎也(［海印云］因无始妄动一念而有无明。故曰觉明)从此变作能缘。流成了相。即明了知性。为第二见分转识。(牒上因明立所)后因见分而生相分。即因了发相。为第三相分现识。(牒上生汝妄能)。

　　(△［温陵云］觉明明了知性。妄为明觉也。了发明。因明立所也。妄见。生汝妄能也)能所才分。尽成虚妄。皆因强觉觉明。分能立所。起明了之解。心境历然。运分别之情。自他宛尔。何者。见分生于翳眼。相分现于幻形。于是密对根尘。坚生情执。从此隔开真性。分出湛圆。于内执受知觉。作有识之身。于外离执想澄。成无情之土。遂使镜中之形影。灭而又生。梦里之山河。终而复始。(因兹有情心内遂憎爱而结怨亲无情境中。随想念而标形碍。遂使外则桑田变海。海变桑田。内则亲作怨由。怨为亲种。互为高下。反覆相酬。从兹业果恒新。苦缘不断)但以本原性海。不从能所而生。湛尔圆明。照而常寂。只为众生违性不了。背本圆明。执有所明。成于妄见。因明立所观之境。因所起能观之心。能所相生。心境对待。随缘失性。莫返初原。不觉不知。以历尘劫【疏】觉明妙体。本有明了知性。即性觉妙明也。(长水孤山。指觉明为性觉妙明。与宗镜有别)因本明了。迷成所相。即因明立所也。故云因了发相。此之所相。由妄分别。故云从妄见生。此即总结前来三种相续。皆由迷本真明。立成所相。所必生能。展转粗着。遂成世界众生业果。次第迁流。皆不离一念无明妄觉也(［私谓］此文以总结为正。孤山以山河大地结世界。诸有为相结众生业果。分配依正。似非通义。世界文中。结三相云。真有为法。岂可说正报耶)。

　　(△［二楞云］世有过未现。界有成住坏空。生有卵胎湿化。业有淫杀盗。三种相续。不断现行。皆由最初一念忽生之种子。所谓种种幻化。皆生如来圆觉妙心)。

　　(○［引证］［首楞严三昧经云］文殊师利言。迦叶。是耆阇崛山。谁之所造。是世界者。亦从何出。迦叶言。一切世界。水沫所成。亦从众生不可思议因缘出。文殊言。一切诸法。亦从不可思议业因有)。

　　(○［原人论云］从初一念业相。分为心境之二。心既从细至粗。展转妄计。乃至造业。境亦从微至着。展转变起。乃至天地。此心识所变之境。乃成二分。一分与心识和合成人。一分不与心识和合。即是天地山河国邑)。

　　(○［宗镜云］八地已去菩萨。能任运变大地为黄金。搅长河为酥酪。此是境随真智转。所变事皆成。若离心有外实境。如何大地山河等能变。肇法师云。万事万形。皆由心成。岂待变而后饰。盖是变众人之所见耳。是以众生见为土石山河。皆是自业之影现。菩萨纯为妙慧。即是真智之所流)。

　　([○@║]二别答违妨二。初答藏性生相疑。第一子科下。分正答所疑。别答违妨。为第二子科。第二科下。以伸难喻释为承起科。次约真如生灭二门释明。答藏性生相一科方竟。今二问答违妨科。有二)。

　　([?∴]初满慈伸难。二如来喻释。今初也)。

　　富楼那言。若此妙觉。本妙觉明。与如来心。不增不减。无状忽生山河大地诸有为相。如来今得妙明觉空。山河大地。有为习漏。何当复生。

　　【疏】妙觉明心。与佛同体。本来无妄。由乎强觉。忽认所相。便有妄生。佛今已得妙空明心。何时忽然。复起诸妄。此即牒而纵之。责无穷过也。即同刚藏云。十方异生。本成佛道。后起无明。一切如来。何时复生一切烦恼(［圆觉钞云］刚藏所述疑情。佛顶经富楼那亦有此难。彼云。若此妙觉本觉妙明。此云。十方异生本成佛道。彼云。与如来心不增不减。无状忽生山河大地。此云。后起无明。彼云。如来今得妙空明觉。此云。一切如来。彼云。山河大地有为习漏何当复生。此云。何时复生一切烦恼。将彼对此。昭然可解［疏云］此上三难者。意云。本来是佛。烦恼何生。若无生中。妄生起者。如来成佛。同本无生。无生之中。还应妄起。成佛义等。生否应齐。齐生。即果佛何尊。齐否。即因违现事。进退不可。故有斯云［钞云］言成佛义等者。天真成佛。无所不成。非除却妄染尘劳添益真净功德。不增不减故。众生本来成佛亦然。故云等也。生否应齐。谓生与不生也。众生与如来。俱无生故。皆应不生烦恼。若云无中不妨生者。皆应生也。因违现事者。因位凡夫之流。现见贪惑炽然。如何言无故云违也)。

　　(△［孤山云］无状犹言无故也)。

　　(△［海印云］满慈要显迷悟同源。本无生灭。故有此问)。

　　(○【疏】[?∴]一如来喻释二。一约真如门释。二约生灭门释。初门泯相显实。故约迷方空华。以喻无明及山河等。元来不起。体不可得。迷心翳眼。虽有起灭。正方虚空。了不移动。妄心妄境。似有生灭。真觉妙明。何曾变改。次门即揽理成事。故约金矿灰木。可炼可烧。以喻果成惑灭。二门四喻。虽各不同。皆显悟后更不再迷也)。

　　([○@(?∴)]一约真如门释二)。

　　([○@卍]一除迷方正喻无明本空二)。

　　([?(○/○)]一正喻二)。

　　([│/○]一问答迷本无因)。

　　佛告富楼那。譬如迷人。于一聚落。惑南为北。此迷为复。因迷而有。因悟所出。富楼那言。如是迷人。亦不因迷。又不因悟。何以故。迷本无根。云何生迷。悟非生迷。云何因悟。

　　【疏】人聚可居。故云聚落。迷人。众生也。聚落。如来藏也。南。性明也。北。所明也。惑。无明也。南相不动。惑故见北。性明无变。迷故立所。此迷妄出。故今征之。令知无生。即见无明本空也(［起信云］如人迷方。谓东为西。方实不转。众生亦尔。无明迷故。谓心为念。心实不动)。

　　([│/○]二问答悟后不妄)。

　　佛言。彼之迷人。正在迷时。倏有悟人。指示令悟。富楼那。于意云何。此人纵迷。于此聚落。更生迷不。不也世尊。

　　【疏】悟人。善友也。指示。教行也。令悟。十方如来也。满慈于法有疑。于喻明解。故佛举喻以问。令解法如喻。

　　([?(○/○)]二合显)。

　　富楼那。十方如来。亦复如是。此迷无本。性毕竟空。(合初喻)昔本无迷。似有迷觉。觉迷迷灭。觉不生迷(合次喻)。

　　【疏】迷即无明。亦名为痴。亦名不觉。不觉即觉。故云性毕竟空。约真如门。昔本无迷。约生灭门。似有迷觉。觉即所迷本觉。亦即始觉也。觉迷迷灭者。始觉智起。觉尽无始妄念。合本觉时。更无始本之异。唯一妙觉。岂更生妄。故云觉不生迷(［宗镜云］从来迷悟似迷。今日悟迷非悟)。

　　(△［海眼注］觉迷者。始觉也。不迷者。本觉也。始本一觉。无复重述。岂不觉成觉。觉犹不觉耶。本觉无迷。因迷立悟。悟迷迷灭。本觉湛然)。

　　(○［引证］［圆觉文殊章云］无始来种种颠倒。犹如迷人。四方易处［疏云］背觉合尘。由颠故倒。如由迷自。故认他也。如人乍至川原。或入聚落。忽然心惑。以东为西。既一方迷。余三俱转。然正迷时。方亦不转。忽然醒悟。还是旧方。反推此迷。了无踪迹。无本来处。无今去处)。

　　([○@卍]二翳差华亡喻山河不实二)。

　　([?(○/○)]一约喻问答二)。

　　([│/○]一待华愚慧问)。

　　亦如翳人。见空中华。翳病若除。华于空灭。忽有愚人。于彼空华所灭空地。待华更生。汝观是人。为愚为慧。

　　【疏】翳喻妄见。华喻山河。妄见若亡。山河自灭。故下文云。见闻如幻翳。三界若空华。闻复翳根除。尘消觉圆净。空无华处。故云空地。

　　([│/○]二颠倒狂痴答)。

　　富楼那言。空元无华。妄见生灭。见华灭空。已是颠倒。敕令更出。斯实狂痴。云何更名。如是狂人。为愚为慧。

　　【疏】真元无相。妄见起灭。见山河灭。已是倒见。若待更起。斯同狂人(［刚藏章云］譬如幻翳。妄见空华。幻翳若除。不可说言此翳已灭。何时更起一切诸翳。何以故。翳华二法。非相待故。亦如空华灭于空时。不可说言。虚空何时更起空华。何以故。空本无华。非起灭故。生死涅槃。同于起灭。妙觉圆照。离于华翳［疏曰］言圆觉离华离翳。则双拂生死无明。众生既如华起。约谁更难无明。无明生死既空。何责本来成佛。空华终不再起。果位何得还迷。若如是解。顿遗三疑。下金矿喻。唯答佛不再迷。此疑过深。故重喻也)。

　　([?(○/○)]二反质结酬)。

　　佛言。如汝所解云何问言。诸佛如来。妙觉明空。何当更出山河大地。

　　【疏】据汝于喻所解。不合更疑如来空觉生山河也。维摩云。佛为增上慢人。说离淫怒痴。若无增上慢。佛说淫怒痴性。即是解脱。是知如梦勤加。空名惑绝。幻因既满。镜像果圆。凡在断证。当体斯旨。

　　([○@(?∴)]二约生灭门释二)。

　　([○@卍]一喻二)。

　　([?(○/○)]一喻果成)。

　　又如金矿。杂于精金。其金一纯。不更成杂。

　　【疏】众生觉隐。如金杂矿。诸佛觉显。如金一纯。已入果海。不重为因。故云更不成杂。然因果虽殊。觉性平等(［刚藏章云］如销金矿。金非销有。既已成金。不重为矿。偈云。一成真金体。不复重为矿。按此与刚藏章。皆指金不生矿。以喻佛不再迷。而义有少别。此但明金不为矿。彼兼明金非销有也)。

　　(△［吴兴云］金喻菩提。矿喻习漏)。

　　(△［二楞云］杂者。无明与觉性和合)。

　　([?(○/○)]二喻惑灭)。

　　如木成灰。不重为木。

　　【疏】觉性如地。惑障如木。加行如燧。智照如火。涅槃如灰。燧动火起。木尽灰成。灰归于地。不重为木。修行智起。惑灭觉显。显处唯真。不重起妄(［熏闻云］山河如木。涅槃如灰)。

　　([○@卍]二合)。

　　诸佛如来。菩提涅槃。亦复如是。

　　【疏】菩提智果。涅槃断果。双合二喻也。(［孤山云］照真不变。则菩提之用彰。达妄本无。则涅槃之功着。因中。全菩提为习漏。即涅槃为山河。犹矿之与木也。果上。全习漏为菩提。即山河为涅槃。犹金之与灰也。矿木不再。显妄法之永亡。金灰不渝。示真证之常住。四喻交映。妙旨存焉)。

　　(△［温陵云］金喻菩提果觉不变。灰喻涅槃果德不生)然上四喻。二二同意。(刚藏章。但空华金矿二喻。今加迷方灰木为四)前就圆悟之理。生佛俱是本真。以成前文清净本然。皆如来藏。与如来心。不增不减。(疏全用圭峰刚藏章疏文。彼疏云。以成普眼段中。众生本来成佛之义。余文仿此)故举迷方空华。元来不起。非后始灭。故法合此迷无本。性毕竟空。又云。空元无华。妄见生灭。(彼法合云。生死涅槃。同于起灭)斯则以责满慈见妄有灭。尚是颠倒。岂况复待习漏再生也。后约不坏修证因果之相。故说消矿出金。烧木成灰也。迷方空华。则始终元无。金之与灰。烧炼方现。(彼云。华则终始本无。矿则因消始尽)意云。圆顿之理虽齐。迷悟不妨成异。既有多生习障。还须背妄显真。真显则究竟清净。更无再迷也。若但用前二喻。则拨迷悟因果之相。便成邪见。若但用后二喻。即成众生觉性本来不净。失真常理。亦成邪见。道理微妙。一喻难齐。故说四事。(彼云两事)各喻一法。以尽其理也(［无尽云］真犹聚落之定方。因迷妄认。妄似空华之乱眼。因翳妄生。消矿成金佛无他佛。木灰为烬。斯大涅槃)。

　　(○［宗镜云］故知圆觉妙心。如虚空之性。生死涅槃。即空华之相。翳眼不无起灭。真性何曾有无。如矿藏金。金非矿有。又非销得。要以销成。迷时如未净之金。悟了若已成之宝。真金不动。垢净俄分。妙性无亏。迷悟自得)。

　　(○二答大性具遍。疑为破满慈大科。下第二子科。子科下生母科二)。

　　(◑一释本疑。二释别难。次科下。又分二子科)。

　　([○@║]一释满慈重征妄因。二庆喜再执缘起。尽本卷第二大科经文。今初一释本疑二)。

　　([?∴]一牒疑)。

　　富楼那。又汝问言。地水火风。本性圆融。周遍法界。疑水火性。不相陵灭。又征虚空。及诸大地。俱遍法界。不合相容。

　　【疏】前既伸疑。今将答释。故此牒举。

　　([?∴]二正释二)。

　　([○@(?∴)]一寄喻略释三)。

　　([○@卍]一举喻二)。

　　([?(○/○)]一总举喻本二)。

　　([│/○]一标)。

　　富楼那。譬如虚空。体非群相。而不拒彼诸相发挥。

　　【疏】虚空。藏性也。群相。七大也。真元无相。不守自性。随缘现相。故云不拒(［吴兴云］譬如来藏。本非七大。而不拒彼七大发生)。

　　(△［温陵云］虚空非诸相。诸相依空而发。真体非四大。四大揽真而成。先非水火。故不相拒)。

　　([│/○]二释)。

　　所以者何。富楼那。彼太虚空。日照则明。云屯则暗。(屯聚也)风摇则动。霁澄则清。气凝则浊。土积成霾。(霾。风而雨土也)水澄成映。

　　【疏】此举七事。可喻七大。随义对法可知(［释要云］随义对法。当以明对识大。能了别故。暗空大。动风大。清根大。根能照境。体清净故。浊气火大。热气上蒸故。映水大。霾地大)。

　　(△［云栖云］满慈疑诸大性遍。故佛即虚空为喻。日照云屯等七。一切皆空中现相。举一虚空以显藏性。空中不碍诸相。知性中不碍七大。解者泥文分配。斯圭峰所诃。岂识喻焉者也)。

　　(△［私谓］满慈初问。难地水火三大。不相容遍。次问地性障碍。空性虚通。难地空二大。不相容遍。就其问目。已拣去根识二大。故知非通难七大也。如来初举四轮。先答地水火三难。此文答释次难。初譬太虚空不拒群相。中显空明空现。及地水火风。各各发现。结言汝以色空相倾相夺于如来藏。色以质碍为义。色即地也。言色空。即言地空。此正答满慈次难地空二性之义也。举色而地在其中。举色与空。而地水火风。亦含具其中。问虽专问地空。元含四大。答虽专答色空亦摄四大。如因陀罗网。映望交互。斯皆随意之语。称性之谈。法此义。则古人分配七相。良为陈迹。不容不埽矣)。

　　([?(○/○)]二略难喻相三)。

　　([│/○]一微)。

　　于意云何。如是殊方。诸有为相。为因彼生。为复空有。

　　【疏】方。法也。即明等诸法。(［熏闻云］方。所也。以诸相发挥。不同一方故)彼即日等也。举此诸相。以明七大相空。都无实法。虚空无相。不碍诸相显发(诸有为相。是明暗等)。

　　([│/○]二难)。

　　若彼所生。富楼那。且日照时。既是日明。十方世界。同为日色。云何空中。更有圆日。若是空明。空应自照。云何中宵。云雾之时。不生光耀(如文)。

　　([│/○]三结)。

　　当知是明。非日非空。不异空日。

　　【疏】此结即离俱无生也。又非日非空显无生处。不异空日。随缘似有(［私谓］非空非日。引下文而如来藏。非心非空等。不异空日。引下文即即来藏。即心即空等)。

　　([○@卍]二指法二)。

　　([?(○/○)]一相无所指)。

　　观相元妄。无可指陈。犹邀空华。结为空果。云何诘其相陵灭义。

　　【疏】七相无生。本自寂灭。既称为妄。将何可指。指尚不得。仍使相陵。何异空华。结为空果。(［融室云］以所喻空中明暗等相。观彼四大诸法之自相。一一皆妄。故曰观相元妄)。

　　([?(○/○)]二性［无］不容)。

　　观性元真。唯妙觉明。妙觉明心。先非水火。云何复问不相容者。

　　【疏】七大性真。元如来藏。如来藏中。无水火异。于一妙觉。约何等义。说不相容。犹如虚空。体非群相。说何陵灭(［熏闻云］妙觉明心。先非水火。譬珠非水火。水火从缘。若人以缘而难于性者。非其智也)。

　　(△［空印云］满慈执相难性。今性相双明。若以正眼观水火等相。如空华落影。阳焰翻波。且唤谁作地水火风。而欲诘其相陵灭。岂非空华空果。若观其本性。性水真火等。元是一真如性。妙觉明心。此中先无质碍润燥等相。既非彼相。何有不相容者耶)。

　　([○@卍]三合显二)。

　　([?(○/○)]一正合前文)。

　　真妙觉明。亦复如是。汝以空明。则有空现。地水火风。各各发明。则各各现。若俱发明。则有俱现。

　　【疏】真妙觉明。合虚空无相也。汝以下。合诸相发挥。汝心分别。有空发明。妙明真心。随现空相。(［释要云］汝心既有空相。藏性即随业感。乃现空相)。

　　(△［王舜鼎曰］真觉妙明。不惟四大。即虚空亦其中所现物。故空明则空现)地水火风。于汝心中。各各互发。随心各现。心中俱发。七大俱现。又随人各发。人各见别。多人俱发。俱现一相。(或发地则现地。发水则现水。或尽法界众生。同发空相。则遍法界现空相)此即真如不守自性。随缘所现。有种种相。上文云。随众生心。应所知量。循业发现。起信中因熏习镜。现诸境界。亦此意也。

　　△［宗镜］内外四大。地水火风。念念发现。所以经云。或各各发明。若俱发明。各各发明者。汝见圆明。知心欲取。失却本明性空。思想摇动。心生风轮。性爱相续。性感水轮。执心炽盛。金轮则现。求心苦欲。火轮方兴。若俱发明。初起强觉。四大俱现。如人恨忆。嗔则火生。身心动转。以况于风。目中泪盈。则表于水。面发赤相。则表于地(又引佛地经释云。清净法界者。即一心无杂之法界。以法为界。岂有边畔。则一切色中。皆有虚空性。况一切法。皆有安乐性。以隐覆此性故。随所知境。应其情量。现种种境界。若以空明。则有空现。若以色明。则有色现。但随处发明。而随处现。所现种种皆妄心生。相不可得。唯一味真心。湛然不动)。

　　(△［交光云］俱现之相有二。一者同时异处。如吹火者。口中现风。薪中现火。鼓炽同时。口薪异处。二者同时同处。如一恒河。人见水现。鬼见火现也)。

　　([?(○/○)]二重喻俱现二)。

　　([│/○]一正喻)。

　　云何俱现。富楼那。如一水中。现于日影。两人同观。水中之日。东西各行。则各有日。随二人去。一东一西。先无准的。

　　【疏】七大体虚。如日之影。东西随去。如分七别。随方虽异。不离一影。七大虽分。不离一妄。东可为准。西复是何。如的是一。不合各去。若知是影。一多自亡(［孤山云］目喻真性。水喻妄心。水中之日喻妄境。两人喻妄业。各行则循业俱发。随去则妄境俱现)。

　　(△［熏闻］匠人之法。平物以水。的谓射的。丹面白的是也。皆取定则之义)。

　　(○［引证］［清凉云］澄江一月。二舟南北。南者见月。千里随南。北者见月。千里随北。停舟之者。见月不移。是为此月。不离中流而往南北。设百千共睹。八方各去。则千百月。各随其去)。

　　([│/○]二［正］难)。

　　不应难言。此日是一。云何各行。各日既双。云何现一。宛转虚妄。无可凭据。

　　【疏】一己是影。复现随去。影复现影。何实可据。而欲致难。唯一所明。复现七大。大与所妄。唯一影像。无实可得。故云宛转虚妄(［孤山云］同观唯一。知二是虚。各行既二。验一是妄)。

　　(○［合释］［宗镜云］妙觉明心。湛然不动。因业发现。随为色空。周遍法界。众生背其本觉。妄执情尘。随发明处。强说是非。如于虚空体中。定其差别。实谓虚妄颠倒。无理可凭。（宗镜此段通释上下经文故置于此）)。

　　([○@卍]二约义广释二)。

　　([○@卍]一约体用正释二)。

　　([?(○/○)]一约迷悟显用二)。

　　([│/○]二迷成世间相)。

　　富楼那。汝以色空。相倾相夺。于如来藏。而如来藏。随为色空。周遍法界。是故于中。风动空澄。日明云暗。众生迷闷。背觉合尘。故发尘劳。有世间相。

　　【疏】汝以分别色空之心。于真觉中而现倾夺。彼真觉性。随成色空。互相凌灭(［融室云］藏心不守自性。随其倾夺。是以为色为空。周遍法界［雪浪云］汝等见有色有空处。即是倾夺于如来藏。色空之妄显。则如来藏之真隐也。倾夺。乃遮蔽之意)色空。即地空二大也。二大既尔。余皆例然。故云是故于中等。上文云。一切众生。从无始来。迷己为物。故于是中。观大观小。圆觉亦云。圆觉自性。非性性有。循诸性起。斯则众生起无明风。鼓真如海。成八识波浪。变起世间种种诸相。为相所碍。失于本心。故云。背觉合尘。有世间相(［孤山云］真理随缘。变起妄境。如全水成波。其水既遍。故其波亦遍。以此波即水故。众生迷闷。谓九界众生。不了即理而变。而以无明妄心。执之为实)。

　　(△［吴兴云］前问地水火风本性。疑水火性不相陵灭。即相倾。虚空大地不合相容。即相夺)。

　　([│/○]二悟成出世用)。

　　我以妙明。不灭不生。合如来藏。而如来藏。唯妙觉明。圆照法界。

　　【疏】悟藏体也。不灭不生。无生智也。如来藏。无相理也。理智冥契。故名为合。当尔之时。唯一妙心。无理智别。即始觉合本。无本始异。唯一觉故。故云。唯妙觉明。圆照法界(［吴兴云］而如来藏。牒所合之理。唯妙觉明。牒能合之智。圆照法界。示鉴物之用。如来藏。如镜之体。妙觉明。如镜之光。圆照法界。如鉴现像)。

　　是故于中。一为无量。无量为一。小中现大。大中现小。不动道场。遍十方界。身含十方。无尽虚空。于一毛端。现宝王刹。坐微尘里。转大法轮。

　　【疏】起妙用也。前五句。标二种自在。不动下二句。释一多自在也。(［清凉云］言一多者。以一身全现故。非一非多也。一身现多。故一不碍多。多现而常一。故多不碍一。如觉品偈云。一身为无量。无量复为一。了知诸世间。现形遍一切等)下六句。释大小自在。前二句。正中现依。于一下二句。正中现依正。亦是依中现依正。坐微下二句。依中现正。余句含在其中。可以意得。华严十种自在。亦不离此(［清凉云］果德有二。一依果。谓华藏世界海。二正果。如来十身等。此二无碍。以为佛德。然依正无碍。通有六句。一依内现依。如尘中刹海。（即经毛端现刹）二正内现正。如毛孔现佛。（即经毛端现宝王）三正内现依。四依内现正。五依内现依正。六正内现依正。上来依正六句。略举清凉玄谈。以释今疏。其他多义。避广不录。须者往检。苕溪明一为无量等四句为总别。不动下八句为分释。又毛端尘里。偏释小中现大。配释未惬。今所不取)。

　　灭尘合觉。故发真如。妙觉明性。

　　【疏】结所以也。下文云。闻复翳根除。尘消觉圆净。净极光通达。寂照含虚空。斯则无大小之可拘。非一多之可限。尘毛刹海。俱遍俱纳。以性本然。至果斯显耳。

　　([○@卍]二约三谛示体三)。

　　([?(○/○)]一约非相以示真谛)。

　　而如来藏。本妙圆心。非心非空。非地非水非风非火。

　　(【疏】非七大也。心即识大。亦即五阴［孤山云］心含四阴。地水火风是色阴)。

　　非眼。非耳鼻舌身意。非色。非声香味触法。非眼识界。如是乃至非意识界。

　　(【疏】非十八界也。摄十二处［孤山云］非心下。总非六凡界也)。

　　非明无明。明无明尽。如是乃至非老非死。非老死尽。

　　(【疏】非十二因缘。流转还灭［孤山云］非缘觉界。以缘觉观十二因缘故)。

　　非苦非集。非灭非道。非智非得。

　　(【疏】非四谛。及能证所证［孤山云］非声闻界。总非二乘理智。得即理也)。

　　非檀那。非尸罗。非毗梨耶。非羼提。非禅那。非般剌若。非波罗蜜多。

　　(【疏】非六波罗蜜也［孤山云］非菩萨界。先非能趣行。非波罗蜜多。总非所趣理)。

　　如是乃至。

　　(【疏】即超过因中三十七品。一切因行。果上十力四无畏十八不共等。一切果德)。

　　非怛闼阿竭。(秦言如来)非阿罗诃。(应供)三耶三菩。(正遍知非如来三号也)非大涅槃。非常非乐。非我非净。

　　(非涅槃四德也［孤山云］非佛界也。先非能证人。三号是也。次非所证法。四德是也。涅槃是总。四德是别)。

　　以是俱非世出世故。

　　【疏】谛缘观智。及道灭。六度已下。皆出世法。苦集。十二缘。三科。七大。皆世间也。此上总非诸相者。(［孤山云］世结六凡。出世结四圣。藏理即空。无有十界。故并非之)即约真如门。显真谛义。一切皆空。凡所有相。皆是虚妄。以相待故。但有名字。名字即空。(已下疏全用孤山又)今次第非者。初由无明。故有妄识。妄识所变。即有空界。空界现故。结成四大。四大起故。即有根尘。根尘合故。遂有诸识。根境识三。为业性故。乃成十二因缘。流转生死。为对治故。即有出世观智诸法。出世利钝不同。遂分三乘次第。会三归一。即有佛果。果有能证所证。即分菩提涅槃。涅槃具德。即有常乐我净。是故。展转相由。以立名字。各无自性。一切皆空。

　　([?(○/○)]二约即相以明俗谛)。

　　即如来藏。元明心妙。即心即空。即地即水。即风即火。即眼即耳鼻舌身意。即色即声香味触法。即眼识界。如是乃至即意识界。即明无明。明无明尽。如是乃至。即老即死。即老死尽。即苦即集。即灭即道。即智即得。即檀那。即尸罗。即毗梨耶。即羼提。即禅那。即钵剌若。即波罗蜜多。如是乃至。即怛闼阿竭。即阿罗诃。三耶三菩。即大涅槃。即常即乐。即我即净。以是即俱世出世故。

　　【疏】前约真如。不变绝相。此约随缘生灭门。显俗谛也。(［孤山云］此约俗谛。示如来藏理。即无而有。十界宛然故也)此即不离一真。随染幻差别。成种种相。非相现相。非名现名。随世建立。不坏假名。故名为即。

　　([?(○/○)]三约遮照以明中道)。

　　即如来藏。妙明心元。离即离非。是即非即。

　　【疏】此约二门不二。唯是一心。双遮真俗。故曰离即离非。双照真俗。故云是即非即(［孤山云］此约中谛。离即离非。双遮之体也。是即非即双照之用也)三谛一体。是故皆云即如来藏。且法界一如。本无名相。因迷有妄。对妄说真。真妄相形。名言不息。随名执相。颠倒何穷。是故因言遣言。以至无遣。初且以非遣相。次乃以即遣非。终带名言。未极一真之旨。离即非即。无非不非。言语道断。心行处灭。方显一真法界。如来藏心。故净名经。三十二菩萨。说不二法门。皆以言遣相。文殊以言遣言。维摩无言遣言。方为究竟。此之三义。亦复如是。又如天台以一心三观。释法华十如是义。初言是相如。乃至本末如。如名不异。即空义也。次言如是相等。点空性相。即假义也。若言相如是等。即如于中道实相之是。即中义也。诸法性相。微妙如是。唯佛与佛。乃能究尽(［温陵云］初曰本妙圆心。是本非末。是圆非偏。自体言也。次曰元明心妙。是元非本。是明非体。自用言也。终曰妙明心元。是妙之明。是心之元。合体用言也)。

　　(○［雷庵受师曰］经言以是俱非世出故。明空如来藏也。以是俱即世出故。明不空如来藏也。此一节文。全生于汝以色空相倾相夺四句。意谓。汝于如来藏。则以色空相倾相夺。而如来藏随为色空。故举心则尘劳起。我于如来藏则以不灭不生合之。故按指则海印发光也。孤山以如来藏。约三谛分之。恐非如来本意。如楞伽佛语心品曰。有时说空无相无愿。如实际。法性。法身涅槃。离自性。不生不灭。本来寂静。自相涅槃。如是等句。说如来藏。入楞伽又曰。一切世间法皆如幻。而诸外道凡夫。不知楞伽王。若能如是见。如实见者。名为正见。若异见者。名为邪见。若分别者。名为取二。楞伽王。譬如镜中。像自见像。譬如水中。影自见影。如月灯光在屋室中。影自见影。如空中响。声自出声。取以为声。若如是取。法与非法。皆是虚妄妄想分别。是故不知法及非法。增长虚妄。不得寂灭。寂灭者名为一心。一心者名如来藏。二经以空无相无愿。离自性寂静等。说如来藏。较此经非诸法之旨。初无有异。但楞伽唯显空如来藏。此则兼显不空如来藏也。故于非诸法之下。则曰即如来藏。于即诸法之下。亦曰即如来藏。大义炳然。何必以三谛局而分之。愚于前文尝辟净觉者此也)。

　　(△［私谓］受师辨三谛之义韪矣。克而论之。所云兼显不空如来藏者。亦兼带之辞耳。准宝积经。胜鬘夫人说二种如来藏。谓空如来藏。不空如来藏。起信即云。一者如实空。二者如实不空。此双标二藏名也。此经则单立空如来藏。阿难请果位七名。言空如来藏。观世音亦曰。立大圆镜。空如来藏也。初云。我以不灭不生合如来藏。而如来藏唯妙觉明圆照法界。此正立空如来藏之文。次下圆非。则为空藏。复次圆即。即不空藏。起信曰。净法满足。则名不空。亦无有相可取。清凉云。法身在缠名藏。谓空不空。空为能藏。藏不空故。故知二如来藏。即唯一味。言空言不空。皆依言说分别耳。如受师所引佛语心品。言空无相无愿。三解脱门。宁非空藏。言如实际法性法身。宁非不空藏。而大意归于寂灭无相。故不可随言执取也。近师误引宝积。立三如来藏。判妙明元心已下。为空不空如来藏。古人指忽生山河大地等文。显不空如来藏。已非了义。又可立空不空藏耶。离即离非。是即非即。体用圆泯。情谓俱绝。此正结显空如来藏。法界相应。真如自性。空不空二藏。双照在此。双遮亦在此。此中又别立空不空一藏。则亦待华再生。难言双日者矣。三如来藏。误立缘起。具在咨决。智者请详)。

　　([○@卍]二举法喻结责四)。

　　([?(○/○)]一总责)。

　　如何世间。三有众生。及出世间。声闻缘觉。以所知心。测度如来。无上菩提。用世语言。入佛知见。

　　【疏】境界微妙。心言叵测。凡天着事。偏小滞空。俱所知心。莫及斯境。故圆觉云。但诸声闻。所圆境界。身心语言。皆悉断灭。终不能至彼之亲证。所现涅槃。何况能以有思惟心。测度如来圆觉境界。如聚萤火烧须弥山。终不能着。以轮回心。生轮回见。入于如来大寂灭海。终不能至(三有者［智论云］六道各随所作善恶之业。因果不亡。故名为有。一欲有。谓欲天人乃至饿鬼地狱。二色有。谓色界四禅诸天。三无色有。谓无色界四空诸天)。

　　([?(○/○)]二举喻)。

　　譬如琴瑟箜篌琵琶。虽有妙音。若无妙指。终不能发。

　　【疏】琴等。众生也。妙音。藏性也。妙指。实智也。发起用也。

　　([?(○/○)]三合显)。

　　汝与众生。亦复如是。宝觉真心。各各圆满。如我按指。海印发光。汝暂举心。尘劳先起。

　　【疏】汝与众生。合前琴等。宝觉真心。合前妙音。按指。约喻指法。即无生智。合无相理。发光。即大用现前。即前云。我以不灭不生合如来藏。而如来藏唯妙觉明圆照法界。乃至于中一为无量等。汝暂举心等。合前无妙指也。即前云。汝以色空相倾相夺于如来藏。而如来藏随为色空等［资中］言海印者。大集经云。阎浮所有色像。大海皆有印文。喻佛如来法身性海。普现一切妙用之光也(［大集第十四］如阎浮提一切众生身。及余外色。海中皆有印像。以是故名大海为印。菩萨亦尔。得大海印三昧已。能分别见一切众生心行。于一切法门。皆得慧明。是为菩萨得海印三昧。见众生心行所趣)。

　　(△［华严出现品偈云］如海印现众生身。以此说名为大海。普提普印诸心行。是故说名为大觉［贤首品疏云］一圆明海印三昧门。以十义释之。一无心能现义。经云。无有功用无分别故。二现无所现义。如光影故。三能现与所现非一义。四非异义。五无去来故。水不上取。物不下就。而能显现故。六广大义。七普现义。八顿现义。谓无前后。如印顿成。九常现义。非如明镜。有现不现时。十非现现义。非如明镜。对至方现。具兹十义。故称海印。诸佛穷究。菩萨相似)。

　　(△［宗镜云］善逝按指。发海印之光。含识举心。现尘劳之相。如古释。众生佛性。譬若箜篌。具有五义。一有箜篌身。二有中间声。三有弦绦。四有弹箜篌人。五有所弹得曲。我身五阴如箜篌。身中真如物性是声。六度万行如弦滔。巧便智慧。似弹箜篌人。以巧便智慧。修行六度。前来成佛。一尘一毛。皆遍法界。似弹奏之曲也)。

　　([?(○/○)]四结斥)。

　　由不勤求。无上觉道。爱念小乘。得少为足。

　　【疏】无上觉道如宝所。小乘涅槃如化城。但恋权乘。不求究竟。得少为足。故发尘劳。

　　(○二释别难)。

　　([○@║]一释满慈疑妄因。二释庆喜难缘起。初中二)。

　　([?∴]一伸疑)。

　　富楼那言。我与如来。宝觉圆明。真妙净心。无二圆满。(疏显体无二也)而我昔遭。无始妄想。久在轮回。今得圣乘。犹未究竟。(指己犹迷)世尊诸妄。一切圆灭。独妙真常。(明佛障尽)敢问如来。一切众生。何因有妄。自蔽妙明。受此沦溺(障尽者必知妄始。故此问也)。

　　【疏】由满慈初疑清净本然。云何忽生山河大地。如来遂举性觉妙明。验其迷解。满慈既迷性明为所明。佛遂斥云。性觉必明。妄为明觉。所既妄立。生汝妄能等。由是展转。相续流浪。皆由虚妄之所生起。虽知能所妄立。又疑妄从何生。故此伸问妄所因也(前问忽生山河大地。佛说因迷而有。此中复问因何有迷)。

　　(△［孤山云］若就外现。则无学小圣。无明全在。故未究竟。若就内閟。则分真大士。有上地惑。故未究竟。诸妄圆灭。即极果断德。独妙真常。即究竟智德)。

　　(△［海印云］满慈问何因有妄。要明妄元无因。以显天然妙性。本自圆成。顿悟顿得。不假渐次。此问彻底穷元。如来亦难措口。只借演若发明耳)。

　　([?∴]二答释二)。

　　([○@(?∴)]一总告)。

　　佛告富楼那。汝虽除疑。余惑未尽。吾以世间。现前诸事。今复问汝。

　　【疏】虽知诸法皆妄。犹惑妄有所因。故云余惑未尽。(［标指］谓所知障未销)现前诸事。现见之事也。

　　([○@(?∴)]二别释二)。

　　([○@卍]一明妄本无因三)。

　　([?(○/○)]一举事问答二)。

　　([│/○]一举事)。

　　汝岂不闻。室罗城中。演若达多。忽于晨朝。以镜照面。爱镜中头。眉目可见。嗔责己头。不见面目。以为魑魅。无状狂走。

　　【疏】演若达多。此云祠授。(［证真云］从邪神庙中乞得。故云祠授)本头与镜。俱喻性觉。照面。喻强觉忽生。所相妄立。爱喻坚执不舍。认相为真。既喜有想。反恶无相。故嗔己头。不见面目。真无形相。不顺妄情。便生惊怖。执相迷性。轮回不息。故云狂走(［孤山云］晨朝是喧动之初喻起妄心之始。照镜。喻妄心。推画分别。爱镜中头。喻取着妄境。妄事易着。如眉目可见。真理［虽］知。如嗔责己头等。背悟向迷。如无状狂走)。

　　(△［手鉴云］此有理有事。而理实事虚。理实故不变。即头与镜也。事虚故随缘。即照爱瞋走也。斯则由照故爱。爱故瞋。瞋故走。返此即不走矣。故下文云。汝但不随分别世间。乃至云演若达多。狂性自歇。望下走歇。可为四句。一走。六凡也。二歇。菩萨也。三亦走亦歇。权小也。四非走非歇。如来也。俱喻性觉走歇二途。两俱存故［私谓］忽然狂歇。歇之一字。对走而言。此妙义也。三缘分别证在后文)。

　　(△［王舜鼎曰］前云无状忽生山河大地。此云无状狂走。前以迷人喻。此以狂人喻。迷人之迷。尚在外境。狂人之惑。即在本头)。

　　([│/○]二问答)。

　　于意云何。此人何因。无故狂走。富楼那言。是人心狂。更无他故。

　　【疏】心狂而走。无别所以。故无他故。强生分别。故称为妄。岂别有因。

　　([?(○/○)]二约法正明三)。

　　([│/○]一就名责因)。

　　佛言。妙觉明圆。本圆明妙。既称为妄。云何有因。若有所因。云何名妄。自诸妄想。展转相因。从迷积迷。以历尘劫。

　　【疏】初二句。唯一真心。本无妄法。即称为妄下。直明妄无因也。妄必无因。有因不妄。妄之一字。甚好思量。若了此名。自无法起。复疑有因。岂非迷倒。(已下资中文)心境不实。故名为妄。若实有因。岂立斯称耶。如初一人。忽然妄说。递递相承。从妄说妄。及推其本。递递皆虚。乃至多人。及与后人。二俱是妄。何者为因。故历尘劫。递相诳妄。莫之能悟。(［熏闻云］既称为妄。云何有因。即无住则无本。自诸妄想。展转相因。即见爱四住之本。若论通别二惑。同在一念。念体无始。犹如空华。则见爱亦无因耳)。

　　(△［温陵云］妙觉明圆。指我与如来。无二圆满者。本圆明妙。言本无亏欠。本无迷妄。此人人本来面目也)。

　　([│/○]二引悟释相)。

　　虽佛发明。犹不能返。如是迷因。因迷自有。识迷无因。妄无所依。尚无有生。欲何为灭。

　　［资中］迷真既久。虽佛与汝。发明是义。犹未能返还其本。此寄满慈以责群妄。如是迷因。因迷自有。谓无状忽生。非从他有。若了迷性无因自有。亦无别法而为所依。是则妄体犹如空华。元无生灭。因指自体。依谓依他。二俱叵得。故无生灭【疏】此文释有二重。初约佛自悟释。发明。犹开悟也。佛虽开悟。诸妄圆灭。尚不能返觉至妄本。以妄无因而可觉故。故云。犹不能返如是迷因也。复将如是迷因一句。连下句牒。应云。如是迷因。因迷自有。意云。若约妄法。展转生起而说因者。此即因妄说因。非谓妄有初因。故云因迷自有。既识迷之无因。则知妄无依处。说何为生。而说有灭。此约佛自悟。无妄因之可返也。次约佛为他说。(即资中义)不能返迷成悟。发明。犹宣辨也。虽佛广为宣辨。犹自不能返迷令悟也。良由此理难明。人多惑甚。如为病目。说无空华。孰能领悟。为妄执者。说无诸妄。谁肯信从。忽若了悟。自知无因将何为妄。而有生灭耶(［桐洲云］因迷自有者。迷自成迷。无有因故。识迷无因等。如圆觉云。了达于无明。知彼如空华)。

　　([│/○]三贴喻况显)。

　　得菩提者。如寤时人。说梦中事。心纵精明。欲何因缘。取梦中物。况复无因。本无所有。

　　［资中］得菩提者。义通解悟。

　　【疏】梦寤之人。记梦中事。说虽可尔。取必不可。以所梦境。毕竟无故。得菩提者。返观因时。灭诸妄惑。说虽可尔。毕竟无体。可断灭故。将何为妄。而推其因。起信云。觉心初起。心无初相。又云。以四相本来平等。同一觉故(［标指］菩提云觉。未得真觉。常在梦中。故佛说为生死长夜。得真觉已。如梦忽寤。圆觉亦云。如梦中人。梦时非无。及至于醒。了无所得)。

　　(△［雪浪云］因满慈问。世尊诸妄一切圆灭。敢问众生何因有妄。故佛答云。我虽是得菩提者。欲要为汝说此妄法。若寤时人。说梦中事等。今循浪公之解。印知上文。虽佛发明。资中之义为顺)。

　　([?(○/○)]三提喻合显)。

　　如彼城中。演若达多。岂有因缘。自怖狂走。忽然狂歇。头非外得。纵未歇狂。亦何遗失。富楼那。妄性如是。因何为在。

　　［资中］迷者自失。理无失也［宗镜］问。悟既现前。迷何处去。答。一切境界。皆因动念。念若不生。境本无体。返穷动念。念亦空寂。即知迷时无失。悟亦无得。以无住真心。不增减故。譬如演若达多。乃至亦何遗失【疏】狂故怖头。因缘何有。头无得失。狂自复行。惑但妄有灭生。真性何曾出没。汝观如狂之妄。今指何为处因(［标指］合显前问。一切众生何因有妄。如来举此以征也)。

　　([○@卍]二显真元无失二)。

　　([?(○/○)]一正明二)。

　　([│/○]一劝息妄缘)。

　　汝但不随分别世间业果众生三种相续。三缘断故。三因不生。则汝心中。演若达多。狂性自歇。

　　［古解］三缘是惑。三因是业。惑。谓分别三种相续之心。业。谓杀盗淫也【疏】烦恼为缘。能润业故。(［刊定记云］惑者。即烦恼也。根本中三。谓贪嗔痴。即此三种。便能成就三界众生)杀等为因。正是业故。分别是识。能生烦恼。三种相续。是所分别。分别此三。故名三缘。三即缘也。或杀盗淫。三之助缘故。三之缘也。分别既亡。业因不作。于三界中。狂心自歇。故起信云。一切众生。不名为觉。以从本来。念念相续。未曾离念。故说无始无明。又云。以远离微细念故。名究竟觉。念即分别也。由是一念不生。即名为佛。即斯义也(［私谓］以本文举事证之。忽于晨朝。以镜照面。非三种相续境界乎。爱境中头。嗔责己头。照镜之中。起爱起憎。非分别事识乎。有爱有嗔。即具贪瞋痴三惑。非三缘乎。无状狂走。即杀盗淫三业成就。是则三因三缘。皆依识心分别而立。因缘道理。皎然明白。今不顺长水古解。而依文生解。吾不知其可也)。

　　(△［空印云］起信云。以有妄境界。染法缘故。即熏习妄心。令其念着。造种种业等。今分别世界等。即妄境界缘也。以能生心造业。故为相续染法之缘。其妄心所造杀盗淫业。能招相续染法之果。望果亲故。称之为因。分别境界。正是无明法执。不随分别。因缘两空。故云狂性自歇。问杀盗淫三。因缘俱有者何。答缘取现行。因取种子。由分别现行爱非爱境。起贪嗔痴。作杀盗淫。熏成业种。而为亲因。招感未来三种现行。以因生缘。以缘生因。现行种子。㸦为缘故。是以缘断而因不生也)。

　　(△［吴兴云］三缘。即业果相续中杀盗淫。三因。即三种贪。亲生为因。疏助为缘。杀盗淫。是身根所造之业。三种贪。是意根能造之惑。惑亲业疏。因缘之义彰矣。下文阿难云。世尊现说杀盗淫业。三缘断故。三因不生。显是以业为缘。安得别取于惑)。

　　(△［私谓］有分别世界业果众生三种之识。即生欲贪等烦恼之缘。有烦恼缘。即生杀盗淫三因。如恶叉果如环不断。但不随分别。烦恼缘断。则恶业无由发生。故曰。三缘断故。三因不生。吴兴谓杀盗淫三缘断故。欲贪等三因不生。斯乃伐木遗根灸病失穴。殆必倒换经文。三因断故。三缘不生。而后可也。此文明标世间业果众生。三种并列。岂得独指业果。次下阿难牒问。单举业果。即该世界众生。约义则正取分别耳。上文结三种相续。皆云是等皆以欲贪为本。既曰以欲贪为本矣。此言三缘断故。三因不生。宁非拔本之义乎)。

　　(△［温陵云］世欲业果众生。皆妙心影明。如镜中头。分别则妄。不随分别。则狂性自歇也。世界业果众生为三缘。杀盗淫为三因)。

　　(△［私谓］温陵指世界业众生为三缘。小异长水。以杀盗淫为三因。正拣苕溪。亦和会之说也。天如补注。尽拣岳环诸师之解。别指三种相续之因缘。谓三缘三因。即以是因缘。世界相续等。相续。即无明所立等。微细结惑也。经云。三种颠倒相续。皆是觉明明了知性。因了发明等。岂非指分别妄识是三种相续根本。此言不随分别。正断无明立所等。微细惑结也。下经明云。世尊现说杀盗淫业。三缘断故。三因不生。世尊已现说为业因矣。而斥为断业粗相。有妨下文佛藉修证之旨。亦未免公违佛语也。诸师多说。莫知适从。请以古解断之)。

　　(○二显自真体)。

　　歇即菩提。胜净明心。本周法界。不从人得。何藉劬劳。肯綮修证。

　　［资中］但能了妄本空。真性自显。岂同二乘。分九品惑。作次第解。如解筋节。以求于道。盖译家取庄子事润之【疏】分别不生。前后际断。故名为歇。菩提云觉。起信云。所言觉义者。谓心体离念。离念相者。等虚空界。无所不遍。法界一相。即是如来平等法身。依此法身。说名本觉。故云。胜净明心。本周法界。不从人得。即显不从他缘。本自觉耳。劬劳修证。本息分别。只为显觉。今分别既亡。觉性自显。故云何藉劬劳。非谓全不修行。兀然空坐。苟妄想宛然。自谓即是者。误之甚矣。言肯綮者。骨边细肉也。(肉间骨曰骨。骨肉之间小结可启曰綮)庄子云。技经肯綮之未尝。而况大觚乎。若执惑有实体。不能达妄即空。四相平等。一切唯觉。便谓从粗至细。断尽无明。方至妙觉者。何异解牛。不能游刃于大窾。不能亡见于全牛。但解皮肉以至若骨。岂曰妙得牛理哉(［温陵云］肯綮。喻微细惑。劬劳修证只为妄惑。妄因既息。惑结自除。所谓但离妄缘。即如如佛)。

　　(△［补遗云］劬劳。言时长行远。三阿僧祇之谓。肯綮修证。喻诸教地位委。曲经云。乃至终始地位中间永无诸委曲相)。

　　([?(○/○)]二喻显)。

　　譬如有人。于自衣中。系如意珠。不自觉知。穷露他方。乞食驰走。虽实贫穷。珠不曾失。忽有智者。指示其珠。所愿从心。致大饶富。方悟神珠。非从外得。

　　【疏】于自衣中。五阴盖覆也。(枝末与根本无明。重重包裹故)系如意珠。圆明觉性也。(珠喻藏性)不自觉知。无明不了也。(由无明故不觉)穷露他方。乞食驰走。喻五道流浪。轮回不息。(乏妙用。故穷露［吴兴云］佛界如本国。九界如他乡。求人天乐。取偏小益。犹乞食驰走)虽实贫穷。珠不曾失。喻虽流生死。觉性常然。(妄情暂失。真性本圆。犹虽穷珠在)忽有智者。指示其珠。佛为开示也。(佛如智者。教如示珠)所愿从心。致大饶富。大用现前也。(证理起用。致大饶富也)方悟神珠。非从外得者。始觉合时。本不曾动。今无始静也。法华中亦有此喻。彼约结缘。此约本有。意不同耳(［宗镜云］龙女云。我欲献珠。世尊纳受。是事疾不。答言甚疾。女云。以汝神力。观我成佛。复速于此。故知一切含生。心珠朗耀。理无前后。明暗随机。或因斗而隐肤中。对明镜而显现。或因游而沉水底。在安徐而得之。或处轮王髻中。建大功而受赐。或系贫人衣里。惺智愿而犹存。宗镜明文。同证于此)。

　　(△非从外得。牒前文头非外得。及不从人得。答众生自蔽妙明。受此沦溺之问)。

　　([○@║]二释庆喜难缘起二)。

　　([?∴]一伸疑四)。

　　(卍一叙所闻)。

　　即时阿难。在大众中。顶礼佛足。起立白佛。世尊现说。杀盗淫业。三缘断故。三因不生心中达多。狂性自歇。歇即菩提。不从人得。(如文)。

　　(卍二正生难)。

　　斯则因缘。皎然明白。云何如来。顿弃因缘。我从因缘。心得开悟。

　　【疏】由无三缘方尽三因。因缘俱灭。菩提始显。故云皎然明白。小乘开悟。皆由因缘。故引昔悟。以并今说。成此难也(［孤山云］云何顿弃。指现说也［吴兴云］谓今言歇即菩提不从人得。按古释指现说为顿弃。近师从温陵解。谓通指排摈诸文则迂)。

　　(卍三引他例)。

　　世尊。此义何独我等年少。有学声闻。今此会中。大目揵连。及舍利弗。须菩提等。从老梵志。闻佛因缘。发心开悟。得成无漏。

　　【疏】老梵志者。并是年长。从外道来。翻邪入正。得成无学也。

　　(卍四结同邪)。

　　今说菩提。不从因缘。则王舍城拘舍梨等。所说自然。成第一义。唯垂大慈。开发迷闷。

　　【疏】因缘自然。依假建立。菩提真性。众相都亡。恐相滥失。故此再疑。以洗物情(［私谓］末伽梨起见。众生罪垢。无因无缘。肇公曰。谓不由行得皆自然耳。以无因无缘。不由修得为自然。亦滥何藉修证之义)。

　　([?∴]二答释二)。

　　([○@(?∴)]一正破疑情二)。

　　([○@卍]一推破三)。

　　([?(○/○)]一标质所疑)。

　　佛告阿难。即如城中演若达多。狂性因缘。若得灭除。则不狂性。自然而出。因缘自然。理穷于是。

　　【疏】若狂性因缘得除。不狂自然而出。所计不出斯二。故曰理穷于是(［雪浪云］谓因缘自然之理。如是而已)。

　　(△［融室云］有狂性因缘之灭。则有不狂性自然之出。若因缘自然俱非。则无有出者灭者。辨至于此。方尽其理)。

　　([?(○/○)]二就疑㸦破二)。

　　([│/○]一双破因缘自然二)。

　　(▽一以因缘破自然)。

　　阿难。演若达多。头本自然。本自其然。无然非自。何因缘故。怖头狂走。

　　【疏】此以因缘破自然也。(孤山文同)初二句牒。(头本自然。牒其计也)本自下二句定。(次二句释其义。将欲难破。故先释出)自。本也。然。是也。头本如是。(本自其然者。然犹如此也。故曰自然)无有如是之头。不是于本。故云无然非自。(无然非自者。苟不如此。则非自然也)何因下破。可知。(何因下。正破。若本自然。则无因缘。何得因其照镜。缘其失头而狂走耶)。

　　(△［温陵云］自然者。本自天然。不假因缘也。若本自然。则或狂不狂。无所然而非自矣。何又假照镜因缘而后狂走。则自然之计堕)。

　　(△右解以因缘破自然。吴兴合下节。判以自然破因缘［初破云］头本自然。不可转变也。本自其然。不藉因缘也。无然非自。其头始终。无变无失。无非自然也。何因缘而狂走耶)。

　　([?(▽/○)]二以自然破因缘)。

　　若自然头。因缘故狂。何不自然。因缘故失。本头不失。狂怖妄出。曾无变易。何藉因缘。

　　【疏】此以自然破因缘也。初二句牒。次二句破。若自然头。由因缘故。得成狂走。(若谓头本自然因照镜故狂走)亦应自然不失。由因缘故而失其头。(何不亦因照镜故。并失其头)本头下四句结。今既本头无失。狂自妄出。狂之与头。了不相触。何曾变改。而假因缘(［温陵云］若本自不狂。假因缘故狂。则本自不失。盍假因缘故失。今头既不失。特因狂走。则因缘之计堕)。

　　(△右解以自然破因缘。吴兴合上节为一科。即同长水破文)。

　　([│/○]二单破转计自然)。

　　本狂自然。本有狂怖。未狂之际。狂何所潜。不狂自然。头本无妄。何为狂走。

　　【疏】若汝执言。既非因缘。即属自然。狂亦自然。不狂亦自然者。(［孤山云］由前以狂为因缘。头是自然。既因缘被破。故转计云。狂与不狂。皆自然者。故此破之)初一句牒。次一句定。未狂下二句。破如文。(［桐洲云］次破本狂。防转计云。头既不失。不从因缘有狂。即是本狂自然。遂破云。未狂之际。狂何所潜。非本狂自然矣)不狂下。破不狂自然。初句牒。头本下破。(后破不狂。防转计云。既无狂妄之潜。显是不狂自然。就破云。何因缘故。怖头狂走。非不狂自然矣)此显一真之体。尚无真妄之异。岂立因缘自然。斯则亦显妄无因也。(右解单破转计自然。吴兴判以因缘破自然温陵判总破因缘自然)。

　　(△［温陵云］若狂怖本于自然。则是本有狂怖。然既无所潜。非本狂矣。若狂怖不本于自然。则头本无妄。何为狂走。非本不狂矣。既非本狂。非本不狂。知因缘自然。皆妄立也)。

　　(△［雪浪云］上明头不属因缘自然。此明狂体亦无因缘自然也)。

　　(○［通释］此章破法。孤山长水大同唯岳师硕异。温陵上二节对破如孤山。后一节总破。海印雪浪皆宗之。今谓阿难伸难。计立自然。则后文应单破转计。上拂头自然。此拂狂自然。既拂狂自然。又拂不狂自然。妙辨连环。束归于因缘自然。俱为戏论。要在解者各得耳)。

　　([?(○/○)]三结归悟旨)。

　　若悟本头。识知狂走。因缘自然。俱为戏论。是故我言。三缘断故。即菩提心。

　　【疏】本真不动。妄自强生。说谁因缘。及自然性。若知因缘自然。俱是戏论。分别自亡。真觉自显。斯则正是我说三缘断故。即菩提也(［吴兴云］真头本来无妄。亦显妄本无因。是则因缘自然。俱无安立)。

　　(△［王舜鼎曰］本头。即所谓佛顶。人人共有。只为迷头认影。逐影生狂。人若悟达本头。便知无状狂走。有何真实。由是因缘自然。俱成戏论)。

　　(△［宗镜云］若实发明。悟了本头。一灵真性。非动非静。非得非失。非生非灭。非合非离。则知无始已来三界伶俜。六趣狂走。是迷是倒。是妄是虚。皆是情想结成。识心鼓动。则知本觉真性。非因非缘。非自然。非不自然。非和非合。非不和合。尽成戏论。俱堕邪思)。

　　([○@卍]二结示三)。

　　([?(○/○)]一俱尽灭生显无功用)。

　　菩提心生。生灭心灭。此但生灭。灭生俱尽。无功用道。

　　【疏】若有执言真心可得。分别可亡。斯则菩提心生。生灭心灭。(［标指］正是药病对治。生灭心在。下文云。生灭既灭。寂灭现前)无菩提生。无生灭灭。方无功用。如圆觉云。有照有觉。俱名障碍。是故菩萨。常觉不住。照与照者。同时寂灭。此显地上证无生理。得无功用也(［吴兴云］菩提名智。生灭名惑。智生惑灭。未得无功用道)。

　　([?(○/○)]二纵立自然寄显生灭二)。

　　([│/○]一纵立正显)。

　　若有自然。如是则明。自然心生。生灭心灭。此亦生灭。无生灭者。名为自然。

　　【疏】设若我教。有自然者。岂存生灭。名为自然。今汝所明。自然心生。生灭心灭。此亦生灭。何名自然。夫自然者。必无生灭。故云。无生灭者。名为自然(［补遗云］若有二字。牒阿难前计本有觉性为自然。绝待无生灭之迹。可假名自然)。

　　([│/○]二举况重明)。

　　犹如世间。诸相杂和。成一体者。名和合性。非和合者。称本然性。

　　【疏】举浅况深也。世人说生灭和合。名和合性。非和合者。则无生灭。方名自然。岂况我教。有生灭者。却名自然。(［孤山云］诸相杂和。喻自然心生。生灭心灭。非和合者。喻本无生灭。元是菩提)古人于此。不言纵立。认真自然。斯则不唯增戏论心。反令圆文。成外道教。焉敢闻命(［私谓］长水科经云。纵立自然。寄显生灭者。以佛正法中。有因缘而无自然。故须重重简拂。用纵立而施破斥也。初文显无功用者。生灭既灭。寂灭现前。即此无功用道。本非自然也。次纵立自然者。彼妄执无功用道。名为自然。非我教中有自然也。后则就彼纵况。以非和合。反显非自然耳。苕溪释初文云。此简住前生灭。以显登住自然。如是。则外道有自然。登住亦有自然矣。释次文云。此简分证自然。以显究竟自然。如是。则外道有神我自然。我佛法中。亦有分证究竟之自然矣。长水所诃认真自然。成外道教。岂非古人本有此解。为岳师所承用乎。蒙于此中。率助一解。窃谓是故我言已下。有三段文。总结成上文因缘自然。俱为戏论也。我言三缘断故。即菩提心。此正破因缘也。菩提心生一段。明菩提生灭。尚属因缘对待之法。至地上无功用道。生灭心尽。而后因缘始尽也。若有自然一段。结破自然。犹如世间一段。带破和合。如是。则三卷中。广破因缘自然和合义门。钩锁无余。而次下本然非然。和合非合之文。亦不孤起。以此小补长水纵立寄显之科。未知得否)。

　　(○又竹庵温陵科经。以第一节灭生俱尽。无功用道二句。割属下文为标举之词。而温陵之解。尤为近德所宗。今附见于后)。

　　(△［温陵云］菩提心中。本无生灭。亦无自然。若谓菩提心生。生灭心灭。此但生灭边事非菩提也。若谓灭生俱尽。无功用道。有自然者。因是而明自然心生。生灭心灭。此亦生灭边收。是对待法。非自然也。所谓但名法身边事。非法身向上事也。而反指无生灭者。名为自然。则皆属戏论。（无生灭者名为自然二句亦割属下科）譬如因有杂合。故说和合。而反指非和合。称本然性。是皆对待妄立。戏论之法也)。

　　([?(○/○)]三双非二离正示忘情)。

　　本然非然。和合非合。合然俱离。离合俱非。此句方名无戏论法。

　　【疏】本然。自然也。和合。因缘也。二皆不立。故名俱离。此离亦离。故云俱非。此文语略。具足应云。离合离然之离。亦复俱非也。药病齐遣。空病亦空。圆觉亦云。远离为幻。亦复远离。离远离幻。亦复远离。斯则言语道断。心行处灭。方无戏论耳(［孤山云］对破和合说本自然。和合既非。本然焉是。苟执为实。还成戏论。如对短说长。既无其短。长名岂在。绝待之理。于兹显矣。合然俱离。牒其境绝。离合俱非显智亦绝。离则能亡智。合谓所亡境。言合以彰其然。其境既亡。其智亦泯。如前火木。薪既烧矣。火亦自烧。此则对待既绝。能所亦亡。恍如托空。唯觉无得。如是解者。方无戏论。释论云。佛坐道场时。不得一法实。空拳诳小儿。诱度于一切)。

　　(○［引证］［般若经云］佛言。非所有。非无有。无诸戏论。是名得道。性不戏论。无性不戏论。无性离性。无性更无法可得。所得戏论者。戏论法。戏论处。色性无。乃至一切种智性无。若法性无。即是无戏论［论云］凡夫人戏论诸法。菩萨于不可戏论。随法不戏论。何以故。自性不能戏论自性。性从因缘生故。但有假名。云何能戏论。若性不能戏论。何况无性离性。无性。更无第三法可戏论。所谓戏论者。戏论法。戏论处。是法皆不可得)。

　　(○［法华玄义云］中论云。若法为待成。是法还成待。今则无因待。亦无所成法。华首云。既得无生忍。亦不生无生。无生即无生。是名绝待。除此已外。若更作者。绝何物。显何理。流浪无穷。则堕戏论。乃是迷情分别。绝待不绝。非绝非待。待于亦待亦绝。言语相逐。永无绝矣。何者。言语从觉观生。心虑不息。语何由绝。如痴犬逐块。徒自疲劳。块终不绝。若能妙悟寰中。息觉观风。心水澄清。言思路绝。如黠师子。放块逐人。块本既除。块即绝矣)。

　　([○@(?∴)]二广斥执见五)。

　　([○@卍]一斥成戏论)。

　　菩提涅槃。尚在遥远。非汝历劫。辛勤修证。虽复忆持十方如来十二部经。清净妙理。如恒河沙。只益戏论。

　　［宗镜］如上剖㭊。此为未识本头不知狂走之人。令离句绝非。言思道断。此方始除世间分别戏论之法。于自见性。大道之中。尚犹赊远。(［桐洲云］此句方明无戏论法解云。若依此句。取无上道。了不相干。故云尚在遥远)。

　　(△［温陵云］戏论本断。即狂心未歇。难契菩提。故云遥远。苟非历劫修证。虽持多经妙理。只益戏论)应须亲到。不俟更言。似镜照容。直须心眼相似。如人饮水。方能冷暖自知。故云。唯证乃知。难可测度。未到之者。徒自狂迷。(［吴兴云］此蹑上文斥之也。如我所说。一切俱非。且是能诠文句而已。所诠菩提涅槃。尚在遥远。以闻而未证故)。

　　(△［雪浪云］此是结覆上文。必要修证乃得也)又曰。解虽分明。行次冥合。因解成行。行成解绝。不可一向执解。背道迷空。行解相应。方明宗镜。如首楞严经所明。全为见性修行。不取多闻知解(［私谓］此一段经文。是此经中解行相资。紧关大节。故永明宗镜。于此章深致其意。盖此经自阿难得悟。顿获法身。富那腾疑。审除细惑。至于破除因缘自然。诸戏论法。离句绝非言语道断。见性解悟之法门。无余蕴矣。得句之后。才是发心。正好修行。目足相助。恐其解而忘证。得少为足。即遮之曰。菩提涅槃。尚在遥远。又恐其多闻熏习。不修无漏。故复遮之曰。非汝历劫。辛勤修证等。以阿难多闻记持。辛勤累劫。不舍戏论法。终堕无始名言习气。此之辛勤修证。即前文所斥。何藉劬劳。肯綮修证者也。前云肯綮修证。此云辛勤修证。其指陈修证之药病一也。宗镜问曰。既即心是。何用更修。答曰。只为是故。所以修。如铁非金。即不可鍜成妙器。至哉言乎。禅人籍口何藉修证。以解此章。指见性修行之明文。为豁达拨无之诚证。斯言可怖。岂不然乎。约宗镜大意明之。上来遣拂。名无戏论。斯则顿悟知宗。次下遮表。祗益戏论。正为圆修办事。阿难于是重复悲泪。求入华屋之门。所谓重告善逝。密请修行。是为经中解行相资。紧关大节。而末法狂禅。迷空执解之病。永明斯文。已为悬镜。故曰于此中深致其意也。初二句。长水消文。不依宗镜。学者择善而从。未应执一)【疏】若执因缘自然。取佛果者。虽经劫数。勤苦修习。终莫能及。故云尚在遥远。忆持妙理。分别不亡。系念相续但滋生死。不能无心忘照。反闻自性。于无了知。不辨真实。故圆觉云。种种取舍。皆是轮回。未出轮回而辨圆觉。彼圆觉性。即同流转。若免轮回。无有是处。故云秪益戏论。

　　(△［翻译集云］十二部经者。一修多罗。此云契经。即是偈颂长行。二祇夜。此云重颂。三和伽那。此云授记。四伽陀。此云孤起。五优陀那。此云无问自说。六尼陀那。此云因缘。七阿波陀那。此云譬喻。八伊帝目多伽。此云本事。九阇陀伽。此云本生。十毗佛略。此云方广。十一阿浮达摩。此云未曾有。十二优波提舍。此云逐分别所说义。此十二分经。旧云十二部者。妙玄云。部别各有类从也。新译恐滥卷帙。改名为分)。

　　(△［涅槃云］阿难自侍我来。持我所说十二部经。一经于耳。曾不再问。如写瓶水。置之一瓶。唯除一问)。

　　([○@卍]二引事验知)。

　　汝虽谈说。因缘自然。决定明了。人间称汝。多闻第一。以此积劫。多闻熏习。不能免离摩登伽难。何须待我佛顶神咒。摩登伽心。淫火顿歇。得阿那含。于我法中。成精进林。爱河干枯。今汝解脱。

　　【疏】佛果菩提。若以因缘自然而可取者。汝于此义。甚得明了。何不免难而速证耶。何假我咒。方解脱耶。应知理观兼修。定慧双运。岂但辨义说文而已哉。问阿难尚在初果。何以登伽却证第三答。一约权实。阿难示迹。现多闻无功。故在初果。登伽实人。显咒力功大。速证第三。二约根行。阿难圆顿根发。前文悟解。或入信住。登伽小机。虽得第三。望圆顿位。霄壤有异(［熏闻云］阿那含。此云不来。不来欲界生故。已断欲界九品俱生。名为出欲淤泥。以接引小乘故。重施小而皆解圆。今云那含。即圆教相似位也)。

　　(△［交光云］胜多曰林。以其进速而证多也。报居不迁。不来欲界。故曰爱河干枯。以欲爱溺人。如瀑河故)。

　　([○@卍]三结劝真修)。

　　是故阿难。汝虽历劫。忆持如来。秘密妙严。不如一日。修无漏业。远离世间。憎爱二苦。

　　【疏】多闻无功。岂如定力。首楞严王。名无漏业。得此定者。一切诸法。皆如幻事。岂能复生憎爱二苦(［交光云］一日。翻上历劫也)。

　　([○@卍]四举他为证)。

　　如摩登伽。宿为淫女。由神咒力。消其爱欲。法中今名。性比丘尼。与罗睺母耶输陀罗同悟宿因。知历世因。贪爱为苦。一念熏修无漏善故。或得出缠。或蒙授记。

　　【疏】过去为婆罗门女。名为本性。(义翻本性)今从昔号。名性比丘尼。(［孤山云］以初见性净明体。乃立嘉名)耶输陀罗。云华色。(［法华文句云］罗睺母耶输陀罗者。以子标母。此翻华色。亦曰名闻。或云无翻。在家为菩萨之妻。天人知识。出家为尼众之主。位居无学。十二游经。出三夫人。五梦经。出三妃。未曾有及瑞应。皆云。罗睺是瞿夷子。法华涅槃。皆云。耶输子。或可彼经举大母。此经举所生。释论明瞿畹陀。宝女不孕。知定是耶输子)出缠。登伽也。受记。耶输也(法华会上。蒙佛受记。于善国中。当得作佛。号具足千万光相如来。授记。亦云受记。受决。记莂。中根人闻法譬二周。开三显一。具足领解。如来述成。虽自知作佛。而时事未审。若蒙佛诚言。受其当果。劫国决定。近远了别。则大欢喜)。

　　(△［交光云］宿为淫女。具含三障。宿为。业障也。淫习。烦恼障也。女身。报障也。销其爱欲。则烦恼障破。名之以性。则业障除。作比丘尼。则报障转。障消性转。神咒力故)。

　　(△［私谓］佛本行经云。佛言。耶输陀罗。非但今嫌余释童。取我为夫。往过去世。亦复如是。释论载耶输进欢喜丸。佛具言耶输为淫女。已为独角仙人宿缘。故知宿为夫妇。恩爱相逐。不但庆喜摩邓为然。故曰。同悟宿因。知历世因。贪爱为苦。法身应化。俯仰随缘。故知如来此会。不嫌以耶输比登伽。亦不妨以佛身况庆喜也)。

　　([○@卍]五责随尘境)。

　　如何自欺。尚留观听。

　　【疏】彼尚女人。一修无漏。便获圣果。如何汝今厌离小乘。志乐大道。而以世间因缘自然戏论名相。而自缠绕。随逐根尘。为境所碍。不能超越。故云尚留视听(［吴兴云］观听略举见闻。以摄觉知。即六妄也)。

　　(○大文明如来藏心第二科破满慈执相难性显如来藏竟)。

　　(经文则无所明。乾道本云。则无无明。有本云。则无所明。应是古本以则无无明为正也。记以俟考)。

　　(逐其飞沈。乾道本云。遂其飞沈有本云。逐其飞沈亦如上例)。

　　(杂于精金。乾道本　有本云。离于精金)。

　　(如我按指乾道本　有本云。而我按指)。

　　(肯綮修证。乾道本　有本云。肯綮修证)。

　　大佛顶首楞严经疏解蒙钞卷第四(之一)

　　大佛顶首楞严经疏解蒙钞卷第四(之二)

　　海印弟子　蒙叟钱谦益钞

　　(○长水科大文第二明修行方便。从此去尽第六卷文殊说偈)。

　　(○今按第二大文下。初分三母科。一正明二义。二别破疑情。三广陈修证。以阿难领悟所修。及总告许宣等四。为承起科。大科第一下。分子科有二。一因果同异门。即第一义。审观因心与果地觉。一段经文。二根尘解脱门。即第二义。审观烦恼结解根元。是中子科。生起母科。广摄别破疑情。广陈修证二科。起第二义。尽六卷文殊说偈经文。正宗分之次分。亦齐于此)。

　　(○【疏】上来破执破疑。显如来藏。约信解为真修之本。答最初方便竟。次下约依解修行。成就止观。为入理之方便。既能信解如来藏体。周遍十方。本性清净。绝名离相。我等云何修诸方便。与此相应。故此第二名修行方便)。

　　(○［吴兴云］诸师以解行分经。前开解竟后示行也。若于此经。欲分三根。从阿难请行以前。随闻获证。皆上根也。楞严大体。亦已备矣。请行以后。方被中下。更俟谈行。思而修之。故假阿难等请入华屋。广示入三摩提路也)。

　　(○［海印云］发心修行。远取菩提。非观行不能入。止观乃入法界之门。古人谓观理直入为正行也。昔判为修道分。愚判为示观相)。

　　([?╳]初文二)。

　　([?∴]一阿难领悟所修二)。

　　(卍一经家总叙)。

　　阿难及诸大众。闻佛示诲。疑惑消除。心悟实相。身意轻安。得未曾有。重复悲泪。顶礼佛足。长跪合掌。

　　(△二阿难别叹)。

　　而白佛言。无上大悲。清净宝王。善开我心。能以如是种种因缘。方便提奖。引诸沉冥。出于苦海。

　　【疏】因缘自然。前已广破。今复重释。纤疑不挂。故云疑惑消除。(［补遗云］惑除。舍生死重担。息肩于藏性。轻安之义。法华所谓其心安如海也)心悟实相者。实相无相。远离戏论。今离戏论。即悟实相。重复悲泪者。喜悟藏心故。恨无行法故。超过一切世出世间。故云无上。佛诸功德大悲为首。故独称也。离垢末尼。随意出生。赈给无尽。佛亦如是。故称宝王。譬喻言辞。约事约理。故云种种方便。沈谓久沦生死。冥谓永覆无明。方便能开。提奖能出。俱称引导。

　　(卍二叙己得失)。

　　世尊。我今虽承如是法音。知如来藏。妙觉明心。遍十方界。含育如来。十方国土。清净宝王。妙觉王刹。如来复责多闻无功。不逮修习。我今犹如旅泊之人。忽蒙天王。赐与华屋。虽获大宅。要因门入。

　　【疏】如来藏心。量遍十方。德含一切。虽信而解。非行莫臻。故此叙之。以彰得失。(［桐洲云］十方一切众宝。庄严佛刹。皆如来藏。妙觉明心。周遍含育而出生故。身土圆融故。云妙觉王刹)天王。佛也。赐予。开示也。华屋。藏体也。虽获。信解也。门入。修行也。行能通理。故曰门也(［孤山云］心游理外。喻以旅泊。佛有法界。喻以天王。华屋如真心。受赐如开解。宅因门入。喻由理行)。

　　(卍二正请修路)。

　　唯愿如来。不舍大悲。示我在会。诸蒙暗者。捐舍小乘。毕获如来。无余涅槃。本发心路。令有学者。从何摄伏。畴昔攀缘。得陀罗尼。入佛知见。作是语已。五体投地。在会一心。伫佛慈音。

　　【疏】无余者。无明永尽。二死已亡。究竟之无余也。(［清凉云］二乘上有三余。非曰无余。今二种涅槃。无余第一。四涅槃中。无住涅槃。方为第一。今言无余。即佛无住。往昔但有二涅槃。故不言无余耳)。

　　(△［补遗云］小乘烦恼子缚断。名为有余。生死果缚断。名为无余。今此大乘。五住生死究尽。常住真心究显。故云毕获无余涅槃)愿示我等。如来本昔。因地发心。入涅槃道。即真三昧也。故云本发心路。攀缘妄想。无始本有。故云畴昔。如何摄敛。折而伏之。故云入佛知见(［孤山云］涅槃圆果也。心路圆因也。举果以请因耳)。

　　([?∴]二如来广陈修修证二)。

　　(卍一总告许宣二)。

　　([○@(?∴)]一开妙修行路)。

　　尔时世尊。哀愍会中。缘觉声闻。于菩提心。未自在者。及为当来。佛灭度后。末法众生。发菩提心。开无上乘。妙修行路。

　　【疏】菩提之心。具悲智愿。智求佛道。务在修证。苟或不明。于菩提心。未得自在(［标指］二乘所知未断。有法执者。名未自在)。

　　([○@(?∴)]二明发觉初心)。

　　宣示阿难。及诸大众。汝等决定。发菩提心。于佛如来。妙三摩提。不生疲倦。应当先明。发觉初心。二决定义。

　　【疏】妙三摩提。香楞严定。即真如观。欲修此观。先须方便。方便若成。真修可冀。故以止观二门。名为发觉初心。即最初方便也。(［王舜鼎曰］初心。即阿难所请最初方便。学人之因地也)然此二门。三世诸佛。修行证道。同途之法。故华严云。譬如有力王。率土咸仰载。止观亦如是。一切所依赖。故此二法。名为初心。决定义也。一者。审观因地及与果心。起随顺行。即依真如门修止也。真如无相。向即心绝。故起信云。所言止者。谓止一切境界相。随顺奢摩他观义故。二者。审观烦恼解结根元。起对治行。即依生灭门修观也。生灭法相。染净不同。起智拣择。对治令断。故起信云。所言观者。谓分别因缘生灭相。随顺毗钵舍那观义故。修前方便。未能相即。故名随顺。修之成就。即观明止。即止明观。止观不二。名为正修。即成三昧也。今是初修。故名发觉。

　　(卍二别明二义三)。

　　(○一正明二义二)。

　　([○@│]一因果同异门三)。

　　([○@(?∴)]初标劝审观)。

　　云何初心。二义决定。(征)阿难。第一义者。汝等若欲捐舍声闻。修菩萨乘。入佛知见。(牒)应当审观。因地发心。与果地觉。为同为异。

　　【疏】既能信解。果海无念。绝名离相。本非生灭。将契此心。须亡生灭。与之相应。故上文云。我以不灭不生合如来藏。而如来藏。唯妙觉明。圆照法界。若异此者。即暂举心。尘劳先起。合尘背觉。岂曰正修(［融室云］圆觉云。如来本起因地修行。皆起圆觉。清净觉相。永断无明。方成佛道)。

　　(△［桐洲云］谓初因发心依。与果地觉时。证菩提之依。为同为异耶)。

　　([○@(?∴)]二须审所以)。

　　阿难。若于因地。以生灭心。为本修因。而求佛乘。不生不灭。无有是处。

　　［宗镜］绍佛乘人。先须得本。悟自真心。不生不灭。为因。然后以无生之旨。遍治一切。所以华严论云。若有习气。还以佛知见治之。若不入佛知见。设有修行。但成折伏。终不能入诸佛驶水之流。如法华开示悟入。佛之知见。只是于众生心中。而论开示。以佛知见。蕴在众生心中故。若未悟心无生之理。唯以生灭心为因。欲求无生之果。如蒸砂作饭。种苦求甘。因果不同。体用俱失。邪妄修因。犹九十六种。捏目生华。生死趣寂。似三乘道人。劳神费力【疏】维摩云。无以生灭心行。说实相法。尚不可以生灭说。况以生灭为因而求证耶。普贤观云。大乘因者。诸法实相。大乘果者。诸法实相。若不以止门相应。此生灭心。终无暂息若便以此心为修行者。因果相违。终无获证。如上广破。

　　([○@(?∴)]三正辨行相)。

　　([○@卍]一料拣因门二)。

　　([?(○/○)]一举喻总彰生灭)。

　　以是义故。汝当照明。诸器世间。可作之法。皆从变灭。阿难。汝观世闻。可作之法。谁为不坏。然终不闻坏烂虚空。何以故。空非可作。由是始终无坏灭故。

　　【疏】妄心如器界。所作性故。真心如虚空。理无为故。常无常无常性。于焉可知。(［清凉云］世间者。世即隐覆义。隐覆胜义故。又可破坏义。三世所迁故。间者。堕虚伪中故。隐覆之性。即堕虚伪故。世即是间。持业释也)。

　　([?(○/○)]二就身广辨虚妄二)。

　　([│/○]一总明二)。

　　([?(▽/○)]一示其浊因)。

　　则汝身中。坚相为地。润湿为水。暖触为火。动摇为风。由此四缠。分汝湛圆。妙觉明心。为视为听。为觉为察。从始入终。五叠浑浊。

　　【疏】湛觉无生。妄成所相。所既妄立。生汝妄能。于所明分为四大。于能觉派成六根。六根四大。互相杂乱。于湛圆明。汩成浊相。(［温陵云］四大假幻妄之身。缚性为缠。五叠织见觉之妄。汩湛为浊。缠为生死根本。浊为惑业根本)即同起信。不生不灭。与生灭和合。名阿梨耶识。从此识心。变起世间。即是浊义也。

　　△［永明］元于一精明。分成六和合。内外四大。合成其身。(［瑜伽第三］如薄伽梵说。于各别内身。若发毛等。乃至粪秽。是内地界。若小便等。是内水界。若于身中所有暖等。是内火界。若上行等风。是内风界［楞伽疏云］佛顶经。火腾水降四句。叙外界外四大也。坚相为地四句。叙内界内四大也)众生第八藏识。相分之中。半为外器。不执受故。半为内身。执为自性。生觉受故。首楞严钞云。且妄见心动故。外感风轮。由爱心发故。外感水轮。由坚执心故。外感地轮。由研求躁故。外感火轮。由四大形起六根。由六根故见六尘。故知三界。离有情心。更无自性(［熏闻云］五浊言五叠者。叠。重也。此以五阴为五重。何则。四缠是色阴。视听觉察。既是六根。根必发识及受想行。即五阴具矣。准雪。浪标文云。由此四缠乃至为觉为察。此是五浊业用之总。次下五浊。此是四大见闻觉察之别。四大以六根。分于湛圆。交互汩乱。而成浊相。故云四缠等是五浊之总五阴是四大等之别。岳师释五重。以四缠六根。分配五阴。非也)。

　　(△［私谓］从始入终者。由此四缠。始也。乃至为觉为察。终也。于五浊。则劫浊。为始。命浊为终。于劫浊。则空见为始。相织为终。圆岳二师。委辨五阴阴始终。非经义也)。

　　([?(▽/○)]二喻其浊相)。

　　云何为浊。阿难。譬如清水。清洁本然。即彼尘土。灰沙之伦。本质留碍。二体法尔。性不相循。有世间人。取彼土尘。投于净水。土失留碍。水亡清洁。容貌汩然。名之为浊。汝浊五重。亦复如是。

　　【疏】清水。觉湛明性也。土尘。地水火风也。(［吴兴云］妙明之心。合于清水。缠叠之体。合于土尘)循。顺也。法尔。犹自然也。真妄染净。性相违背。非使之然。法如是也。(［清凉云］梵云达摩多。此云法尔。亦云法界。或曰法性。云法尔者。言法如是也。谓问言何以诸佛众生。起于刹土。答曰。法应如是。不可致诘)有世间人。无明不了。非出世智也。取彼下四句。不生不灭。与生灭和合。非一非异也。(众生历劫熏染。生灭与不生灭。和合混浊。如何能得清脱。九界苦想攀缘翳理。如世界人。取土投水)容貌。色心相也。汩。乱也。(下文别显五浊。则水土汩然之容貌也)。

　　(△［定林云］土。色也。识。水也。识色杂乱。故名为浊。若根不缘尘。则识色不偶。水不杂土。成清莹矣)。

　　(○［合释］［五浊］［宗镜云］五浊者。一劫浊。四浊增剧。聚在此时。嗔恚增剧。刀兵起。贪欲增剧。饥饿起。愚痴增剧。疾疫起。三灾起故。烦恼倍隆。诸见转炽。粗獘色心。恶名秽称。摧年减寿。众浊交凑。如水奔昏。风波鼓怒。鱼龙搅扰。无一聊赖。时使之然。如劫初光音天堕地。地使有欲。如忉利天人粗涩园。园生斗心。是名劫浊相。烦恼浊者。贪海纳流。未曾饱足。瞋虺吸毒。烧诸世间。痴暗顽嚚。过于漆墨。慢高下视。凌忽无度。疑网无信。不可告实。是为烦恼浊相。见浊者。无人谓有人。无道谓有道。十六知见。六十二见等。犹如罗网。又似稠林。缠缚屈曲。不能得出。是见浊相。众生浊者。揽于色心。立一宰主。譬如黐胶。无物不着。流浪五道。处处受生。如贫如痤。名长名富。是为众生浊相。命浊者。朝生暮殒。昼出夕没。波转烟回。眴息不住。是命浊相。居此浊乱之时。遮障增剧。境飘识焰。烧尽善根。业动心风。吹残白法。着瞋魑魅之鬼趣。堕痴罗刹之网中。为贪爱王之拘留。被魔怨王之驱使。孰能顿省。仿此圆修)。

　　(△［孤山云］余经明五浊。以五利为见。五钝为烦恼。众生但揽见慢果。立此假名。命以连持一期色心为体。摧年促寿。劫无别体。但以四浊。聚在其时。今文不然。盖约五阴妄想为五浊也)。

　　(△［熏闻云］皆就阿难现前而示。故云汝见汝身等)。

　　([│/○]后别明五)。

　　([?(▽/○)]一劫浊)。

　　阿难。汝见虚空。遍十方界。空见不分。有空无体。有见无觉。相织妄成。是第一重。名为劫浊。

　　【疏】梵云劫波。此云时分。法华论说。日月岁年。总名为劫。乃至成住坏空。不离时分。今此经中。说劫浊义。谓迷真起妄。世界未形。但有虚空。及与妄见。空见一体。遍法界迷。未成二别。故云不分。(［温陵云］觉非空色。由一念不觉。妄见空相。以生发遍迷故。空见不分)。

　　(△［海印云］以迷妄最初。有虚空为色体。此妄见所先揽者。此顽空浑浊真心而成妄见。此见吸取空相。结为色而成色心。此色蕴之始也。迷妙明为顽空。则空本遍。迷妙明为妄见。则见亦遍。二妄混合。故云不分)又空未派为四大。见未开为六根。亦名不分。故次释云。有空无体。有见无觉。体即四大成质。觉即六根取境。既无此异。都成昏钝。故名为浊。一念初起。无明之始。时之初分。故名为劫。非劫末时之劫浊也(［融室云］以五浊配三细六粗者。劫浊则当彼业相。谓不觉心动为业。无明初起。正在晦昧觉明为空之时。时分起于此故。以空见相织成妄。妄成即为时分)。

　　(△［孤山云］此浊依色阴也。四大五根五尘。同名色阴。今以眼根见空尘而说者。以浑浊义显故。何故名劫浊耶。以成住坏空。四皆名劫。故指见空为劫浊。如来方便巧示。即指阿难目所见空。成劫浊义也。有空无体者。空无体质故。有见无觉者。有见而无好丑违顺之觉知故。以无体之空。织无觉之见。而两无其实。此即土失留碍。浑浊真性。过在兹乎)。

　　(△相织者［涅槃经云］涅槃者。名无织故。佛性论云。涅槃者。无所趣故。无编织故)。

　　([?(▽/○)]二见浊)。

　　汝身现抟。四大为体。见闻觉知。壅令留碍。水火风土。旋令觉知。相织妄成。为第二重。名为见浊。

　　【疏】身之质碍。由见闻知。织水火风。执取滞者。壅翳不通。遂现四微。形相体质。(［补遗云］见闻觉知。本非留碍。为四大所织。见不超色。耳唯听声)身之觉知。由水火性。织彼妄见。旋转移易。还复交替。分成六根。(水火风土。本非觉知。为六识所旋。亦能发知。如四大净色。能见能觉)觉闻知见。如纬织经。互相参杂。故名为浊。前则业转。今则现相也(［融室云］见浊当转现二相。转即见分。于见分中。有境界相现故［私谓］前云有空无体。今言见闻觉知。壅令留碍。则有体也。前云有见无觉。今言水火风土。旋令觉知。则有觉也。故云前则业转。今则现相)。

　　(△［孤山云］此约受阴。领受所缘之境为受。六触因缘生于六受。境有违顺非违非顺之别。故六受亦有苦受乐受。不苦不乐之异。相织妄成者。四大为六受所壅。故令留碍。六受为四大所旋。故令觉知也。二法交织。妄为受阴。以见境领纳。浑浊真性。故名为浊)。

　　(△［雪浪云］汝身现抟取四大以为身体。见闻觉知。元是一体。由四大而壅令留碍。水火风土。元是无知。因见闻而旋令觉知。四大六根。相织妄成。故为见浊。见即增计长非之谓)。

　　([?(▽/○)]三烦恼浊)。

　　又汝心中。忆识诵习。性发知见。容现六尘。离尘无相。离觉无性。相织妄成。是第三重。名烦恼浊。

　　【疏】六识分别。三世遍缘。忆过去境。识现在尘。诵习未来。诸有境界。(［释要云］意识能缘三世依正之境。复能执受。忆过去境。即独散意识。缘落谢境。识现在尘。即明了意识。随前五所取。缘现量境。诵习未来。即未形兆事。预思念也。即独散意。缘比量境。举此三者。正明意能缘三世境也。悫公疏云。忆念过去。识对现在)能分别体。从前见浊觉知所发。故曰性发知见。(能分别识性。从见闻觉知所发故)所分别相。即是六尘所现影像。故云容现六尘。(所分别相。从六尘现故［补遗云］六识妄性。附于根尘。生起知见。故云性发。于六尘境。分别六相。故云容现)容现。容即相也。离尘离觉。无相无性。(离六尘。无所忆识诵习之相。故曰离尘无相。离见闻觉知。无能忆识诵习之性。故曰离相无性)互相交织。扰乱相熏。名烦恼浊。即六粗前四也。(［温陵云］忆识诵习。即智及相续。执取计名之相)。

　　(△［孤山云］此依想阴。能取所领之缘相为想。而有六种。谓取所领六尘之相为六想也。性发知见。谓能取六想。容现六尘。谓所取六尘之相也。以此相织。妄成想阴。既取着所领。则扰乱甚前。既浑真性。故名烦恼浊)。

　　(△［海印云］想乃六识之妄想。由心中诵习熟串。习气内鼓。忽然起为所知见境。故曰性发知见。随其妄想所现尘境。即分明形容于妄想性中。妄见六尘缘影。为自心相。故曰容现六尘。是则离尘无意识相。离根无意识性。根尘识三。混浊一相。起贪嗔等。名烦恼浊)。

　　([?(○/○)]四众生浊)。

　　又汝朝夕。生灭不停。知见每欲留于世间。业运每常迁于国土。相织妄成。是第四重。名众生浊。

　　【疏】生灭是行。行即是业。众生执爱。但欲留住。(恋着三界)业性迁流。每常流动。(随趣受生)一去一住。一动一留。互相交织。众法生灭。(［合解云］以流织迁。以迁织流。业见㸦起。执谢同时。正生住即异灭。正留住即迁去)名众生浊。即造业也(［温陵云］朝夕生灭。即造业相)。

　　(△［孤山云］此浊依于行阴。造作之心。能趣于果名行。行有六种。大品中说为六思。思即是业。谓于六想之后。各起善不善无动业也。知见。即六思。业运。即随善恶迁移。国土亦世间也。如私心虽恋乡井。以官事须往他乡。六道往还。例亦如是。相织者。即知见欲留。业运迁去。妄成行阴。而去留假合。混浊真性。名众生浊)。

　　([?(▽/○)]五命浊)。

　　汝等见闻。元无异性。众尘隔越。无状异生。性中相知。用中相背。同异失准。相织妄成。是第五重。名为命浊。

　　【疏】命是报法。依业所引。第八识种。连持色心。不断功能。名之曰命。(［释要云］命是报法者。由前世业法之所感故。遂有修短之殊。夫受。身者。命暖识三。不相离也。命即气息报风。连持不断。色心可久。命不连持。色心则变。暖则遗体之色。识即心王)前六见闻。元本一识。由六根异。遂成分离。识用虽分。体唯一种。(总报之主。唯一本识。故云无异。六尘隔别。见听爰分。根尘异故。识乃分离。取六尘境。性中相知者。唯一本识为体故。用中相背者。眼唯了色不别声等)斯则同中立异。异处见同。同异失准。互相交织。于总报体。便立命根。名为命浊。即业系苦相也。(［融室云］性命见闻为业。系于苦故)。

　　(△［孤山云］此浊依于识阴。了别所缘之境名识。即是六识也。元无异性者。了别之心。惟一故。众尘隔越者。六尘不同故。牵生六识。故云无状异生。性中相知。释元无异性也。用中相背。释无状异生也。适言其同。则用相背。适言其异。则性相知。故云失准。以此交织。妄称识阴。识在命存。识去命谢。浑浊真性。故名命浊)。

　　(△［王舜鼎曰］此正生灭与不生灭和合。乃众生之命蒂。故名命浊)上之五重。皆由能所。妄觉影明。展转相习。从细至粗。互为形待。次第转生。混真成浊。有此五义耳(［海印云］五浊依五蕴而生。将示不生灭心。为本修因。先示五浊生灭之相。即生灭以证无生。即五蕴以证法身也。佛以众生起倒。皆因五蕴。故以观五蕴为入道之要门。观者若得其要。则若现若观。皆有所归。故五蕴观门。为此经决定第一义也)。

　　([○@卍]二修因契果二)。

　　([?(○/○)]一劝拣妄依真)。

　　阿难。汝今欲令见闻觉知。远契如来。常乐我净。应当先择生死根本。依不生灭。圆湛性成。

　　【疏】迷真起妄。见闻觉知。返妄归真。常乐我净。不循生灭。妙证可臻。苟顺尘劳。真常益背。故劝择妄。依不生灭(［吴兴云］见闻觉知。生灭心也。常乐我净。不生灭性也。因果事异。故远。心性理同。故契。生死根本。谓六根也［补遗云］此初义中。教循止观。以识心为生死根本。既云见闻觉知。远契四德。则应以六根中六识。为所拣之境也)。

　　(△［温陵云］见闻觉知。六受用根也。常乐我净。涅槃妙德也。生死根本。五浊业用也)。

　　(△［如说云］生死根本。即四缠五浊。乃赖耶识中所带之妄。前文云。远离和合及不和合。则复灭除诸生死因。即所拣生死根本也。不生灭圆湛性。即前文圆满菩提。不生灭性也)。

　　([?(○/○)]二示修定旋觉二)。

　　([│/○]一正示用心)。

　　以湛旋其虚妄灭生。伏还元觉。得元明觉。无生灭性。为因地心。然后圆成。果地修证。

　　【疏】初习名止。成就曰定。初习后成。俱名曰湛。起信云。所言止者。谓止一切境界根。境男不生。见闻不起。渐澄渐伏。粗垢自遣。圆觉云。以净觉心。取静为行。由澄诸念。觉识烦动。静慧发生身心客尘。从此永灭。便能内发。寂静轻安。由寂静故。十方世界。诸如来心。于中显现如镜中像。此方便者。名奢摩他。若能居一切时。不起妄念。于诸妄心。亦不息灭。住妄想境。不加了知。于无了知。不辨真实。是则名为随顺觉性。得无生性。为因地心。由是渐修。入证登极。成妙圆果。修之次第。如天台圆顿止观广明(［私谓］长水释二决定义云。以止观二门。名为发觉初心。即最初方便也。此释最初方便之明文也。今释修定旋觉。正明依真如门修止。全引圆觉。此方便者。名奢摩他。一章文字。此指奢摩他为最初方便之明文也。长水立止观两门。为最初方便。故双取奢摩三摩。蒙立真止一门。为最初方便。故单取奢摩他。然蒙所引据者。经文奢摩他中。毗钵舍那。微密观照之文。与长水引起信。随顺奢摩他观义之旨。则未尝不同也。近师见闻。局于会解。请以长水全疏。会而通之。则最初方便。可克定矣)。

　　(△［孤山云］既以清水浊水。湿性不殊。妄心真心。谛理不二。当须达妄无妄。了浊元清。故云以湛旋其虚妄灭生也。伏还元觉者。初心了达。惑实未破。故云伏也。即是伏无明。还法性耳。得元下。唯观常住法性。即是圆因。故云为因地心。此即住前名字观行相似位也。初住分证常果。妙觉究竟常果。并由住前观无生灭心而成)。

　　(△［释要云］湛即定。旋即伏。以定旋伏虚妄乱动之法。成本真性。故曰伏还元觉)。

　　(△［海印云］旋。犹漩也。如水之漩澓。谓念念漩妄以归真也)。

　　([│/○]二喻显修证)。

　　如澄浊水。贮于静器。静深不动。沙土自沈。清水现前。名为初伏客尘烦恼。去泥纯水。名为永断根本无明。明相精纯。一切变现。不为烦恼。皆合涅槃。清净妙德。(结答无余涅槃)。

　　【疏】真觉如水。见闻如浊。定身如静器。定法如澄静。砂如烦恼。泥如无明。地前名伏。地上名断。究竟名精纯。变现即起用。此即同前不灭不生合如来藏。乃至背尘合觉。故发真如妙觉明性也。(［孤山云］既知浊即清。必澄浊令清。既了妄即真。故能息妄归真。非保其浊守其妄也。澄喻修观。浊水喻妄心。静器。喻圆人身器。不为境动。静深不动者。深犹久也。观行虽成而能忍。六境虽净而无法爱。故登初住。无明顿破。如沙土自沉。中理分显。如清水现前。法华明穿凿高原。大师亦以见水为初也。初住所断无明。名为客尘。以初住法性。如主如空故。而言伏者。望于妙觉。悉名伏道。唯佛名断。仁王云。三贤十圣忍中行。唯佛一人到其源。去泥下喻极果也。泥喻上地惑也。元品已尽。故云永断。涅槃云。无上士者。名无所断。明相精纯。究竟理显也。随机所感。十界现形。皆名净用。故曰不为烦恼。而用显体。故云皆合涅槃等。然德必具四。略举一净耳)。

　　(△［温陵云］清水现前。牒上旋其虚妄。此则初伏客尘烦恼。旋之使伏。非真无生灭性也。去泥纯水。牒上复还元觉。以得其本元真觉无生灭性。则无明根断。觉湛精纯。烦恼泥水。一任搅淘无复汩浊。乃可为因地心也。因心如此。则果地修证无有不圆。涅槃妙德。于斯契合矣)。

　　(△［中川云］初伏客尘。即先除正使。永断根本。即更侵习气。客尘之体。即奢摩他所治之惑)。

　　(○［证真云］诸经论皆以烦恼障为客尘。天台目为界内见思等。根本无明。天台目为界外见思。诸经论目为所知障智障等。言永断者。且约从因至果。通相而说。理实妙觉。方能永断。故曰明极即如来)。

　　(△［熏闻云］准唯识等。初地顿断见惑。二地已上。渐断思惑。若圆说者。从初住去。皆见思双破。以违理由见。感报由思。乃至妙觉。方尽其惑)。

　　(○［引证］［涅槃云］非五欲淤泥。非无明闇浊。离此二边。即佛性清水)。

　　(○［智论云］譬如清净池水。狂象入中。令其浑浊。若清水珠入。水即清净。不得言水外无象无珠。心亦如是［宝性论云］贪等客烦恼。犹如浊水尘。无分别智上。果法如池水)。

　　(○上明第一义竟次第二义)。

　　([○@●]二根尘解结门。第一大科。正明二义下之子科。今以标观约义正辨三科。为承起科。三正辨行相下。生指事总标别示令拣四科。第三别示功用优劣。第四令拣圆根修证。为子科中重起母科。第三以一约世界流变。二约根用优劣。为子科。第四以正劝酬请等四为承起科。是中生子科四。一且破六一之见。二广明根结之由。三正示入一之门。四结显真觉之理。上来正明二义一科始竟。次下别破疑情。广示修证。二大科。正从第二根尘解结中。一门生起。皆决定第二义之广文也。今初。文三)。

　　([?∴]一标观审详)。

　　第二义者。汝等必欲发菩提心。于菩萨乘。生大勇猛。决定弃捐。诸有为相。应当审详烦恼根本。此无始来。发业润生。谁作谁受。

　　【疏】前第一义。令止妄心。伏还元觉。即是条止。此第二义。令审详烦恼。观察对治。即是修观。先止后观。法应如是。无明发业。爱取润生。六识能作。第八能受(［空印云］第六意识。能作引业满业。故颂云动身发语独为最。烦恼根本。六根也。造业受报。虽六识能作而以第八为根本依。以六根全是八识所现相分。故第八之役诸识。犹身之使手臂。如人用手杀人。而曰手杀非人杀者。岂有是哉。故今了义。作业受报。皆归第八。即见开精明是也)。

　　(△［讲录云］发业无明。谓发现业用。如取舍执着等。第六识也。润生无明。谓津润俱生。如依中有身。纳胎成种者。第八识也。攀缘造作者。六识是作业主。能造染净业因故。受果报者。八识是总报主。能含藏染净种。执持不散故)。

　　(△［清凉云］约第六识。业是所造。心是能造者。即以第六识名心。从于积集。通相说故。谓第六识。人执无明。迷真实义异熟理故。以善不善相应思。造罪福不动等三行。熏阿赖耶。能感五趣。爱非爱等。种种报相。但云六者。谓五识无执。不能发润。故非迷理。无推度故。不能造业。虽造满业。亦非自能。但由意引。方能作故)。

　　(○［宗镜七十五］问。众生造生死染净二业。受苦乐两报。皆从心起。于八识内。定是何心。答。今古有二解。古师取第六识为垢净心。为此六识。与善十一相应。能造人天善业。与根随相应。能造三涂恶业。此总别业成。能招当来苦乐两报。此据造业者为心。神锴和尚。取第八识为心者。此是总报主。真异熟识。识中能含藏善不善业种子。种子遇缘。即能招苦乐两报。此约所熏能持种为心。所熏为根本。能熏为枝末。今若双取。正理方圆)。

　　(△［清凉云］烦恼有二。能发能润。虽诸烦恼。皆能发润。于发业位。无明力增。润业受生。爱取力胜。名受偏名。以无熏发。唯一无明。数数溉灌。故生爱取。言润业位。爱取偏增者。说爱如水。能沃润故。要数溉灌。方生有芽。且依初后。分二爱取无熏发义。立一无明。谓爱取初后。分爱取二。以爱为初。取为后故。其实有多现行润也)此唯观门。分别能知。故起信云。所言观义者。谓分别因缘生灭相故。圆觉云。以净觉心。知觉心性。及与根尘。皆同幻化。即起诸幻。以除幻者。变化诸幻。而开幻众等(即同圆觉起幻销尘观也。彼云。此方便者。名三摩钵提)。

　　(△［吴兴云］止观者。定慧之异名也。前文审观之义。及照明诸器世间可作之法。岂非观耶。后文审观之义。及逆彼无始织妄逆流。岂非止耶。资中分条后人布叶。深惧来者。应知初义明因地发心。即止观当体也。与果地觉。即止观所依也。次义明烦恼根本。即止观所破也。说有先后。行无二门。合而言之。秪是以无缘智。缘无相境。破无明惑耳)。

　　(△［私谓］古师约二决定义。安立止观。依经入观观网历然。然长水所明者。圆顿止观。故曰。即观明止。即止明观。止观不二。斯为正修。是则资中对立观门。霅川独标圆义。可谓破立同时。遮表一法矣。山家约三门科经。逐文分配。岳师此文。但依了义。不复扶宗。岂非灵龟曳尾。自埽其迹者耶)。

　　([?∴]二约义显非)。

　　阿难。汝修菩提。若不审观。烦恼根本。则不能知。虚妄根尘。何处颠倒。处尚不知。云何降伏。取如来位。

　　【疏】根尘虚妄。为烦恼宅。颠倒沦替。莫不由斯。苟能识其根元。知其结处。则可希冀解棼。庶几降伏耳(［标指］发业润生。三细六粗。根尘之本也)。

　　(△［温陵云］无明发业。爱取润生。第六能作。梨耶能受。潜为烦恼根本。发为虚妄根尘。知之乃可降伏。降之乃可取果)。

　　(△［海印云］发业润生。通名烦恼。生死皆由此二而有。此二法元无实体。但依六识妄想为用。于六根门头。缘尘取境。纯是无明用事。以资爱取。故生死结于根尘之中。今欲审知虚妄根尘。何处颠倒。以根尘相交结处。即颠倒处。乃生死结根之所在。下将审择结根。故劝审观也)。

　　([?∴]三正辨行相四)。

　　(◑一指事正喻审详)。

　　阿难。汝观世间。解结之人。不见所结。云何知解。不闻虚空。被汝隳裂。何以故。空无形相。无结解故。

　　(［私谓］前文明虚空无坏灭。以起则汝身中下。四缠五浊之文。此明虚空无结解以起则汝现前下。六为贼媒之文。文义对待。皆紧关钩销。言汝观世间解结等。今委详经文。略更长水旧科。非敢改作也。第六卷。阿难重问解结一科。亦发起于此)。

　　(◑二总标六根发患)。

　　则汝现前眼耳鼻舌。及与身心。六为贼媒。自劫家宝。由此无始。众生世界。生缠缚故。于器世间。不能超越。

　　【疏】六根为贼媒者。一引外贼。即六尘也。二起内贼。即烦恼也。内外恶贼。能劫真性。若知根尘。贼无能为。(［吴兴云］外之六尘。内之六识。皆由眼等引发。和合所起烦恼。害如来藏)故涅槃云。六入空聚。当有六大恶贼。必断汝命。当即远离。以根尘相熏。纳识成种。无始相续。莫不由此。不知调伏。必为所害(由六根所起烦恼。发业润生。乃有无始众生世界等)。

　　(△［标指］即前云。此是前尘虚妄相想。惑汝真性。由汝无始。认贼为子)。

　　(△［涅槃云］六大贼者。即外六尘。菩萨观此六尘。如六大贼。何以故。能劫一切诸善法故。如六大贼。若入人舍。则能劫夺现家所有。令巨富者忽然贫穷。是六尘贼。亦复如是。若入人根。则能劫夺一切善法。贫穷孤露。作一阐提。是六大贼。若见人物。则能偷劫。六尘不尔。若见若知。若闻若观。若触若觉。皆悉能劫。六大贼者。唯能劫夺欲界人财。未能劫夺色无色界。六尘恶贼。能劫三界一切善宝。是故。菩萨谛观六尘。过彼六贼)。

　　(△［翻译云］媒训谋。谋合二姓名媒。六根能生六识令着六尘。所以六根如媒人也。金光明云。犹如世人。驰走空聚。六贼所害。愚不知避。解云。六根虚假。如空聚落。六尘染污。害智慧命。劫功德财。故名六贼)。

　　(◑三别示根用优劣二)。

　　([○@║]一约世界流变总明功德三)。

　　([○@(?∴)]一释名辨相)。

　　阿难。云何名为众生世界。世为迁流。界为方位。汝今当知东西南北。东南西南。东北西北。上下为界。过去未来现在为世。方位有十。流数有三。一切众生。织妄相成。身中贸迁。世界相涉。

　　【疏】世界有三。谓众生。五阴。器界也。拣非余二。故标众生。此一若超。余皆解脱。(［孤山云］上示二种世界。众生世界是正报。器世界是依报。以由正报缠缚故。于依界不能超越。今但约正报而明)前四句。释名。汝今下。辨相。一切下结示。身中。界也。贸迁。世也。世界交织。故云相涉(贸迁者。交易迁移也。世界相涉。是贸迁相。谓以世涉界。以界涉世也)。

　　(△［温陵云］众生世界。亦有四方。即左右前后是也。世者三际迭迁。界者各有定位。界位有十。世敷有三。一身所具。理自互涉。故云身中贸迁。世界相涉)。

　　(△［雪浪云］一切众生根尘。织妄相成。身中刹那刹那。贸易迁改。则三世四方。自相涉也)。

　　(△［海印云］三世四方。只就一身而观。以界与世。即在身中。贸易迁谢。所谓有力者负之而超也)。

　　(○［引证］［离世间品云］有十种说三世。何谓为十。所谓过去世说过去世。过去世说未来世。过去世说现在世。未来世说过去世。未来世说现在世。未来世说无尽。现在世说过去世。现在世说未来世。现在世说平等。现在世说三世即一念。是为十［疏曰］前劫此世。长短有异。通皆时分。并是十世。隔法异成。前之九世。相望以立。摄本归末。不离一念。即此一念现在。是过去未来。是未来过去。自具三世。此一念上。虽因前后。而其三世。全在一中。一中之三。更互相因。故为九世。本之一念。故为十耳)。

　　([○@(?∴)]二拣定方位)。

　　而此界性。设虽十方。定位可明。世间只目东西南北。上下无位。中无定方。

　　【疏】界之体性。依假施设。虽云十方。若以位次。决定明显。东方南北。可为准的。余皆不定(［融室云］上下属四方言之。故云不定［雪浪云］言中位之中。东看则西。南观成北。故无定方。非指四隅之中也)。

　　([○@(?∴)]三流变成功)。

　　四数必明。(东西南北)与世相涉。(过未现)三四四三。宛转十二。流变三叠。一十百千。总括始终。六根之中。各各功德。有千二百。

　　【疏】三变之义。古今多解。各见其文。不能具叙。(岳师亦云。佛旨难测。人情异端。苟无的据。谁为至当。有宋已来。异说繁异。今之钞略。且以长水吴兴为准)今所解者。不加别法。以变其数。只将今文。过现未来。进动算位。便成一千二百功德。如第一位。三世四方。宛转十二。便成一叠。算位即是一横二竖。已成过去。第二。即变过去一世。以为现在。进动算位。一竖二横。成百二十。为第二叠。第三。又即变现在世以为未来。进动算位。一横二竖。成一千二百。为第三叠。能变之法。既唯三世。所变之数。亦唯千二。故无增灭。(［余姚黄宗𦏁曰］长水算法。正用今器。其所谓横竖者。以之分别算位。本位是竖。进一位即是横。本位是横。进一位即是竖。即乾坤凿度所云。立算卧算。非如徐岳太乙算。器实有横竖也。但三世四方。乘之得一十二。一十二自之。应得一百四十四。今不然者。以经文流变。只变一为十。变十为百。不复以三世四方为乘母也。未来之变。亦复如是)问。经文既云。世界相涉。三世四方。宛转十二。何故变数。唯约世论。不以方说耶。答。方体常定。世义流动。定故不改。动故更移。今既改十为千。变多从少。约世是顺。方义不符。匪唯义不相符。抑且叠数难合。经文明言流变三叠。岂非唯就三世说耶。问。夫三世迁变。合从未来迁为现在。从现在世改为过去。何故此文返而说耶。答。今约从微至着。变少为多。已是十二。当为百千。故不可先约未来。以对初叠。以未来未见数故。故须返对也。以变者是逆义故。下文云。生从顺习。死从变流。经文既言流变。故须逆增其数。

　　(○［古师释云］初变一为十。以三世四方互成十二次变十为百。三世四方。互成百二十。三变百为千。三世四方。互成千二百。是一根功德之数。总六根为七千二百。除眼鼻身三根。各亏四百。实得六千。为六根功德也。一为变主。十百千为三叠。织成其数)。

　　(●右台家磐师佛祖统记。引古师注。顺文增数。以定六根功德。略如长水今解)。

　　(○［吴兴云］此约十二。迁流变易。共成三叠也。一十百千者。通举增数之法耳。今且以方涉世。明三叠者。第一。约四方各论三世。成十二也。第二。于东方三世。变一为十。成三十。南西北方如是。四方各三十。成一百二十也。第三。于东方三世。变十为百。成三百。三方亦尔。四方各三百。成一千二百也。以世涉方。其例可解)。

　　(△［私谓］流变三叠。长水吴兴异解。其异有二。长水约分三世流变为过现未。吴兴约就当世流变为过现未。一也。长水专明以方涉世。吴兴兼明以世涉方。二也。幽溪灯师。禀承净觉。广引华严中十种三世。刹那一念。以释成其义。不知彼明三世缘起。证成一念体性。此明三世流变。克定六根功德。二经宗趣。迢然不同。长水约过现以分三世。通举增数。义归于总括六根。斯符顺经义也。界为方位。故方位有十。世为迁流。故流变有三。天地四方。既有定位。乃有过现未之时分。长为劫波。促为刹那。自四方定位而起。皆流数也。经文明言四数必明。与世相涉。不言三数必明。与方相涉也。又明言流变三叠。不言方位三叠也。前指身中贸迁。故云世界相涉。此辨方位可明。则云与世相涉。良以器界先成。时分次定。世界安立海之相。固应如是。若曰以世涉方。则世界混肴。不成安立。流变不成。方位亦失。经无以世涉方之明文。故不应依文而补裰也。会解已后。群宗净觉。世有具眼。更祈审详)。

　　(○［吴兴又云］悫师约三世四方。具有五根五尘。一一根尘。重成十类众生。为千二百。沇师非之。节公是之。敏师于十二中。一一皆具十善。成百二十。一一善用。具十如是。成千二百。至于资中孤山长水。但合数而已。皆变叠不同。余虽别解。亦未敢配其法相。家哲无党。唯善是从)。

　　(●右即长水所谓古师多解者也。悫师成染不成净。敏师成善不成恶。有撮二师之解。随染净缘。顺逆而修。如操师之圆说者。有约悫师之义。本性恶法门。约十恶以释数者。古人已经料拣。今钞不复累书。若通人别解。有与古释相发明者。则略附于后)。

　　(△［无尽云］众生器世界在五阴中。世不能出三之表。界不能出四之外。流变者。顺一二三数而变也。顺变三叠。一十百千。而始终功德尽矣)。

　　(△［温陵云］三四互涉故曰宛转。三世流变。故有三叠。自一叠十。十叠百。百叠千。成千二百。六根皆具。然此权依世论。以显妙用大略耳。若六解一亡互用圆照。夫何数量所及)。

　　(△［云栖云］界四世三。彼此相涉。以三乘四。以四乘三。俱成十二。是一叠。即此十二。一各变十。成一百二十。是二叠。即此一百二十。十。各变百。成一千二百。是三叠。大意谓。众生身在世界之中。见闻觉知。刹那生灭。粗细之相如许。古德云。一念中有八万四千尘劳。是也。右云栖依环师解。亦同长水古释)。

　　(△［海印云］众生无始一念。法尔具该。三世全遍于一身。则四方各有三世。此三四成十二也。四方融贯于一念。则每世各有四方。此四三成十二也。以此相织。故曰宛转。初则一念为一叠。但有十二耳。妄念重变。续生微细。此一念已包三方。流四方。故成十二流变。而成三叠也。最初一念不立本者。以从无住本。立一切法故。但言三叠者。生灭一念。法尔迁流。具该三世虽穷劫。亦只言三世耳)。

　　(△［私谓］众生无明不觉。强立能所。织妄相成。而有依正二报。有依正即有方位。界限三世迁流。交相涉入。而一切数量生焉。有数量。斯有功德优劣。有优劣。斯有拣选。经文大意。以众生在器世界中。六根缠缚。不能于中。审详根本。故约三世四方。差别数量。以为克定优劣之本。七卷文云。分段妄生。因此界立。迁流不住。因此世成。三世四方。和合相涉。变化众生。成十二类。如来自下注脚。明白如是。能于此中克定优劣拣根深入。始知众生世界。父母所生。肉眼诸根。法尔具足如是功德。根尘同源。依正不二。迷之。起十习因。成六交报。悟之为六清净。发六解脱。斯则名为发觉初心。第二决定义也。流变叠数。古虽多解。殊非经中啮镞关节。台家有以此义。立楞严三关。勘辨学人。不已多乎)。

　　【疏】此约众生身中。六根取境本分。功能作用。名为功德。非同法华。持经所熏。令成净用。然染净虽别。皆从本有熏力而成。故彼此文。数量无异(［孤山云］法华明依经修行。已发相似之解。六根清净。㸦用无方。虽眼八百。亦具余五根功德等)。

　　(△［柏庭云］此与法华论同异者。彼以功德。庄严六根。故有盈缩能等之异。能等者。以无二之德。显六根清净。则同也。大论以六根分强弱。与今对根稍殊。彼眼根义强。此舌根为胜。余虽大同。彼不论数也)。

　　(△［吴兴云］此据六根。了别之性是同。故云各各功德有千二百。下对六尘。了别之用有异。所以功德全阙不等。是则性中相知。用中相背也)。

　　([○@║]二约根用优劣别示功德六)。

　　([○@(?∴)]一眼根)。

　　阿难。汝复于中。克定优劣。(总标)如眼观见。后暗前明。前方全明。后方全暗。左右旁观。三分之二。统论所作。功德不全。三分言功。一分无德。当知眼唯八百功德。

　　［资中］眼者。一方三百。旁观二百。又得二分之余。共成五百。并前三百。总成八百【疏】前二句总告。如眼下正示。左右旁观三分之二者。举一方三百。方中二百全。近维二五十。一方既尔。余皆例然。今左右观。各得二百全分近维一五十。共成五百(［论补曰］如左右旁观。三分缺者。数之略也。虽各本具二百。以左窥右。则右益五十。以右窥左。则左益五十。故各得二百五十。资中说是也)及全明三百。都成八百。三分言功者。见三方也。余皆可知(［吴兴云］统论功德者。指三根也)。

　　(△按天如补注。约四方各二百。四隅各二百。以拣资中之解。诸方皆非之。今不赘录)。

　　([○@(?∴)]二耳根)。

　　如耳周听。十方无遗。动若迩遥。静无边际。当知耳根。圆满一千二百功德。

　　【疏】十方俱击鼓。十处一时闻。动有分限。故有迩遥。静非涯量。故无边际。俱耳家境。故此双显。

　　([○@(?∴)]三鼻根)。

　　如鼻嗅闻。通出入息。有出有入。而阙中交。验于鼻根。三分阙一。当知鼻唯八百功德。

　　【疏】出入中交。共成三分。一分四百。阙于中交。故得八百(［吴兴云］鼻中通息出入。前后两不相交)。

　　(○［引证］［瑜伽二十七］入息有二。一者入息。二者中间入息。出息亦二。一者出息。二者中间出息。入息者。谓出息无间。内门风转。乃至脐处。中间入息者。谓入息灭已。乃至出息未生。于其中间。在停息处。暂时相似。微细风起。是名中间入息。如入息中间入息。出息中间出息。当知亦尔。此中差别者。谓入息无间。外门风转。始从脐处。乃至面门。或至鼻端。或复出外)。

　　([○@(?∴)]四舌根)。

　　如舌宣扬。尽诸世间。出世间智。言有方分。理无穷尽。当知舌根。圆满一千二百功德。

　　【疏】世出世智。所知之境。唯舌诠显。能诠言句。犹可分限所诠理趣。莫能穷尽。故千二百(［法华玄义云］舌根取四辨无碍。能以一妙音。遍满三千界。而不取知味。知味是报)。

　　([○@(?∴)]五身根)。

　　如身觉触。识于违顺。合时能觉。离时不知。离一合双。验于身根。三分阙一。当知身唯八百功德。

　　【疏】合具违顺。离但舍受。故云不知。(［补遗云］离则根境单一。故阙其知。合则根境双触。故知违顺)违顺各四。故得八百。阙于离知。故少四百(［孤山云］离中不知。是阙一分。合时能觉。有违有顺。故具二分)。

　　(△［温陵云］离阙一分。合全二分。故云离一合双)。

　　(△［桐洲云］合时俱觉曰双。离但不知曰一)。

　　([○@(?∴)]六意根)。

　　如意默容。十方三界。一切世间。世出世法。唯圣与凡。无不包容。尽其涯际。当知意根。圆满一千二百功德。

　　【疏】意能遍缘三世三性。世出世法。无不具足。文显易知(［真际云］意识独生。遍缘诸法。故曰默容)。

　　(△［中川云］意根了境。通于三世。具现比二量。又忆识诵习。中惯力强。故能默容十方三世等)。

　　(○四令拣圆根修证二)。

　　([?∴]一正劝令拣四)。

　　([○@(?∴)]一总劝详择)。

　　阿难。汝今欲逆生死欲流。反穷流根。至不生灭。当验此等。六受用根。谁合谁离。谁深谁浅。谁为圆通。谁不圆满。

　　【疏】返妄归真。真为流根。故云至不生灭。(［温陵云］流根。即圆湛不动者)此则以觉心源为究竟觉也。欲得此觉。应选圆根。为趣入之要。若圆听十方。耳根最胜。意令选拣。以入圆通(［吴兴云］此令详择六根。任其去取。云谁。乃审定之词。眼耳则离。鼻舌身合。意深五浅。耳圆余非)。

　　(△［融室云］欲流。是色等诸尘。流根。是眼等诸根。言受用者。众生以色声诸尘。为眼耳等根受用故［雪浪云］返穷流根。返穷妄流之根也。右二师释流根为妄根。与长水异)。

　　(○［引证］［智论云］菩萨自念。我不应如诸余人。常随生死等流。我当逆流。以求尽源。入泥洹道)。

　　([○@(?∴)]二别示功能)。

　　若能于此。悟圆通根。逆彼无始。织妄业流。得循圆通。与不圆根。曰劫相倍。

　　【疏】此是如来知时知机。令自选择。乐欲相应。起随顺行。如下文云。我今欲令阿难开悟。二十五行。谁当其根。兼我灭后。此界众生。入菩萨乘。求无上道何方便门。得易成就。故云日劫相倍(［孤山云］佛意令依耳根修证。一日之功。倍余根一劫)。

　　([○@(?∴)]三许为发明)。

　　我今备显。六湛圆明。本所功德。数量如是。随汝详择。其可入者。吾当发明。令汝增进。

　　【疏】具彰六根功德浅深。随汝自意。审详选择。欲于一根。得入三昧。我当为汝。显发开明。令得增进。无上圣道(［吴兴云］此指六根妄明功德。全是真明本性所具。由真具故。所以妄具)。

　　(△［融室云］六根本由粘妄所成。故云六湛)。

　　([○@(?∴)]四须拣所以)。

　　十方如来。于十八界。一一修行。皆得圆满。无上菩提。于其中间。亦无优劣。但汝下劣。未能于中。圆自在慧。故我宣扬。令汝但于一门深入。入一无妄。彼六知根。一时清净。

　　［资中］若约佛根无碍。六根总得圆通。即同央崛经云。所谓彼眼根。于诸如来常。具足无减修。了了分明见。乃至六根。皆作是说。故云亦无优劣(智者于止观中释云。彼是九界。于诸如来常者。九界自谓各各非真。如来观之。即佛法界。具足无减修者。观诸眼即佛眼。一心三谛。圆因具足。无有缺减。分明了了见者。照实为了了。照权为分明。修论圆因。见论圆证。乃至六根。皆作是说。今就初门。且辨优劣)【疏】但汝下。约劣根须拣。根非径要。劫修无益。若得圆门。日功倍胜。故一根返源。六根清净［宗镜］楞严会上。佛告阿难。至一时清净等。是以陈那因声悟道。沙陀因色悟道。香严因香悟通。乃至虚空藏因空悟道。则知自性。遍一切处。皆是入路。岂局一门(［永明云］楞严经。入一无妄。李长者论云。一入全真)。

　　([?∴]二酬请广说二)。

　　(卍一伸请。二广释。已上皆为承起。次生且破六一等四子科)。

　　阿难白佛言。世尊。云何逆流。深入一门。能令六根。一时清净。

　　【疏】前佛所劝。意明如来藏体。清净本然。由乎强觉。分成六妄。若能返照。从一根门。入一性海。法界一相。更无六一之异。故云。深入一门。六根清净。今阿难将谓六根有实。元是一体。若是一体。又何分六。故今请示六一之由耳。

　　([?∴]二广释四)。

　　([○@║]一且破六一之见三)。

　　([○@(?∴)]一况显未［忘］法执)。

　　佛告阿难。汝今已得须陀洹果。已灭三界众生世间。见所断惑。然犹未知根中积生。无始虚习。彼习要因修所断得。何况此中。生住异灭。分剂头数。

　　【疏】一六之情。正是法执。执根是实。有六一故。阿难初果。虽破我执。尚有所余。烦恼俱生。犹未断故。况此法执。是所知障。无明住地。此障最细。名为根中。生住异灭。分剂头数(［温陵云］小乘见道门。断三界贪嗔痴等。十分别惑。乃证初果。故曰。已得陀洹。已灭见惑也。修道门。断三界贪嗔痴慢。四俱生惑。亦曰思惑。此乃根中累生。无始虚习。三果乃断。所以阿难未知也。况此根中。更有生住异灭。诸微细惑。其分剂头数。又非阿难所知者。断尽此惑。六湛乃圆)。

　　(△［清凉云］烦恼。即烦恼障。心垢。即所知障。二障各二。一者分别。谓因邪师邪教。及邪思惟。此见道断。入地时便永断尽。二者俱生。不由上二。生而便有。此修道断。地地断之。此又二种。一者现行。二者种子。若所知现行。地地断之。若烦恼现行。亦地地断。烦恼种子直至金刚定断。二障习气。即熏习所成。拣异现障。故云习气。习气有二。谓因与果。于现起障。能为因者。亦名种子。此因习气。根本智断。不起现因但粗重者。唯名习气。此果习气。后得智断)。

　　(○［孤山云］见谛所断之惑。即八十八使也)。

　　(△［止观云］见惑附体而生。还能障体。如炎依空。而动乱于空。似梦因眠。梦昏于眠。梦若不息。眠不得觉。此惑不除。体不得显。然见则见理。见实非惑。见理时能断此惑。从解得名。名为见惑耳。言八十八使者。一身见。二边见。三见取。四戒取。五邪见。是五利使。六贪。七嗔。八痴。九慢。十疑。是五钝使。如是十使。历欲界四谛。苦下具十。集灭各七。除身边戒取。道下有八。除身边。合三十二使。历色界四谛有二十八。无色亦尔。例除一瞋。合有八十八使。若历六十二见。见见各具八十八使。倒浪澜漫。不可称数。邪网弥密。障于体理)。

　　(△［四教仪注云］见惑。见道所断。思惑。修道所断。约能断位。名所断惑也。言见所断惑者［清凉云］须陀洹名预流。谓断见道位烦恼尽。忍智具足故。断三界八十八使。见惑。有十六心。至第十五道类忍时。名初果向。至第十六。即入修道。名须陀洹果。谓断三界见惑者。不同修道。分三界别。一时断故［泐潭云］此初果人所断。八十八种。粗重分别烦恼。兼是能障见谛之惑也)。

　　(○［孤山云］修道所断之惑。即八十一思也)。

　　(△［止观云］思假者。谓贪瞋痴慢。此名钝使。亦名正三毒。历三界为十。又约三界凡九地。地地有九品。合八十一品。皆能润业。受三界生。初果犹七反未尽如灯灭方盛。虽复有欲。非妇不淫。虽复有瞋。垦地不夭。虽复有愚。不计性实。道共戒力。任运如是。故称正烦恼也。不同见惑。澜漫无方。触境生着。称思惟者。从解得名。初观真浅。犹有事障。后重虑真。此惑即除。故名思惟惑也［教仪云］三界分为九地。欲界合为一地。四禅八定为八。欲界一地中。有九品。贪瞋痴慢。八地各有九品。上八地无瞋使故。成八十一。不言疑者。见道已断。理合无疑故。言修所断惑者［止观云］成论明十六心。正是初果位。异部明十六心。是修道位。今且依修道。断一品欲惑。次第至第五品尽。皆名斯陀含向。若超断至第五品。名家家。次断六品尽。名斯陀含果。乃至第九无碍道。断非想第九惑尽。第九解脱道证。名阿罗汉果。三界思尽。得尽智无生智。证八十一分真空。故言修所断得也。见惑如四十里水。思惑如十里水。大经云。初果所断。如竭四十里水。其余在者。如毛一渧)。

　　(○［真际云］此修所断惑。无始时来。与身俱生。眠伏藏识。故曰根中积生等［泐潭云］无始虚习者。谓小乘修道中思惟惑也。亦谓之四俱惑。分别俱生。一贪二瞋。三痴四慢。此是欲界俱生四惑。到小乘第三果始尽断［清凉云］一切烦恼。分别为轻。俱生为重。分别为轻者。唯识云。烦恼障重。见所断惑者。三乘见道位。真见道中。一时俱断。俱生为重者。修道位中。类类修习。无分别智。方能断故)。

　　(△［泐潭云］何况此中生住异灭。分剂头数者。大乘中法执也)。

　　(△［空印云］生住异灭。即无明住地。分剂头数。如尘如沙。所知障摄)。

　　(△［二楞云］此中。即根中。以离阿赖识。诸惑无依故。生住异灭。即菩萨所断惑。天台目为界外见思是也。汝今虽已断见流。得证初果。界内思惑。犹有未尽。矧界外见思。故云何况等。按见思惑名枝末无明。以无明为根本故。见思通三乘人断。故名通惑。润有漏业。招三界生。故曰界内。尘沙无明。别在菩萨所断。故名别惑。尘沙润无漏业。无明润非漏非无漏业。招变易生。故云界外。尘沙则通界内外。今言界外见思。亦通指尘沙耳)。

　　(△［私谓］孤山释分剂头数。谓指初住已上。至于妙觉四十二品。殊与经文不合。经文正明所知障。微细法执。俱生习气。即圆觉云。心中了知生住灭念。分齐头数。是也。依起信论疏所说。十信凡夫觉灭相。三贤觉异相。十地觉住相。位满觉生相。此疏主将四相粗细。寄显反流四位。以明始觉分齐。论中本无明文。此经言修道断惑。即克指其中。生住异灭。从细至粗。甚深微细。本末分齐。头绪数量。却广指寄显之位。以释修断之文。不已迂乎。自天如会解。拣汰长水温陵。独立孤山之解。后学㳂习。莫知问津。故为表而正之)。

　　([○@(?∴)]二推破六一疑情三)。

　　([?(○/○)]一征)。

　　今汝且观。现前六根。为一为六。

　　(［标指］六一若存。是非锋起)。

　　(△［熏闻云］不了六一。即是无明。故约此推破。用显藏性。非一非六。问阿难修惑尚在。那忽于此。便破无明。答既已开显。须明圆行。岂复作意。先破俱生。但破无明。俱生自落。冶铁之喻。不亦然乎)。

　　([?(○/○)]二破二)。

　　([│/○]一破一)。

　　阿难。若言一者。耳何不见。目何不闻。头奚不履。足奚无语。

　　【疏】若言一者。六用应同。眼合能闻。足应解说。今汝不然。

　　([│/○]二破六)。

　　若此六根。决定成六。如我今会。与汝宣扬。微妙法门。汝之六根。谁来领受。阿难言。我用耳闻。佛言。汝耳自闻。何关身口。口来问义。身起钦承。

　　【疏】若言六异。应不相干。一处闻经。二何钦问。

　　([│/○]三结)。

　　是故应知。非一终六。非六终一。终不汝根。元一元六。

　　【疏】初三句。结前互破。后二句。显无一六。根体元无。何一六有乎。(［孤山云］非一终六。用中相背故。非六终一。姓中相知故。而此六一。同异失准。并是虚妄)。

　　([○@(?∴)]三释成一六俱妄二)。

　　([○@卍]一释成)。

　　阿难。当知是根。非一非六。由无始来。颠倒沦替。故于圆湛。一六义生。汝须陀洹。虽得六消。犹未亡一。

　　【疏】圆明藏体。非一六之异。无始颠倒。六根强生。闻说解六。又执是一。一六形虚。待妄相生。没于四流。迁改不息。知见移易。变一为六。故云沦替。虽得六销。犹未亡一者。据汝所解。虽欲除六。而不除一。以执六根是一体故。(［融室云］三界凡夫。正执有六。初果修惑未断。不解了一亡六。却认六结。秪是一结。故亡其六。犹有一存。阿难所结是一。一是转六总归之一。故名一结。世尊所示入一六净。一是六中之一。是为一门。真妄既异。二一非同)又初果人。不取六尘。名为六消。执根有体。故未亡一。(［温陵云］以后文证。此乃方得人空。而未能成惑解脱也)般若云。须陀洹名为入流。而无所入。不入色声香味触。涅槃亦云。须陀洹人。虽生恶国。以道力故不作诸恶。不因六尘所惑。不造新业。或认六尘消处。见惑不生。执一无为果体。故云犹未亡一(［孤山云］须陀洹人。正得六消。犹未亡一者。执有涅槃也。以小乘所证。全是无明故［补遗云］消六之义。且就初果。破见分齐。一番消六尘义言之。如破无明。有分破之义。今分破六尘亦名销六。以执有涅槃。为未亡其一)。

　　△［资中］不因六尘所造新业。名为六消。尚迷六根而为一体。故未亡一(按长水初解用本经解六义。次解用般若破见义。资中得六消。依般若义。未亡一。用本经义。楷定二解。斯为两合)。

　　([○@卍]二喻显)。

　　如太虚空。参合群器。由器形异。名之异空。除器观空。说空为一。彼太虚空。云何为汝。成同不同。何况更名是一非一。则汝了知六受用根。亦复如是。

　　【疏】太虚。如来藏也。群器。六尘也。异空。六根也。法界藏体。非一非六。由尘发知。成六根异。尘若不缘。根无所偶。六既不立。一亦不成。尚非同异之名。岂安六一之相(［吴兴云］群器喻六根。异空如见精等)。

　　(△［融室云］空为圆湛。器即诸根。空交参合于群器。说名差异之空。湛随黏应于六根。现为生灭之湛。除器观空为一。离根言湛是同。空之同异。在器。不在于空。湛之六一。在根。不在于湛。空本无同不同。况非是一非一。湛岂有一有六。根归一六亦非。因喻了法。故云亦复如是)。

　　(△［海印云］虚空参合群器。遂名为异。除器观空。又说为一。虚空岂因形器以成同异。同尚强名。况说是一非一)。

　　(△［蕅益云］浮根四尘如器根中之性。如器中空也)。

　　([○@║]二广明根结之由)。

　　(△［温陵云］一六既无。而现有六根者。由粘湛妄发耳。故原其妄发之源以示之)。

　　([○@(?∴)]文二。一别明六)。

　　([○@卍]一眼根)。

　　由明暗等。二种相形。于妙圆中。黏湛发见。见精映色。结色成根。根元目为清净四大。因名眼体。如蒲萄朵。浮根四尘。流逸奔色。

　　【疏】本一圆常。妙湛明性。所相妄现。分明暗殊。明暗相形。动觉湛性。性相和合。执成妄觉。故云黏湛发见。斯则所既妄立。生汝妄能也。(［孤山云］二种相形。所既妄立也。黏湛发见。生汝妄能也。流逸奔色。即炽然成异也)。

　　(△［直解云］等字。等取青黄显色。乃至极迥极略等。明暗相凌。故曰形)。

　　(△［释要云］黏者。和合执着之义)。

　　(△［王舜鼎曰］八识生灭。与不生灭和合。即粘义也)见精。即妄觉也。能所相熏。互相交织。根结便成。故云结色成根。(［温陵云］见精。眼识也。色。眼尘也。二者妄结。以成眼根)。

　　(△［释要云］见精即第八见分。最细。故曰精。色即第八相分。由能见故。境界妄见。由相织故。结成眼根)。

　　(△［融室云］湛入于见。则为见精。此精映于形显二色。是名映色。缔结此色。以为能见之根)既觉明相杂。黏湛合成。由是名为清净四大。即胜义根也。(清净四大。染中说净。有增上胜力。非同染碍为相故)。

　　(△［洪敏钞云］见精下。胜义根。虽用能造所造八法为体。（能造地水火风所造色香味触）是不可见有对色。能照境发识。乃圣人所知之境。其义深远。非同尘境粗浅。故名清净。此是染中说净。非无漏妙明之净也)。

　　(△［熏闻云］内五根亦言色者。以清净四大所造。非粗显之质。故不可见)胜义根。色属不可见。而有对碍。故寄世俗根所依处蒲萄之相。表显胜义奔取本境。明暗之相。故云流逸奔色。下之五根。大意皆然(［宗镜释云］清净五色根。即是不可见有净色以为体。能发生五识。有照境用。谓于眼中一分净色。如净醍醐。此识有故。眼识得生。无则不生)。

　　(△［洪敏钞云］因名下。即浮尘根。亦名世俗根。以粗浅易知故。翻前立名。亦用能所八法为体。今言四尘者。但举所造也。问浮尘但以胜义为依处。不能照境发识。何以言流逸奔色。答理实胜义。然浮尘是所依处。举所依。显能依也。又连上清净四大为言。义亦无失)。

　　(△［熏闻云］如蒲桃朵。喻浮根之相也)。

　　(△［释要云］眼体即浮尘。为胜义所依之体。浮根奔色。即胜义在浮尘中。流趣奔色也)。

　　(△［柏庭云］如蒲萄朵。即浮尘根也。而曰浮根四尘。流逸奔色者。非浮尘奔色。言能见者。于浮尘处。趣外奔色耳)。

　　(△［温陵云］此根之元。揽四大而成体。以未奔境。故名清净。当此之时。如蒲萄朵而已。体虽具而识未流。所谓但如镜中。无别所知。及流逸奔境则染。故转名浮根四尘。不名清净四大也)。

　　(△［私谓］竹庵温陵。皆指浮根属胜义。义别携李。然蒲萄朵毕竟是浮根相。古释未可非也。眼识是现量境。正当流逸奔色。亦如镜中无别分析。温陵解流逸。似同刹那流入意地。即滥下黏湛发光之文)。

　　(○［引证］［俱舍论云］云何眼等诸根极微。安布差别。眼根极微。在眼星上。傍布而住。如香荾华。清彻膜覆。（陈译青色所覆）令无分散。有说重累。如丸而住。体清彻故。如颇胝迦。不相障碍［显宗论云］眼根极微。居眼星上。对向自境。傍布而住。云云。末云如秋泉池。不相障碍)。

　　([○@(?∴)]二耳根)。

　　由动静等。二种相击。于妙圆中。黏湛发听。听精映声。卷声成根。根元目为清净四大。因名耳体。如新卷叶。浮根四尘。流逸奔声。

　　【疏】听精。即妄觉也。既动静互相击发。动真成妄。失真湛性。遂发听精。卷彼声影。结影成根。声性虚散。故须卷摄以成听义。既卷成根。还如卷叶。(［融室云］舒听精以映声。遂卷所听声以成根也)。

　　(△［俱舍云］耳根极微。居耳穴内。旋环而住。如卷桦皮)。

　　(△［瑜伽云］数数于此。声至于闻。故翻为耳。是能闻义)。

　　([○@(?∴)]三鼻根)。

　　由通塞等。二种相发。于妙圆中。黏湛发嗅。嗅精映香。纳香成根。根元目为清净四大。因名鼻体。如双垂爪。浮根四尘。流逸奔香。

　　【疏】通塞相发。觉明映香。于妙圆湛。结成鼻处。香气上腾。根垂下取。如双垂爪(［俱舍云］鼻根极微。居鼻頞内。背上面下如双爪甲。此初三根。横作行度。处无高下。如冠华鬘［翻译云］或云鼻如盛针筒)。

　　(△［瑜伽云］数由此故。能嗅于香。故名为鼻。是能嗅义)。

　　([○@(?∴)]四舌根)。

　　由恬变等。二种相参。于妙圆中。黏湛发尝。尝精映味。绞味成根。根元目为清净四大。因名舌体。如初偃月。浮根四尘。流逸奔味。

　　【疏】恬变交参。妄真黏合。心境相结。揽以成根。约所依相。如初偃月(［融室云］纹缚众昧。以成根故。如初生月。偃仆相故)。

　　(△［熏闻云］有味为变。无味为恬。恬。静也。恬变二种。皆能发于觉了之性。是故对根。相待而示。通塞离合。例此可知)。

　　(△［俱舍云］舌根极微。布在舌上。形如半月。当舌形中。（显宗云传说舌中。）如毛端量。非为舌根极微所遍［翻译云］或云。舌如偃月刀)。

　　(△［瑜伽云］能除饥渴。数发言论。表彰呼召。故名为舌。是能尝义)。

　　([○@(?∴)]五身根)。

　　由离合等。二种相摩。于妙圆中。黏湛发觉。觉精映触。抟触成根。根元目为清净四大。因名身体。如腰鼓颡。浮根四尘。流逸奔触。

　　【疏】离合触摩。湛圆随妄。觉触相待。抟取成根。能造所造。二具八法。是不可见。寄所依处。如腰鼓颡(［俱舍云］身根极微。遍住身分。如身形量。女根极微。形如鼓颡。男根极微。形如指鞜。身根极微。定无一切。皆是同分。乃至极热捺落迦中。猛焰缠身。犹有无量。身根极微。是彼同分。故如是说。设遍发识。身应散怀。以无根境。各一极微。为所依缘。能发身识［翻译云］或云。身如立戟槊)。

　　(△［瑜伽云］诸根所随。周遍积聚。故名为身。是积聚义。亦依止义［安般守意经云］何等为身。何等为体。骨肉为身。六情合为体)。

　　(△［熏闻云］腰鼓颡。或作𣞙。埤苍云。鼓𣐎也［补遗］颡息朗切。额也［鼓］桑朗切。鼓匡也。字书鼓材也。今取杖鼓颡。故曰腰鼓颡。腰若今杖鼓系着腰中者。颡则鼓之匡也。腰鼓之颡。两头阔中央［阔］不知人身何以似彼。按婆沙论。此明女根。非通明人身根也。旧婆沙云。女根邻虚如大指)。

　　([○@(?∴)]六意根)。

　　由生灭等。二种相续。于妙圆中。黏湛发知。知精映法。览法成根。根元目为清净四大。因名意思。如幽室见。浮根四尘。流逸奔法。

　　【疏】妙圆无动。生灭妄陈。和湛成知。知还揽法。(［合解云］揽法成根者。观揽五根落谢诸尘。成意根故)根境既结。奔趣无休。以六根中。随一摄故。如前五根。亦名四大。居在身中。不彰外相。如幽室见。(［手鉴云］谓此意根。大小乘中。各不同故。正法念经。形如莲华。上有七合。朝开暮合。色法所摄。光明经云。意根分别一切诸法。大乘意根即第七识。法相宗亦云是心。然云色云心。皆是虚妄。既迷一真。心亦质阂。如前文云。起为世界。故此妄心。亦同色法而破。终实教中。显圆四之义。非权小坚执为实。应立量云。意根是有法。定色法故为宗。因云。以六根中。随一摄故。同喻如前五。由是意根。亦名四大)然此意根。本由生灭妄尘所结。妄尘不离妄觉影明。若以有色无色为诤论者。犹邀空华。结为空果。(正显虚妄也。权小说心。但得其末。互相诤论。其过如是)故此所明。六皆四大。无相违也(［孤山云］根元下。此取肉团心根。为虑知之所托也。胜义根。还是清净四大。如幽室见。即浮尘根。为意思托附。如处幽室。正法念经云。如莲华开合者。是也)。

　　(△［补遗云］旧婆沙言。意既无体。不可说形量。今经既就虑知所托肉团。则如幽室之见也。清净四大。托于肉团之内。引发意思。而外缘法尘。如处幽室而见于外。六根中。眼等胜义。皆发于外。唯意之胜义在内。故有室喻。又前五根。皆有窍穴通外。唯意所托。包在肉团。亦能引思。故譬幽室。又应如幽室。如意之浮尘根也。以胜义附托其内故云见耳)。

　　(△［海印云］最初所结清净四大。名胜义根。以褁藏识。意识处此暗中。故如幽室见)。

　　(△［俱舍云］或于身中。随所依处。上下差别。说根次第。谓眼所居。最居其上。次耳鼻舌。身多居下。意无方处。有即依止诸根生者。故最后说。眼耳不定。谓眼于色。有时取小。如见毛端。有时取大。如暂开目见大山等。有时取等。如见蒲萄。如是耳根。听蚊雷等。所发种种大小音声。随其所应。大小等量。意无质碍。不可辨其形量差别)。

　　(△［翻译云］纥利团耶。此言肉团心。即意根所托也)。

　　([○@(?∴)]二总结二)。

　　([○@卍]一结由迷发现)。

　　阿难。如是六根。由彼觉明。有明明觉。失彼精了。黏妄发光。

　　【疏】性觉之体。本有真明。由彼妄觉。影明忽起。遂令真觉。隐于精了。失真照性。妄觉影明。自相黏执。熏变击发。结成六种知见之光。故此六根。由迷发现。发现之相。广见上文(［桐洲云］粘染妄尘。发六用光。喻火本有烧性。着物则炽然发生)。

　　(△［温陵云］有明明觉。即性觉必明。妄为明觉也。粘妄发光。则妄有见觉也)。

　　([○@(?∴)]二结离尘无体)。

　　是以汝今。离暗离明。无有见体。离动离静。元无听质。无通无塞。嗅性不生。非变非恬。尝无所出。不离不合。觉触本无。无灭无生。了知安寄。

　　【疏】由境有根。如风起浪。境风不息。识浪奚穷。故离尘境。无根识耳(［标指］离于六境。何有六根)。

　　(△［温陵云］了知。即意用也)。

　　(△［紫柏云］根尘是所黏。识是能黏。譬如眼识。不能自生。必由明暗二尘引起。才有此识。若无前尘。识无所有。有前尘。则有识有妄识。则六根次第应用。一点差错不得。皆是情识分蔀也)。

　　([○@║]三正丁入一之门)。

　　汝但不循。动静离合。恬变通塞。生灭明暗。如是十二。诸有为相。随拔一根。脱黏内伏。伏归元真。发本明耀。耀性发明。诸余五黏。应拔圆脱。

　　【疏】汝但下六句。不随六境也。随拔下七句。一脱圆消也。执境成根。因根有碍。执心不起。诸境自亡。既不相缠。自然圆脱。下文云。见闻如幻翳。三界若空华。闻复翳根除。尘销觉圆净。净极光通达。故云。伏归元真。发本明耀。楞伽云。不了心及缘。则生二妄想。了心及境界。妄想则不生。妄既不生。即发明耀。皆斯义也(［吴兴云］阿难所疑。一入六净。正释在此。如于耳根。不循动静。即是脱黏。智契于理。名为内伏)。

　　(△［补遗云］应拔圆脱者。应言其疾。圆言其俱也)。

　　(△［桐洲云］伏归元真发本明耀。即下文旋见循元。于本明处。发现心光也。本耀发明。如二禅中。光光相然。照耀无尽以发明故。余之五根。无复粘湛。故云应拔圆脱)。

　　(△［私谓］伏还元觉。则非失彼精了也。发本明耀。则非粘妄发光也)。

　　([○@║]四结显真觉之理二)。

　　([○@(?∴)]一略标示)。

　　不由前尘。所起知见。明不循根。寄根明发。由是六根。互相为用。

　　【疏】见闻觉知。由尘所发。毕竟无体。今非此等。斯拣妄也。明不下。显真。谓真觉妙明。不循根境。即不逐缘生。不因境起。了然自觉。即是性明。圆觉亦云。无知觉明。不依诸碍。此亦拣非知觉。显是真明。岂依根尘而始显发。故云寄也。由是寄故。互相为用(［吴兴云］寄二种根觉明开发。故千二百功德。根根互用也。寄根明发。如智论云。报生天眼。在肉眼中。此乃寄于肉眼而得天眼。今之觉明知见。寄诸浮尘胜义而发也)。

　　(△［温陵云］粘妄。则由前尘。循浮根。脱粘。则不由不循。直寄而已)。

　　(△［孤山云］用有真似。似如法华。真如华严。法华明持经功德。庄严六根。皆得清净。真用则根根皆明。互互成用。如华严。即于眼处。作耳处佛事等)。

　　(△［手鉴云］此显证真起用。约位明之。即相似分满也。前云。从何折伏畴昔攀缘。得陀罗尼。入佛知见。斯由随拔一根。脱粘内伏。故得不由前尘所起五眼三智开明。而互用自在也。无漏意识。引五识生。一一皆能通缘一切境故。然六根既自在。六识六境亦自在。由是根境识三。皆自在故。方曰㸦用。若细分别。有十二重。谓各有四句。一根自在四句。一根发六识。六根发一识。一根照六境。六根照一境。二识自在四句。一识依六根。六识依一根。一识缘六境。六识缘一境。三境自在四句。一境应六根。六境应一根。一境牵六识。六境牵一识。前云。十方如来及大菩萨。于其自住三摩地中。见与见缘。并所想相。如空中华。本无所有。此见及缘。元是菩提妙净明体。下文。诸根若圆拔已。内莹发光。如是浮尘。及器世间诸变化相。应念化成无上智觉。皆如此境界耳)。

　　(○［引证］［清凉云］诸识身所用别者。眼唯见色。耳唯闻声等。二缘会不同者。眼与色等而为缘故。耳用声等为缘故。三眼无耳用者。对于果位互用而说。初意遮自。此意显他。四又此眼识不合余根者。亦对六根互用义说。以互用义。或言眼根发于眼识而了六识。余根亦尔。即第三意对之。或言眼根能发六识以了六境。此意对之。此识不合余根。此根亦不发余识。更有说言。言互用者。眼根发耳识。而能嗅于香等)。

　　(△［智论四十］是心相无有住处。若内若外。若大若小。以禅定力故其心调柔。疾遍诸身。还复亦速。譬如十头龙。眼耳各有二十。及有十口。心一时用。龙及粗身尚尔。何况菩萨)。

　　(○［列子云］外内进矣。而后眼如耳。耳如鼻。鼻如口。口无不同。心凝形释。骨肉都融。不觉形之所倚。足之所履。心之所受。言之所藏。如斯而已。则理无所隐矣。又曰。孔丘能废心而用形。亢仓子能以耳视而目听。亢仓子曰。传之者妄。我能视听不用耳目。不能易耳目之用。张湛曰。形质者心智之室宇。耳目者视听之户牖。神苟彻焉。则视听不用户牖照察不碍墙壁)。

　　([○@(?∴)]二广释成四)。

　　([○@卍]一约人辨用)。

　　阿难。汝岂不知今此会中。阿那律陀。无目而见。䟦难陀龙。无耳而听。殑伽神女。非鼻闻香。骄梵钵提。异舌知味。舜若多神。无身觉触。如来光中。映令暂现。既为风质。其体元无。诸灭尽定得寂声闻。如此会中。摩诃迦叶。久灭意根。圆明了知。不因心念。

　　【疏】阿那律陀。云无灭。以多睡故。如来呵之。七日不眠。则失双目。佛令修天眼。系念在缘。四大净色。半头而发。见障内外。明暗皆瞩。照三千界。如观掌果。故云无目而见。䟦难陀。云欢喜。与难陀龙。常护摩伽陀国。(［法华文句云］难陀名欢喜。䟦翻善。兄弟常护摩竭提国)。

　　(△［慈恩云］第一名喜。次名贤喜。此二兄弟。善应人心。风不鸣条。雨不破块。初令人喜。后性复贤。令喜又贤。故以为名)雨泽以时。民无饥年。瓶沙王年设大会。报龙之恩。人皆欢喜。从此得名。难陀。云欢喜。为目连所降。无耳而听。未详缘起。(［无尽云］龙耳为聋。神而能听)殑伽。亦恒伽。此云天堂来。(此河从无热恼池南面。银象口出。流入东印度)主河之神为女。即毕陵伽婆提咄小婢者。非鼻未见其缘。骄梵钵提。此云牛相。有牛呞病。事具第五。异舌未见别缘。或可。既云牛相。即其牛舌也。而能辨了人所食味。故云异舌知味。舜若多云空。即主空神也。无色界天。亦是此类。随其所主。亦无色质。既为风质者。此约体不可见。故云元无。以佛力故。故能暂现。亦显有定。自在色。无业色也。无色界天。泪下如雨。正是此事。得灭尽定。大小俱有。然修意不同。谓灭六全。尽七染分。(［释要云］留净分不断要持种)。

　　(○［宗镜五十］问住灭定者于八识中。灭何等识。答但灭六识。以第八识持身故。论云。契经说住灭定者。身语心行。无不皆灭。而寿不灭。亦不离暖。根无变坏。识不离身。此位中。若全无识。应如瓦砾。非有情数。谁能执持诸根寿暖。岂得名为住灭定者。小乘是事灭。大乘是理灭。小乘但明事灭。唯灭六七心心所法。不灭第八等。大乘灭定。具有五蕴。有第八识。及第七净分。末那平等性智在。故清凉云。一切法灭尽。三昧智通也)摩诃迦叶入鸡足山。待弥勒佛。俱舍即云已入涅槃。余说入定。圣说虽尔。若例今经。付嘱阿难。故知入定涅槃。俱不可测。既知身在。已灭意根。圆明了知。不妨作用。故维摩云。不起灭定而现诸威仪。即斯义也。(［熏闻云］此即九次第中。灭受想定。久灭意根。谓先曾得定故。圆明了知。此约出定时说。不因心念。还指曾灭意根［私谓］温陵云。虽灭意根而能了知。此应指在定时说。例上无目而见等。义应如是。不因心念。正明不循根之义。熏闻谓约出定时说。非也)然上所说。欲显真空。不假根尘。且引六人。略以为比。于中有业报者。有修得者。有发真者。修得发真。正是真用。业报所感。以浅况深。俱是不由于根。而觉知无失耳(［寂音云］蛇以眼听。不必二龙也。蛟无目能行。水母以虾为目。不必那律也。蝼蚁以身为鼻。不必恒神也。蜂以腋为舌。不必骄梵也。风拒之则怒。御之而行。不必舜若也。呜呼。众生争于口耳鼻舌数寸之间。自以色香触味为异。岂不哀耶)。

　　([○@(?∴)]二融法就体)。

　　阿难。今汝诸根。若圆拔已。内莹发光。如是浮尘。及器世间。诸变化相。如汤消冰。应念化成。无上知觉。

　　【疏】三界万法。皆由无明妄念而得分别。今六根既拔。尘无所黏。妄念不生。性明内莹。故得浮尘幻相。器界虚空。一体圆成。归无上觉。故下文云。闻复翳根除。尘销觉圆净。净极光通达寂照含虚空。却来观世间。犹如梦中事。又云。汝等一人发真归元。十方虚空。悉皆消殒。况诸世界在虚空耶。斯则万法融真。一切常住。无情成佛。复何怪耶。若谓无情不能起行。无成佛义。斯则何异犹邀空华。结为空果。法空智塞。我相见深。无情若使不成。心外有法宛尔。空谈圆实。心语相违。岂不谬哉。(［吴兴云］真智如汤。妄境如水。了妄即真。化成知觉)［宗镜］含识界中。内为六根所縻。外为六尘所结。触途现境。寓目生情。如猕猴六处俱黏。类蜘蛛诸尘尽泊。见不超乎色界。听不出乎声尘。若投网之鱼。似处笼之鸟。进退俱阻。如羝羊之触藩。惊惧齐临。若乳燕之巢幕。若能知尘是识。了物即心。不为延促所抱。岂令大小所转。即能随物应迹。赴感徇机。不动道场。分身法界。

　　([○@(?∴)]三举事例显)。

　　阿难。如彼世人。聚见于眼。若令急合。暗相现前。六根黯然。头足相类。彼人以手。循体外绕。彼虽不见。头足一辨。知觉是同。

　　［宗镜］如彼世人聚见于外者。此先明世见非。眼莫观。若令急合。则无所见。与耳等五根相似。彼人以手循体外绕。虽不假眼。而亦自知。此况真见。不藉外境【疏】此则近以世人六根隔越。不相通用。尚有知觉同者。岂况真觉。须假根尘。六根无辨。故云黯然。头足不分。故云相类。若以手摸。头足明辨。与见无异。故云知觉是同(［温陵云］聚见于眼。圆明有见之时也。急合而暗。暗成无见之时也。既六根头足。黯然无辨。而触之立辨。一如明时。由是验知。有明自发。暗不能昏者。人人具有耳)。

　　(△［私谓］循体外绕。彼人以手自绕其体。以头手俱一人之身。假是以显同觉也。苕溪云。循体。谓绕他人之体。消文殊误。近师又执此说。以证译人阙略。相蒙甚矣)。

　　([○@(?∴)]四指妄结真)。

　　缘见因明。暗成无见。不明自发。则诸暗相。永不能昏。根尘既消。云何觉明。不成圆妙。

　　［宗镜］缘见因明。暗成无见者。此牒世间眼见。须仗明暗因缘。根尘和合。方成于见。(［疏云］初二句。指妄。谓从根境。缘所生见。故云缘见)不明自发者。此正明真见之时。见非是眼。既不属眼。又何假明暗根尘所发。则不明之明。无见之见。自然寂照灵知。何曾间断。世间明暗虚幻出没之相。又焉能覆盖乎。是以明不能明。暗不能暗。故云。则诸暗相永不能昏。真性天然。岂非圆妙。(［疏云］不明下。结真谓不逐缘生。不由境起。湛然常照。明不能发。暗不能暗。纯一真觉。内莹清净。此体发现。根尘识心。一时圆妙。故前文云。应念化成无上知觉)若不假明暗等见。见色之时。则见余根。若离念。遍法界见。铁围山一切相。皆不能蔽。若六根伏。则不能得六根相。一翳在目。千华乱飞。一妄动心。诸尘并起。若能离念。则当处坐道场。转大法轮。俱成佛道(［紫柏云］夫因明而见物。明谢则不见矣。故曰缘见因明。暗成无见。不见明而见物。一切暗相现前。而我无待之见。本自昭然。故曰不明自发等。外心别无生。外心别无灭。如生生灭灭。动动静静。通通塞塞。恬恬变变。暗暗明明。本一精明。映彼六者。流而不返。近取诸心。则为生灭。远取诸物。则为明暗昼夜古今寒暑之多也。而天机深者。悟一尘。溯而上之。余根齐㧞矣。此指眼根脱粘而入也。乃至意根。则缘知因法。无法无知。不法自知。则诸灭相永不能惑)。

　　(○上正明二义科竟)。

　　([○@(?∴)]二别破疑情。即修行方便下。三大科之二。是中分三子科。一真识断结疑。即罗睺击钟一章。二解结因体疑。即诸佛同音。佛说长偈一章。三六解一亡疑。即天巾解结一章。从此去尽六卷。从三摩地。得无生忍初文二)。

　　([?∴]一阿难伸疑二)。

　　([○@(?∴)]一牒所闻)。

　　阿难白佛言。世尊。如佛说言。因地觉心。欲求常住。要与果位。名目相应。

　　(牒前起难)。

　　([○@(?∴)]二叙疑难四)。

　　([○@卍]一举果常住)。

　　世尊。如果位中。菩提涅槃。真如佛性。庵摩罗识。空如来藏。大圆镜智。是七种名。称谓虽别。清净圆满。体性坚凝。如金刚王。常住不坏。

　　【疏】菩提云知觉。即智果。涅槃云寂灭。即断果。离伪妄。无迁改。故曰真如。(［唯识第九］真谓真实。显非虚妄。如谓如常。表无变易［宗镜云］古释。遣妄曰真。显性曰如。藏和尚拂此义云。无法非真。何有妄可遣耶。则真非真矣。无法不如。何称理可显耶。故如非如矣。斯则无遣无立。为非安立之真如矣)照察不变。名为佛性。(［涅槃云］今日如来所说真我。名曰佛性。如是佛性。我佛法中。喻如净刀)。

　　(△［宗镜云］庵摩净识。湛若太虚。佛性明珠皎同朗月)庵摩罗云无垢。离障所显。即白净无垢识也。(［清凉云］真谛三藏。说有九识。第九名阿摩罗识。若唐三藏。此翻无垢。即第八异名。谓成佛时。转第八识以成此识。无别第九。若依密严经。心有八种。或复有九。又下卷云。如来清净藏。亦名无垢智。即同真谛所立第九)。

　　(△［宗镜云］第八本识。居初位而唯号赖耶。处果位而唯称无垢)不与妄染相应。含藏无量功德。名空如来藏。能现身土。离倒圆成。鉴周万有。名大圆镜智。(［清凉云］又真谛三藏所翻决定藏论。九识品云。第九阿摩罗识有二种。一者所缘。即是真如。二者本觉。即真如智。能缘。即不空如来藏。所缘即空如来藏)。

　　(△［十行品疏云］庄严论颂云。不离心真如。别有心性净。净体即是自心。心即真如。此自性净心。即如来藏。亦是本来净识。庵摩罗识。即是空不空如来藏。按温陵此中误引宝积。立三如来藏。别有辨驳。具如咨决)。

　　(△［八识颂云］大圆无垢同时发。谓阿摩罗。即果中第八识。唯与镜智相应。名无垢识［熏闻云］摄论以庵摩罗为第九。地论以大圆镜为第八。两论被物。各有所宜。天台依摄论说。庵摩罗识。名无分别智光。立第九净识也)。

　　(△［宗镜云］大圆镜智。依法相宗。即本识为镜［楞伽云］譬如明镜。依众色像。现识处现。亦复如是。现识即第八识。依法性宗。即如来藏为镜。如起信云。觉体者。有四种大义。与虚空等。犹如净镜)七名虽别。一体无殊。坚固凝然。常住不动。如金刚也。(［二楞云］七名虽别。皆如来自证法门。清净即妙湛。圆满即总持。坚凝即不动。金刚王。即首楞严王。常住不坏。即究竟坚固。常住真心也)。

　　(△［私谓］华严十行品。说住无所得七种。与此经并开七名。彼经具含因果。此经专目果位。彼疏云。无性之性。即是实性。故举多名。方显深住之深奥。即此䟽所云。称谓虽别耳)。

　　([○@卍]二显因无常)。

　　若此见听。离于明暗。动静通塞。毕竟无体。犹如念心。离于前尘。本无所有。

　　([○@卍]三进退成疑)。

　　云何将此。毕竟断灭。以为修因。欲获如来。七常住果。世尊。若离明暗。见毕竟空。如无前尘。念自性灭。进退循环。微细推求本无我心。及我心所。将谁立因。求无上觉。

　　【疏】离尘无体。六根皆然。故前举见听。后指意根。犹如者。指词也。因缘所起。自体本无。故云毕竟断灭。进退推求。无我心者。以分别不亡。真觉难显。但有断灭。不觉妙常。故云。将谁立因。求无上觉。(［标指］阿难执断为常。示相怀疑。正同圆觉普贤。征释用心。彼云。若彼众生。知如幻者。身心亦幻。云何以幻。还修于幻。若诸幻性。一切尽灭。则无有心。谁为修行。云何复说。修行如幻)。

　　(△［吴兴云］进思常果。退惟修因。进思修因。退惟断灭。疑情宛转。若循环然)。

　　(△［温陵云］离幻复真。常住不坏。是常住果。见听六用。离尘无体。是断灭法。误揣缘尘。迷失常住。还揣六用。疑归断灭。果地是常。因心是断。因果违者。安得相应。实修证大患。故须难明也)。

　　([○@卍]四结难求示)。

　　如来先说。湛精圆常。违越诚言。终成戏论。云何如来。真实语者。唯垂大慈。开我蒙吝。

　　【疏】如来说有湛精圆常。洎今所推。唯是断灭。明言难有。考实则无。若此相违。真实何在。岂不同于儿戏之论耶(［温陵云］复揣六用。疑若断灭。而反以佛说湛常。为不诚而近乎戏论。不得为真实语者)。

　　(△［涅槃］高贵德王白佛。如来诚实。云何发是虚妄之言。按德王责虚妄言。阿难诃真实语。皆所谓直心酬我所问。理应如是)。

　　([?∴]二如来为断二)。

　　([○@(?∴)]一斥迷许说)。

　　佛告阿难。汝学多闻。未尽诸漏。心中徒知颠倒所因。真倒现前。实未能识。恐汝诚心。犹未信伏。(诚心。牒前违越诚言)吾今试将。尘俗诸事。当除汝疑。

　　【疏】分别见妄。能所强生。为颠倒因。(前云颠倒之处)迷常执断。名为真倒。(［私谓］真倒现前。犹云真药现前也)今以现事。验令知悉。无执断灭。故云当除汝疑。

　　([○@(?∴)]二约事广明二)。

　　([○@卍]一约声尘显其倒情二)。

　　([?(○/○)]一问答二)。

　　([│/○]一约根问答二)。

　　([?(▽/○)]一问答有无)。

　　即时如来。敕罗睺罗。击钟一声。问阿难言。汝今闻不。阿难大众。俱言我闻。(一次审闻)钟歇无声。佛又问言。汝今闻不。阿难大众。俱言不闻。(二审不闻)时罗睺罗。又击一声。佛又问言。汝今闻不。阿难大众。又言俱闻(三又审闻)。

　　(△［私谓］罗睺罗为声闻弟子中。密行第一。法华中云。阿难常为侍者。罗睺罗是佛之子。若佛见授记。我愿既满。众望亦足。观学众记云。当供微尘数佛。护持法藏。即与阿难罗云同德。故以二师总之。今此会中。阿难当机。而击钟验问。特敕罗云。世尊盖明以挝犍椎。击信鼓。寄显亲因记莂之因缘。岂偶然哉［什公云］阿修罗食月时。名罗睺罗。秦言覆障。谓障月明也。罗睺罗六年处胎。为母所障故。因以为名)。

　　([?(▽/○)]二问答所以)。

　　佛问阿难。(四次审定)汝云何闻。云何不闻。阿难大众。俱白佛言。钟声若击。则我得闻。击久声消。音响双绝。则名无闻。

　　【疏】击钟三问。审定称闻。欲转问宗。又令重击。一则斥成矫乱。一则显其性常。令知生灭之中。有不生灭。不因声灭。不因声生。生灭圆离。即常真实。斯则了然常住。何断灭之有乎(［温陵云］此。但无声。非谓无闻。故必再击叠问而审辨也)。

　　(△［补遗云］钟声为音。振物曰响。生法师云。敲空作响。击木无声)。

　　([│/○]二约尘问答三)。

　　([?(▽/○)]一问答有无)。

　　如来又敕。罗睺击钟。问阿难言。尔今声不。阿难大众。俱言有声。(一次审声)少选声消。佛又问言。尔今声不。阿难大众。答言无声。(二审无声)有顷罗睺。更来撞钟。佛又问言。尔今声不。阿难大众。俱言有声。(三又审声)。

　　【疏】少选。犹少顷也。有顷。犹顷克也。皆时之少分也。三问三答。只是定其言声(［温陵云］上答为倒。此答为正。声有生灭。闻性常在。以闻同声。是以常为断也)。

　　([?(▽/○)]二问答所以)。

　　佛告阿难。(四次审定)汝云何声。云何无声。阿难大众。俱白佛言。钟声若击。则名有声。击久声消。音响双绝。则名无声。

　　【疏】问声。有无。令释所以。前答闻之有无。亦以钟声起歇为释。今答声之有无。亦以钟声起歇为释。将验其情。随言印顺耳。

　　([?(○/○)]二斥破)。

　　佛语阿难。及诸大众。汝今云何自语矫乱。大众阿难。俱时问佛。我今云何名为矫乱。佛言。我问汝闻。汝则言闻。又问汝声。汝则言声。唯闻与声。报答无定。如是云何不名矫乱。

　　［宗镜疏］击钟。以辨真妄者。即闻性而可真。举声尘而辨妄。(已下长水文同)若因声有闻。此闻不离声。若离声有闻。此是真闻。汝今但执随声之闻。此闻不离于耳。只合是声。不合是闻。又言是闻。又言是声。既随言印顺。故成矫乱。

　　([○@卍]二就闻性破其断见三)。

　　([?(○/○)]一正破三)。

　　([│/○]一破其执断)。

　　阿难。声消无响。汝说无闻。若实无闻。闻性已灭。同于枯木。钟声更击。汝云何知。知有知无。自是声尘。或无或有。岂彼闻性。为汝有无。闻实云无。谁知无者。

　　【疏】初二句。牒其所计。若实下五句。破其断无。若实此闻。随声而灭。则汝一身。应如木石。再击钟时。如何闻响。知有下五句。对释无生。有无之知。自属声境。且不关闻。故云。自是声尘或有或无。闻法常然未曾起灭。故云。岂彼闻性为汝有无。闻实二句。反结有性。闻若实无。证无者谁。既若知此。是无闻者验知不灭。岂随声无(［温陵云］声尘或有或无。闻性未尝有无。所谓声无亦非灭。声有亦非生。此即不生不灭。真常性也。夫知无者。亦因闻根。不可谓无声则无闻也)。

　　([│/○]二显其本常)。

　　是故阿难。声于闻中。自有生灭。非为汝闻。声生声灭。令汝闻性。为有为无。

　　【疏】闻性不动。其犹镜明。声之生灭。正如影像。(［标］指声是尘。闻是性。性如明镜。尘如影像)岂由影像有去有来。令其镜明。为生为灭。故下文云。音声性动静。闻中为有无。无声号无闻。非实闻无性。声无既无灭。声有亦非生。生灭二圆离。是则常真实。(［宗镜云］若真闻性。如水不灭。声尘如风。鼓波成浪。故有闻性。声尘不起。闻相不无。而闻性不灭。以灭不灭。声尘若来。还有闻相。如水不灭。若风动时。即有波相)。

　　([│/○]三结斥垂劝)。

　　汝尚颠倒。惑声为闻。何怪昏迷。以常为断。终不应言。离诸动静。闲塞开通。说闻无性。

　　【疏】镜明不动。影像随形。苟见象之去来。而曰镜之起灭者。倒之甚矣。声闻无辨。断常遂迷。故此结劝。不可更言。离闻无性。

　　([?(○/○)]二释成三)。

　　([│/○]一引睡人释成不断)。

　　如重睡人。眠熟状沈。其家有人。于彼睡时。捣练舂米。其人梦中。闻舂捣声。别作他物。或为击鼓。或为撞钟。即于梦中自怪其钟。为木石响。于时忽寤。遄知杵音。自告家人。我正梦时。惑此舂音。将为鼓响。阿难。是人梦中。岂忆静摇。开闭通塞。其形虽寐。闻性不昏。

　　【疏】睡人六识归种。思觉不行。但任运闻。即真闻性。(［融室云］睡以昧略为性。略拣五识相应。昧拣诸定及了别意)若唯约喻。睡人应无闻性。但约不随根起。非由作意。故是真闻。故下文云。纵令在梦想。不为不思无。觉观出思惟。身心不能及。故知即显真闻。不须约喻(［补遗云］惑砧杵声为钟鼓响。睡中昏想也。怪钟声是木石音。闻性不昧也)。

　　(△［合解云］重睡眠熟。六根昏昧。识想不行。睡时捣练。显梦境声尘现前。梦中闻舂。显根尘失偶。根性不昧。别作他物。是独头意识颠倒。梦时自怪。根尘双离。引起乱意识。非量比度。忽寤知杵。根尘复对。自告家人等。耳意二识。明了如前。是人下三句。反显根尘不对识不记忆。三皆不和合也)。

　　(○［引证］［瑜伽十一］惛昧无堪任性。名惛沈。惛昧心极略性。名睡眠。由此惛沈。生诸烦恼。随烦恼时。无余近缘。如睡眠者。诸余烦恼。及诸睡眠。或应可生。或应不生。若生。惛昧睡眠。必定皆起。是故此二。合说一盖)。

　　(△［宗镜云］梦寤所受。忧喜苦乐。悉从识变。皆因想成。并是明闇意识。所行境界。觉中是明了意识。梦中是梦中意识。觉梦虽殊。皆不出意。故云寤则想心。寐为诸梦。若无梦则诸境不现。无想则梦境不成。以随意生形。从想立法故)。

　　([│/○]二例死者释成不断)。

　　纵汝形消。命光迁谢。此性云何。为汝销灭。

　　【疏】形命虽迁。真常不动。妄识尚在。况乎闻性。随汝迁谢(［吴兴云］复恐谓寐虽不昧。死岂不灭。故重示耳)。

　　(△［合解］现今重睡熟眠。与死何异。睡去不来。即名为死。身形不觉。根识已离。仿佛形销。即同命谢。真性历然。不随销灭。寤寐验真。形消验在。观河喻常。岂不然乎)。

　　([│/○]三结斥迷倒不循妙常)。

　　以诸众生。从无始来。循诸色声。逐念流转。曾不开悟。性净妙常。不循所常。逐诸生灭。由是生生。杂染流转。

　　【疏】随尘生灭。逐念流动。无始至今。未尝停息。不能于妙常寂。绝念而游。于真觉明。亡缘而照。杂染流转。生之又生。区区若是。何由取证。

　　([?(○/○)]三结劝)。

　　若弃生灭。守于真常。常光现前。根尘识心。应时销落。想相为尘。识情为垢。二俱远离。则汝法眼。应时清明。云何不成无上知觉。

　　［宗镜］若了闻性。即成正觉。如起信云。一切诸法。皆由妄念。而有差别。若离妄念。则无境界差别之相。故知妄念空而根境谢。识想消而尘垢沉。则法眼应时清明。灵光了然顿现。见闻本性既尔。诸根所现。亦然。故经云。六自在王。常清净故【疏】若能亡缘内照。不逐前尘。尘既不缘。根无所偶。返流全一。六用不行。净觉现前。寂照明露。斯则守于真常。根尘销落也。想相即境。情即是根。根境识三。俱能染污。障翳般若。于无生法。不能明了。故名尘垢。今既远离。于法明见。即是证无生忍。故云法眼应时清明。于大菩提。斯可希冀耳(［标指］守于真常。常光现前者。下文云。尘既不缘。根无所偶。十方国土。皎如琉璃内含宝月。根尘识三即三德秘藏也)。

　　(△［吴兴云］通别二惑。俱名尘垢。真似所证。皆归法眼。此眼具五。方曰清明)。

　　(△［温陵云］不悟性常。故逐诸生灭。能守常性。常果可冀矣。前令审择常性。为因地心。而阿难牒难。故此结答也)。

　　(经文虚妄灭生伏还元觉古本世本并同定本伏字作复标云作伏者非谬妄如此)。

　　大佛顶首楞严经疏解蒙钞卷第四(之二)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第五(之一)

　　海印弟子　蒙叟钱谦益钞

　　(○蹑上卷别破疑情科之二)。

　　([○@│]二解结同体疑二)。

　　([?∴]一阿难伸请二)。

　　(卍一迷已犹迷)。

　　阿难白佛言。世尊。如来虽说第二义门。今观世间解结之人。若不知其所结之元。我信是人。终不能解。世尊。我及会中。有学声闻。亦复如是。从无始际。与诸无明。俱灭俱生。虽得如是多闻善根。名为出家。犹隔日疟。

　　［孤山］牒前二决定义。审详烦恼根本(［泐潭标指］备引二决定义中。应当审详烦恼根本。乃至汝观世间解结之人等文)。

　　(△［温陵云］前第二义文云。不见所结。云何知解。故此牒而请也［私谓］第二义门。确指第二决定义。圆月环三师之解是也。阿难已知六根是结。今所请根元正是俱生无明。生死结根也。以虽得六销。犹未亡一故)【疏】前疑因果同异。今疑根尘结解。故云第二义门。然根起之由。前虽广示。而不的指何处为结。结解之义。尚未辨明。欲期指陈。皎然可识。故引前文佛所举义。以况己迷也。诸无明者。谓全界无明也。总摄一切二障见思。故名为诸(［孤山云］同体无明。品数至多。又迷境不一。故曰诸［温陵云］诸无明。通根本枝末也。按枝末无明。对根本无明得名。见思以无明为根本故。界内惑。对界外得名。见思为界内。尘沙无明为界外)始自迷真。随逐有情。生灭不离。故上文云。和合妄生。和合妄死。故云俱灭俱生也。(［孤山云］生灭去来。常在妄中。故曰俱)初果有学。虽未断思。已名破烦恼障。得人空证。而全未破所知障。法执犹存。故云犹隔日疟(疟病隔日而发。通惑除。如安日。别惑在。如发日。涅槃哀叹品二乘白佛。亦举此喻)。

　　(△［二楞云］此即前文根中积生无始虚习。亦名俱生无明。隔日疟。谓说时似悟。对境还迷。楞伽谓之鼠毒发)。

　　(卍二请示结解)。

　　唯愿大悲。哀愍沦溺。今日身心。云何是结。从何名解。亦令未来。苦难众生。得免轮回。不落三有。作是语已。普及大众。五体投地。雨泪翘诚。伫佛如来。无上开示。

　　【疏】无始生死。不能超越。盖由结缚。今待解除。无碍无系。不以恳至。莫由开晓。故雨泪求示也。

　　([?∴]二如来广演五)。

　　(卍一世尊摩顶)。

　　尔时世尊。怜愍阿难。及诸会中。诸有学者。亦为未来。一切众生。为出世因。作将来眼。以阎浮檀紫金光手。摩阿难顶。

　　【疏】头是诸根之总。手为解结之要。摩而警动。将有解期。拊而安慰。令知深旨。

　　(卍二诸佛放光)。

　　即时十方。普佛世界。六种震动。微尘如来。住世界者。各有宝光。从其顶出。其光同时。于彼世界。来祇陀林。灌如来顶。是诸大众。得未曾有。

　　【疏】无明住地。为六情根。震动不安。因兹解结。(［孤山云］六种震动。表破六根惑也)诸佛流光。灌一佛顶。以表一多无碍。自他平等。下文诸佛标示。此佛释成。同说同证。更无异路(微尘如来。光灌此佛。表同依顶法。得成正觉)问。从至前此。四度放光。独有今文。诸佛同放。仍又同说。何特异乎。答。初为说教破邪。次为拣妄显真。次为定见生智。今为入观成行。前三依教发解。未能除障。今文观成破惑。正动无明。入法界理。故诸佛放光。同示解结。体无二源。从前所表。皆为今日。成行取证。故与前文异耳(［孤山云］由解结法门。是修证的要。以因此说。生起后文耳根入处。故兹现瑞而为表报)。

　　(△［无尽云］顶圆而无上。以光表法。圆通成行。极于此矣)。

　　(卍三彼佛同宣)。

　　于是阿难。及诸大众。俱闻十方。微尘如来。异口同音。告阿难言。善哉阿难。汝欲识知俱生无明。使汝轮转。生死结根。唯汝六根。更无他物。汝复欲知无上菩提。令汝速证。安乐(乐)解脱。(我)寂静(净)妙常。(常)亦汝六根。更无他物。

　　【疏】觉明初起。能所妄生。湛性既分。六恨成异。根尘偶对。业性即生。轮转无穷。生死长缚。斯六根为生死结缚之源也。一念无念。能所俱亡。根尘识心。应时销落。无真可得。无妄可除。觉性圆明。法眼清净。斯六根为自在解脱。安乐妙常之源也。其犹冰水。由气之动移。相虽变异。湿性常一。结解同贯。亦复尔也(［温陵云］俱生。即根本无明也)。

　　(△［海印云］异口同音。表十方如来。一道出生死故)。

　　(卍四此佛亲说二)。

　　(◎一长行三)。

　　([○@(?∴)]一再问)。

　　阿难虽闻如是法音。心犹未明。稽首白佛。云何令我。生死轮回。安乐妙常。同是六根。更非他物。

　　【疏】染净根本。唯此六根。更无别法。于此起见。生死轮回。于此忘情。涅槃常乐。法执未破。孰能洞明。故再咨询。欲期开示。

　　([○@(?∴)]二双标)。

　　佛告阿难。根尘同源。缚脱无二。识性虚妄。犹如空华。

　　【疏】根境识三。无别体性。唯一真觉。故曰同源。(［吴兴云］根尘识三。摄十八界。本如来藏妙真如性。故曰同源)执见不亡。妄生取着。强分染净。横计身心。从始洎终。念念生灭。故云为缚。了相无相。分别不生。能所寂然。念想虚尽。一法无取。一真体现。心与虚空。等无差别。故名为脱。(凡夫迷真故缚。圣人悟真故脱。迷悟虽殊。始终理一。故曰无二)识性虚妄如空华者。与上根尘。绮互相影。上言根尘。影此识性。今言识性。影彼根尘。故三同源。亦同虚妄。(同源必兼识性。虚妄必具根尘。犹织绮之法。㸦现其文也)故前文云。见与见缘。并所想相。如虚空华。即此识性虚妄也。又云此见及缘。元是菩提妙净明体。即此根尘同源也。

　　(○［引证］［魔逆经云］魔请文殊解缚。文殊云。无人缚汝。汝自想为缚也。魔即语云。我毕竟永不解脱。经云本自无缚。其谁求解。若使法界有系缚。我即解脱)。

　　(△［圆觉疏］解缚一对。引释云。烦恼依识。识性既空。烦恼何缚)。

　　([○@(?∴)]三双释二)。

　　([○@(?∴)]一总显无生)。

　　阿难。由尘发知。因根有相。相见无性。同于交芦。

　　［宗镜释］知由前尘而发者。所谓见分也。相因眼根而有者。所谓相分也。相见俱无有性者。心境互生。各无自体。心不自立。故由尘发知。境不自生。故因根有相。二虚相倚。犹若交芦。(［海印云］见相二分。元是无明所成。故喻若交芦。芦体本空。而交处亦空也［私谓］古释双指根尘。实含三法。以第八识。具相见二分故)【疏】揽尘成根。对根有相。根境立矣。妄识生焉。妄识能变根境二法。故根境识。互相假藉(［温陵云］此根尘识。譬如束芦。互相依倚。粗有其相。其体全空)。

　　(△［吴兴云］尘相。通指六境。知见。略示二根。根境对论。摄十二处。斯皆两法相涉。内无实性。故喻若交芦。以根境识三释者非也。经语巧妙。从宽至狭。上摄界义故三。此释处义故二。下文略境单言其根。故云立见立知等［雷庵受驳曰］圆觉云。此虚妄心。若非六尘。则不能有。虚妄心。非分别事识乎。上曰根尘同源等。下曰由尘发知等。重颂曰中间无实性。是故若交芦。非具明根境识三乎。胡为以巧妙自取。以宽狭自执耶)。

　　(○［引证］［唯识云］契经说。识缘名色。名色缘识。如是二法。展转相依。譬如束芦。俱时而转［摄大乘云］阿赖耶识。与杂染法。㸦为因缘。如炷与焰。展转相烧。又如束芦。互相依住)。

　　(△［清凉云］生灭因果。如二束芦。㸦相依立。不能独成。则知无性。二我俱空。言束芦者。又取中空。十二因缘。相有名生。虚无名灭。生灭假集。亦如束芦)。

　　([○@卍]二别明解脱)。

　　是故汝今。知见立知。即无明本。知见无见。斯即涅槃无漏真净。云何是中。更容他物。

　　【疏】由阿难再问。云何令我生死轮回。安乐妙常。同是六根。更无他物。故佛先示根境识三。唯一虚妄。同一性源。迷缚解脱。诚非异辙。由此别示结答。令无所疑。因解成观。妙果可冀。言知见者。略举六根之二也。立知者。又略见字。形在次文。(［孤山云］立知略见。无见略知。经文㸦影也)意谓若于六根三事。不了性无。立为实有。起遍计执。惑业由生。自取轮回。抂入诸趣。斯则六根是无明生死结缚之本。苟或于此。体真达妄。执取不生。妄知见觉。泯然虚寂。唯一圆成。清净宝觉。斯则六根是菩提涅槃元清净体。更欲何物。说为异因。故般若云。若见诸相非相。即见如来。上文云。此见及缘。元是菩提妙净明体。此正破无明法执成就圆通观门也(［孤山云］执知见实有。名立知见。此即妄心。是生死轮回之本。达知见无性。名无知见。此即真心安乐妙常。是则唯一真心。更无别法)。

　　(△［温陵云］于知见立识知之心。则结为无明之本。于知见无见觉之妄。则解为涅槃真净。既曰真净。岂容立知。故曰云何是中更容他物。此总示妄结。根尘识起。但妄识不立。则妄结自解。是为解结真要)［宗镜释］但了了见无可见。即通法界见。即是涅槃。若了了闻无可闻。即通法界闻。即是涅槃。一切诸法。本来涅槃。以分别心。妄见所隔。不知自识。翻作无明。(［孤山又解云］知见立知。是迷真知见。立缘尘等妄知见。故即无明。知见无见。是达真知见。无缘尘等妄知见。故即涅槃。故前文云。入佛知见也。佛知见外。更无别法。故言不容他物。前释。约常心即寂。一切皆泯后释。约常法即照。有真知见。故兹两释。并符佛旨［私谓］孤山二解。前释即同长水。后释即同宗镜。今谓涅槃真净。性净妙明。岂非真知见耶。似不妨以前释摄后也)。

　　(△［熏闻云］阿难请云。今日身心。云何是结。从何名解。如来开示即汝现前知见。若立知者。即名为结。若无见者。即名为解。无明是所结之元。涅槃为解结之果)。

　　(△［圭峰圆觉序云］弥满清净。中不容他。钞云。上推心境俱空。圆明知觉。真觉境中。无别一尘有体之法。何以故。色乖空故。如火乖水。水不容火。故云中不容他。此即法界观中。真空绝待观也。于中正当泯绝无寄观矣。然中不容他之言。乃佛顶经文势。彼云。云何是中更容他物［私谓］云何是中二句。以弥满清净。中不容他之文消之。深有意趣。环师云。既曰清净岂容立知。可谓妙得圭山之旨)。

　　(△［中川云］阿难言俱生俱灭。无明果相也。如来言知见为本。无明因相也。知见立知。示无明本始也。俱舍以痴为无明。唯识以愚为无明。婆沙以三界无知为无明。三无性论云。无明者。即阿黎耶识。为诸惑本而起三界业果。故圆觉云。身心等性。皆是无明。宝性论云。声闻辟支。及大力菩萨。皆不离无明住地。所谓漏无漏二无明为缘。而起三界意生之果。璎珞云。妙觉地中。所断无明。名不了三界法而成三界因果。则知三乘与佛。所有无明。皆依三界而断也。又宝积论云。明与无明。无异无别。为横执谤边。显示中道。以明即无明故。同是六根。别非他物。无漏真净。中不容他。斯即涅槃矣)。

　　(◎二偈颂二)。

　　([○@│]初标举)。

　　尔时世尊。欲重宣此义。而说偈言。

　　【疏】泛论偈颂。约有四种。一阿耨窣睹婆颂。不问长行并偈。但数字满三十二。即为一偈。(［手鉴云］慈恩云。室卢迦。三十二字处中之颂也。西方五种句。一短句。上五字。下三字。四句为偈。二前句。唯六七字。还四句。为偈。三中句。八字成句。四后句。成九字。乃至二十六字。五长句。从二十七字已上。不限之也。诸论指诸大乘经。皆云若干偈。即是此也。如云华严十万偈等。其中结偈处极少。余悉是长行。故知十万之数。即三十二字之颂也)二名伽陀。此云讽诵。或云不颂颂。不颂长行故。或名直颂。谓直以偈说法故。(妙玄云。此云孤起。不重颂者名孤起。亦云讽诵。讽即是诵。谓孤起偈。即下六解一亡等。荆溪云。伽陀经。一云不等句。二云不等颂三云直偈。无长行者。即孤起偈。西域记云。旧曰偈。梵本略也。或曰偈他。梵音讹也。正音宜云伽陀。唐言颂)三名祇夜。此云应颂。(妙玄云。此云重颂。重颂上直说修多罗也。亦云应颂。一与长行相应之颂。由于长行说未尽故。荆溪云。不了义经。应更颂释。二为后来应更颂故。涅槃云。佛昔为诸比丘说契经竟。有利根众生。为听法故。来至佛所。即用本经。以偈颂曰。我昔与汝等。不识四真谛。是故久轮转。生死大苦海。即是重宣此义也)四名蕴䭾南。此云集施颂。谓以少言摄集多义。施他诵持故。(如云。一切有为法等四句。即摄大般若八十余科。二十万偈)为何意故。经多立颂。略有八义。一少字摄多义故。二诸赞叹者多以偈颂故。三为钝根重说故。四为后来之徒故。五随意乐故。六易受持故。七增明前说故。八长行未说故。(已上并清凉疏文)今此经内。于前四中。二三所摄。八意之内。正唯三七。兼二五八。然又长行偈颂相望。有五对之例。谓有无。广略。离合。先后。隐显。至文。详而知之。(［清凉云］又长行偈颂。有十例五对。谓有无。广略。离合。先后。为八。九或超间。十或颂已重颂。故释颂文。不可一例。上下准之)此颂九行。应颂讽颂。间杂相糅。连环起伏。展转相生。大意破无明法执。令观门明净。修行证入。一真法界也。

　　([○@│]二正颂六)。

　　([○@(?∴)]初二颂标宗破执二)。

　　([○@卍]一比量正破)。

　　真性有为空　缘生故如幻　无为无起灭　不实如空华。

　　【疏】此文正破无明法执。执为无为。有实体者。皆迷真性。一真法界。本非对待。故此双破。即是解结之所因也。此中四句。前二句破有为。后二句破无为。此二不立。方显法界一相义耳。言真性有为空者。真性之言。正是标宗拣法。通下第二量转。谓一真中道。第一义谛也。(［证真云］问下半颂无真性言。今何强添。答上真性言。须通下转云云)。

　　(△［百法慈恩疏云］破胜义谛中。有为无为。二俱是空。钞云。为遮犯世间相违过故。以诸有为。学者世间。非学世间。皆许有故。诸无为法。学者世问。许是有故。若不拣之。故成此过。今言真性。依胜义谛。不依世间。故无此过)应立量云。真性有为。元空不有。从缘生故。犹如幻事。真性无为。本来不实。无起灭故。犹如空华。由此二量。三支无阙。标拣分明。无诸过非。掌珍论中。取为善立(［清凉云］掌珍论者。清辩菩萨所造。一论唯释此偈)第二量中。先因后宗。译人语便。亦无所失。(［证真云］初半颂。立有为是空。即真性有为空。缘生故如幻。具足三支比量。量云。真性有为是有法。定空为宗。因云。从缘生故。同喻。如幻事)。

　　(△今按掌珍初偈云。真性有为空。如幻缘生故［百法疏］第一量云。诸有为真性故空。从缘故如幻事。钞云。真性有为。前拣。定是空。后说。前拣后说。㸦相差别。不相离性。合以为宗。因云。缘生。如幻事等喻。应知真性之言。为防过故。该通二量。但远指初过总宗。非正是宗有法。意先指云。我依真性。立有为是有法。定空故宗。或欲显示无过道。故无违也。应立量云。有为是有法。依真性皆空故宗。便无过也。故掌珍云。且如眼处一种有为。就胜义其体空等。今经文宗因喻。三支具足论即先宗。次喻。后因。故清凉云。此中因喻前却。或回文不尽。而言真性者。即有为性。亦合云有为真性空。此则经顺而论倒也)。

　　(○［证真云］次半颂。立无为无起灭。不实如空华。亦具三支比量。若取义便。应移不实两字归上句。移无起灭三字归下句。以不实是宗中空义故。应立量云。真性无为是有法。定空为宗。因云。无起灭故。同喻如空华)。

　　(△今按掌珍次偈云。无为无有实。不起似空华［百法疏］第二量云。诸无为法真性故非实。以不起故。犹如空华。钞云。拣过如上。又此后量元依胜义谛立。不同前量。或准前量理亦无违。论中宗因喻。三支无失。而经文先因。后宗。则论顺而经倒也。长水依洪敏移置之言。故云亦无所失)此义所显。一真平等。无诸对待。真妄染净。生死涅槃。凡夫诸佛。皆如空华。乱起乱灭。故下文云。一切世界。山河大地。生死涅槃。皆即狂劳。颠倒华相。故中论云。若法为待成。是法还成待。今则无因待。亦无所成法。斯显第一义中。离一切相。言语道断。心行处灭。无相法执。于斯尽矣。

　　(△［吴兴云］真性即根尘之源。有为即缚脱之相也。此缚与脱。皆即真而俗。故曰有为。亦即俗而真。故曰空也。缘生故如幻。释真有空义。此颂根尘同源。缚脱无二也。无为下。颂识性虚空。犹如空华。上言如幻。助成空义今云空华。正显虚妄也（幻居界云岳师不以有为无为立宗失经论意）)。

　　(△［私谓］人知掌珍。全释一偈。不知此即清辩之注楞严也。西域记言。清辩论师。外示僧佉之服内弘龙猛之宗而清凉判此偈。入第八真空绝相宗。得般若三论一分之义。则清辩之释此偈。即同龙猛之释般若。华严法界。真空观门。盖已具足于此。敏璇二师。依清凉慈恩引释。古师章门远有承禀。今人乐趋浅略。咸顺苕溪一往遣拂之谈反谓此宗不了。清凉固云。斯言可怖。请谛思之)。

　　([○@卍]二显过况破)。

　　言妄显诸真　妄真同二妄　犹非真非真　云何见所见。

　　【疏】初二句。重显前过。有为无为。是对待故。亦是破执。真性是有。还同虚妄。惑者议云。真性之中。虽亡有为无为。而此真性。应有所得。是佛所证。离诸伪妄。故名曰真。是诸法性。毕竟应有。故此破云。若言离妄所显。有真性者。还同妄法。俱为妄也。以是遍计所缘境故。离妄之真。还因妄显。如前文云。菩提心生。生灭心灭。此亦生灭。起信亦云。言真如者。亦无有相。谓言说之极。因言遣言。此真如体。无有可遣。以一切法。悉皆真故。亦无可立。以一切法。皆同如故。当知一切法。不可说。不可念。故名真如。应知若有真性为所得者。皆为妄矣。故云妄真同二妄。(［孤山云］诸。之也。语助耳。言根尘虚妄。则显涅槃真实。对妄说真。待对不绝。真亦成妄。故言二妄。龙树云。若法为待成。是法还成待)。

　　(△［吴兴云］长行但破于妄。今恐舍妄取真。故重遣之)。

　　(△［融室云］此偈暗通妨难。难云有为之法。可说虚幻。无为之法。何言不实。通云。因言妄以显真对妄之真。同第二妄故)下半颂。况破执妄。初句蹑前。所非尚无真与不真。不真即妄也。次句正况。云何更存能见所见。根之与识。俱名为见。所见即境也。(［孤山云］对妄说真。犹皆遣荡。云何更有妄中根境乎。犹非。能遣也。真非真。所遣也)斯则总破真妄二心。诸对待法。皆无所有。方名显净法界。一真平等(［合论云］偈首标真性。示顶法之宗。曰有为空。对无为无起灭者。有无二法。对待而成。并为增语。以有无为增语。则真之一字。岂亦显妄而立乎。但形言彩。即是染污。离诸染污。则一切无所有。宁存见哉。故曰。犹非真非真。云何见所见。今日能见者为眼眼非有见也。龙胜曰。是眼则不能自见其己体。眼如有见者。先自见其眼。今不能自见。而曰能见一切。无是理也)。

　　△此上二颂。正是颂前根尘同源也。本源自性。尚非真妄。岂得存乎根境识耶。故根境识同此一源(颂文配释长行。多师各别。今并以长水为准)。

　　([○@(?∴)]二两颂解结同体)。

　　中间无实性　是故若交芦　结解同所因　圣凡无二路。

　　【疏】上半颂。颂前根尘相发。相见无性。犹如交芦。(［孤山云］中间。谓根境二法。体中无性)。

　　(△［空印云］根尘无性。如交芦并立。去一即倒。根尘既妄。中间识性。安有实体。言中间即具三法矣)下半颂。颂前缚脱无二也。六道凡夫。业惑所系不得自在。故名为缚三乘贤圣。断惑证理。不随业系。故名为解。此则皆由六根迷悟所致。更非别岐。故无二路(［吴兴云］欲明解结。泛举所因。所因者六根也)。

　　(△［温陵云］颂同是六根。更非他物)。

　　汝观交中性　空有二俱非　迷晦即无明　发明便解脱。

　　【疏】交中无性。将何遣有。而更存无。一性之中。无对待故。肇公云。有既不有。则无无矣。此则正显根尘中道。亦是上根尘同源之义。(［孤山云］汝观者。重牒前喻。令审观也。言空则芦有外相。言有则芦中本空。以喻根境。妄执似有。其体元无)下半颂。颂前立知立见等文也。迷根执境。不了性空。妄取为有。即无明矣。了性无性。真妄一如。根境识三。不能为缚。故名解脱。斯则涅槃无漏真净(［海印云］言空言有。皆依无明。交中之性本无真结。能如是观无明解脱。皆是湛寂一心。空有双绝矣)。

　　([○@(?∴)]三一颂生起下文)。

　　解结因次第　六解一亦亡　根选择圆通　入流成正觉。

　　【疏】上半颂。生起六解一亡疑也。因次第者。下文云。此根初解。先得人空。空性圆明。成法解脱。解脱法已。俱空不生。是名菩萨从三摩地。得无生忍。一亦亡者。下文云。今日如来。若总解除。结若不生。则无彼此。尚不名一。六云何成。下半颂。生起下文圆通修证也。即取观音。从耳根门。入三摩地。文殊所选。堪与阿难及此界人。入流正觉(［温陵云］六解则根拔。一亡则湛圆选得圆根。则入圣流。证圣果矣)。

　　(△［空印云］六根之体。即一精明。精明流逸。六用斯结。一精还源。六用斯解。一精即阿陀那识。即所谓如来藏也。经云。依如来藏故有生死。即结也。依如来藏有涅槃。即解也)。

　　([○@(?∴)]四一颂无明习气)。

　　陀那微细识　习气成暴流　真非真恐迷　我常不开演。

　　［证真］梵云阿陀那。义翻执持。即第八异名。以能执持种子根身等。令不散坏故(［手鉴云］且阿陀那识。真谛谓之第七。别取第八染分立名。唯识百法谓之第八。通取染净和合为目。解深密经谓之第九。乃别取第八净分言之。陀那之名。既通三识。何故携李独取第八异名。答以顺现文。名义便故。既云习气成暴流。又曰真非真恐迷。是则显有染净二分。虽解深密名为第九。不如唯识第八义亲)。

　　(△［补遗云］携李曰。阿陀那。义翻执持。只就此一名。可以会通诸异。七识云执持者。以执六识为外我。八识为内我故。解深密陀那执持者。取第九为诸识所依故。今经则取执持根身种子为陀那也。深密中陀那。乃九识异名。楞严乃用唯识百法。是八识异名。由此中真非真之言。通乎真妄。第八之义也。吴兴以第八中具有三分。译人随取一义以立其名。果尔。则使第七末那。亦第八之异名耶。今黎耶外自有陀那。如何指八中染分耶)。

　　【疏】阿陀那云执持。即第八识。能执持种子。起现行故。第八多名。此名最通。三位之中。相续执持位也(［手鉴云］多名者。或名为心。或名阿陀那。或名所知依。或名种子识。此四名通一切位。次局名者。或名阿赖耶。此名唯在异生有学非无学位。或名异熟识。此名唯在异生二乘诸菩萨位。或名无垢识。此唯佛地。然通名中。唯阿陀那名义最宽。通因及果。所以不标余名也。三位者。一我爱执藏位。即一切异生。及七地已前菩萨。小乘前三果。皆起我执。执第八见分为我。故第八识名阿赖耶。此言执藏。二善恶业果位。即通一切异生。至十地满心。二乘无学等位。由善恶因。感无记果。果异于因。名异熟识。三相续执持位。即通因果一切位。以第八执持诸法种子等。令不散失。故名阿陀那也)。

　　［证真］言习气者。谓熏习气分。乃种子异名也。以第八识中。无始习气。微细生灭。流注不息。故如暴流。解深密经云。如暴流水。生多波浪。诸波浪等。以水为依。五六七八。皆依此识。然彼经中。别显染中净相。故离八外。别说九识。理实陀那。更无别体(［疏云］无明熏习。种子不断。如暴流水。流注不息。微细境界。唯佛能知。故起信云。无明熏习所起识者。非凡夫能知。亦非二乘智慧所觉。谓依菩萨。从初正信。发心观察。若证法身。得少分知。乃至菩萨究竟地。不能尽知。唯佛穷了)。

　　(○［宗镜云］此识体净。被无明熏。水乳难分。唯佛能了。以不觉妄染故。则为习气。变起前之七识。瀑流波浪。鼓成生死海。若大觉显了故。则为无漏净识。执持不断。尽未来际。能成智慧海)。

　　【疏】下半颂。谓此识单真不立。独妄不成。真妄和合。方有所为。起信云。谓不生灭与生灭和合。非一非异。名阿黎耶识。若说即真。妄习如何得尽。凡夫外道。起于常见。执为真我。若说为妄。恐拨为断灭。以真相不灭故。(［证真云］若说即真。则生怖难信。若说为妄。又拨同断灭)。

　　(○［宗镜云］真非真恐迷者。佛意我若一向说真。则众生不复进修。堕增上慢。以不染而染。而无客尘垢故。又外道执此识为我。若言即是佛性真我。则扶其邪报。有滥真修。若一向说不真。则众生又于自身拨无生断见故。无成佛之期)是故。于小乘藏。及大乘权教。不说第八。(上皆依证真文)深密经云。阿陀那识甚微细。一切种子成暴流。我于凡愚不开演。恐彼分别执为我。(［唯识第三］解深密经。亦作是说。阿陀那识云云。以能执持诸法种子。及能执受色根依处。亦能执取结生相续。故说此识。名阿陀那。无性有情。不能穷底。故说甚深。趣寂种性。不能通达。故名甚细。是一切法真实种子。缘击便生。转识波浪。恒无间断。犹如暴流凡即无性愚即趣寂。恐彼于此。起分别执。堕诸恶趣。障生圣道。故我世尊。不为开演。唯第八识。有如是相)。

　　(△［宗镜云］是以对凡夫二乘。不定开演。恐生迷倒。不达如来密旨。以此根本识。微细难知故)意显前文。根境识三。六种结缚。皆是此识。熏习变生。执真执妄。见有见空。唯此识影。乃至十地菩萨。所见佛身。业识上见。若佛如来。已离业识。无自他相见。如起信说。此则正显已离俱生无明耳(［补遣云］此下颂文。重示前解结法体。前云立知立见未知法体是何。此中明为指无始八识妄执也)。

　　([○@(?∴)]五一颂一句遣幻非幻)。

　　自心取自心　非幻成幻法。

　　［资中］此示前陀那识。能变起世间之相。还是自心分别。故云自心取自心【疏】一切诸法。唯识所变。故皆自心。前六不了。见从外来。取而分别。故起信云。三界虚伪。唯心所作。离心即无六尘境界。以一切法。皆从心起妄念而生。一切分别。即分别自心。故云自心取自心也。(［论云］一切分别。即分别自心。心不见心。无法可得。记云。心是一心。不合自见。当知有所见者。皆是妄也。故楞伽云。如刀不自割。如指不自触。而心不见心。其事亦如是［摄论云］所说诸法。唯识所变。无有少法。能取少法)。

　　(△［宗镜云］不问即离。计为我有。影像必有故。无有少法。能取少法。唯有自心。还若自心)若以妙性圆明。离诸名相。本来无有世界众生。故云非幻。而由见妄忽生。觉明相现。四大分湛。根尘宛成。故云成幻法。而言幻者。以一一法。皆无性故(［证真云］心本非境。迷心为境。故云非幻成法)。

　　不取无非幻　非幻尚不生　幻法云何立。

　　【疏】分别不生。前后际断。真尚不辨。妄何所立。是故。性真常中。求于去来迷悟生死。了无所得。斯则一相平等。迷悟都亡。生死涅槃。犹如昨梦。故肇公曰。夫不存无以观法者。可谓见法实相矣(［证真云］了境即心。心尚不生。尚更存境)。

　　(△［海印云］良由此识。熏变难思。执之则真已非真。取之而非幻成幻。不取而非幻尚无不执而幻法何立)。

　　(△［孤山云］幻能解亦如幻。故下文云。如幻三摩提)。

　　([○@(?∴)]六一颂三句赞法令忻)。

　　是名妙莲华　金刚王宝觉　如幻三摩提　弹指超无学。

　　【疏】此平等性观。能破无明开佛知见。此知见性。处妄常真。在染不污。今得显发。如开敷出水。故以为喻。(［宗镜云］妙法即是绝待真心。称之曰妙。莲华以出水无著为义。即喻心性。随缘堕凡而不染垢。返流出尘而不着净)无明坚牢。最为难坏。一念能破。金刚定力。此定尊上。更无能过。于法自在。是可宝重。如摩尼珠。随意生育。无上觉果。名王宝觉。(［孤山云］真空荡相。若金刚宝。所拟皆碎)。

　　(△［私谓］首楞严究竟坚固。即金刚不坏。用金刚观察一切三昧。名王三昧。即金刚王三昧也)如幻三摩提。此观现前。了一切法。皆如幻化。犹如明镜。现诸色像。一一色像。体不可得。同一镜明。不即不离。三摩云正受。不受诸受也。(［贺中男曰］此偈总明如幻之意。已含观音如幻闻熏法门。后五十五位真菩提路。以如幻结成也)弹指超无学。此显速疾能至大觉故。一念不生。即名为佛。超过地位劫数之说。故前文云。歇即菩提。圆觉亦云。离幻即觉。亦无渐次。然至觉时。亦无自果。可为所得。故云超无觉耳。亦是约迟速校量。故说为超。非是都越地位。直至无上觉耳(［温陵云］即为无为。亡情绝解。名如幻正受。依此修进。一弹指顷。可超无学而登圆位也)。

　　(△［融室云］宝觉无相。是名如幻大佛顶三摩地门。以此为因地觉心。而超越无学之地也)。

　　此阿毗达磨　十方薄伽梵　一路涅槃门。

　　【疏】阿毗达磨。云无比法。即指此三昧也(［孤山云］即指前法。无以比喻也)亦云对法。即以大乘平等大慧。对向一真法界。体用显现。理智一如。故名对法。(阿毗达磨。旧译为无比法。谓无漏法。慧为最胜故。以是圣人智慧。分别法义故。新译为对法。阿毗名对。达磨名法。法之对故。以对法藏。特名慧论故。法有二种。一胜义法。谓即涅槃。二法相法。通四圣谛。对亦二义。一者对向。谓向涅槃。以乘圣道。无漏之因。感趣涅槃圆极之果。二者对观。对观四谛。谓以净慧之心。观察四谛之法。今疏言对向者。即是对向涅槃也)薄伽梵。具足六义。谓自在。炽盛。端严。名称。吉祥。尊贵(［大论云］薄伽名破。婆名烦恼。能破烦恼故)十方诸佛。取证菩提涅槃妙果。唯此一路。能通至故。故名为门。由前请云。要因门入。故此开示。金刚三昧。为能入门也。

　　(○［海印云］是名已下。总结观相。谓此首楞严大定。本来无染。故名妙莲华。无惑不破。名金刚王宝觉。即有观空。名如幻三摩提。弹指超无学。显法利也。此阿毗达磨。显法胜也。十方薄伽梵。一路涅槃门。显十方如来。异口同音。同修同证也)。

　　(○［宗镜云］此一心法门。如镜顿现。不待次第。如印顿成。更无前后。一见一切见。一闻一切闻。若待了达而成。皆为权渐。若能观于心性之一。则是一道甚深。即正道之一。是唯一之一。千佛同辙。古今不易之一道也。亦云一路涅槃门。亦云一道出生死。亦名十方如来一门超出妙庄严路)。

　　([○@│]三六解一亡疑二)。

　　([?∴]一伸疑请决二)。

　　(卍一叙庆所闻)。

　　于是阿难。及诸大众。闻佛如来。无上慈诲。祇夜伽陀。杂糅精莹。妙理清彻。心目开明。叹未曾有。

　　【疏】能诠之文。讽应交间。辞句妙净。所诠之理。清明洞彻。的然可见。故使心开。如目之鉴(［私谓］此中能诠之文。长水科初二偈为孤起。次三偈为重颂。后五偈又为孤起。孤山科前四偈重颂。后五偈孤起。余师皆以二师为准。有人谓后五偈中。解结因次第应长行阿难请解之文。亦未可定为孤起也。既云祗夜伽佗杂糅精莹。势变多端。难以局取。如清凉云。故传授者。善消息之。可也)。

　　(卍二正陈疑意)。

　　阿难合掌。顶礼白佛。我今闻佛。无遮大悲。性净妙常。真实法句。心犹未达。六解一亡。舒结伦次。唯垂大悲。再愍斯会。及与将来。施以法音。洗涤尘垢。

　　【疏】由前偈云。解结因次第。六解一亦亡。阿难疑意。前文既云。根尘同源。缚脱无二。迷晦即无明。发明便解脱。斯则结无前后。解亦不伦。六根若亡。一觉应显。云何复云。解结因次。六解一亡。故云心犹未明等。

　　(卍二举事广明三)。

　　([○@(?∴)]一且明结之因起二)。

　　([○@卍]一举事二)。

　　([?(○/○)]一问答结名二)。

　　([│/○]一绾巾问结二)。

　　([?(▽/○)]一绾巾初问)。

　　即时如来。于师子座。整涅槃僧。敛僧伽黎揽七宝几。引手于几。取劫波罗天。所奉华巾。于大众前。绾成一结。示阿难言。此名何等。阿难大众。俱白佛言。此名为结。

　　【疏】涅槃僧。僧里衣也。(唐言裙。连接裙幅也)僧伽黎。大衣也。劫波云时分。巾是彼天所奉献故(［兴福云］劫波罗天即髑髅天。四天王太子奉如来巾。或曰。时分天。即夜摩天也)。

　　([?(▽/○)]二再结再问)。

　　于是如来。绾叠华巾。又成一结。重问阿难。此名何等。阿难大众。又白佛言。此亦名结。如是伦次。绾叠华巾。总成六结。一一结成。皆取手中。所成之结。持问阿难。此名何等。阿难大众。亦复如是。次第酬佛。此名为结。

　　(［标指］如是伦次。绾成六结。喻众生一念才动。六根取境。迷心逐物。卒不能解)。

　　(△［桐洲云］因问舒结伦次。故先示绾结次第)。

　　([│/○]二约体问名)。

　　佛告阿难。我初绾巾。汝名为结。此叠华巾。先实一条。第二第三。云何汝曹复名为结。阿难白佛言。世尊。此宝叠华。缉绩成巾。虽本一体。如我思惟。如来一绾。得一结名。若百绾成。终名百结。何况此巾。秪有六结。终不至七。亦不停五。云何如来。秪许初时。第二第三。不名为结。

　　【疏】巾喻真性。结喻六根。逐绾而问。相由妄别。令知根本是一。妄结生六。无同异中。炽然成异。故一一绾。皆名为结。

　　([?(○/○)]二微释同异二)。

　　([│/○]一问答)。

　　佛告阿难。此宝华巾。汝知此巾。元止一条。(牒上虽本一体)我六绾时。名有六结。汝审观察。巾体是同。因结有异。于意云何。初绾结成。名为第一。如是乃至。第六结生。吾今欲将。第六结名。成第一不。不也世尊。六结若存。斯第六名。终非第一。纵我历生。尽其明辨。如何令是六结乱名。

　　【疏】体元是一。妄结成六。既已成根。六种名相。随心计执。不可移易。故云不可乱名(［中川云］六终非一。如眼根名终不可作耳等)。

　　([│/○]二印成)。

　　佛言如是。六结不同。循顾本因。一巾所造。令其杂乱。终不得成(如文)。

　　([○@卍]二合显)。

　　则汝六根。亦复如是。毕竟同中。生毕竟异。

　　【疏】迷心执境。毕竟成异。故下文云。元依一精明。分成六和合(［吴兴云］同谓如来藏性。一真之性。理本无差。如巾体也。异谓众生分别。六用之精。派成根境。如巾结也。二法由来。未曾改易。故皆言毕竟)。

　　(○［引证］［宗镜云］如自证分。起见相二分。更执二分为我法。如结巾成兔。手巾是有。喻自证分。结手巾为兔头。手巾上本无兔头。今结出之。是故名无。如自证上本无见相二分。由不证实故。似二分起。是故名无。如所结手巾为兔头。已是一重假。更结出一耳。又是一重假)。

　　([○@(?∴)]二正示六解一亡二)。

　　([○@卍]一就事问答)。

　　佛告阿难。汝必嫌此。六结不成。愿乐一成。复云何得。阿难言。此结若存。是非锋起。于中自生。此结非彼。彼结非此。如来今日。若总解除。结若不生。则无彼此。尚不名一。六云何成。

　　【疏】此中译家。缉缀不足。应云。欲得不成。愿乐一成。复云何得。佛意云。汝意嫌此六根妄隔。乐成一体。有何方便而得成一。(六结不成者。嫌此六根妄隔。不欲其成也。愿乐一成者。乐成真净一体。如成一净巾也。疏主既拣缉缀。又复委释消文。海眼注尚疑有误赘矣)答意。若解此六。亦不成一。以一对六而立。六若不生。则无所对。故无一义(［私谓］阿难言尚不名一。六云何成。此则已悟六消亡一矣)。

　　([○@卍]二贴喻释成)。

　　佛言。六解一亡。亦复如是。(此印可阿难之言)由汝无始。心性狂乱。知见妄发。发妄不息。劳见发尘。如劳目睛。则有狂华。于湛精明。无因乱起。一切世间。山河大地。生死涅槃。皆即狂劳。颠倒华相。

　　【疏】心性发狂。见闻妄隔。根境识三。一时俱现。生死为六。涅槃名一。由对待成。本无所有。故如狂劳。虚妄华相。三种世间。故名一切。佛界生界。一切境界。俱不离此。以是分别妄念起故。离心即无六尘境故(［吴兴云］六根之精。元是一真之性。以随缘故。在眼曰见精。在耳曰听精等。皆第二月。捏所成故。若能随缘。脱粘内伏。六既融一。一亦斯亡。如解结已。巾亦无用。次取不用巾为一亡也。知见发妄。此属能见之相劳见发尘。即对所见之境。唯妄与劳。五住备矣)。

　　(△［中峰云］一巾喻真。六巾喻妄。非一巾无以成六结。真为妄所依。非六结无以显一巾。妄为真所倚。佛言六解一亡。则知群妄既消。一真何有。以妄望真。虽异而同也)。

　　(△［二楞云］知见妄发。由业识转成见分。劳见发尘。由见分复生相分。复因见分在相分上。引起分别俱生我法二执。成六结也。世间山河大地即相分。生死涅槃即见分。大经云。有诤说生死。无诤说涅槃。生死与涅槃。二俱不可得。故云皆即狂劳等)。

　　([○@(?∴)]三却辨解结次第二)。

　　([○@卍]一示解因三)。

　　([?(○/○)]一拣非显是二)。

　　([│/○]一二边俱非)。

　　阿难言。此劳同结。(牒上劳见)云何解除。如来以手。将所结巾。偏掣其左。问阿难言。如是解不。不也世尊。旋复以手。偏牵右边。又问阿难。如是解不。不也世尊。

　　【疏】若执此根有实体者。即堕常见。若谓都无。成恶取空。诸佛不化。宁起有见如须弥山。不起空见如芥子许。以堕断故。既左偏有相。右堕空门。空有二边。俱不见性。无明根结。如何解除。故前偈云。汝观交中性。空有二俱非。故此二边。不能令脱。

　　([│/○]二中心方是)。

　　佛告阿难。吾今以手。左右各牵。竟不能解。汝设方便。云何解成。阿难白佛言。世尊。当于结心。解即分散。佛告阿难。如是如是。若欲除结。当于结心。

　　【疏】意明空有二边。既不能解。当须中道正观。照无始结根。非有非无。不异而异。见全无明之法性。断全法性之无明。不断而断。非证而证。方得解成。

　　［宗镜古释］左右偏掣。况有见无见。当于结心。即正明中道。昧真空而有无见起。执根尘而一六义生。谛了自心。解缚俱泯。(［吴兴云］左右偏掣。喻观二边。皆不能破。根本无明。凡夫外道。以断常为二边。二乘菩萨。以空有为二边。虽曰伏断。犹存中结。知见立知。即名为结。观知中道。是为结心。结不离心。解之则一。知不异道。亡之则中)。

　　(△［温陵云］前文明所结惑业之理。上文明能结狂妄之心。欲解狂劳。当解狂心。偏掣左右。喻依偏权之教。不知真要也［云栖云］旧解指中道为结心。前后文都无此意。温陵依上文狂劳颠倒。指狂心为结心。良是今谓古释指空有为两边。岳师指知见为两边。空有知见非虚妄狂心乎。中道正观非当解结心乎。诸解自可会通。不应取舍)。

　　(○［引证］［广博严净经云］自在世导师。不可说而说。能空中作结。即空而解之。释曰。心有所结。心空即解。若无于心。无结无解)。

　　([?(○/○)]二正示因缘二)。

　　([│/○]一显今说意)。

　　阿难。我说佛法从因缘生。非取世间。和合粗相。如来发明。世出世法。知其本因。随所缘出。

　　【疏】中道正观。如幻三昧。能解无始无明根结。能于弹指超证无学。能起无方不思议用。此名佛法从因缘生。岂同世间所说粗相。(［雪浪云］非取世间等者。犹云。不取世间三缘和合生身等粗相也。不如忽兴。指三藏事中六度等)以佛无明永尽。得一切种智。故能知此结解因由。非余境界(［孤山云］世谓六凡。出世谓四圣。知此十界。皆因于心。随无明染缘。则出九界。随教行净缘。则出佛界。故法华云。佛种从缘生。涅槃云。亦有因缘。因灭无明。则得炽然三菩提灯)。

　　(○［引证］［宗镜云］楞伽经。佛告大慧。彼诸外道。无有常不思议。以无因故。我说常不思议有因。因于内证。安得同耶。是则真常亦因缘显。又经云。一切诸法。因缘为本。中论云。未曾有一法。不从因缘生。是故一切法。无不是空者。则真空中道。亦因缘矣。涅槃云。我观诸行。悉皆无常。云何知耶。以因缘故。若一切法从缘生。则知无常。是故。外道无有一法不从缘生。是故无常。则外道有因缘矣。释曰。此明外道在因缘内。执于缘相。以为常住。是故破之言无常耳。今明教诠因缘妙理。具常无常。岂得同耶)。

　　([?(○/○)]二别示所知)。

　　如是乃至。恒沙界外。一滴之雨。亦知头数。现前种种。松直棘曲。鹄白乌玄。皆了元由。

　　【疏】一切世间。色心染净。诸有境界。皆依无明而得住持。今无明已变成明。明即一切种智。佛既证得。一切境界。有何难了。是故即能皆了元由(［吴兴云］佛有权实二智。实智冥理。权智鉴物。权实一念。物理同时。肇公云。圣心无知。无所不知。上云发明世出世法。乃至皆了元由者。皆权智所鉴也。情无情等。照了不昧。显今解结之法。选择之义。鉴物宣然。固无差忒)。

　　(○［引证］［圆觉云］乃至得知百千世界。一滴之雨。犹如目睹。所受用物。疏曰。净心是圆觉自体。世界本在其中。观行成就。全合灵源。知雨渧数。固宜本分)。

　　(○［宗镜云］但解得一微尘法。即数得等周世界微尘。是以如来能知四大海水滴数。大地须弥。皆知斤两［贤首品偈云］摩醯。首罗智自在。大海龙王降雨时。悉能分别数其滴。于一念中悉辨了)。

　　([│/○]三总彰解益)。

　　是故阿难。随汝心中。选择六根。根结若除。尘相自灭。诸妄销亡。不真何待。

　　【疏】上文云。若能于此悟圆通根。与不圆根。日劫相倍。乃至汝今但于一门深入。入一无妄。彼六知根。一时清净。故云选择。下文云。见闻如幻翳。三界若空华。闻复翳根除。尘销觉圆净。是故诸妄销亡。不真何待。

　　([○@卍]二明次第二)。

　　([?(○/○)]一就事问答)。

　　阿难。吾今问汝。此劫波罗巾。六结现前。同时解萦。得同除不。不也世尊。是结本以次第绾生。今日当须次第而解。六结同体。结不同时。则结解时。云何同除。

　　［悫师疏］当明六根不可齐观。但依一根入证。自然销六【疏】此显六根不能顿解。但应从一根门。即得六根解脱。非谓六根相望。成次第耳。但观合显。义自昭然(［吴兴云］绾巾成结。虽有次第。黏湛成根。必无伦绪。不可以喻而难乎法也。盖言见闻觉知。六用差别。如次第绾生耳。选择六根。随于一根发观。如次第解也。悫师之解。斯会经意)。

　　(△［补遗云］观一根时。此根脱黏。余五圆拔。据一根居先。故云次第。终非约喻必次第解也。正同止观。去尺就寸之义)。

　　(△［标指］六结同体。结不同时。故下文云。理虽顿悟。乘悟并销。事非顿除。须次第尽［海印云］此答舒结伦次也。次第而绾者。借显生因识有。次第而解者。借显灭从色除)。

　　([?(○/○)]二约法合显)。

　　佛言。六根解除。亦复如是。此根初解。先得人空。空性圆明。成法解脱。解脱法已。俱空不生。是名菩萨。从三摩地。得无生忍。

　　【疏】此正明次第也。如下文云。初于闻中。入流亡所。所入既寂。动静二相。了然不生。如是渐增。闻所闻尽。斯则此根初解。先得人空也。尽闻不住。觉所觉空。即成法解脱也。生灭既灭。寂灭现前。即得无生忍也。维摩云。又此病起。皆由着我。是故于我。不应生着。既知病本。即除我想。当起法想。应作是念。但以众法。合成此身。起唯法起。灭唯法灭。当作是念。此法想者。即是颠倒。我应离之。云何为离。谓不念内外诸法。行于平等。谓我等涅槃等。所以者何。我及涅槃。是二皆空。乃至得是平等。唯有空病。空病亦空。此则维摩正就于身。作三空观门。故次第观而次第离。今经但于一根深入。自然粗执先断。次第以证。观行虽别。所得攸同。即正约圆顿观法。但从一根而入。非约六根顿解。故云次第。不同渐次法门。约钝根说。诸解云云。不能具叙。(［温陵云］了诸烦恼。皆由着我。则于我无著。离烦恼障。是得人空。了所知结。皆由着法。则于法无著。离所知障。是得法空。名法解脱。人法双解。是名俱空。而俱空亦空。心无所起。是从正受得无生忍也)。

　　(△［别行钞云］一生空无分别慧。谓证生空。人无我理。二法空无分别慧。谓证法空。法无我理。三俱空无分别慧。谓证二空。空无我理)。

　　(△［智论三十一］有二种空。众生空。法空。空空者。以空破内空外空内外空。破是三空故。名为空空。先以法空破内外法。复以此空破是三空。是名空空。空破五受众。空空破空)。

　　(△［海印云］任运先断见思。灭分段生死。此从观行以满十信也。成法解脱者。灭尘沙惑。分破无明。从初住去。历三贤以至登地也。俱空不生者。入初地。中中流入萨婆若海。历十地以至等觉也。结归观心。曰是名菩萨。从三摩地得无生忍)。

　　(○［吴兴云］小乘析观。乃是作意。先破人执。次破法执。然后会入空平等理。毗昙人空法不空。成实人法俱空。会入空平等理。谓偏真涅槃也。此涅槃亦空。名平等空。大乘体观人法无殊。空非前后。衍门三教。真名体观。通教但破界内二惑。不破界外二执。别教先内次外。圆教内外顿融。今言。此根初解。先得人空。亦犹前文如澄浊水。沙土自沉。盖任运而然。沇师以天台别教释之。孤山斥云。其失非小。应知人空。是破五阴假名。即见惑也。法空。是破五阴实法。即思惑也。乃至破涅槃净法。即无明也。俱空不生。即平等空。所空既尽。能空亦灭。如前火木。然诸薪已。亦复自然。如是三空。皆以中道而为观体。从所空言之。则有人法平等之异。故分三空。就能空言之。祗一真如空耳。空前知见立知。故特先言人空。一空一切空。其法执等。任运自空。故曰空性圆明等)。

　　(△［云栖云］人空法空。是六根上之人法也。根根有人法二执。亦根根有人法二空。虽有先后。而法尔如然。注引沙土自沈之文。盖菩萨本意。在断无明。自然粗垢先落。无先后中之先后也)。

　　(经文此宝华巾。乾道本。一本云此实华巾)。

　　大佛顶首楞严经疏解蒙钞卷第五(之一)

　　大佛顶首楞严经疏解蒙钞卷第五(之二)

　　海印弟子　蒙叟钱谦益钞

　　([○@●]三广引修证。即修行方便下。三大科之三。是中分七大科。一阿难请问圆根。二如来询诸圣众。三诸圣各说证门。四观音圆证耳门。五交光现瑞印可。六佛敕文殊简辨。七当机普会获益。尽六卷中经文。大文中。第二修行方便科。齐此。今初文四)。

　　([○@│]一阿难请问圆根四)。

　　([?∴]一述解伸疑)。

　　阿难及诸大众。蒙佛开示。慧觉圆通。得无疑惑。一时合掌。顶礼双足。而白佛言。我等今日。身心皎然。快得无碍。虽复悟知。一六亡义。然犹未达。圆通本根。

　　([?∴]二叙迷遇佛)。

　　世尊。我辈飘零。积劫孤露。何心何虑。预佛天伦。如失乳儿。忽遇慈母。

　　【疏】慧觉圆通。由蒙开示。本根入路。未得通明。故今申敬。欲求达解。背觉合尘。名为孤露。萍游六道。故曰飘零。忽然邂逅。厕为堂弟。名预天伦。由斯遭遇。如子得母。法身可久矣。

　　([?∴]三结愿彰益)。

　　若复因此。际会道成。所得密言。还同本悟。则与未闻。无有差别。

　　【疏】遭时遇佛。从兹得道。始觉合本。故云本悟。悟。觉也。既不曾迷。唯是一觉。夫何更有见闻之异。故云未闻无有差别。(［孤山云］禀言达理。了迷非迷。故云还同本悟。既昔本无迷。故今亦无悟。迷悟性一。本自常然。则闻后之性。与未闻性。无有差别)此略举六中之耳根也。阿难所请。意在此根。微露其机。求佛显发。如来知微敕众。各说悟门。观音乘机述怀。感应相济。化道曲成。于今受赐。岂得忘本。

　　(△［张无尽云］如二十五圣。各悟入圆通法门。若不密示秘严。达其本根。则与未闻。有何差别。集解唯是一觉等。误也)。

　　(△［云栖云］所得密言者。谓已领六解一亡之义。言本悟者。即悟知六解一亡也。只悟此义。未证秘严。即与未闻何异［私谓］无尽海眼。料拣集解。自雷庵温陵。逮近世海印云栖。皆宗其说。然谛观此文。上云。若复因此际会道成。下云。成就如来最后开示。启请郑重。良非聊尔。师资际遇。菩提道成。圆通本根。更得密言冥授。慧觉圆通。法尔自具。方信神珠。不从外得。故曰。则与未闻。有何差别。所谓悟了还同未悟时也。近师唯藕益标表密严。不傍时说。趣举其义。以助我焉)。

　　([?∴]四请示法门)。

　　唯垂大悲。惠我秘严。成就如来。最后开示。作是语已。五体投地。退藏密机。冀佛冥授。

　　【疏】秘密妙严。即首楞严定。最后开示。究竟说也。机微细念。静然不动。故曰退藏。即欲以湛旋其虚妄灭生。伏还元觉。故云冀佛冥授(［孤山云］圆通本根。佛若不说。余莫能解。故称秘严。五时教极。示灭非久。故此宣说。名为最后。口说身礼。显请既毕。唯以内心。默念为机。故云退藏密机。冀佛冥授。谓望佛冥鉴密机。授其要道也)。

　　([○@│]二如来询诸圣众)。

　　尔时世尊。普告会中。诸大菩萨。及诸漏尽。大阿罗汉。汝等菩萨。及阿罗汉。生我法中。得成无学。我今问汝。最初发心。悟十八界。谁为圆通。从何方便。入三摩地。

　　【疏】从佛口生。从法化生。得佛法分。名生我法。向下虽有二十五门。诸圣入道。总而摄之。不离十八。故举以问。令各叙述。(［孤山云］二十五圣。观十八界。及以七大。乃开合之殊耳。识大合于六识。根大合于六根。余五大总收六境。以六境之体。不出地水火风及空。故但言十八。则已摄七。文云。十方如来。于十八界［二］修行。皆得圆满无上菩提。又此十八。祗是六根。以各开根境识三故。是则言其六根。其义亦周。故曰令汝生死安乐。唯是六根。更非他物)。

　　(○［已下合释圆通］［孤山云］或曰。涅槃说身因。而皆小圣。净名入不二。则俱大士。唯此二十五圣。大小相参。而云方便多门。归元不二。且陈那身子。近悟偏空。普贤弥勒。久证圆理。久近两异。偏圆二殊。安得圆通。其归一揆。答曰。涅槃叙昔。则大无小分。净名方等。则大隔小乘。其谈所证。岂得相混。今经二乘作佛。与法华同涂。阐提有性。将涅槃共辙。教以开显。偏即圆融。故使鹿苑之所证。同成一乘之顿理。均乎普贤。谅无惭德。此约实行声闻也。若乃内閟大道。外现小乘。则鹿苑已来。何尝非大。既经发迹。一揆何疑。此约权行声闻也。悟理既同。谁拘远近。以此观之。小大相参之说。怡然理顺。远近偏圆之惑。涣然冰释)。

　　(○［吴兴云］若陈那等。本大迹小。鹿园所证。不亦小乎。妙音密圆。但是闻生灭四谛。中阿含云。我至波罗奈。击妙甘露鼓。又云。如来说法。初中后妙。岂彼妙名。便同法华。诸圣说竟。如来方告文殊。彼等修行。实无优劣。斯则开权会实之明文也)。

　　(○［海印云］此秘严之旨。乃佛自证根本法门。果海离言。曲垂说示。故假二十五圣。各说方便。意显三科七大。随处还元。大小三乘。一往趁入。是以诸圣奉敕。用解先登。或析色体色。以取单真。或即俗离俗。要归中道。偏圆㸦焕。星月交罗。深浅齐驱。牛羊共渡。门门总是圆通。法法全成解脱。苟能入此三昧。证是妙门。随境而常光普照。应念而诸佛现前。水流风动。共演一音。世界山河。全呈圆观。是以圆觉修心。有二十五轮之观网。首楞入道。有二十五行之妙门［私谓］此圆通根本法门。所谓密言密机。秘严冥授。非诸圣莫证。非佛莫知。如身子等。自叙本地。咸云旷劫。而岳师广引阿含。追寻鹿苑。比量小大。科简偏圆。古师近德。弹驳多文。今独标憨大师会通一章。举一例诸。无容繁叙)。

　　([○@│]一诸圣各说证门四)。

　　([○@卍]一灭尘合觉证六)。

　　([?(○/○)]一憍陈如三)。

　　([│/○]一遇佛获悟)。

　　憍陈那五比丘。即从座起。顶礼佛足。而白佛言。我在鹿苑。及于鸡园。观见如来。最初成道。于佛音声。悟明四谛。

　　【疏】憍陈那。姓也。此云火器。其先事火。从此命族。(［法华文句记云］其先事火者。虽事火者多。非初得道。火不成德。故初得道。得照烧名。以火有照烧二义故。照暗因灭。烧物果亡)五比丘。具第一卷。佛得果已。思度五人。即往为彼三转法轮。问言解否。陈那先答。已解已知。诸天在空。亦言其解。故佛命彼。名阿若多。阿若多者。此云解也。或言已知。(［文句记云］此翻已知。或言无知。非无所知也。乃是知无。梵音倒耳。所知之无。即知真谛。以无生智为名也。或翻为得道［增一云］我佛法中。宽仁博识。初受法味者。拘邻如比丘第一［章安云］在先得道。是最初上座。左面右面前佛灭度。持法领法。于今未来。为最后座首)鸡园。精舍名也。(［中阿含云］佛灭度后。诸上德比丘。皆住鸡园)。

　　([│/○]三正陈悟旨)。

　　佛问比丘我初称解。如来印我。名阿若多。妙音密圆。我于音声。得阿罗汉。

　　【疏】虽悟四谛。复了音声本常。微妙圆满。未尝生灭。唯一觉性。此则了音声性空。唯如来藏。故云妙音密圆。此经所明圆通法门。唯取实证。则不可约相。而解。下文言二十五无学。皆言修习。真实圆通。彼等修行。实无优劣。前后差别。故知此文。正是入音声慧法门。了声实相也(［释要云］了唯声法门。离声更无一法。一切法趣声也［直解云］音即四谛法音。四谛粗浅。从此发真。故曰妙音)。

　　△［宗镜古释］憍陈那因声悟道。妙音密圆。若有能所。未得名密。悟四谛理。惟能闻及所闻。皆是自心。心即是本觉光明。圆照法界。始觉智心。亦圆照法界。即是因声得悟。一切众生依此观。亦是解脱。若闻声可意不可意。生憎爱。便被声缚。但观心海中。是声出处。以心海元无有相。心虽含声。声亦无相。无相。即于一切音中而得解脱(［无尽云］三问解不。三答已解。佛以解印。非音声得道而何)。

　　([│/○]三结酬所问)。

　　佛问圆通。如我所证。音声为上。

　　(［温陵云］二十五门。初标音声。以此方教体故)。

　　(○［法华文句云］长夜巨寝。无人能觉。日光未出。明星前现。憍陈如初得无生智。譬若明星在众明之始。一切人智明。无如陈如。故名阿若。最先破暗。莫过明星。陈如亦尔。一切人暗灭。无前陈如。故名阿若)。

　　([?(○/○)]二优波尼沙陀三)。

　　([│/○]一值佛显悟)。

　　优波尼沙陀。即从座起。顶礼佛足。而白佛言。我亦观佛最初成道。观不净相。生大厌离。悟诸色性。

　　【疏】亦云优波尼杀昙。此言近少。或云尘性。谓微尘是色之近少分也。(［清凉云］此不近少。谓少许相近。以类之分也。亦云近对。或云极少。音义译为坞波尼杀昙。邬波。近。泥杀昙。少也)因观不净白骨微尘。故以为名。由多贪欲。故作此观以为对治。复了色尘本如来藏。故云悟诸色性(［吴兴云］不然。观不净相。正是小乘无漏行法。悟诸色性。乃声闻悟性念处。南岳云。观五阴理性。是性念处)。

　　(△［私谓］优波尼观不净相。作白骨微尘观。因此观。了知色尘即如来藏。悟实相中道。岳师引次第禅门。九想对治。谓是小乘无漏行法。究竟成就九想。发真破惑。不许是俱罗汉。而但许慧罗汉。则泥而不通矣。龙树释论。释初品中。八背舍九想诸声闻法云。以是九想披析。见是身相。贪嗔三毒薄故。一切九十八使山皆动。九想虽是不净观。依是能成大事。菩萨怜愍众生。知众生三毒因缘。为着色众生。说是青瘀想等。破除内外所著身相。是为菩萨行九想观。涅槃圣行品。菩萨如是。专念观时。除去皮肉。唯观白骨。章安云。菩萨以大涅槃心。修业法。如浮囊白骨八苦等观。今云观不净相。生大厌离。即同菩萨行。九想观。非如声闻。厌离求涅槃也。岳师局引禅门。故为刊正)。

　　([│/○]二正陈悟旨二)。

　　([?(▽/○)]一观成得道)。

　　以从不净。白骨微尘。归于虚空。空色二无。成无学道。

　　【疏】初作不净想。后入骨锁观。皆为治贪。复因骨锁。入析色明空。(［禅波罗蜜云］不净观中。有三种善根发相不同。一九想善根者。亦于欲界未到静定。心中忽然见他男女。死尸䏺胀惊悟自伤。往昔惛定厌患。所受五欲。永不亲近。或见青瘀。血涂脓烂。啖残狼藉。白骨散坏等相。此为九想善根发相。二明背舍善根发者。亦于此中。忽见内身不净。䏺胀狼藉。或见自身白骨。从头至足。节节相拄。乃至骨人。光明昱耀。定心安隐。厌患五欲。不着我人。此是背舍善根发相。三明大不净观善根发者。云云)复因此空。见色实相。悟中道理。色之与空。唯一实性。故云空色二无。(［吴兴云］修对治法。成就九想。发真破惑。即坏法罗汉也。备如次第禅门)。

　　([?(▽/○)]二重指释成)。

　　如来印我。名尼沙陀。尘色既尽。妙色密圆。我从色相。得阿罗汉。

　　【疏】从悟得名也。真善妙色。即毕竟空。相尽性显。悟如来藏。周遍法界。故曰密圆。成于无学(［补遗云］先叙昔证。成无学道。在小也。色尘既尽去。叙圆通)。

　　(△［熏闻云］九想成时。得慧解脱。于诸色相。发明无漏。故曰妙色妙圆。按岳师不许昔小今大。判下诸声闻。多是小乘观。实有灭空之义。诸菩萨所悟。亦应有历别圆融之异。今以开显为宗。概从刊削)。

　　([?(▽/○)]三结酬所问)。

　　佛问圆通。如我所证。色因为上。

　　([?(○/○)]三香严童子三)。

　　([│/○]一叙承尊教)。

　　香严童子。即从座起。顶礼佛足。而白佛言。我闻如来。教我谛观诸有为相。

　　【疏】观香悟道。得童真位。名为童子。(［会玄记云］言童子。表初入佛法故。亦显非童真行。不能入故。经中呼文殊善财等。诸大菩萨为童子者。即非稚齿)观有为相不的言香。如云一切有为法。如梦幻泡影等。

　　([│/○]二依教修观三)。

　　([?(▽/○)]一标观境)。

　　我时辞佛。宴晦清斋。见诸比丘。烧沉水香。香气寂然。来入鼻中。

　　【疏】我于向晦。宴然安息。在于清净之室。洗心之处。故名清斋。静室闻香。是有为相。即所观境也。

　　([?(▽/○)]二正观察二)。

　　([?╳]一观行)。

　　我观此气。非木非空。非烟非火。去无所著。来无所从。

　　【疏】木空烟火。以理推穷。非香生处。既来无因。去复何往。以何为香。而馨我鼻。此则观察香无生也。

　　［资中］非木等者。观性空也(［熏闻云］言性空。必推四性。当以木为自。烟火为他。和合为共。空为无因。此似衍门观幻有即空之相)。

　　([?╳]二观益)。

　　由是意销。发明无漏。如来印我。得香严号。

　　【疏】香既无生。复何分别。故云意销。分别不有。能所俱亡。真觉不动。湛然常遍。尘垢既销。圆明妙净。故号香严(［交光云］发明无漏。达炽然香体。即如来藏心。香严以妙香庄严法身也)。

　　([?(▽/○)]三重释成)。

　　尘气倏灭。妙香密圆。我从香严。得阿罗汉。

　　【疏】相尽归如。真香妙发。一念不辨。即登无学(［标指］妙香密圆者。性香清净也)。

　　(△［吴兴云］前云香严童子。则从菩萨受称。今云得阿罗汉盖叙往昔所证。如月光童子。初得小果。复于佛所。得童真名。预菩萨会)。

　　([│/○]三结酬所问)。

　　佛问圆通。如我所证。香严为上。

　　([?(○/○)]四药王药上三)。

　　([│/○]一叙宿因)。

　　药王药上二法王子。并在会中。五百梵天。即从座起。顶礼佛足。而白佛言。我无量劫。为世良医。口中尝此娑婆世界。草木金石。名数凡有十万八千。如是悉知苦酢咸淡甘辛等味。并诸和合俱生变异。是冷是热。有毒无毒。悉能遍知。

　　【疏】堪任补处。绍继佛种。令不断故。名法王子。五百梵天。是彼徒属。未详缘起。叙昔为医。能疗众疾。尝药知味。分别性用。对治不差。昔既妙辩味尘。今亦因此发悟。

　　(○［引证］［观药王经云］过去有佛。号琉璃光。有比丘名曰藏。宣布正法。有长者名星宿光。闻说法故。将呵黎勒诸药。奉日藏大众。愿我未来。能治众生身心两病。举世欢喜。立名药王。弟名电光明。以醍醐上妙之药供养。立名药上)。

　　(△［悲华云］愿贤劫一千佛已。我皆供养。诸佛入灭。我皆起塔。劫尽苦世。我皆救护。刀兵疾疫。作大医王。然后作佛。宝藏佛言。今日字汝。为大净药王。在后作佛。即楼至如来)。

　　(△［十二门论云］大乘者。普贤文殊大人之所乘也。药王以苦行乘乘。观音以三昧乘乘。佛嘱累已。大事功毕。故为乘乘之人)。

　　([│/○]二获现悟二)。

　　([?(▽/○)]一正陈悟旨)。

　　承事如来。了知味性。非空非有。非即身心。非离身心。分别味因。从是开悟。

　　【疏】观味之因。从何而有。空有身心。若即若离。俱无生处。了知。即观察也。无生处故。尘味寂然。分别即息。能所亡泯。二俱绝朕。唯是一味清净宝觉。故云从是开悟。即证无生忍也(［吴兴云］由事佛故。必闻正法。即于味性。了生无生。空有。味尘也。身心。舌识也。以味从合中知。故相对言之。味非空故。非离身心。味非有故。非即身心。中道之性。于是乎显)。

　　(△［温陵云］分别味因。谓了知味性。发明非空离即之圆因。乃指圆通本根。非谓因之悟入也。色因水因等同此)。

　　([?(▽/○)]二蒙印获益)。

　　蒙佛如来。印我昆季。药王药上。二菩萨名。今于会中。为法王子。因味觉明。登位菩萨。

　　【疏】发觉明悟。由了药味。故印此人。药王药上。

　　([│/○]三结酬所问)。

　　佛问圆通。如我所证。味因为上。

　　([?(○/○)]五䟦陀婆罗三)。

　　([│/○]一遇佛开悟)。

　　䟦陀婆罗。并其同伴。十六开士。即从座起。顶礼佛足。而白佛言。我等先于威音王佛。闻法出家。于浴僧时。随例入室。忽悟水因。

　　【疏】䟦陀婆罗。云贤护。(大论翻为善守。思益云。若众生闻名。毕竟得三菩提。故云善守。孤山云。此云贤守。自守护贤德。复守护众生。或云贤首。以位居等觉。众贤之首。亦名䟦陀和。此云善护。善即贤也。王城在家菩萨。言开士者。菩提萨埵。无正名译。安师云。开士始士。荆溪云。心初开故。始发心故。净名疏云。古本翻为高士)准法华说。威音王佛。有二万亿。相继出世。此人初佛。像法之中。为上慢者。毁常不轻。由是堕狱。经于千劫。罪毕得出。值后威音。出家获悟。(资中文)随例入俗。观此水性。了不可得。不从因生。故悟水因。

　　([│/○]二正陈悟旨二)。

　　([?(▽/○)]一叙悟获益)。

　　既不洗尘。亦不洗体。中间安然。得无所有。宿习无妄。乃至今时。从佛出家。令得无学。

　　【疏】尘无自性。才生即灭。体是幻有。性相本空。水无所因。安然不动。三俱无得。孰为浴事。无始妄习。顿然销落。乃至今时。得成无学(［吴兴云］水因所触之因也。尘体。能触之缘也。尘既无染。体亦常净。能所如幻。二边俱空。中问觉触之心。安然契性矣)。

　　(△［云栖云］谓水洗尘。尘无自体。冷暖涩滑。何尘被洗。谓水洗体。体属四大。地水火风。何体被洗。外尘内体。内外俱亡。安有中间。为水洗者。从此悟入。相尽性现。本如来藏。斯为妙触也)。

　　(○［释文］宿习无妄。依长水本释云。谓宿劫妄习。如增上慢。毁常不轻是也。他本宋雕者。并作宿习无忘。谓宿命智无忘失。故云乃至今时。语意相应。二本皆通)。

　　([?(▽/○)]二重指释成)。

　　彼佛名我䟦陀婆罗。妙触宣明。成佛子住。

　　【疏】由斯观察。尘触既尽。妙触现前。得无生忍。名佛子住。以善能守护。令妄不起。令觉不动。名䟦陀婆罗(［标指］触具三和。今翻为三德秘藏。故名为妙)。

　　([│/○]三结酬所问)。

　　佛问圆通。如我所证。触因为上。

　　【疏】因触悟道。故云触因。

　　([?(○/○)]六迦叶三)。

　　([│/○]一叙遇胜缘三)。

　　([?(▽/○)]一佛在依学)。

　　摩诃迦叶。及紫金光比丘尼等。即从座起。顶礼佛足。而白佛言。我于往劫。于此界中。有佛出世。名日月灯。我得亲近。闻法修学。

　　【疏】摩诃迦叶。云大饮光氏。名毕钵罗。头陀上行。众推无上。紫金光尼。在家时妇。缘起如常。日月灯所。便得亲近。闻法修行(［法华文句云］此翻大龟氏。或翻光波。亦言饮光。迦叶身光。能映物故。名毕钵罗。是母祷树得故。增一云。妇名婆陀。其家千倍。胜瓶沙王。付法藏言。毗婆尸佛灭后。塔像金色缺坏。时有贫女。丐得金珠。倩匠为薄。金师欢喜。治莹佛毕。立誓为夫妇。九十一劫。人中天上。身恒金色。心恒受乐。又经云。身有三十相。剡浮那陀金。在浊水底。光彻水上。迦叶身光。胜于此金。身光照一由旬。故诸天请结集时赞言。其形譬如紫金柱。上下端严妙无比。舍此家业。又纳金色妇。迭卧无欲。舍而出家。身披无价宝衣。截为僧伽梨四叠。奉佛为座。如是三舍。世无伦匹。佛弟多名迦叶。如十力三迦叶等。皆是大人。于诸同名中最长。增一阿含。佛法中行十二头陀。难行苦行。大迦叶第一。故标大迦叶也)。

　　([?(▽/○)]二灭后遵承)。

　　佛灭后度。供养舍利。然灯续明。以紫光金。涂佛形像。

　　【疏】室利罗。云如来体骨。(或云设利罗。此云骨身。亦云灵骨。通名舍利。光明云。此舍利者。是戒定慧之所熏修。最上福田)然灯涂金。皆是身金光耀之因。累劫皆尔。非止一佛。故得然也。

　　([?(▽/○)]三由因感果)。

　　自尔已来。世世生生。身常圆满。紫金光聚。此紫金光比丘尼等。即我眷属。同时发心。

　　([│/○]二正陈悟旨二)。

　　([?(▽/○)]一陈观行)。

　　我观世间。六尘变坏。唯以空寂。修于灭尽。身心乃能度百千劫。犹如弹指。

　　【疏】六尘生灭。是意家境。今观此法。本自不生。今则不灭。以心生故种种法生。心灭故种种法灭。心不见心。无相可得。能所都寂。法性现前。身之与心。本来不动。故令能度多劫如弹指也(［孤山云］修于灭尽。即九次第中。灭受想定也。今于鸡足山。尚入此定。以待弥勒)。

　　(△［讲录云］此观六尘。正观在法尘。由法尘乃前五尘落谢影子。故兼言之。法尘托意识。暂现即过。刹那生灭。厌此变坏。加修空观。入灭尽定。此定能断意根。空法尘。定深想灭。故能度多劫。如弹指顷)。

　　([?(▽/○)]二重释成)。

　　我以空法。成阿罗汉。世尊说我。头陀为最。妙法开明。销灭诸漏。

　　【疏】尘法既空。妙法宣现。故获无漏。成无学果。

　　(○［法华文句］初从佛闻增上戒定慧。即得无漏。受乞食法。行十二头陀。逾老不舍。后时佛语。汝年高可舍乞食。归众受食。可舍粗重粪埽衣。受坏色居士轻衣。迦叶白佛。佛不出世。我当为辟支佛。终身行头陀。我今不敢放所习。更学余者。又为当来世作明。未来世言。上座迦叶。为佛所叹。我亦当学难行苦行。佛言善哉。头陀既久。须发长。衣服獘。来诣佛所。比丘起慢。佛命就佛半座共坐。迦叶能负荷佛法。至未来佛。付法传衣。然后入灭。迦叶将隐。密上天礼佛发。为诸天说法乃去。头陀者。约教名抖擞抖擞。十二种过。义通四教也)。

　　([│/○]三结酬所问)。

　　佛问圆通。如我所证。法因为上。

　　(已上六人依尘开悟)。

　　([○@卍]二旋根归性证五)。

　　([?(○/○)]一阿那律三)。

　　([│/○]一叙悟因由)。

　　阿那律陀。即从座起。顶礼佛足。而白佛言。我初出家。常乐睡眠。如来诃我。为畜生类。我闻佛诃。啼泣自责。七日不眠。失其双目。世尊示我。乐见照明。金刚三昧。

　　【疏】或阿泥楼豆。或阿㝹楼驮。皆梵音小转。此云无灭。或云如意。(此翻无贫。亦如意。亦无獦。名也)是佛堂弟。白饭之子。(［法华文句］师子颊生三饭。斛饭二子。长摩诃男。季阿那律。净饭王之侄儿。斛饭王之次子。世尊之堂弟。阿难之从兄。罗云之叔。非聊尔人也)多乐睡眠。如来诃云。咄咄胡为睡。蛳螺蚌蛤类。一睡一千年。不闻佛名字。常言半头天眼。今言金刚三昧。此显实证。与昔不同。当以意得(［孤山云］此经开显。故约内闷以谈。昔引物机乃约现小而说)。

　　(△［净名疏云］作意境界。忆数对阿那律。因其失眼。佛令起此数。修天眼入道。故声闻中。天眼第一。夫修天眼。必须住心缘境。取日月星光相而修。发天眼通也［文句云］忆数对阿那律。忆动发取境。修天眼。易三摩提。那律精进。七日七夜。眼睫不交。眼是眠食。即七日不眠。眼则丧睛。失肉眼已。佛令求天眼。系念在缘。四大净色。半头而发。彻障内外。明闇悉睹)。

　　(△［直解云］天台言。系念在缘。经文标三昧名。正系念在缘之义。眼失见故。最初作想。乐见障外之色。则系外缘而乐见也。照明属智。发智乐见。而照明故。定力现前。自然开明。发本心光。照破色相。譬如破惑。发本真见故。称金刚。此定断一切结。如金刚能断一切故)。

　　(△［吴兴云］非谓金刚唯喻大定。地论云。二乘得金刚喻定。如阿难入电光三昧。此喻小乘无漏之智耳［私谓］岳师抑金刚三昧为小。如阿难求尽残漏。廓然得悟。如电光出。如是入金刚定。断最后思惑。作大阿罗汉。恐未应判居小乘也。净觉于圆通一门每多诤论。故委辨之)。

　　([│/○]二正陈悟旨)。

　　我不因眼。观见十方。精真洞然。如观掌果。如来印我。成阿罗汉。

　　【疏】金刚三昧。所发之用。同佛见用。故云精真洞然。见十方也。

　　(○［净名经云］阿那律答梵王。吾见此释迦牟尼佛土。三千大千世界。如观掌中庵摩勒果)。

　　(△［智论云］阿泥卢豆。色界四大造色。半头清净。是天眼。佛天眼。四大造色。遍头清净。是为差别)。

　　(△［法苑珠林云］依如来教。修得天眼。重复思惟。便得罗汉。凡得罗汉。皆有三眼。（肉眼天眼慧眼）三眼视者。恐肉眼乱天眼。争功精粗。以杂眼故。专用天眼。观大千界。精粗悉睹。故言天眼第一)。

　　(△［翻译集云］净名疏。引首楞严半头天眼。神悟云。齐眉上半。如琉璃明彻。此违首楞明前不明后。南屏云。前之半头。见大千界。但见于前。不见于后。则违净名疏。那律修得四大清净造色。半头天眼。从头上半。皆是见色。今约而通之。净名疏以头上为半者。乃示天眼之体也。天眼以报得者。在肉眼中。以修得者。在肉眼外。既在眼外。则发半头之色。虽半头净。及其视物。但见前矣。所以首楞约用说焉。然声闻所发。天眼半头。与佛全头。优劣硕异。佛能见一切佛土。那律但见大千。二乘虽有天眼。作意欲见千界。乃至大千。净名云。佛得真天眼。常住三昧。不以二相见诸国土。又肇公云。二乘在定则见。不在定则不见。如来未尝不定。未尝不见。故常在三昧也。荆溪云。若约那律。失眼出观。但同世人。坏眼不见。（那律有倩诸比丘缝三衣缘）若那律天眼。与大梵王有四异。一报修异。如上说。二总别异。净名疏云。梵王是总相见。见不分明。那律及诸罗汉。皆别相见。见则了了。三自他异。梵王报得。于自住处见。余方不见。那律以修根本得。五种四禅。八色清净。发真天眼。随所至处。皆见三千。四通明异。梵王天眼。是通非明。罗汉天眼。是通是明)。

　　([│/○]三结酬所问)。

　　佛问圆通。如我所证。旋见循元。斯为第一。

　　【疏】旋其妄见。循彼真元。尘见既销。精真洞发。一切无碍。岂止障外细色而已(［补遗云］旋根本之妄见。循藏性之真元。圆通之要也)。

　　([?(○/○)]二周利槃特三)。

　　([│/○]一叙其因由)。

　　周利槃特迦。即从座起。顶礼佛足。而白佛言。我阙诵持。无多闻性。最初值佛。闻法出家。忆持如来。一句伽陀。于一百日。得前遗后。得后遗前。佛愍我愚。教我安居。调出入息。

　　【疏】周利槃特伽。云蛇奴。于路所生。或云继道。(翻译引佛本行经。长者之女。随夫他国。二度产子于路。大即周陀。或云周利。此云大路边生。小即莎伽陀。或云槃陀伽。此云小路边生。又翻继道。以其弟生。继于路边。故准此。则槃特伽乃周利之弟。增一阿含。朱利槃兄曰。汝不能持诵。还作白衣。槃特诣祇桓门泣泪。知槃特有兄也)性多愚钝。过去为大法师。善解经论。有徒五百。秘吝佛法。不肯教人。后生暗钝。(［宝积曰］吝惜法故。得不闻障报。依不闻故。得愚痴报［手鉴云］成论。悭有五种。五曰法悭。法悭有七报。后生暗钝。法悭之余报也)以宿善故。遇佛出家。五百比丘。同教一偈。经九十日。不得成就。为治散乱。教数息也。(［法句经云］槃特出家。禀性暗塞。佛令五百罗汉。日日教之。三年之中。不得一偈［譬喻经云］持绳至后园树下。欲自绞死。佛化树神呵曰。迦叶佛时。卿作三藏沙门。有五百弟子。吝惜经义。世世所生。诸根暗钝。但当自责。何为自残。世尊即现光像。为说妙偈。思惟偈义。即入定意。寻在佛前。得罗汉道。自识宿命。无数世事。三藏众经。即贳在心)。

　　(△［增一云］佛语槃特。勿怖我。成无上觉。不由汝兄。手牵诣净室。教执埽帚。令诵。诵埽忘帚。诵帚忘埽。经数日。埽帚更名除垢。槃特思念。灰土瓦石若除。即清净也。结缚是垢。智慧是除。我今以智慧。埽除结缚也［功德论云］系心拭屣物。中念忆禅定。除心垢法。乃得罗汉。如此蒙蒙。尚得圣道。何况利人)。

　　([│/○]二正陈悟旨)。

　　我时观息。微细穷尽。生住异灭。诸行刹那。其心豁然。得大无碍。乃至漏尽。成阿罗汉。住佛座下。印成无学。

　　【疏】初观息风。念念生灭。微细穷尽。生灭无从。息风既空。心亡分别。豁然大悟。一切无碍。此则岂唯对治散乱。亦乃见息实相矣(［温陵云］佛令数息摄心。因而了悟生住异灭。诸行无常。故返生灭息。循无生而得圆证)。

　　(△［殷氏迈曰］华严论谓刹那是极短促。念虑不及之际。一念具九十九刹那。一刹那具九十九生灭。推穷了悟。一息之外。别无一息可得。此所以尘销觉净。豁然得大无碍也)。

　　(△［孤山云］此似于数息中。修六妙门观［圆觉疏云］修出入息。有六妙门。一数。二随。三止。四观。五还。六净。［钞云］修出入息。非唯系心不散。抑亦易悟无常。万物皆由此息而有。今觉此气息。都无根源。易悟诸法空故。瑞应经说。世尊初诣道树。加趺坐草。欲习佛法。内思安那般那。（此云出息入息）一数二随。乃至六净。万行开发。降魔成道)。

　　([│/○]三结酬所问)。

　　佛问圆通。如我所证。返息循空。斯为第一。

　　【疏】返生灭息。循无生空。从息发明。斯为无上。

　　(○［删修］张无尽海眼经。依阿含大论。佛愍槃特。教以守口摄意身莫犯。如是行者得度世。槃特诵偈上口。佛为解说。㸌然心开。得罗汉道。增一及法句经。亦不云调息。今删廿六字。添二十字。庶与经论无违。又二十五门阙思而剩鼻。减息入思。观门具足。下文文殊偈。亦修三句。惠印云。经论不言调息。恐是译有详略。无尽删修足十八界。减息入思。恐非经意［私谓］无尽删修。敢于变乱经文。改窜偈颂。非圣用罔。莫此为甚。印师尊奉海眼。缪谓面决金颜。今于此文。未免退有后言。则予亦可以无讥矣)。

　　([?(○/○)]三憍梵钵提三)。

　　([│/○]一叙悟因由)。

　　憍梵钵提。即从座起。顶礼佛足。而白佛言。我有口业。于过去劫。轻弄沙门。世世生生。有牛呞(呞音诗)病。如来示我。一味清净。心地法门。我得灭心。入三摩地。

　　【疏】亦云笈房钵底。此云牛呞。牛凡不食。亦事虚哨。此人口相。如牛之哨也。大论出缘。与经有异。(［法华文句］此翻牛呞。无量寿翻牛王。增一云牛迹。昔五百岁。曾为牛王。牛若食后。恒事虚哨。余报未夷。唼唼常嚼。时人称为牛呞。（呞尔雅作龄郭璞云食之已久复嚼出之）［功德论云］牛脚比丘。以二事不得居世间。此比丘却似牛甲。食饱则哨。若外道见。生诽谤心。佛遣上天。在善法讲堂坐禅)教观舌根。尝味得道。当得心地。一味法门。了味之知。从此永灭。故云灭心。入三摩地(［孤山云］了味无味。名为一昧。虽举味尘。盖显于舌。故下即云。观味之知。能知乃舌耳)。

　　(△［论补云］此圣者有牛呞病。异舌知味。故如来示以一味清净法门。令于舌本。观味旋知。自尔缘虑心灭。入于正定。大论云。如来教观舌根。尝味入道。当得心地一味法门。则知此经所叙教缘。有所略也。按教观舌根。义本大论。张无尽漫以静观心地。料拣古释。不应理)。

　　([│/○]二正陈悟旨二)。

　　([?(▽/○)]一叙观行)。

　　观味之知。非体非物。应念得超。世间诸漏。

　　【疏】观此尝味之根。不自体生。不他物生。各犹无生。共岂能有。缘中不得。非缘亦无。了味之知。竟从何有。一根既尔。诸根亦然。由是应念。得超诸漏(［孤山云］非体。舌也。非物。味也)。

　　([?(▽/○)]二叙观益)。

　　内脱身心。外遗世界。远离三有。如鸟出笼。离垢销尘。法眼清净。如来亲印。登无学位。

　　【疏】根复故内脱。尘销故外遣内外既亡。孰为三有。想相为尘。识情为垢。二俱远离。得无生忍。故云法眼清净(［论补云］反观舌味之知。非觉非物。则精真现前。如是世间诸漏。应念超越。得意生身。如鸟出笼。飞腾自在)。

　　([│/○]三结酬所问)。

　　佛问圆通。如我所证。还味旋知。斯为第一。

　　【疏】旋妄根尘。归真实相。心地法门。一时开显。此为第一。

　　([?(○/○)]四毕陵伽婆蹉三)。

　　([│/○]一叙悟因由)。

　　毕陵伽娑蹉。即从座起。顶礼佛足。而白佛言。我初发心。从佛入道。数闻如来。说诸世间。不可乐事。乞食城中。心思法门。不觉路中。毒刺伤足。举身疼痛。

　　【疏】此云余习。呼恒河神为小婢。非是故心。由过去为婆罗门。我慢余习耳。(［智论云］长老毕陵伽婆蹉。常患眼痛。是人乞食。常渡恒河水。到水边弹指咄言。小婢。住莫流水。即两断而过。恒神诉佛。佛令忏谢。合掌。语恒神言。小婢莫恼。今忏谢汝。大众笑之。云何忏谢。而复骂耶。佛语恒神。当知非恶。此人五百世生婆罗门家。常自憍贵。本习如此［增一云］树下苦坐。不避风雨。婆蹉比丘第一)最初入道。闻佛所说世间苦空。无常不净。都不可乐。因行乞食。思入此观。忽遇苦缘。故云疼痛(［标指］此观身根入道。如来令观一切有为法。皆如幻故)。

　　(△［温陵云］思观不可乐法。而触不可乐事［净名经］迦旃廷白佛。忆念昔者。为诸比丘。略说法要。谓无常义。苦义。空义。无我义。寂灭义)。

　　([│/○]二正陈悟旨二)。

　　([?(▽/○)]一叙观行)。

　　我念有知。知此深痛。虽觉觉痛。觉清净心。无痛痛觉。我又思惟。如是一身。宁有双觉。

　　【疏】念。观也。知。觉也。因痛起观。观我此身。有于知觉。觉此深痛。然虽起观。观觉及痛。(［释要云］虽觉觉痛者。虽觉。即能观也。虽观能觉知。所觉痛也)觉清净心。无痛无觉。(觉清净心者。觉亦观也。无痛痛觉者。无所觉痛。及能觉痛之觉也)以根尘念虑。妄身中有。真净心无。又更观察。觉痛之心。净心之觉。即成二觉。从何而有。一身二觉。应成两佛。(双觉者。两观也。即能观观慧也)故知此觉。皆属虚幻。清净心中。一无所有(［温陵云］我念有知。知此深痛者。以因而正观。为有知心。知此深痛也)。

　　([?(▽/○)]二明得悟)。

　　摄念未久。身心忽空。三七日中。诸漏虚尽。成阿罗汉。得亲印记。发明无学。

　　【疏】有所得心。一念不起。名之为摄。当尔之际。能觉所觉。能观所观。一时俱寂。无分别智。即得现前。证无生忍。故云身心忽空(［标指］诸漏虚尽者。欲有无明。三漏顿除也)。

　　([│/○]二结酬所问)。

　　佛问圆通。如我所证。纯觉遗身。斯为第一。

　　【疏】能观所观。能痛所痛。寂无一法。故云纯觉遗身(［论补云］身心既空。纯觉之现前。所知之性身遗忘矣)。

　　([?(○/○)]五须菩提三)。

　　([│/○]一叙宿悟)。

　　须菩提即从座起。顶礼佛足。而白佛言。我旷劫来。心得无碍。自忆受生。如恒河沙。初在母胎。即知空寂。

　　【疏】须菩提。云空生。亦善现等。以生时现空。心达于空。常行空行。故以为名。既云旷劫。如恒河沙。便知空寂。岂止今日。方始证得(［智论云］须菩提于弟子中。得无诤三昧第一。好行空三昧。于石窟中住。自思惟。佛从忉利天下。四众庄严。佛常说。若人以智慧眼观佛身。则为见佛中最。今此大众。势不久停。磨灭之法。皆归无常。因此无常。观之初门。悉知诸法。空无有实。作是观时。即得道证。佛告莲华色比丘尼。非汝初礼。须菩提最初礼我。所以者何。须菩提观诸法空。是即见佛法身。得真供养。以是故。须菩提常行空三昧。与般若波罗蜜相应。又常行无诤三昧。与菩萨同事。巧便乐说一种空相法门。须菩提常行乐空。故能巧说空)。

　　([│/○]二明悟旨二)。

　　([?(▽/○)]一悟但空)。

　　如是乃至。十方成空。亦令众生。证得空性。

　　【疏】以修空观。了心空寂。一切依正。自他染净。乃至十方。由心变者。悉皆成空。自行既尔。亦令他人证得空性。此一向空。未能具法。故云但空。

　　([?(▽/○)]二悟中空)。

　　蒙如来发。性觉真空。空性圆明。从阿罗汉。顿入如来。宝明空海。印成无学。解脱性空。我为无上。

　　【疏】性觉真空。即中道理。以空是如来藏故。满足周遍。具一切法。光明遍照。法界性故。如摩尼宝。随意出生。如大溟㴾。深广含摄。平等性智。通解照了。境智一如。名佛知见。虽证于空。不为空缚。故云解脱(［温陵云］二乘证空。于性觉真空。犹未圆明。迄今发明顿入宝明妙性真空之海。离二乘见。入佛知见)。

　　([│/○]三结答所问)。

　　佛问圆通。如我所证。诸相入非。非所非尽。旋法归无。斯为第一。

　　［资中］初以单空。空于诸相。故云诸相入非。次以重空。空于空相。故云非所非尽。无亦尽也。(疏文同)。

　　(△［合解云］此云旋法。单结意根。乃意根之法。百法论皆名法也。若作法根。则滥前迦叶)。

　　(△［合释］［吴兴云］空生身子满慈。所叙昔因。权实甄分。须明二义。若据旷劫无碍。曾获无漏由方等般若。弹诃洮汰。显闻圆教。既涉开权。故彰实证。即同法华真罗汉也。若约内闷。且权就解。以声闻人宿命。能知八万劫事。虽云在胎知空。犹然未断结使。蒙佛开发。方成无学。沇师亦以石室见佛身。释兹空义。近人偏执。岂曰通方［补遗云］三人叙昔。乃是垂迹之小。不同鹿园。直且在小也。既叙圆通。皆为本地。即陈如等。含容小乘。同为同体权耳)。

　　(○已上五人依根证入毕)。

　　([○@卍]三循识循源证六)。

　　([?(○/○)]一舍利弗三)。

　　([│/○]一叙宿悟)。

　　舍利弗即从座起。顶礼佛足。而白佛言。我旷劫来。心见清净。如是受生。如恒河沙。世出世间。种种变化。一见则通。获无障碍。

　　【疏】心见清净。谓眼识发智。见世出世间。一切诸法无不通达根本元由。斯则得世俗智。分别诸法。名为法眼(［二楞云］一见则通者。谓眼识照了前境。不劳意识。起念比量。正显宿生。眼识明利也)。

　　([│/○]二明今悟二)。

　　([?(▽/○)]一获慧眼)。

　　我于路中。逢迦叶波。兄弟相逐。宣说因缘。悟心无际。

　　【疏】迦叶兄弟。即三迦叶也。宣说因缘。即三谛法。因说生解。悟真空理。得初果证。即慧眼也。余处即说逢马胜者。或同时所遇。非独一人。经互举耳。既闻因缘。因缘即空。即获慧眼。见真谛理(［私谓］准大论释舍利弗因缘。与经异者有三。经文舍利弗目连自叙。皆言遇迦叶波兄弟。宣说因缘。论言比丘阿说示入城乞食。舍利弗就而问之。一异也。经言二人途中共闻。论言舍利弗闻偈。即得初道。还报目连。二异也。憍陈如五比丘。三番初度者。楞严会上。文已再见。阿说示。即马胜。是五比丘之第二人。此时已为老比丘。而论载答偈曰。我年既幼稚。受戒日初浅。三异也。论言佛度迦叶兄千人。次游诸国。到王舍城。二梵志师。闻佛出世。俱入王舍城。欲知消息。舍利弗于尔时。得遇阿说示说偈。所载缘起如是。而经言遇迦叶波兄弟相逐。次文又备列三迦叶之名。似乎结集家。有意欲证明其事者。故未可以论而疑乎经也。若第四卷中。阿难言从老梵志。闻佛因缘者。二梵志师外。又举须菩提。则缘起各出。不妨互见耳)。

　　([?(▽/○)]二获佛眼)。

　　从佛出家。见觉明圆。得大无畏。成阿罗汉。为佛长子。从佛口生。从法化生。

　　【疏】见觉明圆。即真觉妙明。圆满成就。从眼识显。(吴兴判亦从小说。今不取)斯由如来开示妙法。令我获证。故云从口从法(［引证］［智论云］世出世愿。于释迦文尼佛所。作智慧第一弟子。字舍利弗。是为本愿因缘名字。智慧多闻。有大功德。闻因缘偈。即得初道。受成就戒。过半月后。佛为长爪梵志。说法时。得阿罗汉道。是人当作逐佛转法轮师。应在学地。现前自入诸法。种种具知。是故得阿罗汉道)。

　　(△［法华文句云］本迹者。本住实相。智度为母。从境生智慧。智即是子。悲愍众生。迹为五味身子。欲转烦恼恶血。令成善乳。示为外道智慧。作大论师。欲烹乳为酪。示三藏智慧。为第二世尊欲引酪为生苏。讷大现小。受净名之屈。欲引生苏为熟酥。安慰饶益同梵行者。于般若领教。欲引熟酥为醍醐。于法华初悟。迹中外现。而本地内闷。其实久矣)。

　　([│/○]三结答所问)。

　　佛问圆通。如我所证。心见发光。光极知见。斯为第一。

　　【疏】从于眼识。显发智光。智光极处。即佛知见。即三智五眼。一时具足。故名为极。

　　([?(○/○)]二普贤菩萨三)。

　　([│/○]一事佛发行)。

　　普贤菩萨。即从座起。顶礼佛足。而白佛言。我已曾与恒沙如来。为法王子。十方如来。教其弟子。菩萨根者。修普贤行。从我立名。

　　【疏】行弥法界曰普。位邻极圣曰贤。(［法华文句云］伏道之顶。其因周遍曰普。断道之后。邻于极圣曰贤［证真曰］此非地前之贤。乃是金刚喻定。居众位之顶。名之为贤)河沙佛所。为法王子。诸佛弟子。发我行者。皆名普贤(［翻译］或三曼跋陀。此云普贤。观经大论。并翻遍吉［行愿品疏云］普贤。有三位。一位前普贤。即以地前资加二位菩萨是也。二当位普贤。即十地菩萨。及等妙觉位以来。总是如初地菩萨。具证二空真如。遍满法界。三位后普贤。则是得果。不舍因门菩萨也。谓已成佛竟。不舍悲愿。唯务济生。即文殊普贤等。是则果无不极曰普。不舍因门曰贤也。又别说十普。自一所求普乃至十修行普。参而不杂。为普贤行)。

　　(△［李长者云］文殊为小男。普贤为长子。二圣合体。名之为佛。普贤为长子者。谓依根本智起行。行差别智。治佛家法。诸波罗蜜。各自在故。常以行门。建佛家法。治佛家事)。

　　([│/○]二行成起用二)。

　　([?(▽/○)]一指体略标)。

　　世尊。我用心闻。分别众生。所有知见。

　　([?(▽/○)]二约机广释)。

　　若于他方。恒沙界外。有一众生。心中发明普贤行者。我于尔时。乘六牙象。分身百千。皆至其处。纵彼障深。未得见我。我与其人。暗中摩顶。拥护安慰。令得成就。

　　【疏】心闻。即耳识发明也。从于耳识。得真圆通。入法界理。生灭识灭。寂灭现前。境智相冥。一体无二。还于心闻起用。分别众生知见。可发明者。即现其身。(［手鉴云］不假耳根。而于意根便发耳识。故曰心闻。此即一根发六识。名互用自在)。

　　(△［温陵云］分别知见。择普贤行而成就之)既以心闻。合法界体。境智无二。故法界中所有众生。心中发明普贤行者。无不了知。无不起应。冥显二机。皆获其益(［手鉴云］若于下。即显机显应。纵彼下。即冥机冥应。又机召于应。应赴于机。冥机冥应等。各有多句。广如妙玄)。

　　(△［止观云］言六牙白象者。是菩萨无漏六神通。牙利用。如通之㨗疾。象有大力。表法身荷负。无漏无染。称之为白［无尽云］乘象。表万行安庠。六牙。表六根明利。如思大师。梦遍吉乘白象。来摩其顶。即证法华三昧)。

　　(△［行愿品钞云］九所行处普者。上之八门。遍帝网刹而修行故。即一一刹中。凡修一行具一切行也。下偈云。普尽十方诸刹海。一一毛端三世海。佛海及与国土海。我遍修行经劫海)。

　　([│/○]三结答所问)。

　　佛问圆通。我说本因。心闻发明。分明自在。斯为第一。

　　([?(○/○)]三孙陀罗难陀三)。

　　([│/○]一叙承尊教)。

　　孙陀罗难陀。即从座起。顶礼佛足。而白佛言。我初出家。从佛入道。虽具戒律。于三摩地。心常散动。未获无漏。世尊教我。及俱絺罗。观鼻端白。

　　【疏】孙陀罗难陀。此云艳喜。兼妻得名。是佛亲弟。(［翻译］孙陀罗。此翻好爱。亦端正。妻名也。或云孙陀罗利。此云善妙。难陀云欢喜己号也。简放牛难陀。故标其妻。慈恩两名。共翻艳喜)。

　　(△［杂宝藏经云］佛入城乞食。到弟孙难陀舍。难陀与妇作妆。香涂眉间。欲出看佛。妇言。汝看如来。使我额上妆未干。便还入家。难陀取钵。盛食奉佛。佛不为取。过与阿难。阿难言。汝从谁得钵。还与本处。于是持钵诣佛。敕令剃发。难陀握拳语剃者。忽持刀临阎浮王顶。他日佛出。次当守房。即逃走去。于路值佛。将还精舍。与说法。一七日即成罗汉。缘多不具述［功德论云］舍利弗有二相。目连七相。阿难二十相。难陀三十相。难陀金色。阿难银色。衣服光耀。金缕履屣。执琉璃钵。入城乞食。自除如来。余无能及者)前槃特观出入息。即约鼻根。今约观识。缘鼻端白。以驻其心。令不散乱。条然有别(［孤山云］以多散乱。且以事相止心。为入道方便也。按禅波罗蜜云。五处系心。各系缘止。即顶上鼻柱等)。

　　([│/○]二依教修行二)。

　　([?(▽/○)]一明观行)。

　　我初谛观。经三七日。见鼻中气。出入如烟。身心内明。圆洞世界。遍成虚净。犹如琉璃。烟相渐销。鼻息成白。

　　【疏】初观白相。经三七日后。见息气犹如烟相。此观成时。身心内发。若身若器。一时空净。内外映彻。犹如琉璃。此则因观生灭息相。观心融明。将发空慧。遂洞身界。犹在方便。未能妄缘。故见其烟。遂成白相(［温陵云］息由风火而起。鼓烦恼浊。故其状如烟。味者不觉。谛观能见。六交见火烧息。能为黑烟紫焰。皆烦恼所发也。净观发明。烦恼渐薄。故内明外虚。烟消成白)。

　　([?(▽/○)]二明悟益)。

　　心开漏尽。诸出入息。化为光明。照十方界。得阿罗汉。世尊记我。当得菩提。

　　【疏】无生空慧。既已现前。诸息不生。纯是智慧。慧光明照。一切皆如。世界众生。无非圆妙。由斯漏尽。当得菩提(［标指］观行成就。一时空净。合本觉妙明也)。

　　(△［温陵云］及乎漏尽。无复烦恼。内莹发光。故出入息化为光明)。

　　(△［熏闻云］由观鼻识。似发十六特胜禅也。此禅与六妙门。横竖浅深之异耳。始从知息出入。乃至观于弃舍。摄四念处。能见三界九地。所证境界。故云圆洞世界等。又能于地地中。以照观了破四颠倒。发真无漏。故云心开漏尽等。亦可是通明之相。禅门备焉。记即印成。当犹是也。菩提云。如前文得亲印记。若作授记当来。得佛果菩提者。即二酥密记。或醍醐显记)。

　　([│/○]三结答所问)。

　　佛问圆通。我以销息。息久发明。明圆灭漏。斯为第一。

　　([?(○/○)]四富楼那三)。

　　([│/○]一叙昔辩二)。

　　([?(▽/○)]一具谈权实)。

　　富楼那弥多罗尼子。即从座起。顶礼佛足。而白佛言。我旷劫来。辩才无碍。宣说苦空。深达实相。

　　【疏】富楼那云满。弥多罗云慈。尼女声。(［法华文句云］此人从父母两缘得名。故云满慈子。善知内外经书。靡所不知。就知识故。复名满。增一云。善能广说。分别义理。满慈子最第一。第一者。说满字也。净名疏云。想数即对富楼那。数偏张。从想入道。是故声闻弟子。说法第一。成论云。识得实法。想得假名。富楼因想数分明。故能分别名相无碍。辨才无滞)得四辨才。旷劫便有。非独今日。(［标指］四辨才者。一法无碍。知诸法总相。二义无碍。知诸法别相。三辞无碍。无断尽说。四乐说无碍。无疲厌说)苦空实相。即权实法也。内閟外现。成就众生。累劫如是(［温陵云］世间诸法。皆无常苦空。中有真常。不苦不空。如涅槃四德。即实相也)。

　　([?(▽/○)]二备演法门)。

　　如是乃至恒沙如来。秘密行门。我于众中。微妙开示。得无所畏。

　　【疏】非今一佛。所说法门。河沙佛所。闻秘密法。我皆为众。宣说无畏。言微妙者。以言辞譬喻方便。随顺机感也(［大疏云］非器不传曰秘。隐奥难知曰密)。

　　(△［吴兴云］始阿含。终般若。故云乃至大品中。转教诸菩萨摩诃般若。即其相也)。

　　([│/○]二明现证)。

　　世尊知我。有大辨才。以音声轮。教我发扬。我于佛前。助佛转轮。因师子吼。成阿罗汉。世尊印我。说法无上。

　　【疏】如来知我有辨才智。遂教我以口轮说法。此则示令以不生灭心行。说实相法。故能随说法净。则智慧净。随智慧净。即其心净也。师子吼者。无畏说也(［净名经云］演法无畏。犹师子吼。什曰。能说实法。众咸敬顺。犹师子吼。威摄群兽也)。

　　(△［熏闻云］身轮现通。口轮说法。意轮鉴机。此口轮也。助佛转轮。此法轮也。口轮是所转。法轮是能转)。

　　(△［私谓］满慈此章。与法华授记品。参互证明。此云。恒沙如来。秘密法门。微妙开示。彼云。亦于过去九十亿诸佛所。护持助宣佛之正法。亦于七佛说法人中而为第一。于贤劫当来说法人中。亦复第一。此云。以音声轮。教我发扬。我于佛前。助佛转轮。彼云。精勤护持。助宣我法。能于四众。示教利喜。此云。因师子吼。成阿罗汉。彼云。彼佛世人。谓之实示声闻。而富楼那以斯方便。饶益无量百千众生。智者大师释助宣正法曰。迹为下根声闻。即是助宣酪法。迹在方等。示受弹诃。即是护持助宣生酥法。迹领般若。即是护持助宣熟酥法。迹在法华得悟。即是护持助宣醍醐法。是则佛前转轮。助宣五味半满之法。旷劫苦空。无非实相。河沙秘密。总是声轮安陀林中。领身子之萦戴。猕猴池上。服净名之弹呵。咸是啐啄同时。翼轮双举。而岳师牵引藏教。判㭊圆通。复以阿含般若。比量教相。海形牛迹。无怪乎是非之锋起也)。

　　([│/○]三结酬所问)。

　　佛问圆通。我以法音。降伏魔怨。销灭诸漏。斯为第一。

　　【疏】内以禅定智慧。伏断爱见。外以神通说法。降制魔外。则涅槃城存。三宝不绝也(［补遗云］中道法音降无明魔怨也)。

　　([?(○/○)]五优波离三)。

　　([│/○]一遇佛受教)。

　　优波离即从座起。顶礼佛足。而白佛言。我亲随佛。逾城出家。亲观如来。六年勤苦。亲见如来。降伏诸魔。制诸外道。解脱世间。贪欲诸漏。承佛教戒。

　　【疏】优波离。云近执。即如来为太子时。亲近执事之臣也。(［翻译］邬波离。翻化生。或翻上首。以其持律。为众纲纪。故名优波厘。或翻近执。为太子亲近执事之臣。古人云。佛之家人。非也。讹云优波离)在家执事。出家亦尔。遂见修行。降魔制外。断惑成道也。故承如来。教以持戒。此言随佛出家。律云。度诸释种。先度波离。稍似有异。盖以初虽随佛。后方得度耳。(［四分律云］王舍城有童子优波离。为佛剃发［法苑珠林云］是五百释子剃头师。不轻不重。泯然除尽。佛言善来。即成沙门。佛即授戒。得阿罗汉。次授五百释子戒。优波离为上座［善见律云］优波离升座。执象牙装扇。见集律藏)。

　　([│/○]三因戒获证)。

　　如是乃至。三千威仪。八万微细。性业遮业。悉皆清净。身心寂灭。成阿罗汉。我是如来众中纲纪。亲印我心。持戒修身。众推为上。

　　【疏】有威可畏。有仪可象。约二百五十戒。各有四威仪。合为一千。(行住坐卧。律仪各二百五十)复对三聚。转成三千。(三聚。谓摄善法。摄律仪摄众生)复将三千威仪。分配身口七支。为二万一千。(七支戒谓身三口四)复约对治三毒。及四分烦恼。(谓多贪多嗔多痴。及等分)成八万四千。今举大数云耳。(上资中文)杀盗淫妄。性元是罪。不待制止。犯即成业。故云性业。余即因过始制。制前犯即无罪。故云遮业。(［孤山］云性业不由佛制。持之性自是善。犯之性自是罪。如杀盗等。遮业由佛遮制。犯之得罪。如垦土等)。

　　(△［手鉴云］且如一部律中。僧尼二部戒本。对境制戒虽多。不离性遮二种。凡对有情境制者。名性。对非情境制者。名遮。以一性字收一切性。以一遮字收一切遮。性自是等者。如佛未制戒。轮王以十善戒化人。至佛出世。比丘有犯而重制故。故南山云。性恶通于化制。又佛出世。方有余戒。如垦土坏生。外道讥言。无有慈心。损彼命等。故佛随制。遮彼之谤。故南山云。遮戒因过便起。应知性遮是所犯之戒。业是所招之报。又犯性戒。得两重罪。一业道。二违制。若犯遮罪。但有违制。故南山引经云受戒者罪重。不受者罪轻。此之谓也)由持戒故。不犯诸尘。尘既不生。身亦无得。故身寂灭。我身不有。我心何依。根尘既亡。心无所有。故亦寂灭。如是诸法。一时清净。唯一宝觉。本来无染。真持戒耳。由是获证。言纲纪者。结要之处。以能决断重轻。开持遮犯。制众行事。令人法高尚。为后轨也(［智论第一］诸罗汉更问。谁能了集毗尼法藏。皆言长老忧波利。于五百阿罗汉中。持律第一［净名疏云］念数。对优波离。用念持律入道。身口对缘。诠量轻重忆持不忘。于诸声闻中持律之上也［什公云］在在世世。誓愿持律。故于今持律第一)。

　　(△［净名经云］如优波离。以心相得解脱时。宁有垢不。不也。一切众生。心相无垢。亦复如是。其如此者。是名奉律。是名善解。什曰。奉律梵本云毗尼。秦言善法。谓自治淫怒痴。亦能治众生恶也。肇曰。若能知法如此。乃名善解奉律法耳)。

　　([│/○]三结酬所问)。

　　佛问圆通。我以执身。身得自在。次第执心。心得通达。然后身心。一切通利。斯为第一。

　　【疏】持戒修身。禁防尘染。观身实相。尘自不生。能分别心。依何所有。是故身心。通达自在(［孤山云］次第执心者。由持戒清净。故发定慧也。定持心。则止散。慧持心则照。昏故曰心得通达)。

　　(△［补遗云］下文先持声闻四弃。后行菩萨清净律仪。执心不起。今云次第执心。指大乘戒。直制心地。以为圆通也。按苕溪引据下文。谓执心非约定慧。所叙正言其小。故竹庵拣之)。

　　(△［中川云］依身有识。故先从执身。次第执心)。

　　([?(○/○)]六目乾连二)。

　　([│/○]一遇缘闻教)。

　　大目乾连。即从座起。顶礼佛足。而白佛言。我初于路。乞食逢遇优楼频螺。伽耶那提。三迦叶波。宣说如来。因缘深义。

　　【疏】目乾连姓。云采菽氏。拘律陀名。云无节树。优楼频螺。云木菰林。(［法华文句云］优楼频蠡。亦优楼毗。亦优为。此翻木菰林［孤山云］此云木瓜窿。胸有癃。如木瓜故)伽耶云城。(亦云象山。名即象头山)那提云江。(此翻河。亦江。毗婆尸佛时。兄为瓶沙王师。五百弟子。两弟各二百五十。是一千比丘。相随归佛者)缘如舍利弗中和会。

　　([│/○]二因教通悟二)。

　　([?(▽/○)]一获悟入道)。

　　我顿发心。得大通达。如来惠我。袈裟着身。须发自落。

　　【疏】前闻因缘深义。即由因缘。深达实相。实相无相。身心寂灭。由是开悟。名大通达(［文句云］观于一心。歘有一切心。观一切心。歘无诸心。心无有无。通至实相。即神通观也)。

　　(△［智论云］舍利弗目连。俱到佛所。佛遥见二人。告诸比丘。是我弟子中。智慧第一。神足第一。佛言。善来比丘。即时须发自落。法服着身。衣钵具足。受成就戒。增一云。我弟子神通轻举。飞到十方者。大目连第一)。

　　([?(▽/○)]二因悟得通)。

　　我游十方。得无挂碍。神通发明。推为无上。成阿罗汉。宁唯世尊。十方如来。叹我神力。圆明清净。自在无畏。

　　【疏】谓由开悟。分别不生。意识不起。即是以湛旋其虚妄灭生。伏还元觉。湛性既深。心光宣发。神通大用。由此现前。能游十方。无碍自在(［孤山云］六神通中。唯漏尽是内证。余五皆属外用)。

　　(△［法华文句云］约教论神通者。依四禅十四变化。依观练熏修十一切无漏事禅。能作十八变。即初教中神通。依空起慧。以空慧心。修诸神通。即通教中神通。次第依三谛习得神通展转深入。过于二乘。即别教神通。依于实相不以二相见诸佛土。从真起应。不动真际。遍十法界。是圆教神通。本迹者。本住真际首楞严定。能于一念遍应十方。种种示现。施作佛事。以慈悲故。迹为五味神通。引令入极)。

　　(△［私谓］目连神通。广如经论。如云。欲知佛声音远近。飞过西方。恒河沙土。彼人惊怪。谓人头虫。彼佛言。东方无量佛土。释尊神足第一弟子。寻声到此。此则十方如来。叹我神力也)。

　　([│/○]二结酬重指)。

　　佛问圆通。我以旋湛。心光发宣。如澄浊流。久成清莹。斯为第一。

　　【疏】旋湛即定。心光即慧。由定发慧。神用无边。如水澄清。万象斯现(［温陵云］旋湛者。旋意识而归妙湛也)。

　　(△［寂音云］神通皆以意缘。如净名入三昧。亦须作念。然念是生灭。故神通有失获。圆觉云。如幻三摩提。如苗渐增长。故须积久。乃能发光。宝志初唯习定。定久忽获神通。夫定习之久。非旋湛发光乎)。

　　(△［私谓］宗镜引净名疏云。三摩提数对目连是定数偏利。修此定进道故。诸声闻中。禅定第一。夫不曰神通第一而曰禅定第一。正此经湛发光之旨也。故曰。身子目连。为左右弟子者。通因定生。即是定慧一双又曰。本住真际。首楞严定。是知佛不许调达得通。而天台以三摩提数。对目连者。义在乎此)。

　　(○已上六人依识悟入竟)。

　　([○@卍]四复大同本证七)。

　　([?(○/○)]一火头金刚三)。

　　([│/○]一遇佛闻教)。

　　乌刍瑟摩。于如来前。合掌顶礼佛之双足。而白佛言。我常先忆。久远劫前。性多贪欲。有佛出世。名曰空王。说多淫人。成猛火聚。

　　【疏】乌刍瑟摩。此云火头。观火性得道。故以名焉。(［直解云］例上不言从座起者。以火头金刚。示现执金刚神。卫［获］侍从。不设本座故)因多贪欲。闻教修观。从此获悟。贪欲盛者。是鬼狱因。因为欲火所炽。果为业火所烧。因果相当。俱名火聚。

　　([│/○]二依教修观二)。

　　([?(▽/○)]一观成获悟)。

　　教我遍观。百骸四支。诸冷暖气。神光内凝。化多淫心。成智慧火。

　　【疏】初观身心。唯见暖触。后观暖触。无相无生。我身自空。暖依何住。身心既寂。性火妙发。故云神光内凝。成智慧火(［吴兴云］百骸四支。地也。冷暖气。水火风也。三昧既着。神光内凝。以多欲人火大偏胜。故变淫火而成智火)。

　　([?(▽/○)]二重指释成)。

　　从是诸佛。皆呼召我。名为火头。我以火光三昧力故。成阿罗汉。心发大愿。诸佛成道。我为力士。亲伏魔怨。

　　【疏】因观火性。得真三昧。以火为入道初门。故曰火头。火能破坏一切诸法。故发大愿。为力士身。破魔护法也(［直解云］言火头者。头现火焰。作降魔相。示为金刚身故。火光三昧者。正由火光三昧力。断见思。得果证故)。

　　([│/○]三结酬所问)。

　　佛问圆通我以谛观。身心暖触。无碍流通。诸漏既销。生大宝𦦨。登无上觉。斯为第一。

　　【疏】暖触即空。故云无碍性火妙发。故曰流通。内凝外现。故生宝𦦨(［交光云］火光三昧。能现外相。佛陀入火光定其室如焚。发智慧火爇烦恼薪。故能生宝焰也)。

　　(△［王舜鼎曰］此性火真空。性空真火之的证也。下六圣仿此)。

　　([?(○/○)]二持地菩萨二)。

　　([│/○]一遇佛受教二)。

　　([?(▽/○)]一历值诸佛具修福乐)。

　　持地菩萨。即从座起。顶礼佛足。而白佛言。我念往昔。普光如来。出现于世。我为比丘。常于一切要路津口。田地险隘。有不如法。妨损车马。我皆平填。或作桥梁。或负沙土。如是勤苦。经无量佛。出现于世。或有众生。于阛阓处。要人擎物。我先为擎。至其所诣。放物即行。不取其直。

　　【疏】勤身苦己。利益多众。经无量佛。作无畏施。福因广也。市垣曰阛。市门曰阓。(［标指］半治道路。即地性入圆通也)。

　　(△［法华文句云］宝云经云。菩萨有十法。名持地三昧。如世间地。一者广大。二众生依。三无好恶。四受大雨。五生草木。六种子所依。七生众宝。八生众药。九风不动。十师子吼不能惊。菩萨亦尔)。

　　([?(▽/○)]二别值毗舍亲承开示)。

　　毗舍浮佛。现在世时。世多饥荒。我为负人。无问远近。唯取一钱。或有车牛。被于泥溺。我有神力。为其推轮。拔其苦恼。时国大王。延佛设斋。我于尔时。平地待佛。毗舍如来。摩顶谓我。当平心地。则世界地。一切皆平。

　　【疏】毗舍浮。云遍一切自在。(庄严劫中最后一佛)平治路地。待佛经过。佛以自证法门开示。令平心地一切皆平者。心为万法所依。平等含育。长养一切。故名为地。若能平等性观。与此无异。则一切法。无不平等。自在无碍。由是佛名一切自在耳(［孤山云］地由心造。心平则地平)。

　　(△［智论云］内法与外法作因缘。若善若不善。多恶口业故。地生荆棘。谄诳曲心故。地则高下不平。悭贪多故。则水旱不调。地生瓦砾。不作上诸恶故。地则平正。多出珍宝)。

　　(△［观经序云］心分垢净。见两土之升沈。故知娑婆心险。感陵谷之高深。极乐心平。致地平之如掌)。

　　([│/○]二因教获悟二)。

　　([?(▽/○)]一正陈悟旨)。

　　我即心开。见身微尘。与造世界。所有微尘。等无差别。微尘自性。不相触摩。乃至刀兵。亦无所触。

　　【疏】闻平心地。即悟我心。本来平等。若身若界。所有微尘。皆无自性。但从虚妄分别所现。唯一实相。本如来藏。犹如空华。翳故妄见。空本无华。复何相碍。由是刀兵。亦无所触。(［孤山云］刀兵无触者。以身尘界尘。一一平等空寂。各各不相知。各各不相到。体本无生故无触摩)。

　　(△［海印云］微尘性空。本不相触。如以空合空也)。

　　(△［交光云］刀兵为外地大。身为内地大。以身触身。如斩光截影)。

　　([?(▽/○)]三因悟获证)。

　　我于法性。获无生忍。成阿罗汉。回心今入菩萨位中。闻诸如来。宣妙莲华。佛知见地。我先证明。而为上首。

　　【疏】身界二尘。染净诸法。本无自性。唯是实相。如来藏性。故云法性。于此忍可。元无生灭。决定不谬。名无生忍。(［标指］法性即心地也)此人开悟大乘。而登小果者。以彼随意乐。要入即入。如西域诸菩萨等。皆悟大道。嫌弃小乘。犹如咳唾。多因王请。即证小果。由人意乐。岂不然乎。(［吴兴云］准资中引俱舍说。微尘积聚。各有间隙。㸦不相触。此乃析色明空。悟无生理。论约尘性有间。经约尘性不触。性相既别。大小非类。悟无生等。由分证法身。而权取小果。故以无生忍简之。初自度。后化他。是谓回心向大)。

　　(△［私谓］资中以析色明空释小。长水已不取其说。岳师拣之是也。我于法性获无生忍。是悟大乘。成阿罗汉。是证小果。故长水有权取小果之说。竹庵泥回心言。谓获无生忍。乃小教真谛。言平心地等。小乘亦谈诸法由心。则依语之过矣)持经在昔。证法华经。见普门品(［证真云］法华普门品。说闻品益者。即其人焉)。

　　(△［温陵云］妙莲华佛知见地。即诸佛心地法门也。行实圆契。染净双忘。名妙莲华。迥出三乘。深造一实。名佛知见地。持地所持。持此而已)。

　　([│/○]三重指结酬)。

　　佛问圆通。我以谛观。身界二尘。等无差别。本如来藏。虚妄发尘。尘销智圆。成无上道。斯为第一。

　　([?(○/○)]三月光童子三)。

　　([│/○]一值佛受教)。

　　月光童子。即从座起。顶礼佛足。而白佛言。我忆往昔。恒河沙劫。有佛出世。名为水天。教诸菩萨。修习水精。入三摩地。

　　【疏】月是太阴。能生于水。与所值佛。皆由所习而得其称(［温陵云］水性圆明。故号月光。修习水精。谓观水精性也)。

　　(○［释文］宋刻别本。作修习水观)。

　　([│/○]二依教修观二)。

　　([?(▽/○)]一备陈修行二)。

　　(▽一正成水想二)。

　　([?╳]一正作想)。

　　观于身中。水性无夺。初从涕唾。如是穷尽。律液精血。大小便利。身中旋复。水性一同。见水身中。与世界外。浮幢王刹。诸香水海。等无差别。

　　【疏】一味水性。更非余大之所相倾。故名无夺。(［补遗云］身中之水。净秽不相凌夺。仍与外之香海。大小不相凌夺。以性水真空是同。故使大小无相夺伦也)浮幢王刹。香水海者。准华严经。华藏海中。有大莲华。其莲华中。有诸香水海。一一香水海。为诸佛刹世界之种。今观身水。与彼海同。故无差别(［华藏世界品云］此华藏庄严世界。有须弥山。微尘数风轮所持。最在上者。名殊胜威光藏。能持普光摩尼香水海。此香水海。出大莲华。名种种光明蕊香幢。华藏庄严世界。住在其中。此中复有不可说微尘香水海。一切世界所有庄严。悉于中现。中央香水海。名无妙华光。以现一切菩萨形摩尼王幢为底。出大莲华。名一切香摩尼王庄严。有世界种而住其上。有不可说佛刹。于中布列此二十重世界。自下而上。各有佛刹微尘数围绕。娑婆世界正当第十三重。此世界皆在无边妙华光香水海中。皆依现一切菩萨形摩尼王幢庄严莲。华住)。

　　(△［释要云］从海涌现。故曰浮幢。华藏世界在香水海中。故曰浮幢王刹。华藏二十重。累高如幢。最为广大。故称王)。

　　([?╳]二叙偏证)。

　　我于是时。初成此观。但见其水。未得无身。

　　【疏】水想成时。但得无我。犹执水相。全是于身。未亡法见。故未无身(［资中云］此定果色。随心所变。如十遍处。入定则有。出定则无)。

　　(△［手鉴云］前身中水。与外香水无差别者。作此观时。所见皆水。即定果色。随心所遍。正同十遍处定。十者。青黄赤白。地水火风空识。皆从所观境遍满得名。行相如法界次第)。

　　(△［温陵云］但见其水。谓专于一观。未融四大。故未得无身)。

　　(△［蕅益云］初成此观。已破见思。此即以观水三昧而为其身。不同凡夫。有我身见也)。

　　(▽二因观值缘四)。

　　([?╳]一入观值缘)。

　　当为比丘。室中安禅。我有弟子。窥窗观室。唯见清水。遍在室中。了无所见。童稚无知。取一瓦砾。投于水内。激水作声。顾眄而去。

　　【疏】初作假想。虽见其水。与香水海。等无差别。但自心见。非通他人。今定力转胜。果色亦胜。乃通他见。即实定果也。不同十遍处想。成自见耳(［孤山云］定力增胜。能令外见)。

　　(○［引证］张无尽云。汉州绵竹县。有水观和上故迹。与此相同。宋高僧传系曰。东夏自六祖已来。多谈禅理。少谈禅行。南岳思师。乘戒俱急。是以学者。验诸行果。其入火光三昧者。处胎经中以禅定摄意。入火界三昧。刹土洞然。愚夫谓是遭焚。若入水界三昧。愚夫见谓为水。投物其中。菩萨心如虚空。不觉触娆者。此非二乘所能究尽也)。

　　([?╳]二出观如病)。

　　我出定后。顿觉心痛。如舍利弗。遭违害鬼。我自思惟。今我已得阿罗汉道。久离病缘。云何今日。忽生心痛。将无退失。

　　【疏】身子入定于恒河岸。为鬼所掌。出定头痛。佛语之曰。汝若无定。身应破碎。今我亦尔。将恐退失所证道果(［增一云］舍利弗在耆阇崛山中。入金刚三昧。有二鬼从虚空过。定伽罗鬼语彼鬼言。我今堪以拳打此沙门头。优婆伽罗鬼。语第二鬼。汝勿兴此意。彼鬼再三不听。善鬼即舍而去。恶鬼即打舍利弗头。舍利弗从三昧起。白世尊言。体素无患。唯苦头痛。世尊告曰。有伽罗鬼。手打汝头。彼鬼有大力。若以手打须弥山者。山便为二分。今此鬼受其罪报。全身堕阿鼻狱中。世尊告诸比丘。甚奇甚特。金刚三昧力。乃至于斯。正使须弥山打头者。终不能动其毛。［释要云］二夜叉。一名为害。二名复害。拳打者乃复害也)。

　　(△［雪浪云］因过去贪欲为因。感现在分段身。为果缚因现贪欲为因。感未来身。为子缚。阿罗汉果缚虽存。子缚已灭。故离病缘)。

　　([?╳]三审缘指告)。

　　尔时童子。捷来我前。说如上事。我则告言。汝更见水。可即开门。入此水中。除去瓦砾。

　　([?╳]四再定获安)。

　　童子奉教。后入定时。还复见水。瓦砾宛然。开门除出。我后出定。身质如初。

　　([?(▽/○)]二因修获证)。

　　逢无量佛。如是至于。山海自在通王如来。方得亡身。与十方界。诸香水海。性合真空无二无别。今于如来。得童真名。预菩萨会。

　　【疏】前犹见水。今合真空。无水可得。皆如来藏。故云亡身。即证法空也(童真亦云童子。即法王子之号［大论云］佛为法王。菩萨入法正位。乃至十地。悉名王子。又说二十二菩萨。水天优婆塞菩萨。慈氏妙德菩萨。是出家菩萨。皆是补处。绍尊位者)。

　　([│/○]三结酬所问)。

　　佛问圆通。我以水性。一味流通。得无生忍。圆满菩提。斯为第一。

　　(［标指］得性水真空。性空真水。合如来藏也)。

　　(△［桐洲云］水性一味流通者。与实相相应。故曰得无生忍)。

　　([?(○/○)]四琉璃光菩萨三)。

　　([│/○]一遇佛受教)。

　　琉璃光法王子。即从座起。顶礼佛足。而白佛言。我忆往昔。经无量劫。有佛出世。名无量声。开示菩萨。本觉妙明。观此世界。及众生身。皆是妄缘。风力所转。

　　【疏】具云吠琉璃。此云远山宝。由观身心。风力所转。观成得用。身心洞彻。犹彼琉璃。故以名焉。所值之佛。名无量声。亦由观风而立名耳。开示本觉而观风者。风即动相。既属于妄。元来无动。无动即本觉也。由是欲显无动而观于动(［释要云］初迷觉明。动为妄业。故有众生界转动之风。菩萨用观。穷动元耳。达其元。则见本妙之不动也)。

　　(△［讲录云］晦昧本觉。则不觉心动。成无明风。故感风轮。生起世界及众生身。即摇明风出也)。

　　([│/○]二依教修观二)。

　　([?(▽/○)]一正修观行)。

　　我于尔持。观界安立。观世动时。观身动止。观心动念。诸动无二。等无差别。我时觉了。此群动性。来无所从。去无所至。十方微尘。颠倒众生。同一虚妄。如是乃至。三千大千一世界内。所有众生。如一器中。贮百蚊蚋。啾啾乱鸣。于分寸中。鼓发狂闹。

　　【疏】我于下七句。标所观境。(［吴兴云］界为方位。故安立。世为迁流。故动时。时即过现未也。动止。谓行住坐卧四仪。动念。心虑生灭也)。

　　(△［讲录云］观界安立。风力执持故。观世动时风力运转故。观身动止。风力系摄故。观心动念。境风鼓动心海。成识浪故。皆由一念妄动。摇明风出。故云诸动无二)我时下。正观察也。即世界身心。皆由风动。风自何生。而动诸物。即不动时。去至何所。风既无从。物成妄动。故见十方。一切众生。狂自鼓闹。同一虚妄。本无所因(［标指］观行中。了此群动性。无去无来。自是众生。背觉合尘。迷头认影)。

　　([?(▽/○)]二观成获益)。

　　逢佛未几。得无生忍。尔时心开。乃见东方。不动佛国。为法王子。事十方佛。身心发光。洞彻无碍。

　　【疏】未几。犹在近也。依教观察。受教未久。即证无生。由观生灭。证不生灭。故见东方不动佛国。我身及器。咸即本觉妙明元体。故云发光。洞彻无碍(［化城瑜品云］东方二佛。一名阿閦。在欢喜国。二名须弥顶。解云。东方震为动。乃群动之本。欢喜亦动也。即动而静。在动国而不动。华严以东方为不动智也。阿閦鞞。此云不动。法身不动故。须弥顶。不动之极也。净名曰。毁誉不动如须弥)。

　　(○［引证］［涅槃云］文殊师利言。于此东方过二十恒河沙等世界。有佛世界。名曰不动。其佛号曰满月光明。为琉璃光菩萨。讲宣如是大涅槃经。彼佛告琉璃光。西方去。此二十恒河沙佛土。彼有世界。名曰娑婆。佛号释迦牟尼。敷衍如是大涅槃经。彼有菩萨。名光明遍照高贵德王。已问斯事。如汝无异。琉璃光菩萨闻斯事已。欲来至此。故现其瑞。有此光明)。

　　([│/○]三结酬所问)。

　　佛问圆通。我以观察。风力无依。悟菩提心。入三摩地。合十方佛。传一妙心。斯为第一。

　　［宗镜］故知群动无二。唯一妄风。风赖众缘。本无依处。静观风力无依。顿悟唯心不动。则本觉妙明。恒照法界。故曰。十方诸佛。唯此一妙心耳。风力既无依。万法皆无主。来从缘有。去逐幻空。唯本觉心。本无生灭(［标指］得真风真空。性空真风。合如来藏性)。

　　([?(○/○)]五虚空藏菩萨四)。

　　([│/○]一同佛所得)。

　　虚空藏菩萨。即从座起。顶礼佛足。而白佛言。我与如来。定光佛所。得无边身。

　　【疏】定光。即然灯佛也。(［翻译］瑞应经翻为锭光。定应作锭。有足曰镫。无足曰锭。摭华云。锭音定)由观四大。虚妄有生。无物可得。同于虚空。故得身相犹如虚空。周遍无碍也(［标指］佛真法身。犹如虚空。即合如来藏性)。

　　(△［孤山云］法身如空。遍一切处。故云无边)。

　　(△［温陵云］于定光所得。无边身者。法身如空。刹海不碍必假心灯圆照。然后发明也)。

　　(○［引证］［清凉云］无阂住檀施等虚空。即金刚宝菩萨亦虚空藏菩萨别名)。

　　(○［宗镜云］大集会中。虚空藏来时。纯现虚空相。谓阿难言。我以自身证知。是故如所证知。能如是说。何以故。我身即是虚空。以虚空证知一切法。为虚空印所印。尔时五百大声闻。各以所著郁多罗僧。奉虚空藏。奉上衣已。一时同声。说如是言。其有众生。深发阿耨菩提心者。快得善利。于如是大智法藏中。不堕其外。所上之衣。即便不现。诸声闻问。衣何所至耶。虚空藏答言。入我藏中。又虚空藏菩萨以虚空为库藏。雨十方无量阿僧祇世界。所有宝物衣服饮食。故偈云。虚空无高故。下亦不可得。诸法亦如是。其性无高下。虚空藏菩萨。得虚空库藏。充足诸有情。此藏无穷尽)。

　　([│/○]二备叙神用)。

　　尔时手执四大宝珠。照明十方。微尘佛刹。化成虚空。又于自心。现大圆镜。内放十种。微细宝光。流灌十方。尽虚空际。诸幢王刹。来入镜内。涉入我身。身同虚空。不相妨碍。身能善入。微尘国土。广行佛事。得大随顺。

　　【疏】观四大性。及以自心。唯是圆明。清净宝觉。觉体无碍。周遍一切。故能以四宝珠。照十方界。化成虚空。于心现镜。光照诸刹。来入镜中。身刹互入。不相妨碍。广大随顺。施作佛事。十种光者。十身卢舍那也(［吴兴云］因观四大色质。既得无边法身。为显此身。遍融一切。故执宝珠照十方等。而表示之。以珠表色。以镜表心。色从心造。全体是心。故放宝光。灌十方等。华严云。清净妙法身。湛然应一切。同虚空。法也。入尘国。应也。说三乘法为佛事。称四悉机为随顺)。

　　(△［交光云］十光者。从大圆镜而现十智。如华严三世智。乃至知无边诸佛智也。大圆镜智。即称法身智体。故能摄诸刹海。涉入我身)。

　　(○［引证］［华严出现品云］譬如大海。有四宝珠。具无量德。能生海内一切珍宝。此四宝珠。一切凡夫龙神。悉不得见。娑竭龙王。以此宝珠。置于宫中深密处故。如来应正等觉。大智慧海。亦复如是。于中有四大智宝珠。具足无量福智功德。由此能生一切众生。声闻缘觉学无学位及诸菩萨智慧之宝。所谓无染着巧方便大智慧宝。即一大圆镜智。善分别有为无为法大智慧宝。即二平等性智。分别说无量法而不坏法性大智慧宝。即三妙观察智。知时非时未尝误失大智慧宝。即四成所作智。若诸如来。大智海中。无此四宝。有一众生得入大乘。无有是处。此四智宝。薄福众生而不能见。置于如来深密义故)。

　　([│/○]三由观获证)。

　　此大神力。由我谛观。四大无依。妄想生灭。虚空无二。佛国本同。于同发明。得无生忍。

　　【疏】此叙观成获忍。发此大用。四大身心。虚空佛国。同一虚妄。唯是宝觉。冥此发用。岂拘方所(［标指］四大色法。皆从真空而现)。

　　([│/○]四结酬所问)。

　　佛问圆通。我以观察。虚空无边。入三摩地。妙力圆明。斯为第一。

　　【疏】由观空故。现身现土。互相涉入。依此得名虚空藏耳(［标指］得性空真觉。合如来藏性)。

　　([?(○/○)]六弥勒菩萨三)。

　　([│/○]一遇佛受教)。

　　弥勒菩萨。即从座起。顶礼佛足。而白佛言。我忆往昔。经微尘劫。有佛出世。名日月灯明。我从彼佛而得出家。心重世名。好游族姓。尔时世尊。教我修习。唯心识定。入三摩地。

　　【疏】具云梅咀利曳那。此云慈氏。(［清凉云］弥勒。梵音具云迷帝隶。西域记亦翻为梅怚丽。皆梵音轻重。此云慈氏。姓也。名阿逸多。此云无胜。以生具相好。圣德无过故。今以姓而呼。但云慈氏。然有三缘。一由本愿。过去值大慈如来。因立大愿。愿得斯号故。二由此得慈心三昧故。三由母怀时。便有慈心故。如满慈子。得慈心三昧故。母亦慈也。思益云。众生见者。即得慈心三昧。故云慈氏)灯明佛时。妙光菩萨。八百弟子。中有一人。号曰求名。是此人也。(［法华叙品］日月灯明佛。八子皆师妙光。其最后成佛者。名曰然灯。八百弟子。中有一人。号曰求名。贪着利养。虽复读诵众经。而不通利。多所忘失。故名求名。偈曰。是妙光法师。时有一弟子。心常怀懈怠。贪著于名利。求名利无厌。多游族姓家。弃舍所诵习。废忘不通利。以是因缘故。号之为求名。亦行众善业。得见无数佛。供养于诸佛。随顺行大道。具六波罗蜜。今见释师子。其后当作佛。号名曰弥勒。广度诸众生。其数无有量)心重世名。多游族姓者。盖由心外见境。驰求不息。分别诸法种类名相。不知自心熏习所现。即是不了心及缘。则生二妄想也。为对治故。教唯识观(［真际云］以不达遍计本空。依他幻有。故耽世名。好游族姓。唯心识定者。唯遮境有。识简心空。唯有自心。心外无法也)。

　　(△［直解云］唯心识者。心即是识。以第八识元名心故)。

　　(△［手鉴云］然此唯识。具一切法门。而众生有两种。一多着外色。少着内识。二多着内识。少着外色。如上界多着内识。下二界多着外色。外色多。内识少。如学问人。多向外解。破外向内。故须此观。又唯心识。定有二种。谓影像真实。地前加行。作影像唯识观。初地见道。作真实唯识观。一切法以识为相。真如为性。影像真实虽殊。总名唯识观)。

　　(△［起信疏云］凡夫二乘。不知唯识。计有外尘。即妄分别事识义。十解已去菩萨。能解唯识。无诸外尘。顺业识义。以见佛有故)。

　　(○［引证］［玄赞云］日有二能。一导明。二成熟。月有二能。一除热。二清凉。灯有二能。一破暗。二传照。显佛能导迷至觉。成器熟根。除烦恼之热。得涅槃之凉。永破痴愚。化生传法。表此法也。故立其名［楞严搜玄钞云］名日月灯者。喻三智也。谓一切智。道种智。一切智智。三智备足。亦三德圆满也)。

　　([│/○]二依教修观二[?(▽/○)]一久修离过)。

　　历劫已来。以此三昧。事恒沙佛。求世名心。歇灭无有。

　　【疏】初修此观。已得对治。知世名利。有无厚薄。皆我自己唯识所变。不从他来。由此驰求。顿尔皆失(［标指］以唯识三昧。了心佛及众生。是三无差别)。

　　([│/○]二观成得道二)。

　　([?(▽/○)]一证唯心)。

　　至然灯佛。出现于世。我乃得成。无上妙圆。识心三昧。乃至尽空。如来国土。净秽有无。皆是我心。变化所现。

　　［宗镜］非唯相见二分。依识体生。乃至凡圣之身。净秽之土。皆从识现。是以十方法界。净秽国土。皆是我心中变出。总是我安宅。真妄随心。巧拙由智。对大菩萨。阐彼净方。逗劣众生。现斯秽土【疏】此观初成。位当解行。今得三昧。正入初地。名真见道。谓以一实根本无分别智。与法界冥合。能所一如。无有二相故。唯识颂云。若时于所缘。智都无所得。尔时住唯识。离二取相故。当尔之时。方名亲证。乃至尽空。如来国土。净秽有无。皆是我心变化所现。故五位中。名通达位也(［吴兴云］谓尽虚空界。所有佛国等。唯心所现。若以四土言之。心即寂光。变化即实报方便。同居净秽。但是三土之相。㸦有起灭耳)。

　　(△［温陵云］然灯佛现。乃成妙圆者。心灯既现。则万境妙圆也)。

　　(△［中川云］我心变现者。唯识言大圆镜智。相应心品。能现能生身土智影。如大圆镜。现众色相)。

　　(○［引证］［唯识云］若变化身。依变化土。谓成事智大慈悲力。由昔所修。利他无漏净秽佛土。因缘成熟。随未登地有情所宜。化为佛土。或净或秽。或大或小。前后改转。佛变化身。依之而住。能依身量。亦无定限)。

　　(○［清凉云］言一切净秽者。此通三土。唯除法性。皆是如来通慧力所成故。此有二妨。一皆名佛土妨。谓土有净秽。秽岂佛土。答曰。秽亦佛土。三界朽宅。属于一人。娑婆杂恶。居华藏内。是我佛土。次秽土称净妨。秽名佛土。就统以言。秽名净土。复据何理。故有此答。就佛皆净。身子所见。丘陵坑坎。佛言我此土净。而汝不见也)。

　　([?(▽/○)]二现诸佛)。

　　世尊。我了如是唯心识故。识性流出无量如来。今得授记。次补佛处。

　　【疏】既能亲证真唯识理。依正净秽。皆唯心现。故无量佛。从识性流。今得补佛。亦我识变。非由他也。

　　［宗镜］十方如来皆是我心中流出者。古释云。如海上沤。各各不同时。由差别心观。即有彼此。但水体是一。即知一佛出现时。即一切佛出现。离自他相故。但众生有处。十方如来。为种种身而助化之。非独如来含于一义。一切众生。亦是我流出。

　　(△［又宗镜云］诸法胜义。亦即是真如。常如其性。即唯识实性。明知天亲亦用如来藏而为识体)。

　　(△［吴兴云］从法身识性。流出报应无量佛身。识性之言。乃庵摩罗（按宗镜明识性即如来藏苕溪指庵摩罗则迂）)。

　　(△［空印云］识性。即是实性唯识。乃真如法身。依于法性。现报化身大圆镜智。现自受用身。平等性智。现他受用身。成所作智。现变化身。虽依智现。其种在识故)。

　　(△［桐洲云］诸佛皆证唯识。故云流出)。

　　(△［教乘云］补处者止此一生。次补佛位。即等觉菩萨也。什公云。弥勒既绍尊位。又当于此土而成佛。章安曰。实处补位。辅应化佛。示历五味。又且从权［手鉴云］一生补处有二义。一约化相。有三。一人中一生。二天中一生。三下降一生。二约实报。谓于四种变易中。唯有末后一种。名无有生死一位所系也。如上生疏说)。

　　(○［引证］［宗镜云］总持教中说。三十七尊。皆遮那一佛所现。谓毗卢遮那如来。内心证自受用。成于五智。从四智流出四如来。大圆镜智。流出东方阿閦如来。平等性智。流出南方宝生如来。妙观察智。流出西方无量寿如来。成所作智。流出北方不空成就如来。法界清净智。即自当毗卢遮那如来。此三十七尊。各有种子。皆是本师智用流出。与华严经中海印顿现。大意同也)。

　　([│/○]三重指结酬)。

　　佛问圆通。我以谛观。十方唯识。识心圆明。入圆成实。远离依他。及遍计执。得无生忍。斯为第一。

　　【疏】初观染净依正。皆唯识变。本无自性。即不起虚妄遍执。计我及法。即离遍计。(［资中云］横执有情。众生寿者。及我我所。乃至情非情异。执有实体。周遍计度。名遍计性)次了能变所变。元是菩提妙觉明性。即离依他。(计有因缘。世间和合。建立名相。执此假相。定从种生。虽无我执。自然种性。假色心等。为众生五蕴等法。名依他性)唯一圆成。清净宝觉。故云。远离依他。及遍计执。(无漏智体及真如法界。名圆成性)故唯识云。初即相无性。次无自然性。后由远离前。所执我法性。即斯义也(［宗镜云］唯识之性。略有二种。一者虚妄。即遍计所执。二者真实。即圆成实。于前唯识性所遣清净。于后唯识性所证清净。又有二种。一者世俗。即依他起。二者胜义。即圆成实。于前所断清净。于后所得清净。又相即依他起。该有为之门。性即圆成实。通无漏之道。又色即依他起之相。空即圆成实之性。斯则虚妄真俗。性相有空。彻本穷源。皆唯识性矣)。

　　(○［论云］)。

　　(●一遍计所执性。颂曰。由彼彼遍计。遍计种种物。此遍计所执。自性无所有。论曰。周遍计度。故名遍计。品类众多。说为彼彼（六七二识遍于一切染净法上计实我法名遍计所执如绳上蛇）)。

　　(●二依他起性。偈曰。依他起自性。分别缘所生。论曰。众缘所生。心心所体。及相见分。皆依他众缘而得起故（依他众缘和合互起犹如幻事如麻上绳）)。

　　(●三圆成实性。颂曰。圆成实于彼。常远离前性。论曰。此即于彼依他起上。常远离前遍计所执。二空所显真如为性。（依他性是唯识体从依他起分别即是遍计从依他悟真实即是圆成唯一真空圆满成实如麻独存）又解深密云。翳眼人如遍计。青黄如依他。净眼如圆成。三无性论云。尘即分别性。识即依他性。如如即真实性。摄论云。分别性如蛇。依他性如藤。圆觉钞曰。遍计情有理无。依他相有性无。圆成情无理有。相无性有。古师总释云。圆成是真。遍计是妄。依他净分同真。染分同妄)。

　　([?(○/○)]七大势至菩萨三)。

　　([│/○]初遇佛受教二)。

　　([?(▽/○)]一标指)。

　　大势至法王子。与其同伦五十二菩萨。即从座起。顶礼佛足。而白佛言。我忆往昔。恒河沙劫。有佛出世。名无量光。十二如来。相继一劫。其最后佛。名超日月光。彼佛教我。念佛三昧。

　　【疏】亦名无量光。得大势。如观经释。念佛三昧。如下自明(［法华文句］得大势者。思益云。我投足之处。震动三千大千世界。及魔宫殿。故名大势至［观经云］以智慧光。普照一切。令离三涂。得无上力。是故号此菩萨为大势至。又云。大势至菩萨。举身光明。照十方国。作紫金色。有缘众生。皆悉得见。但见此菩萨一毛孔光。即见十方诸佛净妙光明。号此菩萨名无边光)。

　　(△［悲华云］往昔因中。弥陀作轮王时。观音为长子。势至为次子。今在极乐。居于弥陀左右)。

　　(△［普贤行愿品云］速见如来无量光。具此普贤最胜愿［钞云］无量光者。即阿弥陀佛名也。十六观经云。无量寿佛有八万四千相。一一相各有八万四千随形好。一一好复有八万四千光明。一一光明。遍照十方世界念佛众生。摄受不舍。无量寿经云。若我成佛。光明有限。下至不照亿那由他百千。及算数佛刹者。不取菩提。诸佛行化。莫先光明。可以反愚成智。㧞苦与乐。是故愿求也。彼佛复有异名。谓无边光等。即十二光也。十二者。无量。无边。无碍。无对。焰王。清净。欢喜。智慧。难思。不断。无称。超日月等。今按彼经无量光。即阿弥陀佛。具十二名。今经即言。十二如来。相继一劫也)。

　　(△［温陵云］佛名无量光。十二如来。皆以光号。最后名超日月光者。表念佛三昧。能发智光。念佛之人。自性如来。十二时中。净念相继。则无量智光。超乎日月也)。

　　(△［世界妙严品云］即得念佛三昧。名无边海藏门［疏云］念佛三昧者菩萨之父。故首明之。乃至十地。不离念佛［钞云］菩萨以般若波罗蜜为母。般舟三昧为父。般舟即念佛。此翻为佛立三昧。良以念佛即真。涉事与方便同。故得称父。又念佛成佛。是亲种故。言乃至十地不离念佛者。十地之中。皆云。一切所作。不离念佛念法念僧等。又云。知足天王。皆勤念一切诸佛所有名号。彼天是诸佛上生之处。故合修念佛三昧也。召体曰名。响倾人天曰号。通号别召。皆悉念也)。

　　(○［智论云］何者是念佛三昧。念佛者。念佛三十二相。八十随形好金色身。身出光明。遍满十方。如融阎浮檀金。其色明净。又如须弥山王。在大海中。日光照时。其色发明。行者是时。都无余色想。所谓山地树木等。但见虚空中诸佛身相。如真琉璃中。赤金外现。亦如比丘入不净观。但见身体。䏺胀烂坏。乃至但见骨人。是骨人无有作者。亦无来去。以忆想故见。菩萨摩诃萨入念佛三昧。悉见诸佛。亦复如是。以摄心故。心清净故)。

　　([?(▽/○)]二叙教二)。

　　(▽一喻显二)。

　　([?╳]一喻不念之失)。

　　譬如有人。一专为忆。一人专忘。如是二人。若逢不逢。或见非见。

　　【疏】专忆。如佛念众生。专忘。谓众生不念佛者。如是众生。见佛不定。故云若逢不逢等(［孤山云］佛恒普应。生不能感。是故。不定逢与不逢。或见非见也)。

　　([?╳]二喻念佛之［人］)。

　　二人相忆。二忆念深。如是乃至。从生至生。同于形影。不相乖异。

　　【疏】佛与众生。忆念相应。故佛与生。如形影也。

　　(▽二法合二)。

　　([?╳]一合不念)。

　　十方如来。怜念众生。如母忆子。若子逃逝。虽忆何为。

　　【疏】如母忆子。佛也。若子逃逝。生也。虽忆何为。不会遇也(［吴兴云］前云逢不逢等。此云虽忆何为。纵得逢见。不蒙法利。与逃逝无异。如智论言。舍卫九亿家。三亿眼见佛。三亿耳闻不见。三亿不闻不见)。

　　(▽二合念佛二)。

　　([?╳]一提喻贴合)。

　　子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。

　　【疏】初提喻。若众下。贴合。不假下。得益(［补遗云］一心门。忆佛也。理一心门。念佛也)。

　　(○［引证］［普贤观经云］尔时行者。闻普贤说。忆持不忘。其心渐利。普贤教其忆念十方诸佛。渐以心眼见东方佛身黄金色。端严微妙。见一佛已。复见一佛。如是渐渐遍见东方一切诸佛。心想利故。遍见十方一切诸佛)。

　　(△［宗镜云］无量寿经云。诸佛如来法界身入一切众生心想中。汝等心想佛时。是心即是三十二相。八十随形好。是心作佛。是心是佛。诸佛正遍知海。从心海生。又云。心内辨正八。和合为莲华体。此华本来无生。即是菩提心。心华自然。开能见佛)。

　　([?╳]二寄喻重显)。

　　如染香人。身有香气。此则名曰香光庄严。

　　【疏】染香有香气。念佛得见佛。因果相称。谁谓不然(［温陵云］染香则袭香。念佛则见佛。故以念佛妙熏名。香光庄严)。

　　(△［论云］熏习义者。如世间衣服。实无于香。若人以香而熏习故。则有香气)。

　　([│/○]二修习获证)。

　　我本因地。以念佛心。入无生忍。今于此界。摄念佛人。归于净土。

　　【疏】念佛入无生者。初即以生灭心缘。念佛之相好。专住一境。心无间然。见佛相好。光明庄严。依报眷属。一一乐事。如对明镜。自见面像。周眸遍览。无非佛界。然后复观所念之佛。诸有境界。俱为虚妄。本无自性。以从念想之所现故。能念之心。已起未起。自何而有。不见一法。毕竟空寂。以心不见心。无相可得。斯则能所俱寂。本来离念。离念相者。等虚空界。无所不遍。法界一相。即是如来平等法身。此则由念相好。见法身佛。即无生念也。故云。以念佛心。入无生忍。我既得度。众生法身。与我无异。无异之性。互相关涉。故念佛者。我皆摄取。故云。摄念佛人归于净土。

　　(○［观经云］一切众生。观于西方极乐世界。以佛力故。得见彼清净国土。如执明镜。自见面像。是故应时即得无生法忍［疏云］即得无生忍。是初住初地［钞云］如来将说十六观法。预彰所说。是圆妙观。故曰观成即得无生法忍。经示此观。是取初住径㨗之门［起信云］众生初学是法。欲求正信。其心怯弱。当知如来有胜方便。摄护信心。谓以专意念佛因缘。遇缘往生他方佛土。常见于佛。永离恶道。如修多罗说。若人专念西方阿弥陀佛。所修善根回向。愿求生彼世界。即得往生。常见佛故。终无有退。若观彼佛真如法身。常勤修习。毕竟得生。住正定故［记云］准随愿往生经说。十方皆有净土。云何偏指西方。答因易缘强。胜余方故。因易者。十念为因故。缘强者。彼佛愿力故)。

　　(△［起信疏］往生之人。类有三种。一如莲华未开时。信行未满。未能不退。但以处无退缘。故称不退。二信位满足已去。华开见佛。入十住位。得少分见法身。住正信位也。三者三贤位满。入初地已去。证遍满法身。生无边佛土。如佛记龙树菩萨。住初地。生净土也)。

　　(△［吴兴云］净土。别指极乐。通及寂光［观经疏云］四种净土。各有净秽。五浊轻重。同居净秽。体㭊巧拙。有余净秽。次第顿入。实报净秽。分证究竟。寂光净秽。今别指极乐者。娑婆杂恶。荆棘瓦砾。不净充满。同居秽也。安养清净。池流七种。树列八珍。次于涅槃。皆正定聚。凡圣同居。上品净土也)。

　　(△［肇公云］群生万行。业行不同。殊化异彼致令。感应不一。是以净者应之以宝玉。秽者应之以砂砾。土之净秽。系之于众生故曰众生之类是菩萨佛土也)。

　　([│/○]三结答所问)。

　　佛问圆通。我无选择。都摄六根。净念相继。得三摩地。斯为第一。

　　【疏】念属意根。即诸根所依。故摄六也。念即无念。故云净念。不以念间。故云相继。(［孤山云］观经言念佛者。不得如弹指顷。念世五欲)此即于根大性世悟入也(［补遗云］念属意根。正论修处。亦旁摄诸根。根根念佛也。意根若净。诸根咸摄。故无选择。如念佛时。眼不观色。眼念佛。乃至身不着触。身念佛。故曰。都摄六根。根大明矣)。

　　(△［合解云］识根二大。总合六根六识。一为圆明六识。一为六根互用也。我无选择。都摄六根。不同余圣。单修一根也。凡修净业。必具身口意等行。意根观想。舌根称号。眼根见佛。身根礼拜。耳鼻二根。通作佛事。或口念。或意念。眼观念。耳闻念。鼻知念。身礼念。六根圆念。谓之都摄。六根清净。即佛土清净矣)。

　　(△［海印云］众生妄见根尘。执取成染。造种种业。临终见地狱恶相。堕落生死。今念佛人。于六根门头。一切见闻觉知。纯一净心。唯佛现前。念念成净。故临终见佛。弹指往生。经云。都摄六根。净念相继。此正不思议熏变之力。净土唯心也)。

　　(△［清凉云］念佛三昧海藏门。略有三义。一由此定中。见多佛故。下文云。以佛为境界。专念而不舍。是人得见佛。其量与心等。由念能见。所以为门。二一一佛德。是无边海藏。由念能知。所以为门。云何无边海。劫海所修有行愿海。成就色门。有相好海。成就智身。有辨才海。建立念处。有名号海。修诸助道。有功德海。安处众生。有净刹海。如是诸海。一一无边。各各出生蕴积名藏。三无边胜德。由念佛生念法性身。则契如理念功德身。成无边德。念相好身。证无边用。故此一门。深广蕴积)。

　　(△［起信记云］今有人不审利害于两土。察因缘之胜负。说空行有。数宝受贫。往往穷理以无西。沈空而谤教。不知存我入觉。觉斯远焉。而罔信安养。为息肩脱屣之地者。吾为之伤之。弗能已也)。

　　(○［私谓］是佛顶经。于圆修办事中。密开修行方便。别有二门。于众生外分曰。心存佛国。圣境冥现。若飞心中。兼福兼慧。及与净愿。自然心开。见十方佛。一切净土。随愿往生。此为往生净土言之也。于妙足一天曰。上升精微。不接下界。诸人天境。乃至劫坏。三灾不及。此为上生兜率言之也。二十五圆通章。弥勒势至。与观自在耳根圆通。文相连蹑。弥勒曰。我了如是唯心识故。识心流出无量如来今得授记。次补佛处。此上生之化主也。势至曰。我本因地。以念佛心入无生忍。今于此界。摄念佛人归于净土。此往生之导师也。经文于此三章。次第连缀。良欲使末法众生。真实修习。以观自在为一车。以慈氏势至为两轮。运载无量有情。之于妙庄严海。故曰。现权之教。随机巧施。逐要利生。无过见佛。学者其谛审之哉。无为过头狂慧之谈所误)。

　　(○已上七人依七大悟入竟)。

　　(我无量劫。为世良医。乾道本。一本云我无始劫)。

　　(修习水观。乾道绍兴及各本并同。惟长水本作水精)。

　　(遭违害鬼。会解云。应作为害。是夜叉鬼王名。乃身子过去之怨也)。

　　(合十方佛。传一妙心。乾道本。一本云令十方佛)。

　　大佛顶首楞严经疏解蒙钞卷第五(之二)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第六(之一)

　　海印弟子　蒙叟钱谦益钞

　　(○疏科蹑上诸圣证门第五返闻真实证今标)。

　　(○第四观音圆证耳门)。

　　(○【疏】此门次第合次那律以是六根之耳根故。今以圆通义广。庆说相继。敕简连环。故最后说。以表臻极真实故尔［释要云］一圆通义广者。正明此方便宜。备显修证之门。广化仪之相故。二庆说相继者。若于那律次说。若不庆赞。不彰观门最优。若便庆赞此门。则诸圣无功。故观音说后。即便庆赞。以表正赞观音。旁兼余圣故。三敕简连环者。观音说竟便敕文殊料简。连绵相接。事无断绝故。文二)。

　　([?∴]一正陈修证三)。

　　([○@卍]一正叙因修二)。

　　(◑一遇佛禀教)。

　　尔时观世音菩萨。即从座起。顶礼佛足。而白佛言。世尊。忆然我昔。无数恒河沙劫。于时有佛。出现于世。名观世音。我于彼佛。发菩提心。彼佛教我。从闻思修。入三摩地。

　　【疏】梵音阿那婆娄吉底输。此云观世音。从能所境智。以立名也。值佛观法。皆其所师。师资相承。无相违耳。(［清凉云］梵云婆卢枳底。观也。湿伐罗。此云自在。若云摄伐多。此云音。梵本不同。译者随异。而法华观音品中云。观其声音。皆得解脱。即观世音也。若其三业。摄化。即观自在故。彼中初语业。称名。除七灾。二身业。礼拜满二愿。三意业。存念净三毒。而今多念观音者。以语业用多故。又人多称故)。

　　(△［别行玄云］西土正音名阿耶婆吉低轮。此言观世音。能所圆融有无谦畅照穷本性。察其本末。故称观也。世音者。是所观之境也。万象流动。隔别不同。类言殊唱。俱蒙离苦。菩萨弘慈。一时普救。故云观世音。对梵翻名。华语㸦出。或云观自在。旧译光世音。亦自在。惟千手眼大悲经云。观世音自在。其义似足。然约境智。明感应。则今三字。诠显无亏。此菩萨不可思议威神之力。过去无量劫中。已成佛竟。号正法明如来。大悲愿力。安乐众生。故现作菩萨)闻思修慧。诸佛通途。无有一佛。不以音声而化群品。无有一机。不从耳根闻教解悟。由是彼佛。教从此入(［温陵云］达耳之谓闻。着心之谓思。治习之谓修。三者圆明。是名三慧)。

　　(○［引证］［瑜伽云］三贤为闻所成地。加行为思所成地。十地为修所成地)。

　　(△［清凉云］闻思修慧。初闻即受。随闻受持。如水不嚼。随饮而得。次求思慧。嚼所闻以助智力。次求修慧。依闻思行。能去惑智。如药除病)。

　　(◑二如教修观)。

　　(△［通释］初于闻中七句。长水判明闻慧。尽闻不住二句。明思慧。空觉极圆二句。明修慧。孤山判初五句明闻慧。次四句明思慧。后二句明修慈。二师并约三慧。科段小别。吴兴节文为四。初入流亡所。为亡前尘。二闻所闻尽。为尽内根。三觉所觉空。为空观智。四空觉极圆。为灭谛理。此师所判。亦无大异。准古释三慧三空。依佛菩萨语贴释。义门了然。今钞准长水孤山旧文不复改作)。

　　初于闻中。入流亡所。所入既寂。动静二相。了然不生。如是渐增。闻所闻尽。

　　△［宗镜合释］初于闻中。乃至寂灭现前者。初从闻性入时。先亡动静。声尘之境。(初五句)次亡能闻所闻之心。(如是渐增二句)既心境俱亡。又不住无心境。及能觉所觉之智。(尽闻不住二句)则觉智俱空。所空亦空。故云。空觉极圆。空所空灭。始尽生灭之源。到寂灭本妙觉心之地。

　　△【疏】入流。犹返流也。初观闻性。返照离缘。不随前尘流转起灭。故云入流亡所。(［标指］入流亡所。返缘归性也)。

　　(△［温陵云］入流亡所者。不随声尘。顿入法流。而亡其所入也)所缘声相。由不动故。寂入不起。起即是动。既亡动相。静亦不生。以动静境。是耳所取。今观无性。本无所有。故云了然不生。即所取无相也。圆觉云。应当远离。一切幻化虚妄境界。

　　(○［孤山云］明闻慧中。初二句标。初于闻中。谓始闻言教也。入流。谓体言入理。则是反观闻性也。亡所。谓不滞名言。则是离缘尘也［补遗云］流谓照理也。闻教则照理。理明则亡诠。故曰亡所)。

　　(○次三句释。所入既寂。即释上入流也。所入之理。无文字相。故云既寂。动静至不生。即释上亡所也。既达闻性。惟一真寂。则不得前尘。有说无说。动静二相。故云了然不生)。

　　(△［私谓］观音因地。元以闻慧起修。闻慧者。从闻圣教得慧。长水云。无有一机。不从。耳根闻教解悟。非泛指一切声尘也。孤山云。闻中。谓始闻言教。入流谓体言入理。于此中正明闻慧。又符顺偈中此方真教体。清净在音闻宗旨。今人依岳师通指声尘。不知古释。故表而明之)复增观行。所缘既亡。闻相不起。此能闻相。即是思慧。能所俱寂。故闻所闻尽。此遣闻慧也。一根既尔。余根亦然。亦是前文。此根初解。先得人空也。圆觉云。心如幻者。亦复远离。

　　(○［孤山云］次明思慧。如是渐增。明转闻成思也。闻中亡所。故云闻所闻尽。此则亡言达理。即结上闻慧也［补遗云］所入者。所指能诠。入指所诠。闻所闻尽者。所闻是声教。今亡能闻之根。带所闻言之)。

　　(△［吴兴云］如是渐增者。前尘既亡。内根难尽。以由亡智。有疏有亲。故云渐增也。闻所闻尽者。谓能闻所闻之根。亦复不生也。此乃举所以显能耳。觉所觉。空所空。例亦如是)。

　　(△［私谓］如是渐增。增上增进之义也。张无尽曰。以声为闻。则声已入耳。云何成所以闻流动。则闻已奔声。声云何入。入流亡所。所入两亡。则不可增也。以渐增为增减之义。欲改增为持。则大缪矣。入流亡所。所闻既尽。如是渐增。闻所闻者亦尽。闻所闻之根。即能闻也。前文云。无痛痛觉。亦即是此亦见见也。此三句。正显三空。故古释云闻所闻尽。是闻慧中能所尽。余二例知。长水云。此遣闻慧也。正符此义)。

　　尽闻不住。觉所觉空。

　　【疏】尽闻之处。即思慧为体。名之为觉。此之觉慧。属等六识。是则舍闻而观于义。今亦不住此尽闻处。更修观行。观破此觉。及所觉闻。二俱不立。故名为空。此遣思慧。(［吴兴云］上句遣前尽相。下句正空观智。觉谓觉照。即智体也)即前文云。空性圆明。成法解脱也。圆觉云。远离为幻。亦复远离。

　　(○［孤山云］尽闻不住者。理无闻相。故曰尽闻。亦不滞理。故曰不住。此则言理俱亡。生后思慧也。觉所觉空者。正示思慧也。所觉。是尽闻之理。今觉知此理亦无。即是释上尽闻不住［补遗云］尽闻不住者。指前空耳根之观为尽闻。不着此能空。故曰不住。由不住故。能空之觉。皆空寂矣。所觉。指前耳根。相带言耳)。

　　(△［海印云］根尘双泯。为尽闻处。复不住尽闻之觉。闻根既泯。观智亦亡)。

　　(○［清凉云］所觉是相。能觉是性。远离觉所觉。名自觉圣智。楞伽云。一切无涅槃。无有涅槃佛。无有佛涅槃。远离觉所觉。即斯义也)。

　　空觉极圆。空所空灭。

　　【疏】觉空之处。思慧俱尽。惟与修慧相应。观行增微。修慧圆极。故云空觉极圆。此能空修慧。与所空觉。亦俱不存。故云空所空灭。此遣修慧。(［标指］空觉极圆。修慧现前也)。

　　(△［吴兴云］上句显前重空之智。下句正灭重空之理)。

　　(△［补遗云］空觉等。指前重空之观。故曰空觉。既空之又空。无以加也。故曰极圆。言极圆者谓前重空。亡所冥理。理则圆极。今又亡其圆极之相也)即是前文。解脱法已。俱空不生也。圆觉云。离远离幻。亦复远离。

　　(○［孤山云］后明修慧。上思慧虽言理俱空。而有觉空之智。是则。俱空成境。能觉成智。今境智俱泯。故曰极圆。以极圆故。能空觉智。所觉空境。悉不可得。故云空所空灭。当知此明三慧。闻则亡言达理。思则言理俱亡。修则境智齐泯。以此寻文。文无不晓。此皆住前修行也)。

　　生灭既灭。寂灭现前。

　　【疏】生灭既灭。即结前三慧三空尽也。既展转空。俱属生灭。至此已极。故云既灭。无生真理。寂常妙性。了然明现。故云寂灭现前。(［标指］都结前三慧。皆是生灭门修证。前文云。菩提心生。生灭心灭。此亦生灭。三空既尽。寂灭现前。藏性圆明。故发妙用)故上文云。是名菩萨从三摩地。入无生忍。此乃圆观闻性。无前境界。渐澄粗念。稍除细想。以至无念。如上文云。静深不动。沙土自沉。清水现前。名为初伏客尘烦恼。去泥纯水。名为永断根本无明。明相精纯。一切变现。不为烦恼。皆合涅槃清净妙德。此即始从观行。至相似觉。名生灭位。入随分觉。证无生忍。名无生位。然此初证境界。不可思议。与佛无殊。故经云。初心毕竟二不别。如是二心前心难。入此位后。心心寂灭。自然流入萨婆若海。此之观门。即是圆修一心三观。今为从闻思修。返照离缘。显自闻性。粗念不起。细念不生。以至寂灭。挟空义说。是则一空一切空也。闻性显处。中道理现。名寂灭现前耳。

　　(○［孤山云］生灭既灭。三慧俱亡也。以住前三慧。是生灭相故。寂灭现前。初住理显也。以分证三谛。无生灭故)。

　　(○［私谓］准华严十地品。菩萨得入第八不动地。离一切相。离一切想。一切执着。离诸谊诤。寂灭现前。此即观音生灭既灭。寂灭现前也。又此菩萨。于不可说三千大千世界。随众生身。信解差别。普现受生。于不可说佛刹众会中。悉现其身。所谓于沙门众中。示现沙门形。乃至应以如来身得度者。现如来形。此即观音忽然超越。十方圆明。现身示应也。观首古佛。现八地菩萨。已属影响。台家诸师。执本宗六即判位。但许初住分证。长水略引其文。即曰。此初证境界。不可思议。与佛无殊。则已自拂之矣。憨山大师释观音三十二应。普门示现。正当楞伽三种意生身中。第三种类俱生无行作意生身。此则由等觉入妙觉位。圣种类身。一时俱现。今以华严八地为准。而尽刊台家烦𤨏刊位之文。庶亦吾大师所印许也)。

　　(卍二具彰果德二)。

　　(◑一获果德)。

　　忽然超越。世出世间。十方圆明。获二殊胜。一者上合十方诸佛。本妙觉心。与佛如来。同一慈力。二者下合十方一切。六道众生。与诸众生。同一悲仰。

　　【疏】前寂灭现前。是断德。本妙觉心。是智德。慈悲二力。是恩德。三德圆证。故超世间凡夫。出世三乘。此最上乘。惟佛与佛。乃能究尽也。十方圆明者。证此境界。见十法界。三种世间。无不是如。无不成佛。圆故无德不备。明故无障不尽。无缘慈悲。是佛心相。具足众德。是德之首。胜中胜法。故云殊胜。本妙觉心。即是己心。与诸如来。无二圆满。今日亲证。故名为合。合故得乐。故同慈力。一切众生。亦是此心。无二无别。故亦彼合。合故见其本成佛道。枉自流浪。故可悲仰。自下现应拔苦。皆由此二而流演耳(［吴兴云］云慈力者。慈既与乐。必能拔苦。应以力字兼于悲义。云悲仰者。悲谓悲苦。仰谓仰乐。菩萨所证圆通之理。遍在众生悲仰之中。故曰。与也同也)。

　　(○［引证］［法华文句云］始自人天。终至菩萨。生法两缘。慈体既偏。被缘不广。无缘与实体相同。慈靡不遍。如磁石吸铁。任运相应。如此慈悲。遍熏一切。名慈悲普［玄义云］约慈以明应相者。或单以慈为应。经云。慈善根力。象见师子。广说如涅槃经。或单以悲为应。如请观音经云。或游戏地狱。大悲受大菩。或合用慈悲为应。良以悲心熏于智慧。能拔他苦。慈心熏于禅定。能与他乐。经云。定慧力庄严。以此度众生)。

　　(△［法集经云］观世音白佛言。菩萨若受持一法。一切诸佛法。自然如在掌中。何者是一法。所谓大悲。释曰。此同体大悲也。以此大悲性。遍一切众生界)。

　　(△［增一云］有六种力。小儿以啼为力。女人以瞋为力。沙门婆罗门以忍辱为力。国王以憍傲为力。阿罗汉以精进为力。佛以大悲为力)。

　　(◑二明妙用三)。

　　([○@卍]一三十二应三)。

　　([?(○/○)]一标举)。

　　世尊。由我供养观音如来。蒙彼如来。授我如幻闻熏闻修。金刚三昧。与佛如来。同慈力故。令我身成三十二应。入诸国土。

　　【疏】以如幻力。熏修闻思修慧。成金刚三昧。(［证真云］幻喻三慧体不可得。金刚喻摧坚之能)能破无始微细无明。圆证如来藏。体。依体起用。随缘能应。入国土身。(［温陵云］幻人作为。本于无作。此言如幻。三昧后云无作妙力。此之三昧。皆闻慧熏修以成。修兼于思。三慧斯备。无能沮坏。故称金刚。依此三昧。随缘应化。凡皆如幻而已)。

　　(○［涅槃云］菩萨摩诃萨。修大涅槃。得金刚三昧。安住是中。悉能破散一切诸法。见一切法。皆是无常念念灭坏。无有真实。菩萨安住是金刚三昧。于一念中。遍至恒河沙等诸佛世界。还其本处。亦不念言我能如是。于一念中。能断十方恒河沙等世界众生所有烦恼。而心初无断诸众生烦恼之想。何以故。以是三昧因缘力故)华严云。清净妙法身。湛然应一切。今言三十二者。以能感之类。不出斯数。非所现应有限量耳。

　　(○［入法界品疏］此经或以布施摄众生等。有十一句。方法华经三十五应乍观似少。义取乃多。彼三十五应。各云。即现其身而为说法。但是其中或现色身及说法耳。以长者居士宰官婆罗门。共一即现妇女身而为说法。故谓之三十二应。理实四类。各各不同。明知四类有四妇女。况妙音中。有转轮王及菩萨身。又加地狱饿鬼畜生。及诸难处。则三十五。亦未为尽。若加四妇女。各成二人。以妻女别故。则此已有三十九矣。明知观音及诸大菩萨。各能万类之化。皆略举耳。以上同如来妙觉真心。故常在一切如来所。下与众生同大悲体。故普现一切众生之前。普现。即普门示现。然大圣久成正觉。号正法明。示为菩萨。义言等佛耳)。

　　(△［私谓］观音大士。普门示现在法界则十一句。在妙音则三十五。在佛顶则三十二。或相或用。或因或果。或差别。或平等。或佛说。或自说。经文各殊。普现则一。清凉依妙音以释法界。即引用智者十普。以佛说观音说。无二无别故。孤山谓因中自行。果上化他。法华楞严。两经各举二边。固哉此师。岂所谓分舟各月者耶)。

　　(○［观音义疏云］经云。众生应以佛身得度。即现佛身。为独现佛。为兼余身。同度彼生。又为一界独感于佛。为兼余界同感于佛。诸身乃至执金刚神。能应共独。能感共独。不可偏执。故今通就十法界应。对十法界机。一多相对。立以四句。方见经文感应之相。初机应四句。自有一界身度一界。自有十界身度十界。自有一界身度十界。自有十界身度一界也。初即三土。以现佛身。必遍三处。盖等觉下至凡夫。皆能成佛。故须三土以明其应。此一界身度一界也。若寂灭道场。禀教之徒。诸界不同。或人或天。龙神鬼等。又根性圆别两异。同见一佛身而为说法。即是一界度多界也。若有一界之机。但见一界身现。则不得度诸时诸会。三乘八部。眷属围绕。共逗一缘。或诸大机共成化事。或佛自遍现而度一机。若有一人。实以十界身得度者。观音即现十身而为说法。是名多界身度一界也。若佛身菩萨身。遍作十法界身。遍入诸道。各令得见。同其形像。而为说法。此是多界身度多界。用此四句。历五味五时。现身皆如此。复次。约说法多少者。则多法为一人说。一人用一法为一人说。一法为多人说。多法为多人说。复次。因果相对者。或因少。果亦少。或因多果少。或因小果多。或因多果亦多。观音明了众生机之所趣。或示现身多少。或说法多少。或修因多少。或证果多少。逗彼机宜。必无有差)。

　　(○［法华文句云］若二乘以一心入一定。一心作一。不得众多。又为定所缚。故不名普。若别历诸地。浅深阶差。亦不名普。若入王三昧。一切三昧。悉入其中。不起灭定。现诸威仪。故名法门普)。

　　([?(○/○)]二别释四)。

　　([│/○]一圣身四)。

　　([?(▽/○)]一佛身)。

　　世尊。若诸菩萨。入三摩地。进修无漏。胜解现圆。我现佛身。而为说法。令其解脱。

　　［资中］胜解现圆。将登正觉。坐道场也。将登者。蹑上进修无漏言之。秪为进修。未登正觉。是故现身。而为说法。令其胜解。现前圆满【疏】第十地菩萨。坐华王座。垂成正觉。亦须别佛。设教闻熏。令断最后微细无明。故观世音现第十重受用身而为说法。言胜解者。于决定境。忍可印持。不为异缘之所引转。此指最极根本。无分别智。将圆满时。故名胜解。然此菩萨。登住已去。虽为因位。便能现上位身。为彼说法。以此圆证。一位即诸位。更无浅深。故能见耳。(［无尽云］虽在因位。已得佛之受用。台教云。从真起应。法眼称机也)。

　　(△［天如云］只据今经。既谓超越世间。又言上合诸佛。同一慈力。则现佛说法。机应宜然。岂容以初住分真。为妨为难)。

　　(○［观音别行义疏］应以菩萨得度者。或上地下地。三藏通别圆等。辅佛不同。若佛于实报土作佛。观音即为实报菩萨形。或作方便同居士菩萨形。赴利钝两缘。节节兴废。若权若实。广利众生。问佛云何度佛。答等觉菩萨作佛身。度初地佛。何意不得。如人亦能度人。四明［疏记云］横论四教。竖则三土。同居四教。各有教主。各有菩萨。辅翊化机。方便二教。实报一圆。各须菩萨。辅佛逗机。等觉度初地者。约别教义也。别教三贤。用于三乘所修观法。入地证中。迥超九界。始本分合。功用同佛。然是分证。惑必厚薄。智论浅深。是故。上位现化他佛。度于下位自行之佛。取譬人中。师度弟子。须知能度之佛。或现八相。或坐华王。所度之佛。必现因身。以佛威仪。非禀法相。故四教佛。皆无师智。又今一往。且云等觉度于初地。若本下迹高。可云初地度于等觉。以示佛迹。是妙觉身。乃由极果加被故也［证真云］若初住能现妙觉。是本下迹高。若妙觉现菩萨等像。是本高迹下。俱高俱下。二句可知)。

　　([?(▽/○)]二独觉)。

　　若诸有学。寂静妙明。胜妙现圆。我于彼前。现独觉身。而为说法。令其解脱。

　　【疏】麟角独悟。出无佛世。厌喧乐静。独处山林。资加二位。名为有学。此后断惑。便证无学。约自乘理智。将证未证。名寂静妙明。(［温陵云］观物变易。自悟无生。故名独觉。乐独善寂。求自然慧。言寂静妙明)菩萨现同类身。先称本习。后令近佛。(［别行云］应以支佛者。如文殊二万劫作支佛。化众生。现身说法［疏记云］支佛见华飞叶落。即得道。此因少果多)。

　　([?(▽/○)]三缘觉)。

　　若诸有学。断十二缘。缘断胜性。胜妙现圆。我于彼前。现缘觉身。而为说法。令其解脱。

　　【疏】辟支迦罗。云独觉。亦云缘觉。前但自悟。今依教悟。观十二缘。作流转旋灭二种观法。以集谛为初门。(［温陵云］知迷胜性。由十二缘。自无明灭。至忧悲苦恼灭。则缘断而胜性现。性因缘断而显。故曰缘断胜性)未发真前。名为有学。理智将圆。菩萨身同。必诱令进也(［证真云］有学者。资加二位也。独觉亦观十二因缘。亦可名为缘觉。但约根有利钝。值佛不值佛之殊。分成二类。皆言胜妙现圆者。各约自乘理智。将欲现前。得此名也［私谓］别序叙云集众。总标辟支无学。此文分列二应者。独则寂妙自悟。缘则断缘发真。其悟证各有不同。非有根性利钝。值佛不值佛之殊也。广如蒙钞第一)。

　　([?(▽/○)]四声闻)。

　　若诸有学。得四谛空。修道入灭。胜性现圆。我于彼前。现声闻身。而为说法。令其解脱。

　　【疏】因闻四谛声教悟。故名声闻也。发真之后。三果三向。俱名有学。(［证真云］三果已前。贤位圣位。俱为有学)未发真前。在忍位中。用有漏智缩观。观四谛。作三十二行相。见道一十六心。断四谛下八十八使。分别烦恼。证生空理。故云。得四谛空。从初果后。断三界八十一品俱生。品品皆证一分择灭无为。(证灭谛理)故云修道入灭。(［补遗云］旧谓数缘灭。今云择灭。维摩疏曰。虚空无为。数缘灭非数缘灭无为。一是涅槃。二非涅槃。证一分择灭无为者。断一品惑尽处。名为证一分择灭无为。涅槃择力所得灭。名为择灭。谓断智推令灭。故名择灭。孤山云。数灭。即是择也)将登无学。名胜性现圆。现身说法。令其速证。然后诱之。不滞化城。令进大果。(［孤山云］二乘。藏通机也。虽有菩萨而藏同人天。不断惑故。通同二乘。所证齐故)。

　　(○［别行云］应以声闻身者。或作三藏。或作通教声闻。或作随五味转声闻。内秘外现。庄严四荣四枯。引导众生［疏记云］涅槃云。六人及以如来。能严双树。观音示现声闻。其意如是。善财所见诸善知识。如海云善住。现声闻身。说别圆法。二乘机扣。即说藏通。既住不思议法门。何所不说。大经四种智。观十二因缘。得四乘果。观音若修别观。则次第用四智观缘。若修圆观。则一心用四因缘智。而于一一皆起誓愿。度诸众生。行愿成。故作四种圣人。遍法界现四形声。普应一切。今于四中。的取下智为能现法)。

　　([│/○]二天质四)。

　　([?(▽/○)]一释梵自在对)。

　　若诸众生。欲心明悟。不犯欲尘。欲身清净。我于彼前。现梵王身。而为说法。令其解脱。

　　【疏】若有希欲心明开悟。身光清净。生于四禅。不为欲界烦恼尘染。为现梵王。说四禅法。出入禅支。修证次第。令其离欲。生于梵世。(［法华文句云］梵者。此翻离欲。离下地系。上升色界。故名离欲)。

　　(○［别行云］梵即色天主。名为尸弃。此云顶髻。璎珞名四禅皆有王。此言梵者。应是初禅顶犹有觉观语法。得为千界之主也。观音修白法三昧。不取不舍。不取。故不随禅生。不舍。故应为梵王。说出欲论。四句现身。以权引实［疏记云］此天依正。多是白法。观音因时。观于白色。即空假中。住白法界。即此是有真常我性。名王三昧。不取此禅有相。见思也。不取此禅空相。尘沙也。不取此禅非有非无。亦有亦无相。无明也。则不随三惑生于此禅三土也。以不舍故。即能应而为凡夫梵王。同居也。即能应为方便梵。王。即阿含云。已证三果。将入方便土也。复能应为实报梵王。即仁王云。证七地故说出欲论。三惑。欲也)。

　　(△［净名曰］若在梵天。梵天中尊。诲以胜慧。什曰。小乘中初梵有三种。大乘中有四种。梵王虽有定慧。而非出要。诲以佛慧故名胜)。

　　(○［金光明云］大梵天王说出欲论。即是修定。出欲淤泥。亦是爱摄)。

　　(△［熏闻云］说法。说出欲论。解脱。令离欲尘)。

　　若诸众生。欲为天主。统领诸天。我于彼前。现帝释身。而为说法。令其成就。

　　【疏】众生爱统诸天。菩萨现为帝释。说上品十善。令戒根清净。生地居顶。住善见宫。为忉利王也。(［别行云］应以帝释身者。此地居天主也［疏记云］菩萨修难伏三昧。不取不舍。就种种胜论。四句现身。以权引实。按金光明云。释提桓因。种种善论。盖十善意耳。修十善。上符天心。诸天欢喜。求天然报。此法为胜。故言胜论)。

　　(△［清凉云］释迦。能也。因陀罗。主也。具足应云释迦提桓因陀罗。提桓。天也。即云能天主。抚育劝善。能为天主故。又楞伽大云疏云。天帝名有一百八。此略举也。一因陀罗。此云尊重。二释迦。此云勇猛。三不兰陀。此云降伏。以降伏阿修罗故婆沙云。释迦桓因。华严天王。帝释者。华梵兼举也)。

　　(△［净名曰］若在帝释。帝释中尊。示现无常。什曰。梵垢薄而着浅。故为现胜慧。释爱重而着深。故为示无常)。

　　(△［起世经云］以何因缘。诸天会处。名善法堂。佛言。三十三天集会坐。则于中论微细妙法深意。指量观察。皆是世间诸胜要法。真实正论。以此诸天称为善法堂)。

　　若诸众生。欲身自在。游行十方。我于彼前。现自在天身。而为说法。令其成就。

　　【疏】欲身自在。游行十方。现二天身。说法教化。即夜摩睹史天也。名自在者。慈恩云。得异熟果。随意所念。胜下二天。下二天果。依树而得。今随欲得。名为自在。

　　(○［别行云］自在天。是欲界顶。具云提婆跋提。此云他化自在。假他所作。以成己乐。即是魔王也。菩萨住赤色三昧。不取不舍。应为魔王。令诸魔界。即是佛界。四句现身。以权引实)。

　　若诸众生。欲身自在。飞行虚空。我于彼前。现大自在天身。而为说法。令其成就。

　　【疏】乐变化天。他化自在。名大自在。不乐异熟果。乐自乐他。变为乐具。而受用之。名大自在。然若止以他乐他化二天所配。即摄义不尽。(［法华文句］自在即第五天。大自在即第六天)故从慈恩。摄四天也。

　　(○［别行云］大自在。即色界顶摩醯首罗也。华严称色究竟。智论云。过净居天。有十住菩萨。号大自在。十住经云。大自在天光明。胜一切众生。涅槃献供。大自在天最胜。故非第六也)。

　　(△［清凉云］三乘中立此为净土。是报身所居。约实是十地菩萨摄报之果。多作彼主耳)。

　　(○［通释］上二天。凡有三释。以五六二天分配者。法华文句也。以四天总摄者。慈恩玄赞也。以色欲顶二天结释者。观音疏义也。长水依慈恩。则摄四天。孤山温陵依义疏。则从二顶。各有援据。未审适从。然义疏文句。出于台家。皆智者所说。义疏则曰。大自在故非第六。文句则曰。诸经多称大自在。是色界顶天。此不应超至此。一家之书。不应自相矛楯。温陵曰。初举梵王。至此乃自欲天色天。而超至色顶。意兼无色。以明无刹不现。取以和会三家之说。庶可通也)。

　　([?(▽/○)]二统摄鬼神对)。

　　若诸众生。爱统鬼神。救护国土。我于彼前。现天大将军身。而为说法。其令成就。

　　【疏】天大将军。即天帝所管将也。分住三十三天。各领鬼神。镇护四方(［别行云］如金光明。即以散脂为大将。大经云。八臂健提。天中力士。释论称摩醯首罗。此称大自在。骑白牛。八臂。三眼。是诸大将。鸠摩伽。此云童子。骑孔雀。擎鸡。持铎。捉赤幡。韦纽。此称遍闻。四臂。捉贝。持轮。骑金翅［马］皆是诸天大将。未知此定是何等。光明疏云。二十八部。巡游世间。赏善罚恶。皆为散脂所［营］)。

　　(○［宣律师感通传］天人费氏云。一王之下。有八将军。四王三十二将。周四天下。往还护助诸出家人。四天下中。三天下佛法大弘。东西天下。人少黠慧。烦恼难化。南方一洲。虽多犯罪。化令从善。心易调伏。佛临涅槃。亲受嘱付。并令守护。天人韦琨。南天王八大将军之一。三十二将之首。魔子魔女。轻弄比丘。将军恓惶奔赴。应机除翦。有事至王所。王见皆起。为韦将军修童真业。受佛嘱护正法故)。

　　若诸众生。爱统世界。保护众生。我于彼前。现四天王身。而为说法。令其成就。

　　【疏】四天王者。上升之元首。下界之初天。于须弥山。各居一埵。所领鬼神。每王二部。共八部众。救护国界(［金光明云］四天王白佛。我等四王。二十八部。百千鬼神。以净天眼。常观拥护此阎浮提。是故我等名护世王)。

　　(△［法华文句云］四大天王者。帝释外臣。如武将也。居四宝山。各领二鬼。不令恼人。故称护世。本迹者。本为常乐我净四王。护持佛法。不令外人取其枝叶。斫截破坏。常王护东方常无常双树。乐王护南方乐无乐双树。我王护西方我无我双树净王护北方净不净双树。枝干喻常。叶喻于我。果喻于乐。茂叶喻净。护此华果。常能利益一切众生。故迹为四王而护世也)。

　　(△［净名曰］若在护世。护世中尊。护诸众生。什曰护世。四天王也。诸恶鬼神残食众生。护世四王。不令害也。今言道力所护。兼及十方)。

　　(△［智论云］一切山河树木。土地城郭。一切鬼神皆属四天王管。有不得般若经卷者。故皆随从共来)。

　　若诸众生。爱生天宫。驱使鬼神。我于彼前。现四天王国太子身。而为说法。令其成就。

　　【疏】天王太子即那吒之类。辅政统摄。跨握鬼物。护世益人。菩萨身同。先令成就。后使厌离。(［大吉义经云］护世四王。各有九十一子。姿貌端正。有大势力。皆名曰帝。此天王合有三百六十四子。能护十方)。

　　(○［感通传］四天王臣佐白律师言。弟子是第一欲界南天王之第五子。王有九十一子。各御邦都。并依佛法。南方天王第三子张与。撰述祗桓图经一百卷。北方天王第十六子。造立五精舍记。有五百卷。各在当天)。

　　([│/○]三人位三)。

　　([?(▽/○)]一帝王臣佐对)。

　　若诸众生。乐为人主。我于彼前。现人王身。而为说法。令其成就。

　　【疏】四轮粟散。皆人之王也(［别行云］就人王中。四种转轮王。自有大小。（如次王四三二一天下）非转轮者。名粟散王。自有大小。若中下品十善。报为粟散小王。众多如彼粟故。又言粟散。如人把粟散置盘中。各得分位。王喻亦尔。何独为福业受报。入同居土。具足化他。共修功德。慈心利物。是为王也)。

　　(○［大集经云］国王护法。增长三种精气。一地精气。谓五谷丰熟。二众生精气。谓形貌端严。无诸疾疫。三善气精气。谓修施戒信等)。

　　若诸众生。爱主族姓。世间推让。我于彼前。现长者身。而为说法。令其成就。

　　【疏】长者十德。谓姓贵。位高。大富。威猛。智深。年耆。行净。礼备。上叹。下归。十德具焉。名大长者(［法华文句云］一姓贵。姓则三皇五帝之裔。左貂右插之家。二位高。位则辅弼丞相。盐梅阿衡。三大富。富则铜陵金谷。丰饶侈靡。四威猛。威则严霜隆重。不肃而成。五智深。智则胸如武库。权奇超拔。六耆年。年则苍苍棱棱。物仪所伏。七行净。行则白圭无玷。所行如言。八礼备。礼则节度庠序。世所具瞻。九上叹。上则一人所敬。十下归。下则四海所归。内合如来。十种功德)。

　　(△［净名云］若在长者。长者中尊。为说胜法。什曰。声闻于凡夫为胜。如是展转。佛法最胜。肇曰。凡人易以威顺。难以理从。故大士每处其尊。以弘风靡之化。长者豪族望重。多以世教自居。不弘出世间胜法也)。

　　若诸众生。爱谈名言。清净自居。我于彼前。现居士身。而为说法。令其成就。

　　【疏】博闻强识。不求仕宦。居财大富。秉志廉贞。故名居士(［净名云］若在居士。居士中尊。断其贪着。什曰。外国白衣。多财富乐者。名为居士。按须达维摩诘。皆西国长者。居士。如此方庞蕴)。

　　若诸众生。爱治国土。剖断邦邑。我于彼前。现宰官身。而为说法。令其成就。

　　(【疏】国。域也。大曰邦。邦。封也。邑即是县［别行云］宰是主义。官是功能义。三台以功能辅政于王。故曰宰官。郡邑亦称宰官。宰政民下也)。

　　(△［净名云］若在大臣。大臣中尊。教以正法)。

　　若诸众生。爱诸术数。摄卫自居。我于彼前。现婆罗门身。而为说法。令其成就。

　　【疏】婆罗门。云净行。咒禁算艺。调养方法。皆为数术。菩萨乘机现相。奖而成之。何物不化(［别行云］称为梵行。劫初种族。山野自闲。人以称之)。

　　(△［净名云］若在婆罗门。婆罗门中尊。除其我慢。什曰。广学问。求邪道自恃知慧。骄慢自在。故名婆罗门。肇曰。秦言外意。其种别有经书。世世相承。以道学为业)。

　　([?(▽/○)]二出家在家对)。

　　若有男子。好学出家。持诸戒律。我于彼前。现比丘身。而为说法。令其成就。若有女人。好学出家。持诸禁戒。我于彼前。现比丘尼身。而为说法。令其成就。

　　【疏】尸罗云戒。毗尼云律。由依律法。防非止恶。故名为戒。即二百五十戒也。(［智论云］受戒时。自言我是某甲比丘。尽形寿持戒。故名比丘)尼。女声。即女比丘。持五百戒也。既戒德自严。轨物成化。进行弥速。远出三界(［涅槃疏云］尼姨女。通是二方女人之称。别论者。在俗者为女。受五戒者为姨。出家者为尼。律中亦呼阿姨阿姊［翻译云］以爱道尼是佛姨故。效唤阿姨)。

　　若有男子。乐持五戒。我于彼前。现优婆塞身。而为说法。令其成就。若有女子。五戒自居。我于彼前。现优婆夷身。而为说法。令其成就。

　　【疏】佛为提谓长者等在家众。受三归已。即受五戒。为优婆塞。经说五戒者。天下大禁忌。若犯此五。在天违五星。在地违五岳。在方违五帝。在身违五藏。如是等世间。违犯无量。若约出世。则坏五分法身。一切佛法。以五戒是大小尸罗根本故。好学此者。现清净男女。与说此法。(［肇曰］义名信士男。信士女［净名疏云］此云清净士。清净女)。

　　(△［涅槃疏云］通名在家二众。形虽在俗。元未昏娶。今持五戒。永断俗法则于佛法有功。名曰勋士勋女。若俗。法不亏。而持五戒。后加八斋。名善宿男女［西域记云］唐言近事男。近事女。言亲近承事诸佛法故。后汉西域传。名伊蒲塞。注即优婆塞也。中华翻为近住。言受戒行。堪近僧住)。

　　([?(▽/○)]三女主童身对)。

　　若有女人。内政立身。以修家国。我于彼前。现女主身。及国夫人。命妇大家。而为说法。令其成就。

　　【疏】掌理王之内政。谓之内宰。天子后妃曰女主。诸侯曰国夫人。卿大夫之妇。受命于后妃。曰命妇。大家者。后妃所师之女。如曹惠姬(［别行云］王家禁固。不得游散。化物为难。如妙音即云。于王后宫。变为女像也)。

　　若有众生。不坏男根。我于彼前。现童男身。而为说法。令其成就。若有处女。爱乐处身。不求侵暴。我于彼前。现童女身。而为说法。令其成就。

　　(［别行云］童男女者。取妙庄严二子释之。华严童子。算沙游戏也)。

　　([│/○]四鬼神三)。

　　([?(▽/○)]一天龙夜叉乐神类)。

　　若有诸天。乐出天伦。我现天身。而为说法。令其成就。若有诸龙。乐出龙伦。我现龙身。而为说法。令其成就。若有药叉。乐度本伦。我于彼前。现药叉身。而为说法。令其成就。若乾闼婆。乐脱其伦。我于彼前。现乾闼婆身。而为说法。令其成就。

　　【疏】天能厌乐。龙能怖苦。乐神荡逸。药叉勇健。各慕出伦。非圣不拔(［什公云］八部皆有大神力。能自变本形。在座听法也。今按此经。阙第六迦楼罗一部)。

　　(○［别行云］上列大威德天。今更举二十八天。或可星宿掌人间者也。经云。诸天当自思。我等何当得人身。生释迦如来法中。受比丘戒)。

　　(△［法苑珠林云］夫论天报。识复丰华。服玩光新。身形轻妙。而自在天上。便是魔王。无想定中。翻为外道。四空之顶。迷执不轻。六欲之间。迷惑殊重。不能受持般若。供养涅槃。憍慢转增。我人逾盛。所以头华萎髻腋汗流衿。宝殿歇光。罗衣聚腻。凭斯净心。悉皆忏悔。契经说。人有三事。胜于诸天。一勇猛。二忆念。三梵行)。

　　(○［别行云］龙有四种。一守天宫。持令不落。二兴云致雨。益人间者。三地龙。决江开渎。四伏藏龙。守转轮王大福人藏。肇师但出三。不出天龙)。

　　(△［长阿含十八］阎浮提诸龙有三患。一热风热沙着身。烧皮肉及骨。以为苦恼。二恶风暴起。吹其宫殿。失宝饰衣等。龙身自现。以为苦恼。三诸龙娱乐时。金翅鸟入宫。抟撮始生龙子食之。怖惧熟恼。阿耨达池。无此三患。故名无热恼池)。

　　(△［僧祗律云］商人问龙女言。汝有如是庄严受用。布萨何为。答言。我龙法有五。事苦。为生时。眠时。淫时。瞋时。死时。一日之中。三过皮肤落地。热沙抟身。复问汝欲求何事。答言。乐人道中生。为畜生中苦。不知法故。欲就如来出家)。

　　(△［清凉云］智论云。此龙是七地菩萨。须弥藏经云。佛告须弥藏龙仙菩萨。汝于然灯佛所。为化诸龙。起大勇猛。今四生龙。有于恶毒。气毒。见毒。触毒。啮毒。贪瞋痴毒。云何当令如法除灭。彼菩萨言。我入其窟。入深三昧。彼当降伏。此诸龙王。安住大乘。精进修行。有大威德。是大龙王。各各佛前。率诸眷属。不令起作如上灾祸。于佛法僧。三宝种性。久住于世。不令速灭)。

　　(○药叉［西域记云］旧讹曰夜叉。什曰秦言贵人。亦言轻疾。（亦云捷疾）有三种。一在地。二在虚空。三天夜叉也。地夜叉但以财施。故不能飞空。天夜叉以车马施。故能飞行。佛转法轮时。地夜叉唱。空夜叉闻。空夜叉唱。四天王闻。如是乃至梵天)。

　　(△［清凉云］此云轻㨗。飞空速疾故。亦云苦活。此类飞空啖人故。菩萨示为其王。翻加守护。亦令爱见罗刹。不害法身慧命)。

　　(○乾闼婆［法华文句云］四乾闼王。此云嗅香。以香为食。亦云香阴。其身出香。天帝俗乐之神也)。

　　(△［清凉云］此云寻香。亦云食香。止十宝山间。食诸香粖［什公云］天乐神也。处地上宝山中。天欲作乐时。此神身有异相。即上天也［泐云］帝释宫欲作乐。烧沉水香。此神即寻香气而往。故翻寻香气也)。

　　(△［净名疏云］此亦陵空之神。不啖酒肉。惟香资阴。是天帝幢倒乐神。在须弥南金刚窟住［起世经云］雪山右面黑山。北有香山。其中常有歌舞唱伎音乐之声。山有二崛。七宝所成。柔软香洁。犹如天衣。妙香乾闼婆王。从五百乾闼婆王。在其中止)。

　　([?(▽/○)]二无酒疑神蟒形类)。

　　若阿修罗。乐脱其伦。我于彼前。现阿修罗身。而为说法。令其成就。若紧那罗。乐脱其伦。我于彼前。现紧那罗身。而为说法。令其成就。若摩呼罗伽。乐脱其伦。我于彼前。现摩呼罗伽身。而为说法。令其成就。

　　【疏】修罗丑状而多慢。疑神。似人而戴角。蟒形田蚥。腹行之类。因多毁戒。微行惠施堕此道中。各愿出类。皆从其欲(［应法师云］阿修罗。正言阿素洛。译云。阿者无也。素洛云酒。亦云天。名无酒神。亦名非天)。

　　(△［别行云］此云无酒。一持不饮酒戒。由过去宿习余力。云不饭酒。二因由好酒。见天饮甘。露四天下采华。置四海中酿。海中业力持。进失甘露退。不成酒。即令断酒。得大力也)。

　　(△［阿毗昙论云］以不能忍善。不能下意。谛观种种教化。以憍慢故。非善健儿又非天故。名阿修罗［翻译云］新翻非天。以谄诈非天行故。依业报差别经中。具说十业得阿修罗报。一二三。身口意。行微恶。四起于憍慢。乃至九起于慢慢。十回诸善根。向阿修罗道。若约余经。多因嗔慢疑三业。得生彼故)。

　　(△［智论云］罗睺阿修罗王。亦是大菩萨)。

　　(○紧那罗［别行云］亦呼为疑神。亦为人非人。今不取人非人释紧那罗。此乃是结八部数耳)。

　　(△［什曰］秦言人非人。似人而头上有角。人见之言。人耶。非人耶。故以名之。亦天伎神也。小不及乾闼婆)。

　　(△［清凉云］杂心论。畜生道摄。亦云歌神。以能歌咏。是天帝执法乐神。即四王眷属。表菩萨。似众生形而非众生。常以法乐娱众生故。歌神。即唐三藏译)。

　　(△［菩萨处胎经云］紧那罗住须弥山北。亦在十宝山间。由昔布施之力。居七宝宫殿。寿命甚长。以瞋怒沙门故。八十四劫。常无手足。诸天燕会。与乾闼婆分番上下。天欲奏乐。腋下汗流。便自上天。有紧那罗。名头娄磨。琴歌诸法实相。以赞世尊)。

　　(△［大树紧那罗王所问经云］此王以所弹琉璃之琴。阎浮檀金。华叶庄严。善净业报之所造作。在如来前调琴。及余八万四千伎乐。其音普闻大千世界。隐蔽欲界诸天音乐。诸山药草丛林。悉皆遍动。如人极醉。前却颠倒。须弥𡶅峨。涌没不定。一切凡圣。惟除菩萨不退转者。大迦叶等。一切声闻。放舍威仪。诞貌逸乐。如小儿舞戏。不能自持［法华文句云］天帝法乐神。佛时说法。诸天弦歌般遮于瑟。而奏四教法门。紧那罗奏于别圆之乐。故使声闻不能自安)。

　　(○摩呼罗伽［手鉴云］亦云莫呼落伽。此云大腹。田蚥虾䗫蟒蛇等类。皆此所摄。田蚥。蟾蜍别名。即虾䗫也)。

　　(△［什曰］是地龙而腹行也［肇曰］大蟒神。腹行也［清凉云］此云大腹行。即蟒之类。亦表菩萨。遍行而无行也。经言皆勤修广大方便永割痴网。以此类聋騃。故令方便舍痴)。

　　(△［净名疏云］即世间庙神。受人酒肉。悉入蟒腹。毁戒邪谄。多瞋小施。贪嗜酒肉。戒缓堕鬼神。多瞋虫入其身而唼食之［私谓］高僧传。安世高同学。以多瞋堕大蟒身。为䢼亭湖神得度。即其类也)。

　　([?(▽/○)]三人非人等杂趣类)。

　　若诸众生。乐人修人。我现人身。而为说法。令其成就。若诸非人。有形无形。有想无想。乐度其伦。我于彼前。皆现其身。而为说法。令其成就。

　　【疏】人身难得。见佛受化。非天之着乐。余之多苦。故乐修也。(裴相云。可以整心虑。趣菩提。唯人道为能耳)有形有色蕴。如下休咎精明等。无形无色蕴。如下空散消沉等。有想有四蕴。如下鬼神精灵等。无想无四蕴。即下精神化为土木金石等。此皆非人也。斯则形想杂类。蠢物皆沾。必一其身。乘机即化(［吴兴云］如上及普门品。于十界中。皆阙菩萨及地狱身。智者依正法华。具现菩萨界身。又准释论。菩萨亦化地狱。故知十界不可阙［温陵云］六凡不举三涂者。此类幽沈。未能闻法。则以施无畏力拔之)。

　　([?(○/○)]三结成)。

　　是名妙净。三十二应。入国土身。皆以三昧。闻熏闻修。无作妙力。自在成就。

　　【疏】以如幻力。熏闻思修。成金刚三昧。证真起用。自生如是(［合论云］如来神用十方。随根成就。而言无作者。如文殊师利。回观善财童子。如象王回旋。随根对现不背众生。如应见者。皆如对面。而诸众生各不相知。皆谓圣者独对我语。此杂华所称对现法身法华所称喜见一切色身三昧也)。

　　(△［法华文句云］观世音者。譬药树王。遍体愈病。普门者。譬如意珠王。随意所与。能以一音。称十法界机。随其宜类。悉得解脱。如修罗琴。是名说法普)。

　　([○@卍]二十四无畏。有难必济有危必救恐怖获安。总号无畏大悲为体。文三)。

　　([?(○/○)]一标举)。

　　世尊。我复以此闻熏闻修。金刚三昧。无作妙力。与诸十方三世六道。一切众生。同悲仰故。令诸众生。于我身心。获十四种无畏功德。

　　【疏】由前观行。证真具德。从体起用。令众生得一十四种无畏功德(［疏记云］一切依正。皆是观音妙身妙心。一切众生。于斯色心而自为难。求救三业。亦即观音。是故机成。即时而动)。

　　(△［温陵云］由我不自观音。彼获脱苦。由我知见旋复。彼不能烧。是故云。于我身心获无畏等)。

　　([?(○/○)]二列释四)。

　　([│/○]一闻声离苦)。

　　一者。由我不自观音。以观观者。令彼十方苦恼众生。观其音声。即得解脱。

　　【疏】由我不观所听首声。但观闻性。(资中文)音声既寂。闻性无生。尘境不拘。自然解脱。自既如是。故令十方众生。闻我音声。即得度苦(［真际云］由我不自观音。不循前尘也。以观观者。用无缘之慈。观彼世间观音者也)。

　　(△［温陵云］不自观音。不随声尘所起知见。以观观者。旋倒闻机。返照自性也。此为真观。净观。智慧观。苦恼众生。蒙其观者。亦得解脱。则真净慈悲。观力加被也)。

　　(○［法华普门品云］佛告无尽意菩萨。善男子。若有无量百千万亿众生。受诸苦恼。闻是观世音菩萨。一心称名。观世音菩萨。即时观其音声。皆得解脱［荆溪记云］经云。观世音菩萨即时等者。有人以观世音三字。着下句上。兴皇着上句末。于下句上。又足观世音三字。二俱不然。依下句头。亦不须足)。

　　(△［私谓］此经由我不自观音一章。十四种无畏之总文也。法华文句。分总答别答之科。此即总答。次即别答也。以普门品证之。彼是佛说菩萨。机在持名㧞苦。此乃菩萨自说。机在同悲利［佛］此经云。令彼十方苦恼众生。观其音声。即得解脱。彼经即云。观世音菩萨即时观其音声。皆得解脱。理而言之。所观之音声。乃十方苦恼众生。号呼观世音之音声。能观之人。则皆以观观者之观世音也。由我不自观音者。一切众生。同悲仰故。不但自观声音。得解脱也。以观观者。观彼一切众生。能念观世音之人。如节师所云。用无缘慈。观世间观音者也。此菩萨自叙圆通法门。如下文水火七难等。即在菩萨观其音声。一念返闻之中。同时拔济。故曰。于我身心。获十四种无畏功德。若曰。众生自观其音。不但违法华明文。观世音菩萨即时之语。以本经于我身心之义。贴文消释。亦不相符顺也。苕溪谓众生止称名号。罔识闻熏。此中正取众生自观。以通圣应。当知众生七难三灾。身心焚灼。尔时只办呼名。何暇作观。菩萨同体大悲。冥机冥感。如磁吸铁。宁复计其能观与否。天台别答。分三业机。七难是口机应。以称名故。三毒是意机应。令常念故。二求是身机应。以礼拜故。是则闻熏力异。过现缘差。当问观智于从容皈命之日。不当求观门于急难呼号之顷也。观音此语。以佛说为证明。无可疑者。今谓普门是菩萨观。首楞是众生观。顺后人之臆度。以批判经宗。则亦不循其本者矣)。

　　(○［法华文句云］自有多苦苦一人。多人受一苦。一人受多苦。一人受少苦。今文百千万亿众生。此言十方多人也。受诸苦恼多苦也。多尚能救况少苦耶)。

　　(△［别行云］譬如父母。念子心重。多智多财具大势力。众子在难。即能俱拔菩萨亦如是无缘慈悲重。权实二智深。圣财无量。神通力大。十界虽多应。有余裕。又如毒龙罪报。尚能以一眼遍视一切视之皆死。何况菩萨种智圆明耶)。

　　([│/○]二遭难消危三)。

　　([?(▽/○)]一三灾恶国难)。

　　二者。知见旋复。令诸众生。设入大火。火不能烧。

　　【疏】本由四大分湛。旋令觉知。令复本闻。知见归湛。湛性圆遍。无尘可得。尘火既歇。何物能烧。故令众生。大火不坏(［补遗云］知见属心。心属火。知见旋复。不免火灾。内有觉观。非心而何)。

　　(△［别行云］火有果报火。业火。烦恼火。果报火。至初禅。业火通三界。烦恼火通三乘。果报火难者。如阿鼻鬲子。八万四千。内外洞彻。上下交炎。饿鬼支体烟起。举体焦然。畜生燠煮汤炭。修罗亦有火难。人中焚烧现见故。若至劫尽。须弥洞然。初禅已下。无免报火。凡二十五有众生。百千万亿诸业苦恼。持是观世音名。火不能烧何但止就阎浮人作解耶。次明修因恶业火者。若五戒十善。多为恶业所难。故经云烧诸善根。无过瞋恚。虽生有顶。头上火然。术婆伽欲火所烧金光明云。忧愁盛火。今来烧我。能破善业。退上堕下。皆名为火。若能称名。得离恶业。次明烦恼火。若声闻人。见三界因果。犹如火宅。四倒结业。烟炎俱起竞相推排。求免焚灼。一心称观世音。乘于羊车。速出火宅。入有余无余涅槃。即得解脱也。复以行人修道之时。并为五住烦恼惑火之所烧害。方便未成大难恒逼。称观世音。方便即成。即得解脱。何者菩萨初发菩提心。见果报火烧诸众生。即起慈悲。誓当度脱。受持禁戒。亦起慈悲。救诸业火。修无漏观白骨流光。入火光三昧。一切处皆起慈悲。为众生灭烦恼火。悉是因缘所生法。即空。次假。后中。见火实相。节节慈悲。誓当利物。今位补处。以本誓力。熏诸众生。随有机感。即能垂应)。

　　(△［疏记云］经列七难止在人中智者深穷救难之功。在王三昧。即二十五有真常我性。观音证已。乃能遍拔众生之苦。故知其示七难浅深。正论观行始末之相也)。

　　三者。观听旋复。令诸众生。大水所漂。水不能溺。

　　【疏】声能漂荡。如水腾波。观听旋真。尘相不起。虚明湛寂。何物能漂。故令念者。大水不溺。(［孤山云］达声无声。水声岂溺)。

　　(△［温陵云］见业交则见猛火。闻业交则见波涛。今既旋复。故水火不焚溺。于听言观犹于音言观也)。

　　(△［别行云］初果免见流。三果免欲流。四果免有流。圆教方免无明流。菩萨所以遍应水难者。本修别圆二观慈悲。今日方就。王三昧力。寂而常照。众生报水所漂。称名为机。对事慈悲。救果报水。戒定慈悲。救恶业水。三观慈悲。救烦恼水。一切一时。皆得解脱)。

　　四者。断灭妄想。心无杀害。令诸众生。入诸鬼国。鬼不能害。

　　【疏】妄想生灭。能杀法身。能害慧命。苟或断绝。真性无伤。故入鬼国。鬼不能害(［补遗云］九道众生。莫非妄想。虚诈不实。乃鬼之因内灭其因。虽入其国不能害我)。

　　(△［海印云］妄想如鬼。能杀法身)。

　　(△［别行云］罗刹是食人鬼。人尸若臭。能咒养之令鲜大经云。罗刹妇女。随所生子食之。复食其夫)。

　　([?(▽/○)]二鬼狱恶贼难)。

　　五者。熏闻成闻。六根销复。同于声听。能令众生。临当被害。刀段段坏。使其兵戈。犹如割水。亦如吹光。性无摇动。

　　【疏】熏修妄闻。成真闻性。一根亡对。诸根亦融。心水虚朗。智光无动。谁为自他。而当被害(［吴兴云］淮南子云。光可见不可握。水可循不可坏。喻意如此)。

　　(△［别行云］非但世间杀具。名为刀杖。恶业亦能伤善业身命。烦恼六尘三毒等。皆名刀箭从地狱去即有刀山挂骨。剑树伤身。锯解屠脍。狼籍痛楚饿鬼自相斩刺。畜生自相触突修罗昼夜征战。龙王降雨。变成刀刃人中。前履白刃。却怖难诛。复有横尸塞外。䘖刀东市。天共修罗斗时。五情失守。皆有刀杖怖畏。失命之苦。若能称观世音。若应刑时。刀寻段坏。若应战阵。立之等力。令得安和。次明修诸善因。为三毒刀箭恶业破坏善心割断戒皮定肉慧骨。微妙心髓。法身慧命。退失堕落。失人天道。乃至正命。登难崩易。万劫不复。起怖畏心。称观世音。即蒙救护。三毒不伤。清升受乐。次声闻人。厌患生死。即时观三界见思。剧于刀箭。一心持观世音。机成感彻。则能裂生死券。度恩爱河。不为烦恼刀杖所害。次通别圆变易等。五住刀箭。伤法身。损慧命。若能称名。即蒙圣应。免离通别刀杖。脱二死地。菩萨住王三昧中。无量神力。以十三昧。救果报刀杖以二十四三昧。救三毒刀杖。以二十五三昧。救入空烦恼刀杖。救出假无知刀杖。救入中无明刀杖。一切一时。皆得解脱)。

　　六者。闻熏精明。明遍法界。则诸幽闇。性不能全。能令众生。药叉罗刹。鸠槃茶鬼。及毗舍遮。富单那等。虽近其傍。目不能视。

　　【疏】闻熏观行。成就精明。智照既融。法界圆遍。无明邪暗永不能生。药叉等类。咸受幽气。故令恶鬼。目不能视(［补遗云］见真妙理。无幽不烛。根尘是黑暗稠林。为我所破。故曰性不能全)。

　　(△［释文］药叉罗刹。北方多闻天王所领二鬼。药叉。即夜叉罗叉。此云速疾鬼。又云可恶。亦云暴恶。鸠槃荼及薜荔多。南方增长天王所领［清凉云］鸠槃荼。此［释］为阴囊。其状稍隈。故指在音义耳。旧云冬菰鬼。亦以状翻［翻译云］此云瓮形。旧云冬瓜。此神阴如冬瓜。行着肩上。坐便踞之。又云厌魅鬼。卧厌不寤者。毗舍遮。亦毗舍阇。及乾闼婆。东方［治］国天王所领。此云啖精气。啖有情及五谷精气故。梁言颠倒鬼［别行云］有啖精气鬼。人心中有七渧甜水。和精气神。鬼啖一渧令头痛。三渧閟绝。七渧尽即死。富单那及龙。西方杂语天王所领。此云臭饿鬼亦云热病鬼)。

　　(△［别行云］若论果报鬼难者。地狱道有弊恶大力鬼。恼诸罪人。鬼道中。力大者恼于小鬼。畜生道鬼。亦啖畜生。人中可知。诸天既领鬼。阿含云。有大力鬼。坐帝释床。帝释大瞋。鬼光明炽。释还发慈心。鬼光明灭。天主既为鬼所恼。何况四王修罗道耶。次恶业鬼者。阿含云。淫亦有鬼。鬼入人心。则使人淫佚无度。当知鬼亦破善。毁损人天动不动业。次烦恼鬼者。见心为男鬼。受心为女鬼。若论此鬼。即得满三千大千世界。非复假设之言。以见使历三界有八十八。爱历三界。合有九十八。岂不遍满。此鬼恼二乘人。乃至六度通别圆等行人。大经云。惟愿世尊。善良咒师。当为我等。除无明鬼。又云。愚痴罗刹。止住其中。岂非烦恼鬼耶。菩萨初发心时。见障恶鬼。恼乱世间。与起慈悲。为作拥护。成王三昧。住鬼法门。能以鬼身。广作佛事。三障之鬼。或破或用。得自在故。一切鬼难。一时普救)。

　　七者。音性圆销。观听返入。离诸尘妄。能令众生。禁系枷锁。所不能着。

　　【疏】尘累相萦如禁系。六根质碍如枷锁。(［蕅益云］所既妄立。明理不逾。以为枷锁)既而入流亡所。系碍不成。是故念者。枷锁解脱(［补遗云］音信圆销。六用返入。言观听者。且举其二。尘缚俱消。则禁系等事。成锁梦关空耳)。

　　(△［别行云］地狱体是囹圄。鬼及畜生。亦有笼系。修罗亦被五缚。北方及天上自在。应无此难。降是已还。无免幽厄。若能称观世音。重关自开。铁木断坏。次名修因恶业。即名枷锁也。若人修习善业。被恶业覆。如大山映覆于心。使善败坏。再增恶业。恶业即招果缚。无由可解。若欲脱此业者。应时可救。急称观音。能令三恶业坏。大品云。摩诃那伽。虽有罪无罪。同在三界狱中。若发定慧。是械断。若发权实。是杻断。若破无明。是枷断。法身显现。是锁断。入无余涅槃。是缚断。免三相。是离检。出三界。是出狱。菩萨起无缘慈悲。熏诸众生。十法界有机。即能一切一时而得解脱)。

　　八者。灭音圆闻。遍生慈力。能令众生。经过险路。贼不能劫。

　　【疏】声能劫心。害善为贼。声销意净。慈力遍熏。平等在怀。善恶同贯。故能涉险。贼不能劫。(［海印云］六尘既空。慈心平等。了无自他敌对。何有劫贼)。

　　(△［宗镜云］经过险路者。即是三界之险阻。六趣之迷津)。

　　(△［智论云］魔若魔民。及内身结使。种种罪报。皆是贼。近此诸贼故。应一念敬慎。譬如入贼中行。不自慎护。为贼所得)。

　　(○已上七难。法华约口机应。结劝称名)。

　　([?(▽/○)]三三毒恶心难)。

　　九者。熏闻离尘。色所不劫。能令一切多淫众生。远离贪欲。

　　【疏】声尘既亡。色境销歇。贪欲念虑。拟从何生。故令众生。远离贪欲(［温陵云］众生以欲习合尘。故为色劫。能以金刚三昧。熏闻成性。遂能离尘。性成则欲爱干枯。尘离则根境不偶。虽有色境。不能劫动)。

　　(△［别行云］净住及禅经。明多欲人有欲虫。男虫泪出而青白。女虫吐血而红赤。又言有欲鬼。娆动其心。令人倒惑。二经明虫鬼各是有情。以共业故。资人倒惑如大经云。若习近贪欲。是报熟时。此举多欲相也。若少欲人。虫鬼潜伏。无多狂醉是少欲相)。

　　十者。纯音无尘。根境圆融。无对所对。能令一切忿恨众生。离诸瞋恚。

　　【疏】音声差别。三昧能纯。(［辅遗云］纯音。中道法音也)尘既不生。根无所偶。顺违之境不得。瞋恚之心自亡。故令念者。离诸瞋恚(［温陵云］音声纯净。无复妄尘。圆融无违。无能所对。无违无对。则不瞋矣)。

　　(△［起信记云］论外缘即通举六尘。音即别指。耳所对也。首楞云。纯音无尘。根境圆融无对所对。又云。不自观音。以观观者。斯则同诸法无行经。人音声观法门。何所动耶。于六尘中。唯举声尘者。阿含说此。以为禅刺也)。

　　(△［别行云］瞋恚多者。令世人不喜见。如渴马获水。如射师子母。故遗教云。劫功德贼。无过嗔恚。华严云。一念嗔起。障百法明门。菩萨以瞋乖慈。障道事重。大集云一念起嗔。一切魔鬼得便。涅槃云。习近瞋恚。例淫亦应。有鬼。如柰女经。瞋则有蝎虫。是多瞋相。否是少瞋相)。

　　十一者。销尘旋明。法界身心。犹如琉璃。朗彻无碍。能令一切昏钝性障。诸阿颠迦。永离痴暗。

　　【疏】消除尘暗。旋复真明。世界身心。洞然无碍。一切唯觉。谁为痴暗。故令阐提。咸生实信(［补遗云］阿颠迦。痴暗人也。我以消六尘。复真明。推己及之。令离暗钝)。

　　(△［别行云］愚痴多者。邪画诸见。拨无因果。谤毁大乘。如大经云。习近愚痴。是报熟时。此乃邪痴。习报二果。痴心习成。地狱报熟。例前亦有虫鬼)。

　　(△［圆觉钞云］梵语一阐提。此云多贪。是乐欲义。乐生死故。即［梵］烧一切善根。二阿阐底迦。此云无欲。是不乐欲义。不乐涅槃故。即楞伽菩萨大悲。三阿颠底迦。此云极恶。名为毕竟。以毕竟无涅槃性故。即无性阐提。孤山云。阿颠迦亦云阿阐底迦。不乐欲涅槃者。误之甚矣)。

　　(○［合释］［法华文句云］若用一切智。断四住尘沙等惑。如却枝条。不名断惑普。若用一切种智。断无明者。五住皆尽。如除根本。名断惑普)。

　　(○［别行云］二乘欲。乐涅槃名贪。厌生死名瞋。不达此理名痴。二乘未断此三毒。即变易三毒相也。未断别惑菩萨贪求佛法。于恒沙劫。未曾暂舍。多学问。无厌足。即贪相。恶贱二乘。不喜闻其名。言宁起恶癞野干心。不起二乘心。如大树折枝之譬。岂非瞋相。无明重数甚多。佛菩提智之所能断。佛性未了了者。皆是痴相。此三毒即为三法门。一取。即大贪法门。二舍。即大瞋法门。三不取不舍。即大痴法门。一切圣人。自行化他。无不从此三门而入)。

　　(○已上三毒。法华约意机应。结劝常持)。

　　([│/○]三随欲应求)。

　　十二者。融形复闻。不动道场。涉入世间。不坏世界。能遍十方。供养微尘诸佛如来。各各佛边。为法王子。能令法界无子众生。欲求男者。诞生福德智慧之男。十三者。六根圆通。明照无二。含十方界。立大圆镜。空如来藏。承顺十方微尘如来。秘密法门。受领无失。能令法界无子众生。欲求女者。诞生端正。福德柔顺。众人爱敬。有相之女。

　　【疏】融通形碍。旋闻真闻。所以不动道场。涉入世界。身无限量。遍至十方。绍继法王。种姓不断。由三昧力。福慧具故。应求男者。皆无虚愿。(［温陵云］融形涉世。遍事诸佛。为法王子之力。加之即生男)。

　　(△［别行云］士有百行。智居其首。若但智而无福。则位卑而财贫。触途壈坎。智与福合。弥相扶显。福则财位高升。慧则名闻博远。故云福德智慧之男)六根圆遍。融通照明。含现十方。无二无别。唯一宝觉。名大圆镜。复能承顺微尘诸佛。受领含容无量法门。不失不坏。名为空藏。以女德坤仪。资生承顺。柔明真正。相好圆备。由此念求。故能生也(［温陵云］圆通含界。承顺如来。受领法门之力。加之即生女)。

　　(△［别行云］女人端正。七德之初。但端正无相者。或早孤少寡。相禄不佳。貌与相扶。弥显其德。端正则招宠爱。相则招于禄敬。故经云。众人爱敬。若爱带慢。何谓为德。爱而敬之。故是相也)。

　　(○［证真云］涉入世间。不坏世界。即方便智。方便属权。权能干事。故生于男。立大圆镜。空如来藏。即属实智。实智诣理。理能含育。故生于女。如净名云。智度菩萨母。方便以为父。即其义焉)。

　　(○［别行云］果报求男女者。如阿含。地狱界已上。乃至诸天。皆有无子之苦。无明为父贪爱为母。六根男。六尘女。识为媒嫁。出生无量烦恼子孙。此男女不劳愿求。任运成眷属也。佛为国王。经教为夫人。出生一切菩萨佛子。又善权方便父。智度菩萨母。一切诸导师。无不由是生。又慈悲心为女。善心诚实男。（据净名文立于悲智乃类此法立诸男女）或禅定静细为女。观慧分别为男。次分三乘以对男女。复约照性自具男女。佛性正观。决破无明。为福德智慧之男。中道慈悲。含覆一切。为端正有相之女。今借世间男女以表法门尔。初明五戒者。不杀不盗属女。表定法。不妄语不淫不饮酒属男表慧法。言定即有慧。言慧即有定譬如女人而有左手。亦如男子而有右手。文云。便生福德智慧之男。此语自具两法门。又云。便生端正有相之女。端正无邪丑。表中道正观。离二边之丑。即慧义也。相即三十二相。慈心所种。即表定义也。虽具二而名女。若不得此五戒男女。则失人天道孤独。堕在三途。归命求救五戒完全即男女愿满。十善及四禅等。例可知。次明声闻男女者。五停心观。治瞋治散。此二属女。治贪治痴治障。此三属男。又直缘谛理正智决断为男。出观用法缘慈为女。五停心男女生。即得入真。出观男女生。得入假二义既满则不复畏二十五有也。次支佛者。缘方便道。起慈观为女。慧观为男。若发真缘理名男。出观缘慈名女。支佛譬鹿。犹有回顾之慈也。次六度菩萨。有慈悲。不断惑。在死生利物名女。行六度方便智慧名男。次通菩萨。既断烦恼。则有智断缘谛理之慧为男。慈悲扶余智入三界为女。次别教十信菩萨修福德庄严五波罗蜜为女。从一地二地智慧庄严为男。三十心名男女交处圣胎。初地时。慈智合发。名男女双生。生此男女。不堕二乘生死两边之过。生大欢喜。名欢喜地。初生慈智男。女既是真因。任运能生上地男女。上地复生极果男。女是故诸佛皆以初地为祖父母。大慈大悲能成佛道。出生般若。是诸佛之祖母。故称为大女。次圆教。以无缘慈悲。种三十二相业名女。此女端正有相。以中道智慧为男。此男质直福德。十信六根清净。名为处胎。初住慈智。男女双生。即男女具足。二求愿满也。复次从五戒十善。齐第六天已来。皆无禅定。番番悉是散心慧法。狂男子也。从三界定慧男女。男无破惑之功。女无出生无漏之力。此无用之男女。从二乘通教等。慧有断惑之用。则是干事之男女有发生无漏绍继之德也。从二乘通教。所有定慧。不能破无明。见佛性。虽男而女。定则不能怀于中道之子。犹如石女虽女而男惟有别教登地。真明慧发。无缘悲成。此乃名为真正男女。圆教初住见中道时。定慧具足。男女相满。方称经文男则福德。女则端正也)。

　　(○已上二求。法华约身机应。结劝礼拜)。

　　([│/○]四称名获福)。

　　十四者。此三千大千世界。百亿日月。现住世间。诸法王子。有六十二恒河沙数。修法垂范。教化众生。随顺众生。方便智慧。各各不同。

　　【疏】所比多众。方便。权也。智慧。实也。下能比一名(［熏闻云］修法约自行。随于何根。修习行法也。垂范约化他。即以自行作范。转化于他也)。

　　(△［疏记云］既是现住娑婆菩萨。是故特举为括量本)。

　　(○［引证］［长阿含云］一日月行四天下。为一世界。如是千日月。千须弥。千阎罗王。千忉利。千梵天。名为小千。即数小千。至满一千。名为中千。即数中千。复满一千。名为大千。其中须弥山王。四洲日月。各有万亿皆是一佛化境。号为娑婆世界)。

　　(○［感通传云］宣律师问韦天曰。余闻一佛化境。三千国土。日月岁数。或言百亿。或言千百亿。广略不同。何耶。答曰。如师问百亿千百亿者。经文分明。千百亿化身。一佛化一日月。则成千百亿日月。总要言之。万亿日月。为一大千。良由天竺亿数有大小。应以一百小亿为一大亿。乃成百大亿日月。故云百亿)。

　　由我所得。圆通本根。发妙耳门。然后身心。微妙含容周遍法界。能令众生。持我名号。与彼共持六十二恒河沙。诸法王子。二人福德。正等无异。世尊。我一名号。与彼众多。名号无异。由我修习。得真圆通。

　　【疏】先出所以。观音所修。从三慧入。是众行之根本也。佛佛演教。皆以音声。机机领悟。尽由闻慧。能于声尘而亡所得。复根结而归真际。元明心妙。一多之境融通。本湛觉圆。彼此之名平等。以一切身即一身。故云微妙含容。一身即一切身。故云周遍法界。此即福等之所以也。能令下。正比福等。谓由自证平等理故。遂令他得平等福也。由我下。结所以也。

　　(○［法华文句云］入大乘论云。法身唯一。应身则多。格六十二亿应。等一法身也。智者云。圆人唯一。偏人则多。格六十二亿偏菩萨。等一圆菩萨也)。

　　(△［法华论云］彼福平等。有二种义。一信力故。二毕竟知故。毕竟知者。决定知法界故。法界者。名为法性。初地菩萨。能证入一切诸佛平等身故。平等身者。谓真如法身。是故。受持观音。与受持六十二亿恒沙菩萨名字。功德无差)。

　　(△［别行云］今明一多性不可得。无有二相。一则非一。多则非多。同入如实际。是故无异［疏记云］一中解无量。故说六十二亿。无量中解一。故说观音。以实际之多。生观音之一。故一无一实。以实际之一。生河沙之多。故多无多实。其理正均。故言无异。照其事理。一多融即。故言正等)。

　　(△［私谓］此中格量功德。文句以偏圆格量。别行以正等格量。一家之文。宗旨各别。今且以天亲论为准。既云证入平等。非无偏圆。不须格偏等圆也。既云能知法身。非无报化。不须格应等法也。岂惟符智者之旨。没偏用圆。而入大乘论中。法应之文。亦兼举矣。今参合诸家之解。折衷于本论。贴文于别行。则知孤山以选根利钝。比较胜劣。谓多偏不敌一圆。良难免于料拣。而竹庵斥长水携李。失正途而用次意。亦非通义也)。

　　([?(○/○)]三结成)。

　　是名十四。施无畏力。福备众生。

　　(［法华玄义云］菩萨饶润成熟一切众生。而无限量。譬如大雨。四方俱下。一切卉木丛林。遍令生长。华果悉皆成就。故名成就众生普)。

　　([○@卍]三四不思议。德用殊绝。非言智之所能及也。即显大圆镜体。功德之相。然功德力用。其体一也。以内蕴曰德。外施曰用。前虽随机现应。适时御物。㧞苦与乐。数仍有限。而未备陈自在现化。无方之德。妙妙无比。难可思议。故今述也。文二)。

　　([?(○/○)]一标举)。

　　世尊。我又获是圆通修证。无上道故。又能善获四不思议。无作妙德。

　　【疏】内德不充。外用不起。以金刚三昧。熏本四无量心。由斯果证。实德现前。故成四事。俱不思议无作而现。

　　([│/○]二列释四)。

　　([?(▽/○)]一现形说法)。

　　一者。由我初获。妙妙闻心。心精遗闻。见闻觉知。不能分隔。成一圆融。清净宝觉。故我能现。众多妙容。能说无边。秘密神咒。

　　［悫疏］妙妙闻心者。初妙。则脱黏声境。后妙。则圆听无遗【疏】此叙德本也。闻性本真。非粗非妙。由绝待故。故云妙妙。(下释云。即此闻心。知妙妙者)非粗曰精。离相曰遗。(遗闻。即闻所闻尽)一根脱黏。五根圆拔。故不分隔。成一宝觉。下列所现。故我下。标也。妙容多现。不可以形量拘。秘咒无边。不可以言说取。此则由三昧力。熏本慈无量心。现种种形。说种种咒令诸见闻。获其妙乐(［温陵云］言初获者。指本因也)。

　　其中或现一首三首。五首七首。九首十一首。如是乃至一百八首。千首万首。八万四千烁迦啰首。(［携李云］烁迦罗。有云具足［真际云］类拔折罗。即金刚也)二臂四臂。六臂八臂。十臂十二臂。十四十六。十八二十。至二十四。如是乃至一百八臂。千臂万臂。八万四千母陀罗臂。(母陀罗。或云印义)二目三目。四目九目。如是乃至一百八目。千目万目。八万四千清净宝目。或慈或威。或定或慧。救护众生。得大自在。

　　【疏】首出众圣。法身也。臂能提接。化身也。目以导明。智身也。物无虚见。见必利益。故能救护(［孤山云］首表法身超出两边。臂表解脱提拔众苦。目表般若照了万境。或慈或威。结现首也。或定或慧。结臂目也。人首只一。故从奇数以增。臂乃有二。故从耦数以辨。人眼二。天或三。故兼畸耦以明)。

　　(△［无尽云］由耳门入。而现首现臂现目。所谓本妙圆通也。一首二臂二目。乃至八万四千。尘劳烦恼。数极于此)。

　　(△［温陵云］此十一地等觉妙行也华严十地已前。犹依本智。长养大悲。至十一地。长养功终。纯是大悲而为法体。与智圆现。故观音手眼。通身遍身。而以大悲称也。二十四圣。各现一门。圆而会之。咸极于此。使悟入者。不第二十五门。顿了尘劳万法。法界理事。不离吾圆融净觉之体。斯则无边刹海。法法周圆。十方身土。尘尘具足矣。或曰。八万四千。特表法耳。一身何所施乎。夫身含十虚。毛端现刹。又不啻如首臂而已。八万四千首臂。犹人身有八万四千毛孔。未足异也。圣人之言。即事即理。既曰不思议德。勿以凡心。思之议之)。

　　([?(▽/○)]二无畏众生)。

　　二者。由我闻思。脱出六尘。如声度垣。不能为碍。故我妙能现一一形。诵一一咒。其形其咒。能以无畏。施诸众生。是故十方微尘国土。皆名我为施无畏者。

　　【疏】由如幻力。熏本等悲。故能一身现无量身。无量身现一身。十方微尘。无刹不现。说一一咒。拔众苦恼。无畏众生。得大自在。

　　(○［引证］［涅槃云］如来即是施众生无恐畏者。若放一光若二若三。若有过者。悉令远离一切诸恶。如来今者具有如是无量势力。若有菩萨。得住如是无所畏地。则不复畏贪恚瞋痴。生老病死。亦不复畏恶道地狱畜生饿鬼。亦不复畏沙门婆罗门。外道邪见天魔波旬。亦不复畏二十五有。是故此地名无所畏。菩萨住无畏地。得二十五三昧。坏二十五有。如得无垢三昧。能坏地狱有等)。

　　([?(▽/○)]三舍宝求哀)。

　　三者。由我修习。本妙圆通。清净本根。所游世界。皆令众生。舍身珍宝。求我哀愍。

　　【疏】由三昧等。熏本喜心。故能所游世界。众生见者。咸生欢喜。不惜身财。以求哀慜(按普门中。无尽意菩萨。解颈众宝珠璎珞。供养观世音。佛告菩萨。当愍此无尽意菩萨。及四众天龙等故。受是璎珞。即其事也)。

　　(△［别行云］问经言游于娑婆。不言实报方便等。答总答中云。游诸国土。（此云所游世界）诸是不一。岂独娑婆。大本文中。若能深观。常见我耆阇崛山。共声闻菩萨僧。此即娑婆而是方便。又云即见我纯诸菩萨。不共声闻。即此是实报也。即于堪忍而见二土。观音深智。游于娑婆。岂容独应同居机耶)。

　　([?(▽/○)]四所求随欲)。

　　四者。我得佛心。证于究竟。能以珍宝。种种供养。十方如来。傍及法界。六道众生。求妻得妻。求子得子。求三昧得三昧。求长寿得长寿。如是乃至。求大涅槃得大涅槃。

　　【疏】由圆照力。熏本舍心。既而果证。得以珍宝。上施菩萨。下及众生。亦令所求。世出世法。无不随愿。此上喜舍二段。互言皆得(［交光云］证于究竟。已入妙庄严海。佛法宝藏悉开。福慧无量。手中出无量珍宝。身中运无量神通。故能生佛等供。财施无尽。六道。并兼三涂。亦言供者。菩萨观众生。具有如来智慧德相。悉皆生心。如佛想也。国土妻子。谓之外财。长寿身命。谓之内财。三昧。所摄法广。罗汉菩萨。一切境位皆是［私谓］次长寿于三昧之下。涅槃之上。则知不为延年。取长命报。中印度宝掌和上。有愿住世千岁。清辩菩萨。持观音名。入修罗宫。待慈氏下生。皆为度人闻法故也)。

　　(△［法华文句云］供养诸佛者。若作外事供养。以一时一食。一华一香。普供养一切佛。无前无后。一时等供。于一尘中。出种种尘。亦复如是。若作内观者。圆智导众行。圆智名为佛。众行资圆智。即是供养佛。若行资余智。不是供养佛。众行资圆智。是名供养佛。普门者。福能转寿。如珠雨宝罗汉尚能回福为寿。况普门示现。以不思议福。转成种智。即福智不二。名之为转)。

　　(△［玄义云］行有五种不同。一圣行。二梵行。三天行。四婴儿行。谓示同三乘七方便人所修之行。五病行。谓示为六道之身。现有三障之相。此之次第五行。菩萨所修。如涅槃云。复有一行。名如来行。所谓大乘。大般涅槃。大乘是圆因。大涅槃是圆果。菩萨能修此之一行。故名修行普)。

　　([○@卍]三总结释成二)。

　　([?(○/○)]一结答所问)。

　　佛问圆通。我从耳门。圆照三昧。缘心自在。因入流相。得三摩提。成就菩提。斯为第一。

　　【疏】圆照三昧者。即一行三昧也。(［起信疏云］文殊般若经。云何名一行三昧。佛言。法界一相。系缘法界。是名一行三昧。入一行三昧者。尽知恒沙诸佛法界。无差别相。论云。依是三昧故。则知法界一相)谓初缘实相。造境即中。无不真实。系缘法界。一念法界。故云缘心自在。(［补遗云］耳识初缘音声。故云缘心。不循前尘。故云自在［温陵云］初于闻中。入流亡所。是从耳门得圆照也)此即一经所宗。首楞严定。文殊所赞。得真圆通。诸佛交光。同庆此说。后学至此。幸冀留心。无谓聊尔也。复次。总上诸文。对三观者。由泯相澄神观。故寂灭现前。由起幻销尘观。故获二殊胜。由绝待灵心观。故四不思议。亦是即空即假即中观也。详文可见。

　　([?(○/○)]二叙叹得名)。

　　世尊。彼佛如来。叹我善得圆通法门。于大会中。授记我为观世音号。由我观听。十方圆明。故观音名。遍十方界。

　　【疏】眼观耳听。略举六根之二也。或观此听闻(［补遗云］于闻听中用观。观其闻性也)一根旋复。六用不成。故十方圆明。惟一宝觉。由此得名。亦遍一切。

　　(○［法华文句云］观有多种。谓析观。体观。次第观。圆观。㭊观者。灭色入空也。体观者。即色是空也。次第观者。从析观乃至圆观也。圆观者。即析观是实相。乃至次第观亦实相也。今拣三观惟论圆观。世亦多种。谓有为世。无为世。二边世。不思议世。有为世者。三界世也。无为世者。二涅槃也。二边世者。生死涅槃也。不思议世者。实相境也。简却诸世。但取不思议世。音者。机也。机亦多种。人天机。二乘机。菩萨机。佛机。人天机者。诸恶莫作。众善奉行也。二乘机者。厌畏生死。欣尚涅槃也。菩萨机者。先人后己。慈悲仁让也。佛机者。一切诸法中。悉以等观入。一切无碍人。一道出生死也。拣却诸音之机。唯取佛音之机而设应。以此机应因缘。故名观世音)。

　　(○［清凉云］观即能观。通一切观。世是所观。通一切世。云音者。亦通所观。即所救一切机。今别释观者。谓三业归依。观通心眼。了见诸相而无所著。彻见体性。空有无碍。一切种智。圆顿观察。故经云。真观清净观。广大智慧观。悲观及慈观。常愿常瞻仰。无垢清净光。慧日破诸暗。能伏诸风火。普明照世间。皆是观义。世略有三。谓三世界。若山若水。县崖邃谷。畏难之处。器世间也。无量众生。即众生世间。亦观佛会所有众生。常在一切诸如来所。即是观察智正觉世间)。

　　(○［悲华经云］往昔过恒河沙等阿僧祇劫。此佛世界。名删提岚。佛名宝藏如来。有转轮王。名无诤念。时王千子。及八万四千诸小王等。悉皆供养如来。第一太子不眴。终竟三月供养。作如是言。世尊。今我以大音声。告诸众生我之所有。一切善根。尽回向阿耨菩提。愿我行菩萨道时。若有众生。受诸苦恼恐怖等事。退失正法。堕大暗处。若能念我。称我名字。若为我天耳所闻。天眼所见。是众生等。不得免斯苦恼者。我终不成阿耨多罗三藐三菩提。尔时宝藏佛。寻为授记。善男子。今当字汝为观世音。于第二恒河沙等。阿僧祇劫。后分之中。当得作佛。号遍出一切光明功德山王如来。其第二子得大势。第三子文殊师利。第八子普贤。皆同时授记。按清凉入法界钞。引千手眼陀罗经。依无量寿经。继无量寿。次当作佛。号宝王功德山王佛。此悲华经。是苕溪熏闻所引。并是大圣迹门。故略载之)。

　　([?∴]二庆说难思。正在观音。旁兼余圣。文四)。

　　(卍一诸佛交光)。

　　尔时世尊。于师子座。从其五体。同放宝光。远灌十方微尘如来。及法王子诸菩萨顶。彼诸如来。亦于五体。同放宝光。从微尘方来灌佛顶。并灌会中诸大菩萨。及阿罗汉。林木池沼。皆演法音。交光相罗。如宝丝网。

　　【疏】耳根圆通。五根总摄。称可诸佛。说证皆同(［释要云］五体放光。表余五根。一时解脱故)及大菩萨。阿罗汉者。即前二十五圣。说圆通人。印说皆是。无非圆通。故放宝光。流灌其顶。林木池沼。演法音者。既号圆通。彼我同畅。智周万物。何法不宣。交光如网。圆张大教也(［孤山云］宝光交照。表自他之理㸦融。林木演音显依正之性不二。印前所证。尽契佛心)。

　　(△［无尽云］此所谓尘尘尔。法法尔)。

　　(卍二大众蒙益)。

　　是诸大众。得未曾有。一切普获金刚三昧。

　　【疏】耳闻圆观。顶触智光。观音三昧。一时同获。此则二十四圣。同会观音一门。皆得名为金刚三昧也。(［补遗云］通指圆定。名为金刚。亦首楞严之异名也。下文云。是种种地。皆以金刚观察等)。

　　(卍三雨华饰界)。

　　即时天雨百宝莲华。青黄赤白。间错纷糅。十方虚空。成七宝色。

　　【疏】法身体素。天龙之所忽劣。今将显现。如空宝严。万行集成。故华间错(［释要云］百宝华者。万行因华。庄严本有法身。方彰妙果也)。

　　(△［吴兴云］此表大众。于第一义天。以四十位真因之华。而严果德也)。

　　(卍四合国宣音)。

　　此娑婆界。大地山河。俱时不现。唯见十方微尘国土。合成一界。梵呗咏歌。自然敷奏。

　　【疏】根尘销复。法界圆成。故山河不现。合成一界也。(［释要云］山河不现。九界依正。一念全空。合成一界。佛界圆显也)。

　　(△［吴兴云］又表发真归元。空界殒裂。唯一寂光土。是事希有。故咏歌之)。

　　(△［温陵云］天雨宝华空现宝色。地隐山河。界含刹土。表证圆通性。无作妙行。自然纷披。宝明空觉。自然发现。有为习漏。当不复生。众尘廓然。无复隔越。梵呗敷奏者。使法界永离众苦。常得妙乐也)梵摩云净。具云呗匿。正云婆师。此翻赞叹(［孤山云］以梵天之音。赞叹歌咏于三宝也)。

　　(○［引证］［法苑珠林云］西方之有呗。犹东国之有赞。赞者从文以结章。呗者短偈以流颂。经言以微妙音声。歌赞于佛德也。长阿含云。具有音声。五种清净。乃名梵声。十诵律云。为诸天闻呗心喜。故开呗声也)。

　　(○［宣律师云］梵者。净也。实惟天音。色界诸天。来观佛者。皆陈赞诵。经有其事。祖而习之。故存本因。谓声为梵。寻呗匿也。亦本天音。唐翻为静。深得其理。谓众将散。恐涉乱缘。故以呗约令无逸也)。

　　(○［寄归传云］西国礼敬。盛传赞叹。大乘小乘。咸同修习。此有六意焉。一能知佛德之深远。二体制文之次第。三令舌根清净。四令胸藏开通。五令处众不惶。六乃长命无病)。

　　(○［宣验记云］陈思王曹植。每读佛经。流连嗟玩。以为至道之宗极也。尝游鱼山。忽闻空中梵天之响。清雅哀婉。深感神理。弥悟法应。遂摹其声节。写为梵呗。制转赞七声。升降曲折之响。梵音显世。始于此焉。其所传呗。凡有六契经文十者纯音无尘。唯其纯音无尘。是以称观音也。交光云。音字应是闻字之误。此师穿凿。背理如是)。

　　大佛顶首楞严经疏解蒙钞卷第六(之一)

　　大佛顶首楞严经疏解蒙钞卷第六(之二)

　　海印弟子　蒙叟钱谦益钞

　　([○@│]四佛敕文殊料拣三)。

　　([?∴]一佛敕文殊二)。

　　(卍一指说显同)。

　　于是如来。告文殊师利法王子。汝今观此二十五无学。诸大菩萨。及阿罗汉。各说最初成道方便。皆言修习真实圆通。彼等修行。实无优劣前后差别。

　　【疏】修行之要。入实为期。今皆获证。成无优劣。然有日劫相倍。故成前后差别。(此明但约所至。圆通无二。所入之门。不无迟速。无优劣而有前后也)或可就彼各各得所。亦无前后之差别耳(此则若约佛语。判无优劣。所入之门。亦各平等。即无前后差别也)。

　　(△［补遗云］无学有小乘四果菩萨之异。今证圆通。皆菩萨无学耳)。

　　(卍二应根令拣)。

　　我今欲令阿难开悟。二十五行。谁当其根。兼我灭后。此界众生。入菩萨乘。求无上道。何方便门。得易成就。

　　【疏】若以三科七大。专门独善。随根各入。此皆方便。若于此界。现在未来。设教通方。上中下机。咸得悟入。永为众生成道方便者。于二十五。何门为胜。由先所请。十方如来。得成菩提。妙三摩提。最初方便。故今令选。通途法门。令其成就(［吴兴云］前从证性。会同圆通。今为选根。令简方便。性如华屋。根如入门。若得其门。方受其赐)。

　　([?∴]二说偈料简二)。

　　(卍一奉旨伸敬)。

　　文殊师利法王子。奉佛慈旨。即从座起。顶礼佛足。承佛威神。说偈对佛。

　　【疏】文殊智德之主。言用莫测。断割无疑。与夺众心。谁不缄默。故承佛旨。敬而说偈(［李长者曰］普贤为智相。主万行。观音为大悲。治凶危。为上将。文殊为觉蒙之首。常为接信之师。互体交参。以持佛家之法)。

　　(△［私谓］承佛威神者。以文殊奉佛慈旨。选择当根。乃是承佛威神加被。非敢以己意。差别诸圣也)。

　　(卍二正说偈辞四)。

　　([○@│]一颂真妄双源二)。

　　([○@(?∴)]一略明真妄二)。

　　([○@卍]一惟一真源)。

　　觉海性澄圆　圆澄觉明妙。

　　(【疏】先合释略明真妄科。次离释本偈)将拣行门。先明真妄者。若无迷悟。岂有修行。盖迷一真。遂成诸妄。物不终否。故有悟期。悟逐根门。遂分迟速。悟所极处。名大涅槃。故下文云。妙性圆明。离诸名相。本来无有世界众生。由妄有生。因生有灭。生灭名妄。灭妄名真。是称菩提涅槃二转依号。故先明也(［吴兴云］欲简圆通。先明觉性。次辨迷妄。后示归元)。

　　△此显一真性海。离名绝相。非真。非妄。不悟不迷。惟一圆常。余无所得。即下妙性圆明。离诸名相。本来无有世界众生也。觉性周遍。甚深湛然。故如海也。下句重叹。不可思议。绝诸对待。故曰妙也(［吴兴云］真觉之性。譬如大海。澄湛圆融。此喻寂而常照也。复牒圆澄所喻之觉。示其本来。照而常寂。故曰元妙。此类前文性觉妙明。本觉明妙。但法喻相参耳)。

　　(△［温陵云］觉湛性海。本自圆澄。此标圆体。圆澄之觉。妙乎万物。此标圆用。此人人本来圆通也)。

　　(△［宗镜云］如来藏心。湛然常住。即是六七识灭。建立八识。经云。一念无明风。鼓动真如海。无明风尽。识浪不生。则觉海性澄圆。圆澄觉明妙)。

　　(△［圆觉云］众生国土。同一法性。钞引此释曰。众生国土。既本从觉海中起。即知全同觉海。觉海即法性也)。

　　([○@(?∴)]二因迷起妄二)。

　　([○@卍]一正明起妄)。

　　元明照生所　所立照性亡。

　　【疏】圆澄觉体。本来明照。妄觉不了。认为所相。所既妄立。而生妄能。从毕竟无。成究竟有。故名生所。非谓从真而生也。暗相既现。明性即隐。隐故曰亡(［真际云］于彼元明性上。妄生照用。而形所相。有相当情无相则隐。故照性亡)。

　　(△［标指］元明照者。所谓般若无知。无所不知。众生不了寂照于绝待本觉上。立所明强觉。觉既强立。观慧照用即隐。因此迷真起妄也)。

　　(△［吴兴云］照即能见相。所即境界相照字义通真妄。犹明觉二义也)。

　　(△［定林云］亡者。入亡而已)。

　　(△［无尽云］所不自所因照而生。照不归元遂亡本性)。

　　(△［东溟管氏曰］无始妄想由因。只在元明照生所中。种种法界。起于一照照则起于元明。起信言不觉心动。而有其念。则念又从不觉中起也。照处即是动处。元明不能无照。即此便是最初一念矣。照必生所。此大觉之所乎。众生之所乎。曰有所非觉。照性本从大觉中来。有所便入众生界上。众生依世界。世界依虚空。所之立。自虚空界也。空界既立。性还照不。曰。经言所立照性亡也。照性之亡。亡于何所。曰。亡在藏识海中。第八阿赖耶。是为无明业识。此识本从觉性中来。引出见分之识浪。相分之境风。以自覆其本性。照性安得不亡。亦有不随照而亡者乎。曰言照性亡。不言寂性亡也。寂本无所照乃生所。所既生时。此照性即散入众生界中。各成众生自性。大觉不复收既散之性以为性矣。是以权谓之亡。照性亡。寂性不亡。喻如父母之生子生孙。元精虽亏。而觉性自若也)。

　　迷妄有虚空　依空立世界　想澄成国土　智觉乃众生。

　　【疏】世界初起。顽空先现。从妄想生。故云迷妄有也。如下文云。乃至虚空。皆是妄想之所生起。(［海印云］由无明力。覆蔽灵明之虚空。变为顽然无知之虚空。所谓晦昧为空也)依空立世界者。世界之体。即是四轮。皆依空有。如前文云。觉明空昧。相待成摇。故有风轮。执持世界等。(依此顽空。结成四大幻色。即空晦味中。结暗成色也)妄想凝结。成外国土。妄心知觉。成内众生。依正既彰。总成世界［永明］经云。一切国土。惟想持之。华严颂云。一切诸国土。想网之所现。幻网方便故。一念悉能入(［吴兴云］身器二种。情与无情。皆妄想所成。如天亲说。有分别。及无分别。皆名为识。有分别。名识识。无分别。名似尘识。想澄成国土。即似尘识也。知觉乃众生。即识识也。宗惟识者。但谓此识不与真如同以一心为源。故说真如。无觉无知。凝然不变。不许随缘。惟谈八识。生起诸法。与法性宗。义同水火。若晓今家破四性已。随宜而说。情通妙契。诤计成失)。

　　(○二贴喻释成)。

　　空生大觉中　如海一沤发　有漏微尘国　皆依空所生。

　　【疏】虚空惛钝。体是不觉。不觉生觉。如海一沤。起信云。即依觉故而有不觉。下文云。当知虚空生汝心内。犹如片云点太清里。况诸世界在虚空耶(［海印云］虚空广大。于大觉心中。如海一沤。况依妄所生之世界。不益眇乎小哉)。

　　(△［圆觉疏］如来随顺圆觉。湛然真常。是虚空之体性。觉为空体者。佛顶云。空生大觉中。又云寂照含虚空)。

　　([○@卍]三反妄归真)。

　　沤灭空本无　况复诸三有。

　　【疏】下文云。汝等一人。发真归元。十方虚空。悉皆销殒。云何空中所有国土。而不震裂。良以妄元无本。毕竟不生。故虚空如沤。不灭而灭。三有如幻。不无而无(［熏闻云］三有兼情器。婆沙以苦集灭谛。为三有体)。

　　(△［无尽云］顽空不觉而迷生。三有元无而妄起。一沤还海。海自非沤。三有归元。真元非有)。

　　(△［温陵云］大觉海中。本绝空有。由迷风飘鼓。妄发空沤。而诸有生焉。迷风既息。则空沤亦灭。所依诸有。遂不可得。空觉圆融。复归元妙矣)。

　　(○［合释］［私谓］古今诸师。诠释此偈。咸谓妙德仰承佛旨。俯拣群机。义别长行。文从孤起。蒙翻閦良久。触卷心开。顿了斯文。长偈行布。此中对敡敕命。全是开演长行。自满慈妨难山河。洎庆喜广明根结。迨诸圣各标观境。尽观音独转圆轮。糅合三卷之经文。参求五对之法例。宣剔微妙。拣择精严。广略兼资贯散无在。信矣哉。伽陀祗夜。精莹杂糅。赞叹歌咏。叶彼天音。清净教体。焕兹声论矣。不揆捣昧。敬荷冥加。用敢成立义门。疏通宗趣。务俾长行应颂。钩钻分明。名句文身。科段络释。后有智者。抚卷豁然。庶亦心目开明。得未曾有云耳)。

　　(○此偈初首。先颂富楼那问如来藏。及世尊答释一段经文。觉海性澄圆。圆澄觉明妙。颂长行性觉妙明。本觉明妙二句。此中体用迭举。法喻一齐。法性空明。谄之为觉海。二觉明妙。赞之以圆澄。不待诠解。而宗趣了然。盖长隐而偈显也)。

　　(○偈云。元明照生所。所立照性亡。此颂长行性觉必明。妄为明觉。觉非所明。因明立所。所既妄立生汝妄能六句。长广而偈略也。曰照生所。则搜及大觉起迷。无始和合之根抵处。曰照性亡。则指出无明业相。藏海盖覆之种子处。是为能所通举。影略隐显。长偈互有也)。

　　(○迷妄有虚空。依空立世界。此颂长行。佛言富楼那。如汝所言。清净本然。云何忽生山河大地。乃至起为世界。静成虚空。虚空为同。世界为异四句。亦长广而偈略也。此中迷妄依空。追穷无量劫来。世界安立之根元。则长广而隐。偈略而显。亦互相影略也)。

　　(○想澄成国土一句。总颂长行。世界相续一章。以长行觉明空昧。相待成摇乃至有四轮保持世界等。正是安立国土义。知觉乃众生一句。总颂长行。众生相续一章。以长行见色明发。明见想成等。正是建立众生义。长离而广。偈合而略也。业果相续。长有偈无。以偈文窄故。亦影略也)。

　　(○空生大觉中。如海一沤发。有漏微尘国皆因空所生。此颂长行。皆是觉明。明了知性。因了发相。从妄见生。山河大地。诸有为相。次第迁流。因此虚妄。终而复始九句。长行牒结妄相。偈文标释觉性。亦隐显㸦见也。偈文首标觉海次牒海沤。是中迷妄依空等。正显觉海中。境风识浪无状忽生之因。沤灭空无等。正显觉海中。真如法海。妙空明觉之相。偈中法喻映望。自相影略。亦是长无偈有也)。

　　(○沤灭空本无。况复诸三有。此颂长行。此迷无本。性毕竟空。空元无华。妄见生灭。乃至何当更出山河大地等。长显而离。偈隐而合也。此偈先后。符顺长行。次下离出。不复伦次。对文委释。观者详之)。

　　(○今按清凉明长行偈颂。通重颂及与孤起。有十例五对。谓有无广略。离合。先后为八。九或超间。十或颂已重颂。圆觉疏于有无八例外。加隐显为十。清凉别明孤起。于十例中。会释为六对。一因果。二体用。三影略。四难易。五法喻。六能所。然此六对。亦不出于十例。今依圭峰所开十例。仍依清凉经离颂合。经有颂无等例。二文相映。约而明之)。

　　([○@(?∴)]二修证异同二)。

　　([○@卍]一理同行异)。

　　归元性无二　方便有多门。

　　【疏】同归一理。理则无殊。行有偏圆。迟速不等。圆觉云。无上妙觉。遍诸十方出生如来。与一切法。同体平等。于诸修行。实无有二。方便随顺。其数无量。

　　([○@卍]二圣同凡异)。

　　圣性无不通　顺逆皆方便　初心入三昧　迟速不同伦。

　　【疏】若圣人根性。或是已证圣性。若顺若逆。俱得入觉。更无浅深。初心入道。故须拣选。令其速进。(［温陵云］二十五圣。同一圆通。所谓无二。所谓多门。在乎圣性。顺逆皆便。不容料简。其如初心迟速异宜。日劫相倍。故须选择)［宗镜］法无迟速。见有浅深。遮障之门。各任轻重。故文殊颂(云云)。此自心之性。遍一切处。随处得入。非独见闻。或意销香界而入圆通。或心开尘境而证法忍。或入水观而悟性。或审风力而悟空。或刺足疼痛而纯觉遗身。或了心无际而入佛知见。或观暖触而成火光三昧。或闻法音而降伏妄想。当此大悟之时。终不见有一境可生。一言可执。

　　(○［合释］［私谓］偈云。归元性无二。方便有多门。圣性无不通。顺逆皆方便。此颂长行。十方如来。于十八界。一一修行。皆得圆满无上菩提。于其中间亦无优劣。但汝下劣。未能于中。圆自在慧。故我宣扬。令汝但于一门深入。及后云。吾今问汝。最初发心。悟十八界谁为圆通。从何方便。入三摩地等。长离而偈合也)。

　　(○初心入三昧。迟速不同伦。此颂长行。若能于此。悟圆通根。逆彼无始。织妄业流。得循圆通。与不圆根。日劫相倍等七句。长广而偈略也。迟速不同伦。亦颂长行。彼等修行。实无优劣。前后差别三句。前后差别。即明迟速之义。长后而偈先也。此中长先偈后。长后偈先。广有多文。以类例之。不能悉举)。

　　(○已下二十四偈。文殊承佛圣旨。各依诸圣所说长行。而拣别颂之也。其作颂为拣别。则皆长无偈有。虽云重颂。实则孤起。此清凉十例中。所谓超间颂也。间有杂颂长行者至文别指)。

　　([○@│]二颂料拣诸圣四)。

　　([○@卍]一依尘显悟门六)。

　　([?(○/○)]一色境)。

　　色想结成尘　精了不能彻　如何不明彻　于是获圆通。

　　【疏】优波尼沙陀。因观不净白骨微尘。㭊色明空。尘色既尽。妙色密圆。今此拣云。色由妄想所结。染污真性。其体本粗。性是质碍。不能明彻。如何以此不明彻法。而取圆通(［吴兴云］色由妄想。结成诸尘。尘质留碍。故于精明了别之性。不能通彻)。

　　(△［温陵云］色能起想结尘。使精性不彻。此等各因六尘悟圆。而皆拣去者。彼所谓圣性无不通。此所谓初心不同伦。则凡所不取。皆以不宜初心。意取耳根独宜也)。

　　(△［补遗云］下文并将十八界七大法。相对此土凡夫根境拣选。以诸圣人虽因是而悟圆通。若以声色。对今初心。只成尘碍杂相。不能入圆通也)。

　　([?(○/○)]二声境)。

　　音声杂语言　但伊(有本作依)名句味　一非含一切云何获圆通。

　　【疏】陈如悟四谛声。妙音密圆。于是得道。今此拣云。音声不离诸杂语言。语言即是名句文耳。(［孤山云］杂谓种种语言。而此语言但惟名句味耳。新翻皆云名句文)名句诠显。各有分限。以名诠自性。句诠差分别。文即是字。为二所依。(四句是唯识论文［释要云］名诠自性。如云火只诠得火。更不含水风等。并是何火等。句诠差别。即言炭火艾火等。文即是字。为二所依。古以文为味者。字能显二如味能显食中之咸淡也)故非一能含一切也。伊犹是也(［融室云］言有方分。一非含多。一多既殊。圆通何得)。

　　(△［孤山云］此与观音耳根相类。而被拣者。声是佛语。根乃自身。认尘则着他语言。观根则了己心性)。

　　(○［引证］［仁王云］是名句昧。诸佛所说［瑜伽云］佛菩萨等是能说者。语是能说相。名句文身是所说相［婆沙云］名身。句身。文身。次第行列。安布联合。为名句文。此名句师也［慈恩云］文身者。为名句依。而显所表。显有四义。一扇。二相好。三根形。次盐。如次能显风凉大人男女昧故。故名为显。即喻此文身。能显于理。若依古释。翻文为昧。但是所显。非能显也)。

　　(△［长庆说文云］昧身。或曰文身。或曰字身)。

　　(○［释文］但伊名句昧。长水训伊为是。温陵云。伊犹惟也。乾道绍兴二本作依。或曰。语业但名句昧三。作依为正。伊字。语转而讹也)。

　　([?(○/○)]三香境)。

　　香以合中知　离则元无有　不恒其所觉　云何获圆通。

　　【疏】香严童子。宴晦清斋。闻香入鼻。观此无生。来无所从。去无所至。尘气既灭。妙香密圆。今此拣云。香之一法。合有离无。既非其常。未为圆观(［熏闻云］香味触尘。皆合中知。离则不觉。简意大同)。

　　([?(○/○)]四味境)。

　　味性非本然　要以味时有　其觉不恒一　云何获圆通。

　　【疏】药王药上。因尝众味。了味无生。非即身心。非离身心。由味觉明。位登菩萨。今云。味性本无。待根方觉。无根无味。故非圆通。味时者。尝时也。

　　([?(○/○)]五触境)。

　　触以所触明　无所不明触　合离性非定　云何获圆通。

　　【疏】䟦陀婆罗。忽悟水因。既不洗尘。亦不洗体。中间安然。得无所有。妙触宣明。由是证果。今明此触。因所触身。而得显发。无所不显。性非常定。故不圆通(［融室云］今拣其触。由所触明。无所触处。则不明触。合时成触。离无所成。或合或离。性则无定)。

　　([?(○/○)]六法境)。

　　法称为内尘　凭尘必有所　能所非遍涉　云何获圆通。

　　【疏】摩诃迦叶。因观世间。六尘变坏。惟以空寂。修于灭尽。妙法宣明。销灭诸漏。今拣。虽称妙法。乃是内尘。凭仗此修。岂越能所。(［融室云］凭尘作观。必分能所。分能分所。性非遍涉)觉非能所。故非圆通(遍圆。涉通也［真际云］独散遍缘。不依五根所取。称为内尘。［如说云］法尘非外五尘之实质。乃五尘影子。意中独缘。故称内尘)。

　　(△［补遗云］法尘为所缘。意为能缘。心无并虑。如缘善心数。则不能缘恶。故非遍涉)。

　　([○@卍]二依根证入门五)。

　　([?(○/○)]一眼根)。

　　见性虽洞然　明前不明后　四维亏一半　云何获圆通。

　　【疏】阿那律陀。因修乐见照明三昧。旋见循元。由斯得证。今云。见性虽有洞然照了之义。而又前方全明。后方全暗。左右傍观三分之二。故云四维亏一半(［证真云］纵其见性。虽云洞然。夺其见相。故不见后)。

　　(○［私谓］偈云。明前不明后。四维亏一半。此颂长行。如眼观见。后暗前明。乃至眼唯八百功德等。长云。前方全明。后方全暗。故偈言明前不明后也。长云。左右旁观。三分之二。故偈言四维亏一半也。长但约四方而说。偈委约四维以明。则长略而偈广。隐显影略。亦互见也。亦清凉十例中。第四难易云。不见颂本。难为解释者也)。

　　([?(○/○)]二鼻根)。

　　鼻息出入通　现前无交气　支离匪涉入　云何护圆通。

　　【疏】周利槃特。因作数息。微细穷尽。生住异灭。返息循空。因是得道。今云。鼻息虽通出入。出入各据而不相交。支分既离。岂成圆观(［冥枢云］入则为支。支身而已。出则为离。离身而已。有出无入。有入无出。故匪涉入)。

　　(○［私谓］鼻息出入通。现前无交气。此颂长行。如鼻嗅闻。通出入息。有出有入。而阙中交四句。长偈广略。亦互见也)。

　　([?(○/○)]三舌根)。

　　舌非入无端　因味生觉了　味亡了无有　云何获圆通。

　　【疏】憍梵钵提。观味之知。非体非物。还味旋知。成无学果。今云。舌入非是无端自有。由味境合。方有觉知。境灭知亡。未为通贯(［吴兴云］舌根为舌所依。亦名舌入。今文语倒。但是舌入非无端耳［补遗拣之曰］由甜与苦。显此舌根。舌非味入。则舌无知。言舌非味入。则无端者。由知为舌根也)。

　　([?(○/○)]四身根)。

　　身与所触同　各非圆觉观　涯量不冥会　云何获圆通。

　　【疏】毕陵伽婆蹉。因观痛觉。觉清净心。无觉无痛。遗身纯觉。获无学果。今云。能觉身根。与所觉触。互相假有。各无自性。义例相类。俱非圆观。知无知异。各有涯量。互不相冥。故为所拣。(［补遗云］涯量。犹言边畔)。

　　(△［雪浪云］物不触知。身知有触。能所相合。方成觉观。在能非所。在所非能。既有边涯限量。不能冥合一体也)。

　　([?(○/○)]五意根)。

　　知根杂乱思　湛了终无见　想念不可脱　云何获圆通。

　　【疏】须菩提旷劫已来。心得无碍。由是观察十方成空。空性圆明。顿入如来宝明空海。同佛知见。今谓意根杂乱思念。若以寂定湛旋。毕竟无有知见。依此修行。想念何逃。(［讲录云］乱思想念。俱指第六识。六以七为根。故名意根。意想无体。由杂念思量显故。湛是澄湛。了是明了。意中湛了。想念圆脱。则意根终无见矣)亦可。若望湛觉真明。必无知见。即无知觉明也。应知有知见者。未脱妄想。

　　(△［吴兴云］湛了终无见。如前精了不能彻也。以杂乱念。于湛了性。终不能见。按湛了终无见。长水二解。吴兴又一解。今师多宗吴兴)。

　　([○@卍]三依识修断门六)。

　　([?(○/○)]一眼识)。

　　识见杂三和　诘本称非相　自体先无定　云何获圆通。

　　【疏】舍利弗旷劫已来。心见清净。由遇佛故。见觉明圆。光极知见。今拣眼识。杂在三和之内。穷其本性。无相可得。自体不常。如何圆遍(［证真云］论云。二和生识谓根境和合。识生其中。今言三和者。能所合说也。根境乖时。识自无体。故云无定)。

　　(△［温陵云］三缘和合。四性无生。穷之本自无体。故云非相)。

　　([?(○/○)]二耳识)。

　　心闻洞十方　生于大因力　初心不能入　云何获圆通。

　　【疏】普贤菩萨。本用心闻。分别众生所有知见。得大自在。今拣太高收机不尽。既法界为体。心闻为用。故洞十方。此由普贤因修大行之所感故。中下之机。于斯绝分。故云不能入。以众生心中。发明普贤行者。方现其身。非同观音。触物随现。

　　(△［孤山云］唯以心闻。不以根听。斯是分真所得。故非初心能入)。

　　(△［温陵云］普贤用心闻故。能知他方沙界外事。此由修法界行。大因所生。非初心能入也)。

　　(○［私谓］初偈云。初心入三昧。迟速不同伦。此偈正与相应。即清凉十义中。所谓增明前说也。初心被拣。通十八界。而独发于此颂者。以普贤行弥法界。是佛长子故。疏云收机不尽。不同观音随现。亦指初心言之耳)。

　　([?(○/○)]三鼻识)。

　　鼻想本权机　只令摄心住　住成心所住　云何获圆通。

　　【疏】孙陀罗难陀。观鼻端白。见出入息。化为光明。身心内明。圆洞世界。遍成空净。今拣观鼻。非为究竟。故曰权机。(［孤山云］数息乃调心方便。是权机也)若令摄心。必成所住。真元无住。所住便非［资中］经云。若心有住。则为非住。有所住。着也。非观也。真则无住。

　　([?(○/○)]四舌识)。

　　说法弄音文　开悟先成者　名句非无漏　云何获圆通。

　　【疏】富楼那辨才无碍。秘密法门。微妙开示。得无所畏。今拣说法。不离声名句文。所开悟人。须先成熟。不由无种。便能入道。若散心说。但成有漏。非曰圆通(［融室云］有名句身。非无漏道)。

　　(△［雪浪云］说法弄音文。谓说法但弄音声文句而已)。

　　([?(○/○)]五身识)。

　　持犯但束身　非身无所束　元非遍一切　云何获圆通。

　　【疏】优波离因持清禁。由是执身。身得自在。次第执心。心得通达。然后身心一切无碍。今拣持犯细行。唯检于身。身若不生。将何检束。故于法法。不能圆遍(［吴兴云］波离次第执心。今但言身者。声闻执身。亦防六聚七支之非。况今言身。识在其中矣)。

　　(○［宗镜云］一切众生。皆本具自性之律。首楞严云云。傅大士云。持戒本为制生心。我今无心过戒律。如是之教。岂须戒耶。已自知具佛性戒故。然于初心凡夫。及出假菩萨。亦不坏于事相。遮性二戒。悉皆等持。又出曜经云。身被戒铠。心无慧剑。则不能坏结使元首。故知若不观心。妙慧成就。则不能断无明根本。所以首楞偈云云)。

　　([?(○/○)]六意识)。

　　神通本宿因　何关法分别　念缘非离物　云何获圆通。

　　【疏】大目犍连因于修定。旋湛意识。心光发宣。得大神用。今拣神通。乃是夙因本有。由加行力之所显发。何关修定。轨则意识。然后得生。法者。轨则义。分别者。意识也。意识念缘分别。一切不离根境。故非圆通(［熏闻云］漏尽通。是意识内证。前五通。是意识外用。目连神通。夙因成熟。从三迦叶边。闻法而发。非关于法分别而现。小乘神通祗是作意。谓一心只能作一。不同大乘无记。化化通也。缘物则有。离物则亡)。

　　([○@卍]四依大归性门七)。

　　([?(○/○)]一地大)。

　　若以地性观　坚碍非通达　有为非圣性　云何获圆通。

　　【疏】持地菩萨。因平心地。见内外尘。本无自性。不相触摩。皆如来藏。今拣地性。坚碍有为。体非通达。不成圣性。故非圆通(［补遗云］此全以地大法相。对初心以拣。如温陵言。持地平填。初心尚涉有为。非实圣性。此则明是拣圣。非拣根矣)。

　　([?(○/○)]二水大)。

　　若以水性观　想念非真实　如如非觉观　云何获圆通。

　　【疏】月光童子。因作水观。见身中水。与外香水。性合真空。一味流通。得无生忍。今谓此观。不离寻伺想念岂是真实。如如之性。(［温陵云］未离想念。难契如如)觉观。即寻伺也(［补遗云］初心欲用寻伺心。想念水性能所不合。故难契如如也)。

　　([?(○/○)]三火大)。

　　若以火性观　厌有非真离　非初心方便　云何获圆通。

　　【疏】火头金刚。观多淫心。成智慧火。身心暖触。无碍流通。生大宝𦦨。今谓此由多淫。生厌离故。观成性火。此即厌求之心。岂称圆照。(闻说欲火而生厌离。是厌有也)非是真实离念之门。初机不合。故须拣也(［补遗云］初心治欲。自有方便。如五停心不净是也)。

　　([?(○/○)]四风大)。

　　若以风性观　动寂非无对　对非无上觉　云何获圆通。

　　【疏】琉璃光菩萨。因观身心世界。皆是妄缘风力所动。风力无依。本无所有。于动见不动。即证实相。今谓风性是动。由动有寂。动寂相对。对即非真。(观风性动。即与寂对。有对非觉)岂同圆观。入流亡所(第十无畏云。根境圆融。无对所对)。

　　([?(○/○)]五空大)。

　　若以空性观　昏钝先非觉　无觉异菩提　云何获圆通。

　　【疏】虚空藏菩萨。由观四大无依。妄想生灭。虚空无二。佛国本同。得无生忍。今谓虚空昏闇。无明所生。(晦味为空故云昏钝)非是觉明。异于本觉。故须拣也(［补遗云］从迷空是无明。故为昏钝。望今妄心。故先非觉)。

　　(△［融室云］空由迷妄所成。昏闇顽钝。初非是觉。觉是菩提。不觉则与菩提成异。良恐初心。不观真空。但执无记。沈空昏钝。先无觉慧。故此拣也)。

　　([?(○/○)]六识大)。

　　若以识性观　观识非常住　存心乃虚妄　云何获圆通。

　　【疏】弥勒菩萨。修唯识观。尽空如来国土。净秽有无。皆是我心变化所现。今谓识性念念生灭。攀缘不息。体非常住。若但亡境。不亡其心。还成虚妄。岂是圆通(［孤山云］心本无心。存之即妄)。

　　(△［熏闻云］初心以识为境。则念念流动。入道良难。以就初心观识。不能即阴是真故)。

　　(△［融室云］拣有识性可观。所观识性生灭。非常住无生灭心。存心观识。乃为虚妄)。

　　([?(○/○)]七根大)。

　　诸行是无常　念性元生灭　因果今殊感　云何获圆通。

　　【疏】大势至菩萨。由念佛三昧。都摄六根。净念相继。入无生忍。今谓凡是有为。皆属行阴迁变。念性生灭。正是无常。如何以无常因。获常住果。故非圆通(［补遗云］初心动念。即属行阴无常。此念性既在凡位。元是生灭。如何以生灭因。克圆通果耶)然念佛法门。此方最要。虽云生灭。要因想念。专注在怀。兼佛愿力。且生净土。生彼国已。进行弥速。取证有期。今显圆根。观音为上。抑扬之道。故须拣也。

　　(△［吴兴云］势至念佛。都摄六根。所念之境。必通三身。然子母相忆之喻。多就应身而说。是故同无常生灭也)。

　　(○［私谓］应知文殊此偈。非拣念佛法门。正拣念佛不了之人。为此土众生。开示真实念佛法门也。念佛三昧。是真常行。非行阴无常之诸行。以念佛心。入无生忍。是不生灭之念性。非生灭之念性。都摄六根。净念相继。是念佛之真因。念佛现前。必定见佛。是念佛之正果。心佛众生。因果无二。何殊感之有哉。若以无常行念佛。以无常心念佛。欣厌炽然。系缚宛尔。口净而心不净。事净而理不净。一念净而多念不净。多念净而少念不净。不护心城。空希净土。既植虚妄之因。定招纡曲之果。佛言。以生灭心为本修因。而求佛乘不生不灭。无有是处。故知净念相继。其行为真常。是为以不生灭心。求不生灭果。若净念不相继。其行为无常。是为以生灭心。求不生灭果。心土相应。生佛历然。斯所谓因果殊感。决定不谬者也。起信开一心二门。心真如门。圆通实性也。心生灭门。即诸行无常。是生灭法也。论言离念相者。等虚空界。又言以无念故。本来平等。既云心体离念。则应无佛可念。既云本来平等。则亦何土可生。向后示专心方便。劝修净土。则曰专意念佛因缘。发愿往生他方佛土。又曰。专念西方极乐世界阿弥陀佛。观彼佛真如法身。毕竟得生。住正定故。是则以离念之心念佛。乃为念佛以无念之念见佛。乃为往生。今谓此中料拣念佛。是生灭无常之法。则论中初标真如法身。已克指不生灭之果。而后劝专意念佛。乃别修生灭之因。自语矫乱。宁有是哉。吴兴岳师。谓势至喻子母相忆。但是念应身佛是故指同无常生灭。若指念应身佛。是生灭法。亦应指应身佛。是生灭身。如来广明念佛法门。但言专念一佛。未闻分别三身。既应化不是法身。即名号有何实相。且如凡夫下品。乘华往生。带业出缠。猛利回向。彼所念是何身之佛。彼所应是何佛之机。未知岳师作何科判也。若言此中独显圆根。抑扬宜尔。则弥陀为慈父。观音势至为二子。何以耳根一门。为大为圆。念佛一门。为偏为小。既知三身一身。即知三圣一圣。抑扬之道。吾不知其可也。云栖。净土师也。怵于岳师之言。而未能奋笔。不辞狂瞽。僭为疏通。敢云解围。聊以送难云耳)。

　　([○@│]三颂观音圆通三)。

　　([○@(?∴)]一广显圆门三)。

　　([○@卍]一标指教体)。

　　我今白世尊　佛出娑婆界　此方真教体　清净在音闻　欲取三摩提　实以闻中入。

　　【疏】娑婆世界。耳根最利。故用音声。以为佛事。由从耳根发识闻声。引生第六识中闻慧。缘名句文。熏成解心种子。纳为教体。故云。教体在音闻也。教体既成。然后思惟修习。入三摩提。成大解脱(偈文离苦得解脱一句。今依温陵。截置下偈之首)。

　　(○［温陵云］圣人设教。随方不同。加净名经中佛言或有佛土。以佛光明而作佛事。或有佛土。以佛菩提树而作佛事。乃或以园林台观。或以虚空。或以寂无说示。如香积佛国。无文可说。但以众香。令诸天人。得入律行。而此方教体。必藉音闻。欲取正定。必由闻入者。盖彼诸佛土。无非利智。故机缘默契。出乎言象。堪忍众生。迷本循声。昏惑障重。必藉闻熏闻修。以销尘除障。然后可入。然以闻为入者。特得其门而已。必期于遗闻。反闻。则佛光明。菩提树。乃至寂无说示处。皆可入矣)。

　　(△［标指］此界以音声为佛事。真教相也。诠显一真清净。即真教体也)。

　　(△［吴兴云］教体应具声名句文。今言音闻者。以声是实法。余三是假。摄假从实。故但云音)。

　　(△［荆溪云］此土入者不假余尘。虽有灭后色经。净名香饭。及以法行思惟悟等。并以金口声教为本)。

　　(○［合释］［私谓］已下诸偈。承佛威神。拣选观世音菩萨。耳根圆通。二十四圣修行。一门圆照。开示阿难大众。令未来学人。当依如是修习也。我今白世尊已下。乃承敕报命之词。阿难汝谛听已下。则奉敕宣告之文也。此中伽陀祇夜。展转相生。其广略隐显。随文参互。与夫长先偈后。长后偈先者。皆祇夜也。其长无偈有者。皆伽陀也。上来料简十八界修行方便已觉。偈文自我今白世尊。乃至实以闻中入。凡六句。乃结上起下之辞。正明音声教体。克示二十五圣。修证圆通。取三摩地。总相法门。以会通十八界。料简方便之法。以证明如来彼等修行。实无优劣之文。上半颂。孤起也。下二句。则重颂也。初颂云。我今白世尊。佛出娑婆国。此方真教体。清净在音闻者。标世尊为法王。立娑婆为化土。取音闻为教体。以摄集一颂之根本。以生起应颂讽颂多颂之节段。审此一颂。为孤起也。次颂云。欲取三摩提。实以闻中入。此颂长行。吾今问汝。最初发心。悟十八界。谁为圆通。从何方便。入三摩地。乃至观世音自叙。彼佛教我。从闻思修。入三摩地等。长广而偈略也。偈只两句。而观音之耳门。与二十四圣之根门。含摄映望。观网交罗。此即集施颂。以少言摄多义者也。长云。初于闻中。入流亡所。偈云。实以闻中入。闻中二字。长偈互显也)。

　　(○［通曰］楞严会上。文殊亲奉佛敕。选择圆通法门。进退拣收。迄今未有定义。良以实无优劣。如来之慈旨圆融。承佛威神。文殊之选择谛审。单言拣。即优劣之相历然。单言收。则选择之文何据。孤山圆师。横分别钝。克定胜劣。吴兴岳师非之。谓诸圣所得圆通本根。非此土当根。乃为所拣。山家竹庵观师扶其义曰。实无优劣。会同诸圣。彰通义也。谁当其根。从土顺机。彰别义也。既云入道皆通。则根土一切融通。复云何别。若云顺土各别。则人土一向违背。复云何通。今置通义。且明顺土。谓观音独顺此土之机。而诸圣咸不顺者。此义何居。诸圣所居之土。在娑婆耶。不在娑婆耶。如不顺此方之土。则此方诸圣。有言尝娑婆世界草木金石者。有言于此界中有佛出世者。此委属何方之土。诸圣所顺之根。在此土耶。抑在他土耶。如不顺此土之根。则他方世界。有以佛光明。菩提树作佛事者。乃至有以香饭作佛事者。将别顺何方之根。此观自在。乃他方来游之菩萨。不应此方诸圣偏违教体。如诸圣所承事。威音王日月灯等佛是往昔娑婆之教主。不应多生修习重舍宿因。是则顺土一解。牒而责之。有无穷过也。诵文之师。依语生解。颟顸笼统。义居两楹。此拣彼收。那有明文。即拣即收。都无诚证。斯所谓张网贮风。织空为缕者矣。窃谓选择正义。不出拣收二法。直须对决分明。然后遮表无惑。偈文自初心入三昧。乃至云何获圆通等。此全拣也。我今白世尊已下。偈有六句。此全收也。欲取三摩提。实以闻中入二句。此正拣正收也。何言乎全拣也。归元性无二。方便有多门。故拣。初心入三昧。迟速不同伦。故拣。众生迷本明。循声故流转。故拣。何言乎全收也。圣性无不通。顺逆皆方便。故收。此是微尘佛。一路涅槃门。故收。自余诸方便。皆是佛威神。故收。即事舍尘劳。非是长修学。浅深同说法。故收。观音固独顺此方之根。诸圣亦未尝不顺此方之土。以言乎一门圆照。即十八界齐收。以言乎迷本循声。则耳门亦拣。今谓此之所拣。即彼之所收。一法界中。谁拣谁收。作此差别耶。何言乎正拣正收也。偈云。佛出娑婆界此方真教体。清净在音闻。以一娑婆世界。是释迦一佛国土住此说法度生故。以此世界众生。乐小法。刚强难化。又耳根偏利。佛用柔软刚强杂说三语。以清净音闻而调伏故。故曰。声论独宣明。所谓以声音语言文字而作佛事也。偈云。欲取三摩提。实以闻中入。此娑婆国土。释迦为法王。观音为净圣。二十四圣为眷属。同居忍土。并领金言。无一门不宣声论。无一法不归教体。此二句文势。紧蹑上十八界中。云何获圆通而来。故曰正拣。克而论之。正在观音。傍参余圣。凡取三摩提未有不以闻中入者。故曰正收也。以从尘入言之。陈如于佛音声。悟明四谛此以音声为教体也。最初得解。声彻梵天空神传唱。此其证也。若优波尼沙陀。若香严童子。若药王药上。皆言如来教我。亦言如来印我。此亦闻中入也。跋陀婆罗于威音佛。闻法出家。大迦叶于日月灯佛。闻法修学。此亦闻中入也。以从根入言之。阿那律陀。闻诃失明。佛示照明三昧。得半头天眼。非关眼观也。周利槃特半偈遗忘。诵帚开悟。豁然漏尽非关鼻观也。骄梵钵提牛呞异舌。如来示一味心地法门。灭心入定。非关舌观也。毕陵伽婆蹉纯觉遗身。因于数闻如来说苦空法门。非但由观身也。须菩提入宝明空海。因于如来发性觉真空。非但观意也。此六人者。亦皆以闻中人也。以从识入。言之。舍利弗闻迦叶波宣说因缘。悟心无际。从佛口生。非闻中入而何。普贤菩萨用心闻。分别众生知见。我说本因。心闻发明。非闻中入而何。孙陀罗难陀心常散乱。如来教我。观鼻端白。非闻中入而何。富楼那辨才无碍。宣说苦空实相。以音声轮。助佛转论。非闻中入而何优波离闻佛教戒。广说戒法。结集律藏。非闻中入而何。大目连亦闻三迦叶宣说因缘。心得通达。神通第一。非闻中入而何。以从大性入言之。持地菩萨。初毗舍如来摩顶。谓我当平心地。今闻诸如来宣妙莲华我先证明。此于闻中。证地性圆通也。月光童子。闻水天佛教。修习水观。得无生忍。此于闻中。入水观三昧也。火头金刚。承事空王。说多淫猛火。教以遍观。诸佛呼召。名为火头。此于闻中。入火光三昧也。琉璃光菩萨。遇无量声佛。开示本觉妙明。大千众生。如一器中贮百蚊蚋。啾啾乱鸣此于闻中。证性空真风也虚空藏菩萨。于定光如来。得无边身。纯现虚空相。以音声答问说法。此于闻中。证性觉真空也。弥勒菩萨。蒙日月灯明佛。教修习唯心识定。单传十方唯识之宗。娑婆国之声论。莫深于此。大势至菩萨。蒙无量光佛。教念佛三昧。广摄此土念佛之人。娑婆国之教体莫弘于此。如上诸圣。与观世音菩萨。同发闻慧齐证圆通。一行三昧。无二无别。然而不能无拣者。诸圣自以多根入道。而观音正以耳根入道。诸圣各以多根。分证耳门。而观音独以一根。圆证耳门。浅深迟速由此旁分。偏圆秘现因而侧出。所以示有一多。各成方便也。今此会上。经文殊一番选择。于观音则叹大褒圆。于诸圣。则开权显实。一色一香。总归三昧。尘尘法法。圆照一门。以一根接诸根也亦以诸根接一根也。以一机抽诸机也。亦以诸机抽一机也。以一圣显诸圣也。亦以诸圣显一圣也。十八界各启一门而观音为一总门。总门一启。则门门通达。不以一门闭多门也。十八界各悬一镜。而观音为大圆镜。圆镜一照。则镜镜交光。不以一镜遮多镜也。净名中诸菩萨。广说不二法门。苏子瞻颂之曰。忽见默然无语处。三十二说皆光焰。蒙所谓全拣全收。亦复如是。古师以圆通拣法设楞严三关。若拣根顺土之解。妨难盘互。此关之揵闭。终不可得而破也。不有曲说。孰资哢引。山家诸师。实唯良导矣次下赞叹观音。指陈修证拣收之法。次第委释。世之君子。忽厌繁文)。

　　([○@卍]二褒叹当根)。

　　离苦得解脱　良哉观世音　于恒沙劫中　入微尘佛国　得大自在力　无畏施众生　妙音观世音　梵音海潮音　救世悉安宁　出世获长住。

　　【疏】初一句。总标叹。(［温陵云］初二句总叹。观世音言。拔苦与乐也)次二句。叹三十二应。次二句。叹十四无畏。兼四不思议。次二句。叹德号。妙音是体。观世音是用。亦是真俗二谛。亦是自利利他。梵是净义。释成体也。海潮要不失时。释成用也。救世下。结叹利益。初得世间安乐。终成究竟涅槃(［孤山云］智冥妙理。故曰妙音。悲化群生。故观世音。智冥理故。无二边染污。如梵音清净。悲化生故。赴十界机感。如潮不过限。救世结潮音赴机。出世。结梵音冥理)。

　　(△［四明疏记云］菩萨妙智观故。皆成妙境。三智照故。音成三境。双遮空有。即成妙音。双照空有。即成世音。梵是四等。慈悲喜舍四观照之。即成俗谛。故名梵音。称俗照机。若熟若脱。时节不差。名海潮音)。

　　(○［私谓］上来既标显音闻教体。此偈乃别叹观世音当根胜妙。以发起圆通修证之文也。偈云。离苦得解脱。此颂长行。忽然超越世出世间。十方圆明。获二殊胜四句。乃至后文。十方苦恼众生。观其音声。即得解脱等。长广而离偈略而合也。长行云。彼佛如来。叹我善得圆通法门。于大会中。授记我为观世音号。由我观听。十方圆明。故观音名。遍十方界。文殊举扬昔记。同佛叹德。故曰良哉观世音也（书曰股肱良哉观音补处安养助化娑婆亦叶外典股肱之义也补遗文）)。

　　(○于恒沙劫中。入微尘佛国。此颂长行。与佛如来。同慈力故。令我身成三十二应。入诸国土。乃至是名三十二应。入国土身等。法华言游于娑婆。此言入微尘国。智者大师。用三土释彼经。未见此经。而理相符顺也)。

　　(○得大自在力。无畏施众生。此颂长行。与诸十方。三世六道。一切众生。同悲仰故。令诸众生。于我身心。获十四种无畏功德。乃至是名十四施畏力。福备众生等。皆长广偈略也)。

　　(○妙音观世音。梵音海潮音。此二句。长无偈有。孤起颂也。普门品颂曰。妙音观世音。梵音海潮音。胜彼世间音。文殊盖重宣佛所说偈。极成已赞。以此信知持世菩萨。证明妙莲华。定指今佛所说经也)。

　　(○救世悉安宁。此颂长行。故我能现众多妙音。能说无边秘密神咒。乃至八万四千宝目。救护众生。得大自在等。此四不思议之一也。其二能以无畏施诸众生者。经文与此偈互摄。故不累书也。出世获常住。此颂长行。供养十方如来。旁及法界六道众生。求三昧得三昧。乃至求大涅槃得大涅槃等。此四不思议之四也。第三舍身珍宝。略而不颂者。影在第四段中故。即六对中三影略也。于赞叹四音之后。颂四不思议者。谓三十二应。十四无畏。以是四无作妙德。为大总相法门。故于颂后牒结。以叹德也)。

　　([○@卍]三广辨圆根二)。

　　([?(○/○)]一正显闻性三)。

　　([│/○]一圆真实)。

　　我今启如来　如观音所说　譬如人静居　十方齐击鼓　十处一时闻　此则圆真实。

　　【疏】解脱德也。如前观音所陈三昧。所得殊胜。赴感不差。周遍皆应。十方者。十界也。击鼓者。机动也。一时闻者。应不失也。此则应身无量。无感不应。故云圆真实。

　　△［宗镜］此是直说如今一切众生。日用现行。闻性三真实之体。即今闻性。具三真实。文殊简出。现证可知。观音入门。圆通立验。非从行得。不堕有为。岂假功成。本来如是。一圆真实者。以闻性遍一切处。十方声尘。应时无有前后。以同时周遍。一一皆不出自性。如水起波。波不离水。以声性全闻。闻外无法。即是本闻。自具圆通之性。非待证圣。方有斯事。故法华偈云。父母所生耳。清净无瑕秽。以此常耳闻。十方世界声。又云。持是法华者。虽未得天耳。但用所生耳。功德已如是。

　　([│/○]二通真实)。

　　目非观障外　口鼻亦复然　身以合方知　心念纷无绪　隔垣听音响　遐迩俱可闻　五根所不齐　是则通真实。

　　【疏】般若德也。前四句。拣不通。口鼻下二句。经文语倒故。先举所例口鼻。后举能例身根。盖翻译者。略顺根次也。(［孤山云］口鼻身皆合中知。当移身合句居上)隔垣下四句。正显耳根。不同前五。由是得名。通真实耳(［标指］由眼观障内事。隔牕纸。不见外物。隔皮囊。不见五藏。口鼻身意。不及耳根。洞彻无碍。故曰五根所不齐)。

　　△［宗镜］二通真实者。且眼根见性。虽即洞然。能观前而不观后。鼻舌身等三根。皆合中知。因能所而生起。若意知根。所缘不定。念念迁移。故五根所不齐。唯耳根圆通无碍。听响之际。任隔碍而远近俱闻。妙应之时。无拣择而大小咸备。高城和上歌曰。应耳时。若幽谷。大小音声无不足。十方钟鼓一时鸣。灵光运运常相续。斯则处凡身而不减。居圣体而不增。常现常通。尘劳不能匿其神彩。非间非断。天魔不能挫其威光。不坏缘生之耳根。圆是一灵之妙性。

　　([│/○]三常真实二)。

　　([?(▽/○)]一正显)。

　　音声性动静　闻中为有无　无声号无闻　非实闻无性　声无既无灭　声有亦非生　生灭二圆离　是则常真实。

　　【疏】法身德也。声于闻中。自有动静。说为有无。非谓闻性是有无也。若以不闻声时。号无闻者。闻性已灭。声尘更起。遣谁更闻。是知声有。闻性不生。声无。闻性不灭。生灭既而遍离。由是得名常真实也(［真际云］如罗睺罗击钟)。

　　△［宗镜］三常真实者。动静是音声之体性。于闻中似有似无。若无声时。号无闻。非实无闻性。以闻性常在。若闻性随声尘灭。则前声灭时。后声不合更闻。故知声尘自无。闻性非灭。声尘自有。闻性非生。又非唯闻性无生。返观声尘。亦无起灭。以从缘而起。自体全无。如华严论云。一切诸法。皆如谷响。

　　([?(▽/○)]二释成)。

　　纵令在梦想　不为不思无　觉观出思惟　身心不能及。

　　【疏】如前重睡。心想不行。闻舂捣声。别作他物。此时岂忆静摇。应知闻性不断。故云不为不思无也。觉观出思惟者。此既不与念想相应。即出觉观思惟之表。(［资中云］真闻。性。出觉观思惟之外)译人回文不尽。故令语倒。觉观。即寻伺也。思惟。即是遍行思也。俱是心所。皆不相应。故名为出。又觉是本觉。即闻性也。观即是照。此即文顺(［无尽云］梦闻捣练之声。虽不思惟。闻性不灭。及乎觉观。尽闻不住。觉所觉空。则身心岂能及乎。因粘上句。不为不思无。故言觉观出于思惟耳)。

　　(△［温陵云］五根皆待意思。有无不常。惟耳在梦。能闻杵声。不为不思而无也。其为觉观。乃出乎思惟。胜余根矣)。

　　(○［私谓］偈云我今启如来者。此颂长行。汝今观此二十五无学。诸大菩萨。乃至皆言修习真实圆通等。应选根之敕旨。而启告以报命也。如观音所说者。此颂长行。初于闻中。入流亡所。乃至忽然超越世出世间等。一十五句。以观音所自说。闻熏闻修金刚三昧法门。正以入流亡所。一往寂灭。证合闻性三真实体。今于其所证。说圆。说通。说常。文殊代为宣说。即观音所自说函盖不差。伏请世尊为证明也)。

　　(○初一偈。十方俱击鼓。十处一时闻。此颂长行。如耳周听十方无遗动若迩遥。静无边际四句也。长举法。偈举喻。即六对中第五。法喻不同。隐显㸦见。成圆义也)。

　　(○次二偈。目非观障外。乃至五根所不齐。此颂长行。如眼观见。后暗前明。乃至如意。默容等。一十行文长拣优口意二根。而偈则并劣五根。二文相望。亦长无偈有也。隔垣听音响。遐迩俱可闻。此颂长行。由我闻思。脱出六尘如声度垣。不能为碍。此亦举观音所自说成通义也)。

　　(○次三偈。音声性动静闻中为有无。无声号无闻。非实闻无性。声无既无灭。声有亦非生。此颂长行。自是声尘。或无或有。岂彼闻性。为汝有无。闻实云无。谁知无者。是故阿难。声于闻中。自有生灭。非为汝闻。声生声灭。令汝闻性为有为无等。一十三句。重颂长行。彼此映彻。最为明了。初偈取喻击鼓。此偈隐喻击钟。法喻隐显之妙也。又音声性动静。闻中为有无。重颂动静二相。了然不生。生灭二圆离。是则常真实。重颂生灭既灭。寂灭现前。覆举观音所说。极成常义。所谓颂已重颂。增明前说也)。

　　(○后一偈云。纵令在梦想。不为不思无。此颂长行。如重睡人。熟眠床枕。乃至此性云何为汝销灭等。二十九句。是人梦中。岂忆静摇。其形虽寐闻性不昏。偈言不无。长言不昏。皆托梦想。显此闻性也。是中闻舂捣声。别作他物。或为击鼓。或为撞钟。即圆义也。自怪其声。为木石响。于时忽寤。𨓏知杵音。即通义也。纵汝形销。命光迁谢。此性云何。为汝销灭。即常义也。长行具有三义。偈文标释。亦离合互显也。觉观出思惟。身心不能及。即叠举观音所说。空觉极圆。忽然超出等文牒。结圆通实三义也)。

　　([?(○/○)]二正明观行五)。

　　([│/○]一标示旋流)。

　　今此娑婆国　声论得宣明　众生迷本闻　循声故流转　阿难纵强记　不免落邪思　岂非随所沦　旋流获无妄。

　　【疏】前二句。通明此方。由声教入。声名句文。能诠法义。众生由此。闻而解了。故云宣明。(［融室云］声即是教。此堪忍界。以音声为教而得宣明显了)次四句。正显过非。苟随声教。不能亡缘。入流返照。即迷本闻性。循声转也。故举阿难。虽得多闻。不能亡相。为声所转。生灭妄想。无由得免。后二句。结非显是。旋流者。返流也。斯则入流亡所。唯照闻性。生灭既灭。寂灭现前。故云无妄(［标指］声名句文。显诠其义。因义生解。因解起行。解行相应。旋根归性)。

　　(△［温陵云］声论者。依声论明本闻自性。以觉迷本循声妄取沦替者)。

　　(△［吴兴云］邪思。指摩登伽矣)。

　　(○［引证］［寄归传云］大圣一音。则贯三千而总摄。或随机五道。乃彰七九而弘济。时有意言法藏天帝领无说之经。或复顺体谈诠。支那悟本质之字。梵云摄施苾䭾。摄施是声。苾䭾是明。即五论之一明。大数有五。即神州之五经也)。

　　(○［私谓］文殊奉敕拣根。十八界初心方便。料简已毕。遂乃安立教体。发明三昧。会通诸圣。圆归于观音耳根一门。复次说偈。自今此娑婆国已下。乃至将闻持佛佛。何不自闻闻。凡有三偈。复次汝闻微尘佛六句。正释阿难纵强记。不免落邪思二句。闻非自然生。乃至圆通实如是。正释旋流获无妄句。皆正拣耳根一门。明旋机反闻之妙。克示修证。为一期拣法之宗要也。良以众生无始已来。盘洄五浊。多生身土。既偏结于娑婆。此土根机。又偏利于声教。是以三贤十圣不出同居。即彼下品钝根。亦知循响。谁不顺此方之土。谁不顺此土之根。但以结使弘多。习气浓厚。不认恒常之闻性。却狥生灭之声尘。本闻一失。即随闻相而钩牵。声教不真。翻依声论而颠倒。妄以逐妄。迷而积迷。过误滋深沦替何已。今欲开陈方便。疏沦根门。须直指倒闻之机。乃克示旋流之法。由循声流转者。即以声音解脱。则循声乃休复之因。以多闻畜悟者。仍以闻性蠲除。则多闻是返闻之路。斯则娑婆忍土。普现妙严。烦恼音闻。无非清净所以愍兹沦转。仗此捞拢欲证圆门。重须拣别者也。上来拣根。为拣十八界多根。故结文曰。云何入圆通。此中拣根。单拣耳门一根。故结文曰。圆通法如是。偈不牒云何。而但结如是。此互相隐显。影略之妙也。十八界遍拣多根。只为开显耳根。今耳门又加拣别。则娑婆国中。声论教体。清净宣明。无余法矣。故结示曰。此是微尘佛。一路涅槃门。又曰。于此门无惑。方便易成就。言此门者。一路涅槃之门也。即耳根之一门。亦即十八界之多门也。此门中即收是拣。是故。十八界悉拣。即耳根亦拣此门中即拣是收。是故。知耳根亦拣。方知十八界齐收。经云。十方如来。一门超出妙庄严路。此所谓全拣全收者也科经者不晓大涂。定指十八界全拣。耳门全收。遮表予夺。迄今都无正义。有由然矣)。

　　(○［偈云］今此娑婆国。声论得宣明。应上佛出娑婆界此方真教体之颂。长无偈有。此孤起也。众生迷本闻。循声故流转。此颂长行。以诸众生。从无始来。循诸色声。逐念流转。曾不开悟性净妙常。不循所常。逐诸生灭等。阿难纵强记。不免落邪思。此颂长行。虽复忆持十方如来。十二部经人间称汝多闻第一。以此积劫。多闻熏习。不能免离摩登伽等。岂非随所沦旋流获无妄。此颂长行。汝今欲逆生死欲流。返穷流根。至不生灭等然此颂实承佛敕。加被当来。故重举娑婆声论。以彰教体。文多重颂。义实孤起也)。

　　([│/○]二谛听返源二)。

　　([?(▽/○)]一结指定门)。

　　阿难汝谛听　我承佛威力　宣说金刚王　如幻不思议　佛母真三昧。

　　【疏】金刚如幻。已见上文。三世如来。一门超出。故曰佛母。又金刚。空也。如幻。假也。佛母。中也(孤山文)。

　　(△［涅槃经云］佛性者。即首楞严三昧。是一切诸佛之母［标指］此即首楞严定。体上具摩诃般若解脱。三德秘藏也)。

　　(○［私谓］世尊重宣偈曰。是名妙莲华。金刚王宝觉。如幻三摩提。弹指超无学。世尊宣说此偈。乃是不可思议威神之力。故文殊承佛威力。重为开演。而嘱阿难以谛听也。经云。承佛威神。说偈对佛。下偈云。皆承佛威神。皆此义也。以此文长行未说。则为孤起。以增明如来前说。则亦为重颂也。观音言蒙彼如来。授我如幻闻熏闻修。金刚三昧。古佛所授。今佛所说。真三摩地。无二无别。故偈不重举。亦影略也)。

　　([?(▽/○)]二斥责过误)。

　　汝闻微尘佛　一切秘密门　欲漏不先除　畜闻成过误　将闻持佛佛　何不自闻闻。

　　【疏】虽持法藏。不能舍闻而观自性。故成过矣。(［宗镜云］以多闻强记。是识边际。本非实故。若因闻见性。则多闻有助显之功。若背性狥闻。则畜闻成邪思过误)若将世间随声闻相。持他佛法。不如返照自己闻性。成真三昧。故云闻闻(［孤山云］上闻能观之智。下闻所观之理)。

　　(△［温陵云］佛佛。谓佛之佛性。闻闻谓我之闻性)。

　　(△［融庵云］佛佛。佛之佛法。闻闻。我之闻性)。

　　(△［海印云］诸佛言教。文字般若。即法身所在。法亦名佛。故言佛佛)。

　　(○［私谓］偈云。汝闻微尘佛。一切秘密门。欲漏不先除。畜闻成过误。此颂长行。汝虽历劫。忆持如来秘密妙严。不如一日修无漏业。及何须持我佛顶神咒。摩登伽心。淫火顿歇。爱河干枯。令汝解脱等。长广而偈略也。将闻持佛佛。何不自闻闻。此颂长行。菩提涅槃。尚在遥远。非汝历劫辛勤修证。虽复忆持如来十二部经。清净妙理。如恒河沙。秪益戏论等。长显而偈隐也)。

　　([│/○]三显示观相三)。

　　([?(▽/○)]一顿证旋脱)。

　　闻非自然生　因声有名字　旋闻与声脱　能脱欲谁名　一根既返源　六根成解脱。

　　【疏】见闻觉知之闻。随声而有。非本然性。(［私谓］非自然生。即四性非无因生也。因即声教。是因缘所生法)如上文云。如汝今者。承听我法。此则因声而有分别等。若能离缘观性。闻相不起。动静境亡。能所不拘。故名解脱。缚既无得。脱亦不名。一根既然。六根皆尔(［宗镜云］今时多迷自性本闻。但随能所闻相。一向循他声流转。此声是对因缘所生法。非真实有。但因声而立名字。因名字而有诠表。若旋复本闻。则脱声尘之境。所脱之境既虚。能脱之名何立。则能脱所脱皆空。若耳根归本元。六根皆寂灭。以六根同一心故)。

　　(△［吴兴云］当以三慧。旋此根境。俱令脱黏)。

　　(○［私谓］偈云。闻非自然生。因声有名字。此颂长行。声于闻中。自有生灭。非为汝闻。声生声灭。汝尚颠倒。惑声为闻等。亦应前颂。音声杂语言。但依名句味等。亦是后来应更颂也。旋闻与声脱。能脱欲谁名。一根既返源。六根成解脱。此颂长行。汝但不循动静合离。恬变通塞。生灭明暗。如是十二诸有为相。随拔一根。脱黏内伏。伏归元真。发本明耀。耀性发明。诸余五黏。应拔圆脱等。亦如观音所说。熏闻成闻。六根销复。同于声听。乃至音性圆销。观听返入。纯音无尘。根境圆融。无对所对等。此一颂证明耳根圆脱三昧。义该先后。长广而偈亦非略也。圭峰圆觉疏。引此偈释曰。此文是判观音菩萨。返闻于性。余即皆通。故得圆通也)。

　　([?(▽/○)]二尘销觉显)。

　　见闻三幻翳　三界若空华　闻复翳根除　尘销觉圆净。

　　［宗镜］在眼曰见。在耳曰闻。若摄用归根时。见闻如幻翳。若摄境归心时。三界若空华。则翳灭尘销。觉圆心净【疏】见闻觉知。迷成翳眼。三界有法。悉是空花。见闻体虚。本不可得。复如幻喻。故起信云。三界虚伪。唯心所作。上文云。见闻觉知。虚妄病缘。故有十方。诸有漏国。翳除华灭。闻复尘销。妙觉明心。显然圆净。此分证也(［熏闻云］复其本闻。分破无明。故名为除。觉净。谓分真智。净极。谓真智究竟)。

　　(○［私谓］偈云。见闻如幻翳三界若空华。此颂世尊重宣偈真性有为空。缘生故如幻。无为无起灭。不实如空华。又颂长行。由汝无始。心性狂乱。知见妄发。发狂不息。劳见发尘。如劳目睛。则有狂华。于湛精明无因乱起。一切世间。山河大地。生死涅槃。皆即狂劳。颠倒华相等。一十四句。长广而偈略也。闻复翳根除。尘销觉圆净。此颂长行。根结若除。尘相自灭。诸妄销亡。不真何待等。又四不思议中。由我初获妙妙闻心。心精遗闻。见闻觉知。不能分隔。成一圆融。清净宝觉。亦是观音所说也)。

　　([?(▽/○)]三觉后却观)。

　　净极光通达　寂照含虚空　却来观世间　犹如梦中事　摩登伽在梦　谁能留汝形。

　　［宗镜］但以未觉悟前。于染净中。有一毫见闻取舍之处。皆在三界无明。长夜生死梦中。才得见性。便同觉后。自觉觉他。故名为佛【疏】净极。谓满净。解脱圆也。光通达。谓满觉。般若备也。寂照。谓真理。法身极也。三德既圆。三障永尽。如大梦寤。如莲华开。返观世间。欲谁留碍。此极证也(［融室云］所含虚空。性虚空也。楞伽及释论。皆言性虚空故。迥无所有。唯性空耳)。

　　(○［私谓］偈云。净极光通达。寂照含虚空。此颂长行。而如来藏。唯妙觉明。圆照法界。乃至不动道场。遍十方界。心含十方无尽虚空等。一十二句。亦即观音自说。忽然超越世出世间。十方圆明。及销尘旋明。法界身心。犹如琉璃。洞彻无碍也。却来观世间犹如梦中事。此颂长行得菩提者。如寤时人。说梦中事。心纵精明。欲何因缘。取梦中物。况复无因。本无所有等。摩登伽在梦。谁能留汝形。此颂长行摩登伽心。淫火顿歇。得阿那含。于我法中。成精进林。爱河干枯。令汝解脱。及如摩登伽。宿为淫女。由神咒力。销其爱欲。法中今名性比丘尼。与罗睺母耶输陀罗。同悟宿因等)。

　　([│/○]四合喻根结二)。

　　([?(▽/○)]一设喻六根息幻)。

　　如世巧幻师　幻作诸男女　虽见诸根动　要以一机抽　息机归寂然　诸幻成无性。

　　【疏】幻师。真性也。有随缘义。故名为幻。幻法。无明也。男女。六根也。一机即幻法。机息幻无。妄灭根复。(［吴兴云］幻师喻真如。幻作喻随缘。真妄和合。变成六根。如幻作诸男女)或幻师。无明也。幻法。心识也。余同前配。所幻男女。必有所依。喻真性也(［融室云］幻作诸男女。喻幻无明力。幻出诸众生)。

　　(△［圆觉钞］虽见诸根动。要以一机抽。即论中一识应六根也。分离识者。依于六根。别取六尘故。即是一体成多用也［标指云］第八识成六根。虽见诸根动者。元依一精明。分成六和合也)。

　　(○［引证］［列子云］周穆王西巡守。有献工人名偃师者。曰。臣之所造能倡者。穆王惊视之。趣步俯仰。信人也。巧夫顉其颐。则歌合律。抚其手。则舞应节。王以为实人也。与盛姬内御并观之。伎将终。倡者瞬其目而招王之左右侍妾。王大怒。立欲诛偃师。偃师大慑。立剖散倡者。以示王。皆传会革木胶漆。白黑丹青之所为。内则肝胆心肺。脾肾肠胃。外则筋骨支节。皮毛齿发。皆假物也。而无不毕具者。合会复如初见。王试废其心。则口不能言。试废其肝。则目不能视。废其肾。则足不能步。穆王始说而叹曰。人之巧。乃可与造物者同功乎。张湛曰。此皆以机关相使。去其机关之主。则不能相制。智论曰。佛所说法。皆无有我。亦无我所。但诸法和合。假名众生。如机关木人。虽能动作。内无有主。亦同偃师之喻也)。

　　(○［私谓］解此偈者靡不取喻幻巧。贴释六根。以长偈类例取之。长无偈有。应在孤起之科。蒙再三翻绎。窃谓此偈。当为应颂。乃颂长行。阿难请问舒结伦次。如来取华巾绾结。次第舒解。一分问答之文。文虽孤起。义实重颂也。何以明之。西国诸大幻师。作种种幻事。大者能幻化城邑楼阁。象马牛羊。伎乐男女。种种诸物。小者结手巾成免。结巾为兔头。又结出兔耳。皆所谓幻法也。如来绾叠华巾。与夫幻师幻作男女。皆是幻事。此颂取幻人幻作之男女六根。譬如来手中之解萦六结。正以幻事喻幻法也。于幻巾绾为六结。则以六结为六根。于幻人作为六根。则以六根为六结。根结无二。法喻一齐。不待比量也。偈云。如世巧幻师。幻作诸男女。长行则曰。汝知此巾元止一条。我六绾时。名有六结。巾体是同。因结有异。偈云。虽见诸根动。要以一机抽。长行则曰。佛言如是。六结不同。循顾本因。一巾所造。令其杂乱。终不得成。偈云。息机归寂然。诸幻成无性。长行则曰。当于结心。解即分散。若欲除结。当于结心。又曰。根结若除。尘相自灭。此根初解。先得人空。六结之绾成。由于一结。六根之发动。由于一机。结之与根。曾无二幻。解结之与息机。亦无二法。以是中解结一门。自说第二决定义去。牒释多端。文长理变。撮略纲要。束归一颂之中。取六对之例。亦所谓法喻不同者也。复次。巧幻师。喻如来藏心。长行言。清净本然。妙觉明空者。是也。幻师幻法。喻由妄明而起能所三细六粗如以幻法。幻作男女。六根宛然。长行言。色香味触。六种成就。从妄见生。山河大地。诸有为相。是也。根动机抽。根息幻寂。喻于了妄达空。顿息妄明。离诸能所。故曰。息机归寂然。诸幻成无性。长行言。此迷无本。性毕竟空。觉迷迷灭。觉不生迷。又曰。则汝心中。演若达多。狂性自歇。歇即菩提。胜净明心。本周法界。是也。复次。幻师作男女是幻。世间六根男女亦幻。庆喜登伽。岂非幻人男女乎。偈曰摩登伽在梦。谁能留汝形。机抽机息。机关在手。如来则巧幻之偃师也。重宣偈曰。非幻成幻法。即此偈幻作诸男女也。非幻尚不生。幻法云何立。即此偈诸幻成无性也。如幻三摩提。金刚王宝觉。佛与菩萨转相传授。同此如幻不思议。真三昧法门也。央掘罗经偈曰。如来所作幻。众幻中之主。又曰。当知佛世尊。一切幻中王。若我世尊。岂非十方十界。世出世间第一大幻师乎。是二经皆以文殊。为证明也)。

　　([?(▽/○)]二合明六用返源)。

　　六根亦如是　元依一精明　分成六和合　一处成休复　六用皆不成。

　　【疏】初句总标。次句合幻师。次句合男女。后二句。合息机等。耳根无明若破。余根亦破。故皆不成(［标指］一精明。合真性无明也。谓生灭依不生灭而起。名阿赖耶。成六根。耳根若破。余根清净)。

　　(△［谷响云］休。善也。善复其性也。又歇也。歇脱黏合而复其性也)。

　　(△［紫柏云］开眼与醒中色尘和合。合眼与梦中色尘和合。六根与六尘和合。若醒若梦。尘尘相受。自无始已来。无刹那顷。不和合者)。

　　(○［私谓］偈云。六根亦如是。即同舒结中长行。则汝六根。亦复如是。及六解一亡。亦复如是等。元依一精明。分成六和合。此颂长行。当知是根。非一非六。由无始来。沦替颠倒。故于圆湛。六一义生。乃至由明暗等。二种相形。于妙圆中。黏湛发见等。文凡二十行。一处成休复。六用皆不成。此颂长行。今汝但于一门深入。入一无妄。彼六知根。一时清净。及如来今日。若总解除。结若不生。则无彼此。尚不名一。六云何成。皆长广而偈略也)。

　　([│/○]五观成利益二)。

　　([?(▽/○)]一略明观位)。

　　尘垢应念销　成圆明净妙　余尘尚诸觉　明极即如来。

　　【疏】一根若复。尘垢自销。上文云。想相为尘。乃至应时清明等。故云成圆明净妙。此则三德圆显。不纵横并列。故名为妙。后二句。结成位。前句。断德未圆。后句。智德备满。互现可知(［标指］结成因果之位也。十地满心。尚居有学。盖有佛地障。观法身如隔罗谷观月。为断德未圆。下句约妙觉位。即究竟觉也)。

　　(△［合论云］净心菩萨。以尽微细用。名受用身者。以有业识细相。谓之菩萨位中。故曰。余尘尚诸学。若离业识。则无可见。谓之如来法身。故曰明极即如来)。

　　(△［温陵云］细惑未尽曰余尘。分证未满曰诸学)。

　　(○［私谓］尘垢应念消。成圆明净妙。此颂长行。缘见因明。暗成无见。不明自发。则诸暗相。永不能昏。根尘既销。云何觉明。不成圆妙等。又云。若弃生灭。守于真常。常光现前。根尘识心。应时销落。想相为尘。识情为垢。二俱远离。则汝法眼。应时清明。云何不成无上知觉。余尘尚诸学。明极即如来。此颂长行。如澄浊水。贮于静器。器深不动。沙土自沈。清水现前。名为初伏客尘烦恼。去泥纯水。名为永断根本无明。明相精纯。一切变现。不为烦恼。皆合涅槃。清净妙德)。

　　([?(▽/○)]二克示观门)。

　　大众及阿难　旋汝倒闻机　反闻闻自性　性成无上道　圆通实如是。

　　【疏】劝复颠倒闻根。返观闻性。闻性圆成。菩提可冀。(［温陵云］能旋倒妄。反闻自性。必资此性。成无上道)后一句。结指印成。

　　△［宗镜］无始已来。皆是执声为闻而生颠倒。如今以声为文。背心循境。岂不是倒闻之机。若能旋声尘之有流。复本性之无妄。则是返闻自性。得本归元。内灭翳根。外销尘境。能所既脱。本觉道成。寂照圆通。真实如是(［标指］从闻思修而见性。印成观音也)。

　　(△［补遗云］反闻。不循尘也。闻自性者。即以耳闻之性为所闻。能闻即观也。何不自闻闻亦然)。

　　(○［私谓］此一颂。乃文殊奉佛慈旨。拣根已毕。宣告阿难大众。劝修策进之词。次下三颂。克示一门。广明加被。回环慑叠。以结成一颂之体也)。

　　(○偈云。旋汝倒闻机。返闻闻自性。此颂长行。以湛旋其虚妄灭生。复还元觉。及逆彼无始。织妄业流。得循圆通等。亦颂观音所说。知见旋复。观听旋复。观听返入。灭音圆闻。销尘旋明。融形复闻。得圆通本根。发妙耳门也。上云。要以一机抽。此云。旋汝倒闻机。抽机是喻。旋机是法。只此一机。偈中法喻㸦显也。性成无上道。此颂长行。依不生。灭圆湛性成。及汝今诸根。若圆㧞已。内莹发光。如是浮尘。及器世间。诸变化相。如汤消冰。应念化成。无上知觉。已上诸文。大率长广而偈略。亦长显而偈隐也。圆通实如是一句。古人判为结指印成。蒙谓结指者。结指十八界。云何获圆通之文。印成者。即印成耳门。是则圆真实之义。文殊承旨简根。其纲要实总萃于此)。

　　(○四颂敕拣告成三)。

　　([○@卍]一结显同证)。

　　此是微尘佛　一路涅槃门　过去诸如来　斯门已成就　现在诸菩萨　今各入圆明　未来诸学人　当依如是法　我亦从中证　非唯观世音。

　　【疏】前二句。总指一切诸佛。皆从此门得涅槃也。过去下。别列三世。并引文殊。皆同此证也(［标指］此娑婆国。以闻思修三慧。证寂灭性。三世如来。一门超出。当来同证也)。

　　([○@卍]二报命成就)。

　　诚如佛世尊　询我诸方便　以救诸末劫　求出世间人　成就涅槃心　观世音为最　自余诸方便　皆是佛威神　即事舍勤劳　非是长修学　浅深同说法。

　　【疏】前四句。颂佛令拣。成就下二句。正指圆门。显是雅当。自余下五句。明二十四圣。各随所因事相而成观行。皆是佛之威神。方便令其得道。非是久长修学。浅深二机同入之法门也。反显观音。即是浅深二机。同说同入。久长修学之法门耳(［温陵云］佛威神加被。令即己事而舍勤劳。非始终长修。浅深同说之法也。如那律失明旋见。毕陵触刺遗身。持地待佛销尘。皆己事而已)。

　　(○［私谓］自此是微尘佛。一路涅槃门已下。凡有三颂。乃文殊奉旨拣根。选择事竣。义门成立。于是奉敡佛敕。宣告阿难大众。以及未来。精详报答。郑重顶礼。结成皈命之明文。不定属重颂。亦不定属孤起。要是与长行相应者也。先是十方如来。异口同音。告阿难言。使汝轮转。生死结根。惟汝六根。令汝速证安乐解脱。寂静妙常。唯此六根。世尊说偈。亲为证明曰。十方薄伽梵。一路涅槃门。今文殊结劝。首引此偈。以明旋流闻性。圆通一门。是微尘诸佛。无上宝印。三世则过未同修。现在则从中齐证。佛说广演以度生。我亦重宣以报命也。偈云。诚如佛世尊。询我诸方便。以救诸末劫。求世出间人。以长行云。世尊怜愍阿难。及此会中。诸有学者。亦为未来一切众生。为出世因。作将来眼。佛世尊询我方便。慈旨如是。故不敢不审谛以报命也。成就涅槃心。观世音为最。所以报我今欲令阿难开悟。二十五行。谁当其根。兼我灭后。此界众生。入菩萨乘。求无上道。何方便门。得易成就之命也。自余诸方便。乃至浅深同说法五句。所以报汝今观此。二十五无学诸大菩萨。及阿罗汉。各说最初成道方便。皆言修习真实圆通。彼等修行。实无优劣前后差别之命也。有人曰。佛言实无优劣。偈言观音为最。地位历然。云何符顺。答曰。以耳根方便。成就涅槃。故云观世音为最。非谓最于诸圣也。以因修言之。如圆觉二十五轮。观网交罗。指二十四圣为单复交络。指观音为如意圆修。其悟净圆觉一也。何名为最。以地上言之。普贤为长男。文殊为幼男。普贤为上相。观音为上相。什公有言。弥勒维摩。大小之量。未可定也。复何云最。即以比量言之。诸圣曰。如我为上。观音即上中之上也。诸圣曰。斯为第一。观音即一中之一也。十方如来。皆言重重主伴。法界善友莫不推胜他人。平等法会。有何优劣。文殊良恐世多目论。妄有低昂。遂乃结赞之余。重示拣收之法。故曰自余诸方便。皆是佛威神。以诸圣各成方便。各入圆通。皆是佛威神说法。令从闻中入三摩地故。又曰。即事舍尘劳。非是长修学。以诸圣发心悟十八界。圆通方便。即现前之事相。舍积劫之尘劳。不同偏人钝根。劬劳肯綮。久长修学故。是中因地有远近。则有浅深。习气有厚薄。则有浅深。本迹有高下。则有浅深。或久远多淫。或恒沙悟空。则有浅深。或半偈闇钝。或旷劫辨才。则有浅深。然而同悟本心。同取三昧。同入圆门。同宣妙法。则所谓龙象齐驱。牛羊并渡者也。今判自余诸方便已下。为别拣二十四圣之文。一则曰。除耳根圆通外。余根入圆通者。皆是佛威神方便。令其得道。独不曰。将谓如来。惠我三昧乎。又不曰。虽佛发明。犹不能反乎。方便既应料简。何谓圆通。余根既入圆通。何当复拣。一则曰。就余根尘之事。能舍尘劳。非正逗此土机宜。非是久长修学。浅深同说之法门也。顺土之说。如上结弹广明。今谓余根能舍尘劳。何妨久长修学。娑婆正循流转。岂是不逗机宜。以彼拣根破其顺土。斯亦进退失据。敌对必穷者矣。此偈拣收。良非小法。期于此门无惑。非敢破斥古师。导瞽开蒙。敬须法匠)。

　　([○@卍]三请加宣劝)。

　　顶礼如来藏　无漏不思议　愿加被未来　于此门无惑　方便易成就　堪以教阿难　及末劫沉沦　但以此根修　圆通超余者　真实心如是。

　　【疏】如来藏。即一体三宝。是所入之理。具足无漏性功德故。愿加下五句。正结愿。但以下二句。劝学。最后一句。文殊指已选圆通心。真实无妄。非挟情故(［温陵云］真实心要。如是而已)。

　　(△［海印云］请加。宜独请佛。今顶礼如来藏。乃指法也。如来藏。乃三德秘藏。三身圆证。三宝圆具。一体无漏云不思议。但礼其法。三身三宝皆具也)。

　　(○［私谓］此偈末归请加之辞。体佛慈旨。欲令阿难开悟。兼被此界末劫众生也。偈云。顶礼如来藏。即同阿难所请。果位名目相应。菩提涅槃。真如。佛性。庵摩罗识。空如来藏。大圆镜智。是七种名。称谓虽别。清净圆满等。观音亦曰。立大圆镜。空如来藏也。归命顶礼。不言佛身而言如来藏。佛亦自言。须菩提先汝。礼我法身也。文殊此偈。元从第四卷。富楼那请问如来藏。如来答示真觉妙明发起。偈结赞云。顶礼如来藏者。即是重颂长行。汝以色空。相倾相夺于如来藏。我以妙明。不生不灭。合如来藏。乃至即如来藏妙明心元。离即离非。是即非即等。共二十五行文也。经之立颂。名蕴陀南者。即以少言摄多义故如一切有为法四句。即摄大般若八十余科。二十万偈。今此偈宣说将竟。结归如来藏义。即是将富那请问已去三卷经文。含摄于此。亦将阿难所请七名。标总于此。长行。偈颂。钩锁交罗。斯所谓少言摄多义者。不但长广而偈略也。由是下文云。阿难大众。明了所归道路。登伽顿起无学。海众同发大心。一期获益。莫大乎是。是则阿难余惑未亡。权为失路之旅客。文殊大智受敕。代为接引之导师。指彼群迷。唱兹一偈。应潮音之自说。合金口以同宣。所以加被无惑。料简超余。捞漉沉沦。叮咛末劫。兼我灭后之云。即同金河顾命。最后垂范也。此中长偈。脉络昭然。偶有枨触。怡然理顺。敢云识路。聊藉问津云尔)。

　　([?∴]三时众获益)。

　　于是阿难。及诸大众。身心了然。得大开示。观佛菩提。及大涅槃。犹如有人。因事远游。未得归还。明了其家。所归道路。普会大众。天龙八部。有学二乘。及诸一切新发心菩萨。其数凡有十恒河沙。皆得本心。远尘离垢。获法眼净。性比丘丘。闻说偈已。成阿罗汉。无量众生。皆发无等等。阿耨多罗。三藐三菩提心。

　　【疏】一会之众。根器各异。大小不同。前文观音说竟。诸佛放光。互来灌顶。兼灌大菩萨及阿罗汉。受彼光者。一时俱获金刚三昧。此即显会二十四圣。诸别观门。一时圆入观音修证。今此阿难及诸初心。闻说偈已。随其位次。悟入有异。阿难等方悟圆通。从耳根入。犹未有证。故云明了其家所归道路。(［吴兴云］阿难偈赞。已获法身。凡经五番。领悟彰灼。何总排未证乎。经家指妙觉菩提涅槃为家。真修耳根圆通为路。圆师判阿难增道。理必然矣［手鉴云］初明常住真心。洎乎七大圆融。解中之悟也。次请圆通本根。既承敕选。遂领云。是中修行。得无疑惑。行中之悟也。于解于行。坦然明白。故有了家归路之喻。未证明矣)其天龙众。及小有学。大乘地前。十恒河沙获法眼净。即人初地见道位也。(［资中云］庄严论法眼净。初地见道也。若依圆教。即十住初心［补遗云］以小乘法眼净。乃初果见道。故别圆拟之初地初住也。若依天台。破尘沙为法眼净。当在圆家十信已上)。

　　(△［私谓］准维摩诘经。佛国品文。叙国土严净后。正同今经获益。彼云。求声闻乘。三万二千诸天及人。诸天及人。可知。言求声闻乘者。即今经有学二乘。及一切新发心菩萨也。肇公注彼云。法眼净。即须陀道也。始见道迹。故得法眼名。尘垢。八十八结也。此言远离尘垢。获法眼净。当如肇公所解。资中谓初入见道。是也)性比丘尼。是三果人。今成无学。(［吴兴云］四卷登伽方得三果。孤山准涅槃。依四依判位。恐升之太高。以第四依住十地故。祗应示作声闻。同除四住。证阿罗汉。如涅槃中。闻常取果之比也。涅槃解圆行渐。权用小乘苏息。即自入圆也。登伽以圆位配之。前得三果。圆七信已前。今云罗汉正入七信。所谓名偏义圆耳)。

　　(△又按彼经云。八千比丘。不受诸法。漏尽意解。肇公云。无著之道。于法无受无染漏尽。九十八结。漏既尽故。意得解脱。成阿罗汉也。此中性比丘尼。成阿罗汉。即同彼经。漏尽解脱。孤山依四依判位。信太高也。什公解弟子问疾云。声闻法中。诸罗汉无漏智慧。胜菩萨世俗智慧。大乘法中。菩萨二事俱胜。今用声闻法明大小。故先命弟子。今经叙庆喜登伽得果。并从小说。二经同属方等。正如什公所云。用声闻法。不须广引天台圆教耳)未发心者。其数无量。皆发道心。即悟解大乘也。(［吴兴云］天台释分别功德品。发菩提心。初入十信也。仁王云。十善菩萨发大心。长别三界苦轮海)。

　　(△［苑师云］阿云无。耨多罗翻上。三藐翻正。三遍也。等也。菩提觉也。肇曰。秦言无上正遍知)。

　　(△［智论云］阿婆磨。翻云无等等。般若波罗蜜。利益众生。能与佛等。故名无等等)。

　　(△［法华文句云］九法界心。不能等理。佛法界能等此理。故云无等而等。又究竟之理。是无等。初缘究竟理而发心。能等于理。故云无等等。又心之与理。俱不可得。将何物等何物。而言无等等耶。心之与理。俱不可说。不可说而说。说此心等。此理。故云无等等)。

　　大佛顶首楞严经疏解蒙钞卷第六(之二)

　　大佛顶首楞严经疏解蒙钞卷第六(之三)

　　海印弟子　蒙叟钱谦益钞

　　(○长水科大文第三。明离魔业行。从此去尽第七卷宣说神咒。今谦益判阿难请建立道场。至八卷结经名为次分之二)。

　　(◎大文第三离魔业行下。分二大科。以自力离魔。四种清净明诲。为第一科。以他力离魔。道场轨则。诵咒行道。为第二科)。

　　(○【疏】三辨离魔业行者。前虽广说圆通修证。凡夫始学障难尤深。况末代邪宗。纷然竞起。邪言惑正。魔辨逼真。滥述既多。朋流者众。若不甄辨。妨正修行。故以戒定慧验之。邪元自露。故九十六种外道。皆能修禅。而无戒德。涅槃经云。魔尚能变身为佛。岂不能为四依菩萨。惑乱世间。是故佛广说。若言听畜八不净物者。是魔所说。身外之物。尚不许畜。何况淫杀盗妄。根本贪嗔。嘻。世有愚人。为魔所惑。诽毁戒律。言是小乘。自称大乘。无碍自在。下文广破此等。并是魔业。故佛深诫。是称决定大乘明了之教。阿难大权。愍我将来。必陷魔难。故殷勤致请。永为真诫耳)。

　　(○离魔有二。一自力离魔为正行。二他力离魔为助行。北峰印师云。观理直入名正行。带事兼修名助行。助行有二。初惑重者唯持禁戒。二习重者兼假秘咒。憨大师云。初令持四根本戒。制断发业无明。二令持秘密神咒。熏断俱生无明。今自力离魔。文二)。

　　([?∴]一阿难观时请问二)。

　　(卍一叙所悟)。

　　阿难整衣服。于大众中。合掌顶礼。心迹圆明。悲欣交集。欲益未来诸众生故。稽首白佛。大悲世尊。我今已悟成佛法门。是中修行。得无疑惑。

　　【疏】圆通。即是心所行路。故曰心迹。领悟既深。得无疑惑。未来多难。更欲伸陈。悲欣者。欣今所悟。悲后行人(［吴兴云］悲昔不闻。欣今得悟。又悲未来众生未悟。欣现前大众获益)。

　　(卍二陈所愿)。

　　常闻如来。说如是言。自未得度。先度人者。菩萨发心。自觉已圆。能觉他者。如来应世。我虽未度。愿度末劫一切众生。

　　【疏】菩萨有二类。一智增。先取佛果。后度众生。二悲增。度生心切。故意留惑。润生三界。今愿未度而度众生。即悲增也(［吴兴云］菩萨四誓。度人为先。如来十号。应世为本)。

　　(卍三述所请)。

　　世尊。此诸众生。去佛渐远。邪师说法。如恒河沙。欲摄其心。入三摩地。云何令其安立道场。远诸魔事。于菩提心。得无退屈。

　　【疏】此诸众生。根劣也。去佛渐远。时劣也。邪师说法。难多也。此则时浇解昧。惑障犹多。修定摄心。难为进趣。况遭魔惑。邪见弥增。加行修证。如何无退(［熏闻云］梁肃止观统例云。去圣久远。贤人不作。庸昏之徒。含识而已。致使邪魔鬼惑。诸党并炽。空有云云。为坑为阱。有胶于文句而不敢动者。有流于渀浪不能住者。有太远而甘心不至者。有太近而我身即是者。有枯木而称定者。有窍号而称慧者。有奔走非道而言权者。有假于鬼神而言通者。有放心而言广者。有罕言而为密者。有齿舌潜传而为口诀者。凡此之类。自立为祖。继祖为宗。反经非圣。昧者不觉。今阿难请意。深防末劫邪师正虑此也)。

　　([?∴]二如来广为宣说二)。

　　(卍一赞请许宣)。

　　尔时世尊。于大众中。称赞阿难。善哉善哉。如汝所问。安立道场。救护众生。末劫沉溺。汝今谛听。当为汝说。阿难大众。唯然奉教。

　　【疏】道场加行。事理两修。内秉戒根。外假心咒。内外相济。道力易成。为汝宣扬。当善思念。

　　([?∴]二正为广说二)。

　　([○@●]一自行离魔二)。

　　([○@卍]一总明三学)。

　　佛告阿难。汝常闻我。毗奈耶中。宣说修行。三决定义。所谓摄心为戒。因戒生定。因定发慧。是则名为三无漏学。

　　【疏】诸行或对机。不同此三。决定须说。又是决定成佛之因。佛佛皆尔。故云三决定义。(［翻译云］毗奈耶或毗尼。什云。秦言善治。谓自治淫怒痴。亦能治众生恶也。圆觉钞云。此云调伏。谓调练三业。制伏过非。南山云。正翻为律。安法师云。戒律禅定智慧三者。至道之门户。泥洹之关要。戒者。断三恶之干将也。定者绝分散之利器也。慧者。齐药病之妙医也。什云。持戒能折伏烦恼。令其势微。禅定能遮烦恼。如四山断流。智慧能灭烦恼。毕竟无余。故遗教云。依因此戒。得生诸禅定及灭苦智慧)。

　　(○［智论云］持戒之人。能以精进。自制五情。不受五欲。若心已去。能摄令还是为于戒。能护诸根。则生禅定。生禅定。则生智慧。得至佛道。戒为检粗。禅为摄细。戒摄心口。禅止乱心。如人上屋。非梯不升。不得戒梯。禅亦不立。破戒之人。结使风强。散乱其心。禅不可得。持戒之人。烦恼风轻。心不大散。禅定易得。复次持戒之人。观此戒相。从何而有。皆从众罪而生。若无众罪。则亦无戒。戒相如是。从因缘有。以是悟心。不令生着。是为持戒。生般若波罗蜜。不持戒人。虽有利智。以营世务。慧根渐钝。譬如利刀。以割泥土。遂成钝器。若出家持戒。不营世业。常观诸法。实相无相。先虽钝根。以渐转利)以定慧二门。前已说故。符律谈常。同涅槃矣(［释要云］从初至第四半经。总是开解。即慧学。从阿难举喻华屋至此。是明定学。故此下唯明戒学。扶律谈常者。今经圆顿。合明大乘持戒。何以但明四根本戒。以符合小乘律制。为最后诫勖。此中扶小律故。淫戒居初。部属实故。摄心为戒。断性亦无。即大乘持戒。不同小乘。治心口而已)。

　　(△［温陵云］三藏中。毗奈耶律藏大小乘通摄也。小乘禀法为戒。大乘摄心为戒。法戒则无犯而已。心戒则无思犯也。此下别示四重。则十戒之初。淫杀盗妄。四波罗夷。为根本重罪。所谓其心不淫不杀者。皆使无思犯也)。

　　([○@卍]二别示戒学)。

　　阿难。云何摄心我名为戒。

　　(［标指云］戒是根本。心起为犯)。

　　([?(○/○)]初淫戒分六)。

　　([│/○]一标示断淫出缠)。

　　若诸世界。六道众生。其心不淫。则不随其生死相续。

　　【疏】淫为生死根本。返之则不续矣。圆觉云。一切众生。皆因淫欲。而正性命。(具云。若诸世界。一切种性。卵生。胎生。湿生。化生。皆因淫欲等)当知轮回。爱为根本。由诸有欲。助发爱性。是故能令生死相续(［彼疏云］皆因淫欲正性命者。此中性字。不是真灵之性。意说人中性命也。淫谓耽染爱着。但是情染。总得名淫。纵使化生。亦依业染。俱舍云。六受欲交抱。执手笑视淫。四州之人。同四王界。余诸异类。心染气传。受性禀命。莫不由之。既性命由淫。淫复由爱。故云爱为根本)。

　　(△［清凉云］小乘四戒。淫戒最前。一者此戒。人之喜犯。二者劫初起过。此为最先。余之三戒。亦皆次第。三者淫爱惑业。招润生死。二乘厌离。故制在先)。

　　([│/○]二正辨欲为魔因)。

　　汝修三昧。本出尘劳。淫心不除。尘不可出。纵有多智。禅定现前。如不断淫。必落魔道。上品魔王。中品魔民。下品魔女。彼等诸魔。亦有徒众。各各自谓。成无上道。

　　【疏】魔不断淫。而修禅定。魔定顺惑。易得成就。功深者为上品。功浅者为中下。虽不断欲。而修定得福。随福优劣。故成三品。以邪定力。故得五通。以有漏福。生天魔界。随得少定。不辨邪正。各各自谓成无上道(［孤山云］犯四重禁。罪在地狱。以修禅力。且落魔界。若约未来流转。则应备历三途)。

　　(△［温陵云］魔亦多智修禅。带淫修禅。必落此类)。

　　(△［讲录云］三昧。指定慧。尘劳。即见思二惑［王舜鼎曰］世尊言纵有多智。禅定现前。又云。纵得妙悟。皆是淫根。痛哉斯言。妙悟尚然。况未悟乎。多智禅定尚然。况未得定慧少分乎)。

　　([│/○]三嘱诫灭后魔惑)。

　　我灭度后。末法之中。多此魔民。炽盛世间。广行贪淫。为善知识。令诸众生。落爱见坑。失菩提路。

　　【疏】末世众生。无正法眼。多被魔惑。广行贪淫。假称善友。诱化无识。失正遭苦(［标指］如来灭后。后五百岁。正当今日。多此魔民)。

　　(△［讲录云］爱即思惑。见即见惑)。

　　(△［清凉钞云］一切众生。不知善法。令其知之。不识诸恶法。令其识之。名善知识也)。

　　([│/○]四明诫依教坚持)。

　　汝教世人。修三摩地。先断心淫。是名如来。先佛世尊。第一决定。清净明诲。

　　【疏】此戒虽与小乘名同。而持随有异。(［补遗云］即律中受随二戒也。初誓受于师。后随而行之也)此则一一内防心念。轻重等持。彼则事逐缘成。轻重随戒。故云先断心淫。论云。心生则种种法生。心灭则种种法灭。故与小乘。持戒全别(［熏闻云］先断心淫。乃防萌杜渐之意。非谓起心。便同初篇。一例结罪。如大经云。言语嘲调。壁外钏声。男女相追。皆污净戒。天台菩萨戒疏。指此为污定共戒。又称叹摩触等。皆是淫戒方便。悉犯轻垢。当知大经云。菩萨持遮制戒。与性重戒等无差别者。盖慎小过。如护夷愆耳)。

　　([│/○]五痛指犯淫过失)。

　　是故。阿难。若不断淫。修禅定者。如蒸砂石。欲其成饭。经百千劫。秪名热砂。何以故。此非饭本。砂石成故。

　　【疏】戒定慧法。能生法身戒根不完。徒修禅慧。岂有清净妙体。从淫欲生。砂饭异因。孰论劫数。

　　汝以淫身。求佛妙果。纵得妙悟。皆是淫根。根本成淫。轮转三涂。必不能出。如来涅槃。何路修证。

　　【疏】非戒不禅。非禅不慧。戒根不净。所翻禅慧。那得净乎。以不净故。虽有如无。戒定慧亡。自成流转。终非圣果［宗镜］经云。纵得妙悟。皆是淫根者。以生死根本不断故。直须保护浮囊。方渡大海。若犯此篇。其过尤重。非唯有障大道。不出尘劳。以恶业相酬。果牵地狱。不以智眼正观。遂陷凡夫业道。虽则一期徇意。罔思万劫沉身。是以一切如来同宣。审宜克骨。十方菩萨皆惧。实可寒心。

　　([│/○]六印定断淫禁戒)。

　　必使淫机。身心俱断。断性亦无。于佛菩提。斯可希冀。

　　【疏】真持戒人。尚无持相。岂令身心。犯乎重禁。如下文云。杀盗淫等。有名鬼伦。无名天趣。有无二无。无二亦灭。是名妙发三摩提者(［温陵云］机者。淫心所自发。如前偈云。要以一机抽)。

　　(△［蕅益云］身断。律仪戒也。心断定共戒也。断性亦无。道共戒也)。

　　(△［宗镜云］男女身会名事淫。法门解者。若心染法是淫。若关禁七支。如猿着锁。擎一钵油。过诸大众。割舍乐触。求乐于未来洁净五欲。如铜钱博金钱。此乃增长欲事。非不欲也。若断欲界粗敝之欲。染着色无色界禅定之乐。如冰鱼蛰虫。堕长寿天。是为一难。贪着禅味名大缚。是染欲法。非不欲也)。

　　如我此说。名为佛说。不如此说。即波旬说。

　　【疏】正云波卑夜。此云恶者。波旬讹也。

　　(［翻译云］波旬。释迦出世魔王名也。魔字从石。梁武谓此恼人。易之为鬼。什曰。秦言杀者。常欲断人慧命。故亦名恶中恶。恶有三种。一曰恶。二曰大恶。三曰恶中恶。魔王最甚。诸佛欲令众生安隐。而反坏乱。故言甚也)。

　　([?(○/○)]二杀戒分六)。

　　([│/○]一标示断杀出缠)。

　　阿难。又诸世界。六道众生。其心不杀。则不随其生死相续。

　　【疏】相杀相偿。结酬连祸。苟或止之。故不相续。

　　([│/○]二正辨杀为鬼因)。

　　汝修三昧。本出尘劳。杀心不除。尘不可出。纵有多智。禅定现前。如不断杀。必落神道。上品之人。为大力鬼。中品则为飞行夜叉。诸鬼帅等。下品当为地行罗刹。彼诸鬼神。亦有徒众。各各自谓。成无上道。

　　【疏】带杀修禅。报为神道。功深福厚。为大力鬼。即五岳四渎。系祠祀者。功浅福劣。列在中下。八部所管。及大海边罗刹国类。因修定故。皆有业通。迅疾无碍。不断杀故。受此恶趣。为天驱役。若不修禅。及不修福。但行杀害。直入地狱。无此差降(［婆沙论云］鬼中好者。如有威德鬼。形容端正。诸天无异。鬼神有威德者。住山谷。或住空中。或住海边。皆有宫殿。果报过人。四大天众。乃至忉利天。亦有威德鬼神。应彼诸天所驱使)。

　　([│/○]三嘱诫灭后魔惑三)。

　　([?(▽/○)]一鬼神诳世)。

　　我灭度后。末法之中。多此鬼神。炽盛世间。自言食肉。得菩提路。

　　【疏】杀生食肉。是众生冤。如何不断。得菩提路。

　　([?(▽/○)]二敕断权说)。

　　阿难。我令比丘。食五净肉。此肉皆我神力化生。本无命根。汝婆罗门。地多蒸湿。加以砂石。草菜不生。我以大悲神力所加。因大慈悲。假名为肉。汝得其味。奈何如来。灭度之后。食众生肉。名为释子。

　　【疏】涅槃第四。迦叶问云。云何如来先许比丘食三净肉。佛言。随事渐制故耳。复有七种九种。今言五者。随经增减。以意配数。佛以方便。权许令食。非究竟说(［携李云］言三种者。除人蛇象马驴狗师子狐猪狝猴十种。若不见不闻不疑。即名为净。今云五者。加自死鸟残二也。涅槃复有九种。即于三净。各开正罪。及前后方便也)。

　　(△［楞伽经云］我有时说。遮五种肉。或制十种。今于此经。一切种。一切时。开除方便。一切悉断)。

　　(△［涅槃云］善男子。从今日始。不听声闻弟子食肉。应观是食。如子肉想。善男子。夫食肉者。断大悲种。如来所制一切禁戒。各有异意。异意故。听食三种肉。异想故。断十种肉。一切悉断。及自死肉。我涅槃后无量百岁。于像法中。当有比丘。貌像持律。少读诵经。贪嗜饮食。长养其身。头须爪发。悉皆长利。虽服袈裟。犹如猎师。细视徐行。如猫伺鼠。邪见炽盛。诽谤正法。破坏如来所说戒律。正行威仪。各自随意。反说经律。而作是言。如来皆听我食肉。自生此论。言是佛说。互相诤讼。各自称是沙门释子)。

　　(△［孤山云］鹿苑以来。毗尼渐制。化道将终。于是三经俱唱断肉。楞伽且制藏通菩萨。此经兼制三乘。涅槃更独制声闻。殷勤告示也)。

　　([?(▽/○)]三示恶根本)。

　　汝等当知。是肉食人。纵得心开。似三摩地。皆大罗刹。报终必沉生死苦海。非佛弟子。如是之人。相杀相吞。相食未已。云何是人。得出三界。

　　【疏】似三摩地者。鬼神定也。亦能令人知过去未来事。与善定相似。如起信说(［论云］或令人知宿命过去之事。亦知未来之事。得他心智。辨才无碍)。

　　([│/○]四明诫依教坚持)。

　　汝教世人。修三摩地。次断杀生。是名如来。先佛世尊。第二决定。清净明诲。

　　([│/○]五别示持犯得失二)。

　　([?(▽/○)]一毁犯破禅)。

　　是故阿难。若不断杀。修禅定者。譬如有人。自塞其耳。高声大叫。求人不闻。此等名为欲隐弥露。

　　【疏】塞耳修禅。高声行杀。求不闻之道。彰弥露之苦。岂不悲夫。

　　([?(▽/○)]二举指结过)。

　　清净比丘。及诸菩萨。于歧路行。不蹋生草。况以手拔。云何大悲。取诸众生。血食充食。

　　【疏】生草不践。非独护讥。亦深慈念。草尚不踏。况损命也(［熏闻云］草本无情。外计云有。佛遮其谤。故制坏生)。

　　(△［涅槃云］佛告迦叶。若人掘地。刈草斫树斩截死尸等。以是业缘。堕地狱否。迦叶言。应堕地狱。何以故。如佛昔为声闻说法。汝诸比丘。于诸草木。莫生恶心。何以故。一切众生。为恶心故。堕于地狱)。

　　若诸比丘。不服东方丝绵绢帛。及是此土靴履裘毳。乳酪醍醐。如是比丘。于世真脱。酬还宿债。不游三界。何以故。服其身分。皆为彼缘。如人食其地中百谷。足不离地。

　　([│/○]六印定断杀禁戒)。

　　必使身心。于诸众生。若身身分。身心二涂。不服不食。我说是人。真解脱者。

　　［资中］西国指此方为东。彼尚不许杂野蚕绵。作新卧具。况有家蚕。律中若有犯者。斩剉涂埵。终不衣也【疏】丝绵裘毳。众生身分。身既不服。真解脱者。以不游三界。酬宿债故。(经文语倒。知之［补遗云］酬还宿债。只此一生。舍此则长揖三界矣。语未为倒也)服众生分。为众生缘。辟谷求升。尚有不至。况食况服。能出离乎。心无贪虑。身不服行。断性苟亡。自然真脱(［温陵云］谓服畜身分。则为作畜之缘。劫初之人。身有光而可飞。自食地肥。啖地饼。身渐坚重。足不离地。故取以为喻。身。血肉髓脑也。身分。裘毳乳酪等也。身服食。心贪求。故云二涂)。

　　(△［含解］丝帛伤蚕。靴履伤革。裘毳伤皮毛。酪取乳潼。故皆为身分)。

　　(○［宣律师感通记云］迦叶佛小珠函中。有遗书付嘱云。我初成道。大梵天王施我绢僧伽梨。彼丝是化出。非是缲茧。今付悉达。我成道至涅槃。唯服粗布僧伽梨。及白㲲三衣。何为恶比丘等。谤黩我云。毗尼教中开许着。我于三藏教中。虽听用缯彩。供养佛法僧。此阎净提及以大洲之外。千八百大国并有缯帛丝绵。遂从女口出之。非蚕口出。由不杀害众生故。福业所感。如何谤我害生。取丝绢用)。

　　(○［央掘罗经第四］文殊白佛言。珂贝蜡蜜。皮革缯绵。非自界肉耶。佛告文殊。若习近世间物者。是方便法。若物展转来者。则可习近。若展转来。离杀者手。则可习近。文殊言。今此城中。有一皮师。能作革屣。若自死牛。牛主从旃陀罗。取皮付皮师。使作革屣。施持戒人。此展转可习近不。佛言。若不受者。是比丘法。若受者。非悲。然不破戒)。

　　(○［梁武帝诏］难云若经文究竟断一切肉。乃至自死不得食者。此则同尼乾断皮革。不得着革屣。若开皮革。得着革屣者。亦应开食肉。通云。若是圣人。故自不着。着此皆是下行人。所以不同尼乾者。语有所含。若无麻纻之乡。亦有开皮革义。有麻纻乡。大慈者乃实应不着)。

　　如我此说。名为佛说。不如此说。即波旬说。

　　([?(○/○)]三盗戒分六)。

　　([│/○]一标示断伦出经)。

　　阿难。又复世界。六道众生。其心不偷。则不随其生死相续。

　　【疏】不与而取。起心即犯。故云其心不偷。

　　([│/○]二正辨盗为邪因)。

　　汝修三昧。本出尘劳。偷心不除。尘不可出。纵有多智。禅定现前。如不断偷。必落邪道。上品精灵。中品妖魅。下品邪人。诸魅所著。彼等群邪。亦有徒众。各各自谓。成无上道。

　　【疏】禅智虽现。贪盗不除。纵亡淫杀。亦落邪道。精灵妖魅。及诸邪人。皆能惑乱。令众归依。不惜衣食。尽命供给。若不修禅。直入地狱(［标指］精灵妖魅。岂越尘劳。因地不直。果招纡曲)。

　　([│/○]三嘱诫灭后魔惑五)。

　　([?(▽/○)]一妖邪诳世)。

　　我灭度后。末法之中。多此妖邪。炽盛世间。潜匿奸欺。称善知识。各自谓已得上人法。詃惑无识。恐令失心。所过之处。其家耗散。

　　【疏】奸欺盈抱。潜护如淳。诈伪充怀。隐藏若拙。苟求不与之利。詃惑无识之人。猛炽其贪。显异其语。令彼愚者。惊恐丧心。顿弃家财。仍遭王难(［熏闻云］证真引十诵律。有六种盗心。谓苦切取。轻慢取。以他名字取。抵突取。受寄取。出息取。五分律有四种。谓谄心。曲心。嗔心。恐怖心。四分律有十种。谓黑暗心。邪心。曲戾心。恐怖心。常有盗他物心。决定取寄物取。恐怖取。倚托取。今经潜匿奸欺等。其言虽略。足以蔽诸。而偏指称善知识者。岂非如来悬鉴后世。其徒实烦。持此经者。当以自省)。

　　([?(▽/○)]二正示律仪)。

　　我教比丘。循方乞食。令其舍贪。成菩提道。诸比丘等。不自熟食。寄于残生。旅泊三界。示一往还。去已无返。

　　【疏】比丘依法循乞。不自熟食。为舍贪过。深厌自生。不恋三界。如旅泊人。一往而已(［梵网云］自手作食。犯轻垢罪。律文犯堕)。

　　(△［标指云］比丘乞士故不置生涯。现前残质。不复续生)。

　　(△［温陵云］方。法也。僧祗律。乞食谓之分卫。谓分施众生。卫护道力。肇师明乞食有四意。一为福利众生。二为折伏憍慢。三为知身有苦。四为除去滞着。皆循方之义也)。

　　(△［私谓］斯陀含名一往来。阿那含名不来。今云示一往来。去已不返。则兼二位之果向也)。

　　([?(▽/○)]三谤毁正法)。

　　云何贼人。假我衣服。裨贩如来。造种种业。皆言佛法。(言是真正大乘佛法)却非出家(非毁也)具戒比丘。为小乘道。由是疑误。无量众生。堕无间狱。

　　【疏】身虽出家。心不入道。假衣服以作相。贩如来以造业。反毁具戒为权小。高现异仪为至极。诳妄愚者。入恶无穷。涅槃邪正品云。我灭度后。是魔波旬。渐当坏乱我之正法。乃至作比丘比丘尼。及阿罗汉等形。以有漏身。称是无漏。坏我正法。乃至说言。无四重(四波罗夷)僧残(十三僧残)不定(二不定法)舍堕(三十舍堕九十堕)忏悔(四忏悔法)众学(众多学法)灭净(七灭诤)等法。亦无偷兰(偷兰遮)五逆一阐提罪。乃至若犯如是等罪。亦无有报。如是说者。并是魔说。我佛法中。有犯如上等罪。应当苦治。若不持戒。云何当得见佛性耶(资中文同)。

　　(○［释文］［裨贩］张衡西京赋云。裨贩夫妇。鬻良杂苦。注裨。益也。贩谓买贱卖贵。以自裨益也。房相正用选赋糅文耳)。

　　([?(▽/○)]四别示转业)。

　　若我灭后。其有比丘。发心决定。修三摩提。能于如来。形像之前。身然一灯。烧一指节。及于身上。爇一香炷。我说是人。无始宿债。一时酬毕。长挹(挹揖字通)世间。永脱诸漏。虽未即明无上觉路。是人于法。已决定心。

　　【疏】杀生偷盗。执对不亡。为三界缘。障菩提路。然身苦体。能报此因。宿债苟除。世间永脱(［孤山云］盗者。取他依报。资于己身。令损正报。以供上圣。故能翻破无始盗业)。

　　(△［无尽云］然灯爇指。人所难行。信而行之。身不足情。存身则因果不昧。亡身则怨对何依。此佛之深旨也)。

　　(△［温陵云］身为业本漏缘。无始已前。一切难舍。无过此身。难舍能舍。故曰于法已决定心)。

　　(△［缁门警训云］机有浅深。教分化制。律明自杀。方便偷兰。烧指然香。违制得吉。梵网所制。若不烧身臂。非出家菩萨。此盖小乘急于自行。期尽报以超生。大士专在利他。历尘劫而弘济。是以小制结过。大制令烧。药王赞胜国城。佛顶许酬宿债。荆溪所谓顺小不烧则易从大烧之则难也)。

　　(△［十住断结经云］过去有女名提谓。孤寡多难。或告之曰。今身之厄。由前世之罪。欲灭前罪。莫若舍身。有道人。辨才曰。先身罪业。随逐精神。不与身合。徒自烧身。何于苦恼。欲求善报［私谓］此经禁烧。正可以申明如来赞许烧然。酬偿宿债之深旨)。

　　([?(▽/○)]五反结酬偿)。

　　若不为此舍身微因。纵成无为。必还生人。酬其宿债。如我马麦。正等无异。

　　【疏】前云。摩登伽在梦。谁能留汝形。今云。纵成无为。必酬宿债者。此示业报不亡。成无为后。现有为身。尚还宿债。况全未离有为。而欲妄逃业果。其可得乎(［标指］此圣人示现自业。果不可逃。因若不作。亦无报果)。

　　(○［引证］［兴起行经］随罗然国。有婆罗门王。名阿耆达。请佛及五百比丘三月夏坐。时有天魔。迷惑王心。使还宫内。耽荒五欲。供养六日便止。诸比丘乞食。三日空还。有波罗国马士。告诸比丘。正有马麦。君能啖不。五百疋马。日食二升。分半以给比丘。一良马日食。四升。分半供佛。佛言。过去毗婆叶佛时。我为婆罗门。名因提耆利。博达四韦。教五百童子。王设会请佛。有一比丘。病不能行。佛及大众食已。为病比丘请食。过梵志山。梵志闻饭香美。询曰。此髡头沙门。正应食马麦。不应食此。诸童子复曰。此等师主。亦应食马麦。时婆罗门。则我身是。五百童子五百罗汉是。病比丘。即弥勒是。以是因缘。经历地狱。无数千岁。今虽得道。尔时残缘。于毗兰邑食马麦九十日也)。

　　([│/○]四明诫依教坚持)。

　　汝教世人。修三摩地。后断偷盗。是名如来。先佛世尊。第三决定。清净明诲。

　　([│/○]五别示犯偷障定)。

　　是故阿难。若不断偷。修禅定者。譬如有人。水灌漏卮。欲求其满。纵经尘劫。终无平复。

　　【疏】灌禅定水。于破戒卮。欲求满果。尘劫不平。斯则内德无实。外相惑人。戒器已穿。善法多漏(［智论偈云］不求而自舍。世间名为贼。汝今又不与。而自一向取。此实名世间。真实盗香贼)。

　　([│/○]六印定断偷禁戒)。

　　若诸比丘。衣钵之余。分寸不畜。乞食余分。施饿众生。于大集会。合掌礼众。有人捶詈。同于称赞。必使身心二俱捐舍。身肉骨血。与众生共。不将如来不了义说。回为己解。以误初学。佛印是人。得真三昧。

　　【疏】此文劝离四过。谓贪慢瞋痴。配文可见。心不起瞋。身不加报。故云二俱捐舍。以观众生及与我身。平等无二。由是身心不加报耳。故云与众生共。不了义说为己解者。不将佛方便说。回作自己心中独悟之法。以此詃惑无识初学。(［吴兴云］圆教之外。皆不了义。今经开显。同法华圆。则夫去实取权。诱物从己者。其亦佛法之大盗与)此文亦证不了教中。得食净肉。必得了教。一切皆断。不执不了教。将为究竟说。执权谤实。皆此类也。楞伽云。愚痴凡夫。恶见所噬。邪曲迷醉。妄称一切智说。晖解云。无知之人。不了如来方便说法。而乃妄称一切智人。作究竟说(［标指］如来制律。比丘当具足受持。三衣六物。十三资具。除此十三物。不得阙一。余有分寸之物。皆谓之长财。可施于众生)。

　　(△［温陵云］阿含称所畜物。可以资身进道。萨婆多论。百物各可畜一。皆。不了义也)。

　　(△［熏闻云］宝云经言。凡乞食。分为四分。一分奉同梵行者。一分与穷乞人。一分与诸鬼神。一分自食)。

　　如我所说。名为佛说。不如此说。即波旬说。

　　([?(○/○)]四妄戒分六)。

　　([│/○]一标示妄语根因)。

　　阿难。如是世界。六道众生。虽则身心。无杀盗淫。三行已圆。若大妄语。即三摩提。不得清净。成爱见魔。失如来种。

　　【疏】妄语之因。起贪痴慢。如不断此。故成爱见(［融室云］口业有四。妄语总摄。以佛法为妄。故称为大)。

　　(△［清凉钞云］亦令爱见罗刹。不害法身慧。命者。涅槃第一。喻罗刹乞浮囊。合以爱见罗刹。谓一切众生。或因贪爱烦恼破戒。如有人明信因果。正见在怀。但为惑缠。遂破禁戒。名爱罗刹。二者以见不正。拨无因果。起诸邪见。断常等见。便破禁戒。谓破无罪。名见罗刹［融室云］求我尊胜。贪彼供养。名爱。四果十地。妄言得证。名见。法身慧命。为二罗刹所食。故云失如来。种)。

　　([│/○]二正辨妄为苦因二)。

　　([?(▽/○)]一标列设诳)。

　　所谓未得谓得。未证言证。或求世间尊胜第一。谓前人言。我今已得须陀洹果。斯陀含果。阿那含果。阿罗汉道。辟支佛乘。十地地前。诸位菩萨。求彼礼忏。贪其供养。

　　【疏】以愚痴心。起大我慢。因求尊胜。贪彼供养。此即爱见之惑。强而且盛。因起妄语。称得三乘贤圣果证。实得道果。尚不许说。岂况未得而妄说耶。

　　(△［宗镜云］法门者。未得谓得。凡夫痴人。于下苦中。横生乐想。坚我慢幢。打自大鼓。执无与有诤。执有与无诤。起六十二见。破慧眼。不见于真实。备口四过。三十三天黄叶生死。谓是真金。非想自地。缪计涅槃。此非妄语。谁妄语耶)。

　　(○［引证］［禅秘要经云］若有四众。于佛法中。为利养故。贪求无厌。为好名闻。假伪作恶。身口放逸。自言坐禅。此比丘犯偷兰遮。过时不说。自不改悔。经须臾间。即犯十三僧残。若经一日。至于二日。当知此比丘。是人中贼。罗刹魁脍。必堕恶道。犯大重罪。若比丘比丘尼。实不见白骨。言见白骨。乃至阿那般那。诳惑诸天龙鬼神等。此恶人。是魔波旬种为妄语。命终之日。疾于电雨。必定堕阿鼻地狱。寿命一劫。从地狱出。堕饿鬼中。八千岁时。啖热铁丸。从饿鬼出。堕畜生中。身恒负重。死复剥皮。经五百年。还生人中。聋盲喑哑。癃残百病。以是证知。妄语之人。三世受苦)。

　　(△［智论云］经云。已除利养名闻。说法无所悕望。是利养法如贼。坏功德本。譬如天雹。伤害五谷利养名闻。亦复如是。坏功德苗。不令增长。如佛说毛绳缚人。断肤截骨。贪利养人。断功德本。亦复如是。大慈怜愍。为众说法。不为衣食声名势利故说。若我以此虚妄而得供养。与恶贼劫盗得食无异。人着利养。则破持戒皮。断禅定肉。破智慧骨。失微妙善心髓)。

　　([?(▽/○)]二结成招苦)。

　　是一颠迦。销灭佛种。如人以刀。断多罗木。佛记是人。永殒善根。无复知见。沉三苦海。不成三昧。

　　【疏】一颠迦。即是断善根者。其大妄语。与此罪同。涅槃邪正品云。若有说言。我已得成阿耨菩提。何以故。以有佛性故。有佛性者。必定得成阿耨菩提。当知是人。犯波罗夷罪。何以故。虽有佛性。以未修习诸善方便。是故未见。以不见故。不得成就阿耨菩提。故知略不修断。自称即是佛者。皆大妄语。犯波罗夷。非佛弟子(［温陵云］三苦海者。三涂也)。

　　(△［智论云］妄语之人。先自诳身。然后诳人。虚实颠倒。不受善法。譬如覆瓶。水不得入。妄语之人。心无惭愧。闭塞天地。涅槃之门)。

　　(○［释文］［翻译云］多罗。旧名贝多。此翻岸形如此方棕榈。直而且高。极高长八九十尺。西域记云。南印建那补罗国北。有多罗树林。三十余里。其叶长广光润。诸国书写。莫不采用)。

　　([│/○]三嘱诫灭后魔惑二)。

　　([?(▽/○)]一应化辨真)。

　　我灭度后。敕诸菩萨。及阿罗汉。应身生彼末法之中。作种种形。度诸轮转。或作沙门。白衣居士。人王宰官。童男童女。如是乃至。淫女寡妇。奸偷屠贩。与其同事。称赞佛乘。令其身心。入三摩地。

　　([?(▽/○)]二密付防伪)。

　　终不自言。我真菩萨。真阿罗汉。泄佛密音。轻言未学。唯除命终。阴有遗付。云何是人。惑乱众生。成大妄语。

　　【疏】四摄利人。作种种化。初同其道。后劝佛乘。尽为益他。非贪利己。(［释要云］四摄者。一布施。以财法二施。令彼附己。二爱语。以软顺之语。慰彼受道。三利行。三业利他。令生恭敬。四同事。以种种形。同其事业)真圣利物。终不可测。以承佛制。不妄漏泄。此圣真因。唯圣自证。故云密因。未学之前。不可轻说。阴有遗付者。不显称也。此开临终。密有表示。遗嘱弟子。如求那屈指事(［孤山云］非公灼惑众。但私示于人耳。南岳之言铁轮。杜顺之示文殊。功德铠说偈。真观师屈指。即其事也)。

　　([│/○]四明诫依教坚持)。

　　汝教世人。修三摩地。后复断除诸大妄语。是名如来。先佛世尊。第四决定。清净明诲。

　　([│/○]五克责犯妄过。失二)。

　　([?(▽/○)]一招其妄果)。

　　是故阿难。若不断其大妄语者。如刻人粪。为旃檀形。欲求香气。无有是处。

　　【疏】修禅定之旃檀。刻妄语之人粪。遥观可意。近逼秽闻。欲求道香。终无得理。

　　([?(▽/○)]二毁其直因)。

　　我教比丘。直心道场。于四威仪。一切行中。尚无虚假。(净名云。直心是道场。无虚假故)云何自称。得上人法。

　　([?(▽/○)]三取其恶报)。

　　譬如穷人。妄号帝王。自取诛灭。况复法王。如何妄窃。因地不直。果招纡曲。求佛菩提。如噬脐人。欲谁成就。

　　【疏】三乘所证。为上人法。比文举浅况深。余小妄语。尚不可为。况大妄耶。譬如下。初喻大妄。止成苦本。后喻求道。终无得理。如人噬脐。了不相及。春秋传曰。若不早图。后君噬脐(［杜预云］若啮腹齐。喻不可及［敏师曰］喻求菩提不可及也［私谓］天童颂云智也难知觉噬齐。注云。不及也。智不到处智不能知也。依此消文。却有理在)。

　　(○［释文］因地不直。惟长水本作不直。他古本并作不真［私谓］经文上云。我教比丘。直心道场。下云。若诸比丘。心如直弦。应从直字为是。智论释三三昧云。秦言正心行处。是心从无始来。常曲不端。得是正心行处。心则端直。譬如蛇行常曲。入竹筒则直。直心道场。是入三摩地。真实法门。如来初教阿难。直心训问。即云。三世诸佛。出离生死。皆以直心。此中于诸比丘。叮咛付嘱。良有由也)。

　　([│/○]六印成断偷禁戒)。

　　若诸比丘。心如直弦。一切真实。入三摩提。永无魔事。我印是人。成就菩萨。无上知觉。

　　【疏】一切时中。悉无虚伪。斯真求道。岂不速至。若示相标形。诈称得道。内怀谄曲。外规名闻。岂曰修行。故法华云。浊世恶比丘。邪智心谄曲。未得谓为得。我慢心充满。乃至纳衣在空间。假名阿练若。当知是等。尽行魔业。

　　如我所说。名为佛说。不如此说。即波旬说。

　　(○［合释］［中川云］已上四重。名根本烦恼。九品所断。各有浅深。如三结断。名须陀洹。薄贪嗔痴。名为三果。故身肉骨血。与众生共。此断身见也。示一往还。去已不返。此断戒取也。是人于法。能决定心。此断疑也。楞伽云。须陀洹身见者。谓缘起妄想。身相妄想。身见断。贪则不生。云何不取戒。谓善见受生处行相故。云何疑相断谓不于余处。起大师见。为净。不净。故知四重。皆地上伏断)。

　　大佛顶首楞严经疏解蒙钞卷第六(之三)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第七(之一)

　　海印弟子　蒙叟钱谦益钞

　　(○蹑前离魔业行大文生起母科)。

　　([○@●]二他力离魔。此为障重者。助之以咒力也。文二)。

　　([?∴]一述意略明四)。

　　([○@卍]一总结前文)。

　　阿难。汝问摄心。我今先说。入三摩地。修学妙门。求菩萨道。要先持此。四种律仪。皎如冰霜。自不能生一切枝叶。心三(贪瞋邪见)口四。(妄言绮语两舌恶口)生必无因。阿难。如是四事。若不遗失。心尚不缘。色香味触。一切魔事。云何发生。

　　【疏】戒是正顺解脱之本。依因此戒。得有定慧。故知三昧。戒为先容。此之重禁。虽约身口。一一治心。既与定慧相应。色香味触。无非实相。岂有魔事。恼乱行者。

　　(△［圆觉疏云］戒品虽多。统为三聚。一摄律仪。二摄善根。三摄众生。律仪戒者。谓十无尽。（菩萨十重）取要而言。即唯四重。（杀盗淫妄）此四清净。则一切枝叶不生。钞云。虽十戒皆是业道。就障圣道。此四偏增。故出家戒。偏制之也。今欲修无漏观智。以戒定为前导。故疏重指出四戒。声闻戒中。余四篇六聚。皆为防护此四。故云枝叶不生)。

　　(△［熏闻云］四弃如根本。十三僧残等如枝叶。前约破戒。坏其善根。喻如以刀断多罗木。今约持戒。灭其恶本。故云不生一切枝叶。心三口四。即僧残等业行之体。亦摄四弃前后方便。然贪嗔痴俱生之惑。非定心无以伏断。此中且就余篇俱者言之。盖止其粗相也。成论云。戒如捉贼。定如缚贼。慧如杀贼。应知三障。皆名为贼。持戒所捉。正在业报。兼于烦恼耳)。

　　([○@卍]二劝诵神咒)。

　　若有宿习。不能灭除。汝教是人。一心诵我佛顶光明摩诃萨怛多般怛罗。(八字。此云大白伞盖)无上神咒。斯是如来。无见顶相。无为心佛。从顶发挥。坐宝莲华。所说心咒。

　　【疏】前虽广说持戒清净。皎如冰霜。既不造新。已离魔重。然有无始宿习。垢障尘沙。如影随形。与道为妨。于修行者。一切时障。或数病数恼。多淫多嗔。或遭邪师。或遇魔娆。诸难竞起。皆是无始不善宿因。邪思业种。熏识现行。常与正道以为怨敌。凡夫始学。道力微弱。不能排遣。故佛有妙神咒。能灭宿世恶习。令无娆恼。道力速成不遭退屈。前说定慧。破烦恼障。复明戒学。但止罪业。今说神咒。能破宿殃。兼除报障。二障苟亡。不证何待(［释要云］持戒但遮现业。苟有无始冤横宿殃。不能排遣。或于禅中发来。三种治魔。亦不得免。唯有建立道场。持咒礼佛。则他力可治)。

　　(△［温陵云］现业易制。自行可违。宿习难除。必假神力。今夫行人。好正而固邪。欲洁而偏染。不教而能。不愿而为。隐然若。有驱策而不能自已者。宿习之使也。德隆而福鄙。行善而身凶。多障多冤。数病数恼。绵然若有机缄而不能自释者。宿习之召也。兹非一生一劫之缘。乃无始来。念念受熏者。故非神力。莫能脱也。摩诃等。此云大白伞盖。即藏心也)。

　　(△［熏闻云］宿习。通论则说四重等一切惑业。别论。则正语淫习。下特指阿难登伽。恩爱习气。坛室中置火头金刚。对治贪欲也)。

　　(△［融室云］世尊顶上化佛。不异法身。故曰无为心佛。心佛无相何顶可见)。

　　([○@卍]三指陈功效)。

　　且汝宿世。与摩登伽。历劫因缘。恩爱习气。非是一生。及与一劫。我一宣扬。爱心永脱。成阿罗汉。彼尚淫女。无心修行。神力冥资。速证无学。云何汝等。在位声闻。求最上乘。决定成佛。譬如以尘。扬于顺风。有何艰险。

　　【疏】登伽宿有淫疾。今得离欲。是断业烦恼障。现为淫女。今得无学。是转报障。无心修行。遇此神咒。尚得圣果。况复志求无上觉道。决定修行。咒力加持。有何艰险而不至哉(按登伽宿世因缘。具小乘摩邓女诸经)。

　　([○@卍]四略示持方二)。

　　([?(○/○)]一示行仪)。

　　若有末世。欲坐道场。先持比丘清净禁戒。要当选择戒清净者。第一沙门。以为其师。若其不遇真清净僧。汝戒律仪。必不成就。戒成已后。着新净衣。然香闲居。诵此心佛所说神咒。一百八遍。然后结界。建立道场。求于十方现住国土。无上如来。放大悲光。来灌其顶。

　　【疏】持戒不完。五缘即阙。况为师范。展转授人。已戒不净。他戒安就。故须选择第一清净。真授戒者。故梵网经。千里内无授戒师。当于佛前。自誓受戒。先忏七逆。后求戒法。皆见好相。方知罪灭得戒。不尔不得。戒既成就。闲居静处。然香诵咒。数满百八。以表除灭百八烦恼。内戒外咒。俾魔不生。恐障坛场。故须先尔求现住佛。光照显加。心得勇猛。进道弥速。(［标指］行人宿习未忘。虽信解前法。而障重心浮。须入道场。选戒师。自为制勒。缘强境胜。则功用修行有力)。

　　(△［吴兴云］今所持戒。应通大小。若出家者。除戒体本净。当须纤净。更禀菩萨律仪。弥增其善。若在家者。或先受近事戒。或但受菩萨戒。以下进修。有白衣故)道场次第。仪范周旋。如圭山圆觉修证仪说(［证真云］凡入道场。当依天台止观二十五种方便。彼论即是修首楞严三昧行法［补遗云］止观持戒清净中。第四名忏净。初云。事理二犯。俱障止观。定慧不发。然约小乘。犯有轻重。轻者可忏。重不可忏。若犯重者。佛法死人。若依大乘。许其忏悔。如四种三昧中说)。

　　([?(○/○)]二明感应)。

　　阿难。如是末法。清净比丘。若比丘尼。白衣檀越。心灭贪淫。持佛净戒。于道场中。发菩萨愿。出入澡浴。六时行道。(昼六时。夜六时)如是不寐。经三七日。我自现身。至其人前。摩顶安慰。令其开悟。

　　【疏】诵咒加持。发见佛愿。佛现身者。名为感应。若见余境。背于本习。事与愿违。即是魔境。非真感应。又见真应。心得开悟。烦恼微薄。智慧明净。若因见佛。愚钝宛然。烦恼却重。斯皆魔境。非真佛也(［孤山云］佛本是无。心净故有。水清月现。感应自然。若见此相。当观空寂。是佛显然。是魔则灭)。

　　(△［圆觉钞云］经言经三七日者。去其久近。无别所表。天台加功百日。便得旋陀罗尼。习法华礼忏道场。唯制三七。般舟复制百日。方等中极少七日。多则不遮。少不可减。诸教说道场之文。日数不同。法式亦异。岂可一一别有义耶)。

　　([?∴]二酬请广说二)。

　　([○@●]一具明坛法二)。

　　(卍一请问)。

　　阿难白佛言。世尊。我蒙如来。无上悲诲。心已开悟。自知修证。无学道成。末法修行。建立道场。云何结界。合佛世尊。清净轨则。

　　【疏】我居佛世。蒙佛亲示。现今开悟。已知修证。必至无学。末法学人。必加功行。建立道场。有何方法。令其轨则(［海印云］入道修行。第一要身心平等。次要心境一如。以造业因境为助缘。故须问轨则也)。

　　(卍二答释二)。

　　([○@卍]一示结坛方法二)。

　　([?(○/○)]一坛场基量)。

　　佛告阿难。若末世人。愿立道场。先取雪山大力白牛。食其山中。肥腻香草。此牛唯饮。雪山清水。其粪微细。可取其粪。和合旃檀。以泥其地。若非雪山。其牛臭秽。不堪涂地。别于平原。穿去地皮。五尺已下。取其黄土。和上旃檀。沉水苏合薰陆郁金白胶青木零陵甘松及鸡舌香。以此十种。细罗为粉。合土成泥。以涂场地。方圆丈六。为八角坛。

　　【疏】雪山牛乳。纯是醍醐。所有茹退。最为香洁。但和一味旃檀。即可涂地。苟无此者。即取深土。别加众香。十味和合以涂场地。

　　○［通释表法］(［温陵云］法王法言。即事即理。法不孤起。事无居设。如华严一字法门。书海墨而不尽。五位行相。即世谛以彰明。凡所设施。必有取像。则此坛场用度。无非表法也)。

　　(△［私谓］环师依方山华严新论。广明表法。诸余解者。图说繁芿。今所以备举弗削者。良为末法学人。有欲建立道场。访求轨则。此文胪列。可以按藉而从事。其有能会华严法界。依经入观者。则坛场表法一色一香。无非因陀罗网法门也)。

　　(△［止观第三］道场。即清净境界也。香涂。即无上尸罗也［无尽曰］中央正色之土。和以十香。结为坛场。外相香洁如此。况受戒之人乎。此佛之轨则也)。

　　○［雪山白牛］(［涅槃云］雪山有草。名曰忍辱。牛若食者。即得醍醐［私谓］醍醐喻佛性。此云食其山中肥腻香草。明其食忍草。得佛性也)。

　　(△［荆公云］水性劣火。结为高山。山。土也。土。信也。雪山广大。香草清水所生。譬大信心。大力白牛纯白无杂。虽有大力。随顺众生。譬大乘佛性。肥腻香草。譬妙善。清水。譬净智。粪譬遗余。旃檀除热脑风肿。臂能除苦恼净善。大乘佛性。依广大信心。以净智妙善。资养成就。其遗余尚非粗秽可和合除苦恼净善与众生。严成寂灭场地)。

　　(△［合论云］粪遗余者。微细余习也。和合旃檀。将以清凉热恼余习。而荡除其欲粪也)。

　　○［穿土和香］(［荆公云］平原譬起信者。平等广心。土有五色。以黄为正譬中道正信。但能以平等广心。起中道正信。依此诸土。发清净行。为入佛性方便。亦足严场地。细罗为粉。合土成泥。则以甚微细智。合中道正信也)。

　　(△［合论云］其牛臭秽。不堪涂地。未有广大信根也。未起信根。则当发起之。平原。广大信心也此心立。则当集诸功德。以戒定慧五分法身之香熏成之)。

　　(△［温陵云］原为平土。中。信也。泥地表真因。穿地皮。则未净也。五。数之中。黄。色之中。取中中净信也。上信大根。有不可得。次取中中信心。若狂慧破戒。无闻比丘。自谓已得上人法。则臭秽不堪涂地者也)。

　　(△［法数云］穿地五尺。透遍五阴浊蕴)。

　　［十香］(［私谓］此经十香法华药王菩萨所服有其四。旃檀薰陆沉水胶香也。兜楼婆亦药王所服此经以煎水浴炭。华严鬻香长者有其五。白檀治热熏陆治病香也。如沉檀等。生欢喜香也。牛头旃檀。灭烦恼香也。其增烦恼香如兰麝等。则道场不用也。所以必用诸香者。香是离秽之名。而有宣芬散馥腾馨之用。天人费氏白宣律师。人中臭气。上熏于空。四十万里。诸天清净。无不厌之。但以受付护法。佛尚与人同止。诸天不敢不来。故佛法中。香为佛事也。今经先列诸香名者。清凉云。知世诸香。以表法香。谓以戒定慧慈悲等香。熏修生善。灭恶习故。差别行也。次言和合罗粉者。清凉云。亦知调合者。融通行也。以金刚杵碎之。实相般若波罗蜜调和。令纯杂无碍。悲智圆融成回向故。涂地者。即涂香也。以性净水和之。饰法身故为粉者。即末香也。以金刚智碎。令无实故。烧香者。调以智火。发挥万行。普周遍故。王介甫及洪觉范。并以十香譬十度。十波罗蜜法香。今重以华严第五回向。施香十度配之。上旃檀为三昧香。一铢［间］四十里。为施香。白胶能除身恶气。去疮𤺋。为戒香熏陆能止痛。为忍香。青木能寤魇寐。为精进香。郁金除心气毒蛊鬼疰及臭为定香零陵能止精明目。为慧香。甘松能和合众香。除腹胀下气。为法香。鸡舌可入诸香。令人身香。为德香沉水能沉至水底。如沉檀等。称器界行施。生欢喜香为菩提香。是亦解脱香苏合杀鬼精物。除邪通神明。为清净白法妙香。亦是解脱知见香)。

　　(○［十香辨名］［旃檀］释氏会要。此翻与乐。即白檀也。竺法真云。出外国罗山。有白檀树。此经用以泥地。非法华海岸旃檀。六铢价直娑婆世界者也［沉水］异物志云。出日南。欲取。斫树着地。积久朽烂。其心至坚者。入水则沈［苏合］续汉书。出大秦国。合诸香煎其汁。谓之苏合或曰。苏合国人采之。笮其汁为膏。以滓卖贾客［薰陆］南方草木状云。出大秦国。海边大树。生于沙中。盛夏树胶流涉流上。采取卖之［郁金］说文云。郁鬯。百草之华。远人所贡芳物。郁人筑而煮之。和酒以降神也［白胶］本草。商雒间多有。树如白杨。实大如鸟卵。即枫香脂［青木］南方记。出天笃国。南州异物志。是草根。状如甘草。出交州［甘松］出凉州诸山［零陵］南越志。一名燕草。又名薰草。出零陵山谷。叶如罗勒［鸡舌］异物志。出在薄洲。云是草萎。可含香口。即丁香也)。

　　○［方圆坛法］【疏】八角之坛。方圆应量。除地为之。仍无级数。即今墠也。(除。埽也。郑云。封土曰坛。除地曰墠。国语曰。坛之所除地曰场。起土。即封土也)。

　　(△［吴兴云］上言场地。可如其墠。今既名坛。必须起土。先除地为场。后别取黄土和香。于其场上。以泥涂起。令成坛相。此在室中。以安供具)坛虽八角。上下为十。以应圆数。以下文有。悬镜相对。上下交光。一一镜中。现十方佛。以表一身即十身。十身即一身。重重无尽。互相显现。互相容受。即表证藏心。不思议境界之相也。下文十方诸佛。一时俱现。镜光交处。是此相耳。

　　(△［无尽云］丈六以表法身)。

　　(△［中川云］除地为场封土为坛。理圆事方。表圆融行布不碍也。坛有八角。方圆丈六。表四果四向。由十六心见道也。此坛取数盖依阿阇梨法。大教王经云。四法十六法。八法并十二。阿阇梨事业彼等成就法。所谓表法者经云。信解心为线。称分量所作。以智慧絣量。住三业观想。十二时量作。四方与四隅。四门四楼阁。谓结坛有佛菩萨等法。及喝姹等法。各有时量之数。彼经云。阿阇梨者。一依其教。即前净戒僧为师者是)。

　　([?(○/○)]二供养法式二)。

　　([│/○]一列供具二)。

　　([?(▽/○)]一长时供具)。

　　坛心置一金银铜木。所造莲华。华中安钵。钵中先盛八月露水。水中随安所有华叶。取八圆镜。各安其方。围绕华钵。镜外建立十六莲华。十六香炉。间华铺设。庄严香炉。纯烧沉水。无令见火。取白牛乳。置十六器。乳为煎饼。并诸砂糖。油饼乳糜。苏合蜜姜。纯苏纯蜜。于莲华外。各各十六。围绕华外。以奉诸佛。及大菩萨。

　　【疏】诸佛菩萨。不食此食。为令福增示现而食。令修行者。福慧具足。速得圆满。如佛受纯陀最后供养。令其具足檀波罗蜜。此亦如是。故须供养。

　　○［通释表法］○［坛心莲华］(［海印云］大概以莲华表因心。镜表智体。香表观行等［温陵云］坛心莲华。中道妙行也。莲华实同体。染净同源。因果同时。表妙行一致也。用金银铜木者。金银百炼不变。铜刚象义。木覆象仁。妙行云为。会于中道也)。

　　(△［法数云］四华。喻四智开敷之华)。

　　(△［私谓］璎珞十轮。喻位。铁信铜住。银行金向。今表金银铜三。而拣铁位。或可以喻登地也)。

　　○［华华钵水］(［合论云］能容受法喜禅悦之味。故言钵。温陵云。钵为应器。表随量应物也［法数云］钵表圆收一器)。

　　(△［孤山云］八月露水。得阴气之正［论云］水中随安所有华叶者。随其种性而圆发之［温陵云］水中华叶。即仁覆之行。随泽应物。阴利潜化之表也)。

　　(△［融室云］坛心华中。钵盛露水。表十方华藏世界。诸香水海。建立无别。以此小坛。供养诸佛。如钵水映现。空性无边。表空如来藏也)。

　　○［安镜烧香］(［温陵云］圆镜。大圆镜智也。各安四方围绕华钵。智行相依。随方妙应也。镜外。即正智之外。方便建立。使邪正相摄。熏习融化也)。

　　(△［海印云］十六器。表十六行。各各十六。妙行互具［论曰］以容受法喜禅悦之器。问戒定慧解脱解脱知见香之炉。故曰间华铺设等。入此道场。先明解脱知见。故曰纯烧［泥］水。无令见火［温陵云］返德藏用。伏减觉观。烧五分知见香。令烦恼不现行也)。

　　○［奉佛菩萨］(［温陵云］取乳苏等。长时供具。表以禅悦法味。献二尊也。权教许开乳酪。实教遮禁。今复取享奉者。表融权实之法喜。随行施设。故各各围绕也［论曰］乳得酪。酪出生酥。言乳又言纯酥。自粗以至妙也)。

　　([?(▽/○)]二随时供物)。

　　每以食时。若在中夜。取蜜半升。用苏三合。坛前别安一小火炉。以兜楼婆香。煎取香水。沐浴其炭。然令猛炽。投是苏蜜于火炉内。烧令烟尽。享佛菩萨。

　　(［温陵云］佛以日中受食。故每日中致享。中夜。例日中中)。

　　(△［合论云］治宿习之要。无如精进。虽食虽睡。不忘集众功德香熟诸方便智。慈氏曰。当观法光明能治三种黑暗。又曰。睡当累足。作光明想。今煎火浴炭。然令猛炽者。观法光明。作光明想。道场精进之力也。功德香已集。方便智已熟。则法光明与光明想俱弃矣。故曰。烧令烟尽。此真知见也)。

　　○［通释表法］(［荆公云］坛前南方。正等觉地。蜜五合。苏三合。参伍和合。别安小炉。则应粗而大。趣妙而小。兜楼婆赤香。合觉净善也。煎取香水。含觉净智也。沐浴其炭。则净治无烦恼烟。合觉慈力也。然令猛炽。则欲炽盛光明。投苏与蜜。烧令烟尽。则欲灭和合烦恼令尽。食时与物交。中夜与为辨。于此二时。皆飨正等觉。以合觉净善净智。无爱见慈力。炽然光明。灭和合行。令烦恼尽。此乃内所以享佛菩萨)。

　　(△［温陵云］蜜成于华。表和融法味也。半为中数。五为成数。小火炉。方寸觉心也。以香沐炭。发觉之法也。药王然身。先服兜楼婆香。意能发焰。故取沐炭。然令猛炽。烧取烟尽者行法既成。当于觉心勇猛烹炼。使习气并铄。缘影俱亡。炽然如红炉点雪。然后为佛所享也)。

　　(△［兜楼婆香］异物志云。出海边国。如都梁香。翻译云。出鬼神国。此方无故不翻（或翻香草旧云自茅香）)。

　　([│/○]二陈像设)。

　　令其四外。遍悬华幡。于坛室中。四壁敷设。十方如来。及诸菩萨。所有形像。应于当阳。张卢舍那(报佛)释迦(现在佛)弥勒(未来佛)阿閦(东方佛)弥陀。(西方佛)诸大变化观音形像。并金刚藏。安其左右。帝释梵王。乌刍瑟摩。并蓝地迦。诸军荼利。与毗俱胝。四天王等。频那夜伽。张于门侧。左右安置。

　　○［通释表法］(［温陵云］四外悬幡。外行严饰也。室中四列。自性四依也)。

　　(△［止观云］圆坛。即实相不动地也。缯幡。即翻法界上迷生动出之端。幡坛不相离。即动出不动出不相离也)。

　　(△［无尽云］华表七净华。因华以严果德。幡者。翻六根为六神通也)。

　　○［敷设形像］(［应法师云］卢舍那或云卢祐那。亦言卢折那。皆译云照。谓遍照也。以报身净色。遍周法界故。又日月灯光。遍周一切处。亦名卢舍那。其义是也)。

　　(△［海印云］卢舍那为法界主。余十方及菩萨为伴。表主伴重重也)。

　　(△［温陵云］卢舍那等寂场真主。释迦弥勒。现在当来真主。阿閦居东。弥陀居西。智悲真主。诸大变化观音形像。上同下合真主。金刚藏常领金刚。护持咒人。伏魔断障真主。帝释梵王。是此界主。最初请转法轮之首。余部皆有力外护。意取远诸魔事［论云］梵王不犯欲尘。乌摩化伏淫火。故道场安位。列于五佛二菩萨之次也)。

　　(○［次明蓝地迦等］)。

　　(△［荆公云］陀罗尼集经。坛场法。有蓝毗迦。军荼利座。孔雀明王经。蓝毗迦。罗刹也。有大神力。具大光明。即蓝地迦也。或云。青面金刚。苏悉地经。有忿奴军荼利菩萨。从执金刚问法。又陀罗尼集经。有金刚军。荼利菩萨。今军荼利。当是此菩萨。一字佛顶轮王经。有毗俱胝菩萨又毗卢遮那神变经曰。右边毗俱胝。手垂数。珠鬘。三目持发髻。尊形犹皓素。圆光色无比。今毗俱胝。当是此菩萨。频那夜迦。障碍神也。苏悉地经云。一切魔族。频那夜迦。旧云。频那是猪头。夜迦是象鼻。二使者名)。

　　(△［吴兴云］西域当阳面东。所取左右。右尊而左𢍉。如智论舍利弗目连。右面左面弟子。今时敷置或可从宜耳)。

　　又取八镜。覆悬虚空。与坛场中。所安之镜。方面相对。使其形影。重重涉入。

　　【疏】悬幡列像。一一皆令影现镜中。欲使行人熟此境界。则于事事无碍法界之理。易得证耳。若时若处。一念之中。遍游十方。遍见诸佛。遍行佛事。遍得供养。一念既尔。尘尘皆然(［荆公云］此八镜。佛智也。与彼八镜。互相摄入)。

　　(△［温陵云］坛中之镜。混物而有依。行人之智也。空中之镜。离物而无依。诸佛之智也。得乎离物无依住智。然后物我㸦照。心境双融。诸佛众生。身土相入。法法遍周。事事无碍矣)。

　　(○［引证］贤首大师。尝为天后。以十圆镜。置八隅上下。皆使相向。中安佛像。然烛照之。则镜镜现像。互相涉入。及观之者。交罗齐现。以表刹海十界。普容无容之旨。宗镜曰。如一室中。悬百千镜。镜皆像现。佛身清净。逾于彼镜。递相涉入。镜无不照。此则摄他为总。入他为别。一身既尔。乃至一切法界。凡圣之身。供养之具。皆助随喜。悉同供养)。

　　([○@卍]二明诵咒仪轨二)。

　　([?(○/○)]一明修行三)。

　　([│/○]一［助修行］)。

　　于初七中。至诚顶礼。十方如来。诸大菩萨。阿罗汉号。恒于六时诵咒围坛。至心行道。一时常行一百八遍。第二七中。一向专心。发菩萨愿。心无间断。我毗奈耶。先有愿教。第三七中。于十二时。一向持佛。般怛罗咒。至第七日。十方如来。一时出现。镜交光处。承佛摩顶。

　　【疏】三七日中。所行各异。初则礼佛围坛。诵咒行道。此中必行五悔。礼佛求哀。加被忏悔。离我慢障等。(［手鉴云］五悔之法。依离垢慧所问佛法经。总有八重。一供养佛。二赞佛德。三礼佛。余即五悔。若依善戒经。但有二事。谓忏悔回向。皆随时广略。然有二种。若犯遮罪。当依教作法悔之。若犯性罪。应须起行。此复二种。一事行。如方等经及礼佛等。二依理观。如普贤观。端坐念实相。名第一忏悔。众罪如霜露。慧日能消除。礼佛下。别明对治。礼佛。除我慢障。劝请。除谤法障。随喜。除嫉妒障。平等善根回向。破狭劣障。发愿。破邪倒罪。即导前四。令至所在。一愿至初住真因。二愿至妙觉极果。文殊问经云。昼夜六时。勤行五悔。不假苦行。能至菩提)。

　　(△［通释］一百八遍。长水云。每一时诵心咒一百八遍。吴兴云。是行道遍数。非诵咒数。以经文但言常行故。温陵云。百八乃咒之遍。若行道则谓之匝。今按经言恒于六时诵咒围坛。次云。至心行道者。明围坛也。一时常行一百八遍者。明六时诵咒之遍数也。长水言只诵心咒者。即诵唵字下九句。同准提九圣字之例)次则舍前所行。常发大愿。则运心广大。离狭劣障。(［荆公云］二七发愿则曰发行。方以愿力持之。有愿无行。则愿不实)。

　　(△［吴兴云］愿教如梵网经十大愿等。彼经云。若佛子常应发一切愿。孝顺父母师僧一。愿得好师二。同学善知识三。教我大乘经律四。十发趣五。十长［善］六。十金刚七。十地使我开解八。如法修行九。坚持佛［成］宁舍身命。念念不去心十。若一切菩萨。不发是愿者。是犯轻垢罪)后则一向持诵心咒。加持行门。防诸魔事。由斯三限助修之力。感应道交。显受佛应也(［荆公云］十二时一向持咒。则纯依佛不思议力。十二时则倍初七中七。行道道场。以精进成就故。能感佛出现。交光摩顶。如第八住中。回光向佛。双镜光明。重重相入也)。

　　(△［中川云］三七日礼佛称名。诵咒发愿。以明三业交勤。冥资密克。经云。身心语三种。此名为秘密。诸佛菩萨等。此名为集会。当知所用法。秘密数如是)。

　　([│/○]二入观)。

　　即于道场。修三摩地。能令如是。末世修学。身心明净。犹如琉璃。

　　【疏】魔障既离。复承显加。修三摩提。速得成就。故令身心明净。如琉璃也(［吴兴云］此观行净。或六根净)。

　　(△［中川云］交光则生佛智照。摩顶则感应显被。即于此中。修三摩地。身心明净。德合涅槃。奢摩他之体显矣)。

　　([│/○]三示不成)。

　　阿难。若此比丘。本受戒师。及同会中。十比丘等。其中有一不清净者。如是道场。多不成就。

　　【疏】戒根为本。入道先门。师与证人。一等清净。师若有阙。资无所承。道场不就。职由斯矣(［吴兴云］方等陀罗尼云。行此法时。十人已还。天台依之。轻有明训。不可违也。世有修法华等行者。或多增人数。或长延日限。广邀士女。来会香华。至有烧身。臂指。先告四方。纵不苟财。亦成沽誉。内盲理观。外掇讥嫌。如此师徒。予见之矣。大经云。有四种法。为大涅槃而作近因。一者亲近善友。二者专心听法。三者系念思惟。四者如法修行。若离四法。勤修苦行。得涅槃者。无有是处。彼诫但修苦行。实求涅槃。尚为不可。况沽誉乎。况苟财乎。真修行人。请思此语)。

　　([?(○/○)]二明得果)。

　　从三七后。端坐安居。经一百日。有利根者。不起于座。得须陀洹。纵其身心。圣果未成。决定自知。成佛不谬。汝问道场。建立如是。

　　【疏】须陀洹果。名通大小。小乘可知。今修大乘首楞严定。发菩萨愿。应以大乘位次论果。若璎珞本业经。初地名鸠摩罗伽。乃至四地名须陀洹。佛地名婆伽婆佛陀。将配此经。恐太高深。若约见真。得无生忍。名须陀洹。其为中当。即初入别圆地住位也。(［孤山云］按位即同圆初信。若依涅槃。乃是初入别圆地住)此则正与观音修证义同。若配下位。恐非所宜。以此经中。云圣果故。利根修故。又以下经获无生忍。第三渐次。便已证得。此即无妨。必不可以未证位配。请细详之(［融室云］所持佛顶神咒。是佛密因。所修禅定。是菩萨首楞严。应是十地菩萨。寄同小乘初果。璎珞四地。名须陀洹。是寄果也)。

　　(△［无尽云］此为末世修学。专心利根人。说须陀果位。不应以诸大乘果位会融。思之)。

　　(△［熏闻云］天台止观。示三种三昧。摄。一切行法。一曰常坐。如一行三昧。出文殊说。身开常坐。遮行住卧。二曰常行。如佛立三昧。出般舟。三昧。唯专行旋。此二皆九十日为一期。三曰半行半。坐。如方等云。旋二百一匝。却坐思惟。法华云。若行若立。读诵此经。若坐。思惟此经。四曰随自意。如请观音。诸大乘经。非行非坐。实通行坐。此二不立期。今经所属。即半行半坐三昧也。此与止观九十日常坐。一往是同。但今兼前三十日行法为异)。

　　([○@●]二正说神咒三)。

　　([?∴]一请问)。

　　阿难顶礼佛足。而白佛言。自我出家。恃佛憍爱。求多闻故。未证无为。遭彼梵天。邪术所禁。心虽明了。力不自由。赖遇文殊。令为解脱虽蒙如来。佛顶神咒。冥获其力。尚未亲闻。唯愿大慈重为宣说悲救此会。诸修行者。末及当来。在轮回者。承佛密旨。身意解脱于时会中一切大众。普皆作礼。伫闻如来。秘密章句。

　　【疏】阿难虽得小乘初果。若圣大果。名假择灭。非真无为。故云未证。文殊密诵。以解淫难。故云未闻。

　　([?∴]二正说二)。

　　(◎一现佛)。

　　(◎二说咒辞)。

　　尔时世尊。从肉髻中。涌百宝光。光中涌出。千叶宝莲。有化如来。坐宝华中。顶放十道百宝光明。一一光明。皆遍示现。十恒河沙。金刚密迹。擎山持杵。遍虚空界。大众仰观。畏爱兼抱。求佛哀祐。一心听佛无见顶相。放光如来。宣说神咒。

　　【疏】将说神咒。现光化佛。化复作化。百河沙众。此即如来藏心。不思议妙用。一即一切。一切即一。大众将证此理。故示现以表也。下说神咒。是此密因。宣与大众。化他令益(［海印云］三十二相。内髻第一。从此放光。表尊胜顶法。由中道妙智所发也。光中涌莲。表妙智胜因。莲中化佛。表因果一契。自佛顶之佛顶。放宝光之宝光。光中示现金刚神众。表从果体。复起妙用密中之密。非心识境界也。化佛说咒。正表无为心佛所说也［密迹金刚力士哀恋经云］我从处胎以来。随逐如来。如影随形。调和奉顺。不曾违阙。云何不感我之至心。便见孤弃。咄哉大苦。此金刚杵。当用护谁。即便掷弃)。

　　(△［翻译云］跋阇罗波腻。梁云金刚。应法师云。跋阇罗。此云金刚。波腻。此云手。谓手执金刚杵以正名。正法念云。国王夫人生千子。欲试当来成佛次第。俱留孙探得第一筹。释迦当第四筹。楼至当千筹。二夫人生二子。一愿为梵王。请千兄转法轮。次愿为密迹金刚神。护千兄教法。应法师云。梵语散那。译云密主。知佛三密功德故。主者。夜叉主也。梵本都无迹义。以示迹为神故。译经者义立名耳)。

　　南无萨怛他苏伽多耶阿啰诃帝三藐三菩陀写(一)萨怛他佛陀俱知瑟尼钐(二)南无萨婆勃陀勃地萨跢鞞弊(三毗迦切)南无萨多南三藐三菩陀俱知南(四)娑舍啰婆迦僧伽喃(五)南无卢鸡阿啰汉跢喃(六)南无苏卢多波那喃(七)南无娑羯唎陀伽弥喃(八)南无卢鸡三藐伽跢喃(九)三藐伽波啰底波多那喃(十)南无提婆离瑟𧹞(十一)南无悉陀耶毗地耶陀啰离瑟𧹞(十二)舍波奴揭啰诃娑诃娑啰摩他喃(十三)南无䟦啰诃摩泥(十四)南无因陀啰耶(十五)南无婆伽婆帝(十六)嚧陀啰耶(十七)乌摩般帝(十八)娑醯夜耶(十九)南无婆伽婆帝(二十)那啰野拏耶(二十一)槃遮摩诃三慕陀啰(二十二)南无悉羯唎多耶(二十三)南无婆伽婆帝(二十四)摩诃迦罗耶(二十五)地唎般剌那伽啰(二十六)毗陀啰波拏迦啰耶(二十七)阿地目帝(二十八)尸摩舍那泥婆悉泥(二十九)摩怛唎伽拏(三十)南无悉羯唎多耶(三十一)南无婆伽婆帝(三十二)多他伽跢俱啰耶(三十三)南无般头摩俱啰耶(三十四)南无䟦阇啰俱啰耶(三十五)南无摩尼俱啰耶(三十六)南无伽阇俱啰耶(三十七)南无婆伽婆帝(三十八)帝唎荼输啰西那(三十九)波啰诃啰拏啰阇耶(四十)跢他伽多耶(四十一)南无婆伽婆帝(四十二)南无阿弥多婆耶(四十三)跢他伽多耶(四十四)阿啰诃帝(四十五)三藐三菩陀耶(四十六)南无婆伽婆帝(四十七)阿刍毗耶(四十八)跢他伽多耶(四十九)阿啰诃帝(五十)三藐三菩陀耶(五十一)南无婆伽婆帝(五十二)鞞沙阇耶俱嚧吠柱唎耶(五十三)般啰婆啰阇耶(五十四)跢他伽多耶(五十五)南无婆伽婆帝(五十六)三补师毖多(五十七)萨怜捺啰剌阇耶(五十八)跢他伽多耶(五十九)阿啰诃帝(六十)三藐三菩陀耶(六十一)南无婆伽婆帝(六十二)舍鸡野母那曳(六十三)跢他伽多耶(六十四)阿啰诃帝(六十五)三藐三菩陀耶(六十六)南无婆伽婆帝(六十七)剌怛那鸡都啰阇耶(六十八)跢他伽多耶(六十九)阿啰诃帝(七十)三藐三菩陀耶(七十一)帝瓢南无萨羯喇多(七十二)翳昙婆伽婆多(七十三)萨怛他伽都瑟尼钐(七十四)萨怛多般怛㘕(七十五)南无阿婆啰视耽(七十六)般啰帝扬岐啰(七十七)萨啰婆部多揭啰诃(七十八)尼羯啰诃揭迦啰诃尼(七十九)䟦啰毖地耶叱陀你(八十)阿迦啰蜜唎柱(八十一)般唎怛啰耶儜羯唎(八十二)萨啰婆槃陀那目叉尼(八十三)萨啰婆突瑟吒(八十四)突悉乏般那你伐啰尼(八十五)赭都啰失帝南(八十六)羯啰诃娑诃萨啰若阇(八十七)毗多崩萨那羯唎(八十八)阿瑟吒冰舍帝南(八十九)那叉刹怛啰若阇(九十)波啰萨陀那羯唎(九十一)阿瑟吒南(九十二)摩诃揭啰诃若阇(九十三)毗多崩萨那羯唎(九十四)萨婆舍都嚧你婆啰若阇(九十五)呼蓝突悉乏难遮那舍尼(九十六)毖沙舍悉怛啰(九十七)阿吉尼乌陀迦啰若阇(九十八)阿般啰视多具啰(九十九)摩诃般啰战持(一百)摩诃叠多(一百一)摩诃帝阇(二)摩诃税多阇婆啰(三)摩诃䟦啰槃陀啰婆悉你(四)阿唎耶多啰(五)毗唎俱知(六)誓婆毗阇耶(七)䟦阇啰摩礼底(八)毗舍嚧多(九)劫腾罔迦(十)䟦阇啰制喝那阿遮(一百一十一)摩啰制婆般啰质多(十二)䟦阇啰擅持(十三)毗舍啰遮(十四)扇多舍鞞提婆补视多(十五)苏摩嚧波(十六)摩诃税多(十七)阿唎耶多啰(十八)摩诃婆啰阿般啰(十九)䟦阇啰商羯啰制婆(二十)䟦阇啰俱摩唎(百二十一)俱蓝陀唎(二十二)䟦阇啰喝萨多遮(二十三)毗地耶干遮那摩唎迦(二十四)啒苏母婆羯啰跢那(二十五)鞞嚧遮那俱唎耶(二十六)夜啰菟瑟尼钐(二十七)毗折蓝婆摩尼遮(二十八)䟦阇啰迦那迦波啰婆(二十九)嚧阇那䟦阇啰顿稚遮(三十)税多遮迦摩啰(百三十一)刹奢尸波啰婆(三十二)翳帝夷帝(三十三)母陀啰羯拏(三十四)娑鞞啰忏(三十五)掘梵都(三十六)印菟那么么写(三十七。诵咒者至此句称弟子某。甲受持)乌𤙖(三十八)唎瑟揭拏(三十九)般剌舍悉多(四十)萨怛他伽都瑟尼钐(百四十一)虎𤙖(四十二)都嚧雍(四十三)瞻婆那(四十四)虎𤙖(四十五)都嚧雍(四十六)悉耽婆那(四十七)虎𤙖(四十八)都嚧雍(四十九)波罗瑟地耶三般叉拏羯啰(五十)虎𤙖(百五十一)都嚧雍(五十二)萨婆药叉喝啰刹娑(五十三)揭啰诃若阇(五十四)毗腾崩萨那羯啰(五十五)虎𤙖(五十六)都嚧雍(五十七)者都啰尸底南(五十八)揭啰诃娑诃萨啰南(五十九)毗腾崩萨那啰(六十)虎𤙖(百六十一)都嚧雍(六十二)啰叉(六十三)婆伽梵(六十四)萨怛他伽都瑟尼钐(六十五)波啰点阇吉唎(六十六)摩诃娑诃萨啰(六十七)勃树娑诃萨啰室唎沙(六十八)俱知娑诃萨泥帝[口*隸](六十九)阿弊提视婆唎多(七十)吒吒罂迦(百七十一)摩诃䟦阇嚧陀啰(七十二)帝唎菩婆那(七十三)曼茶啰(七十四)乌𤙖(七十五)莎悉帝薄婆都(七十六)么么(七十七)印菟那么么写(七十八至此句准前称名若俗人称弟子某甲)啰阇婆夜(七十九)主啰䟦夜(八十)阿祇尼婆夜(百八十一)乌陀迦婆夜(八十二)毗沙婆夜(八十三)舍萨多啰婆夜(八十四)婆啰斫羯啰婆夜(八十五)突瑟叉婆夜(八十六)阿舍你婆夜(八十七)阿迦啰蜜唎柱婆夜(八十八)陀啰尼部弥剑波伽波陀婆夜(八十九)乌啰迦婆多婆夜(九十)剌阇坛荼婆夜(百九十一)那伽婆夜(九十二)毗条怛婆夜(九十三)苏波啰拏婆夜(九十四)药叉揭啰诃(九十五)啰叉私揭啰诃(九十六)毕唎多揭啰诃(九十七)毗舍遮揭啰诃(九十八)部多揭啰诃(九十九)鸠槃荼揭啰诃(二百)补丹那揭啰诃(二百一)迦吒补丹那揭啰诃(二)悉干度揭啰诃(三)阿播悉摩啰揭啰诃(四)乌檀摩陀揭啰诃(五)车夜揭啰诃(六)醯唎婆帝揭啰诃(七)社多诃唎喃(八)揭婆诃唎喃(九)嚧地啰诃唎喃(十)忙娑诃唎喃(二百十一)谜陀诃唎喃(十二)摩阇诃唎喃(十三)阇多诃唎女(十四)视比多诃唎喃(十五)毗多诃唎喃(十六)婆多诃唎喃(十七)阿输遮诃唎女(十八)质多诃唎女(十九)帝钐萨鞞钐(二十)萨婆揭啰诃喃(二百二十一)毗陀耶阇嗔陀夜弥(二十二)鸡啰夜弥(二十三)波唎䟦啰者迦讫唎担(二十四)毗陀夜阇嗔陀夜弥(二十五)鸡啰夜弥(二十六)茶演尼讫唎担(二十七)毗陀夜阇瞋陀夜弥(二十八)鸡啰夜弥(二十九)摩诃般输般怛夜(三十)嚧陀啰讫唎担(二百三十一)毗陀夜阇瞋陀夜弥(三十二)鸡啰夜弥(三十三)那啰夜拏讫唎担(三十四)毗陀夜阇瞋陀夜弥(三十五)鸡啰夜弥(三十六)怛埵伽嚧荼西讫唎担(三十七)毗陀耶阇瞋陀夜弥(三十八)鸡啰夜弥(三十九)摩诃迦啰摩怛唎伽拏讫唎担(四十)毗陀夜阇嗔陀夜弥(二百四十一)鸡啰夜弥(四十二)迦婆唎迦讫唎担(四十三)毗陀夜阇瞋陀夜弥(四十四)鸡啰夜弥(四十五)阇耶羯啰摩度羯啰(四十六)萨婆啰他娑达那讫唎担(四十七)毗陀夜阇瞋陀夜弥(四十八)鸡啰夜弥(四十九)赭咄啰婆耆你讫唎担(五十)毗陀夜阇瞋陀夜弥(二百五十一)鸡啰夜弥(五十二)毗唎羊讫唎知(五十三)难陀鸡沙啰伽拏般帝(五十四)索醯夜讫唎担(五十五)毗陀夜阇瞋陀夜弥(五十六)鸡啰夜弥(五十七)那揭那舍啰婆拏讫唎担(五十八)毗陀夜阇嗔陀夜弥(五十九)鸡啰夜弥(六十)阿啰汉讫唎担毗陀夜阇瞋陀夜弥(二百六十一)鸡啰夜弥(六十二)毗多啰伽讫唎担(六十三)毗陀夜阇瞋陀夜弥(六十四)鸡啰夜弥䟦阇啰波你(六十五)具醯夜具醯夜(六十六)迦地般帝讫唎担(六十七)毗陀夜阇瞋陀夜弥(六十八)鸡啰夜弥(六十九)啰叉罔(七十)婆伽梵(二百七十一)印兔那么么写(七十二至此依前称弟子名)婆伽梵(七十三)萨怛多般怛啰(七十四)南无粹都帝(七十五)阿悉多那啰剌迦(七十六)波啰婆悉普吒(七十七)毗迦萨怛多钵帝唎(七十八)什佛啰什佛啰(七十九)陀啰陀啰(八十)频陀啰频陀啰瞋陀瞋陀(二百八十一)虎𤙖(八十二)虎𤙖(八十三)泮吒(八十四)泮吒泮吒泮吒泮吒(八十五)娑诃(八十六)醯醯泮(八十七)阿牟迦耶泮(八十八)阿波啰提诃多泮(八十九)婆啰波啰陀泮(九十)阿素啰毗陀啰波迦泮(二百九十一)萨婆提鞞弊泮(九十二)萨婆那伽弊泮(九十三)萨婆药叉弊泮(九十四)萨婆乾闼婆弊泮(九十五)萨婆补丹那弊泮(九十六)迦吒补丹那弊泮(九十七)萨婆突狼枳帝弊泮(九十八)萨婆突涩比𠼐讫瑟帝弊泮(九十九)萨婆什婆𠼐弊泮(三百)萨婆阿播悉摩𠼐弊泮(三百一)萨婆舍啰婆拏弊泮(二)萨婆地帝鸡弊泮(三)萨婆怛摩陀继弊泮(四)萨婆毗陀耶啰誓遮𠼐弊泮(五)阇夜羯啰摩度羯啰(六)萨婆罗他娑陀鸡弊泮(七)毗地夜遮𠼐弊泮(八)者都啰缚耆你弊泮(九)䟦阇啰俱摩唎(十)毗陀夜啰誓弊泮(三百十一)摩诃波啰丁羊义耆唎弊泮(十二)䟦阇啰商羯啰夜(十三)波啰丈耆啰阇耶泮(十四)摩诃迦啰夜(十五)摩诃末怛唎迦拏(十六)南无娑羯唎多夜泮(十七)毖瑟拏婢曳泮(十八)勃啰诃牟尼曳泮(十九)阿耆尼曳泮(二十)摩诃羯唎曳泮(三百二十一)羯啰檀迟曳泮(二十二)蔑怛唎曳泮(二十三)唠怛唎曳泮(二十四)遮文荼曳泮(二十五)羯逻啰怛唎曳泮(二十六)迦般唎曳泮(二十七)阿地目质多迦尸摩舍那(二十八)婆私你曳泮(二十九)演吉质(三十)萨埵婆写(三百三十一)么么印兔那么么写(三十二至此句依前称弟子名)突瑟吒质多(三十三)阿末怛唎质多(三十四)乌阇诃啰(三十五)伽婆诃啰(三十六)嚧地啰诃啰(三十七)婆娑诃啰(三十八)摩阇诃啰(三十九)阇多诃啰(四十)视毖多诃啰(四十一)䟦略夜诃啰(四十二)乾陀诃啰(四十三)布史波诃啰(四十四)颇啰诃啰(四十五)婆写诃啰(四十六)般波质多(四十七)突瑟吒质多(四十八)唠陀啰质多(四十九)药叉揭啰诃(五十)啰刹娑揭啰诃(三百五十一)闭[口*(隸-木+上)]多揭啰诃(五十二)毗舍遮揭啰诃(五十三)部多揭啰诃(五十四)鸠槃荼揭啰诃(五十五)悉乾陀揭啰诃(五十六)乌怛摩陀揭啰诃(五十七)车夜揭啰诃(五十八)阿播萨摩啰揭啰诃(五十九)宅祛革荼耆尼揭啰诃(六十)唎佛帝揭啰诃(三百六十一)阇弥迦揭啰诃(六十二)舍俱尼揭啰诃(六十三)姥陀啰难地迦揭啰诃(六十四)阿蓝婆揭啰诃(六十五)干度波尼揭啰诃(六十六)什伐啰堙迦醯迦(六十七)坠帝药迦(六十八)怛𨽻帝药迦(六十九)者突托迦(七十)昵提什伐啰毖钐摩什伐啰(三百七十一)薄底迦(七十二)鼻底迦(七十三)室隶瑟蜜迦(七十四)娑你般帝迦(七十五)萨婆什伐啰(七十六)室嚧吉帝(七十七)末陀鞞达嚧制钳(七十八)阿绮嚧钳(七十九)目佉嚧钳(八十)羯唎突嚧钳(三百八十一)揭啰诃揭蓝(八十二)羯拏输蓝(八十三)惮多输蓝(八十四)迄唎夜输蓝(八十五)末么输蓝(八十六)䟦唎室婆输蓝(八十七)毖栗瑟吒输蓝(八十八)乌陀啰输蓝(八十九)羯知输蓝(三百九十)䟦悉帝输蓝(三百九十一)邬嚧输蓝(九十二)常迦输蓝(九十三)喝悉多输蓝(九十四)䟦陀输蓝(九十五)娑房盎伽般啰丈伽输蓝(九十六)部多毖跢荼(九十七)荼耆尼什婆啰(九十八)陀突嚧迦建咄嚧吉知婆路多毗(九十九)萨般嚧诃凌伽(四百)输沙怛啰娑那羯啰(四百一)毗沙喻迦(二)阿耆尼乌陀迦(三)末啰鞞啰建跢啰(四)阿迦啰蜜唎咄怛敛部迦(五)地栗剌吒(六)毖唎瑟质迦(七)萨婆那俱啰(八)肆引伽弊揭啰唎药叉怛啰刍(九)末啰视吠帝钐娑鞞钐(十)悉怛多钵怛啰(四百十一)摩诃䟦阇嚧瑟尼钐(十二)摩诃般赖丈耆蓝(十三)夜波突陀舍喻阇那(十四)辫怛隶拏(十五)毗陀耶槃昙迦嚧弥(十六)帝殊槃昙迦嚧弥(十七)般啰毗陀槃昙迦嚧弥(十八)哆侄他(四百十九)唵(二十)阿那隶(四百二十一)毗舍提(二十二)鞞啰䟦阇啰陀唎(二十三)槃陀槃陀你(二十四)䟦阇啰谤尼泮(二十五)乌𤙖都嚧瓮泮(二十六)娑婆诃(四百二十七)

　　○(上来神咒今依乾道绍兴海眼诸古本勘对考正次列长水本)。

　　○南无萨怛他苏伽哆耶阿罗诃帝三藐三菩陀写(一)乃至跢侄他(四百十九)唵(四百二十)阿那隶(四百二十一)毗舍提(四百二十二)鞞啰䟦阇啰陀唎(四百二十三)槃陀槃陀你(四百二十四)䟦阇啰谤尼泮(四百二十五)虎𤙖都嚧瓮泮(四百二十六)莎婆诃(四百二十七)。

　　【疏】此咒四百二十七句。前诸句数。但是皈命诸佛菩萨。众贤圣等。及叙咒愿加被。离诸恶鬼。病等诸难。至四百十九云跢侄他。此云即说咒曰。从四百二十唵字去。方是正咒。如前云。六时行道诵咒。每一时诵一百八遍。即正诵此心咒耳。如或通诵。更为尽善。然此即是秘密首楞严也。自古不翻。略有五意。一是诸佛密语。秘密之地。惟佛与佛。自相解了。非是余圣所能通达。二是总持门。一一字句。含多义故。如婆伽婆。具六义故。三或是鬼神王名。呼之敕以守护修行人故。四是诸佛密印。如王印信无往不通。幽显遵奉。佛佛相传。不得移易故。五不思议力所加持故。但密诵即能灭大过。速登圣位。如王放洪恩。大辟咸赦。有功超升。此亦如是。是故自来不令解释。其本或有异同。皆是前后三藏。中边语异。翻译小差。但依一本诵持。无得拣择(［法华文句云］或说咒者。是鬼神王名。部落敬王。不敢为非。故能降伏一切鬼魅。或云。如军中密号。唱号相应。无所诃问。若不相应。即执治罪。若不顺咒者。头破七分。或云。密默遮恶。恶自休息。譬如贱人。奔逃彼国。讹为王子。妻以公主。多瞋难事。有一明人。从其国来。其人语主。若当瞋时。应说偈云。说是偈时。默然瞋歇。是主及一切人但闻斯偈。皆不知意。咒亦如是。密默遮恶。余无识者。或云。是诸佛密语。如先陀婆。一名四实。盐器水马。王索先陀婆。群下莫晓。如是智臣。乃能善解。咒亦如是。祗有一法。遍有诸力。病愈罪除。善生道合)。

　　(△［涅槃疏云］古来咒文不翻。而有五义。一三宝名者。请观音云。南无佛陀达摩僧伽。但三宝名。种种不同。所以摩竭大鱼。闻三宝名。即便合口。二四谛名者。贤愚经中。闻四谛名。鹦鹉生天。二空境名者。真境无名。无所不名。闻此空名。即便悟道。成圣断惑。四胜行名者。大品言。般若波罗蜜。是大明咒。无上明咒。请观音明六字章句。即六妙门。一数。二随。三止。四观。五还。六净。五鬼神者。一善神王名。二恶神王名（略举如毗舍遮揭啰呵鸠系荼揭啰帝等皆是）)。

　　(△［中川云］准尊那菩萨轨。如诵云。唵引。左𨽾。祖𨽾。尊祢。若作息灾法。则云莎呵。作增益法。则云冒沙吒。作勾召法。则云纥理。作发遣法。则云吽。密部持诵。本唯一咒。随事施用。即有不同)。

　　([○@●]二叙咒功能二)。

　　([○@│]一明诸佛受持三)。

　　([○@(?∴)]一持者成德三)。

　　([○@卍]一成佛降魔说法相)。

　　阿难。是佛顶光聚。悉怛多般怛罗。秘密伽陀。微妙章句。出生十方。一切诸佛。十方如来。因此咒心。得成无上正遍知觉。十方如来。执此咒心。降伏诸魔。制诸外道。十方如来。乘此咒心。坐宝莲华。应微尘国。十方如来。含此咒心。于微尘国。转大法轮。

　　【疏】悉怛多般怛罗。云白伞盖。即指藏心。不与妄染相应。故名白。遍覆一切法。故曰盖。从此流演秘密神咒。故云咒心。又是一切咒中之总要故。无有一佛。不因此咒而成正觉。制诸魔外。应诸国土。转大法轮也［资中］从如来藏心之所流出。故名咒心。

　　(［标指］此心咒。是如来藏性法身之体。亦谓般若圆觉。一切诸佛。及诸佛阿耨菩提。皆从咒心而出)。

　　(△［吴兴云］咒心者。即前文斯是如来无见顶相。无为心佛。所说心咒也。亦是秘要藏中精要之心。故名咒心。智者说心有三种。一虑知心。二草木心。三积聚精要心。今秘密藏。是精聚心。咒心。即精要。心［私谓］远公阿毗昙释曰。呵毗昙心者。三藏之要领。管综众经。领其宗会。故作者以心为名焉。亦咒心之旨也)。

　　(○［显密圆通云］六是诸佛母。教行本源者。一切诸佛。皆从陀罗尼所生。楼阁经云。真言是诸佛之母。成佛种子。若无真言。终不能成无上正觉。又三藏教尽从陀罗尼所出。又真言亦名三藏。谓真言中。每一一字。皆含戒定慧三。且万行不出六度。六度不出三学。既真言名三藏。即知真言总含万行。其余是支流行门也)。

　　(△［通释］此咒心为诸佛母。是出生如来之真种子。故佛必因之以得菩提。言成正觉。是成道相。即该兜率降神入胎出家等相也。具大威神。是断邪惑之金刚王宝剑。故佛必执之以制魔外。脱离生死。是出火宅之大白牛。故佛必乘之以应尘国。起信云。一切诸佛。本所乘故。一切菩萨。皆乘此法。到如来地故。法华以诸法空为坐。诸佛以咒心为所生之法。故外坐莲华。应物也。包罗万亿。是法财具足之真实藏。故佛必含之以转法轮。含者。具法义。微尘现大者。咒心具十界百法故)。

　　([○@卍]二授记㧞苦事师相)。

　　十方如来。持此咒心。能于十方。摩顶授记。自果未成。亦于十方。蒙佛授记。十方如来。依于咒心。能于十方。拔济群苦。所谓地狱饿鬼畜生。盲䏊喑哑。怨憎会苦。爱别离苦。求不得苦。五阴炽盛。大小诸横。同时解脱。贼难兵难。王难狱难。风火水难。饥渴贫穷。应念消散。十方如来。随此咒心。能于十方。事善知识。四威仪中。供养如意。恒沙如来。会中推为大法王子。

　　【疏】授记则与乐。除难则拔苦。承事供养。为法王子。即绍继法王。令佛种不断也(［标指］此咒心显深般若。能证菩提。能度一切苦厄。能㸦为主伴)。

　　(△［通释］咒心总持一切善恶诸法。故佛必持之以受记记人。未成正果者。自凡入圣。初入分果。未成正觉故。为安隐功德之所住处。是离怖畏之尊胜幢。故佛必依之以救苦济𠨬。随顺觉性。是从心满愿之如意珠。故佛必随之以遍供恒沙圣贤)。

　　(○［引证］［别行钞云］八难。一地狱。二饿鬼。三畜生。四北洲。五盲聋喑哑。六佛前佛后（新译法前法后）七世智辨聪。八长寿天。此八名难者。以不堪受教。难入佛法中故。教中说有四轮。能摧八难。第一愿生中国轮。但如法持戒用心。求生中国。若得生已。即便摧地狱等五难也。第四种诸善根轮。能摧生盲生聋等。诸根不具难)。

　　(△［涅槃云］八苦。八五阴盛苦。谓五阴盖覆真性。不令显发。盛即盛大之义。前四生老病死诸苦聚集。故名五阴盛苦。经云。何名为五阴盛苦。生苦乃至求不得苦。名为五阴盛苦。此则八苦。前七为别。后一为总)。

　　(△［灌顶经云］大横有九。小横无数。一横病。二横有口舌。三横遭县官。四身无福戒。横为鬼神之所得便。五横为劫贼剥脱。六横为水火漂焚。七横为杂类禽兽所啖。八横为冤仇符书餍祷。邪神先亡牵引。九有病不治。听信妖师。杀种种畜生。解奏神明。呼诸魍魉鬼神。请乞福祚。信邪倒见。死入地狱。是名九横)。

　　([○@卍]三摄亲示灭付法相)。

　　十方如来。行此咒心。能于十方。摄受亲因。令诸小乘。闻秘密藏。不生惊怖。十方如来。诵此咒心。成无上觉。坐菩提树。入大涅槃。十方如来。传此咒心。于灭度后。付佛法事。究竟住持。严净戒律。悉得清净。

　　【疏】四饭诸子。及余眷属。皆得出家。证小闻大。不惊不怖。由摄受力。成佛示灭。付嘱未来。无非咒功矣(［智论云］是陀罗尼。持菩萨。不令入二乘故。譬如慈父爱子。子欲堕坑。持令不堕)。

　　(△［通释］咒心是成佛亲因。诸佛行化。则能摄受。普入如来藏。故咒心是菩提涅槃。诸佛诵习。则能证入。始终示现。不离此故。咒心是无尽大明灯。诸佛流传。则能付嘱当来。心灯相续故)。

　　([○@(?∴)]二指示功能)。

　　若我说是。佛顶光聚。般怛罗咒。从旦至暮。音声相联。字句中间。亦不重叠。经恒沙劫。终不能尽。

　　([○@(?∴)]三不持过失)。

　　亦说此咒。名如来顶。汝等有学。未尽轮回。发心至诚。取阿罗汉。不持此咒。而坐道场。令其身心。远诸魔事。无有是处。

　　(［私谓］净名中。佛告阿难。我若广说三佛陀三句义。汝以劫寿。不能尽受。正使三千大千世界。满中众生。皆如阿难多闻第一。此诸人等。以劫之寿。亦不能受。此与今经。说神咒秘密功能。恒沙不尽之义同也)。

　　([○@│]二劝众生受持三)。

　　([○@(?∴)]一总劝受持)。

　　阿难。若诸世界。随所国土。所有众生。随国所生。桦皮贝叶。纸素白毡。书写此咒。贮于香囊。是人心昏。未能诵忆。或带身上。或书宅中。当知是人。尽其生年。一切诸毒。所不能害。

　　([○@(?∴)]二别明功力二)。

　　([○@卍]一标)。

　　阿难。我今为汝。更说此咒。救护世间。得大无畏。成就众生。出世间智。

　　(［标指］世间凡夫。信奉此咒。必能背尘合觉。渐明出世间智。三乘妙心。顿获清净)。

　　([○@卍]二释十一)。

　　([?(○/○)]一能除诸难)。

　　若我灭后。末世众生。有能自诵。若教他诵。当知如是诵持众生。火不能烧。水不能溺。大毒小毒。所不能害。如是乃至。龙天鬼神。精祇魔魅。所有恶咒。皆不能着。心得正受。一切诅咒。魇蛊毒药。金毒银毒。草木蛊蛇。万物毒气。入此人口。成甘露味。一切恶星。并诸鬼神。碜心毒人。于如是人。不能起恶。毗那夜迦。诸恶鬼王。并其眷属。皆领深恩。常加守护。

　　【疏】诸恶毒鬼。世间难事。不能侵凌。令得正受者。以威被神灵。慈心摄护。令其获益。故领深恩。常加守护(［定林云］正受。亦名正定。正定中所受境界。谓之正受。异于无明所缘境故。圆觉云。三昧正受)。

　　(△［熏闻云］应法师云。厌鬼名。眠内不祥。伏合人心曰厌。蛊谓蛊行毒也。正法华经有蛊狐。旧维摩经有妖蛊。梵网有生金银毒)。

　　([?(○/○)]二能生诸智)。

　　阿难。当知是咒。常有八万四千那由他恒沙俱胝。金刚藏王菩萨种族。一一皆有诸金刚众。而为眷属。昼夜随侍。设有众生。于散乱心。非三摩地。心忆口持。是金刚王。常随从彼诸善男子。何况决定菩提心者。此诸金刚菩萨藏王。精心阴速。发彼神识。是人应时。心能记忆八万四千。恒河沙劫。周遍了知。得无疑惑。

　　【疏】散心持诵。尚能拥护。况决定心。求菩提者。既以菩萨精心。冥熏神识。速得开发。自然记忆河沙劫事。无不了知。阴。冥也。又速。召也。冥然感召。令开发也(［定林云］金刚藏王。慈恩翻首楞严为金刚藏。此诸菩萨。证此定故。因以为名)。

　　(△［补遗云］以金刚藏王。得如来藏心。去惑纯精。阴密神速。发彼持咒之人神识也)。

　　(△［海印云］咒乃金刚心也)。

　　(△［华严阿僧祇品云］百二十大数。百洛叉为一俱胝。俱胝俱胝为一阿庾多。阿庾多阿庾多为一［由］他［翻译云］落叉。或洛沙。此云十万。对此方为亿。俱胝。或俱致。此云百亿。一百洛叉为一俱胝。对此方为兆。或阿庾多。此云万亿。对此方为京。那由他为孩也［直解云］今文以八万四千［那］他。为如是等恒河。今以如是多恒河中所有沙。一沙一金刚。其多多良不可思议也)。

　　([?(○/○)]三不堕恶处)。

　　从第一劫。乃至后身。生生不生药叉罗刹。及富单那。迦吒富单那。(此云辛奇臭饿。迦吒即竭吒)鸠槃茶。毗舍遮等。并诸饿鬼。有形无形。有想无想。如是恶处。是诸男子。若读若诵。若书若写。若带若藏。诸色供养。劫劫不生贫穷下贱。不可乐处。

　　【疏】第一劫者。发心修行之初时也。洎乎菩萨。最后身时。故名后身。于其中间。不落杂类。或生人中。亦非贫贱。以持尊胜法故。身尊胜也。

　　([?(○/○)]四诸功德聚)。

　　此诸众生。纵其自身。不作福业。十方如来。所有功德。悉与此人。由是得于恒河沙。阿僧祇。不可说。不可说劫。常与诸佛。同生一处。无量功德。如恶叉聚。同处熏修。永无分散。

　　【疏】虽不作福。受持力故。佛与之福。既与同生。仍禀教行。则何福而不集乎(经首喻惑业苦三。连持不断。亦云如恶叉聚)。

　　(△［华严阿僧祇品］百二十大数。阿僧祇。当一百三。不可说不可说。当一百十九。大论云。僧祇。秦言数。阿。秦言无。天人中能知笇数者。极数不能知。是名一阿僧祇)。

　　([?(○/○)]五众行成就)。

　　是故能令。破戒之人。戒根清净。未得戒者。令其得戒。未精进者。令其精进。无智慧者。令得智慧。不清净者。速得清净。不持斋戒。自成斋戒。

　　【疏】菩萨行门。随行而具。今不行而备。盖神咒之力。具足万行。斯言不诬。

　　([?(○/○)]六轻重罪灭)。

　　阿难。是善男子。持此咒时。设犯禁戒。于未受时。(未受时者未受咒时也)持咒之后。众破戒罪。无问轻重。一时销灭。纵经饮酒。食啖五辛。种种不净。一切诸佛。菩萨金刚。天仙鬼神。不将为过。设着不净破弊衣服。一行一住。悉同清净。纵不作坛。不入道场。亦不行道。诵持此咒。还同入坛。行道功德。若造五逆。无间重罪。及诸比丘比丘尼。四弃八弃。诵此咒已。如是重业。犹如猛风。吹散沙聚。悉皆灭除。更无毫发。

　　(五逆。出俱舍。四弃八弃。出四诵律。详本经第八)。

　　([?(○/○)]七宿业销除)。

　　若有众生。从无量无数劫来。所有一切。轻重罪障。从前世来。未及忏悔。若能读诵书写此咒。身上带持。若安住处。庄宅园馆。如是积业。犹汤消雪。不久皆得悟无生忍。

　　【疏】生死既多。积业何算。未经忏悔。积至于今。皆为见道之重障。不思议力。如汤之炽。虚妄业雪。向则消殒。

　　([?(○/○)]八所求随顺)。

　　复次阿难。若有女人。未生男女。欲求孕者。若能至心。忆念斯咒。或能身上带此悉怛多。般怛罗者。便生福德智慧男女。求长命者。即得长命。欲求果报。速圆满者。速得圆满。身命色力。亦复如是。命终之后。随愿往生。十方国土。必定不生边地下贱。何况杂形。

　　【疏】命终尚能随愿往生。诸佛净土。况世间所求。而不获耶。

　　([?(○/○)]九安其家国)。

　　阿难。若诸国土。州县聚落。饥荒疫疠。或复刀兵。贼难斗诤。兼余一切。厄难之地。写此神咒。安城四门。并诸支提。或脱阇上。令其国土。所有众生。奉迎斯咒。礼拜恭敬。一心供养。令其人民。各各身佩。或各各安所居宅地。一切灾厄。悉皆销灭。

　　(支提。云可供养处。又翻灵庙。熏闻云。有舍利曰塔。无曰支提。阿含有四支提。谓佛生处。得道。转法轮。入灭。脱阇。资中云。梵语翻幢。月公云。阇训都字。脱阇。即城台高显处也)。

　　([?(○/○)]十年丰障消)。

　　阿难。在在处处。国土众生。随有此咒。天龙欢喜。风雨顺时。五谷丰殷。兆庶安乐。亦复能镇一切恶星。随方变怪。灾障不起。人无横夭。杻械枷锁。不着其身。昼夜安眠。常无恶梦。

　　【疏】圣法在处。常无恶梦。况余灾横。

　　([?(○/○)]十一恶星不入)。

　　阿难。是娑婆界。有八万四千。灾变恶星。二十八大恶星。而为上首。复有八大恶星。以为其主。作种种形。出现世时。能生众生种种灾异。有此咒地。悉皆销灭。十二由旬。成结界地。诸恶灾祥。永不能入。

　　【疏】八大恶星。谓金木水火。土罗计彗。虽有善宿。变即为灾(［熏闻云］九执跃。除日月。取计都为八。孔雀经云。日月及荧惑。辰岁并太白。镇及罗喉彗。此皆名执跃)。

　　(△［无尽云］诸恶。非凶恶之恶。乃成恶之恶也。天象各禀四大五行留碍而不圆通。非若佛具慈悲。有违其性。则灾应之。以类相感。如不仁则木伐之。不礼则火伐之。不义则金伐之也)。

　　(△［私谓］天官书。凡诸星宿。皆以五星为主。五星多伤逆违错。如荧惑法使行无常。以舍命国。为饥为兵。彗孛搀枪。所指各有灾变。皆恶星也。而各依五行本精为主。则所谓大恶星也。或言二十八宿。天之恒星。不应目为恶星。今以昴宿推之。昴为先首。常行虚空。历四天下。常作善事。北方昴宿之占。七宿黄。则兵大起。一星亡。为兵丧。大而数。尽动。胡兵大起。则亦未可定为吉曜也。准大集经。佛言。过去天仙。分布安置。诸宿跃辰。摄护国土。养育众生。于四方中。各有所主。故知遵奉佛敕。保持人土。盖列宿本愿如是。众生业种深厚。感召乖错。恶煞劫运。相梃而起。列宿虽恒作好事。无如之何。佛令诵持心咒。除减灾祲。不但弘护众生。亦符顺列宿之本愿也。经言二十八宿。统于十二宫辰。十二宫神。即十二大菩萨。慈悲教化。现为龙为马等身。则诸灾变恶星。殆亦逆行示现教化众生。用以惊怖其昏梦。而忏袚其业苦也。然则古之君相。彗孛见象。不事禳祷。而用修德消弭者。其亦冥符佛法者与)。

　　(○［释文］由旬。正言逾缮那。此无正翻。是轮王巡守一停之舍。数有大小。或四十里。或二十里。诸经论中。多用小数)。

　　([○@(?∴)]三结示益相二)。

　　([○@卍]一除烦恼)。

　　是故如来。宣示此咒。于未来世。保护初学。诸修行者。入三摩提。身心泰然。得大安隐。更无一切诸魔鬼神。及无始来。冤横宿殃。旧业陈债。来相恼害。

　　【疏】世有修行心切。而多障恼。盖宿业耳。凡作世善。尚多违缘。况出世心。求成觉道。激动而发。其可敌乎。非不思议秘密之功。莫能遣也(［智论云］菩萨得陀罗尼力。一切魔王魔民魔人。无能动。无能破。无能胜。譬如须弥山。凡人口吹不能令动)。

　　([○@卍]二获心通)。

　　汝及众中。诸有学人。诸修行者。(下具修行四缘)依我坛法。(一)如法持戒。(二)所受戒主。逢清净僧。(三)于此咒心。不生疑悔。(四)是善男子。于此父母所生之身。不得心通。十方如来。便为妄语。

　　【疏】心通。通达位也。如前一百日内。有利根者。获须陀洹。即是生身获忍也。胜缘若具。依法而行。不得忍者。佛成虚妄。云何如来真实语者。

　　([?∴]三护持六)。

　　([?(○/○)]一金刚众)。

　　说是语已。会中无量百千金刚。一时佛前。合掌顶礼。而白佛言。如佛所说。我当诚心。保护如是修菩提者。

　　【疏】执金刚神。由护法故。亦护人也(［标指］执金刚杵。指山山崩。指海海竭。表当人观照般若断除疑惑障。觉心不昧也)。

　　([?(○/○)]二天王众)。

　　尔时梵王。并天帝释。四大天王。亦于佛前。同时顶礼。而白佛言。审有如是修学善人。我当尽心。至诚保护。令其一生。所作如愿。

　　(○［翻译集云］诸天列位虽多。必以大梵帝释为首。原夫佛垂化也。道济百灵。法传世也。慈音万有。出则释天先引。入乃梵王后随。左辅大将。由灭恶以成功。右弼金刚。用生善而成德。三乘贤圣。既肃尔以皈投。八部鬼神。亦森然而翊卫)。

　　([?(○/○)]三八部众)。

　　复有无量药叉大将。诸罗刹王。富单那王。鸠槃荼王。毗舍遮王。频那夜迦。诸大鬼王。及诸鬼帅。(将帅首领)亦于佛前。合掌顶礼。我亦誓愿。护持是人。令菩提心。速得圆满。

　　([?(○/○)]四人天众)。

　　复有无量日月天子。风师雨师。云师雷师。并电伯等。年岁巡官。(逐年巡察世间善恶者为巡官)诸星眷属。亦于会中。顶礼佛足。而白佛言。我亦保护是修行人。安立道场。得无所畏。

　　([?(○/○)]五灵祇众)。

　　复有无量山神海神。一切土地。水陆空行。万物精祇。并风神王。无色界天。于如来前。同时稽首。而白佛言。我亦保护。是修行人。得成菩提。永无魔事。

　　(［标指］天神地祇。尽三界内。悉皆发愿。此三界唯心也［私谓］上来所举神鬼精祇。已尽欲色三界矣。此无色界天则超色界也。言风神王。则舜若多神。举空界也)。

　　(△［海印云］华严列海众四十。同生一。异生三十九。皆毗卢遮那。海印三昧。威神所现。各得如来一种三昧。以为法界所统故。今此咒心。乃法界心印。凡所在处。诸神守护。正如大将兵符。符到令行。自然守护)。

　　([?(○/○)]六藏王众二)。

　　([│/○]一述化意)。

　　尔时八万四千。那由他恒河沙俱𦙁。金刚藏王菩萨。在大会中。即从座起。顶礼佛足。而白佛言。世尊。如我等辈。所修功业。久成菩提。不取涅槃。常随此咒。救护末世。修三摩提。正修行者。

　　【疏】以悲增故。不取涅槃。护法故。常随持咒。

　　([│/○]二叙护持)。

　　世尊。如是修行。求正定人。若在道场。及余经行。乃至散心。游戏聚落。我等徒众。常当随从。侍卫此人。纵令魔王。大自在天。求其方便。终不可得。诸小鬼神。去此善人。十由旬外。除彼发心。乐修禅者。世尊。如是恶魔。若魔眷属。欲来侵扰是善人者。我以宝杵。殒碎其首。犹如微尘。恒令此人。所作如愿。

　　【疏】欲界第六。名大自在。即魔所居处。常恼修行。不令成就。若善心乐修。即不在制限。余者皆制。此大神咒。本是修三昧者。最上胜缘。故持此咒。能却诸恶。能集众善。愚藂罔知斯旨。见持咒者。往往兴谤。谓非修行。未有一佛。不由此咒而得成道。度众生矣。如上所说。请细览之。以革斯弊。

　　(△［孤山云］以上群灵。皆获本妙心。住首楞严。能建大义。示现菩萨诸天等。护持行人。而言以宝杵碎首者。大圣训物。欲令得度。或用摄受。或行折伏。若涅槃杀一阐提。法华破诸恼乱。仙豫之诛净行。满足之僇众生。皆由住无缘慈。得一了地。乃能如是耳［谷响曰］涅槃云。杀一蚁子得罪。杀一阐提无罪。法华罗刹女拥护诵持法华经者。于佛前说偈曰。若不顺我咒。恼乱说法者。头破作七分。如阿梨树枝)。

　　(△［海印云］首楞严定。亦名金刚三昧。地上菩萨。皆以金刚智心断惑。以根本无明。最极微细坚固。非金刚心不能破故。此咒乃金刚心中流出。直断根本无明。故变烦恼而为护法。即有八万四千金刚王。常随守护。言宝杵碎首者。显心咒力。破坚固无明也)。

　　(按偈文。俱知南知字。有本作胝。揭或作羯。蓝或作㘕。荼或作茶。又阿刍毗耶毗字。乾道本作鞞。失帝南帝字。有本作底。毗多崩萨萨字。绍兴本作娑。末陀鞞达嚧制钳钳字。乾道本作剑。乃至跢侄他。乾道本。作跢多他。皆是梵音楚夏。准长水云。但依一本诵持耳)。

　　(鸠槃荼古本荼亦作茶。荼茶二字。同除加切。翻译云。鸠槃荼。亦云盘查。亦云俱槃茶。即此鬼名。应是茶也)。

　　大佛顶首楞严经疏解蒙钞卷第七(之一)

　　大佛顶首楞严经疏解蒙钞卷第七(之二)

　　海印弟子　蒙叟钱谦益钞

　　(○长水科大文第四示地位阶差。尽第八卷中若他观者名为邪观)。

　　(○大文第四示地位阶差下。分二大。科。一叙迷真起妄为立位因。即明众生世界颠倒。类生差别等文。二明反妄归真辨地位相。即三渐次。五十五位真菩提路等文。次下即结经文。古人判此。为第二正说分竟)。

　　(○【疏】示地位阶差者。既解通行备。内德毕充。复假密言。外助道力。内外相济。岂徒然哉。必序阶位耳。然位有因果。惑有粗细。智有明昧。断有浅深。证有分满。用有优劣。苟昧斯旨。非真修行。堕增上慢。以我教中。随进德修业。胜劣不同。故历五十七位。渐入渐深。不同外道天魔。都无位次。若不预辨。涉进乖源。既昧断证。错认少得。便以为足。如第四禅寡闻比丘。妄认生谤。堕阿鼻狱。事非轻小。故须明示。免招大过。文二)。

　　([?∴]一阿难请问二)。

　　(卍一述益)。

　　阿难即从座起。顶礼佛足。而白佛言。我辈愚钝。好为多闻。于诸漏心。未求出离。蒙佛慈诲。得正熏修。身心快然。获大饶益。

　　【疏】正熏修者。由持清禁。复假密言。内魔不兴。外魔不起。以此修禅。更无邪僻。其益大矣。

　　(卍二正请)。

　　世尊。如是修证。佛三摩提。未到涅槃。云何名为干慧之地(一问)四十四心。至何渐次。得修行目。(二问)诣何方所。名入地中。(三问)云何名为等觉菩萨。(四问)作是语已。五体投地。大众一心。伫佛慈旨。瞪瞢瞻仰。

　　【疏】涅槃。最极果也。即位所至处。干慧。最初因也。即位发基处。信住行向。及四加行。名四十四心。即信解行地。名为修行。(［融室云］修三摩提。信则为入。住则安住。修至十行。方得修行之名。何渐次者。四十四心。皆名渐次)。

　　(△［孤山云］四十四心。谓住行向。加行十地也。佛答有五十四心者。于初住中。横开十信。合之祇是初住。今干慧。是合余经十信。立其总名也［吴兴曰］璇师为正。至何渐次得修行目。此问入地之正行。次云。诣何方所。名入地中。方是十地。所指十住横开十信。是义不然［海印云］华严以信为行本。三贤已前。总明信位。更不别开。故通有四十二位。此经备开十信。由初信至四加行。为四十四心。并干慧十地。成五十五位)初地见道。乃至等觉。名为证入。即分证果也(［融室云］诣何方所。即见道位。至初地得见道故)。

　　(△［温陵云］信解行位。复进十地名入地中。是为初证。至十一地。名为等觉。犹是分证。及到涅槃。名为妙觉。乃极证也)阿难虽知诸地之名。而未能辨名下之义。故此问也(［吴兴云］既受行门。必有位次。如得门入宅。须知堂室浅深。涅槃如所到之境。诸地如所由之道。修行如能履之步)。

　　(△［合论云］干慧。如江出岷山。其流滥觞。入地如江到楚国。万派并流。涅槃如已至大海。具百川味)。

　　([?∴]二如来广说二)。

　　(卍一赞请许宣)。

　　尔时世尊。赞阿难言。善哉善哉。汝等乃能普为大众。及诸末世一切众生。修三摩提。求大乘者。从于凡夫。终大涅槃。悬示无上正修行路。汝今谛听。当为汝说。阿难大众。合掌刳心。默然受教。

　　【疏】刳。犹空也。空其身心诸杂念虑。谛受法义也(［桐洲云］因中望果。名为悬示。指五十五位。为正修行路)。

　　(卍二正为分别二)。

　　([○@●]一迷真起妄为立位之本。从此去尽卷末十二种类【疏】然地位之兴。本因迷悟。妄迷真起。本性即虚。故有断分。断即成悟。悟有浅深。故成阶降。阶降既分。名位斯别。若不迷真。焉有斯位。故须叙也。文三)。

　　([○@(?∴)]一总显迷悟二)。

　　([○@卍]一显一真)。

　　佛言。阿难当知。妙性圆明。离诸名相。本来无有世界众生。

　　【疏】一真之体。湛寂圆明。非真非妄。名相都绝。生界斯泯。既世界众生不立。佛及出世谁名。以众生妄分别。有佛有世界。若了真法性。无佛无世界。斯则一真法界。本无地位也(［海印云］因问修证渐次。先立一真法界。为生死涅槃之本。生死界宽。总之不出一十二类。涅槃道远。要之不过五十五程。迷一真而为六想。则二种颠倒相因。悟六相而归一直。则二种转依是号)。

　　([○@卍]二叙二相)。

　　因妄有生。因生有灭。生灭名妄。灭妄名真。是称如来无上菩提。及大涅槃。二转依号。

　　【疏】真体常住。本非生灭。不如实知真如法一。不觉心动而有于念。念即生相也。生即有灭。念念迁流。展转渐粗。以至业果。流转三界。故名为妄。若知前念起恶。能止后念。令其不起。渐断粗惑。以至细惑。无明永尽。悟极之处。即名为真。菩提涅槃。于斯立矣［资中］二转依号者。由不了一法界相。忽然起妄。(由初迷真念动。以至流转)名为不觉。翻此不觉。了本无生。即名为觉。此菩提之号。由不觉立也。由迷有生。生必有灭。翻此生灭。显不生灭。即涅槃之号。对生灭立也。生灭既灭。更无所依。故名转依。以真如为迷悟依。转此迷依。以为悟依。故名转依。自智境界。转所依藏为涅槃。菩提涅槃。初非一异。但转迷名无上菩提。转有名大涅槃。从有故迷。以觉故空。有性自空。非有灭空。故生死涅槃。无相远也。(以上并资中文)故知菩提涅槃。因迷故有。如人因睡。即有觉名。此亦如是。非本一真元。有二果之异。通约诸位。有六种转依。如余处说(［兴福云］转依有六。一损力益能转。二通达转。三修习转。四果圆满转。五下劣转。六广大转［补遗云］以四教判之。六在圆顿。今取广大转依而言)。

　　(△［温陵云］生灭真妄。生死涅槃。皆所谓诸名相也)。

　　(○［引证］［唯识论］四修习位颂曰。无得不思议。是出世间智。舍二粗重故。便证二转依。论曰。菩萨从前见道起。已能舍彼二取随眠。二粗重障。便能证得广大转依。由转烦恼。得大涅槃。转所知障。证无上觉。云何证得二种转依。谓十地中。修十胜行。断十重障。证十真如。二种转依。由斯证得。二转依果。即是第五究竟行相)。

　　(○［宗镜云］宝觉真心。各各圆满。本不名诸佛。亦不名众生。秪以此心。灵妙自在。不守本性。随迷悟之缘。成圣凡之事。如金随工匠。缘成时。转作指镮。如指镮随炉火。缘坏时。即复为金。成坏展转。但是一金。更无差别。如来藏心。亦复如是。但随染缘时。迷作阿赖耶。随净缘时。悟成如来藏。展转唯是一心。毕竟无别。故曰若识无始。即法性为无明。若知今日。即无明为法性。法性之于无明。遍造诸法。名之为染。无明之于法性。遍应众缘。名之为净。此即十玄门中。唯心回转善成门也。若逆转则成涅槃。顺转则名生死。以生死涅槃。皆不出如来藏心也)。

　　([○@(?∴)]二劝识妄因)。

　　阿难。汝今欲修真三摩地。直诸如来大涅槃者。当先识此众生世界。二颠倒因。颠倒不生。斯则如来真三摩地。

　　【疏】上明三种相续。今明二种颠倒。以众生颠倒。即摄业果故。(长水以业果在众生中。孤山以业果在世界中。以十二类即业故。温陵云。三种二种。以开合言之。下云熏以成业。即摄业果矣)如前文云。汝但不随分别世间业果众生。三种相续。三缘断故。三因不生。乃至歇即菩提。不因人得。故云。颠倒不生。即真三昧(［温陵云］能识倒因。乃能断治。倒妄不生。则复正性。故曰。斯则如来真三摩地)。

　　(△［真际云］前明世界相续。唯在依报。谓四大因起等。由前答满慈问。云何忽生山河大地故。此明世界颠倒。盖指正报。即十二类生也。以答阿难。修三摩地所入地位故。何则。位由悟入。悟必由迷。迷之为凡。悟之为圣。皆正报之事。非器界之相也)。

　　(△［吴兴云］恐未然也。三世四方。显是依报故)。

　　(△［长水科］三别辨颠倒二。一总释倒因。二别明倒义。一众生颠倒二。今改科云)。

　　([○@(?∴)]三别辨颠倒二)。

　　([○@卍]一众生颠倒二)。

　　([?(○/○)]一总叙倒因)。

　　([?(○/○)]二别明倒义。今初)。

　　(△［通释］经文标云。云何名为众生颠倒。而中有建立世界。及诸众生之文。故长水别辨颠倒科。初标总叙倒因。迷本圆明下。乃别明众生颠倒。后人遂欲倒换经文。易置征语。云栖云。众生世界元不相离。众生必依世界而居。世界复因众生而起。世界如大地。众生如草木。言众生。不妨先说世界。喻如言草木。不妨先说大地也。下文世界颠倒中。指变化众生。结云十二种类。两文参合。其义甚明。今按云栖此解。最为名通。今依北峰印。师科。初标众生颠倒。而以总叙别明。分为子科。经文次第。前后分晓。亦仍不失长水科节也)。

　　阿难。云何名为众生颠倒。阿难。由性明心。性明圆故。因明发性。性妄见生。从毕竟无。成究竟有。

　　［宗镜］真如一心。古今不易。因何而有众生颠倒。答。平等真法界。无佛无众生。随于染净缘。遂成十法界。以真心随缘。不守目性。只为众生。不自知无性之性故。但随染缘成凡。随净缘成圣。(［温陵云］性明心。指真如体也。性圆明。言不守自性也)如虚谷响。任缘所发。又如太虚忽云。明镜忽尘。求一念最初起处。了不可得故号无始无明。古释云。因明发性。性妄见生。因托性明。变影而起。托影而生。从虚执有。故云。从毕竟无。成究竟有。此业相也(［补遗云］真如不变名性。随缘名心。由性者。不变也。明心者。随缘也。由有性中圆明随缘之故。众生妄生照觉。因以妄见发其性也。性中加妄。遂有见生。故曰性妄见生。特安圆字。即显随缘之性。出生妄明也［雪浪云］性明圆故圆包真妄。如云性明之体。包六妄故。所以能真能。妄也)。

　　【疏】如来藏心。本性真明。周遍法界。故云性圆明故。(［孤山云］谓由真心。本具诸法。如明镜中。圆具像性)由此真明。从性发动。遂成所相。所既妄立。生于妄能。即妄见也。能所二相。俱不离真。故云。因明发性。性妄见生。(由妄明心。变动真性。故曰因明发性。由发性故。遂起分别。故曰性妄见生)元是一真。本来无相。忽然妄动。二相俄生。从无相真。成有相妄。故云成究竟有。此异相也。(［海印云］前云因明立所。所字。通含虚空生界等相。今云发性。言性而不言相。单约众生正报。显此众生世界。由无明熏变而起。故曰因性发性。性妄见生。发性即业识妄见即见分。究竟有即相分。此则根身器界。瞥然俱现。生死轮回。因之以立也)。

　　此有所有。(牒上成究竟有)非因所因。住所住相。了无根本。

　　［宗镜古释］此有所有。非因所因。转相也。业相为能有。转相为所有。能所既分。二相斯有。故曰有所有相。即此转相。能行现行。因前而立。因后而生。展转相因。名非因所因。即此现相。能引六尘境界。现相是能住。六尘是所住。故云住所住相【疏】同相也。此上异相为能有。生今同相为所有。(今经异相。即起信业相。同相。即转相)异相本非有因而得。生起而为同相之因。斯即前文。如是迷因。因迷自有。下文亦云。妄元无因。于妄想中。立因缘性。异既生同。同为能住。异为所住。故云住所住相。此住所住。元既无因。复何根本。斯则二相毕竟无住。故云了无根本(［吴兴云］非因者。如云。既称为妄。如何有因。所因者。如云。自诸妄想展转相因)。

　　(△［海印云］此有者无明。所有者世界众生。能住者众生。所住者世界)。

　　(△［二楞云］此能有之无明。与所有之众生世界。本无有因。为彼所生之因。亦非有住。为彼所住之处。如空中华。如睡时梦。诘之无根。觅之无本)。

　　本此无住。建立世界。及诸众生。

　　［古释］本此无住以立世界者。现相从妄所立。本无所依。依此现相。以成世界之本。故云。本此无住以立世界。从无住本。立一切法。无住者即是无明。无明无因。故无住。此之三相。俱是无始一念妄心。总号无明【疏】无同异相也。依前同异以为根本。而得生起无同异也。以前二相。正是无明。梨耶识体。虽分同异。一念转成微细生灭。全是无明。从此变起山河大地。根身种子。(［桐洲云］谓阿赖耶不守自性。成诸万法。半成根身。半成器界。故云建立)故起信云。以依不觉故心动。说名为业。以依动故能见。依能见故。境界妄现。维摩云。从无住本。立一切法。此即无明。无因故云无住。

　　(○［引证］［维摩经云］文殊师利问。善不善孰为本。曰身为本。身孰为本。曰欲贪为本。欲贪孰为本。曰虚妄分别为本。虚妄分别孰为本。曰颠倒想为本。颠倒想孰为本。曰无住为本。无住孰为本。曰无住则无本。从无住本。立一切法［肇曰］心犹水也。静则有照。动则无鉴。痴爱所浊。邪风所扇。涌溢波荡。未始暂住。以此观法。何往不倒。譬如临面涌泉。而责以本状者。未之有也。倒想之兴。本乎不住。义存于此乎。一切法。从众缘会而成体。缘未会。则法无寄。无寄则无住。无住则无法。以无法为法本。故能立一切法也。无住故想倒。想倒故分别。分别故贪欲。贪欲故有身。既有身也。则善恶并陈。善恶既陈。则万法斯起。自兹以往。言数不能尽也)。

　　([?(○/○)]二别明倒义二)。

　　([│/○]一因迷有想)。

　　迷本圆明。是生虚妄。妄性无体。非有所依。

　　［古释］初是业相。即是妄觉之心。体即虚妄。此妄初起。更无因始。名非有所依【疏】重指业相也。昧圆明真实。成能所虚妄。能所妄动。本无因依。妄想发生。无同异中。炽然成异。故无体也(［温陵云］迷真起妄。众相竞生。故名众生。此明起妄之本。下明竞生之相)。

　　将欲复真。欲真已非。(宗镜断句)真真如性。

　　［古释］将欲复真。欲真已非。(齐此断句。真真如性。义属下文。长水已下。皆连作一句读)释转相。即真上影像相。似真非真。妄觉执此为真。即初念名动。动必有静。静复似真。形动立静。非真不动。故曰欲真已非【疏】重指转相也。由前动故。觉动希静。嫌妄欲真。希欲既生。转增迷闷。不复元静。但得影真。是虚妄心所变起故。故云。已非真真如性。

　　非真求复。宛成非相。非生非住。非心非法。

　　［古释］真真如性。本不因动而立于静。故云。非真求复。宛成非相。从此现相。变起一切境界。故非相现相。非生现生。非住现住。非心现心。非法现法。释次第者。初从明暗二相相形。而生于色。即是结暗成色。形显色也。因色。即有根尘留碍。名之为住。因有根尘。即有能分别识。名之为心。览此尘像。为识境界。名之为法。此等展转相因而有。反显真如。相无明暗。无相形。故非相。无起灭。故非生。无留碍。故非住。无缘虑。故非心。离尘像。故非法【疏】重指现相也。已成虚妄。故云非真。而求于复。便现虚相。此即所变真影。转成世间诸相也。其相体虚。故云非相。非犹妄也。此即总举。非生下。别列无而忽有。故生。有而暂住。故住。缘虑相续。故心。染净差别。故法。体元不实。故皆言非。于中非心。即是六粗中前二粗也(［吴兴云］除真如外。凡有修入。皆属于权。如圆觉云。未出轮回而辨圆觉。彼圆觉性。即同流转。故云非真求复等)。

　　(△［云栖云］凡所有相不过生住异灭。身受心法。举生住。该异灭也。举心法。该身受也)。

　　(○［宝藏论云］一切众生。失本失求竛竮辛苦。修习累劫。而不悟真。是以将本求末。末妄非真。将末求本。本虚非实。夫本者即不合求。何以故。本即不求本也。譬如金不求金也。末即不合修。何以故。妄不求妄也。譬如泥团不可成金)。

　　○［宗镜又解］或前标三相。相因而有。以列次第。后三相合释。都言三相虚妄。体即无明。更无所因。故云非有所因。即此三相。影真而起。似真非真。执影为实。故云将欲复真。影既不实。故云欲真已非。宛成非相下。对妄说真。以立名号。故知建立地位。从此而有。若不因妄说真。亦无地位名字可说。(按此文前标三相。后取合释。古人说经。不局一义。长水或可一科。亦复如是)。

　　([│/○]二随业受生)。

　　展转发生。生力发明。熏以成业。同业相感。因有感业。相灭相生。由是故有众生颠倒。

　　【疏】此后四粗也。由前心起分别。展转渐粗。执取计名。造诸业行。故云熏以成业。憎爱二业。各同界趣。(［海印云］一念生相无明。不觉展转发生。积久而愈有力。由此生力发生。六粗相显。此即六粗中智相续也。熏以成业。即执取计名字。同业相感。则起业系苦也)业感为因。报应为果。遂有相生相灭之报。淫欲为因。故相生。杀盗为因。故相灭。此即众生业果二相续也(［吴兴云］生住心法。于诸有中。展转发生。即业果相续也。生即是果。力即是业。熏即动业之感)。

　　(○［引证］［清凉云］经云。诸业种种相。三与心同生不离者。心为起业之方便故。业共心生。生已不离。此言业行常依心王也。言此业思。与等起意识共生者。正同俱舍。缘等起也。与所起业。同刹那故。随其善恶生已。即熏成名言等种要由业熏心。方成种故。业果不离心。得果不离种也。又云。引业唯善恶者。俱舍云。一业引一生。多业能圆满。释云。引业。谓总报业。但由一业。唯引一生。若许一业能引多生。时分定业。应成杂乱。若此一生。多业所引。应众同分。分分差别。以业果别故)。

　　(△别辨颠倒科下。长水分三。一众生。二世界。三类生差别。以类生一科。当前业果相续故。北峰分为二科。以业果相续。即摄众生世界中故。今依北峰。合三为二。于世界颠倒中。分迷真两立。相涉类生二科。顺经文乘此轮转已下。即承上是故世界一段。文非孤起故。今于长水科下。参用北峰新科。以科别义同。非改作故)。

　　([○@卍]二世界颠倒二)。

　　([?(○/○)]一明世界因起)。

　　阿难。云何名为世界颠倒。是有所有。(牒上此有所有)分段妄生。因此界立。非因所因。无住所住。(牒上非因所因。住所住相)迁流不住。因此世成。三世四方。和合相涉。变化众生。成十二类。

　　【疏】迷毕竟无。成究竟有。有故立界。隔别不同。故云分段。(［孤山云］有东西南北之分段。指此分段。名之为界［温陵云］有所有。故有分段。有分段。故有方位。界为方位。故因此界立也)非因而因。无住而住。因能生果。果住于因。因果相生。迁流不断。世由此成。(然其所有。本无其因。故非因所因。此唯妄住。故云无住所住。既非真性常住。则有过现未来。迁流不住。三世成矣［温陵云］无所因。则无所住。无所住。则常迁流。世为迁流。故因此世成也)三世四方。和合相涉。宛转十二。变化有情。亦十二也(以世涉方。以方涉世。俱成十二。所以众生正报。因果和合。亦成十二［雪浪云］三世四方。互成十二。众生依此造业。故变化众生。亦成十二。此因果相感也)。

　　(△［中川云］类生。略有七义。一名者。俱舍。陈云众生。唐言有情。即类生也。二义者。显宗云。言类生者。是众生义。三情者。谓众生依情立名。不依趣。论云。趣虽有情。而非遍故。此唯情遍。独立生名。四合者。谓众生由业由缘合生。论云。业缘合起。故说为生。亦无有缘。而得生起。五业者。谓有唯业生。论云。彼业力强。不待缘故。六缘者。谓从缘生立名。论云有缘卵等。从卵标名。名卵生等。七果者。谓依现果立名。婆沙云。若受欲界果者。名欲界有情等)。

　　(○［引证］［净度三昧经云］罪福相累。重数分明。后当受报。一一不失。一念受一身。善念受天上人中身。恶念受三恶道身。百念受百身。千念受千身。一日一夜。种生死根当受八亿五十万杂类之身。百年之中。种后世栽。魂神逐种受形。遍三千大千刹土。体骨皮毛。遍大千刹土地间无空故)。

　　([?(○/○)]二明颠倒相生二)。

　　([│/○]初成十二因)。

　　是故世界。因动有声。因声有色。因色有香。因香有触。因触有味。因味知法。六乱妄想。成业性故。十二区分。由此轮转。是故世间。声香味触。穷十二变。为一旋复。

　　【疏】内由动相。外感风轮。故有声现。因空生摇。坚明立碍。故有色立。金风相摩。则有火光。火则有气。气则香也。宝明生润。火光上蒸。由斯流水。水有冷暖。故成触也。触分涩滑。与舌相对。则有味生。五境合意。则名为法。此六尘境。与内根妄想。和合杂乱。由此造作一切诸业。故成业性。业必有报。十二品类。因此区分。故成轮转。是故下。结成旋复。旋复。亦轮转也。声香味触。略举十二之四也(［资中云］十二区分。文含二意或六尘各有三世四方。自成十二。或根尘各六。共成十二［吴兴云］资中第二解为当。且因动有声者。偈云。音声性动静。此就声尘当体为因。从声至味。展转想因。皆以余尘为因。递相为果。以显六乱之相。不同十二因缘。次第之相故。展转相因。虽有十二。而但云六乱者。正显根尘各从其类。两两相望。杂乱而起。是故。声香味触略举四尘穷十二变。结归根境。孤山言文无六根。而自因动已下。有十二者。是谁之误与)。

　　(△［海印云］妄身住于妄身之中。无明内熏。忆识诵习。习气猛发。鼓动心海。曰因动有声。动即不觉心动。声乃妄想风耳。因此动念。随其本习。容现尘习。曰因声有色。因此妄境。返熏自心。曰因色有香。因此缘气。返触其心。曰因香有触。心境相触。绵着其味。曰因触有味。因此味着。成五根落卸之尘。曰因味知法。以此杂乱根尘。熏成业性。一念妄勤。为十二类生区分旋复之因。所谓熏以成业。不待更造。而生死苦果。念念作受也)。

　　(△［空印云］随动一根一境。则六根六境。相因而起。如唯识言。五俱意识。同时起故。谓之六乱妄想。为十二类生起业之本。故曰十二区分。由此轮转也。穷十二变者。如以六乱妄想。熏成卵生一业为一变。乃至熏成非无想业为十二一旋复)。

　　(○［私谓］经文六乱妄想。正牒上因动有声等六义而言。良以六尘境风。鼓动心海。六种根识。炽然交作。言不顿彰。故次第相因。意必同时。即刹那俱现。此六乱妄想。随举一根。则具六根。随举一尘。则具六尘。又加之以三世四方。四毒七支等。根根尘尘。不思议熏。不思议变。则为八万四千飞沈等乱想。由是轮回颠倒。和合而成十二类生。充塞世界。是则十二类生。八万四千乱想之变相也。八万四千乱想。六乱妄想之变相也。十二类生为业果。六乱妄想为业性。故曰。六乱妄想。成业性故。十二区分。由此轮转。由此观之经文明言六乱妄想。未尝云十二妄想也。所云十二区分者。十二类分之区分。非言妄想之区分也。妄想之数。始于六乱妄想。极至于八万四千。乃至无量数。不可说。不应于此中。别开十二妄想。此是六根之六。此是六尘之六。克定分齐头数。以配合十二类生也。有情世界。自胎卵四生。以穷极十二类。轮回颠倒生死如烟。自佛眼观之。不出声色香触味法。六乱妄想迁流变化。一周旋复而已。故曰。世间声香味触穷十二变。为一旋复。所云一旋复者。六乱妄想之一旋复也。亦八万四千乱想之一旋复也。所云十二区分者。十二类生之总相。犹言五阴区宇也。所云穷十二变者。即所谓变化众生。成十二类也所云声香味触。即趣举六乱妄想之四也。自古师以根尘各六。贴释十二区分。于经文或有未安。而环师指十有二支。释十二变。义益见矣。敢妄议之如此)。

　　(○［释文］因触有昧。温陵云。原本作因触和味)。

　　([│/○]二感十二果三)。

　　([?(▽/○)]一总标列)。

　　乘此轮转。颠倒相故。是有世界。卵生胎生。湿生化生。有色无色。有想无想。若非有色。若非无色。若非有想。若非无想。

　　［宗镜］一念才起。生死如烟。驾六阴六入之舟航。结十二种类之窟宅。如从一妄念中。结成十二类。根尘相对。发识造业。因色有情。见时生相。于此情想二法。各生四相。从情上生。一有色。二无色。三非有色。四非无色。从想上生。一有想。二无想。三非有想。四非无想。胎因情有。卵为想生。情想合为湿生。情想离为化现。情上无色。则是空散消沉。想上无想。则为土木株杌。此二虽属无情。然皆从识变。若一念不生。则诸类皆绝【疏】情想相因。形待不息。有情世界。不出十二。动念初起。迷本圆常。影生遂现。故动念为初。卵生居首。情爱后起。欲有胎生。异爱不同。次分湿化。想心纷扰。取舍多端。后成诸类有色无色等。下自委辨。(［圆觉钞云］何以卵劣在初。化胜居后。一约境。具缘多者为首。即瑜伽说。二约心。从本至末为次。谓无明是卵。即本识三细中。初最业相。能所未分。混沌是卵。（药师经破无明[(殼-一)/卵]）既是根本。故首明之。无明发业。蕴在藏识。为胎。爱水润之。受生为湿。化生从无忽有。故此次也)。

　　([?(▽/○)]二别指释十二)。

　　(▽一动类)。

　　阿难。由因世界。虚妄轮回。动颠倒故。(起惑)和合气成。八万四千。飞沉乱想。(造业)如是故有(苦报)卵羯逻蓝。流转国土。鱼鸟龟蛇。其类充塞。

　　【疏】世界初兴。元由虚妄。虚妄故动。(［温陵云］想唯卵生。虚妄即想也。想体轻举。名动颠倒［海印云］推妄想初动。因动有声。约习气熏变之始。卵生居首。曰虚妄轮回。乃初起一念生灭心也)动即是风。风即气也。故云和合气成。迷圆常理。成虚妄想。(［温陵云］卵以气交。名和合气成。想多升沈。名飞沉乱想)想气和合。成于卵生。故动念为初。卵生居首。羯逻蓝者。入胎初位。准俱舍论。胎中分位有五。入胎初位。胎卵未分。皆同此也。(以上资中文)因兹种类。八万四千。世间施设。且举此数。理则无量。鱼鸟龟蛇。即飞沈类也(［法数云］若想念掉举。报为鱼鸟。若情念沉重。报为龟蛇)。

　　(△［融室云］迷本圆明。是生虚妄轮回始此。曰虚妄轮回。不觉心动。即颠倒想。贪嗔等分烦恼。各有一万二千。今此乱想。各具四惑故)。

　　(○［引证］［净名云］有此四魔八万四千诸烦恼门。什曰。烦恼根本有四。三毒及等分也。二万一千尘垢。属三病四病。故八万四千也)。

　　(○［华严随好品云］彼诸众生。于色声香味触。其内具有五百烦恼。其外亦有五百烦恼。贪行多者。二万一千。瞋行多者。二万一千。痴行多者。二万一千。等分行者。二万一千。教乘解云。华严内外烦恼。共有一千。此约见惑十使论复约身三口四。七支各有一千。则有七千。更约三世。成二万一千。依三毒等分计之。四心各具二万一千。成八万四千。清凉随好疏云。古有二释。二皆有理。九地疏更有他释。如贤劫经等。非经本意。今按清凉二释。钞云。前似喻于烦恼故。后似约业故。清凉已后。诸家配释。广引四大五衰等。有其多文。今但取根本烦恼。见惑十使。依三毒等分。成八万四千。为十二类生。尘劳颠倒之正因耳)。

　　(▽二欲类)。

　　由因世界。杂染轮回。欲颠倒故。和合滋成。八万四千。横竖乱想。如是故有。胎遏蒲昙。流转国土。人畜龙仙。其类充塞。

　　［资中］杂染即爱。爱名为欲。欲故生润。乃名为滋。

　　(［温陵云］胎因情有。杂染即情也。情生于爱。名欲颠倒。胎以染交。名和合滋成［融室云］爱欲属水。故和合则滋成横竖乱想)横竖者。人行正道。竖首而行。(人仙竖)违正因邪。故生横类。(龙畜横［温陵云］情有偏正。名横竖乱想。虚妄杂染等。有情皆具。随偏重感类耳)遏蒲昙。即第二位。胎卵已分也(［定林云］胎因情有。故言杂染。言欲。言湿。卵以想成。但言虚妄。言动。言气而已)。

　　(▽三趣类)。

　　由因世界。执着轮回。趣颠倒故。和合暖成。八万四千。翻覆乱想。如是故有。湿相蔽尸。流转国土。含蠢蠕动。其类充塞。

　　【疏】由执着故。一心趣境。(［融室云］有执着心。故有所趣之境也［温陵云］湿以合感。执着即合也。合由爱滞。湿能染香闻香趣附名趣颠倒)湿暖之处。与想相应。即便受生。故云暖成(湿以阳生。名和合暖成)［资中］翻覆乱想者。因即违心背信。翻覆任情。遂感类生。飞走不定。如蠛蠓昆虫之类。(所趣无定。名翻覆乱想。感蠢蠕翻覆之类)蔽尸。云软肉。以其初受湿生。形尚柔软。既不入胎。故无前位(此云凝结。受胎三七日。湿生初相也［二楞云］翻覆者。了无正定。寻香逐暖。都如耎肉。故受斯报)。

　　(▽四假类)。

　　由因世界。变易轮回。假颠倒故。和合触成。八万四千。新故乱想。如是故有。化相羯南。流转国土。转蜕飞行。其类充塞。

　　【疏】变易不常。假新换故。触境之处。与想相应。即便受生。(［温陵云］化以离应。变易即离也。离此托彼名假颠倒。触类而变。名和合触成)新故乱想者。因即不循仁义。厌故取新。但狥己情。爱彼忘此。假托不实。变异受身。(资中文)。

　　(△［真际云］妄心浮伪。易夺不常。舍彼取此。故成其触。触谓敌对。即根境和合也)又化生初质。风触即坚。既无本形。因触而立。此取转受异身。名之为化。故云转蜕也。(［吴兴云］转蜕飞行。是化生取譬之像。列子天地委蛇。下文纯想则飞。皆取譬也。转蜕。譬故形之易蜕。飞行。喻新质之轻举。和合触成者。虽则变化。必假根境相触为因。或阴阳之气。触于故身。能变新质)。

　　(△［法数云］化生。无而忽有也。又离此旧形。易彼新质。亦化生也。如蚕蜕为蛾。虫化为蝶。凡不同形而相禅者皆是)羯南。云硬肉。即第四位。(健男。或健南。胎四七日。虽有身意。缺眼四根故)。

　　(△［熏闻云］问。何故动类唯指初位。欲赖但言第二。趣类止云蔽尸。假类去皆云羯南。答若有初位。必具后位。若有第二。必具初后。经文一往次第。且取一位配之。今蔽尸羯南。既不入胎。故无前位。然而蔽尸须至羯南。羯南或由蔽尸。二往之意可会。又假类而下。虽皆云羯南。其中非无具前三位。及第五位。（即钵罗奢佉此云形位）良由第五于诸位中。具阙不定。唯有第四。其名最通。故障类等。并云羯南也)。

　　(△［定林云］变易轮回。与变易生死为类。而此非真。故名为假。相待轮回。则假物者也。故名为伪。湿以合感。故为执着。湿待外暖。化身触而已)。

　　(▽五。障类)。

　　由因世界。留碍轮回。障颠倒故。和合著成。八万四千。精耀乱想。如是故有。色相羯南。流转国土。休咎精明。其类充塞。

　　［资中］事日月水火。和合光明。坚执不舍。障隔不通。名为留碍。精明显著。因此受生。故成色相。星辰日月。吉者为休。凶者为咎。下至爵火蚌蛛。皆是此类(［无尽云］三光五行。一切精明神物。皆精耀也。涅槃云。八十一神。皆因留碍想元。成其精耀。蚌蛛爝火。鲵目虾须。磷鬼犀角之类。又其乱想之微者也)。

　　(△［补遗云］世间或依报留碍。或义理不通。暗于知见。心依明着。积习受想。乃受精明。上自九曜。下至萤蚌。仍能休着。及于他人)【疏】留碍为缘。障隔不通。苟逢明着。爱此受生。名色相羯南(［温陵云］由迷滞故。成留碍轮回。障失融湛。妄合明着。粘湛发光。以成精耀。其想已结成精耀。故但有色而已)。

　　(△［冥枢云］世界二相。互执不舍。曰留碍。以障蔽其明。结成妄明。和合则成于精耀。其想凝结。故有色相。有色者。有形碍明显之色也)。

　　(○［释文］熏闻云。着陟虑反。明也。介甫疏云。明觉。无住相。而精耀。有丽。故名留碍障着。应训着为直略反。今未敢从)。

　　(▽六惑类)。

　　由因世界。销散轮回。惑颠倒故。和合暗成。八万四千。阴隐乱想。如是故有。无色羯南。流转国土。空散销沈。其类充塞。

　　［资中］销散为缘。惑暗颠倒。(［温陵云］厌有着空灭身归无。名销散轮回。迷漏无闻。名惑颠倒)由迷惑不了。厌坏色相。思无边空。色尽心亡。厌空绝想。乃至有顶。沉冥幽隐。即无色界外道之类(厌有归无。则成晦昧空。故和合暗成。名阴隐乱想。此有想无色。而不无业体。故亦称羯南［吴兴云］既云无色。又谓之羯南。应取一分细色。通名其类。不可责成坚硬之状。有定果色故。虽无业相。不妨业系所生也)。

　　(△［无尽云］无明暗质。相尽质消。流转茫茫。无本可据。此阴隐乱想也)。

　　(△［定林云］空散销沈。有想无色。觉迷为因。故惑颠倒)。

　　(△［补遗云］长水指今无色。不同无色界天。今言外道者。邪心得生。非久还堕。所以神咒功能指为恶处也。真际云。空散销沈。通指四空。今谓亦可别对四空。指文分配。又吴兴以舜若多。销今无色者。亦可兼指空神也)。

　　(△［温陵云］又有惑业昏重。形色消磨。体同空昧。色附幽隐。亦空散销沈类也。即主空神鬼。旋风魃鬼之类)。

　　(△［私谓］此经十二类生。与金刚般若。四生九道。条然不同。彼经取法界普度。其相则细。此经明世界轮回。其相则粗。言动类。则鱼鸟龟蛇而已。言欲类。则人畜龙仙而已。极而之于土枭破镜。其类弥下。则其相弥粗。而古师以无色界外道。释无色羯南者。此不然也。此之言无色者。以其结业销散。滞想幽阴。劣于有色羯南故。非若无色界。厌离色笼。修四空定。而谓之无色也。经言是四空天。身心灭尽。定性现前。寿命则至八万四千劫。身量则能变身万亿。共立毛端。礼拜世。尊。而目为无色羯南。其可乎。如节师以空散销沉。通指四空。又如月师。依金刚论。以论文依。止境界。配障惑等八类。则第十二附块抱果之伦。亦是非想非非想天摄乎。岳师曰。将恐欲界。亦存斯类。如舜若多神。岂在四空。环师曰。即主空神鬼。旋风魃鬼之类。即下经所开遇风成形。名为魃鬼者是也。外书亦有之。穆王南征。一军皆化为猿鹤沙虫。非空散销沈乎。千宝记零陵太守之女。饮书佐盥水有娠。儿能行。直上书佐掖。推之。化为水。非空散乎。依岳环二师之义。而姑舍古释可也)。

　　(▽七影类)。

　　由因世界。罔象轮回。影颠倒故。和合忆成。八万四千。潜结乱想。如是故有。想相羯南。流转国土。神鬼精灵。其类充塞。

　　【疏】虚妄影像。似有如无。信忆则灵。绝信则否(［冥枢云］世界二法相涉。体无实形。名罔象虚无。如影而已［补遗云］操心不实。故曰罔象。影附于人。曰影颠倒)。

　　［资中］蹈迹附影之类。皆从忆想所生。(［温陵云］虚妄失真。邪着影像。无所托阴。从忆想生。于罔象中。潜结貌状［冥枢云］暗想忆成。故名潜结。但由想成。故名有想羯南)论因。或如外道凡夫。祠祷神明。存形立影。终身奉事。志慕灵通。精灵响附。因果相酬。故生其类(［定林云］鬼神精灵。无实状也。故名罔象。但有想念。故名为忆。有想羯南者。有想羯南。有羯南也。然但是想)。

　　(○［释文］罔象。犹云彷像。不正之貌。庄子。水有罔象。国语。木石之怪曰罔象)。

　　(▽八痴类)。

　　由因世界。愚钝轮回。痴颠倒故。和合顽成。八万四千枯槁乱想。如是故有。无想羯南。流转国土。精神化为土木金石。其类充塞。

　　【疏】堕在世间。愚痴为本。既非觉了。顽钝相成［资中］外道计无情有命。金石坚牢。或乃习定灰凝。思专枯槁。心随境变。化物成身。用无识为真修。将顽愚为至道。乃至如华表成精。黄头化石。土木精怪之类是也。(［谷响云］梵云劫毗罗。此翻黄头。恐身死。往自在天问。天令于频陀山取甘子食。可延寿。食已。于林中化为石如床。有不逮者。书偈问石。石上书偈答问。后为陈那菩萨斥之。其石裂矣。千年华表。见张华博物志)此等并心祈报质。非毕竟无情。报尽入轮。如无想天堕。(［定林云］土木金石。有色无想。空顽为因。故痴颠倒。无想羯南者。无想羯南有羯南也。但无想耳)。

　　(△［云栖云］枯槁乱想。但是妄想暂遏不行。如草枯根在。未尝无也。精神之为木石。以顽定力。化成顽物。顽定力消。依旧流转)。

　　(▽九伪类)。

　　由因世界。相待轮回。伪颠倒故。和合染成。八万四千。因依乱想。如是故有。非有色相。成色羯南。流转国土。诸水母等。以虾为目。其类充塞。

　　【疏】因依假待。处伪不真。托秽成身。藉物为导。(［温陵云］本非有色。待物成色。不能自用。待物有用。迷失天真。绵着浮伪。彼此异质。缘染相合。故曰因依［融室云］迷失己灵。认它为己。故云伪颠倒［补遗云］相待。犹言相假。凡染。皆以己假它之谓)［资中］因即和合巧伪。改故作新。或假托因缘。递倚形势。资身养命。业果相循。如水母等。以水沫成身。以虾为目。(水母。倍谓之虾蛇。一名蟦。形如羊胃。无目。以虾为目)有情身内。八万户虫。并是此类。揽物成体。假食于他。不从自类受身。故名非有色相等(［定林云］非有色成色羯南者。水母等有色羯南。然以虾为目。待彼色相。非有色也)。

　　(▽十性类)。

　　由因世界。相引轮回。性颠倒故。和合咒成。八万四千。呼召乱想。由是故有。非无色相。无色羯南。流转国土。咒咀厌生。其类充塞。

　　【疏】互相引调。诱以成性。咒诅更加。召以为类。虽从声感。假自性质(［补遗云］言性者。禀自然之质。今相引假他。而成性分。非颠倒而何［温陵云］邪业相引。使性情颠倒。乘咒托识。不由生理。妄随呼召。即世间邪术咒咀。精魅厌物。因而有生者也)。

　　(△［吴兴云］咒咀亦呼召耳。由物类相感。若厌祷而生也)［资中］有一类生。因声呼召。引发性成。如虾蟆等。以声附卵。然后长养。非声则坏(［法数云］虾蟆得声。然后生长。孔雀闻雄鸣。即有娠生𩿿。此等物类。皆若厌祷而生)论因。或是乐为淫声。习以生着。(［疏云］因即或由好着声境。或是违誓。厌祷求生。心口为殃。报招其咎耳)从自性类。不假他成。名非无色相。藉声诞质。故曰无色(［补遗云］言非无色者。必先假自质也。言无色者。假声而生也)。

　　(△［定林云］相引轮回。非此有性。彼亦能引。故名为性。非无色无色羯南者。咒咀厌生。无色羯南。然亦能变现。非无色也)。

　　(▽十一罔类)。

　　由因世界。合妄轮回。罔颠倒故。和合异成。八万四千。回互乱想。如是故有。非有想相。成相羯南。流转国土。彼蒲卢等。异质相成。其类充塞。

　　【疏】交合虚罔。诬罔相成。取异为同。回他作己。元非想相。后假想成。即蒲卢等。是此类也(［融室云］二物共迷其性。名曰合妄。负他有情之物。以成己子。诬罔于他。成罔颠倒。罔他则取异为同。回他作己。故曰异成回互乱想。不想己子。是非有想。负他为子。故曰成想［冥枢云］以世与界。二妄相因。无因成因。故名罔倒)［资中］诬罔取他。纳为己有。名罔颠倒。蒲卢。蜾蠃也。取青䖝为子。非己所生。(郭璞云。俗谓之蠮螉。取彼桑虫以为己子。法言曰。螟蛉之子。殪而逢蜾蠃。祝之曰。类我类我。久则肖之矣。速哉)推因。或是背亲向义。弃本从他。谬继别宗。妄袭余族。因果之应。感此类生(［吴兴云］以异质故。非有相相。以相成故。成想羯南)。

　　(△［定林云］合妄轮回。令彼类我。以妄化妄。故名为罔。非有想有想羯南者。知蒲卢等本自异类。非如卵胎。想中传命。非有想也。其卒相成。非无想也)。

　　(▽十二杀类)。

　　由因世界。怨害轮回。杀颠倒故。和合怪成。八万四千。食父母想。如是故有。非无想相。无想羯南。流转国土。如土枭等。附块为儿。及破镜鸟。以毒树果。抱为其子。子成父母皆遭其食。其类充塞。

　　［资中］父母有爱。名非无想相。冤无有爱。故云无想。(长水疏同)亦可。枭镜有情。非无想也。附块抱树而生其子。乃无想也【疏】冤对相仇。连环不止。托至亲之父子。发至冤之杀害。岂不怪哉。初生托质。互有想爱。故云非无想相。后时成大。父母遭食。故云无想。土枭破镜。附块抱果。子子孙孙相成相袭。业使之然。非自然耳。

　　△［资中疏］问。既是怨对无感生缘。何得用附而生。怨中有爱。答。如畜猪羊。贪杀故养。岂非怨中亦有爱乎。长水答云。托质由乎爱养。杀害由乎先业。爱想无常。由业所起。始虽起爱。后变成憎。故遭其食。

　　(△［熏闻云］史孝武记。祠黄帝用一枭破镜。孟康曰。枭鸟名。食母。破镜食父。黄帝欲绝其类。使百物祀皆用之。破镜如貙而虎眼。述异记云。獍状如虎豹而小。始生。还食其母)。

　　(△［桐洲云］从上一一标云。由因。世界者。牒前说三世四方和合相涉。变化众生。成十二类故)。

　　([?(▽/○)]三结名类)。

　　是名众生。十二种类。

　　(［吴兴云］金刚般若。四生乃至非想。皆通三界。今十二类现文。唯无色羯南。似通上界。其十一种。悉是欲界之相耳。应知下文。广谈七趣。秪由此中说相未周。前后相承。方见经旨)。

　　(△［补遗云］十二类生。先言世界虚妄等。以众生业性多着境界感生。成于颠倒。如初感外虚妄动。则受飞沈动类等也。上文众生颠倒。其文颇略。受生之相皆由外感。故详列十二类生。别明世界颠倒。变化众生之相。以成其文)。

　　(有色相羯南。一本作有有色羯南)。

　　(有想相羯南。一作有有想羯南。非非有色相成色羯南。一作非有色想有色羯南)。

　　(非无色相。一作非无色想)。

　　(非有想相成想羯南。一作非有想有想羯南)。

　　(非无想相无想羯南。一作非无想无想羯南)。

　　(已上一作。皆温陵本)。

　　大佛顶首楞严经疏解蒙钞卷第七(之二)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第八(之一)

　　海印弟子　蒙叟钱谦益钞

　　(○蹑上示地位阶差科)。

　　([○@●]第二返妄归真辨地位之相三。从此去尽若他观者名为邪观)。

　　(○【疏】初辨渐次修行者。前由无明。动彼静心。从细至粗。遂成三相。及二颠倒。又由世界。和合相涉。根尘相对。成业性故。十二区分。类生差别。流浪苦海。如汲井轮。其犹空华。于湛精明。乱生乱灭。此皆尘劳烦恼污染真性。不得清净。今欲转染归净。返流复源。故立渐次修行。以为对治。下喻云。如净器中。除去毒蜜。以诸汤水。并杂灰香。洗涤其器。后贮甘露。由此渐次。以立地位也文二)。

　　([?∴]一结前生后二)。

　　(卍一结前颠倒因)。

　　阿难。如是众生。一一类中。亦各各具十二颠倒。犹如捏目。乱华发生。颠倒妙圆。真净明心。具足如斯虚妄乱想。

　　【疏】众生妄心。无始熏习。业苦种子。如恒河沙。何啻十二八万四千。故一一类。获具十二。于妙圆中。皆是狂劳虚妄华相(［标指］一切众生。种种幻化。皆生如来圆觉妙心。故一念妄动。诸相具足)。

　　(△［孤山云］各具。即互具也。以一一类心。妄种皆足。一则现起名事造。余则冥伏名理具。以妄本无体。元是真心。是故妄具。元是真具。具无其相。一切皆空也［补遗云］准止观事理二造。今此各各具十二类。事造也。于事造中。众生实造。三世业果各具者。各造也。所谓变造。犹如捏目。乱华发生。正显变造之相貌也。然此事具。并由理具。故云真净明心具足等)。

　　(卍二生后渐次法)。

　　汝今修证。佛三摩提。于是本因。元所乱想。立三渐次。方得除灭。如净器中。除去毒蜜。以诸汤水。并杂灰香。洗涤其器。后贮甘露。

　　【疏】真心如器。颠倒即毒。汤水等即戒定慧。洗即修习。甘露即无生忍。若本无垢。亦无修证。既有修证。须具众因。故此三种。皆为本也(［吴兴云］净器喻伏惑行人。除灭乱想。身器清净也。除去毒蜜。喻除其助因。及刳其正性也。汤水如正行。灰香如助行。甘露喻所证之理)。

　　(△［王舜鼎曰］既云一一类中。各具十二颠倒。虚妄乱想。如恒河沙。伏断功夫。从何下手。故云。于是本因。元所乱想。立三渐次。本因。即前文因明因动。所谓陀那细识。根本无明。亦即所谓结心也)。

　　(△［私谓］净名经云。何者为如来种。文殊师利言。有身为种。无明有爱为种。贪恚痴为种。四颠倒为种。乃至一切烦恼。皆是佛种。若见无为。入正位者。不能复发阿耨菩提心。譬如高原陆地。不生莲华。𢍉湿淤泥。乃生此华。烦恼泥中。乃有众生起佛法耳。经云。汝欲修证。佛三摩提。于是本因。元所乱想。立三渐次。正此义也。故肇公曰。自非凡夫。没命洄渊。游盘尘海。进无无为之欢。退有生死之畏。何能发迹尘劳。标心正觉。㧞斯无上之宝乎。经从三渐次。安圣位。增进修行。必曰始于凡夫。意盖如此)。

　　(○［引证］［净名经云］得甘露灭觉道成。什曰。梵本云。寂灭甘露。寂灭甘露。即实相法也。诸天以种种名药着海中。以宝山摩之。令成甘露。名不死药。佛法中以涅槃甘露。令生死永断。是真不死药也)。

　　(△［智论云］若菩萨甘有三毒者。云何能集无量佛法。譬如毒瓶。虽着甘露。皆不中食。菩萨集诸纯白功德。乃得作佛。若杂三毒。云何能具清净佛法)。

　　([?∴]二正辨修行二)。

　　(卍一征列)。

　　云何名为三种渐次。一者修习。除其助因。二者真修。刳其正性。三者增进。违其现业。

　　【疏】前问至何渐次。得修行目。今此第二。名正修行。故云真修。(以持声闻菩萨戒律。是无漏之学。故标真修。简前修习)五种辛菜。名为助因。以能资助烦恼业故。淫杀盗妄。名为正性。以是生死根本。解脱怨故。根尘偶对。流逸奔趣。正是无明。现行业用。是故除而去之。刳而空之。违而背之。苟三行渐着。功用渐成。六用不行。返流全一。妙圆平等。身心快然。是人即获无生法忍(［孤山云］渐次者。事偏理圆不同偏教之渐也。断辛持戒。从粗至细。破惑入位。自浅由深。皆以菩提之心。即理而修。无非圆行也)。

　　(△贺中男云。欲修观音耳根圆通。当立此三渐次。方得证入)。

　　(卍二别释三)。

　　([○@●]一除其助因二)。

　　([○@(?∴)]一总指食为助因)。

　　云何助因。阿难。如是世界。十二类生。不能自全。依四食住。所谓段食触食思食识食。是故佛言。一切众生。皆依食住。

　　【疏】皆依食住者。食以资益诸根大种。心心所法。能生喜乐。相续执持。故有四种。(唯识文同)段谓分段。以欲界香味触三。正消变时。有资益义。乃名为食。(［唯识云］一者段食。变坏为相。香味触三。于变坏时。能为食事。以变坏时色无用故)触食。谓根境识三和合。能引意识。相应触起。触对前境。能生喜乐。资益诸根。及心心所故。(二者触食。触境为相。谓有漏触。裁取境时。摄受喜等。能为食事。此触虽与识相应。属六识者。食义偏胜［证真云］触谓触对。取六识中相应触。对前境时。生喜乐故)思食。谓意识相应思。与欲俱转。于可意境。希望偏胜。有资益义故。(三者思食。希望为相。谓有漏思。与欲俱转。希可爱境。能为食事。此思虽与诸识相应。属意识者。食义偏胜［证真云］思谓意思。取第六识相应思。于中意境。生希望故。相应触及相应思。皆心所遍行中法。思想饮食。令人不死。亦名思食。冷暖等触。亦名触食。此乃分通。非正食义)识食。谓第八识。由前三食。缘助势力。令此第八。体有增胜。故能执持诸根大种。能与诸法为长养因。有摄受义。故名为食(四者识食。执持为相。谓有漏识。由段触思。势力增长。能为食事。此识通诸识自体。而第八识。食义偏胜。若无此识。彼识食体。不能有故。由此定知。异诸转识。有异熟识。一类恒遍。执持身命。令不断坏。世尊依此故作是言。一切有情。皆依食住［证真云］段食唯在欲界。以色无色界。无香味二尘。余三遍通三界)。

　　(△［真际云］佛成道后。为除自饿外道苦行。说一切众生。皆依食住。正觉正说。余不能知。外道嗤曰。愚者亦知。何言正觉正知。佛返问食有几种。外不能答。因说四食云云)。

　　([○@(?∴)]二别示食辛过患二)。

　　([○@卍]一劝令断)。

　　阿难。一切众生。食甘故生。食毒故死。是诸众生。求三摩提。当断世间五种辛菜。

　　【疏】有资益义。皆名为甘。不正消变。能坏身心。皆名为毒。是五性热。气荤味辣。修行者食。能杀法身。如食毒也。五辛者。谓大蒜茖䓗(一作革葱。薤也。其形似韭。类山葱也)慈䓗(乃葱之正名)兰䓗(即小蒜也。杂阿含云。非小蒜。木葱是也。木葱即韭也)兴渠(兴渠讹也。应法师云。此云少。正云兴宜。出乌荼婆他那国。慈愍三。藏云。根如萝卜。出土辛臭。冬到彼土。不见其苗。此方无故不翻。石门云。此方以胡荽称之)。

　　(△［梵网云］若佛子。不得食五辛［楞伽云］一切葱韭薤蒜。臭秽不净。能障圣道。亦障世间人天净处。何况诸佛净土果报)。

　　(△［翻译云］楞严开有五失。一生过。二天远。三鬼近。四福消五魔集)。

　　([○@卍]二示过患二)。

　　([│/○]一现同鬼住)。

　　是五种辛。熟食发淫。生啖增恚。如是世间。食辛之人。纵能宣说。十二部经。十方天仙。嫌其臭秽。咸皆远离。诸饿鬼等。因彼食次。䑛其唇吻。常与鬼住。福德日销。长无利益。

　　【疏】生死根本。无过淫杀。此五能助。复加荤秽。引诸邪恶。唯增痴惑。污清净道。故福德天众远离。无益恶鬼同住也(［智论云］行者欲令大德天来。恶鬼远去。故身心轻便。近诸恶鬼。令人身心渐恶。譬如近瞋人。能令人瞋。近美色。则令人好色情发)。

　　(△［私谓］龙树言北方有雪山。雪山冷故。药草能杀诸毒。所食米谷。三毒不能大发。三毒不能大发。故众生柔软。信等五根。皆得势力。如是善因缘。北方多行般若波罗蜜。夫以雪山之药草。其力能杀三毒。长五根。多行般若波罗蜜。则五辛能发淫增恚杀法身。障圣道。益可反而征矣。草木之滋。转移如是。谓之助因。岂不信乎)。

　　([│/○]二终作魔民)。

　　是食辛人。修三摩地。菩萨天仙。十方善神。不来守护。大力魔王。得其方便。现作佛身。来为说法。非毁禁戒。赞淫怒痴。命终自为魔王眷属。受魔福尽。堕无间狱。

　　【疏】臭辣荤秽。非可圣意。故不守护。魔不持戒。而修邪定。及修世福。遂感魔宫。以定福力。且顺生报。其毁禁业。顺后方受。

　　([○@卍]三结成行)。

　　阿难。修菩提者。永断五辛。是则名为第一增进修行渐次。

　　(［私谓］禁食五辛。口腹粗戒。庸夫妇孺。胥能遮止。如来特开为三渐次之一。居四十四心之前。此何以故。良以修三昧人。禅定专勤。修习猛利。欲以凡身。顿超直入。此诸佛菩萨之所愍念。亦烦恼四魔之所寻伺也。障浓智薄。观弱境强。影明非真狂解旋起。依四食之妄因。忽五辛为小戒。有曰。三净五净。犹云神力化生。此五元无命根。何以不同草菜。有曰。食甘食毒。岂是生死真因。此辛即归变坏。何云皆依食住。有曰。我诵十二部经。身口意三俱净。五荤入口。成甘露味。何用区分净秽。有曰。我得妙三摩地。淫怒痴三无碍。五菜段食。非毒器蜜。安能发动贪嗔。邪见恶觉。盘互因依。举心动念。罥触魔网。由是大力魔王。乘便说法。破除律仪。埽荡因果。生魔民而死魔眷。积劫沉沦。莫之返矣。起信辨魔事云。或现天像菩萨像。亦作如来像。相好具足。今经现作佛身也。若说陀罗尼。若说布施六度。亦能使人得诸三昧。少分相似。今经来为说法也。或说平等空。无相无愿。无怨无亲。无因无果。毕竟空寂。是真涅盘。今经非毁禁戒。赞淫怒痴也。下经广辨魔事。于色阴尽。则云。乃谤持戒。名为小乘。菩萨悟空。有何持犯。饮酒食肉。广行淫秽。于受阴尽。则云。破佛律仪。潜行淫欲。如是魔事。行相微细。起信精辨于止观双照之后。此经严辨于色受既尽之余。今于三渐次之首。特举食辛一戒。岂偶然哉。三渐次中。一二皆名助行。助行者。正行之助也。正助二行。皆正修行之目也。今谓断荤。但除辛食。不同第二。正名修行。则如来于此。何以特标。第一增进修行渐次。后文何以结云。如是皆以三增进故。成就五十五位。真菩萨路哉。长水谓助因非正修。略标疑义。近师列五十五位。遂敢于奋笔。简去第一渐次。其过大矣。蒙是以详辨焉)。

　　([○@●]二刳其正性二)。

　　([○@(?∴)]一劝持戒二)。

　　([○@卍]一正劝止持)。

　　云何正性。阿难。如是众生。入三摩地。要先严持。清净戒律。永断淫心。不餐酒肉。以火净食。无啖生气。

　　【疏】正性者。以杀盗淫性是罪故。复是生死根本性故。然饮酒合是助因。今为正性者。以过恶深于辛故。以火净食者。以浅况深。生果尚须净食。何况酒肉。淫盗杀妄。涅槃护讥嫌戒。与性重等。故须防微。免致大过(［熏闻云］中五果之属。皆须净人。以火触之。然后得食。防坏生故。此名火净。又净食有五种。火净。刀净。爪净。鹦鹉嘴净。子不生净。出十诵律)。

　　阿难。是修行人。若不断淫。及与杀生。出三界者。无有是处。当观淫欲。犹如毒蛇。如见怨(怨一作冤)贼。

　　【疏】岂有具诸功德。出离之体。而从淫杀盗妄中得。必不然也。毒蛇怨贼。能杀生身。不损法体。淫欲能损法身慧命。真修行者。必须永断。涅槃经说。菩萨观爱。有九种过患。一如债有余。二如罗刹女妇。三如妙华。茎有毒蛇。四如恶食。性所不便而强食之。五如淫女。六如摩楼迦子。七如疮中息肉。八如暴风。九如彗星。下文云。十方如来。色目行淫。同名欲火。菩萨观欲。如避火坑(［智论三十五］欲如怨者。失人善利。亦如刺客。外如亲善。内心怀害。又知五欲。如钩贼鱼。如强害鹿。如灯焚蛾。是故说欲如怨。怨家之苦。不过一世。着五欲因缘。堕三恶道。无量世受诸苦毒［熏闻云］于四重中。略诫前二。又于二中。偏诫淫欲。刳性之意。斯为本。与法华云。诸苦所因。贪欲为本。若灭贪欲。无所依止。智论云。世间无不爱乐五欲。于五欲中。触为第一。能系人心。如人堕在深泥。难可㧞济。若受余欲。犹不失智慧。淫欲会时。身心荒迷。无所省觉。深着自没)。

　　([○@卍]二教行次第)。

　　先持声闻四弃八弃。执身不动。后行菩萨清净律仪。执心不起。

　　［资中］入大乘道。而先学小者。如十轮经说。学行次第。若不先学小乘。即学大乘。无有是处。乃至云。无力饮河池。讵能吞大海。是故。一切菩萨。皆先学三乘。唯不究竟证于小耳(［标指］小乘戒律。身触为犯。大乘戒律。起心即犯。四弃。杀盗淫妄为性戒。谓之四根本罪。小乘比丘所持。因此生二百四十六条轻重之律。八弃如前四。亦二百四十六条。都五百也菩萨只十波罗夷也)后行菩萨清净律仪。即梵网所制也。亦应如地持及璎珞所说。三聚戒相。谓摄律仪戒。十波罗夷。摄善法戒。八万四千法。摄众生戒。慈悲喜舍【疏】比丘四重。尼复加四。谓触八覆随。故云八弃。(［熏闻云］触八覆随者。谓第五不得染心男身相触。六不得染心男捉手捉衣。入屏处。屏处并立共语共行。身相倚共期等。八事。七不得覆他重罪。八不得随举大众供给衣食)梵云波罗夷。此云弃。谓犯此者。永弃佛法边外。犹如死尸。大海不受。故名为弃(弃从众法绝分为名。众法绝分者。四人已上。凡于羯磨。不任僧用。四分偈云。诸作恶行者。犹如彼死尸。众所不容受。以此当持戒)。

　　([○@(?∴)]二明利益二)。

　　([○@卍]一远多过累)。

　　禁戒成就。则于世间。永无相生相杀之业。偷劫不行。无相负累。亦于世界。不还宿债。

　　【疏】三缘若断。三因不生。故于世间。不相酬报。皆由持戒成就故尔(［吴兴云］不淫故无相生。乃至不妄故不还宿债)。

　　([○@卍]二获多神用)。

　　是清净人。修三摩地。父母肉身。不须天眼。自然观见十方世界。睹佛闻法。亲奉圣旨。得大神通。游十方界。宿命清净。得无艰险。是则名为第二增进修行渐次。

　　【疏】持戒清净。魔事不生。观行既成。故能发用。于父母所生之身。得相似五通。此同法华观行持经。于现身中。获六根净。文云。虽未得天眼。但用父母所生眼。彻见三千界等［资中］此如法华。现身所得。六根清净。即相似位也(［法华论云］眼能见大千。应是天眼。那名肉眼。智者大师通云。此是圆教位。因经之力。有胜根用。既未发真。不得称天眼。犹名肉眼。是分段之身。故称父母所生。虽云肉眼。具五眼用。见大千内外)。

　　(△［熏闻云］得大神通。游十方界。别言。应属身根。即如意通。总说者。六根清净。皆神通故。智者指法华。并普贤观。及菩萨处胎经。皆以六根而为六通。则佗心宿命漏尽。同是意根净也)。

　　(△［中川云］三种渐次。以戒为体。戒属奢摩他观。宝积论曰。以戒故。于奢摩他分同。戒是三昧因故。以多闻故。毗婆舍那分同。能领得无漏智故)。

　　([○@●]三违其现业三)。

　　([○@(?∴)]一返流全一)。

　　云何现业。阿难。如是清净。持禁戒人。心无贪淫。于外六尘。不多流逸。

　　【疏】由前超后也。清禁既圆。观行仍就。于六尘境。已知虚幻。终不信任。随流奔逸。妄有取着(［合解云］现业乃现行业果。即六根分别六尘。第二决定义。言逆彼无始织妄业流也)。

　　(△［清凉云］勤习守心。不犯尘境。名不放逸。是修习相。涅槃云。不放逸根。深固难㧞。因不放逸。一切善根。皆得增长)。

　　因不流逸。旋元自归。尘既不缘。根无所偶。反流旋一。六用不行。

　　【疏】正违现业也。既不随尘。复归元性。元性之中。本无根尘。夫何为偶。根境不生。六用不起。唯一圆常。妙觉明性。此同观音圆通。生灭既灭。寂灭现前也。故上偈云。一处成休复。六用皆不成。尘垢应念消。成圆明净妙(［吴兴云］因不流逸。由断客尘烦恼也。旋元自归。渐入如来藏心也。尘既不缘下。进破根本无明。前属似位。但云不多放逸。今取真证。乃是根尘泯亡。逆无明流。纯一真性。六用不行)。

　　(△［阿含云］佛告比丘。当修一行。谓他物莫取。比丘言。我已知已。谓色声香味触法。佛言善哉。若能不取此六。即所作已办。能得涅槃)。

　　([○@(?∴)]二获忍无生)。

　　十方国土。皎然清净。譬如琉璃。内悬宝月。

　　【疏】此叙证真相也。国土融真。圆明体现。故如琉璃。内悬宝月。清净者空义。琉璃宝月。空假中也。故圆觉云。觉圆明故。显心清净。心清净故。乃至一世界。多世界清净等(［直解云］十方国土。即六尘境也。根尘不偶。妙湛旋复。则外六尘自净。故云皎然清净)。

　　身心快然。妙圆平等。获大安隐。

　　【疏】前则世为圆明。此则身心圆明。本由迷倒。身之与心。外洎山河虚空大地。咸我妙明真心中物。今复本元。故身心世界。妙圆平等。更无差别。法界一性。创证此境。快然安隐。即分得涅槃安乐处也(［论云］如来法身。遍一切处。能与众生。作平等缘。所谓一切菩萨。依于三昧。乃得平等。见诸佛故。圆觉言。四大不动。当知觉性平等不动。由不动。故安隐也)。

　　一切如来。密圆净妙皆现其中。

　　【疏】此获圣德。即所证理显也。现谓显发。理智行三。名密圆净。即涅槃三德也。(密。理也。圆。智也。净。妙行也。即法身三德)一一德中。具一切法。三一无碍。故称为妙。此三种法。诸佛所证。是佛果德。摄尽十方三世佛法。今日于此。一念显现。通达无碍。故云皆现其中。

　　(△［圆觉云］清净奢摩他。如镜现诸像。又云。由寂静故。十方世界。诸如来心。于中显现。疏云。众生心者。犹如于镜。镜若有垢。色像不现。心若有垢。法身不现［中川云］一切如来。密圆净妙。皆现其中。即奢摩他观也)。

　　(△［熏闻云］获大安隐。即涅槃也。皆现其中者。谓极果之德。入分真之性也)。

　　是人即获无生法忍。

　　【疏】结能证也。真如实相。名无生法。无漏真智。名之为忍。得此智时。忍可印持。法无生理。决定不谬。境智相冥。名无生忍(［熏闻云］忍谓忍可印持。决定不谬。即能证智也。无生法。从所断惑得名［共］约所证。亦名寂灭忍)华严初住。余经初地。是得忍位。今经第三渐次。便得此忍。迥异余说。(无尽曰。表圆通之直截也)于此忍中。随所证得。不异而异。即立诸位。故名圣位。此则初渐次。正修观行。(观行即。五品位)第二渐次。观成入似。(相似即。十信位)第三渐次。既言获无生忍。即同初住至等觉位(分证即。初住至等觉位)。

　　(△［温陵云］华严十忍。第三无生法忍。谓不见有少法生。不见有少法灭。离诸情垢。无作无愿。安住是道。名之曰忍。言法忍者。拣异二乘伏忍也)。

　　(△［私谓］华严中七住。得不退转无生法忍。天台即入初住得也。清凉六地疏。仁王经说有五忍。伏。信。顺。无生。寂灭。前四各有上中下品。地前但得伏忍三品。九地如次配三忍。十地及佛。得寂灭忍。又云。若约空无我理。为无生者。即初地证如。若约证实反望。则七地方得。若约契本常寂。即十地后得。此皆入地证无生忍之明文也。李长者言。经云。入一切法。如虚空性。是名得无生法忍者。明八地已前。十住至十向。是地前随行顺无生忍。从初地至三地。总取地前三位。作一法修行。名长养智悲。亦名顺忍。直至八地。功用已终。得无生忍。以论配疏。则互有不同。今经所云得无生忍者。以次位推。应是顺无生忍。而于三渐次即获者。清凉云。上来诸门。多通始终。独一无生。兼通顿教也。言从是渐修。随所发行者。方山云。十忍等。是十地位终。入生死。利众生之方便。亦是十住。十行。十回向。十地。十一地。五位通修。正圆渐修证之旨也)。

　　(△［贺中男云］是人即获无生法忍。是人。指前清净持禁戒人。功用至此。始得不生不灭果地觉。为因地心也。菩萨初入流时。即以如幻三昧。观察俱空不生之理。故当下即获此理。诸经入地方证无生法忍。今信前即获者。此经因地发心。与果地觉。名目相应故。从是渐修等。通指后之诸位也。谓以此不生不灭。为因地心。然后圆成果地修证。由是信住行向。入地证位。皆以此位为基。此正答前问。至何渐次。得修行目也［私谓］长水指前文二者真修。为答修行之目。故后人有拣第一助行之说。今指渐修发行为正答修行。则问答分明。都无疑义。亦与蒙之小辨。相助发也)。

　　(○［引证］［法华玄义云］五品已圆解一实四谛。圆伏枝客根本惑。故名伏忍。十信之位。伏道转强。发得似解。正是伏道。未得入中。若入初住。正破无明。始名断道。名圆教无生忍。十行十回向十地等觉。皆。破无明。同是无生忍位。妙觉断道已周。究竟成就。名寂灭忍。若论通义。妙觉寂灭。亦名无生忍。仁王云。从初发心。至金刚顶。皆名伏忍。伏顺既其通上。寂灭无生。亦应通下)。

　　(○［智论云］菩萨摩诃萨。上菩萨位。当学般若波罗蜜。菩萨位者。无生法忍是。若菩萨能观一切法。不生不灭。不不生。不不灭。不共非不共。如是观诸法。于三界得脱。不以空。不以非空。一心信忍十方诸佛所用实相智慧。无能坏。无能动者。是名无生法忍。无生法忍。即是阿鞞拔致。若得无生忍法。断诸结使。此则清净末后肉身。尽得法性真身。结使所不碍。不须教戒。如大恒中船。不须将御。自至大海。深入佛法。心通无碍。不动不退。名无生忍。是人得无生忍。一心直进。无有废退。菩萨未得无生法忍。诸烦恼厚。虽有诸法。善心濡薄不集。故为烦恼所遮。得无生法忍。无复是事。未得无生法忍。用力艰难。譬如陆行。得无生法忍。用力甚易。譬如乘船。是故无生法忍。诸佛所贵。又论八十三。云何行般若。云何生。云何修。有人言。行者。在干慧地。得者。得无生法忍。修者。得无生法忍后。以禅波罗蜜修般若)。

　　([○@(?∴)]三结显正位)。

　　从是渐修。随所发行。安立圣位。是则名为第三增进修行渐次。

　　【疏】从此第三渐次。随起何行。随行附义。以立位名。不离前来密圆净妙。境智行也(［海印云］三渐次中。已证无生。五十五位。从此建立。故云即获无生法忍。随所发行安立圣位)。

　　(○［台家柏庭月曰］凡明入位。必论用观破惑。今曰返流旋一。六用不行。则观莫妙于是真修妙观。又令带事兼修。故有除正因。刳正性等言。无非圆观也。既而曰。获无生忍。非破无明。其能至是。夫行为能阶。位为所涉。未始前后也。经言获无生忍。又曰安立圣位。此并据行成而言。以文相不可并陈。故先行而后位。此后始正明位始终耳。今所明位。与一家教门异者三。干慧本是通位。今立为圆位初心也。四善根本三藏内凡位。今立为妙圆加行也。等觉一生。即入妙觉。今言始获金刚心中初干慧地也。通理论之。初立干慧者。约外凡位齐。非此无以入信位也。次设加行者。以入地为方便也。金刚心中。犹有干慧地者。等觉后心。既曰入重玄门。倒修凡事。则金刚心中。始获干慧。正是重玄门也。况一家明位。以经论异文。尚有借位之义。未始定论也。又曰。如是皆以三增进故。善能成就五十五位者。以行显位也。亦是以位明行之极)。

　　(△［雪浪云］三渐次之文。不应如台家。分配观行相似等位。随所发行。安立圣位。谓从无生灭发行。即修进干慧信住等住。乃至等妙。中间永无诸委曲相也)。

　　(△［无尽云］断杀盗淫。修三渐次。六尘旋元获无生忍。欲干慧发。有其地矣。则十信已去乃至二觉。随行而证)。

　　([○@●]【疏】二明地位差别。夫论地位者。皆是诸佛菩萨。亲证境界。约伏断次第。发真妙用。功力浅深。以立位次。起信约相似觉。随分觉。究竟觉。以分地前地上。及究竟位。华严经。智度论。约入大海。辨功用浅深。但迟速有异。分根性利钝。如涉长途。非无里数。诸大乘经。若就平等法界。无佛无众生。无修无证。无迷无悟。则无地位可立。上文云。本来无有世界众生。此显心真如门也。若依心生灭门。有迷有悟。炽然修证。差别不同。故华严云。不为钝根下劣众生。说于地位。仁王云。若言越此地位。得成佛者。是魔所说。此则异诸外道天魔。各自谓得无上觉道不说地位。今显佛法。有不思议功德。旷劫修行。因圆果满。方称究竟。又诸经论建立地位。多少不同。仁王五十一位。璎珞五十二位。华严四十一位。大品四十二位。此经五十七位。下文复云六十圣位。圣说不同。或开或合。若约天台圆教。对今经者。有同有异。同故地前俱是证位。异故此干慧心。便是第三渐次。无生忍中。随义建立。不同天台初住。方证无生忍也)。

　　(○［法华文句云］有言顿悟即佛。无复位次之殊。楞伽云。初地即二地。二地即三地。寂灭真如。有何位次。而有四十二地者。是化钝根方便。立浅深之名耳。然平等法界。尚不论悟与不悟。孰浅孰深。既得论悟不悟。不妨论于浅深。究竟大乘。无过华严大集大品法华涅槃。虽明法界平等。无说无示。而菩萨行位。终自炳然。实相平等。虽无次位。见实相者。判位次何咎。大论云。譬如入海。有始入者。到中者。至彼岸者。若见真判位。如江河深浅。若实相判位。如入海深浅。论诸次位。非徒臆说。随顺契经。以四悉檀明位何妨)。

　　(○［宗镜云］问既论初心入道。何用广录上地行位。答若论其道。必有其果。若无行位。即是天魔外道。经论所说微细难知。台教有六即之文。仁王具五忍之位。恐堕上慢。执解不修。皆是古圣所诠。不敢不录)。

　　(○［清凉十住品疏］若定位者。略有十义)。

　　(○一依唯识五位。十住即当初位。一资粮位。即是三贤。从初发心。积习福智。为道资粮。为众生故。修解脱分善。二加行位。顺解脱分。既圆满已。为入见道。复加修行。亦名顺决择分。三通达位。即是见道。谓初入地。三种见道。四修习位。始从初二。第二住心。乃至金刚无间心位。名为修道。五究竟位。金刚心后。解脱道中。尽未来际。皆此位摄)。

　　(○二依摄论第六。说有四位。十住当初位之初。一胜解行位。始从十信。终于地前。余三见修究竟。同五中后三)。

　　(○三依瑜伽四十七。说十二住。十住当。第二之初。一菩萨种性住。二胜解住。二极喜住。四增上戒。五增上心。六七八三。名增上慧。九无相有功用。十无相无功用。十一无碍解。十二最上菩萨住。十三最上如来住。言十二住。依菩萨说。后加如来。为十三住。第二即是三贤。第三已去。如次十地)。

　　(○四亦依瑜伽。及显扬第七。于十三住。建立七地。一种性地。二胜解行地。三净胜意乐地。即前十住。四行正行地。谓从第四。乃至第九住。五决定地。即第十住。六决定行地。即第十一住。七已后二住。为到究竟地。前六唯菩萨。第七菩萨如来。杂立为地)。

　　(○五依仁王下卷。说十三法师。各住一位。十住即当第一。一习种性。二性种性。三道种性。四善觉摩诃衍。五德慧。六明慧。七尔焰。八胜达。九常现真实。十玄达。十一等觉。即八地。十二慧光神变。即当九地。十三观佛菩萨。义当十地及等觉。而佛非十三之数)。

　　(○六依仁王上卷。五忍之中。十住当伏忍之下。言五忍者。伏忍。信忍。顺忍。无生忍。寂灭忍。各有上中下。如次配三贤十地。等觉妙觉)。

　　(○七亦依仁王五十二位。十住当第六。亦即上品五忍。克实唯五十一。开等觉故。亦通诸经。有五十二)。

　　(○八依璎珞四十二贤圣位。当于下贤。十住不立十信。十信摄在十住中故。钞云。但除十信。信未成位故)。

　　(○九依璎珞六种性。十住亦当第一。一习种性。二性种性。三道种性。四圣种性。五等觉性。六妙觉性。即总收大位为四。后二。因圆果满为二)。

　　(○若依楞伽等。不立地位。此非立位。不别为门。欲成五教。故此附出。以十门中。前四是始教。次五终教。此楞伽当顿教。十即圆教。小非大位。故略不论)。

　　(○十依华严。说四十二位。无别资粮加行等名。然所说位。依法性立。行布圆融。二俱无碍。虽言四十二。以具圆融行布。则融前九。一经通明)。

　　(○今别开四门)。

　　(○大品四十二位。大品四十二法门。表四十二位。经云。初阿后茶。中有四十。若闻阿字门。则解一切义。所谓诸法不生故。即圆教初住。初得无生法忍。过茶无字可说。岂非妙觉)。

　　(○法华五十二位。天台玄义。约七种以明阶位。谓十信十住十行十回向十地等妙。于十信前。开五品之位。如此五品。所谓诸法初。圆信功德。虽是初心。而胜声闻无学。如通教干慧地位。亦如伏忍位义推)。

　　(○起信贤首疏。约息除生住异灭四相。寄显四位。一灭相。论云。如凡夫人。觉知前念起恶。位在十信。二异相。论云。如二乘观智。初发意菩萨。名相似觉属三贤菩萨位。三住相。论云。如法身菩萨等。名随分觉。属初立至九地位。四生相。论云。如菩萨地尽。名究竟觉。属十地学穷位。圭峰科圆觉清净慧章。依论中分齐。明证位阶差。亦立四位。初信位。二贤位。三圣位。四果位。具如彼疏)。

　　(○天台六即。一理即佛。二名字即佛。三观行即佛。此五品位。四相似即佛。此十信位。五分证即佛。此十住至等觉位。六究竟即佛。此极果妙觉位)。

　　(○上来依清凉约经论立位)。

　　(○［私谓］谨按智者大师。辨法门行位之文曰。若明位数。须依璎珞仁王。若明伏断高下。须依大品三观。若对法门。须依涅槃。用众经意。共成初心观教两门。使分明耳。诸上圣位。非凡能测。岂可妄说。粗知大意者。为破行人增上慢心。又为销经文。引［怖］物向。不可［遍］执。诤竞是非也。窃谓天台圆教。不同今经者。以大师未见佛顶故。设使大师得见佛顶。此经既不同华严。四十一地。不开十信。又不同诸大乘经。及前四时般若。不正辨位。函盖相合。居然可知。今山家诸师。执一家教相。科判今经。本非大师宗旨。而近德又欲横埽台教。终日是非。大师有言曰。末世学者。多执经论方使。断伏斗诤。如水性冷。不饮安知。此乃诸佛赴缘。不思议语。随机增减。位数不同。尔未证得。空诤何为。普愿法界众生。归僧息诤论。入大和合海。至哉圣人之言。悬镜当来。宜为克骨。柏庭月师论曰。以一家明位经论异文。亦有借位之义。未始定论他。山家后人。持议若此。亦迥异乎无目诤日者矣)。

　　(○已上总列地位竟。今正明安立圣位文九)。

　　([○@●]一干慧地)。

　　(○［合释］［干慧地］［智论云］大乘是为地。地有十分。从初地至二地。是名发趣。此中是何等十地。答地有二种。一者但菩萨地。二者共地。共地者。所谓干慧地。乃至佛地。但菩萨地者。欢喜地。乃至法云地。佛言菩萨摩诃萨。具足干慧地。性地。八人地。见地。薄地。离欲地。已作地。辟支佛地。菩萨地。佛地。释曰。干慧地有二种。一者声闻。二者菩萨。声闻人独为涅槃。故勤精进。持戒清净。堪任受道。分别集诸善法。舍不善法。虽有智慧。不得禅定水。则不能得道。故名干慧地。于菩萨。则初发心。乃至未得顺忍。菩萨地者。从干慧地。乃至离垢地。如上说)。

　　(○［法华玄义云］今于十信之前。更明五品之位。一干慧地者。三乘之初。同名干慧。即是体发五停心。别相总相。住是观中。修正勤如意。根力觉道。虽未得暖法相似理水。而总相智慧深利。故称干慧地也［吴兴云］大品十地。初名干慧。天台圆教。立五品位。且曰义推如大品干慧地也。沇师亦谓。此经干慧。是天台五品位)。

　　(○［殷迈曰］佛明三种倒因。显三渐次。入无生忍。即阶干慧。起行立位。是干慧。圣位之初也。而［而］吴兴判为五品外凡。五十五位。真菩提路。是干慧。圣路之始也。而吴兴拣为非真。是善男子。正指上三增进之人也。而吴兴谓不蹑上文。以别位当无生法忍。经云。从干慧心。至等觉已。从何增进。岂非过信他经。反舍本经耶。温陵判信前立干慧。地前立四加。妙前立金刚干慧。为转位之关要。则干慧当居两位。经言五十五位。作何安立也)。

　　(○［海印云］此明进趣因位。华严明因有二种。前三贤名差别因。地上名平等因。天台判地前地上为五位。此经总不如然。始从观行。以干慧心即为圣位。无内凡外凡之别。就圣言比量。明文较着。庶可依通耳)。

　　阿难。是善男子。欲爱干枯。根境不偶。现前残质。不复续生。

　　【疏】持戒清净。远离贪淫。故名初干。即断烦恼障也。干义有二。一欲尽。故曰干。二但慧。故曰干。今即初义。根境不偶。由三昧力。返流全一。破所知也。现前二句。报障尽也。亡欲爱。故无润惑。根不偶故。无业性。纵有业苦种子。无润不生。尽此报身。更不相续。即生实报地也。此即惑业苦亡。无润生理。即干义也(［雪浪云］是善男子。即指上如是清净持禁戒人。欲爱二句。即上文心不流逸。尘既不缘。根无所偶等。现前残质。不复续生。即无生法忍也)。

　　(△［海印云］此观行初心单约断欲。故立此位诸经所无。根境不偶。则发业不生。不复续生。则润生永绝。此二不生。即真无生忍。无生忍。即不生灭心。以不生灭心。断此二种无明。是以果地觉。为本因心。故从干慧。即名圣位。不比他经。分破分证之旨)。

　　执心虚明。纯是智慧。慧性明圆。莹十方界。干有其慧。名干慧地。

　　【疏】戒定既圆。从此发慧。即转前三障。纯成智慧。慧光发明。莹(莹蓥字同)十方界。即慧义也。(［雪浪云］执心虚明即是亡欲爱。根境不偶。故纯是智慧也)末二句。结名也。此即但有其慧。故前云纯也。既云随所发行。安立圣位。故约欲枯返流。纯成智慧。未沾果海法流之水。故受此名。此约无生忍中义说故尔。真谓圆融不碍行布。下皆仿此(［中川云］忍获则智圆。欲干则慧生。依慧住持。故名曰地)。

　　(△［贺中男云］欲爱干枯。牒上旋元自归一段。执心虚明。牒上十方国土一段。故知此非别立一位。即摄在违现业中)。

　　([○@●]［二十信位］)。

　　(○［合释］［天台云］初以圆闻。能起圆信。因此圆行。得入圆位。以善修平等法界。即入善心。善修慈愍。即入念心。善修寂照。即入进心。善修破法。即入慧心。善修通塞。即入定心。善修道品。即入不退心。善修正助。即入回向心。善修凡圣品。即入护法心。善修不动。即入戒心。善修无著。即入愿心。璎珞云。一信有十。十信有百。百法为一切法之根本。入此信心。能破界内见思尽。又破界外尘沙无知。能伏无明住地之惑。仁王云。十善菩萨发大心。长［住］三界苦轮海。亦此位也［璎珞云］法内者。所谓十信心。是一切行本。是故十信心中。一信心有十品信心。为百法明门。复从是百法明心中。一心有百心。故为千法明门。万法同上。如是增进。至无量明。转转胜进。上上法故。为明明法门。百万阿僧祇功德。一切行。尽入此明门)。

　　(○［贤首品疏云］天台智者。依此一品。立圆顿止观。云此菩萨。闻圆法。起圆信。立圆行。住圆位。此中发心。该于初后。取其成德。乃是信终。取其为本。乃在初发。虽如轻毛。功如初篑。故十住初发。即是此终。成彼初发。其发心品。正显十住初心之功德耳。古德释此。略有二门。一行布次第门。谓从微至着。从浅至深。次第相乘。以阶彼岸。如璎珞仁王起信瑜伽等说。二法界融摄门。谓此法界。圆融无限。随在一位。即具一切。今在信门。救无不尽。纵有行布。亦皆圆摄)。

　　(○［又疏钞云］仁王不开十信。摄在十住。以十信自不成位。是住方便。摄在住中。故仁王云。善男子。初发相心。信恒河沙众生修行伏忍。于三宝中。生习种性十心。信心乃至回向心。是为菩萨能少分度众生。已起过二乘一切善地。一切诸佛菩萨。长养十心为善胎。释曰。此之十心。是习种性中。为十住因。开因异果。故加此十。克实唯五十一。又依璎珞四十二贤圣位。不立十信。有四义故。信不入位。一进退不定故。二杂修十心。无定阶降故。三未随法界。修广大行故。四未得法身。显佛种性故［私谓］仁王璎珞不开十信。清凉云。始教开十信。终教不开十信。开与不开。皆行布也。此经五十五位。别开十信。所谓纵有行布。亦法界圆摄也。圆师依璎珞。判十信。为初住开出。可谓固矣)。

　　(○［李长者云］贤首品中。从凡夫位。以信为首。一切诸佛。从此信生。故法界乘中。以根本为信心。是随信心中。理智现前。以信因中。契诸佛果法。分毫不谬。方成信心。以定慧进修。经历十住十行十回向十地十一地。法界如本不动。佛智如旧。因果不迁。时劫不改。方成信也。进修之中。虽经十住十行十回向。还将十信之中。十个智果。以成十地之体。毕竟佛果。不离初信之法。十地之体。若无十信。能信自心初佛果者。十地亦不成故)。

　　(○［起信记云］十信一位。有三种心。谓入住终。入谓始离异心。入初住位。终谓信心成满。即第十信也。住心即中间八信。十信既尔余住行向等例然)。

　　([○@卍]文二。初蹑前总示)。

　　欲习初干。未与如来法流水接。

　　【疏】蹑前干慧义也。创干欲爱。果法未沾。即用此心。为信方便。标如来者。显是果法(［中川云］仁王于法忍位。修长养已。次起干慧。与此文同。而华严论于第七地。方入法流者。教观不同也。以单观真理。名曰干慧。止观双运。名入法流。十地论云。第七地菩萨。于一念中。奢摩他毗婆那。二行双修。入法流水)。

　　(○［引证］［璎珞云］三贤菩萨。入圣人位。但法性流中。心心寂灭。自然流入妙觉大海。解云。法流水者。即法性智流水中。任运至佛位。初水后水。一性水者。因佛果佛。一性佛故。于其中间。无初中后。不隔念故)。

　　(○［清凉云］七地菩萨。本愿力故。诸佛世尊。现在其前。与如来智。令其入法流门中。法流者。决彼无生止水。令起无功用行河。任运越佛智海。又法流者。即是行海)。

　　即以此心。中中流入。圆妙开敷。从真妙圆。重发真妙。

　　【疏】此下总示。即以下三句。标也。即用此干慧中智。合中道理。理智俱中。故名中中。又离一切二边相故。双照二谛。无不真实。又此中智。念念相继。而进上位。故云中中流入。言流入者。显无功用。任运而进也。以证中道。自然流入萨婆若海。此则更增一番智断功能。故云圆妙开敷。此即于干慧心。增明观智。以为方便。得入十信。下二句。释也。上句。释此心流入。下句。释圆妙开敷(［吴兴云］以观行心。缘中道理。相续无间。流入初信智者偈云。实心系实境。实缘次第生。实实迭相注。自然入实理)。

　　(△［海印云］此十信位。即在干慧观心中。以中道直观八识。渐渐研穷。故曰。即以此心中中流入。心精发化。则圆妙开敷。此乃自心开悟。如莲华开。真心忽现。大论云。性戒清净。犹如莲华开敷。发生自他善因果故)。

　　(△［中川云］前枯欲爱。但有其慧。今深入法流。回智入悲。则菩提生长。故曰开敷重发。圆觉云。如幻三摩提。如苗渐增长)。

　　(△［雪浪云］圆妙。即上文妙圆平等。如来密圆净妙也。从自心圆妙体上。重发真妙。则妙信常住［私谓］从真妙圆。重发真妙。正释圆妙开敷也。温陵云。圆妙开敷。犹余妄习。非真妙圆。必须重发。此中又多一层转折。会解亦刊之矣)。

　　([○@卍]二正开十心十)。

　　([?(○/○)]一信心)。

　　妙信常住。一切妄想。灭尽无余。中道纯真。名信心住。

　　【疏】以中道智。证法界一体三宝。于实德能深忍乐欲。冥合常住。清净妙心。名为妙信。此信即理。亦名常住。(［圆觉钞云］准大品中意。不信一切。名妙信也。妙信是能信之智。常住是所信之理)一切妄想灭无余者。即断所知。无明住地。一断遍断。始因迷觉成不觉。今既圆妙智发。翻不觉成觉。故云一切灭尽无余。(［吴兴云］涅槃明须陀洹所断见惑。如四十里水。其余在者。如一毛渧。今约此义。故云一切灭尽无余)中道纯真者。妙智决定。不偏不邪。是佛正因。不杂伪故。故云纯真。以不住法。即住其中。故名为住。经中多说地住二位。是发真处。今于干慧信位立之。表是证真。非是似解耳(［圆觉钞又云］亦可此妙信之心。但能常住。不退不失。即妄想灭尽)。

　　(△［熏闻云］谓从干慧。真妙圆心。重发此位真妙信心。心与理冥。故曰妙信常住)。

　　(△［中川云］此圆妙心。入流即住。名妙信常住。由此菩萨。已枯欲流。得干慧性。其心易住故)。

　　([?(○/○)]二念心)。

　　真信明了。一切圆通。荫处界三。不能为碍。如是乃至。过去未来。无数劫中。舍身受身。一切习气。皆现在前。是善男子。皆能忆念。得无遗失。名念心住。

　　【疏】蹑前信心也。妙信常住。不偏不邪。纯一真如。故云真信明了。一切圆通者。了三科无不是如也。无明妄想既亡。阴界自然解脱。故云不能为碍。妄想若存。阴界为碍。妄失烦恼。随此而生。今既妄灭阴消。过未如一。无远无近。所经未经。一念现前。此即过去宿命。未来天眼。明记不失。故名为念(［吴兴云］舍身受身即分段生死。一切习气。是思惑正使。以下明五不还天。所断欲惑。亦名习气故。又应通指二死为舍身。总目五住为习气)。

　　(△［雪浪云］一切妄想是现行。习气是种子。今言习气。即妄想先灭尽者。经文自明。勿依吴兴。指五住等)。

　　(△［海印云］初信圆成。七识不行。故舍身受身。欲爱习气。皆现在前。见惑已尽。思惑渐断。故能忆念不忘。名念心住)。

　　([?(○/○)]三精进心)。

　　妙圆纯真。(蹑上妙信纯真等)真精发化。无始习气。通一精明。唯以精明。进趣真净。名精进心。

　　【疏】圆妙净智。无二边之杂。无妄想之伪。故云纯真。现用自在。故云发化。乃能融通习气。唯一精真。(［吴兴云］化变也。变诸妄习。纯成真明。言其精也［直解云］此真实妙净之信心。发化无尽。故无始劫中。生死习气。化为一精明也)以真精智。修真净行。故名精进(［海印云］进断思惑。故曰妙圆纯真。由真精观智。消融爱习。变习成智。故曰通一精明。是则习消智明。唯以精明。进趣真净妙理。以尽闻不住。故名为精进心)。

　　([?(○/○)]四慧心)。

　　心精现前。(蹑上精明进趣)纯以智慧。名慧心住。

　　【疏】真精之心。明了显现。此现前心。纯是圆智。用名慧心。智之与慧。左右言耳(［温陵云］妄习既尽。心精现前。进趣云为。纯智无习矣)。

　　(△［海印云］从此智慧。二惑已除故)。

　　(△［如说云］前云纯是智慧。断惑之智。如夜向晓。此云纯以智慧。证真之智。如晓出日)。

　　(△［法数云］善入佛法。造心分别曰慧)。

　　([?(○/○)]五定心)。

　　执持智明。(蹑上纯以智慧)周遍湛寂。寂妙常凝。名定心住。

　　【疏】智照凝明。无动无乱。照而常寂。湛然不动。名曰定心(［温陵云］慧既纯明。须定以持之)。

　　(△［补遗云］前言智慧。此言智明。智受觉明。湛而不流。故曰寂湛。妙而无作。故言寂妙。此定相也。故曰常凝)。

　　(△［如说云］前因定生慧。是逆流之定。如器澄浊水。此先慧后定。是常光之慧。如灯贮密室)。

　　([?(○/○)]六不退心)。

　　定光发明。(蹑上智明寂湛)明性深入。唯进无退。名不退心。

　　【疏】寂定慧光。互相明发。于理于行。唯深唯进。故云不退(［温陵云］以定持慧至于寂湛。故性光发明。于道深入)。

　　(△［如说云］定慧双运。如车两轮。三信精进。如马见鞭。此位不退。如车得路)。

　　(△［海印云］一向判位。当七信为不退。断见思惑。得六根清净。今于三信。已断见思。六根圆通。而六信得不退者。彼约先断见思。以及尘沙。后及无明。今经发觉初心。三渐次中。即以中道。经破根本无明。任运粗垢先落。如澄浊水。沙土自沉。清水现前。单约中道观智。故迥别也)。

　　(○［引证］［李长者云］此经发十信心。俱以法界不思乘。一切智乘。而发其心。但无所依。发菩提心。入此信者。皆无有退。正信自己身心。总是法界佛全身全心。一切境界。总是法界一真法身体用。理智。住在何所。退至何处。自了身心。本无依住本无所得。了如斯法。而生信解。即无退转。有所依法而发心者。放却所得所依着处。即有退转。起信云。证发心者。多住退位。以有所得可证故)。

　　([?(○/○)]七护法心)。

　　心进安然。(蹑上唯进无退)保持不失。十方如来。气分交接。名护法心。

　　【疏】寂照增进。不动不退。故曰安然。保任护持。令此与佛。冥然通合。故云交接。由保持故。名为护法(［海印云］前位不退尚有进趣猛利之相。至此进趣功纯。定慧两全。故曰心进安然。保持不失。见思缘影已尽。仗中道观。分破无明。法身渐显。故曰。十方如来。气分交接)。

　　(△［如说云］干慧未与法流水接。初信中中流入。安然坐进。始接法流。如江水海潮两相交接之候也)。

　　(△［熏闻云］圆位至此。断三界思尽。即六根清净之正位。配璎珞属七住。对大品当佛地。约婆沙齐三十四心。智者云。三藏佛位。同除四住。此处为齐。若伏无明。三藏即劣。是发真断惑之大节。故特标云。十方如来气分相接。按此台家判位之文。近师多不承用)。

　　([?(○/○)]八回向心)。

　　觉明保持。(蹑上保持不失)能以妙力。回佛慈光。向佛安住。犹如双镜。光明相对。其中妙影。重重相入。名回向心。

　　【疏】由前寂照。互相显发。保持无退。妙用强胜。能感果德。因心中现。故云回佛慈光。此寂照因。决能感果。无有乖失。故云向佛安住。果中现因相。因中现果相。因果不二。互现互入。故云。妙影重重相入名回向心(［吴兴云］觉明保持。即护法心也。上气分交接。则自他心佛。相应相冥。今回前觉照。住佛光中。所谓回因向果也。己智佛光。相照相对。故曰犹如双镜等。又约十方如来对照亦然)。

　　(△［法数云］以护法之心。微妙之力。感佛光来照。又复回光以向于佛。如双镜之㸦照也)。

　　(△［雪浪云］能以妙力。回佛慈光。向自己佛安住。自己与佛犹如双镜。光光相对。佛与自己。彼此相涉)。

　　([?(○/○)]九戒心)。

　　心光密回。(蹑上回佛慈光)获佛常凝。无上妙净。安住无为。得无遗失。名戒心住。

　　【疏】即寂之照。故曰心光。即照之寂。名佛常凝。此圆定慧。离二边染。断性亦无。故曰无上妙净。二边不动。即无为作。故云安住无为也。得无遗失。戒圆明也。此则定道圆融。离妄想染。故云戒心(［吴兴云］回向既成。同佛常寂。常寂之体。即是无上妙净明心。正防无明微细之患。故佛戒名)。

　　(△［温陵云］由回佛心光。而得之于我。故曰获佛常凝)。

　　(△［融室云］佛之慈光。即心光也)。

　　(△［法数云］心回向佛。则于净戒。安住不失)。

　　(△［海印云］以凭观之力。一念失照。即堕无明。故名戒心住)。

　　(△［定林云］前言以妙力回。此言心光密回。前言妙影相入。此言获佛妙净。所谓密回者。机括独运。非粗浮所见。经言因戒生定。因定发慧。今慧心在定心前。戒心在定心后。此所谓定。非发慧定。乃趣过慧境。周遍寂湛。寂妙常凝者也。此所谓戒。非生定戒。乃获佛常凝。无上妙净。无为性戒者也)。

　　([?(○/○)]十愿心)。

　　住戒自在。(蹑上安住无为)能游十方。所去随愿。名愿心住。

　　【疏】戒根圆净。过累不拘。故云自在。以此为足。游履十方。妙用现前。随欲利益。故名愿心(［法数云］心住净戒而得自在。故能遍游十方。化导众生。随愿满足)。

　　(△［吴兴云］准天台圆教。未断无明。生同居者。名为愿生。又说十信出假。利益众生。正符此文也)。

　　(△［智论三十云］佛菩萨有如意疾速神通。如金翅鸟子。始从㲉出。从一须弥。至一须弥。诸佛菩萨。亦复如是。以无生忍力故。破诸烦恼无明㲉。即时一念中。作无量力。遍至十方)。

　　(○［合释］［宗镜云］此十信心。难发。难信。难入。闻者皆云。我是凡夫。何由可得是佛。设少分信者。即责神通道力。是故当知。且须如是正信。方始以正信正见。法行加行。如法进修。分分无明薄。解脱智慧明。依自力浅深。渐得神通妙用。随自己得。信犹未得。何学神通)。

　　(○［温陵云］修行之初。必枯绝欲爱。使心性虚明。然后能入法流。开妙圆性。真性明圆。细习乃现。遂发行治之。使纯智无习。又持之以定。使习湛发光。深入于道。护持不失。斯能回佛慈光。护佛净戒。而涉尘不染。所去随愿。此十信之序也。圣位以十信为初因。以十住十行十愿十地为渐次。而终于等妙。皆相蹑而说。欲令行人从信趣入。住佛智地。而依智起行。济行以愿由。是超贤入圣。跻于等妙。此修证之序也)。

　　(○［海印云］信位虽列十名。实是观行成就。圆成一心。以中道纯真故。非相似比。向后三贤位只依此一心。研穷三观。次第而入。故为差别因也)。

　　(○上来信位竟)。

　　([○@●]三十住位)。

　　(○［合释］天台云。二明十住位者。以从相似十信。能入十位真中智也。初住成就十德。应是十信中十法。转似为真。一住具十。细意寻之。对当相应。何者。十信百法。为一切法本。岂不得此释耶。初住既尔。三观现前。断法界无量品无明。一往大分。略为十品智断。即是十住。故仁王云。入理般若名为住。即是十番进修无漏。同见中道佛性第一义理。以不住法。从浅至深。住佛三德。及一切佛法。故名十住位。约分别义者。伏顺二忍。未是真因。无生一忍。未是真果。从十住去名真因。妙觉名真果。顺忍中。断除见思。如水上油。虚妄易吹。无明是同体之惑。如水内乳。唯登住已去。菩萨鹅王。能唼无明乳。清法性水。从此已去。乃判真因)。

　　(○［华严十住品云］法慧菩萨言。菩萨住处广大。与法界虚空等。菩萨住三世诸佛家。疏云。今此住位。名住处者。若从增胜。则以深般若。住于真如。即复由此而为行愿之所住处。经云。住三世诸佛家。准论名不怯弱处。谓菩萨所住。即佛所住。故名佛家。进住佛家。是不怯弱。经谓向言住处。何所住耶。谓住佛家。即是大菩提心。诸佛住此。生菩萨故。真如悲愿。究竟唯佛。方能住故。然住有二义。一约能所合释。故言慧依于理。则理是所住。慧是能住。二约唯慧释。信未终极。慧未安住。得入正位。位不动摇。故云得位不退。然位不退复有二义。一约三乘。至第七住。位方不退。二约终教。入初住位。即云不退。异轻毛故。今依后义。则通十住。位皆不退。从初受名)。

　　(○［李长者曰］华严十方诸佛。根本智法。及差别智。大慈大悲。法出情尘。教深难信。要待入证十住之位。生在佛家。为佛真子。方是流通。如起信中。十住菩萨。少分见性。以誓愿力。能八相成佛。虽未圆满。为如来真子。生佛家故。不同余教。假真如假智等。待于初地。方生佛家。明见性力。真胜余宗。少分如是。何况全得乎。十住者。生诸佛大智慧中。住入此位。永不退还。故名为住。此十住。入真见道初心。与后十行十回向十地十一地。为正觉之果。如人百岁。以初生为长故。人生十子。初生为长)。

　　(○［十地疏云］藏中大十住经。以古译十地为十住。十住毗婆沙云。十皆住处。名之为地。仁王兼明云。入理般若名为住。住生功德称为地。故知十住即十地摄。如发心住。即欢喜地摄。对凡夫无修证故。称之为贤。又璎珞云。空理智心。习故佛法。一切功德。不自造心。生一切功德故。不名为地。但名为住。释曰。学他非自有。故名住不名地。大钞云。圆教十住。似十地故)。

　　([○@卍]文十)。

　　([?(○/○)]一发心住)。

　　阿难。是善男子。以真方便。发此十心。(蹑上十信心)心精发晖。十用涉入。(十用即十信心之用)圆成一心。名发心住。

　　【疏】圆融妙慧。名真方便。由此妙慧。发前十信。以此十心。本是一性。所具功德。由妙慧发。令一一心皆具十心。十用无碍。一多相即。唯是一心。心即秘藏。今于此藏。开发显现。以不住法。即住其中。名发心住(［吴兴云］真方便者。谓真家之方便。又真即方便。皆以中道心修。故十用涉入。圆成一心)。

　　(△［王舜鼎曰］此名十信。亦名十发心。圆成一信。方谓之真发心)。

　　(△［海印云］华严每位。约观行。有入住出三相。总蹑前位以为胜进。此文云。以真方便发此十心。是则以三渐次。干慧地。为真方便。为入。发此十种信心。为住。至十信满心。寂照双流。圆成一心。为出。是以十信观行。胜进功圆。总成初住一位也。由本觉显本觉。发本明耀。故曰心精发晖。以此心初显。名发心住)。

　　(○［引证］［十住疏云］璎珞云。是上进分善根人。始从具缚凡夫。值佛菩萨教法之中。起一念信。便发菩提心。若一劫二劫。一恒二恒佛所。行十信心。信三宝常住。八万四千般若波罗蜜。修一切行。一切法门。乃至始入空界。住空性位。故名为住。依仁王起信。即十千劫来。修信行满。入位不退。创起大心。发心即住。名发心住。即信成就发心也［璎珞云］未上住前。有十顺名字菩萨。常行十心。所谓信心。乃至愿心。佛子修行是心。若经一劫二劫三劫。乃得入初住位中。住是位中。增修百法明门。所谓十信心。心心有十。故修行百法明门。常发无量有行无行大愿。得入习种性中)。

　　(○［李长者曰］发心有二种。一修信解发心。但修十信解故。二信满发心。十住位初。名初发心住故。此中入初发心住者。住一切诸佛智慧大悲海境界中。住即五位通修。以初住及十地。不离一佛智慧境界故。但明生熟惯习胜劣。安立住地之名。于初发心住中。以自在决定解力。信眼清明。智光照耀。普观境界。离一切障。契会悟入十住初心。以随位进修中。安立五十佛果。次第方便法门。如是万行。但为长初生佛家之智慧大悲。令惯习自在故。时亦不改。法亦不异。智亦不迁。犹如竹苇。依旧而成。初生与终。无有粗细。亦如小儿。长初生而为大。无异大也。佛果在于初发心。直以十行十向十地十一地。为长养道之方便故)。

　　(○［宗镜云］台教云。若人圆闻妙理。起圆信解。信一念中具十法界。欲依此心而修圆行。是名圆教初随喜品。从此具修十法。得入圆教初发心住。分真即中。初阿后茶发心毕竟二不别。以行位念。三不退故。台教接人。止住于此。尔后十行十向。十地二觉。所有智断升进。任运无功。念念圆满无上菩提)。

　　([?(○/○)]二治地住)。

　　心中发明。(蹑上心精发晖)如净琉璃。内现精金。以前妙心。履以成地。名治(平)地住。

　　【疏】琉璃。空也。精金。中也。现即假也。净宝精金。互相映现。无碍融通。不一不异。以此妙心而为所依。然后出生无量德用。故名治地。

　　(△［长沙岑和尚曰］如净琉璃中。内现真金体。以净琉璃为法界体。以真金体为无漏智。体能生智。智能达体故)。

　　(△［吴兴云］能证心如琉璃。故显性如精金。治。理也。依前心地。以观治之。以前妙心。智也。智以照理。如履地然)。

　　(△［温陵云］履是妙心。以为真基。如将筑室。必先治地)。

　　(△［海印云］以前微妙观智。游履此心。净治无明。履以成地。谓到此有归着处)。

　　(○［引证］［璎珞云］治地住者。常修空心净。八万四千法门。清净洁白故［疏云］谓练治心地。使悲智增明。名治地住)。

　　([?(○/○)]三修行住)。

　　心地涉知。(蹑上妙心履地)俱得明了。游履十方。得无留碍。名修行住。

　　【疏】法界心地。即前一心。妙行能涉。妙智能知。(［温陵云］由内外精蓥。治成心地。所涉所知。俱得明了)理智行三。自在圆融。不以二边之所住着。名无留碍。此真修行。名修行住(［法数云］发心住地。二住之智。俱已明了。普遍修行。皆无碍故)。

　　(△［海印云］由前治地。以智照理。理随智现。故曰心地涉知。境智历然。故曰俱得明了。智照既明。理境亦大。尽十方际。成一真界。故曰游履十方。理智冥符。不落空有。空不能留。有不能碍。故曰得无留碍。心心无间。名修行住)。

　　(○［十住疏云］三巧观空有。增修正行故（十皆璎珞）)。

　　([?(○/○)]四生贵住)。

　　行与佛同。(蹑修行住)受佛气力。如中阴身。自求父母。阴信冥通。入如来种。名生贵住。

　　【疏】智行微妙。冥通果德。故云行与佛同。自然合佛慈种。名受佛气分。(［孤山云］分真智与究竟智等。名行与佛同。分证理与究竟理等。名受佛气分)如中阴身。自求父母者。以佛权实二智。为父母故。净名云。智度菩萨母。方便以为父。既分入果智。密合果德。故云冥通。入如来种(任运相合。名自求父母。密齐果德。如阴信冥通［海印云］初以智熏真如。真如渐显。亦返熏智。智得所如。曰受佛气分。以本觉种子。今被观智。新熏发生。名生贵住。般若尊重。特以贵名。以智摄理。故如入胎)。

　　(△［温陵云］将生佛家。为法王子。故名生贵)。

　　(○［十住疏］四生佛法家。种性尊贵故)。

　　(○［李长者云］如经所说。以信心为胎。至十住位。名初生佛家。今以东方为金色世界者。明金。正月胞。二月胎。三月成形。四月生于辛。五月养于午。六月冠带于未。七月相。八月王。明金胎二月。表十信为圣胎故)。

　　([?(○/○)]五方便具足住)。

　　既游道胎。亲奉觉胤。如胎已成。人相不缺。名方便具足住。

　　【疏】以自行化他。一切种智。具足成就。名人相不缺(［海印云］以始觉观照。含育本觉。故曰亲奉觉胤。观行成就。故曰如胎已成。方便。即观智也。谓非观智。本觉不显。乃由方具而具足者)。

　　(△［讲录云］悲智具足。乃是如来人相)。

　　(○［十住疏］五带真随俗。无量善巧。化无住故)。

　　([?(○/○)]六正心住)。

　　容貌如佛。心相亦同。名正心住。

　　【疏】一切种智。自利利他。相用显现。名为容貌。无缘慈悲。名之为心。故观经云。佛心者。大慈悲是。此菩萨分得其用。名之为同(［温陵云］容貌外同。心相内异。非正心也)。

　　(△［如说云］心相。喻佛心不动之相也。华严明此菩萨。有十种心定不动。即此经正心也)。

　　(△［净名经云］如自观身实相。观佛亦然。肇曰。实相之相。即如来相。故经云。见实相法。为见佛也)。

　　([?(○/○)]七不退住)。

　　身心合成。(蹑上容貌心相)日益增长。名不退住。

　　【疏】一切种智。慈悲相用。和合成就。任运增长。无有退屈。名为不退(［融室云］道胎中。佛身佛心。二种合成。渐渐增长。故曰不退)。

　　(△［海印云］理智冥合。理随智增。故云不退)。

　　(○［华严六住文云］欲令其心。转复增进。得不退转。无生法忍。疏曰。此如顺忍。欲进后位不退忍故。十地配五忍。四五六地。配于顺忍。七八九地。配无生忍。无生忍者。即不退忍。此七住得无生忍之明文也)。

　　([?(○/○)]八童真住)。

　　十身灵相。一时具足。名童真住。

　　【疏】十身灵相。十身卢舍那也。谓声闻及缘觉。菩萨如来身。法智空业报。众生及国土。又如来身。自具十种。谓菩提愿化力庄严。威势意生福法智。此十妙应。如随色珠。显现自在。即不思议种智之妙用。智体本具。随障尽处而得显现。既以权实二智。大悲熏修。功用顿显。虽未全如于佛分得此相。(资中文问)即一身现无量身也。华严云。虽未具足一切智。已获如来自在力(［熏闻云］卢舍那。宝梁经翻为净满。诸患都尽。故称净。众德悉圆。故云满。今以童真无染。与十身舍那。净满相似故)。

　　(△［讲录云］淮华严八地。方现十身。彼经云。十身相作。此言具足者。以分具故。皆圆位也。勿依岳师此圆彼别之说)。

　　(○［引证］［智论云］或有菩萨作愿世世童男。出家行道。不受世间爱欲。是名鸠罗伽地。又如王子名鸠摩罗伽。佛为法王。菩萨入法王位。乃至十地故。悉名王子。皆任为佛。如文殊尸利。十力四无所畏等。悉具佛事故。住鸠摩伽地。广度众生故。又如童子。过四岁已上。未满二十。名为鸠摩罗伽地。若菩萨初生菩萨家者。如婴儿得无生法忍。乃至十住地。名鸠摩罗伽地。应法师云。鸠摩。正言究摩罗浮多。究磨罗。旧名童子。浮多。旧译云真。言童真地也。表初入佛法故。亦显非童行不能入故。或云实。亦是一义今应为相。言童相也。经顺俗名。以童标八地已上菩萨。或云法王子者。别号也)。

　　([?(○/○)]九法王子住)。

　　形成出胎。亲为佛子。名法王子住。

　　【疏】十身具足。故曰形成。出因显果。故云出胎。堪任继嗣。绍隆佛法。名法王子(［孤山云］出胎。喻破第九住无明。又从理起用。亦如出胎)。

　　(△［温陵云］自发心至生贵。名入圣胎。自方便至童真。名长养圣胎。长养功终。名出圣胎)。

　　(○［十住疏云］九从法王教生解。当任佛法故。经文胜进十法。法王处善巧。乃至法王赞叹。皆言法王者。既言王子。仿佛之仪。合于法度。如世王之于父王)。

　　(○［智论二十九］有二种菩萨家。有退转家。有不退转家。名字家。实家。净家。杂家。有信坚固家。不坚固家。为不退转家。乃至信坚固家。故言欲生菩萨家)。

　　(○［妙严疏云］佛子者。一外子。谓诸凡夫。未能绍隆佛家事故。二庶子。谓诸二乘。不从如来大法生故。三真子。谓大菩萨。从大法喜正所生故。即九地已下。三种佛子)。

　　([?(○/○)]十灌顶住)。

　　表以成人。如国大王。以诸国事。分委太子。彼刹利王。世子长成。陈列灌顶。名灌顶住。

　　【疏】行愿内充。慈悲外发。德相渐成。化物功着。故云表以成人。于十方界。次补佛处。堪任付嘱。传法利生。故如国王委政太子。陈列灌顶也(问。准华严经。初住菩萨。即能成佛。教化众生。何故至第十住。方名陈列灌顶。表成佛耶。答。圆融之教。二经颇同。以行布不碍圆融故。华严初住。便能成佛。圆融不碍行布故。今经十住。方列灌顶。故彼经云。菩萨住处广大。与虚空等。又云。初发心时。便成正觉。了达诸法真实之相。所有闻法。不由他悟。具修十种智力。究竟离虚妄。无染如虚空。清净妙法身。湛然应一切。亦同大品云。从初发心时。即坐道场。转法轮。度众生。当知此菩萨为如佛。今经云。十用涉入。圆成一心。又云。十身灵相。一时具足。此上皆明一位具诸位。即行布不碍圆融也。又华严明第十地菩萨。方论受职。此经第十住。明陈列灌顶。即圆融不碍行布也。圆融即横论。行布即竖说。二无障碍。二经颇同。故无疑也。言陈列灌顶者。华严云。转轮圣王所生太子。母是正后。身相具足。坐白象宝。妙金之座。张大网缦。奏诸音乐。取四大海水。置金瓶内。王执此瓶。灌太子顶。是时即名受王职位。菩萨受职。亦复如是。诸佛智水。灌其顶故。名为受大智职菩萨。彼明第十地。方是受职。今此十住。既名灌顶。故说受职。彼约究竟。此约分得。又无生忍中。一位具诸位。故得㸦说)。

　　(△［无尽云］华严初住。即佛住也。十地灌顶。以转轮王太子。受王职位。此经第四住。行方同佛。比国王灌太子顶。分委国事。浅深之序可见［私谓］无尽之说是也。转轮王之太子。受王灌顶。是时即名受王职位。亦得名为转轮圣王。经云。如国大王。以诸国事。分委太子。指转轮王太子受职之事也。若十住菩萨之取喻则不然。曰彼刹利王。则刹利粟散而已。非转轮圣王也。曰世子长成。则诸王之世子而已。非转轮王所生太子也。曰陈列灌列而已。则亦未有象宝妙金。网缦幢幡种种庄严也。以陈列灌顶表其成人。则亦未即受王职位。堕在灌顶刹王数也。此亦地住二位之行布。条然可见者也)。

　　(○［十住疏云］十从上九住观空。得无生心。最为上故。诸佛智水。灌心顶故)。

　　(○［温陵云］夫发心必治地。治地乃修行。修行然后生如来家。而具觉相。同佛心。长道体。圆十身。为佛子。任佛事。此十住始终之序也)。

　　(○上来十住位竟)。

　　([○@●]四十行位)。

　　(○［合释］［天台云］即是从十住后。实相真明。不可思议。更十番智断。破十品无明。一行一切行。念念进趣。流入平等法界海。诸波罗蜜。任运生长。自行化他功德。与虚空等。故名十行位)。

　　(○［十行疏云］释名者。随缘顺理。造修名行。数越尘沙。寄圆辨十。仁王名为十止。故三学中。定心增故。梵网名为十长养。长道五根故。本业经总明从住入行。云从灌顶。进入五阴法界空。亦行八万四千波罗蜜。故名十行)。

　　(○［李长者曰］世间以禾稼为资粮。长养有为之身。佛法以十波罗蜜行。为资粮。长养法身。十信十住。总为见道之位。十回向十地。总为加行。总为资粮。如此十行。与佛果资粮。犹如黄瓜。果华同出。华果相资。以无功而为自在也。第四会夜摩天宫说十行者。为明从须弥山顶。至相尽处。证佛智身。至夜摩天下。依法空本智。起普贤万行。以处表法。令易解故)。

　　(○［宗镜云］如圆教圆修。至十行中。第二行。便与别教妙觉位齐。若登三行。所有智断。别人不识其名。况知其法。别教但知十行第二行中。只断十二品无明。为己家之极果。不知是他家之下因)。

　　([○@卍]文十)。

　　([?(○/○)]一欢喜行)。

　　阿难。是善男子。成佛子已。具足无量如来妙德。十方随顺名欢喜行。

　　【疏】初二句结前。具足下正明。此有二义。故欢喜。一具足无量佛德故。如观音云。我又获是圆通修证。无上道故。又能善获四不思议。无作妙德。既云不思议。即是无量佛德也。此之妙德。先未曾获。今日具足。故云欢喜。二众生受化故欢喜。十方者。现十界身。利众生也。随顺有二。一众生趣向不等。根行有异。菩萨随顺。以形以说。此明能化随顺也。二菩萨现种种化。众生随顺。一一受化。咸皆得益。此明所化随顺也。能所既皆随顺。机应俱生欢喜。故以名焉(［海印云］如来藏性。具有恒沙称性功德。无明既灭。性德用显。故云具足。不住果觉。故十方随顺。理满心足。自他利备。机应俱喜。名欢喜行。此蹑十住满心。融成一片生大法乐也)。

　　(△［私谓］华严标此菩萨为大施主。疏约三施说。施悦自他。故名欢喜。亦与此经随顺欢喜相应。然正不须配属彼经。判此行为施度也。余行仿此)。

　　([?(○/○)]二饶益行)。

　　善能利益一切众生。名饶益行。

　　【疏】如上随顺众生。即是善能利益。始能欢喜生善。终能破恶入理。故名饶益(［温陵云］善推妙德。益以利人。名饶益行)。

　　(△［私谓］十行疏云。三聚净戒。亦益自他故名饶益。摄论云。若人住前二种净戒。则能引摄利众生戒。成熟有情。此言饶益。即饶益有情戒。与华严戒度相应。今师必欲逐文配合。匣盖差殊。非圆融行布之义也。清凉谓北京李长者。以十向配于十度。欲显多涂。不碍行布。多分相似。故非正义。长水不取分配。意亦如是)。

　　([?(○/○)]三无瞋恨行)。

　　自觉觉他。得无违拒。名无瞋恨行。

　　【疏】自觉。故无明不能拒智。觉他。故有情不能违化。障不能拒。物不能违。二利既兼。故无瞋恨(［海印云］以观众生。随顺觉性。永无违拒。名无嗔恨)。

　　(○华严名无违逆行。晋云无恚恨。经云。此菩萨常行忍法。为众生说法。令断贪嗔痴等恶。令安住忍辱慈和。菩萨成就忍法。假使百千亿那由他阿僧祇众生。一一众生。化作百千亿那由他阿僧祇口。一一口。出百千亿那由他阿僧祇语。毁辱菩萨。又此众生。一一各有百千亿那由他阿僧祇手。一一手。各执百千亿那由他阿僧祇器。逼害菩萨。如是经于阿僧祇劫。曾无休息。菩萨受此极大楚毒。身毛皆竖。命将欲断。作是念言。我因是苦。心若动乱。则自不调伏。自不守护。云何令得他心清净。我从无始劫。住于生死。受诸苦恼。如是思惟。重自勤厉。令心清净。而得欢喜。自能安住于佛法中。亦令众生。同得此法。今按此经无嗔恨行。即全与华严忍度相应也)。

　　([?(○/○)]四无尽行)。

　　种类出生。穷未来际。三世平等。十方通达。名无尽行。

　　【疏】随机随感。现种类身。尽未来际。化复作化。三世下。释所以也。以知三世空寂。故得穷未来际。以达十方无碍。故能现种类身。若时若处。现化不绝。故云无尽(［融室云］受化众生。皆菩萨种类。大愿无尽。种类出生。穷未来际。亦复无尽。古今一念。则三世平等。中外一如。则十方通达)。

　　(△［孤山云］穷未来际。益物无尽。竖［偏］三世。横周十方)。

　　(○华严第四。名无屈挠行。晋经云无尽。本业云。常住功德。现化众生。故名无尽)。

　　([?(○/○)]五离痴乱行)。

　　一切合同。种种法门。得无差误。名离痴乱行。

　　【疏】现种类身。即普现色身三昧。说无量法。不离四种辩才。若身若说。皆是智用。咸归于理。华严云。此菩萨于一念顷。得无数三昧。(经云。菩萨于一念中。得无数百千三昧。闻如是声。心不惑乱。令其三昧。渐更增广)了知此之三昧。同一体性。乃至得一切法。真实智慧。(善入一切诸禅定门。知诸三昧。同一体性。了一切法。无有边际。得一切法。真实智慧)故能合种种法门。得无差误。由无差误。故离痴乱(［孤山云］妙智了觉尘沙法门。异名别说。同归一理。故离痴乱)。

　　(△［雪浪云］不了种种法门。名痴乱行)。

　　(△［海印云］佛界众生界。一界无二界。故一切合同。鉴机说法。故无差误。不着法相。名离痴乱)。

　　(○［本业云］命终之时。无明鬼不乱。不浊正念。故无痴乱。经云。于世间中。死此生彼。心无痴乱。入胎出胎。心无痴乱。乃至发菩提心。事善知识。勤修佛法。觉知魔事。离诸魔业。于不可说劫修菩萨行。共八句。皆有心无痴乱四字)。

　　([?(○/○)]六善现行)。

　　则于同中。显现群异。一一异相。各各见同。名善现行。

　　【疏】一中现无量。故云于同现异。无量中现一。故云异相见同。身说皆然也。以知一切法。同一法性。能作种种异说。而不失一性一相之旨。维摩云。能善分别一切法。于第一义而不动。故名善现(［孤山云］同中现异。达理即事故。异相见同。达事即理故)。

　　(△［温陵云］由无痴乱故。能于种种法门。互现随应。圆融自在。所谓善现也)。

　　(○［十行疏云］慧能显三谛之理。般若现前。故名善现)。

　　([?(○/○)]七无著行)。

　　如是乃至。十方虚空。满足微尘。一一尘中。现十方界。现尘现界。不相留碍。名无著行。

　　【疏】着谓住着。即留碍也。一尘现十方。是现界。不坏一尘相。是现尘。(［吴兴云］界全是尘名现尘。尘容界相名现相)世界微尘。各不相妨。此即大小自在。由此菩萨住不思议解脱。故得此用(［融室云］十方虚空。遍现微尘。一尘不遗。名为满足。诸尘各各。现十方界。尘界互现。如帝网珠。有何留碍。而成住着)。

　　(△［温陵云］此由善现。充扩圆融也)。

　　(○［十行疏云］七不滞事理。故名无著。彼云。于我无我。乃至一切法空故。此即涉有不迷于空。谓于我而无有我也。若于我无我皆不著者。则双不滞也。以有不舍不受方便智故。经云。此菩萨。以无著心。于念念中。能入阿僧祇世界。于诸世界。心无所著。又于毛端。遍现世界。于一毛端处。尽不可说不可说劫。教化众生。如一毛端处。一一毛端。皆亦如是。乃至不于一弹指顷。执著于我。生我我所想)。

　　([?(○/○)]八尊重行)。

　　种种现前。咸是第一。波罗蜜多。名尊重行。

　　【疏】现尘现界。现身现说。不相留碍。故云种种现前。皆从圆融三德。般若之所发现。故云第一。此之妙行。超过一切诸法门故。名为尊重(［标指］咸是第一者。俱成佛行。从三德发现绝待。名尊重也)。

　　(△［吴兴云］大品言智慧轻薄。般若尊重。故以名焉)。

　　(△［法数云］谓无著行中。现尘现界。皆般若观照之力。至尊至重)。

　　(○华严名难得行)。

　　([?(○/○)]九善法行)。

　　如是圆融。能成十方诸佛轨则。名善法行。

　　【疏】如上所现无碍妙用。故曰圆融。一一皆能合佛如来。利生轨则。故名善法(［法数云］谓于妙观慧中。种种明现。以显圆融之德。十方诸佛。莫不依此圆融。证入法界。以是成道利生。而为轨则也)。

　　(○［十行疏云］九善巧说法。名善法行。璎珞云。说法授人。动成物则故。同于九地法师位故。经云。菩萨安住此行。为一切众生。作清凉法池。能尽一切佛法源故。疏云。以清凉法池。即是行体故)。

　　([?(○/○)]十真实行)。

　　一一皆是。清净无漏。一真无为。性本然故。名真实行。

　　【疏】依真起用。用不离体。体即真如。无漏清净。一真法界。此法界体。本具如是无方妙用。故云本然。以即体故。名为真实。(［吴兴云］上善法行。全性起修。故成轨则。此真实行。全修是性。故皆无为)。

　　(○［十住疏云］十言行不虚。故名真实。又称二谛故。故璎珞云。二谛非如。非相非非相。故名为真实)此之十行。皆是证真菩萨。自利利他。无碍自在。圆融妙行。一一皆破。微细无明。显佛智德。渐渐圆满。有此十番智断功用。念念与萨婆若相应。华严云。此菩萨行。与法界虚空等。以用诸佛不思议妙行故。故此十行。圆融无碍。即一论十。十不离一。故此最后。即云。一一皆是清净真如。性本然故(［温陵云］如是十行。乃至后位。不离前法。而皆相蹑别说者。一使行人。随位增进。开扩性灵。净治惑障。而成熟佛果也)。

　　(○上来十行位竟)。

　　([○@●]第五十回向位)。

　　(○［合释］［十回向疏云］回者。转也。向者。趣也。转自万行。回向三处。谓众生。菩提。及以实际。上二皆随相。实际即离相。回向不同。有其十种。谓回自向他等十。通论一一中。皆有三种回向。谓以善根回向众生菩提实际。此三各有二义。故成回向。一以菩萨善根。必由众生而成。是众生之分故。由余二成。余二流故。菩提分故。称实际故。法尔向彼。凡是菩萨必为度生。不尔。同二乘故。必求无上菩提。是家法故。不尔。同凡小故。必证实际。皆无明故。照二空故)。

　　(○［天台云］十回向位者。即是十行之后。无功用道。不可思议真明。念念开发。一切法界愿行事理。自然和融。回入平等法界海。更证十番智断。破十番无明。故名回向也)。

　　(○［李长者曰］以十住初生诸佛智慧家。虽有第七方便波罗蜜。成大悲行。然为创始应真。出世心多。十行位中。以智眼慧眼法眼。观根利生。化令出俗。此十回向位中。明前二位。出俗心多。大悲行劣。以将十十住初心所得诸佛之智慧。十行之中。出世之行门。处俗利生。回真入俗。故名回向。大意以无作法身。无依住智。以十回向大愿调和。令得成就大慈悲利众生之行海。令使一切思量分别。便为智用。令使一切知见。总为禅门本来不动。令使理性本寂定门。起差别智身慧身变易身。令使一毛孔中。安立一切佛刹众生刹悉皆无碍。令使有为无为。一法界自在故。如是回向)。

　　(○［温陵云］十回向亦名十愿。前十住十行。出俗心多。大悲行劣。此须济以悲愿。处俗利生。回真向俗。回智向悲。使真俗圆融。智悲不二。是名回向。修进妙行至此备矣)。

　　([○@卍]文十)。

　　([?(○/○)]一救护众生离众生相回向)。

　　阿难。是善男子。满足神通。成佛事已。纯洁精真。远诸留患。(结前十行)当度众生。灭除度相。回无为心。向涅槃路。名救护一切众生离众生相回向。

　　【疏】依体起用。故云满足神通。自利利他。妙行无碍。故云成佛事已。佛以度生利他为事业故。纯洁精真。显智德也。远离留患。显断德也。此十番智断。皆是非证而证。非断而断。智本真故。惑本亡故。(［海印云］本觉出缠远离空有。入空不留。入有无患)当度下。正明也。约用就体。能所俱亡。众生相空。本涅槃故。能化缘生。本无性故。故云灭除度相。般若经中。亦同此说。亡缘之智。名无为心。无作妙理。名涅槃路。摄用归体。名为回向。涅槃。果也。路即理也。履以成地。到究竟故。名涅槃路。结名可知。问。十行位中。岂有度相耶。答。前即依体起用。且论神通化物。未言灭除度相。今此摄用归体。顺寂灭义。故除度相。约义虽异。为行则同。岂有证真大士。犹怀度生之相耶(［海印云］当度众生。回向众生也。灭除度相。以众生如故。本来平等。回向实际也。回无为心。向涅槃路。回向菩提也)。

　　(○［十向品疏云］一回向二字。皆是能回之愿。救护等名。皆是所回之行。故皆依主受名。二救护等名。皆回向之别相。回向二字。皆别相之通名。当名相望。救护等即回向。若㸦相拣。是救护之回向。非不坏之回向。则通依主。第一救护等者。大悲广济。名为救护一切众生。大智无著。故云离众生相。即是广大不颠倒心。回向是行。谓以善根回成救生离相之行。故名回向。从所向立名。故下文云。显此善根。普能饶益一切众生。明知救护非是所回。自以十度为所回向耳。又唯以离众生相为能回者。则回向中无随相也。将坠者护。已坠者救。救令脱苦。护令息恶。并以善根。愿能成此。又于初回向明十义者。一回自向他故。文云。若有善根。不欲饶益一切众生不名回向。二回少向多故。大智导悲。能善缘故。如声入角。少亦远闻。文云。善根虽少。普摄众生。以欢喜心。广大回向等)。

　　([?(○/○)]二不坏回向)。

　　坏其可坏。远离诸离。名不坏回向。

　　【疏】应当远离一切幻化虚妄境界。故云坏其可坏。(［海印云］可坏者。无明烦恼。杂染众生相也)。

　　(△［如说云］上经言。诸世间可作之法。谁为不坏)心如幻者。亦复远离。远离为幻。亦复远离。离远离幻。亦复远离。(圆觉文)故云远离诸离。得无所离。即合涅槃。(彼经又云。诸幻既离。觉心不动)故云不坏回向(［中川云］以生死涅槃为回向义。可坏者。生死之境。诸离者。涅槃之心。俱舍。涅槃名离［什注净名曰］心识灭尽。名为远离。肇曰。小离离世愦闷。大离离身心尽)。

　　(○［十向疏云］于三宝等。得不坏信。以此善根。用将回向)。

　　([?(○/○)]三等一切佛回向)。

　　本觉湛然。觉齐佛觉。名等一切佛回向。

　　【疏】本性觉体。未尝起灭。故云湛然。此湛觉体。三世诸佛。无二圆满。故云觉齐佛觉。此则得平等觉。与诸佛同。故云等一切佛(［标指］寂而常照。与三世佛无异)。

　　(△［温陵云］无坏不坏。无离不离。湛然齐佛。名等一切佛)。

　　(△［中川云］即本始二觉为回向义湛然。本觉也。齐佛觉者。即等觉故)。

　　(○［十向疏］三学三世佛所作回向。名等诸佛。下文云。如过去佛所行一切善根。我亦如是。即从所等立名。即等一切佛之所回向。以深入法性。行普门善。而为其体)。

　　([?(○/○)]四至一切处回向)。

　　精真发明。地如佛地。名至一切处回向。

　　【疏】精真发明。智显也。地如佛地。理现也。智冥理体。无二无别。智遍理遍。名至一切处(［吴兴云］上觉言智。此地言理。因果体同。故言等至)。

　　(△［温陵云］觉湛。故精真发明。地如佛地。前觉等一切。则真如体遍也。此地至一切。则真如界遍也)。

　　(△［中川云］真如随遍为回向义。精真。即真如地。即所遍。佛地无所不遍。故真如随遍而至)。

　　(△［如说云］地即本觉境。地以因地心中。所含无边境界。全同诸佛果地故。一月普照一切水。故曰至一切处)。

　　(○［经云］此菩萨。修善根时。愿此善根功德之力。至一切处。譬如实际。无处不至。至一切物。至一切世间。至一切国土。至一切法。至一切虚空。至一切有为无为。愿此善根。亦复如是。遍至一切诸如来所。供养三世一切诸佛。乃至菩萨住此回向时。得至一切处身业。普能应现一切世间故。得至一切语业。于一世界中演说法故。得至一切处意业。受持一切佛所说法故。乃至得至一切处法界。于一毛孔中。普入一切世界故)。

　　([?(○/○)]五无尽功德藏回向)。

　　世界如来。互相涉入。得无挂碍。名无尽功德藏回向。

　　【疏】此菩萨得如来身。及国土身。互相涉入。无碍自在。此是如来藏心。诸功德法。受用无尽也(［无尽云］圆觉颂曰。恒沙诸佛入我身。我身遍入恒沙佛)。

　　(△［吴兴云］世界即理。如来即智)。

　　(△［融室云］至一切处。是世界。则约于如。等一切佛是如来。则约于觉。如来即一切处之如来。世界即一切佛之世界。世界如来。涉入无碍。曰如曰觉。功德无尽)。

　　(△［中川云］约依正回向。如来名正。世界为依。此即依中现正也)。

　　(○［十向疏］由缘无尽境行回向。故成无尽善根功德之行。得十无尽藏之果。从能回行及果受名。或无尽功德之藏。或即藏。通二释。以回向望行。回向为能藏。无尽功德是所藏。以因望果亦然。并相财释)。

　　([?(○/○)]六随顺平等善根回向)。

　　于同佛地。地中各各。生清净因。依因发挥。取涅槃道。名随顺平等善根回向。

　　【疏】同佛地。如来藏也。即前地如佛地。本来具足无漏性德。(［如说云］此藏中功德无尽。六度万行。万德庄严。皆其本有。故言各各)此德能为万行所依。故云清净因。于诸佛理地。起万行真因。依此真因。起趣果之行。发越挥散。周遍法界。以取究竟涅槃之道。故曰。依因发挥。取涅槃道。道即因也。此则万德为万行因。万行为涅槃因。合理之行。行从理起。故云随顺平等。能生妙果。名曰善根(［温陵云］于一切处。各起净因。取涅槃道。是为平等善根［无尽云］十方三世。诸佛果海。各各有清净因。佛地即佛果也。如卢舍那十身。婆伽婆六义。各依其因。发挥证取故)。

　　(△［海印云］既依正互入。圆融交涉。通为一真。草芥尘毛。皆是成佛真体。故云各各生清净因)。

　　(○［十向疏］经名随顺坚固一切善根回向。顺理修善。理事无违。入于平等。本分名入一切平等。善入即随顺。平等即坚固。若顺等理。则顺诸善根。故下文云。则为随顺佛性等。谓舍住着故。随顺施善。无异求故。随顺戒善。忍深理故。随顺忍善。离色相故。随顺进善。不驰散故。随顺定善。了无生故。随顺慧善。如是乃至一切由顺实际。任运顺于一切称性之善。如是离相回向自然随顺佛法等)。

　　([?(○/○)]七随顺等观一切众生回向)。

　　真根既成。十方众生。皆我本性。性圆成就。不失众生。名随顺等观一切众生回向。

　　【疏】初句。蹑前也。十方下正显。一切众生。皆我心性。心性无外。摄无不周。(［温陵云］平等善根。性真圆融。周遍法界。故十方众生。皆我本性)我之本性。既圆满成就。众生亦尔。故云不失。(我善既就。故能成就一切众生善根。无有遗失。无有高下。名随顺等观)此得同体大悲。是故然也(［真际曰］性圆成就。生佛体同。不失众生。唯识各别)。

　　(△［孤山云］十方众生。皆我本性。非有众生也。不失众生。非无众生也。非有非无。名为性圆成就)。

　　(△［海印云］法界众生。平等真如。故曰皆我本性。以成就自性。即是成就众生。还以自性。度自性众生。故曰不失众生)。

　　(○［十向疏］第七等随顺一切众生回向谓以善根等心顺益故。等即平等。通于能所。所顺众生。无相平等。能随顺心。智照平等。此从回向受名。等即随顺。故本业云。以观察善恶父母无二相。一合相故。名随顺观察一切众生回向)。

　　([?(○/○)]八真如相回向)。

　　即一切法。离一切相。唯即与离。二无所著。名真如相回向。

　　【疏】如故。即一切法。真故。离一切相。此真如体。亦不可得。故云二俱无著。亦即三谛。对文可见。(［孤山云］离。空也。即。假也。无著。中也)此菩萨。了一切法。即真法界。无相可离。名为如相(［温陵云］如故。即真故离。有即有离。是假真如。二无所著。乃真真如［中川云］真如随缘故即。随缘不变故离。此即性相为回向义)。

　　(○［十向疏］善根合如。以成回向。从所依得名。义通能所故。从所依得名者。但言真如。即是所依。善根一合如相。故通能所。即以法界印而为其性。此与前彼异者。第七明会事向理。故云平等。此明事尽理现。故行等同如。第九明从体起用。第十明用同体。同体而用。故无滥也)。

　　(○［李长者云］如上回向。皆以无性无著真如。为回向体。以真如遍世间出世间一切法。回向还遍世间出世间一切法。为以回向为方便。兴起无作真如中。大智大悲大陀罗尼门。大神通道力。令称真如无作大自在。作用恒寂故)。

　　([?(○/○)]九无缚解脱回向)。

　　真得所如。十方无碍。名无缚解脱回向。

　　【疏】初句。蹑前十方无碍者。既能即法离相。则不为心境诸法所系。故云无缚。以无缚故。自在无碍。故曰解脱。此解脱相。本性亦离。故皆无也(［海印云］依假真如。则有缚解脱。真得所如。则无不如。缚脱两亡矣)。

　　(△［中川云］十方。所也。无碍。如也。此即能所缚脱。为回向义)。

　　(○［十向疏］经名无著无缚解脱回向。谓理智无依。不为能所见着。相惑所缚。由此即名解脱。于何无缚着耶。略有十事五对。一由离凡故。不缚生死。以出小乘。不着二乘。二离六识取。不缚外境。离第七执。不著于内。三离现行缚。无种子着。四不取有缚。不执空着。五无惑障缚。如智障着。皆缚粗着细。若约一事。由着故缚。于中无著无缚解脱心。是能回之心。成就普贤事业。正是所向。前诸善根。即是所回。此一回向。不愿成佛。愿成普贤者。以普贤通位前位后。得道不舍因行。穷极生界。利益有情故)。

　　(○［李长者曰］托事于月天子。表力波罗蜜。以无缚无著法性。虚空智慧。照烛众生。净烦恼热。得法清凉故)。

　　([?(○/○)]十法界无量回向)。

　　性德圆成。法界量灭。名法界无量回向。

　　【疏】圣法因义。故云法界。然有四种。谓事。理。理事无碍。事事无碍。今皆浑为一真法界。故云量灭。此惟性德圆成。于一真界。无量可量。故云法界无量。又证性德。一一圆融成就。不可算敷边涯故也。(［孤山云］三德妙往。于此圆成。不见十界高下差别。故云法界量灭)。

　　(△［温陵云］初证性德以为齐佛。以为如佛。以为至一切处等。皆存量见。则法界未离有量。及乎性德圆成。乃灭量见。得无量。此总治前位限量情见也。此性圆成。可超三贤。入十圣矣)。

　　(△［中川云］法界量灭。拂迹泯相。以明解绝)。

　　(○［十向疏］经名等法界无量回向。谓以称法界之大智。回等法界之善根。向同法界之大用。成法界之大体。此则位至满极。故标法界之名。当法受称。言无量者。一无分量。即理法界。二无数量。即事法界。前回向。明依体起用。此明体用无碍。圆极自在)。

　　(○［李长者云］以日天子托事表之。明十回向中。智波罗蜜。如日处空。下照群有。其智益高。其行益下。彻至人天人鬼。外道邪行。畜生地狱。尽同其行。云等法界无量回向者。如法界无中边。回向心无中边。如法果无作者。回向心无作者。法界无来去远近。回向心无来去远近。法界如虚空。回向智如虚空。法界智不思议。回向智不思议。法界无所依。回向智无所依。法界一切诸佛之所共住。如无依智一切佛之所共住。法界非三世及一切生灭时分所摄。回向之智。非三世时分所摄。法界圆满三世事业在于现前。回向之智圆三世事业在于现前。法界有无自在。回向之智有无自在。为自他皆如法界。无碍自在。如诸佛故。如是十回向。均十信。十住。十行。十地。十一地行门。均在其中)然此十位。所有回向。不离菩提实际众生。今此且约向实际说。余二含蹑。此则依真起用。皆为趣向大涅槃界。随顺法界。体用相称。圆融自在。故华严云。此菩萨所修愿行。等法界。如虚空量。尽回与一切众生。同向一究竟菩提。故名回向。前后诸位。无非此义。以约增胜。立此名耳。然此诸位。皆于一无生忍中。随所发行。义立别名。皆能圆证圣性。不别而别。故分诸位。不异而异。唯是一心。故涅槃云。发心毕竟二不别也。地前既尔。后位可知。前文云。此人即获无生法忍。从此渐次。安立圣位。既言圣位。岂非证耶。

　　(○上来十回向位竟)。

　　([○@●]六四加行位)。

　　(○先明回向加行定位［清凉十向疏云］第四定位者。若约资粮等五。诸说不同。一云。此回向位。是修大乘顺解脱分。资粮位终。从十信来。皆资粮故。十回向后。别立加行故。有云。此十回向。是加行位。复有二说。一云四顺决择分中。是后二摄。谓十解为暖。十行为顶。前九回向为忍。第十回向为世第一法。一云四加行中。世第一摄故［私谓］清凉疏有二释。前属资粮。后属加行。今经十信后。别立十回向。十回向后。别立四加行。即同清凉前释。别立加行之文。清凉又云。据终教说。三贤总为趣圣方便。不分资粮加行远近。此即今经之正义也。后二释。皆明地前无别加行位。与今经列位。条然不同。彼云。十信十住十行十回向。为菩萨圣道。四种方便。清凉自破云。若依此释。则无五位。地前四十心。皆加行故也)。

　　(○次明加行入地方便［清凉初地疏云］别有九种集。上五皆同加行。下四皆已入地。前五集者。一行集。即经善修诸行。二定集。即善集助道。三亲近集。即供养诸佛。四聚集。即善集白净法。成暖顶位。五获集。即为善知识善摄。立于忍位。及世第一。华严正约四十二位。文无彰灼。四善根名。论无释文。义旨含有。且十地皆有十句加行。起十种心。十心已满。即入初地。未满属何。例于下九。即在地前。回向会竟。既非回向。当属何人。为加行位。理极成矣。然初地方便。复有二种。一收三贤。为趣地之远方便。二取加行。为近方便。三贤别会。已广说竟。今为加行。于理无违。复有人言。此中十句。唯属初地。四加行位。总属十地。斯人不晓唯识云。为入见道。复修加行。明知即是初地加行故。四加行义。通于总别。勿复粗心)。

　　(○［长水云］大小二乘经论。明言资粮等五位。然有开有合。不定明现。诸小乘论。及大乘法相。即显说四位。名四善根。是顺决择分。若璎珞仁王华严等经。即合而不论。摄在第十回向。唯此经文。具显四位。盖以圆融之教。一多无碍。只于一忍。圆开诸位。不开则已。开则具明。故于十回向后。备论四种妙圆加行。又此经文。前则圆融。后则历别。以圆融中不碍行布也。即一位一切位。一切位一位。一多无碍。华严亦同)。

　　(○［私谓］清凉判四加行为初地加行。于理极成。而长水不言者。以是为十回向后。妙圆加行。不同清凉尚依唯识名为顺决择分。近见道故。立加行名也。然此四加行。是菩萨将登初地。起断障证真。超贤入圣之关要。清凉判同十句加行。为入地之方便。正符今经妙圆之旨。长水云。华严亦同。正谓此耳)。

　　(○［唯识第九云］菩萨先于初无数劫。善备福德智慧资粮。顺解脱分。既圆满已。为入见道。住唯识性。复修加行。伏除二取。谓暖顶忍世第一法。此四总名顺决择分。顺趣真实。决择分故。近见道故。立加行名。非前资粮。无加行义。清凉释曰。决择是智。即择法也。决拣疑品。择拣见品。今此具二。决择即分（俗诠云真决择在见后即择法智此位中依彼决择智修故名顺决择分）)。

　　([○@卍]文二。一结前生后)。

　　阿难。是善男子。尽是清净。四十一心。次成四种妙圆加行。

　　【疏】余处所说。加行属内凡。未证圣位故。今经从干慧来。便名圣位。何但加行。故此特云。妙圆加行(［标指］前文。即以此心。中中流入。圆妙开敷。从真妙圆。重发真妙)。

　　(△［温陵云］三贤位极。当于此际。复加功行。即入圣位。四十一心者。干慧一。信住行向各十。小乘通教。皆有加行。非妙非圆。故此拣也)。

　　(△［海印云］前虽三观历然。中道理显。犹存历别。在华严为差别因。今立四加行位。亡能所。绝对待。泯前观智。融四十一心以为一味。方证寂灭一心。平等法界。义当空所空灭。以观智难亡。故须展转四重。离即离非。名为妙圆。说虽次第。其实在一念中。法尔具足也。总四十一心。通名清净。故知干己为真。信非相似也)。

　　([○@卍]二正辨加行二)。

　　([?(○/○)]一暖位)。

　　即以佛觉。用为己心。若出未出。犹如钻火。欲然其木。名为䎡地。

　　【疏】佛觉。果智也。己心。因心也。如前文云。本觉湛然。觉齐佛觉。精真发明。地如佛地。此即用佛果智。为己因心也。(［温陵云］前虽能齐。未能正证。今贤极趣圣须用佛果觉。为己因心。复加功行。以求正证)然犹未能离因显果。故云若出未出。近于登地。将发此智。故云若出。犹拘因相。尚未能离。故云未出。喻如钻火。热相先现。火出不久。(［法数云］喻如以智慧火。烧烦恼薪。虽未得无漏智。已见智火之前相)火喻佛觉。钻喻加行。木喻因相。(［蕅益云］以十向始觉。钻于障初地之无明。此火欲出未出。无明之木。将然未然)火出则木尽。觉现则因亡。亡因在即。故喻如䎡。此约发智以显也。

　　(○别明暖位)。

　　(○［涅槃云］暖法者。即是八圣道之火相。故名暖相。譬如钻火。先有耎气。次有火生。后有烟出。暖即是行。火即是果。烟即是修道断结)。

　　(○［俱舍云］从此生暖法者。谓从总相念住。后成就已。生暖法名。圣道如火。能烧积薪。圣火前相。故名为烟)。

　　(○［妙玄云］以别总念处观。能发似解。伏烦恼惑。得佛法气分。譬如钻火烟起。以慧钻境。发相似解。解即喻暖。尊者瞿沙云。求解脱智火。暖最在初。如火。以烟在初为相。无漏智火。亦以暖法在先为相。如日。明相在初为相。是故名烟)。

　　([?(○/○)]二顶地)。

　　又以己心。成佛所履。若依非依。如登高山。身入虚空。下有微碍。名为顶地。

　　【疏】前以佛觉。用为己心。即果辩因也。今以己心。成佛所履。即因合果也。(［温陵云］因心果觉。已邻极矣。故喻登高处空。已到顶地。少需㩳进。则微碍除矣)虽因果相合。未亡二相。故云若依。如在山顶。足有所履。将显法界无所分别。故云非依。如身处虚空也。下有微碍。喻若依也。存二相故。二相即是障入初地无明也。此约断障以显(［海印云］观智似亡未亡。其实将亡。故云若依非依。以法界如空。无所依故)。

　　(△［蕅益云］初地所证涅槃。犹如虚空。迥超十向变易生死之山。十向位中。一分变易生死。将脱未脱。初地中。虚空涅槃。将证未证。此顶地也)。

　　(○［圆觉云］一切菩萨。见解为碍。虽断解碍。犹住见觉。觉碍为碍。而不自在。此名菩萨。未入地者。随顺觉性。钞曰。此结成地前证觉之相。佛顶经四善根顶地之文。亦是地前顶相。彼云。如登高山等。此亦如是。诸碍既尽。如身处空。见觉犹存。如彼微碍。唯识偈。现前立少物。谓是唯识性。言少物者。即微碍也)。

　　(○［智论四十一］于柔顺忍无生忍中间。所有法。名为顶。住是顶上。真趣佛道。不复畏堕。譬如声闻法中。暖忍中间。名为顶法。问曰。若得顶不堕。今云何云顶堕。答曰。垂近应得而失者名为堕。得顶者。智慧安隐。则不畏堕。譬如上山。既得到顶。则不畏堕。未到之间。倾危畏堕。顶增长坚固。名为菩萨位。入是位中。一切结使。一切魔民。不能动摇。亦名无生忍法)。

　　(○别明顶位［俱舍云］暖顶二善。俱名动善。可退动故。动善根中。顶为最胜。如人顶故。忍位是进暖位是退。此顶是进退两际。犹如山顶。故名为顶)。

　　(△［妙玄云］似解转增。如登山顶。观瞩四方。悉皆明了。故名顶法。复次。应名下顶。在耎法顶。故名顶。在忍法下。故名下。复有说者。如山顶之道。人不久住。若无难。必过此到彼。若遇难。即便退还。行者在顶不久。若无难。必到忍。若有难。退还暖。犹如山顶。故名顶)。

　　([?(○/○)]三忍位)。

　　心佛二同。善得中道。如忍事人。非坏非出。名为忍地。

　　【疏】初则未亡因相。次则未亡果相。今因果二相。融为一体。故曰心佛二同。(［蕅益云］佛觉用为己心。是佛与心同。己心成佛所履。是心与佛同)因果既亡。二边不立。故云善得中道。此中道体。将证不久。故云非怀。然犹未亡中道之相。故云非出。此约显理以明也(［海印云］观智将泯。故非怀。缘影未断。故非出)。

　　(△［吴兴云］忍取信顺之义。心佛二同等。即信顺也。如僧中办事。忍则默然。既不怀疑。亦不说出)。

　　(△［蕅益云］胸中了了。无复怀疑。唯独自知。非有出说。此以初地菩提涅槃。喻如所忍之事也)。

　　(○别明忍位［俱舍云］从顶有善根生。名为法忍。忍可四谛。最殊胜故。又无退故。名为忍法)。

　　(○［妙玄云］亦是似解增长。五种善法。增进成根。于四谛中。堪忍乐欲。亦忍可义)。

　　([?(○/○)]四世第一地)。

　　数量销灭。迷觉中道。二无所目。名世第一地。

　　【疏】迷觉是二。即因是也。中道是一。所证理也。此名数量。中边不存。故云二无所目。无所目故。名为销灭。(［温陵云］前谓二同。则已堕数量。见有中边则强分迷觉。此俱销灭。名亦不立)数量正属世间。今虽销灭。若望初地证真。犹名为似。以有所得故。初地见道。名出世间。今是世间最后边际。故名第一(超于三贤。故名世第一。若进十圣。极乎妙觉。乃出世第一地)。

　　(△［海印云］一往理行证断。一切俱泯。故云数量销灭。十信尚迷为有。三贤属觉为空。至此中道。泯绝无寄。方有出世之分。名世第一。由是观三贤位。乃通以中道观智。总照无明住地。任运浅深而显。约此以明次第。知非分断分证也)。

　　(○别明世第一)。

　　(○［妙玄云］世第一法位者。即是上忍一刹那。于凡夫所。得最胜善根。名为世间第一法。此心心敷法。于余法为最为胜。为长为尊。为上为妙。或言都胜。非谓一切事业中胜。但以能开圣道门故。释签云。此是有漏。故名世间。于中最胜。故云第一)。

　　(△［婆沙云］世第一法。表圣道之始。异生之终)。

　　【疏】此上四位。唯识中说。前二位。依明得明增二定。发寻伺观。观名等四法。能所俱空。(论释暖相文云。依明得定。发下寻思观。无所取。立为暖位。谓此位中。创观所取名等四法。皆自心变。假说施有。实不可得。初获慧日前行相故。立明得名。即此所获道火前相。故亦名暖。明得定者。摄论云。明谓能照。无有义智。所求果遂。故名为得。清凉云。明得是定。寻思是慧。故云发也。寻伺观者。论言下品寻思观。谓四寻思。寻思名义自性差别四法。假有实无。各各皆空也。次顶相文大同。言依明增定者。以明相转盛故。言寻思则云上品。言观法。则云重观。皆增上之义也)后二位。依印顺无间二定。发四如实观。印前二空等。(论依忍相云。依印顺定。发下品如实智。于无所取。决定印持。无能取中。亦顺乐忍。既无实境。离能取识。宁有实识。离所取境。印顺忍时。总立为忍。印前顺后。立印顺名。忍境识空。故亦名忍。清凉曰。忍有三品。下品名印忍。印所取无故。中品名乐顺。乐无能取。顺彼修故。上忍名印顺。印能取无顺观彼故。故云印顺忍时。总立名忍。印顺俱定。名印顺定。忍即智也。如实遍知。此四离缘。及识非有。名如实智。创得如实智果。故名为下。次云。依无间定。发上品如实智。印二取空。立世第一法。谓前上忍。唯印能取空。今世第一法。二空双印。从此无间。必入见道。立无间名。异生法中。此最胜故。名世第一法)然皆有所得。未证法身。故云。以有所得故。非实住唯识。(论总释云。如是暖等。依能取识。观所取空。下忍起时。印境空相。中忍转位。于能取识。如境是空。顺乐忍可。上忍起位。印能取空。世第一法。双印空相。皆带相故。未能证实。故说菩萨。此四位中。犹于现前安立少物。谓是唯识真胜义性。以彼空有二相未除。带相观心。有所得故。非实安住真唯识理。彼相灭已。方实安住。清凉引古释云。心上变如。名为少物。此非无相。故名带相。若证真时。彼相便灭。相者即是空所执相。有依他相。名空有相位。谓有空相。是彼唯识真胜义性。由有此相。未证真理。灭空有相。方证真如)此皆历别之谈也。今经圆融不碍行布。故得以圆拟别而说。由是此地。名为世间。(［证真云］璎珞等经。皆不列四加行位。唯识等论。以地前四十心。为外凡资粮位。十［四］向后。别名暖等为内凡加行位。今经正如所说。彼于地前分内外凡位。乃别教一途之义。以登地是菩萨圣位。圣位难入。故开此加行耳。今经借别名圆。如仁王云。三贤十圣住果报。妙圆加行。简异偏小也)。

　　(△［冥枢云］天台圆教。分真初住至妙觉。四十二位。共破四十二品无明。今经安立圣位。所破无明。大分亦同。四加行位虽开四。秪合总属初地一品。以十向后。正破初地无明故。解云。前虽断异住灭相无明各十品。唯生相无明十二品。其第一品最难断。故复起四种妙圆加行。共断一品生相无明。登初地也。紫柏云。三细为见思尘沙根本。于楞严经中。分四十二品治之。经言生住异灭。分齐头数。是也。有人谓住向行地。四十二位。位位各有修行胜进。岂但为破无明。立四加行。夫永断无明。方成佛道。除破无明更有何修行胜进。华严十地每地皆断障证如。岂得四加行位。不应断一品无明耶)。

　　(上来四加行位)。

　　(经文譬如琉璃内悬宝月。乾道本作内悬明月)。

　　大佛顶首楞严经疏解蒙钞卷第八(之一)

　　大佛顶首楞严经疏解蒙钞卷第八(之二)

　　海印弟子　蒙叟钱谦益钞

　　([○@●]七十地位)。

　　(○［合释］［天台云］十地位者。即是无漏真明。入无功用道。犹如大地。能生一切佛法。荷负法界众生。普入三世佛地。又证十番智断。破十番无明。故名十地位)。

　　(○［清凉十地疏云］夫功不虚设。终必有归。前明解导行愿贤位因终。今明智冥真如。圣位果立。前因后果。义次。第故。解即十住。行即十行。愿即十向。故为贤终。亲证十如。故明圣位。先贤后圣。亦次第故。又前是教道。此是证道。教为证因。证即证前三心之教。谓直深大悲三菩提心。三贤别增。此中齐证。名地者。本业云。地名为持。持百万阿僧祇功德。亦名生成一切因果。本论云。生成佛智住持故。即斯义也。又本业第三名住。婆沙云。十皆住处。名之为地。四持者。通因望果。如初住能持自他一切功德。复持二地。乃至佛果所有功德。若无初地。余不成故)。

　　(○［华严论云］如来以普光明智。以成地体。以诸菩萨。虽登十住十行十回向。不离此体。故云十地。此十地之法。即以普光明殿所说十个佛果。不动智佛。为初信故。乃至五位满。不离初信之佛果。以此十地之法。通初彻末。一际法门。故名为十地位。十位果终。功终行熟。更无升进。十地智满。无进修故。常对诸佛。现在前故。此十地门。但于十住十行十回向中。蕴积功成。使令淳熟。更无所住。任运而成。自令具足。一切诸法。十住十行。寄表如神。十回向位。寄表如王。于此十地。寄表如天。明其进修渐渐。惯习殊胜)。

　　(○［张无尽曰］李长者论。权教实教各有三种十地。权教。谓大品解深密仁王也。实教。华严涅槃也。长者未见今经。长庆判为实教十地。今详此经第十地云。修习毕功功用圆满。亦目此地名修习位。历考经论。惟瑜伽论与此合。自四地以后。修菩提分法至九地。地地修习。未能圆满。直至第十地。修习圆满。法身广大。如云遍覆。今一依瑜伽诠释。庶无滥误［私谓］无尽依瑜伽诠十地。允矣而未尽也。准瑜伽四十七。立菩萨十二种住。初住种性住。即住前信相菩萨也。次胜解行住。即住后三贤位也。文云。胜解行住。既清净已。极欢喜住。先已发趣。次下开菩萨十种住。乃至十二最上成满菩萨住。于中胜解住前。不开十信。十三如来住。不开等觉。位次大同华严。说极喜住已。结云。如是略说菩萨极欢喜住。若广说如十地经极喜地说。应知彼经所说十地。即是此中菩萨藏摄所说十住。由能摄持菩萨义故。说名为地。能为受用居处义故。说名为住。华严五位互摄。初住摄于初行。初回向初地等。第十住满。称灌顶位。第十地满。亦灌顶成佛。此中义门。亦无不符合也。此经行布圆融。既同华严。以彼十种住。诠此十地。恰是函盖相同耳。清凉十地疏钞。广引瑜伽深密。长水注十地。断障证如。全取唯识。岂不出于瑜伽。古德何曾判瑜伽深密。不应圆教。而无尽郑重其词。以为创获之解。李长者云。三乘教中。分分有此教在。学者不了。反生遮截。此则无尽标示之微指也)。

　　([○@●]文分十)。

　　([○@●]一欢喜地)。

　　阿难。是善男子。于大菩提。善得通达。觉通如来。尽佛境界。名欢喜地。

　　【疏】菩提。佛觉也。前则若出未出。如火前相。名之为䎡。今如火出木尽。灰飞烟灭。故云善得通达。故此初地。名通达位。(［清凉云］初地菩萨。体会真如。智照于理。得见中道。故名通达位)尽佛境界。理显也。以得无分别智。善达法界。一真平等。离能所相。故唯识云。若时于所缘。智都无所得。尔时住唯识。离二取相故。(［孤山云］觉通如来。智同佛智也。尽佛境界。理齐佛理也。三谛圆融。名佛境界。以初得法喜。故名欢喜)。

　　(△［温陵云］向虽觉佛觉。未能尽佛菩提境界。今由加行妙圆。故云。善得通达等)。

　　(△［中川云］以入见道。亲证真如。自知不久证大菩提。生欢喜故)又云。善达法界。得一真平等。乃至得遍行真如。离异生性障。修檀波罗蜜增上。(［十地疏］所断障者。唯识第九中。异生性障。是此所断。此言异生。即是凡夫。粱摄论中。名凡夫性。此论本分中。名凡夫我相障。此障障于初地。依分别障种。立异生性障。分别拣于俱生。种拣现起。分别者。即凡夫我相障知是我执。由斯初地。说断二愚。及彼粗重。一执着我法愚。即异生障。二恶趣杂染愚。即恶趣诸业果等。所证理者。由断前障。证遍行真如。谓此真如。二空所显。无有一法而不在故。梁摄论中。名为遍满。遍满一切有为法故。意明无有一法非二空故。此地最初。遍证遍满。然上诸门。多依行布。若约圆融。一断一切断。一证一切证也)。

　　(○［温陵曰］自十信已还。位皆蹑迹相资。直趣妙觉。于中不无断证。皆不断而断。不证而证也)言遍行者。以此真如。遍在一切诸行法中。而今证得。自利利他。得自在故。名欢喜地。华严仁王。广明其相。今不具录。下皆仿此。

　　(○［地疏云］本论略释地名云。成就无上自利利他行。初证圣处。多生欢喜。故名欢喜地。唯识第九云。初获圣性。具证二空。能益自他。生大喜故。十住毗婆沙云。始得法味。生大欢喜故。瑜伽七十八。引解深密云。成就大义。得未曾有出世间心。生大欢喜故。总有三喜。云多欢喜。一心喜。谓入观之心适悦。二体喜。出观喜相应。三根喜。由前心体。欢喜内充。外及五根。轻安调畅。故此喜者。亦名为乐。又内及观心。即无喜之喜。不同二禅浮动之喜故。他经多名极喜。喜之极故)。

　　(○［论云］菩萨得欢喜地时。得法说心。无有世间五欲等诸系着故。乐唯是法乐。多欢喜。多适悦。犹如世人。创得生于忉利天上。受天妙乐。又如升山顶。至无相际。身与空合。明此位菩萨。从十住十行十回向习气之有为。而升此初地。法空之际。一切习气尽故)。

　　([○@●]二离垢地)。

　　异性入同。同性亦灭。名离垢地。

　　【疏】前地于大菩提。善得通达。离世间相。得正性离生。破异生性障。证一真法界。故云异性入同。(［温陵云］通大菩提。尽佛境界。一切障碍。即究竟觉国土众生。同一佛性。此为异性入同)此地对异之同。亦不可得。故云同性亦灭。以若见于同。即名为垢。既离对待。故名离垢。(见异见同。还是情垢。同性亦灭。乃为远离)又此地证得最胜真如。离邪行障。持戒波罗蜜增胜。(［地疏云］此地中断障证如。皆约戒明。言邪行障者。谓所知障中。俱生一分。及彼所起误犯三业。能障二地。由斯二地。说断二愚。及彼粗重。一微细误犯愚。即上俱生一分。此能起业。二种种业趣愚。即彼所起误犯三业。言最胜者。谓此真如。断无边德。于一切法。最为胜故。此亦由翻破戒之失。为无边德)性戒所显。名为最胜。以四无量心。行广大十善。得性戒成就。于性重讥嫌。平等无异。亦名异性入同。断性亦无。方离微细破戒之垢。名同性亦灭。称离垢地。

　　(○［地疏云］言离。垢者。慈氏云。由极远离犯戒垢故。谓性戒成就。非如初地思择获戒。唯识亦云。具净尸罗。远离微细毁犯。烦恼垢故。瑜伽亦名增上戒住)。

　　(○［论云］初地檀度为胜。此位上上十善净戒为胜。名为离垢。初地须弥之顶。世界与人连。寄同世间。此位以空居。寄同出世间。故名离垢。初地喻炼真金。未云如药。但数数入火。转转明净。此地炼真金。加以矾石。转令明净。以戒为矾石。然金体无二)。

　　([○@●]三发光地)。

　　净极明生。名发光地。

　　【疏】成就胜定。大法总持。破戒烦恼。毕竟不生。故名净极。(［如说云］清净四十心。至此则净极也)能发无边妙慧光故。故云明生。(［温陵云］情见之垢尽。则妙觉之明生)。

　　(○［海印云］法界一心。有大智慧光明义故。净极光通达。故为明生)此地证得胜流真如。谓此真如所流教法。于余法中最为胜故。断暗钝障。行忍辱波罗蜜增胜(［地疏云］唯识名闇钝障。谓所知障中。俱生一分。令闻思修法忘失。彼障三地胜定总持。及彼所发殊胜三慧。入三地时。便能永断。由斯三地。说断二愚。及彼粗重。一欲贪愚。此障胜定。及彼修慧。二圆满陀罗尼愚。此障闻思慧。及障彼圆满陀罗尼故。证胜流真如者。唯识云。谓此真如所流教法。于余教法。极为胜故。梁摄论云。从真如流出正体智。正体智流出后得智等。名为胜流法界)。

　　(○［疏释名云］言发光者。智论四十九。名为光地。本论及金光明十住婆沙等。皆名明地。光之与明。眼目殊称。皆略无发字。仁王名慧。慧亦是明。义旨皆同。总有三义。立发光名。一以初住地十种净心为能发。胜定闻持为所发光。以安住境竟。方始闻法。修得定故。瑜伽四十八云。由发闻行。正法光明等持光明之所显示。故名发光地。由内心净。能发光明。是故说名增上心住。二以闻持为能发。胜定为所发。以闻法竟。静处修行。方发定故。瑜伽亦说等持为光明故。此约地中释之。三以胜定总持。并为能发。彼四地证光明相。以为所发。故论云。彼无生慧。论云光明。依此光明。故为明地。此约地满心得。唯识亦云。成就胜定。大法总持。能发无边妙慧光故。谓由得胜定。发修慧光。由得总持教法。发闻慧光。彼无边慧。即是三慧。故本分论云。随闻思修。照法显现。谓就此位中。四地证法为所照。三慧光明为能慧。三慧是彼证智光明之相)。

　　([○@●]四焰慧地)。

　　明极觉满。名焰慧地。

　　【疏】由定发慧。慧光明泰。故云明极。能破微细烦恼障尽。故名觉满。觉焰既增。故名焰慧。(［温陵云］明极觉满。如大火聚。一切缘影。悉皆烁绝)。

　　(△［补遗云］发光名光。但是智光。焰慧名焰。乃觉慧也。智。水也。故言净极明生。觉。火也。故言明极觉满)此地证得无摄受真如。谓此真如。由第六识。二身见等。于此永断。不为我执所摄取故。能断微细烦恼现行障。修习精进波罗蜜增胜(［地疏云］论四不忘烦恼薪。智火能烧。故名焰地。所烧烦恼。即所离微细烦恼现行障。谓所知障中。俱生一分。此所知障。昔时多分。与烦恼障。同一体起立烦恼名。由斯四地。说断二愚。及彼粗重。一等至爱愚。即是此中定爱俱者。二法爱愚。即是此中法爱俱者。所知障摄。二愚断故。烦恼二爱。亦永不行。愚即所知。爱即烦恼。故说俱断。由此证得无摄受真如谓此真如。无所系属。非我执等所依取故。疏证如。亦前唯识引摄论文。世亲释云。于此如中。无计我所。无摄我所。如北洲人。无系属故。得此真如。宁有定法之变。便能成菩提分行。及不住道行。精进不退)。

　　(○［疏释名云］言焰慧者。法喻双举。亦有三义。一约初入地释。入初证智。能烧前地解法慢薪。即根本智火。能烧前地闻持不忘。恃以成爱之烦恼故。二约地中释。世亲云。由此地中。安住最胜菩提分法。能烧一切根本烦恼。及随烦恼。皆为灰炉。庄严论云。以菩提分慧为焰自性。以惑智二障为薪自性。此地菩萨。能起焰慧。烧二障薪。名焰慧地。三约地满。从证智摩尼。放阿含光。故名为焰［瑜伽四十八云］菩提分法。如实智焰。能成正法。教慧照明。此中说名觉分相应增上慧住)。

　　(○五难胜地)。

　　一切同异。所不能至。名难胜地。

　　【疏】真智唯一。故曰同。俗智差别。故曰异。(［吴兴云］登地智名同。地前智为异)真俗两智。行相互违。合令相应。(真俗下三句。即唯识文)非同非异。故云所不能至。极为殊胜。更无胜者。故云难胜(摄大乘云。由真谛智。与世间智。更互相违。合此难合。令相应故。唯识同此。世亲释云。由此地中智。真谛智。是无分别智。俗谛智。是有分别智。此二相违。应修令合。能合难合。令相应故。名极难胜［法数云］田前焰慧。烁破一切情见同异之相。即是诸佛境界无有能胜)此地证得类无差别真如。谓此真如。非如眼等。有别类故。断下乘涅槃障。修习禅波罗蜜增胜(［地疏云］此地中。断于下乘般涅槃障者。即前四地。出世厌生死苦。乐趣涅槃。此障五地。今入真俗无差别道。便能断之。此断欣厌。即是二愚。由斯五地。说断二愚。及以粗重。一纯作意背生死愚。即是此中厌生死者。二纯作意向涅槃愚。即是此中乐涅槃者。由此证得类无差别真如。亦约生死涅槃。皆平等故。成类无别。世亲云。此真如非如眼等。随诸有情。相续差别。各各有异)。

　　(○［疏释名云］瑜伽四十八。说诸谛相应增上慧住云。今此地中。显示菩萨。于诸圣谛。决定妙智。极难可胜。名难胜地。本论云。得出世间智。方便善巧。能度难度。故名难胜。谓真俗无违。极难胜故。以三地同世。未能即出。四地虽出。而不能随。多滞二边。难以越度。今得出世。又能随俗。巧达五明。真俗无违。能度遍滞。实为难胜。此初得故。偏受其名。经言此菩萨为利益众生故。世间伎艺。无不该习。乃至戏说笑谈。悉善其事。巧方便智。能度出世。六地已上。岂不然耶。故疏通云。此初得故)。

　　([○@●]六现前地)。

　　无为真如。性净明露。名现前地。

　　【疏】谓住因缘智。引无分别最胜般若。令得现前。智现理现。故云。无为真如。性净明露。(［温陵云］真如净性。为一向同异掩蔽。同异不至。则明露现前)此地证得无染净真如。谓此真如。本性无染。亦不可说后方净故。断粗相现行障。修习般若波罗蜜增胜(［地疏云］唯识名为粗相现行障。谓所知障中。俱生一分。有染净粗相现行。彼障六地。无染净道。入六地时。便能永断。由斯六地。说断二愚。及彼粗重。一现观察行流转愚。即是此中执有染者。诸行流转。染分摄故。二相多现行愚。即是地中执有净者。取净相故。相观多行。未能多时住无相观。前愚。即执苦集。后愚。即执灭道。本分名微细烦恼习者。执细染净。即是烦恼。形于前地。故说为微。唯识形后。名为粗相。由断此愚。便证无染净真知。疏证如。亦唯识文摄论名为无染净法界。后成般若行)。

　　(○［疏释名云］名现前者庄严论云。不住生死涅槃观慧现前故。此约初住地。以前五地双观故。今得现前。十住论云。降魔事已。菩萨道法。皆现在前。瑜伽引深密云。现前观察诸行流转。又于无相多修作意。方现在前。多修作意。此约地前观十平等故。观察流转。此约地中。已入流竟。方观缘起。故本论云。般若波罗蜜行有间。大智现前故。谓妙达缘生。引无分别智。名般若行。亲如目睹。名曰现前。对后彰劣。名为有间。以第七常在观故。瑜伽亦名缘起相应增上慧住)。

　　([○@●]七远行地)。

　　尽真如际。名远行地。

　　【疏】以第八地。得一真如心。名无相无功用故。此第七地。从初发心。二无数劫。加功用行。今至有相功用后边。出过世间二乘道故。(［瑜伽］第七名有加行有功用无相住。第八名无加行无功用无相住)至此真如无相边际。故云尽真如际。多劫修行。故名远行。(［吴兴云］尽真如际。斯是无际之际。理既无际。行岂近乎)。

　　(△［温陵云］真如现前。分证则局。尽际乃远)。

　　(△［海印云］俱生无明。名为远行。尽真如际。已舍藏识。名远行地)证得法无差别真如。谓此真如。虽多教法。种种安立。而无异故。断细相现行障。修习方便善巧行增胜(［地疏云］唯识云。七细相现行障。谓所知障中。俱生一分。执有生灭细相现行。彼障七地妙无相道。入七地时。便能永断。由斯七地。说断二愚。及彼粗重。一细相现行愚。谓六地执有缘生流转细生相故。二纯作意求无相愚。即执有细还相故。由执还灭。更求无相。相有二种。一有二无。无者为细。以常在无相。故不执生。更不作意。勤求无相。故能证得法无差别真如。疏证如。亦唯识文。彼疏云。谓虽诸教法。依如建立。如无异故)。

　　(○［疏释名云］言远行者。唯识云。至无相住。功用后边。出过世间二乘道故。此有三义。一善修无相。到无相边。故名远行。二功用至极。故名远行。三望前起过。故名远行。通有二意。一从前来。至功用边。瑜伽云。前地虽能多住无相作意。而未能令无相作意。无间无缺多修习位。为令满故。二此功用功边。能远去后位。故瑜伽又云。能远证入无缺无间。无相作意。与清净地共相邻接。故名远行。十住论云。去三界远。近法王位。故名远地)。

　　([○@●]八不动地)。

　　一真如心。名不动地。

　　【疏】非染非净。故名为一。离诸虚妄。故名为真。常住不变。故名曰如。约此义边。名为不动。(［温陵云］既得其际。乃全得其体。一真凝常。故名不动)。

　　(△［海印云］纯一真如。不假功用。永绝动摇。湛寂一心。名不动故)。

　　(△［中川云］目欢喜至焰慧。渐远其垢。自难胜至不动。渐显其真。此地则纯一真如。本不动故)又此地中。无分别智。任运相续相用烦恼。不能动故。名为不动。此地证得不增减真如。谓此真如。离增减执。不随染净。有增减故。断无相中作加行障。修愿波罗蜜增胜(［地疏云］唯识云。八无相中作加行障。谓所知障中。俱生一分。令无相观。不任运起。前之五地。有相观多无相观少。于第六地。有相观少。无相观多第七地中。纯无相观。虽常相续。而有加行。由无相中。有加行故。未能任运。现相及土。障八地中。无功用道。入八地时。便能永断。由斯八地。说断二愚及彼粗重。一于无相作功用愚。二于无相作自在愚。令于相中不自在故。其所证如。名不增减真如。即此亦名相土自在所依真如。菩萨得此真如已。现相现土。俱自在故)。

　　(○［八地经云］此菩萨入一切法。如虚空性。初中后智。皆悉平等。无分别如如智之所入故。是名得无生法忍。菩萨成就此忍。即入第八不动地。即舍一切功用。得无功用道。身口意业。念务皆息。住于报行。即佛心。菩提心。涅槃心。尚不现起。况复起于世间之心。由此菩萨本愿力故。诸佛劝勉。然后十身相作。得大自在［疏云］初之三地。寄同世间。次有四地。寄三乘法。八地已去。寄显一乘。庄严论释第七云。近一乘故。梁论亦说八地已上。以为一乘。是知从前差别。进入一乘也。言不动者。唯识云无分别智。任运相续相用烦恼。不能动故。解深密云。由于无相。得无功用。于诸法中。不为现行烦恼所动。本论云。报行纯熟。无相无间。故名不动。此亦三义。一舍三界行生。受变易果。故云报行。依此起行。任运而成。故功用不动。二得无生忍。无相妙慧。则有相不动。三此二无间。烦恼不动。合唯一义。谓前地无功。已得无间。相及烦恼。亦不能动。而为功用所动。无不动名。今由无功用故。令无相观。任运无间。故三不能动)。

　　(○［八识颂云］不动地前才舍藏。释曰。谓从无始至不动地边阿赖耶识。名为识藏。得登八地。烦恼永伏。不受彼熏。七不执我。三藏之名。从此舍故。清凉云。住于报行者。谓善住阿赖耶识。真如法中故以本识有二分。一妄染分。凡夫所住。二真净分。此地所住。由住真如故。舍梨耶之名。论云。阿罗汉位舍。以大乘第八地。同于罗汉。舍分段。出三界故)。

　　([○@●]九善慧地)。

　　发真如用。名善慧地［资中］华严明此菩萨。具四无碍智。作大法师。演说无量阿僧祇劫。句义无有穷尽。故名发真如用。

　　【疏】依真如理体。起无碍智用。成就微妙四无碍解。能遍十方。善说法故。名善慧地。(［起信云］真如用者。所谓诸佛如来。本在因地。发大慈悲。摄化众生。谓如实知一切众生。及自己身。真如平等。无别异故。以有如是大方便智。除灭无明。见本法身。自然而有不思议业种种之用)。

　　(△［温陵云］既得真体。斯发真用。凡所照应。无所不真。无所不如故。名善慧)此地证得智自在真如。谓若证得此真如已。四无碍解。得自在故。(瑜伽名菩萨无碍解住)谓法义词乐说也。(经云。以无量善巧智。起四无碍辨。何等为四。所谓法无碍智。义无碍智。词无碍智。乐说无碍智)谓此四种。以智为体。名智自在。(摄大乘云。由得无碍最胜性故。无性释云。谓得最胜四无碍解。无碍解智。于诸智中。最为殊胜。智即是慧。故名善慧)断利他门中不欲行障。修习力波罗蜜增上(［地疏云］故所离障。离利他中不欲行障。有四辨故。四无碍障。分成二。愚谓所知障中。俱生一分。令于利乐有。情事中。不欲勤行。乐修己利。彼障九地四无碍解。入九地时。便能永断。由斯九地。说断二愚。及彼粗重。一于无量所说法。无量名句字。后后慧辨。陀罗尼自在愚谓所说法是义。名句字是法。后后慧辨。是词。陀罗尼自在愚。通于上三。二辨才无碍愚。即愚第四无碍。辨才无碍者。谓辨无碍解。善达机宜。巧为说故。愚能障此四种自在。所证真如。名智自在所依。谓若证得此真如已。于无碍解。得自在故。亦唯识文)。

　　(○［九地经云］此菩萨堕。寂灭真如。不舍此定故。十方诸佛。说三桥九劝而后起之。出真如定。从体起用。便为说法。为大法师。假使大千世界。所有众生。一一皆以无量言音而兴问难。此菩萨以一音普为解释。令其心乐。各得法喜［疏云］言善慧者。庄严论云。九地中四无碍慧。最为殊胜。云何胜耶。于一刹那。三千大千世界。所有天人。异类。异音。异义。问此菩萨。能以一音普答众问。遍断众疑故。瑜伽四十八云。由此地中。一切有情利益安乐。意乐清净。逮得菩萨无碍解慧。由此善能宣说正法。故名善慧。仁王名为慧光。言兼法喻。智论名智相。从所了得名。皆明说法之慧)。

　　([○@●]十法云地二)。

　　(卍一标指)。

　　阿难。是诸菩萨。从此已往。修习毕功。功德圆满。亦目此地。名修习位。

　　【疏】此指二地已来。至第十地。云诸菩萨。以是五位之中。第四位也。或可总指从前至此。五十五位。此第十地。即是修习最后边际。亦名此地。名修习位(［私谓］准华严七地云。菩萨从初地。乃至第七地。成就智功用分。从第八地。乃至第十。无功用行。皆悉成就。经言修习毕功。功德圆满。正指第十地也。起信云。若菩萨地尽。满足方便。云云名究竟觉。贤首云。十地学穷。故云尽。长水所谓修习最后边际也。瑜伽立菩萨十二种住。自第四焰慧地。得三十七菩提分。妙拣择住。由三种增上慧。乃至最上成满菩萨住。论言成满菩萨住。即此经圆满也。清凉释十地。明瑜伽意云。九地虽于一切品类。宣说法中。得大自在。而未能得圆满法身。现前证受。明前地不能。则是举劣显胜。又引本论举胜拣劣。谓八九二地。同无功用。故对之拣胜。此皆前二地修习未毕之明文也。经明言从此已往。从此者第九地也。过此已往。非十地而何。亦目此位者。仍指第九地。自十地却望九地。故云。亦目此位为修习位也。环师判九地为修习毕功。则泥于八地已上。皆无功用道之文。却未曾理会本文耳)。

　　(△［温陵云］问后位既无修习。复有断障之事。何耶。答此明智悲功终。得十地果而已。若论断障。则等觉之位。犹是修习。故至妙觉。乃名无学)。

　　(卍二正显)。

　　慈阴妙云。覆涅槃海。名法云地。

　　【疏】菩提心体。不离二种。谓悲智也。从初修习。至此毕功。融为果海。名为法身。慈即悲也。能覆众生。故曰慈阴。妙云。智也。涅槃。理也。法身无相。唯此三种。亦云大定智悲。即涅槃三德。名秘密藏。今此位中。犹处修习之极。有佛地障在。未能始觉合本。二相犹存。故云。覆涅槃海。(［吴兴云］以无缘慈。普荫众生。本涅槃相。如云覆海。然慈无别体。即上来真如之心。菩萨众生。一如无二如。故以菩萨能证之心。覆众生所迷之理。净名云。一切众生即涅槃相。不复更成。今取因理无涯。譬之如海果德遍覆。喻之如云。以慈能与乐。必对物机而说耳。云。智也海理也。法合而妙。故名妙云。能荫一切。除其热恼。故名慈荫。慈荫福德。妙云智慧。福慧［雨］足。然犹未入如来大寂灭海。与之一体。故云覆也)此地证得业自在所依真如。谓若证得此真如已。得四自在。一三业。二五通。三总持。四禅定。断于诸法中未得自在障。修智波罗蜜增胜(［地疏云］所覆粗重。即所离障。谓于诸法中未得自在障。此障十地业故。斯即二愚。障所起业。名大神通愚。障大智云。即悟入微细秘密愚。断此障故。便能证得业自在等所依真如。具智波罗蜜。得化身三昧等果。即是云雨究竟成佛法身。及所证如。皆亦所遍虚空耳)。

　　(○［十地经云］此菩萨以如是智慧。受一切智胜职位。诸佛智水。灌其顶故。堕在佛数。以自愿力。起大悲云。震大法雷。通明无畏以为电光。福德智慧而为密云。现种种身。于一念顷。普遍十方微尘国土。䨟甘露雨。灭除一切众或尘焰。是故此地。名为法云)。

　　(○［瑜伽云］粗重之身。广如虚空。法身圆满。皆能遍覆。如十地经说。诸菩萨道皆得圆满。菩提资粮。极善周备。从诸如来大法云所。堪能领受。其余一切有情。难可领受最极广大微妙法雨。又此菩萨自知大云。未现等觉无上菩提。若现等觉无上菩提。能为无量无边有情。等雨无比微妙法雨。殄息一切烦恼尘埃。能令种种善根稼穑。生长成熟。是故此地。名法云地［唯识云］大法智云。含众德水。荫蔽一切。如空粗重。充满法身故)。

　　(○［庄严论十三云］于第十地中。由三昧门。及陀罗尼门。摄一切闻熏因。遍满阿黎耶识中。譬如浮云。遍满虚空。能以此闻熏习云。于一一刹那。于一一相。于一一好。于一一毛孔。雨无量法雨。充足一切所化众生。故名法云)。

　　(○【疏】［释名云］云者是喻。总有三义。一含水义。二覆空［故］三注雨义。摄大乘云。由得总缘一切法智。含藏一切陀罗尼门。三摩地门。此喻含水义。总缘一切法契经等智。不离真如。如云合空。总持三昧。即是水也。又云。譬如大空。能覆如空广大障故。此喻覆空义。即以前智。能覆惑智二障。言覆隐者。隔义断义。又云。又于法身。能圆满故。此有二义。一喻䨟雨义。即上之智。出生功德。充满所依法身故。二喻遍满。即前之智。自满法身耳)。

　　([○@●]八等觉位二)。

　　(卍一正明)。

　　如来逆流。如是菩萨。顺行而至。觉际入交。名为等觉。

　　【疏】从真起应。返从生死。从果入因之始。故云如来逆流。果法圣智。即法流也。从因入果。从生死入涅槃。故名顺行而至。至。极也。起应之始。行因之极。顺逆交际。只一刹那。故云觉际入交。此即解脱道前。无间道也(［俱舍贤圣品云］应知一切道略说有四。谓加行。无间。解脱。胜进道。无间道者。加行后之断惑道也。无间道后。名解脱道。谓已解脱所应断障)。

　　(△［吴兴云］理无逆顺。由权实二智而名。如来权智。下随机感。故谓之逆。菩萨实智。上合觉心。故谓之顺。璎珞等觉照寂。妙觉寂照即其义焉。至此位时。当二智相交之际。故名等觉)。

　　(△［温陵云］已至觉际。故名入交)。

　　(△［海印云］如来圆证一心。虽居果位。不舍因门。故逆流而出菩萨修行。逆生死流。顺法性流。而入果海。因果相接。故云觉际入交)。

　　(△［雷庵云］如来证法界一如。见诸众生。理体无二。亦皆成佛。次于根本智。起后得智。于后得智中。观诸众生。依前轮回苦恼。忆念因中弘誓。示现报化身。为众生转大法轮。从真寂界。复入生死海中。是为逆流。菩萨依如来教。发起大乘根本信心。次第历五位修行。至于等觉。是为顺行。由此顺行。将至等觉。故云觉际。至等觉已。将成妙觉位时。于色究竟天上。现大宝华王座。量等百万阿僧祇三千大千世界。菩萨欲登此座。先于身中出现十道百宝光明。照烛有情。最后从顶门放光。入诸佛定。于是诸佛从面门放百宝光明。灌菩萨顶。直至心源。是为师弟子流光。交相涉入。故曰觉际入交。此菩萨与诸如来一切觉等。故云等觉)只于此处。立为等觉。华严不说。合在第十地中。故彼地中。便明受职。是等觉也。唯识但破十一种障。亦此意也。(［瑜伽七十八云］永断最极微细烦恼。及所知障。无著无碍。于一切种所知境界。现正等觉。故第十一。说名佛地)今此别出。意在圆融之中。备显行布耳。

　　(○［十定品疏云］今初此因。即是等觉。然文有等觉之义。而无等觉之名。以此等觉。亦即十地之胜进故。诸教开合不同。仁王不立等觉。若依璎珞。开此胜进为无垢地。即是等觉。瑜伽具有二义。七十八引深密经。说十一地名佛地。得佛地时。由断二愚。一于一切所知境极微细着愚。即俱生极微细所知障种。二极微细碍愚。即是任运烦恼障种。断此便能证大菩提。更不别说等觉断证。论复有文。亦立等觉。即第五十论。明百四十不共佛法。约因果位辨差别云。若时菩萨。坐道场。住最后身。于菩萨道。菩提资粮极善圆满。尔时无师修三十七菩提分法。得一刹那。名无障碍智三摩地。是其菩萨学道所摄金刚喻定。彼疏云。此明因满菩萨位中。最后位也。此位亦名等觉菩萨。论从此无间第二刹那。顿得其余不共佛法。谓如来十力为初。一切种妙智为后。皆极清净。悉得无上。彼疏云。此彰得果。释曰。准此论文。于十地后。金刚喻定。一刹那中。名为等觉。第二刹那。为妙觉也。今经欲开合无碍。故有其义。不彰其名。璎珞云。等觉照寂。妙觉寂照。又说名六坚者。顶坚即等觉。觉坚即妙觉。而离世间品文云。随顺六坚固法。有等觉明矣)。

　　(○［仁王般若云］寂灭忍者。佛与菩萨同住此忍。金刚喻定。住下忍位。名为菩萨。至于上忍。名一切智。观胜义谛。断无明相。是为等觉)。

　　(○［又经云］入刹那际。诸佛三昧故者。谓时之极促曰刹那。穷彼刹那。时相都寂。无际之际。名刹那际。菩萨地尽。唯有果累。变易生死。生相未寂。犹名识藏。尚有刹那。若以无间智。觉心初起。心无初相。远离微细念故。即无刹那。名刹那际。此是等觉)。

　　(○［四教仪云］于十地后用观。更断一品无明。方入等觉即是边际智满。入重玄门。若望法云。名之为佛。望妙觉。名金刚心菩萨。亦名无垢地菩萨。解入百千三昧。照一相无相。寂灭无为。望于妙觉。犹有一等。比下名觉。故名等觉。亦名一生补处者。犹有一品无明。故有一生。过此一生。即补妙觉之处。观音玄云。犹储君之义也。言重玄门者。璎珞等名四十一地。名入法界心。入重玄门故)。

　　(△［中川云］等有四义。一等无间义。以属忍位故。二正等义。增一有八等道故。三遍义。假名论。等者遍满义故。又等觉者。名渐渐觉。仁王云灌顶等觉三品士。除前一切无明缘。又云。无明余习故烦恼。二谛理穷一切尽)。

　　(○次下通释章门文有四段)。

　　(○初明等妙二位科段)。

　　(○长水判从干慧心。至金刚心中四句。为一科。属等觉位。初干慧心连如是重重等。判属下段。属妙觉位。吴兴判从干慧心。至初干慧地。为一科。属等觉位。如是重重已下。属妙觉位。今按古德。多以金刚心中。断句立科。不独长水。文云。从干慧心。至等觉已。是觉始获金刚心中。曰干慧心。曰金刚心。初心后心。二心字。正相映望也。上云干慧心。义属始获。下云干慧地。义属方尽又此中文势。有三起语。初云从干慧心。次云初干慧地。后云是种种地。三科井然。斯极成矣。下经云。从互用中。能入菩萨金刚干慧。圆明精心。以此文为证。安得谓是觉始获金刚心中。是未了语。须待初干慧四字足成也。自会解承用吴兴。讲席流传。口耳习惯。不复知有古科。今为再三详定。读者勿疑)。

　　(○二明干慧初后位次)。

　　(○按吴兴曰。兴福于等觉后。别目此地。以为一位。资中科在妙觉中。真际判属前等觉位。携李亦然。至于孤山。复同兴福。唯长水节文有殊。余尝覆之。取节敏二师为善。今按干慧行位。诸说相戾。会解所取者二家。准节敏二师。别立金刚幢慧者。吴兴也。主别开一位。创立妙前金位者。温陵也。今钞并举二家。而料简之文。以次附焉)。

　　(○［吴兴云］准璎珞经。等觉性中。有一人。名金刚幢慧。言初干慧者。由此菩萨。以大愿力。住寿百劫。修千三昧。今既始获。岂非初耶。若疑干慧之名。但在信前。不合通后。祗如伏忍之名。亦在外凡。何故仁王通金刚定。应知彼之伏忍。即今之干慧。以障妙觉无明初干。未与究竟如来法流水接故。干慧取伏惑之义。幢慧取众伏之顶。以高出诸地故。按岳师依璎珞立金刚幢慧。以拣干慧。结弹者略举二家［秋溟殷氏曰］因位既极。返照真元。适得初心。曾无别体。故曰始获金刚心中初干慧地。金刚心中。宛然初心也。永明曰。善财见弥勒。一心佛果满后。却令见初友文殊。因位将极。令返照心原。更无有异。故曰。文殊之妙智。宛是初心。经明言初干慧地。何得别有所指。复开一位。五十五位。一位惟立一名。何得立二干慧哉。经言干慧位。未与如来法流水接。今谓地后干慧。未与究竟如来法流水接。那得以自语补缀佛语。且明背觉际入交之文［幻居界师曰］岳师意明有二干慧。曰信前干慧。曰金刚干慧。据结文云。是种种地。皆以金刚观察。则信前地后。有何差别。下经从互用中。能入菩萨金刚干慧。此诚证也。岳师解五十五位真菩提路则曰干慧非真。夫因心不真。安能究竟无上觉路。十信初文。又何以言从初妙圆。重发真妙也)。

　　(△［私谓］岳师引璎珞金刚幢慧。释经文是觉始获金刚心中。初干慧地。谓此菩萨。以大愿力。住寿百劫。修千三昧。今既始获。岂非初耶。此则明指等觉位中。所获金刚心。为初干慧也。准彼经云。住寿百劫。修千三昧已。入金刚三昧。则此初干慧地。在楞严为金刚心。在璎珞为金刚三昧。正所谓金刚干慧也。干慧之名。如仁王伏忍。通金刚定。诚如岳师所云。则干慧地在等觉位。断无可疑矣。不知岳师所斥障妙觉无明初干。未与如来究竟法流水接者。指干慧耶。指等觉耶。如指干慧。则干慧即金刚心也。即金刚三昧也。拣干慧是拣等觉也。如指等觉。则璎珞中言是无垢菩萨。一切智齐。知自地常住第一义谛中。自然流入妙觉海地。今谓未接究竟法流。则又违璎珞矣。谓菩萨住寿百劫。修千三昧。为初获干慧。尚是此菩萨浅位。则所谓住寿千劫。坐佛道场。住寿万劫。化现作佛者。必如是而后为菩萨之深位。方尽妙觉道耶。恐经文云。如是重重。渐次深入者。不若是纡远也。彼经又云。是菩萨。以大变力。住寿百千万劫。一切佛等故。一切法同。住百千三昧中。如是佛行。故入金刚三昧。此菩萨经百千万劫。法藏始满。方成就金刚三昧。宁可以初住百劫。修千三昧。判为始获金刚心耶。干慧即金刚心也。而抑为伏道。金刚幢慧。所证即金刚三昧也。而判居伏顶。殷公料简。以谓牵引多闻。经义弥远。诚哉是言。可使灵芝杜口矣)。

　　(○［温陵云］经于信前立干慧地。于妙前复立金刚干慧地。此明等觉初心。妙觉伏道。妙觉之道。无别行相。但初从干慧。至等觉已。复起金刚心。从初重历诸位。破断微细缘影。乃可入妙。为复从初位以始。故名始获耳。温陵明初干慧。未与如来法流水接。后干慧。未与如来妙庄严海接。立义大同岳师。但不用金刚幢慧。于五十五位中。除干慧位。立四加行金刚心为五。结弹者略举三家［天如补注曰］环师谓等觉后。复起金刚心。此但是等觉位中。复起此心而已。不可目为后心。别开一位。若据别开。则下单复十二。乃至五十五位。真菩提路。恐难配合。既谓以金刚心。重历诸位。则金乃能历。位乃所历。而又列金于十二位中。此其容有议也［秋溟殷氏曰］经云。是种种地。皆以金刚观察。则金刚心。贯种种地有之。岂可谓初干慧。非金刚心乎。若言金刚心。至等觉位中复起。则前历诸位。何所用以观察乎。［东溟管氏曰］八九二地。已属无功用道。此即断细惑。荡缘影之事。亦是无功之功。非别起心。以重历诸位也。此经关要。在金刚心。从干慧至十地。皆以金刚一心观察。故曰一路涅槃门。安有入十地已。修习毕功。而复从信地。起心重历者哉。经言如是重重。单复十二。只是总结上文诸位。束归成无上道。经文如是重重者。意谓是觉。从初获金刚干慧。如是重历信住行向加地诸位。方尽妙觉。成无上道耳。勿以环师起心重历之说。解重重单复。误而又误也)。

　　(○三明金刚干慧行相)。

　　(○［唯识云］他化部中。说有穷生死蕴。缘此第八。遍三界九地。恒常有故。但有生死处。即常遍为依。直至大乘金刚心末。烦恼舍心方尽。故名穷生死蕴)。

　　(△［八识颂云］金刚道后异熟空。注云。从无始至等觉位。名异熟识。从断惑来。名金刚道。金刚道后。即解脱道。论云。有义。所余有漏法种。及劣无漏。金刚喻定。现在前时。皆已弃舍。与二障种。俱时舍故。王肯堂曰。大论云。始从初心。至金刚顶。皆破无明显法性。余一品在。即名为佛。首楞严金刚心。即观察之别名。言其坚利。皆坏一切。故曰金刚。金刚道。即等觉也。无明有生住异灭四十品。从灭断起。至金刚道后。方断生相无明。即子时无明。异熟种子方空也)。

　　(△［智论云］灯喻菩萨道。炷喻无明等烦恼。焰如初地相应智慧。乃至金刚三昧相应智慧。焦无明等烦恼智。焦尽。得成无上道。菩萨道者。从干地乃至离欲地。复次。从欢喜至法云地。有人言。从一发心来。乃至金刚三昧。名菩萨地。又云。从初发心。到第九无碍。入金刚三昧中。是中间名为菩提萨埵)。

　　(△［庄严偈云］修从二僧祇。最后得受故。入彼金刚定。破诸分别尽。释曰。谓第二第三僧祇最后。谓究竟。于此修位。方得受职。名金刚者。分别随眠此能破。故以金刚喻)。

　　(△［私谓］准天台四教义。十地后。更断一分无明。入等觉位。亦名金刚心。亦名金刚心菩萨。即所谓金刚道也。智论名为金刚三昧。唯识名为金刚喻定。清凉引瑜珈唯识。立等觉义。谓十地中所生现行。金刚道后能舍者。明指金刚道立等觉也。台家集解云。等觉位所修观智。纯一坚利。喻若金刚。名金刚心。孤山释涅槃云。金地者。即等觉。是金刚心也。经言能入菩萨金刚干慧。又言菩萨所行金刚十地等觉圆明。则金刚干慧。始终行相。条然可知。今欲于等觉后。别开金刚一位。既不顺本经。亦不合他经论也)。

　　(○四明等妙二觉正位)。

　　(○［天台妙玄云］等觉地者。观达无始无明源底。边际智满。毕竟清净。断最后穷源微细无明。登中道山顶。与无明父母别。是有所断者。是有上士也。妙觉地者。究竟解脱无上佛智故。言无所断者。名无上士。此即三德不纵不横。究竟后心大涅槃也。即是前十观成。乘圆极。竟至于佛。过茶无字可说云云。故卢舍那佛。名为净满。一切皆满也。涅槃云。月爱三昧。从初一日至十五日。光色渐渐增长。又从十六日至二十日。光色渐渐减损。光色渐长。譬十五智德。摩诃般若。光色渐减。譬十五断德。无累解脱。三十心为三智断。十地为十智断。等觉妙觉各为一智断。合十五智断。月体喻法身。大经云。月性常圆。实无增减。因须弥山。故有亏盈。不增而增。白月渐着。不减而减。黑月渐无。法身亦尔。实无智断。因无明故。约如论智。如实不智。约如论断。如实不断。虽无智而智。般若渐渐明。虽无断而断。解脱渐渐离。举月为喻。知是圆教智断位也。大经云。从初安置诸子秘密之藏。三德涅槃。然后我当于此秘藏而般涅槃。此即最后智断也)。

　　(○［十定疏云］瑜伽五十。得等觉八义。与佛不同。论云。问一切安住到究竟地。菩萨智等。如来智等。云何应知此二差别。一如明眼人。隔于轻谷。睹众色像。一切安住到究竟地菩萨妙智。于一切境当知亦尔。如明眼人。无所障隔。睹众色像。如来妙智。于一切法。当知亦尔。二如𦘕事业。圆布众彩。唯后妙色。未净修治云云。如𦘕事业。圆布众彩。最后妙色。已净修治云。云。三如明眼人于微暗中睹见众色。如明眼人离一切暗。睹见众色。四如明眼人。远睹众色。如明眼人。近睹众色。五如轻翳眼。观视众色。如极清净眼。观视众色。六如处胎身。如出胎身。七如阿罗汉梦中心行。如阿罗汉觉中心行。七如昧灯体。如明灯体。释曰。其云云下。皆先配菩萨。后配如来。论中一切安住到究竟地。诸菩萨众。等觉位也。与诸如来妙智身心。即妙觉也)。

　　(卍二结显)。

　　阿难。从干慧心。至等觉已。是觉始获金刚心中。

　　【疏】虽从初心。至此等觉。皆用金刚三昧。观察诸法。皆如幻等。然至此位。能破最后微细无明。是此三昧。最极边际。力用满足。别得名为金刚心也。此即妙觉入心之初。属无间道。便名等觉。故名始获金刚心也。即唯识说金刚喻定。现在前时。断佛地障。即入妙觉也(唯识第十。烦恼障中。见所断种。于极喜地。见道。初断。修所断种。金刚喻定。现在前时。一切俱断。所知障种。则云金刚喻定。现在前时。方始断尽。第七识俱烦恼障种。则云菩萨要起金刚喻定。一刹那时。三界俱断。所知障种。则云。乃至金刚喻定。一刹那中。方皆断尽。释曰。金刚喻定。即等觉位也)。

　　(△［雷庵云］言从干慧地。至等觉已。是觉始获金刚心中者。干慧心。即前干慧地。谓执虚明。之心。以此为地。但变其文尔。是觉。指等觉也。谓此菩萨。从初发。心。历五位修行。至法云地后。前念金刚心中。断舍有漏善句劣无漏习气种子四事已。成等觉位也。按合论海眼。皆依长水分科)。

　　(△［海印云］以三界众生。因三种流。名五住烦恼。感二种生死。前四烦恼。为欲流有流。感分段生死。在初信已断。无明住地。为无明流。感变。易生死。至佛果乃断。首楞严大定。总名金刚如幻三昧。从初干慧。发心直断根本无明。何待等觉后心耶。此则初干慧地。乃用金刚心。任运先断欲有二流。出［分断］生死。故曰欲爱干枯。根境不偶。现前残质。不复续生。如澄浊水。沙土自沉。名为初伏客尘烦恼。从初信去。即志断无明流。但无明深厚。历五十四位后。直至等觉后心。生相无明才干。以此无明。在观心中断。故云是觉始获金刚心中。五位究尽。二死永亡。无明流至此方断。乃入妙觉。出变易生死。所谓去泥纯水。名为永断根本无明。是则位有始终。观无先后。以力行深浅为次也)。

　　(△［雪浪云］自干慧以趣地上。渐次断尽无明。全证真如。至此等觉。才获金刚心中。初干慧地。方悟见此理。十方蓥然。名为干慧。其所得者。仍是初心所证之干慧也)。

　　([○@●]九妙觉位)。

　　初干慧地。如是重重。单复十二。方尽妙觉。成无上道。

　　［长庆说文］五位中各具十。又等妙为十二。或单举一位。亦名十二。或举大数。乃名重重。此表无尽也【疏】始从干慧。终至等觉。单复相兼。总有十二。单则有七。谓干慧。暖。顶。忍。世第一。等觉。妙觉。复则有五。谓信。住。行。向。地。以一一位中。自具于十。故名为复。(［云楼曰］位各一位为单。一位具十为复。干慧之单。次以信住行向之复。复后。次以四加之单。单后。次以十地之复。复后。次以等觉之单。乃至妙觉。故曰重重。方尽妙觉者。此十二数。尽于妙觉也。诸解唯长水为妙)第十二位。即是妙觉。名无上士。无上士者。无所断故。无上士者。更无过者。如十五日月。圆满无缺。故云方尽妙觉。成无上道。体即大般涅槃。三德具足。名秘密藏。

　　(△［吴兴云］信住行地［昏］十为单十。十回向为复十。等妙为二)。

　　(△［温陵云］十二者。干信住行向暖顶忍世地等金也)。

　　(△［张无尽云］行人修止观时。破单四见。复四见。单复四见各各十二)。

　　(△［私谓］如上诸解。天如并举吴兴温陵。竹庵独宗海眼。今谓吴兴解单复为倒。温陵立金地为枝。无尽破四见为僻。取衷于长庆长水可也)。

　　(△［中川云］。单复。指观体。十二。指位数。观谓信前三种渐次。是单修奢摩他。入信已去。齐修空假。则名为复。庄严经论曰。安心于正定。此即名为止。正住法分别。是名为观相。谓奢摩他等。以止观为体故。又曰。善欲诸功德。是二悉应修。一分非一分。修有单双故。一分为单。非一分为双。即单复也。言位数者。经论判位不同。唯瑜伽十二住。与此文合。菩萨善戒经。亦同此说。是谓单复十二。方尽妙觉等)。

　　(△［私谓］圆觉二十五轮。单复绮互。天台云。如来观知十界性相有成熟者。未成熟者。应单应复。偏圆相入而成熟之。此中单复。即圆觉单修复修也。重重。即绮互之义也。瑜伽十二种住。正合此经十二位。前文已具之矣。中川新说。颇有根据。故度取之)。

　　([○@●]三结依行成位三)。

　　([○@卍]一结用行)。

　　是种种地。皆以金刚。观察如幻十种深喻。奢摩他中用诸如来。毗婆舍那。清净修证。渐次深入。

　　【疏】指前五十七位。故云种种。于一一地。皆用金刚如幻三昧。观察诸法。若行若智。一切断证。皆如幻。炎。水月。虚空。响。城。梦。影。象。化等事。故云十种深喻。(大品中十喻云。解了诸法。如幻。如焰。如水中月。如虚空。如响。如犍闼城。如梦。如影。如镜中像。如化)斯则始而渐次。终至佛果。皆由首楞严王。即观之止。即止之观。破无明惑。起行修证也。毗婆舍那。止观双运也。故荆溪云。如梦勤加。空名惑绝。幻因既满。镜象果圆。清凉云。(引古德偈)修习空花万行。安坐水月道场。降伏镜象天魔。证得梦中佛果。皆此意也(［中川云］释成观义。谓诸地智断。皆有金刚喻定。名金刚观察。奢摩下。结诸地观法也。杂集释见道位观法。谓世第一无间。所得三摩地。由无分别奢摩他毗婆舍那为体性故。十地论云。第七地于一念中奢摩他毗婆舍那。二行双修。八地智慧。应知但是修奢摩他毗婆他道。彼处成就故。此诸地用诸观法之文也)。

　　(△［贺中男曰］上文只陈列位次。此段直指下手通修法门。彻前彻后。只用金刚如幻三昧观察。观察根尘如幻。便入干慧。观察干慧如幻。便入十信。乃至观察等觉如幻。便入妙觉。故曰。金刚王宝觉。如幻三摩提。总而言之。全是首楞严大定。是奢摩他。种种地中。差别观察。曰毗婆舍那。所谓微密观照也。下自凡夫。上至等觉。皆可通修。但于自性定中。用此微密观照之法。任运增进。直抵萨婆若海。故曰。清净修证。渐次深入)。

　　(△［私谓］此文于圣位成就。结示观门。一经教观。束归于此。言奢摩他中毗婆舍那者。正所谓于奢摩他。微密观照也。此中盖有多义。以止观双运。奢摩他圆定中。具足毗婆舍那圆慧。无别体故。以奢摩他体。即是首楞严大定。观慧具足故。以起信止一切境界相。随顺奢摩他观义。止即是观故。以奢摩他三名九行。俱足正定。观察。平等。摄持故。以是奢摩他中。用诸如来毗婆舍那。正是过去先佛世尊。奢摩他中毗婆舍那故。于此结示诸地观门。实以结答阿难启请。得成菩提最。初方便之义也)。

　　(○［引证］［瑜伽云］此奢摩他。毗钵舍那。以何为因。清净尸罗。清净闻思。所成正见。以为其。因以何为果。善清净心。善清净慧。以为其果。从初菩萨地。乃至如来地。于初地中。对治恶趣烦恼生杂染障。乃至第十地中。对治不得圆满法身证得障。此奢摩他。毗钵舍那。于如来地。对治极微细最极微细烦恼障。及所知障。由是永害如是障故。究竟证得无著无碍。一切知见。依于所作。成满所缘。建立最极清净法身)。

　　([○@卍]二结位次)。

　　阿难。如是皆以三增进故。善能成就五十五位。真菩提路。

　　【疏】增进。即渐次也。故前文云。从渐次安立圣位。五十五位者。信住行向地为五十。干慧䎡顶忍世第一为五。菩提是果。即等妙二觉也。五十五心。名之曰路。由此能到菩提果故。即菩提之路也(吴兴判干慧非真。妙觉非路。及温陵别立金地。已经料拣。不复结弹)。

　　(△［海印云］华严不立信位。唯云。初发心时。即成正觉。与今经从三渐次。安立圣位义同。彼以十二因缘。元是如来普光明大智愿海。一念信心。即得安住。因果同时。唯说称性法门。横周法界。即得菩提。不说断证。此经意在逆生死流。竖尽一心。故曰安立圣位。斯为别耳)。

　　(△［贺中男曰］此经宗要。全在以不生灭心。为本修因。及因地发心。与果地觉。名目相应而已。常途先断见惑。次断思惑。次断界外尘沙惑。次进断无明。方许分证真如。此经直下。便以如幻法门。入流亡所。伏还元觉。便得无生灭性。为因地心。故未入信前。第三渐次。便得无生法忍。如初生月。便含初月。所谓因地全异也。常涂地上。然后分断分证。此则从初地至妙觉。泯绝证相。圆满因地初心。如望夜月。曾不出于初月。所谓名同实异也。前前位中。每摄后后。如信位加以住名。则以信摄住。于八信名以回向。则摄十向。住位第二。名以治地。则摄地上。乃至四住。同于华严四地。八九十住。同彼八九十地。所谓因该果海。果彻因源。如初八以后月。遍在初三月中。此即华严圆融门。一摄互摄。不妨行布者也。近德如交光者。沿孤山之讹。以三渐次强配十住。以无生为初住。以十信为初住开出。影响圆教。擅更佛语。贤首家执同华严。都无甄别。智者请详辨之)。

　　(○［引证］［十住疏云］菩提心有三。一者直心。二者深心。三者大悲心。然此三心。有一必兼余二。而三贤互有增微。十住直心增故。故名为解。解为行愿本。故首而明之。十行深心增。故名为行。依于前解以起行故。十向大悲增。故名为愿。回前解行。十地三心等证。故名决定。而大悲为首。故举其愿。十信通信此三。等觉此三等佛。故知菩提心。是诸位通。依)。

　　([○@卍]三结邪正)。

　　作是观者。名为正观。若他观者。名为邪观。

　　【疏】行人若能依此修证。不断而断。无到而到。此则名为真修行者。若言都无位次。但尚理是。斯同邪见。拨无因果。故名邪观。仁王经中。亦此料拣。说地位竟。即言若言越此而成佛者。即同魔说［永明］千年闇室。一灯能破。无始结业。实观能消。实观者。即是正观。正观者。即是观心。故云。若自观者。名为正观。若他观者。名为邪观(［直解云］谓决定由奢摩他路。见法实相。清净修证。方名正观)。

　　(△［私谓］此如来结示观法之总文也。金刚心者。金刚定也。干慧者。金刚干慧也。金刚如幻三昧。即首楞严大定。究竟坚固。修奢摩他止观之总相法门也。如来于一真法界。标出金刚心大定妙慧。为破除生死。进趣觉路之真门。故说真实法句曰。是名妙莲华。金刚王宝觉。如幻三摩提。而观自在文殊。互相证明。一则曰。蒙彼如来授我如幻闻熏闻修金刚三昧。一则曰。宣说金刚王。如幻不思议。佛母真三昧。而如来又总结之曰。是种种地。皆以金刚观察如幻。十种深喻。从干慧心。至等觉已。地位遥远。观［纲］交罗。只是一金刚心。初终贯彻而已。初文云。我今示汝奢摩他路。此文曰。奢摩他中。用诸如来毗婆舍那。故知奢摩他路。的是五十五位真菩提路。舍此则为邪定邪慧。错乱修习。所谓除诸法实相。皆菩萨魔事也。如来说地位竟。吃紧告戒。克定正观邪观两门。且以悬示七趣五魔。勘辨之法镜。呜呼。凡我行人。可不念哉)。

　　(○上来明地位竟)。

　　(◎长水科经大文第五出圣教名殊。尽本卷二十五二十六二纸)。

　　(○【疏】上来诸文。依解起行。修行渐次。由因克果。一期周毕。此之法门当流后代。须建经名。若无其名。何以召体而流布耶。故此文来)。

　　([○@●]文二。一文殊问)。

　　尔时文殊师利法王子。在大众中。即从座起。顶礼佛足。而白佛言。当何名是经。我及众生。云何奉持。

　　【疏】文殊智德。此会率先。阿难遭难登伽。佛令持咒往救。大众茫然失守。亦为旁问见元。诸圣各说圆通。如来敕其慎选。洎今解行圆毕。因果克周。故问经名。以流后代。一会能事。归此人也。

　　(○二如来答)。

　　佛告文殊师利。是经名大佛顶。悉怛多。般怛罗。无上宝印十方如来。清净海眼。

　　【疏】此下五名。今是一也［资中］大佛顶者。如来无见顶相。放大智光之所说【疏】以佛于无见顶。放光化佛。说神咒故。此表一心。具体相用。大。体也。佛。相也。顶光化佛。即是用也。(［融室云］大是三摩地体。尊极于佛。名大佛顶)细释配法。即开题中。

　　△［资中］悉怛多等。相传云是白伞盖。喻如来藏。性本无染。遍覆有情也【疏】藏心无染曰白。遍覆一切曰伞盖(［介甫云］白以实相纯净为义。伞以圆成荫覆众生为义)。

　　(△［融室云］准一字轮王经。佛顶有五。谓大佛顶。白伞盖佛顶。高佛顶。胜佛顶。光聚佛顶。今经大佛顶。同彼第一。悉怛多等翻。白伞盖。同彼第二。无上宝印。即高佛顶。又云。斯是如来无见顶相。即胜佛顶。我今说是佛顶光聚般怛罗咒。即光聚佛顶。此皆密教之佛顶也)。

　　△［资中］法王实相。楷定众圣。故名宝印【疏】实相智慧。是尊重法。楷定正印。唯佛与佛。乃能究尽。名无上宝印(［温陵云］大佛顶白伞盖无上宝印。即如来藏之心印也。证佛心要。必印于此)。

　　(△［智论云］诸小乘经。若有无常无我涅槃三印印之。即是佛说。修之得道。无三法印。即是魔说。大乘经。但有一法印。谓诸法实相。名了义经。能得大道。若无实相印。是魔所说。实相故言常。寂灭相即大涅槃。但用一印也。此大小印。印半满经。外道不能杂。天魔不能破。如世文符。得印可信。当知诸经毕竟得一实相之印。乃得名为大乘了义也)。

　　(○［净名经云］菩萨法藏所摄。陀罗尼印印之。生曰。陀罗尼者。持也。若持实相不失。于诸天人魔梵之中。不复畏有不通之义。譬若正印为信。关津诸禁。莫能可留。果是印持所印之经。则无有阂矣)。

　　△［资中］清净妙体。照用无涯。曰清净海眼【疏】三世诸佛。以此明照诸法实相。竖穷横遍。具无量德。名清净海眼。(［温陵云］照穷刹海。净绝纤尘。即烁迦罗之法眼也。开佛知见。必资于此)此上总约理智以立名也(［融室云］白伞盖。即如来藏心。此经即是心之印。是心之眼也)。

　　亦名救护亲因。度脱阿难。及此会中。性比丘尼。得菩提心。入遍知海。

　　【疏】二也救护亲因。总标也。度脱下。别显也。得菩提心。发大乘意也。入遍知海。证圆常理也。此上约功用以立名也(前文云。摄受亲因。令诸小乘。闻秘密藏。不生惊怖。故能度阿难。得正觉心。入正遍知海)。

　　亦名如来密因。修证了义。

　　【疏】三也。三世果人。入秘密藏。以此为因。密之因也。又此大定。具一切行。而非凡小之所能知。密即因也。三世如来。以此法门为究竟说。故名了义。此即约人法以立名也。(［孤山云］究竟显说非方便之谈故)。

　　亦名大方广。妙莲华王。十方佛母。陀罗尼咒。

　　【疏】四也。旷兼无际故大。正法自持故方。称体而周故广。即三大义也。(此名即同华严)妙名不可思议。莲华喻开佛知。见出烦恼碍智碍。见佛性故。出水开敷也。又能于法自在。诸三昧首。故名为王。(此名即兼法华)生诸佛。故名母。(［涅槃云］佛性者。即首楞严三昧。性如醍醐。即是一切诸佛之母［吴兴云］所说咒。能生一切诸佛种智。故譬如母)持善遮恶。总摄功德。名陀罗尼。咒即诅也。此约显益。以立名也。

　　亦名灌顶章句。诸菩萨万行首楞严。汝当奉持。

　　【疏】五也。法王受政之明教故。名灌顶章句。(［吴兴云］此经从灌顶部中流出。盖约密言耳。有诵持者。如来智水。灌其心顶。如刹利之受职也)此约教行以立名也。汝当受持。答次问也。但依前五名。如说而行。流至后代。令众开悟。即奉持也。(［私谓］准方山华严论。释如是我闻云。已上阿难传法。并是三藏经中所说。此经则传教主伴。皆是神洞玄源。道齐智海。如文殊普贤。互为师范者之所为也。涅槃云。阿难所未闻经。弘广菩萨。当为弘通。非三乘所知。弘广菩萨。传教非缪。此经本阿难当机。而请问经名。流通大教。则文殊独荷其担。如来特敕之曰。汝当奉持。此经为弘广菩萨。传教弘通。即同杂华。有明证矣。智度论言。文殊师利。称如是我闻。以佛灭度四百年中。文殊犹在世间故。又文殊师利与阿难。在余清净处。结集摩诃衍藏。即知三身阿难。如论云同与结集。并是弘广菩萨。传教主伴也)上来明解辨行。由因致果。显位差别。问名请奉。一期周毕。斯则一会已终。合云。大众闻佛所说。作礼而去。已庆喜再有请益。时虽隔越。问且连环。故集经者。约问从义。合成一部。由是未结作礼而去。

　　(○上来结经名竟)。

　　大佛顶首楞严经疏解蒙钞卷第八(之二)

　　大佛顶首楞严经疏解蒙钞卷第八(之三)

　　海印弟子　蒙叟钱谦益钞

　　(◎长水科经大文第六。辨趣生因异。尽九卷中即魔王说。今谦益判自此去至研穷七趣。广辨诸魔。正说分竟。为经之后分)。

　　(○【疏】第六辨趣生因［异］者。从此已下。即第二会再说经也。以阿难问所见现事。时别异故。已如教迹前后中说。文分为二)。

　　([○@●]一阿难问二)。

　　([?∴]一叙果述益二)。

　　(卍一闻法增进)。

　　说是语已。即时阿难。及诸大众。得蒙如来开示密印。般怛啰义。兼闻此经。了义名目。顿悟禅那。修进圣位。增上妙理。心虑虚凝。断除三界。修心六品。微细烦恼。

　　【疏】获真三昧。故云顿悟禅那。得斯陀含。故云修进圣位。深证灭谛。故云增上妙理。渐明智照。故云心虑虚凝。俱生难除。故云微细。言六品者。依大乘说。俱生烦恼。三界九地。虽各分九品。若智增者。入地永伏。至佛方断。若悲增者。故意令生。(［手鉴云］若末那识。有四俱生。谓俱生烦恼障。俱生烦恼习气。俱生所知障。俱生所知习气。三界九地。各三十六品。作佛地障。九地共成三百二十四品。若前六识。俱生有六。谓贪嗔慢无明。身见边见。有四俱生。一俱生烦恼障等四。历三界九地。各有九品。合成八十一品。入佛地障。由是智增。入地伏而至佛断。然得入地。由断分别。则贪等十使。有四分别。一分别烦恼障。二分别烦恼习气。三分别所知障。四分别所知习气。三界九地。各有三十六品。作初地异生性障。各有三百六十品)若依小乘。亦于九地。各分九品。(长庆说文云。俱生烦恼难除。故云微细。小乘教。三界九地。各分九品。无尽以诸经论校正。此为定也)然约四果。地地别断。故初果身中。断欲界一地九品中前六品惑。证第二果。二果身中。断下三品。证第三果。三果身中。断上二界七十二品。即得罗汉。阿难今证二果。故断六品也(已上同长庆文)。

　　(△［手鉴云］初入见道。谓十六心。断三界四谛下八十八使。分别粗惑。得初果证。修道所断俱生细惑。即贪嗔痴慢。三界九地。各有九品。惟欲界一地难断。以此九品。共润七生。今断六品者。初果身中。断一至五品尽。名二果向。断至第五品。名家家。次断六品尽。名证二果。故俱舍颂曰。断欲三四品。三二生家家。断至五二向。断六一来果)。

　　(△［海印云］断除三界修道位中。前六品细惑。实证二果。故云微细烦恼。雪浪文同［直解云］修心。是依道位人。六品。指下界一地中。前六品惑。断此六品。证二果。故云修心六品)。

　　(△［私谓］此经指阿难登伽证果。全标小乘名目。此中断惑。应就小乘而言。故长水依长庆说。谓阿难今证二果。故断六品也)。

　　(卍二叹佛述益)。

　　即从座起。顶礼佛足。合掌恭敬。而白佛言。大威德世尊。慈音无遮。善开众生。微细沈惑。令我今日。身心快然。得大饶益。

　　【疏】修道所断。行相难了。故曰微细。无始俱生。故曰沈惑。疑网消除。故云快然。增进圣位。故云饶益。

　　([?∴]二正陈疑问二)。

　　(卍一总问诸趣)。

　　世尊若此妙明。真净妙心。本来遍圆。如是乃至。大地草木。蠕动含灵。本元真如。即是如来成佛真体。佛体真实。云何复有地狱饿鬼。畜生修罗。人天等道。世尊。此道为复本来自有。为是众生妄习生起。

　　【疏】此疑由前佛语阿难。今汝诸根若圆拔已。如是浮尘。及器世界。诸变化相。如汤消冰。应念化为无上知觉。斯则一人成佛。器界有情。一时成佛。如来今日成佛已久。不合更有器界趣类。故云。佛体真实。云何复有地狱等道。此道若是本来自有。云何前言。清净本然。本来无有世界众生。亦不可言一人成佛。依正融觉。若言众生妄习生起。妄习如何得生起耶。生起之相。其义云何。若据如来答意。即是众生虚妄造业。虚妄受生。菩提心中。犹如空华。妄见生灭。故下文云。汝妄自造。非菩提咎。问。此与满慈所疑何别。答。前疑理本清净。云何忽生山河大地。则约依报为首。以难清净本然。故佛释疑。盖由强觉。妄分能所。遂成三种相续。以妄见生。因此虚妄。终而复始。此疑佛今成果。一切合融归觉。云何更有七趣差别。则约正报为首。以难果佛唯真。真合无此七种差异。又征此道为本有耶。为妄起耶。意欲如来广明因果。虽皆虚妄。善恶业缘。受报好丑。终不差忒。令诸众生明信因果。不入邪见。前文但云。从妄见生。一体虚妄。诸钝根者。便谓都亡因果。今此辨㭊。因果照然。则知前难意显真谛。今疑意明俗谛。前后相济。方成圆了。即前圆解之义残也。

　　(卍二别问地狱)。

　　世尊。如宝莲香比丘尼。持菩萨戒。私行淫欲。妄言行淫。非杀非偷。无有罪业。发是语已。先于女根。生大猛火。后于节节。猛火烧然。堕无间狱。琉璃大王。善星比丘。琉璃为诛瞿昙族姓。善星妄说一切法空。生身陷入阿鼻地狱。此诸地狱为有定处。为复自然。彼彼发业。各各私受。

　　【疏】宝莲香事。未检所出。意谓杀盗有对。邪行无对。故云无报。善星事出涅槃。琉璃缘如本经。为有定处下。问意有六。文见于三。六者。谓有定处。无定处。自然。因缘。私受。同受。下文结云。不断三业。各各有私。因各各私。众私同分。非无定处(［私谓］为有定处。即问妄习生起也。为复自然。即问本来自有也。彼彼发业。各各私受。即问别业同报。同业别报也)。

　　(△［海印云］一云。妄性既是无体。妄业云何受报。答云。自妄所招。还自来受。二云。众生既是无生。如何生陷地狱。答云。非从天降。不从人与。自妄所招。三云。世界本无住处。地狱那有住处。答云。众私同分。非无定处。四云。妄业既是一同。受报如何各别。答云。因各各私。众私同分)。

　　(△［温陵云］三人皆缪。执妙圆。拨无因果者)。

　　(○［引证］［琉璃王经云］初迦罗卫国。有舍夷贵姓。五百长者。为世尊造讲堂。誓曰。沙门梵志乃至群黎。不得先佛。妄升此堂。舍卫太子琉璃。与梵志子好苦。定省外氏。见堂高广。顿止其上。贵姓骂曰。此婢生物。敢于中坐。催逐令出。太子语好苦。释种辱我至此。我绍位。汝当告我。后即位。好苦来告。集兵伐迦罗国。杀舍夷人。三亿。佛言却后七日。当入地狱。王恐怖。乘船入海。水中自然出火烧灭。佛言往昔。罗阅城村中。有池多鱼。城多人向池捕鱼。池有鱼。一名麸。一名多舌。名怀报怨。一小儿见鱼跳。以杖打其头。尔时捕鱼人。今释种是。麸鱼。琉璃王是。多舌鱼。好苦。小儿即我身也)。

　　(○［涅槃经云］佛言。善星比丘。虽复读十二部经。坏欲界结。获得四禅。乃至不解一偈一句之义。亲近恶友。退失四禅。退禅定已。生恶邪见。作如是说。无佛无法。无有涅槃。如来虽复为我说法。而我真实。谓无因果。今者近尼连禅河。如来即与迦叶往善星所。善星遥见佛来。即生恶邪之心。以恶心故。生身陷入阿鼻地狱)。

　　(○［私谓］准涅槃经。迦叶白佛言。善星比丘是佛菩萨时子。云何如来。说是一阐提厮下之人。章安疏云。［明是］子。则罗云庶兄。翻译集云。苏气怛啰此云善星。罗云庶。兄佛之堂弟庶儿也。按阿含言。过去六佛。各有一子。释迦文亦有一子。善星为如来堂弟之子。故亦称子。佛出家六年。罗云始生。善星长于罗云。故言庶兄。佛尔时出家。尚未成道。故言菩萨时子也。章安又云。佛两弟两子。各行善恶。阿难为善。调达作恶。罗云为善。善星作恶。例知是权。宗镜亦云。罗睺善星。同是如来之胤。皆据涅槃言之。此方兄弟之子。古皆称父子。知西竺亦尔也。潘鸿考阿含云。善宿比丘白佛言。如来外我。我不于如来所修梵行也。如来不为我现神足变化。我父秘术。世尊尽知。吝不教我。善宿。即善星也。调达常从佛及身子目连学通。皆不与。彼云我父秘术。佛言亦是世尊弟子。得非调达之子耶。教中无明文。更待根检。温陵言是佛堂弟。则误也)。

　　唯垂大悲。发开童蒙。令诸一切持戒众生。闻决定义。欢喜顶戴。谨洁无犯。

　　【疏】诸持戒者。若闻因果虚妄。犹如空华。则持戒何益。苟示决定义门。必令谨洁无犯。

　　([○@●]二如来答二)。

　　([?∴]一赞请许宣)。

　　佛告阿难。快哉此问。令诸众生。不入邪见。汝今谛听。当为汝说。

　　([?∴]二正为分别三)。

　　([○@(?∴)]一约情想以总明)。

　　([○@卍]一总开二分二)。

　　([?(○/○)]一标列)。

　　阿难。一切众生。实本真净。因彼妄见。有妄习生。因此分别。内分外分。

　　【疏】诸法本真。未尝生起。由念分别。见诸法生。苟能离念。即见众生山河国土。本来成佛。故云实本清净。返本者虽尔。其未返者。各依见妄。造业受报。故下文云。此等众生。不识本心。受此轮回。经无量劫。不得真净。皆由随顺杀盗淫故。返此三种。又则出生无杀盗淫。有名鬼伦。无名天趣。有无相倾。起轮回性。故云因彼妄见。有妄习生等［资中］缘身起爱为内。欣彼胜事为外［宗镜］一切众生。从无始来。作虚妄因。受虚妄果。皆从情结。唯逐想生。故知用情滞着。能生爱水。浸渍不休。自然成坠。以情地幽隐。故名内分。以举念缘尘。取像名想。运动散乱。故名外分。

　　(○［又引止观云］起一念虑知之心。起善恶而生十道。（今取六道）若其心念念专贪瞋痴。起上品十恶。如五扇提罗者。此发地狱之心。行火涂道。若其心念念欲多眷属。如海吞流。如火焚薪。起中品十恶。如调达诱众者。此发畜生之心。行血途道。若其心念念欲得名闻四远。内无实德。起下品十恶。如摩犍提等。此发鬼心。行刀涂道。若其心念念不耐下人。如鸱鸟高飞下视。而外提仁义。起下品善心。行阿修罗道若其心念念欣世间乐。安其臭身。悦其痴心。此起中品善心。行于人道。若其心念念知三恶苦多。人间苦乐相间天上纯乐为天上乐。折伏粗恶。此上品善心。行于天道。明知三界无别理。但是妄心生。为入倒之根株。作四流之源穴。疾如掣电。猛若狂风。撇起尘劳。速甚瀑川之水。欻生五欲。急过旋火之轮。是以结构十魔。驰驱十使。沈二使之河底。投八苦之焰中。皆因妄因。迷此真觉)。

　　([?(○/○)]二正明二)。

　　([│/○]初内分约情二)。

　　([?(▽/○)]一释相)。

　　阿难。内分即是众生分内。因诸爱染。发起妄情。性积不休。能生爱水。是故众生。心忆珍羞。口中水出。心忆前人。或怜或恨。目中泪盈。贪求财宝。心发爱涎。举体光润。心若行淫。男女二根。自然流溢。

　　【疏】爱染之情。正是众生生死根本。名为内分。分亦因义。情爱沉下。能润业爱生。故如水也。外由内感。故有水轮。遍十方界。(［温陵云］心动于内曰情。人之阴气。有欲者也。故因诸爱染而起。以阴积故。能生爱水。润业润生。轮回不断)是故下。引事验也。忆即是念。明记为性。念有憎爱。故分怜恨。由爱起憎。不离情染。内有情染。外现其事。故皆流水也(［吴兴云］怨恨亦属于情。情重则悲。悲乃成泪)。

　　([?(▽/○)]二结成)。

　　阿难。诸爱虽别。流结是同。润湿不升。自然从坠。此名内分。

　　【疏】所爱之境虽别。能爱之心是一。故云流结是同。流谓沉下。结谓缚着。因既不升。果亦沦坠(［温陵云］诸爱不一。皆能感水结惑。水性沉下。故情积之业。皆从沦坠)。

　　([│/○]二外分约想二)。

　　([?(▽/○)]初释相)。

　　阿难。外分即是众生分外。因诸渴仰。发明虚想。想积不休。能生胜气。是故众生。心持禁戒。举身轻清。心持咒印。顾盻雄毅。心欲生天。梦想飞举。心存佛国。胜境冥现。事善知识。自轻身命。

　　【疏】众生生死。本分由情。情着染境。因是从坠。今以净境为所欲处。但由其想。不属于情。乃是众生分外之事。故云外分。气谓气色也。(［温陵云］意缘于外为想。人之阳气。有冀者也。故因渴仰而发。以阳积故。能生胜气。如云轻清。雄毅等)是故下。引事验也。身轻清。顾雄毅。梦飞举。圣境现。轻身命。此五皆是殊胜气色。由想有也(［熏闻云］咒印者。以手结印。如瑜伽罗索所示。或咒即是印。如销伏毒害咒。是三世诸佛陀罗尼印故)。

　　(△［空印云］禁戒即念戒。咒印即念法。生天即念天。存佛国即念佛。事知识即念僧。经身命即念施。观经六念具矣。除无漏圣智。一切事善。皆此想摄)。

　　([?(▽/○)]二结成)。

　　阿难。诸想虽别。轻举是同。飞动不沉。自然超越。此名外分。

　　【疏】忻外胜境。不由情染。想既轻清。自然飞动。报当超越也。已上总而略明。未细分别善恶(［吴兴云］且指人天想心。名为外分。非三乘出世之智。文云。心存佛国。圣境冥现。盖泛举胜气之相。若约修论。乃十方同居事想耳)。

　　(△［私谓］阿难问地狱六道。如何生起。佛言。由彼妄见。有妄习生。即于是中。分开内外二分。意盖曰。众生是一类众生。妄见妄习。总是一妄。内分外分。亦总是一分。但于中间。为情为想。为结为沉。为升为坠。念念恶趣。则火血刀涂。念念梵行。则人天佛乘。如手掌之上下倒垂。如车轮之回环南北。正欲使六道众生。在瀑流苦海中。猛利分别。急求津筏耳。故曰。心存佛国。圣境冥现。又曰。自然心开。见十方佛。一切净土。随愿往生。使一切众生。了知十方净土。即在昏途恶道。稠林毒树之中。于此内外二分中。舍情取想。回因向果。积劫盖眠。犹蚕自缚。一期解脱。如獐独跳。斯固不容以知见测量。位次分齐者也。如净觉之云。判佛国以泛举胜相。斥心开为人天想心。佛方悲愍沉溺。兼欲漉人天之鱼。彼则区隔圣凡。不许出三界之狱。盖但约内外二分。不出三界而言。亦诵文之过耳)。

　　([○@卍]二别辨趣生二)。

　　([?(○/○)]一总明业缘逆顺)。

　　阿难。一切世间。生死相续。生从顺习。死从变流。临命终时。未舍䎡触。一生善恶。俱时顿现。死逆生顺。二习相交。

　　【疏】顺逆有二。一约情。一切众生。好生恶死。生即顺情。死即逆情。故云生从顺习。死从变流。变即逆也。又受胎时。三处皆顺故得生也。死则无此。二约业。业能感果。生即顺感。由因致果也。故云顺习。死即反此。无生长义。故云变流。生死交际。风火未散。(［孤山云］谓现阴之末。中阴之初)平生行业。善恶因缘。此时俱现。强者先牵。即随生处(［熏闻云］大集经言。歌罗逻时。即有三事。一命。二暖。三识。出入息者。名为寿命。以命是息风。连持不断故。不臭不烂。名之为暖。以暖是身触。即业持火大。地火等色。任持不坏。故此中心意。名之为识。即是刹那觉知心也。三法和合。从生至死。此识之种。即是命根。以命暖识。共成三事。和合则生。离散则死故。今文虽不言识。而云二习相交。即识之习性也)。

　　(△［寂音曰］前识为故习。后识为新习)。

　　(○［引证］［宝积经云］佛告净饭王。大王。如人梦中。亲爱别离。生大苦恼。悲号啼哭。是人觉已。忆念梦中。是实有否。王言不也。佛言。是人所梦。执以为实。是为智不。王言不也。佛言。大王如是。愚痴凡夫。耳闻恶声而生执着。起不爱心。以不爱故。生于嗔心。生嗔心故。造作嗔业。所谓身三口四意三种业。造彼业已。即便灭谢。是业灭已。不依东方而住。不依南西方四维上下而住。如是之业。至临死时。最后识灭。见先所作。心想中现。是人见已。心生忧怖。自分业尽。异业现业。大王。如所梦觉见梦中事)。

　　(○［瑜伽第一］诸众生将命终时。乃至未至惛昧想位。长时所习。我爱现行。由此力故。谓我当无。便爱自身。由此建立。中有生报。若预流果。及一来果。尔时我爱。亦复现行。由智慧故。数数推求。制而不着。犹壮夫与羸劣者。共相角力。能制伏之。若不还果。尔时我爱。不复现行)。

　　(○［宗镜云］华严经云。譬如有人。将欲命终。见随具业。所受报相。行恶业者。至于地狱畜生饿鬼。所有一切众苦境界。作善业者。或见一切诸天宫殿。无量天众。天诸彩女。种种衣服。具足庄严。宫殿园林。尽皆妙好。身虽未死。而由业力。见如是事。大智论曰。如乾闼婆城者非城。人心想为城。凡夫亦如是。非身想为身。非心想为心。故知地狱天堂。本无定处。身虽未往。已现自心。境不现前。唯心妄见)。

　　([?(○/○)]二别明情想升沉五)。

　　([│/○]一明纯想)。

　　纯想即飞。必生天上。(先明天趣。带明见佛生净)若飞心中。兼福与慧。及与净愿。自然心开。见十方佛。一切净土。随愿往生。

　　【疏】此有二类。若唯有想。不兼福慧。即但持戒而厌此身。必生天上。若于持戒。兼修福慧。深厌三界。必生净土。见十方佛。即获法忍。故云心开。如观经说(观无量寿佛经云。欲生彼国。当修三福云云。慧即十六观)。

　　(△［私谓］四王忉利。修上品十善得生。今言必生天上者。以次而上升也。下文游于四天。则指四天鬼神众耳。岳师云。据下情少想多。但在四天之下。验今纯想所生。应是忉利已上。此误判也。心开见佛。随愿往生。岂非横截三途超居四土。岳师谓且约初心。未断见爱。得生净土。不出同居。此二说者。一则高推天位。一则局指佛土。皆非通。义也)。

　　([│/○]二情少想多)。

　　情少想多。轻举非远。即为飞仙。(次明仙趣。带诸天鬼神众)大力鬼王。飞行夜叉。地行罗刹。游于四天。所去无碍。

　　【疏】想多。故飞行自在。情少。故受仙鬼形。此之等类。多因邪想。不正修行。即是不修戒慧。但修邪定。不持戒故。堕鬼神道。以修定故。有大神通。差别之因。一如上说。仍是想多情少。此中仙鬼等四。可以九八七六想配之。(［真际云］想多情少四类分之。一情九想。即为飞仙。二情八想。大力鬼王。三情七想。飞行夜叉。四情六想地行罗刹)若情多者。必无戒定。堕三涂耳(［熏开云］飞仙。取轻举义。应总摄十种)。

　　其中若有(指前四众。兼天龙八部)善愿善心。护持我法。或护禁戒。随持戒人。或护神咒。随持咒者。或护禅定。保绥法忍。是等亲住如来座下。

　　【疏】此想多中。仍兼善愿也。虽不持戒。且有定愿。护持戒咒。及禅定者。斯由宿习故毁禁。知过故发愿。亦是乘急戒缓者。故能于八部身而见佛耳(［融室云］保绥法忍者。得无生法忍之人。赖保安故)。

　　([│/○]三情想均等)。

　　情想均等。不飞不坠。生于人间。(正明人趣)想明斯聪。情幽斯钝。

　　【疏】不升为天仙。不坠落三涂。仍于均等之中。想或稍强。根必聪慧。情或稍重。根必暗钝。亦由情感。有此差别。即别报也(［孤山云］由昔情想。感今聪钝。均等。总报业。明幽别报业)。

　　(○［关尹子曰］魂魄半之。则在人间。升魄为贵降魄为贱。灵魂为贤。厉魄为愚。轻魄为明。重魄为暗。彼解云。楞严所述升沈之报。与此同义)。

　　([│/○]四情多想少)。

　　情多想少。流入横生。重为毛群。轻为羽族。

　　【疏】若望下文。此当六情四想也。横生。旁生也。然有轻重。若情稍重。报为走兽。若想稍强。身为飞禽。细论差别。如类生中及下文说(关尹亦云。扬魂为羽。钝魄为毛)。

　　七情三想。沉下水轮。生于火际。受气猛火。身为饿鬼。常被焚烧。水能害己。无食无饮。经百千劫。

　　【疏】火际者。饿鬼所居处也。水轮向下。至火轮际。近地狱也。受气猛火者。由业力故。受猛火气以为身也。故常被烧。节节火起。水能害己者。苦于无水也。苟遇。成火而烧其身。故云害己。

　　(○［引证］［法苑珠休云］娑沙论说。饿鬼正住处云。此阎浮提五百由旬之下。有饿鬼界。被阎罗王领。又五百道苦经说。此之饿鬼。正住彼铁围两山中间。顺正理论云。诸鬼本住琰魔王国。从此展转余方。此瞻部洲南边。直下深过五百余缮那。有琰魔王都)。

　　(○［瑜伽第四］饿鬼趣略有三种。一者由外障碍饮食。谓彼有情。由习上品悭。故生鬼趣中。皮骨血脉。皆悉枯稿。犹如火炭。头发[髟/(絳-糸)]乱其面黯黑。唇口干焦。常以其舌。䑛略口面。饥渴慞惶。处处驰走。所到泉池。为余有情。手执刀杖。及以罥索。行列守护。令不得趣。或强趣之。便见其泉。变成脓血。自不欲饮。是名由外障碍饮食。娑沙云。恒常饥渴。累年不闻浆水之名。设值大河欲饮。即变为炬火。入口即腹烂焦然。二者由内障碍饮食。谓彼有情。口或如针。口或如炬。或复颈瘿。其腹宽大。纵得饮食。自然不能若啖若饮。是名由内障碍饮食。正理论云。无财鬼有三种。炬口鬼。口中常吐猛焰。身如被燎多罗树形。针口鬼。腹量如山谷。咽如针孔。臭口鬼。口中腐臭。饥渴狂叫。三者饮食无有障碍谓有饿鬼。名猛焰鬘。随所饮啖。皆被烧然。复有饿鬼。名食粪秽。唯能饮啖极可厌恶。食粪饮溺。或有一分。自割身肉而啖食之。纵得余食香美。而不能食。是名饮食无有障碍。智论云。或有饿鬼。常食尿屎。涕吐呕吐。荡涤饮汁。或时至厕溷边立伺求不净。或求产妇藏血饮之。形如烧树。咽如针孔。若与其水。千岁不足。或有饿鬼。自破其头。以手取脑而䑛。或有饿鬼。先世恶口。好以粗语加被众生。众生憎恶。见之如仇。以如是等种种罪故。堕饿鬼中)。

　　九情一想。下洞火轮。身入风火二交过地。轻生有间。重生无间。二种地狱。

　　【疏】二交过地者。风火二轮交际之处。即正是七热地狱处也。于九情中。稍减者名轻。即八情者堕有间。稍增者名重。入无间。正九情也。此言无间。约受苦说。然此无间。对前有间得名。以是第七热地狱故。下即第八五无间狱。别名阿鼻。最极重也(［孤山云］七热地狱。谓八大狱中第七也。长阿含云。此四天下。有八千天下围绕其外。复有大海周匝围绕八千天下。复有大金刚山绕大海水。金刚山外。复有第二大金刚山。亦名二铁围山。二山中间。窈窈冥冥。日月天神所不能照。彼有八大地狱。每一地狱有十六地狱。第一大狱名想。二名黑绳。三名堆压。四名叫唤。五名大叫唤。六名烧炙。七名大烧炙。八名无间。又新译娑沙云。地狱在何处。答多分在此瞻部洲下。云何安立。有说。从此洲下四万逾缮那。至无间地狱底。无间纵广高下。各二万逾缮那。次上一万九千逾缮那安立。余七地狱。谓次上有极热。次上有热。次上有大叫次上有嗥叫。次上有众合。次上有黑绳。次上有等［法］此七地狱。一一纵广万逾缮那。有说。无间地狱周四围绕。如今聚落围绕大城。祗就此狱。自有轻重。而此无间。非五无间。亦应以第六为有间。第七为无间。是则风火二交过地。通于六七也。又新婆沙云。南洲下至无间。共四万由旬。上尖下阔。犹如谷聚)。

　　(○［傅大土录云］大士竟夜思惟。度众生法。心未明了。因发声大哭。两泪交流。念三涂地狱之苦。弥日累夕。豁然开悟。自识我来处。方知诸佛不除地狱。良有所以。若无地狱。则无人修善。故知善恶二法。更相住持。世界乃安立)。

　　([│/○]五纯情)。

　　纯情即沈阿鼻地狱。若沉心中。有谤大乘。毁佛禁戒。诳妄说法。虚食信施。滥膺恭敬。五逆十重。更生十方阿鼻地狱。

　　【疏】阿鼻。此云无间。即第八狱也。此具五种。谓受罪。苦具。身量。劫数。寿命也。若依俱舍。业报无间。以造此罪。必堕地狱。更无余业余生。能间隔故。谤大乘下。诸罪最重。由是更生十方阿鼻。法华云。若谤此经。其人命终。入阿鼻狱。具足一劫。劫尽更生。如是展转。至无数劫。俱舍论说。阿鼻地狱。寿命中劫。二十增减。为一中劫。既言无数。此世界坏。即往十方阿鼻也。以谤法罪。断佛种故。令无量人。堕邪见故。

　　(○［大般若云］谤法罪。堕阿鼻狱。此土劫坏。罪犹未毕。又经劫坏。复移他方。如是巡历劫尽。还生阿鼻。千佛出世。救之诚难。若说所受身。闻者。当吐热血而死［释论曰］是人不受不信业因缘。故。即起愚痴业因缘。疑悔恶邪。着心转增。于大众中。呰毁破坏般若波罗蜜。破三世十方诸佛一切智罪故。转身堕大地狱。大地狱者。阿鼻地狱。无量百千万亿阿僧祇岁。受忧愁苦恼。若从一大地狱。至一大地狱者。如福德因缘故。上有六欲天。罪业因缘亦如是。下有八种大地狱。各有十六小地狱。是中阿鼻最大。余须弥四天下亦如是。是三千大千世界。有百亿须弥山。有百亿阿鼻地狱。是故说从一阿鼻大地狱。至一阿鼻大地狱。如人从会至会。又如入正位者。从天上来。受人间业。从人中还至天上受乐。若此间火劫起。其罪未尽故。转至他方十方世界大地狱中受罪。若从闻火劫起后。展转至他方。他方火劫起。复还生此间阿鼻地狱中。展转如前)。

　　(上释诽谤大乘)。

　　(○［应法师云］无间有二。一身无间。二苦无间。以五逆所感故。称为五无间。熏闻引珙疏［俱舍颂云］约处唯除北。约人除扇榹。言五逆罪。除北洲黄门扇榹也。以父母于子。少恩爱故。四身一语业。三杀一虚诳。一杀生加行。四身一语业者。前四属身业。破僧属口业。三杀一虚诳者。破僧一虚诳也。一杀生加行者。出佛身血。但杀之加行。方便罪耳。不成正罪故。又佛不可杀故。无间一切熟。随罪增苦增。一句明时处。一句明苦增。随有多逆。感无间苦。多苦具故。八比丘分二。以为所破僧。八比丘分二。以极少言之也。本八比丘。为一切众。破之成二众。更相是非。四人已上成众。故以八比丘言之)。

　　(上释五逆)。

　　(○［十地疏云］准如来秘密藏经。大迦叶问佛。十恶何者最重。佛言。杀及邪见。又云。父得缘觉道。子断父命。名杀中重。夺三宝物。名盗中重。母若出家得阿罗汉。共为不净。是淫中重。若以不实语谤佛。是妄语中重。若两舌语坏贤僧。是两舌中重。若骂圣人。是恶口中重。言语坏乱求法之人。是绮语中重。若五逆初业。是嗔恚中重。欲劫夺持戒人。是贪中重。邪见中重。谓之边见。是为十恶中重)。

　　(上释十重)。

　　(○次广明阿鼻狱相)。

　　(○［涅槃经云］阿者名无。鼻者名间。间无暂乐。故名无间。假使一人独堕是狱。其身长大。八万由旬。遍满其中。间无空处。其身周匝。受种种苦。设有多人。身亦遍满。不相妨阂。寒地狱中。暂遇热风。以之为乐。热地狱中。暂遇寒风。亦以为乐。有地狱中。设命终已。若闻活声。即便还活。阿鼻地狱。即无是事)。

　　(△［成论云］一趣果无间。舍身即生彼故。二受苦无间。中无乐故。三时无间。定一劫故。四命无间。中不绝故。五形无间。狱纵广八万由旬。一人多人。皆遍满故)。

　　(△［观佛三昧海经云］阿鼻地狱。纵广正等八千由旬。七重铁城。七层铁网。有十八鬲。周匝七重。皆是刀林。复有七重剑树。四角有四六铜［狗］广长四十由旬。眼如掣电。牙如剑树。齿如刀山。舌如铁刺。一切身毛。皆然猛火。其烟恶臭。有十八狱卒。口如夜叉。六十四眼。散迸铁丸。狗牙上出。高四由旬。牙端火流。烧前铁车。轮辋出火。锋刃剑戟。烧阿鼻狱。赤如镕铜。狱卒八头十六角。头上火然。火变成钢。复成刀轮。轮轮相次。满阿鼻城。城内有七铁幢。火涌如沸。铁狱融迸。涌出四门。上有十八釜。沸铜涌漫。满于地中。一一鬲门。有四万四千铁蟒大蛇。吐毒火中。身满城内。其蛇哮吼。如天震雷。雨大铁丸五百。又五百亿虫。八万四千。觜头火流。如雨而下。满阿鼻城。此虫若下。猛火炽然。八万四千由旬狱。上冲大海沃焦山。下贯大海底如车轴。若有杀父害母。骂辱六亲。命终之时。经历挥霍之间。譬加壮士。屈伸臂顷。直落阿鼻大地狱中。化阎罗王。告敕。痴人狱种。汝在世时。不孝父母。邪慢无道。汝今生处。名阿鼻地狱。作是语已。即灭不见。尔时狱卒。复驱罪人。一日一夜受罪。如阎浮提六十小劫。如是一大劫。具五逆者。受罪五劫。复有众生。犯四重禁。虚食信施。诽谤邪见。不识因果。断学般若。毁十方佛。偷僧祇物。淫泆无道。逼掠净戒僧尼。姊妹亲戚。造诸恶事。此人罪报。经八万四千大劫。复入东方十八鬲中。如是受苦。南西北方。亦复如是。谤方等经。具五逆罪。破坏僧祇。污比丘尼。断诸善根。具众罪。身满阿鼻狱。四肢复满十八鬲中)。

　　(○次列谤大乘报三缘)。

　　(○［西域记云］无垢友论师。迦湿弥罗国人也。博通三藏。研究玄文。途次众贤论师窣堵波。发愿著论。令担部洲诸学人。绝大乘称。灭世亲名。说是语已。心发狂乱。五舌重出。热血流涌。裁书告悔。当其死处。地陷为坑。同侣焚尸。旌建窣堵波庵没罗林侧。有罗汉叹曰。惜哉苦哉。此论师任情执见。毁恶大乘。堕无间狱。又有大慢婆罗门。生知博物。学冠时彦。门人千数。味道钦风。用赤旃檀。刻作大自在天。婆薮天。那罗延天。佛世尊等像。为座四足。负以自随。深詈苾刍。谤毁大乘。轻懱先贤。言声未静。地便坼裂。生身陷入地狱。遗迹斯在［高僧传云］唐新罗顺璟。宗法相大乘了义教。见大乘经中。始从发心。便成佛已。乃生谤毁不信。当启手足。令弟子扶掖下地。地则徐裂。璟身下坠。于今有坑。广袤丈余。号顺璟捺落迦)。

　　(●次下杂引律论。广明地狱之相。俱属引证科中。随文例知不复具列)。

　　([○@卍]三结由自业)。

　　循造恶业。虽则自招。众同分中。兼有元地。

　　【疏】随顺造恶。故受苦报。恶业不同。受报亦别。故云自招。众同分中。兼有元地者。众名不一。同是一义。众有相似。同立分名。造业同者。共中共变。(［释要云］山河大地地狱等。是众生共业共变。唯识有四句。一共中共变。即山河地狱等。二共中不共。即田园产业等。三不共中共。即妻妾男女等。四不共中不共。即正报身)俱舍论说。有差别同分。无差别同分。同业共感。众多苦具。同受此苦。名无差别同分。(同受此苦。谓彼同受镬汤等)若随轻重。受报不同。名差别同分。(虽同感地狱。受苦各异。谓彼铁床。此刀山等。或彼八寒此八热等)今云元地。即差别也(谓本造铁丸因。则受铁丸报等。元地者。各随元由也)。

　　(△［唯识云］由昔同业。各熏自体。此持异熟。皆并现前。彼多有情。同见斯事。实无外境。为思议故。虽在人类。亦非同见。若如是类。无别见性。由其皆有同类之业。然由彼类。有同分业。生同分趣。复有别业。各别而见)。

　　([○@(?∴)]二就业报以别辨七)。

　　([○@卍]初地狱三)。

　　([?(○/○)]一结前生后)。

　　阿难。此等皆是彼诸众生。自业所感。造十习因。受六交报。

　　【疏】由乎情想。妄集诸业。随业善恶。或升或坠。故云自业所感。十习因者。别指恶业。即由十使烦恼。于六根门。发识造业。洎受其报。从六根出。报与业交。故云交报。同受地狱。即引业招。六根别受。即满业致。俱是众生。妄情习造耳(［手鉴云］唯识云。能招第八。引异熟果。故名引业。能招第六。满异熟果。名为满业。俱舍亦云。一引业一生。多业纯圆满。犹如绘𦘕。先图形状。后填众采等。牵生地狱。是引业。后受报有轻重。是满业)［宗镜］修十善报。受天堂乐。作五逆罪。受地狱苦。升忉利。则五欲悦目。堕泥犁。则万苦攒身。悦目则有灵凤祥鸾。作欢乐之事。攒身则有铁蛇铜狗。为逼恼之殃。明之不但内心。实有外境。答。天堂地狱。苦乐之相。皆是自心果报业影。既以自心所作为因。还以自心所受为果。故经云。未有自作他受。彼地狱中受苦众生。所有罪业。依本心作。还在心中。不离于心。以是义故。恶业熏心。还应心中。受苦果报。以恶业相酬。果牵地狱。十习因既作。六交报宁亡。皆是一心恶觉心生。颠倒想起。对境作因成之假。随情运相续之心。不以智眼正观。遂堕凡夫业道。虽则一期狥意。罔思万劫沉身。是以一切如来同宣。审宜刻骨。十方如来皆惧。实可寒心。(又云。地狱天堂。本无定处。身虽未往。已现自心。境不现前。唯心妄见。可验苦乐之境。本无从出。善恶之事。唯自召来。空是空非。妄生妄死［清凉云］业约成因招果。克获为果。酬因曰报。果通现在报唯未来。如修初禅为习因。证得初禅为习果。习因习续于前。习果克获于后。故曰克获为果。上一重因果。望其当报。习因习果。总名为因。生于初禅等天。方明感报。故云酬因曰报)。

　　(○［那先比丘问佛经云］如世间火。不如泥犁火热。如持小石着世间火中。至暮不消。取大石着泥犁火中即消。亦如有人作恶死。在泥犁中数千万岁。其人不死。亦如大蟒蛟龙等。以沙石为食即消。如人怀胎腹中。有子不消。此并由善恶业力。致使消与不消。如人所作。善恶随人。如影随身。人死。但亡其身。不亡其行。譬如然火夜书。火灭字在。火至后成。今世所作行。后世成之)。

　　([?(○/○)]二征起别辨二)。

　　([?(▽/○)]一十习因十)。

　　(▽一淫习)。

　　云何十因。

　　【疏】总征也。发业有二。一正发。即无明。二助发。即余惑。俱分别也。今此十因。除淫习是所发之业。余九皆是能发之惑。惑有根随。下文自指。(［真际云］十习配属根随烦恼。根本有六。谓贪嗔痴慢疑。不正见。或开为五。随有二十。谓忿恨恼覆诳谄憍害嫉悭。无惭。无愧。不信。懈怠。放逸。昏沉。掉举。失念。不正知。散乱。今淫习。即所发之业。具足贪痴。诈习即谄。怨习即恨。见即五见。枉谓逼压良善。害所摄。亦嗔类。讼谓相论得失。忿恨为先。恼之一法。性相应故)此下十段。文皆有三。

　　(▽一正发业)。

　　(▽二感苦果)。

　　(△三结过患)。

　　阿难。一者淫习交接。发于相磨。研磨不休。如是故有大猛火光。于中发动。如人以手。自相磨触。䎡相现前。

　　【疏】一由因致果。此即正是所发业也。具足贪痴。生死轮回。斯为其本。内根外境。互相偶构。故云交接。内外相发。遂成欲火。喻显可知(［定林云］淫习研磨不休。自耗其精。则火［果］炽然。于其生也。有消渴内热痈疽等疾。其死也。见大猛火。宜矣。淫习以磨生火。则贪习以吸生水。此与阳盛梦火。［阳］盛梦水。亦无以异。虽彼以此复我。然我所见。非彼所成。皆以我所习起)。

　　(△［补遗云］内分取贪爱义。故流液生水。十习取研磨义。故触䎡生火)。

　　二习相然。故有铁床铜柱诸事。

　　【疏】二正感果相。根境两具。故云二习。能触所触。皆是我心。互相熏习。结成淫业。以于欲境起颠倒心。生自他乐想。因此业种。后感其报。从其能触。现地狱身。从其所触。现诸苦具。(［定林云］铜柱铁床。则是抱持寝卧。坚觉妄想余习)皆是自业所熏。分其二习。自相刑害耳。他皆放此。

　　(○［智论云］欲为炽然者。若未失时。三毒火烧。若其失时。无常火烧。二火烧故。名为炽然)。

　　(○［观佛三昧经云］铜柱地狱者。有一铜柱。状如火山。高六百由旬。下有猛火。火上铁床。上有刀轮。间有铁觜虫。铁口鸟。以贪惑滋多。染爱不净。非处非时。行不净业。设有比丘尼婆罗门等。诸梵行者。于非时非处。犯不净法。乃至一切犯邪行者。罪人临命终时。举身反强。震掉不定。即作是念。得一坚大铜铁柱者。缚此身体。令不动摇。狱卒应时。化作僮仆。手执铁杖。白言长者。汝今身强。余物皆弱。可捉此杖。心即欢喜。气绝命终。如捉杖顷。生铜柱头。猛火焰炽。焚烧其身。惊怖下视。见铁床上。有端正女。若是女人。见端正男。心生爱着。从铜柱上。下投于地。铜柱贯身。铁网络头。铁觜诸虫。唼食其躯。落铁床上。男女二根。俱时六根火起。有铁觜虫。从眼而入。从男女根出。若污戒者。别有九亿诸小虫辈。如螵𧐑虫。有十二觜。觜头出火。唼食其体。一日一夜。九百亿生。九百亿死。出生鸠鸽身。经五百世。后生龙中。经五百世。后生人中。无根二根。及不定根。黄门之身。经五百世。设得为人。妻不贞良。子不慈孝。奴婢不从。过是已后。遇善知识。发菩提心)。

　　是故十方一切如来。色目行淫。同名欲火。菩萨见欲。如避火坑。

　　【疏】三结示过名。火能变坏一切世间。欲能破灭出世善法。是故行者。首当远离(［定林云］如来了法平等。无非解脱。但为众生。色目行淫如欲火耳。菩萨尚有烦恼习气。故见欲如避火坑。贪嗔等亦尔)。

　　(△［温陵云］如来为导师。故色目以警之。菩萨为行人。故深怖以避之。色目。犹詺目也)。

　　(▽二贪习)。

　　二者。贪习交计。发于相吸。吸览不止。如是故有积寒坚冰。于中冻洌。如人以口。吸缩风气。有冷触生。

　　【疏】由因致果也。贪即是爱。根本之数。正能润生。于有有具。染着为性。(唯识文。具云。能障无贪。生苦为业。谓由爱力。取蕴生故［手鉴云］有有具者。有即取蕴三有之果。有具即能生三有之因。相顺之因。唯是有漏中有。业惑及器世间。缘起贪故。皆是有具摄)由爱着故。种种计较。求取前境。故云交计相吸也。贪取不止。如水结冰。坚住不散。遂成冻洌。此释贪久成业。以致果也(［补遗云］贪如吸物。吸故生寒。爱故生水。贪之不已。故如水成冰)。

　　二习相凌。故有吒吒波波罗罗。青赤白莲。寒冰等事。

　　【疏】正显果相也。由因感果。由内感外。吒波罗等。忍寒声也。即八寒地狱。俱舍云。頞部陀者。此云疱。尼剌部陀。此云疱裂。此二从相。阿哳吒。唬唬婆。嚯嚯婆。此三从声。郁钵罗等三。即青白红莲。此三从色。以寒之弥甚。身色如之。相凌侵凌也。(［补遗云］二习相凌。取二人贪习。交相校计。有相凌夺义)。

　　(○［起世经云］（参阿含楼炭及俱舍等）寒地狱者。了叫唤。不了叫唤。不叫唤。了叫唤者有三。一阿浮他地狱。亦云頞浮陀。由寒身中。生似痈泥。又所有身形。犹如泡沫故。二泥罗浮陀地狱。风吹胀满。又所有身形。如肉段故。三阿波跛地狱。亦云阿呼地狱。极寒风吹剥其身。皮肉尽落。皆急战唤声。又严切苦逼。叫唤而言阿呼。阿呼。甚大苦也。此三可了。不了叫唤者。一阿吒鸺吒鸺。亦云阿叱叱地狱。是极寒风所吹。皮肉剥落。唤阿叱鸺叱鸺。又众生以极苦恼。逼切其身。但得唱言阿叱叱。然其舌声不能出口故。又曰。云何名呵呵。苦痛切身。皆称阿阿故。云何名奈何。受罪众生。苦痛酸切。皆称奈何故。云何名羊鸣。苦痛切身。欲举身时。舌不能转。直如羊鸣故。二优钵罗者。极大寒风。吹剥身皮肉。体中自铁叶。还自缠身。如优钵罗华。不叫唤者。一拘牟陀。二须犍提。三伽分陀梨。四伽波昙摩。极寒风吹身胀满。如四种相。受苦呻吟。一云。云何名须干提华。狱皆黑如须乾陀华色。云阿名优钵罗华。狱皆青。如优钵罗华色。云何名拘物头华。狱皆红。如拘物头华色。云何分陀利华。狱皆白。如分陀利华色。云何名钵头摩华。狱皆赤。如钵头摩华色。一云。郁波罗。肉色细折。似青莲华。波头摩。肉色大折。如赤莲华。分陀利。由彼骨折。似白莲华。此三从疮相得名。是一切大寒地狱。在四洲间。着铁围山底。仰向。居正在闇冥中。是其身量。如頞多大。因冷风触。其身折破。譬如熟瓜。如竹苇林。致火光烧。爆声吒叱。如是众生。被寒风触。骨破爆声。叱叱远出。声咳相触。偈曰。泥罗浮有百千。阿浮陀三十五。毁圣恶趣狱。口及意恶愿)。

　　是故十方一切如来。色目多求。同名贪水。菩萨见贪。如避瘴海。

　　【疏】结示过名。贪能滋润。滋长恶法。如今之有泉。饮之则贪也。复能损害法身慧命。如有瘴之海(［释要云］瘴海气也。人呼则病)。

　　(▽三慢习)。

　　三者。慢习交凌。发于相恃。驰流不息。如是故有腾逸奔波。积波为水。如人口舌。自相绵味。因而水发。

　　△二习相鼓。故有血河灰河热沙毒海。融铜灌吞诸事。

　　△是故十方一切如来。色目我慢。名饮痴水。菩萨见慢。如避巨溺。

　　【疏】三段如前。恃己凌他。(论作于他)高举为性。能障不慢。生苦为业。(具云。谓若有慢。于德有德。心不谦下。由此生死。轮转无穷。受诸苦故)今云交凌相恃。驰骋流逸。慢之相也。血河等事。皆所感报。由内致外。因果相称耳。饮之迷倒。故名痴水。西国有之(［定林云］爱已掉动。故积波为水。令彼伤恼。故有血河热沙等事)。

　　(△［补遗云］慢者必有所恃。慢必凌物。如水腾波。然慢属于痴。痴则不明。故同爱属水。水者阴之气故)。

　　(△［私谓］华严云。身见罗刹。于中执取。住我慢原阜。清凉云。喻原阜者。上不停法雨。下不见性水。原上如阜。则慢上过慢。论经云。我慢陆地之所焦枯。为住枯洲。彼云原阜枯洲。此云奔波积水。我慢之相。尽此二文)。

　　(○血河者。众合地狱。罪众生畏地狱卒。无量百千。走入山间。前后自然生两大山。自合如磨。血流成河。骨肉烂尽。以喜磨众生故也。灰河热沙等者［经律异相云］灰河地狱。纵广深浅。各五百由旬。灰汤涌沸。恶气熢㶿。洄波相搏。声响可畏。从底至上。铁刺纵横。其河岸上。有剑树林。枝叶华实。皆是刀剑。罪人入河。随波上下。洄澓沉没。铁刺刺身。内外通彻。脓血流出。痛苦万端。故令不死。乃出灰河。至彼岸上。利剑割刺。身体伤坏。复有豺狼。来啮罪人。生食其肉。走上剑树。剑刃下向。下剑树时。剑刃上向。手攀手绝。足蹑足断。皮肉堕落。惟有白骨。筋脉相连。时剑树上。有铁觜鸟。啄头食脑。苦毒号叫。故使不死。还入灰河。铁刺刺身。皮肉烂坏。惟有白骨。浮浮于外。冷风来吹。寻便起立。宿业所牵。不觉忽至铁丸地狱。热沙即黑沙地狱。出想地狱。慞惶求救。不觉忽到黑沙地狱。热风暴起。吹热黑沙。来着其身。烧皮彻骨。身中焰起。回旋还身。烧炙焦烂。其罪未毕。故使不死。出黑沙狱。到沸屎狱。铁窟地狱者。饿鬼道中。最上苦法。罪人气绝。命终。生火山上。犹如镕铜。铸铁窟中。剑虫刀虫。唼食其头出脑。铁狗来舐。死已唱活。驱令上树。未至树端。身碎如尘。一日一夜。杀身如尘。不可称数。剑林地狱者。八千由旬。满中剑树。有热铁丸。以为其果。罪人气色。受饿鬼身。诸剑树间化生。咽如针筒。腹如大山。东西求食。镕铜灌咽。一日一夜。八万生死。经八千岁。生食脓唾食血鬼中。复生厕神猪狗等中)。

　　(▽四瞋习)。

　　四者。瞋习交冲。发于相忤。忤结不息。心热发火。铸气为金。如是故有刀山铁橛。釰树釰轮。斧钺枪锯。如人衔冤。杀气飞动。

　　△二习相击。故有宫刑斩斫剉㓨。捶击诸事。

　　△是故十方一切如来。色目瞋恚。名利刀釰。菩萨见瞋。如避诛戮。

　　【疏】于诸苦具。增恚身心。(论云诸苦苦具［增］恚为性)热恼为怀。性不安隐。(能障无嗔。不安隐性。恶行所依为业。必令身心热恼。起诸恶业。不善性故)已上皆根本惑摄。互相冲忤。结成热恼。热恼不息。气忿成坚。故感金石等事。(［定林云］嗔能起阳。于五性属木。木起阳则发火。火克金则铸气。气虽属金。要待火力成体。又从火革。乃能兵伤物)。

　　(△［温陵云］心属火。气属金。嗔由心作气。反动其心。加之冲击。则心火转盛。气金转刚。故曰心热发火。铸气为金)。

　　(△［释要云］火能铸物。由嗔火故。铸成种种金苦具也)橛。系罪人𣏾也。(［手鉴］智论云。铜橛。律云龙牙𣏾。曲如龙牙。可以挂物)宫割。秦五刑之二也。斩斫剉。皆新之死刑。㓨。即古刑之墨也。今流罪有之。捶击。皆新刑之笞杖类也。如劫末时。人起猛利嗔心。所执草木皆成刀剑。非内心之所感乎。

　　(○［法苑珠林云］七明嗔使过者。大庄严论云。身如干薪。嗔恚如火。未能烧他。先自焦身。正法念经云。嗔心如火。烧一切戒。嗔是大斧。能破法桥。住在心中。如怨入舍。故知起嗔。障诸善法)。

　　(○［经律异相］阿鼻十八小地狱。铁丸地狱。八十由旬。满中铁城。八十八鬲。一一鬲水。有五刀山。持用覆上。下有十八大恶铁蛇。皆吐铁釰。釰头火然。刀轮地狱者。四面刀山。于众山中。积刀如轮。有八百万亿。极大刀轮随次而下。犹如雨点。十八剑轮地狱。纵广正等五十由旬。满中铁树。其树多少。如稻麻竹苇。一一剑树高八十由旬。八万四千剑轮为叶。八万四千剑轮为果。八万四千沸铜为枝。罪人命终。生铁华中。无量剑刃。削骨破肉碎落如空。复有铁鸟。从树上下。批眼啄耳。有大罗刹。手捉铁斧破躯。烟熏其眼。不见炎焰。东西驰走。头打铁山铁丸。从顶彻足。一念顷死生。罪毕出生饿鬼中。又八大地狱。热地狱中。一者治活活地狱者。狱卒以利刀斧。解剥剉斩罪众生。如斩剉草头。皮肉解散。罪缘未尽。以冷风吹。还生如故。复因罪恶手生铁爪。锋利犹刃。各生怨结。更生掴截。如刈竹苇。彼此相闻。结恨心死。故生此中)。

　　(▽五诈习)。

　　五者。诈习交诱。发于相调。引起不住。如是故有绳木绞校。如水浸田。草木生长。

　　△二习相延。故有杻械枷锁鞭杖挝棒诸事。

　　△是故。十方一切如来。色目奸伪。同名谗贼。菩萨见诈。如畏豺狼。

　　【疏】诈谓谄曲。罔冒于他。(云何为谄。为罔他故。谓谄曲者。为罔冒他)矫设异仪。险曲为性。(曲顺时宜。矫设方便。为取他意。或藏已失。不任师友。正教诲故)此随数也。今云发于相调。引起不住。正是此也。(［熏闻云］相调。犹弄引也)奸诈多端。或乱良善。矫设方便。递相诱引。故云交诱。绳木绞校。所感苦具也。(［温陵云］由调引相延。故感绳木延引)长恶滋𦽦。如水浸田。(诈习。依奸智起恶。而渐滋蔓引。如水浸田)挍。枷也。(易荷挍灭耳)豺。狗足群行。舌有逆㓨。狼。锐首白颊。大尾长胡。似犬也。奸伪败正。犹如谗贼。(［定林云］诈习。信性劣智。即是土性劣［木］故抽为木。而有绳木绞挍。然以信性劣智。造恶受报。若善权方便。能度众生。虽亦信劣。当受功德园林福报)。

　　(○［经律异相］黑绳大地狱。狱卒扑罪人。偃热铁上。舒展其身。以热铁绳。絣之使直。以钉钉手足。周遍身体尽五百钉。以热铁斧。逐绳道。斫罪人作百千段。复次。以铁绳絣锯锯之。复次。悬铁绳。交横无数。驱迫罪人。使行绳间。恶气暴起。吹诸铁绳。历络其身。烧皮彻肉。焦骨沸髓。出黑绳。至黑沙狱)。

　　(○［智论云］黑绳大地狱中。恶罗刹狱卒鬼匠。常以黑热铁绳。拼度罪人。以狱中铁斧斫之。长者令短。短者令长。方者使圆。圆者使方。斩截四支。耳鼻手足。以大铁锯。解析剸截。破其肉分。脔脔称之。此人宿行因缘。谗贼忠良。妄语恶口。两舌绮语。枉杀无辜。或作奸吏。酷暴侵害。如是等种种恶口谗贼。故受此罪)。

　　(▽六诳习)。

　　六者。诳习交欺。发于相罔。诬罔不止。飞心造奸。如是故有尘土屎尿秽污不净。如尘随风。各无所见。

　　△二习相加。故有没溺腾掷飞坠漂沦诸事。

　　△是故。十方一切如来。色目欺诳。同名劫杀。菩萨见诳。如践蛇虺。

　　【疏】此亦随数。诳谓矫诳。心怀异谋。多现不实。矫现有德。诡诈为性。邪命为业。(邪命事有五。一为利养故。现奇特相。二为利养故。自说功德。三卜相占凶。为人说法。四高声现威。令人畏敬。五说得供养。以动人心)今云交欺。欺即诳也。诬罔。即是现邪命事以获利誉也。尘土屎尿。皆苦具也。刀兵劫时。人㸦杀害。故云劫杀。虺。蝮虺也。博三寸。首如擘。(［孤山云］诬罔暗蔽。如尘随风)。

　　(△［定林云］诳习。屎尿秽污。如尘随风。信性散坏。智不净故。没溺漂沦。智胜信故。腾掷飞坠。飞心造奸故。诈引起不住。故能有所生。诳。诬罔不止。故能坏而已)。

　　(○［经律异相］沸屎地狱。八十由旬。十八铁城。一一城有十八鬲。一一鬲中四壁皆有百亿万剑树如刃。刃厚三尺。于其刃上。百千蒺藜。不可胜计。一一蒺藜及剑树间。生无量铁虫。一一铁虫有百千头。一一头有百千觜。觜头皆有百千蛔虫。诸蛔虫口吐热屎。沸如洋铜。满铁郭内。上有铁网铁乌。罪人命终。堕沸屎中。身体縻烂众虫唼食。削骨彻髓。以渴逼故。饮热沸屎。蛔虫蛆虫唼其舌根。一日一夜。九十亿生。九十亿死。久受苦已。到铁钉狱)。

　　(▽七怨习)。

　　七者。怨习交嫌。发于衔恨。如是故有飞石投礰。匣贮车槛。瓮盛囊幞。如阴毒人。怀抱畜恶。

　　△二习相吞。故有投掷擒捉击射挽撮诸事。

　　△是故十方一切如来色目怨家。名违害鬼。菩萨见冤。如饮鸩酒。

　　【疏】怨即恨也。由忿为先。怀恶不舍。结冤(怨)为性。(能障不恨。热闹为业)不能含忍。常热恼故。(此亦嗔恚一分为体。离嗔无别恨相用故)囊幞等已上。皆拘系罪人之具。(有作扑。字之误也。孤山云。以囊贮人而扑杀之。史记。秦始皇囊扑两弟)挽撮。皆牵系罪人也。(有作抛。亦字误也)如违害鬼。常伺取人。鸩鸟名也。翼毛划酒。酒则杀人(［孤山云］畜恶在怀。犹匣贮车槛等。阴毒中人。如飞石投礰等)。

　　(△［温陵云］怨习含恨。阴隐为伤。故如阴毒畜怨。所感之［恨］皆阴隐事也)。

　　(▽八见习)。

　　八者。见习交明。如萨迦耶。见戒禁取。邪悟诸业。发于违拒。出生相返。如是故有。王使主吏。证执文藉。如行路人。来往相见。

　　△二习相交。故有勘问权诈考讯推鞫[察-示+言]访披究照明。善恶童子手执文簿辞辩诸事。

　　△是故十方一切如来。色目恶见。同名见坑。菩萨见诸虚妄遍执。如入毒壑。

　　【疏】见谓恶见。于诸谛理。颠倒推度。(论作求)染慧为性。能障善见。招苦为业。(谓恶见者多受苦故)此见行相。差别有五。一身见。执我我所。(论云。一萨迦耶见。谓于五取蕴。执我我所。一切见趣所依为业。此见差别。有二十句。六十五等。分别起摄。清凉引经部师云。萨是伪义。迦耶是身。达利瑟致是见。萨婆多云。萨是有义。迦耶等如前)二边见。执断执常。(谓即于彼随计断常。障处中行出离为业。释曰。谓即于萨迦耶见。随计断常。即是边见)三邪见。谤无因果。(谓谤因果作用实事。及非四见。诸余邪执。如增上缘。名义遍故。按经文言邪悟诸业。即总指边邪二见也。行阴中。二无因。四遍常诸外道论。皆上见摄。后文广明)四见取。谓于诸见。及所依蕴。执为最胜。能得清净。一切斗诤。所依为业。五戒禁取。谓于随顺。诸见戒禁。及所依蕴。执为最胜。能得清净。无利勤苦。所依为业。此之见习。各执己解。互相是非。故感王使主吏诸事。权诈者。设方便以取情也。照明。引他事以照证也(［定林云］有身见。则物亦自我。故发于违拒。有禁戒取邪悟诸业。则起轮回性故出生相返。是非善恶。既有所在。则辩鞠。随之矣)。

　　(△［温陵云］路人相见。一去一违喻所见违反也。能陷法身。故名见坑。能致业苦。故名毒壑［融室云］私业幽隐。现于文簿是中如行人来往相见。不可得避也)。

　　(○［十地品云］身见罗刹。于中执取。令其永入爱欲稠林。疏云。执其我我所窟宅。不能动发故。于中者。于阴窟之中。执取之中。亦含戒取)。

　　(○［法苑十使篇云］第一身见者。亦名我见。色心相依。名之为身。凡愚执此名为我人。以迷身心。执为我故。依此身见。起第二边见。第三邪见。宝积经云。如咽塞病。即能断命。一切见中。唯有我见即时能断于智慧也。第四名戒取者。但诸妄执戒定之人。随其别执。一是独上。一是足上。所谓直取持戒等为道。不知非道谬执为道。故名独头。不解正理。妄立是非。谓己见是。取为真见。则名戒取。此后戒取。从前见生。前见与后戒取为本。戒取所依。名为脚足。是故说后见取之心。名为逆上戒取烦恼。第五名见取者。此还有二。谓直取世间有漏善业。以为第一胜妙善者。名为独头见取。谓人起身见。是其我倒愚人不解。取前身见以为第一。如此见取。名为足上。此见于境。僻执坚牢。非佛弟子。执圣慧刀截彼见牙。方能舍故。如有海兽。名室首。魔罗。彼所啮物。要截其牙方得舍故。深入所缘故者。谓见性猛利。深入所缘。如针堕泥)。

　　(○［经律异相］习众邪见。为爱网所牵。造𢍉陋行。堕大叫唤狱。云何热地狱。一有主治。二少主治。三无主治。此三相治者。是考掠也有主。一者治活。二者行。三者黑绳。谓有主治地狱。狱卒者以行缘故。不被火烧。少主治地狱者。一众合。二大合。三铁槛)。

　　(▽九枉习)。

　　九者。抂习交加。发于诬谤。如是故有合山合石碾硙耕磨。如谗贼人。逼抂良善。

　　△二习相排。故有押捺槌按蹙漉衡度诸事。

　　△是故十方。一切如来。色目怨谤。同名谗虎。菩萨见抂。如遭霹雳。

　　【疏】抂则逼压良善。损恼于他。心无悲慜。害所摄也。(云何为害。谓有害者。逼恼他故。此亦嗔恚一分为体。离嗔无别害相用故)既以抂押良善。抑捺无辜。令称有罪。故感合山等事。(［私谓］谗贼之人。以合山合石等事。逼害忠良。而地狱感报如之。故曰。如谗贼人。逼抂良善。如之为言。谓如谗人之所为。以还报谗人也。经言。同名谗虎。诗谓豺虎不食。谗人罔极。怵如来炯戒。亦可少知惧矣夫)蹙谓逼迫。捷谓振动。谗能害善。虎能食人(［熏开云］漉谓涝漉。捉取之貌［孤山云］权衡尺度。以定轻重长短。狱王前有之)。

　　(○［智论云］合会大地狱中。恶罗刹狱卒。作狐狗虎狼师子六驳。大象雕鹫。种种诸鸟兽头而来。吞啖咬啮。𪙁掣罪人。两山相合。大热铁轮。轹诸罪人。令身破碎。热铁曰中。捣之令碎。如笮蒲萄。亦如压油。譬如蹂场。聚肉成𧂐。积头如山。血流成池。雕鹫虎狼。各来争掣。此人宿业因缘。以力势相凌。狂押羸弱。受两山相合罪)。

　　(○［经律异相云］堆𥑐大地狱。有大石山。两两相对。罪人入此中。山自然合。堆𥑐其身骨肉糜碎。山还故处。苦毒万端。故令不死。复有大铁象。举身火然。哮吼而来。蹴蹋罪人。宛转其上。身体糜碎。号啕悲叫。故使不死。复捉罪人。卧大石上。以大石压。复取卧地。铁杵捣之。从足至头。万毒并至。故名堆𥑐。出堆𥑐到黑沙狱。刺林地狱者。罪人生棘林间。狱卒罗刹。手执铁钩。㧞舌令出。八千铁牛。有大铁犁。耕破其舌。一日一夜。六百生死。又出多铜镬。至石磨地狱。捉罪人扑热石上。舒展手足。以大热石压其身上。回转磨揩。骨肉糜碎。久受苦已。出至脓血狱)。

　　(▽十讼习)。

　　十者。讼习交諠。发于藏覆。如是故有。鉴见照烛。如于日中。不能藏影。

　　△□□□□(依古本阙四字。不应从会解妄加)故有恶友业镜火珠。披露宿业对验诸事。

　　△是故十方一切如来。色目覆藏。同名阴贼。菩萨观覆。如戴高山。履于巨海。

　　【疏】此是覆习。而言讼者。由覆发讼故。所言覆者。于自作罪恐失利誉。隐藏为性。(能障不覆)悔恼为业。谓覆罪者。后必悔恼。不安隐故。(［手鉴云］既作大罪。常怀怖畏。悔箭入心。坚不可拔。如偈云。不应作而作。应作而不作。悔恼火所烧。后世堕恶道)己既有罪。不能自发。遂招他讼。此讼即是恼之一法。(小随烦恼。覆三恼四)忿恨为先。追触暴热。狼戾为性。蛆螫为业。谓追往恶。触现违缘。心便狼戾。多发嚣暴。凶鄙粗言。蛆螫他故。乃名为讼。此覆彼讼。二习相发。故感恶友业镜等事。(［兴福云］恶友则证明人意。言同类恶人。证其阴事也。业镜火珠。皆能照其是非)覆藏过恶。自知而已。如于阴贼。不具当苦。必堕恶道。如戴山履海也(［温陵云］阴贼覆藏。发则自害。如戴山履海。适足自压自陷而已)。

　　([?(○/○)]二六交报)。

　　([│/○]一总标)。

　　云何六报。

　　△阿难。一切众生。六识造业。所招恶报。从六根出。

　　【疏】造业既从六根而出。受报还归六根。因与果报故云交报。又下一根受报。备历六根。根根皆尔。故云交报。此云六识造业者。且据总相。业者。招感为义。然通总别。若能为引业。善不善思。招感当来第八无记性者。即总报业。若为满业。三性思种。招感当来苦乐等果者。名别报业。其第六识。通造总别报业。其第五识。但为助发别报。不能发总。以强盛随转。二差别故。从六根出者。六根是彼造业具故。造既从根。受亦根受。故从根出(［手鉴云］业望于识有二。一本识。业是能依。识是所依。二约六识。业是所造。识是能造。第八无记者。谓七趣皆以第八异熟识而为自体。无覆无记性摄。故惟识云。此第八识。是界趣生。施设本故。前五助发者。谓五识无执。不能发润。无推度故。不能造业。虽造满业。亦非自能。但由意引。方能作故。若第六识。我执无明。迷真实义。以善不善相应思造业。熏于赖耶。能感五趣。故六识强盛。五识随转也。六识造业者。六根但是造业之具。如鱼鸟之网。然六识造。复有正助。第六正造。前五是助造。总报业者。引业也。以此业于诸业中最胜故。即能引生诸趣故。菩不善思者。正是业体。善思即善报之因。恶思即恶报之因。由前六造因。第八无记受报。强盛随转者。前五不能造引。但随六转。第六造善强盛。前五即随造善第六造恶强盛。前五即随造恶)。

　　(△［温陵云］从识造业。从根显报。业报相会谓之交)。

　　(△［清凉云］问总别二报之业。如何分别。答如持五戒招得人身。是总报业。由于因中。有嗔忍等。于人总报而有妍媸。名别报业。唯识亦名为引满业。能招第八引异熟果。故名引业。能招第六满异熟果。名为满业。俱舍亦云。一业引一生。多业能圆满。犹如缋像。先图形状后填众彩等。然其引业能造之思。要是第六意识所起。若其满业能造之思从五识起)。

　　([│/○]二别辨六)。

　　([?(▽/○)]一见报二)。

　　(▽一临终见境)。

　　云何恶报从六根出。

　　△一者见报。招引恶果。此见业交。则临终时。先见猛火。满十方界。亡者神识。飞坠乘烟。入无间狱。发明二相。

　　【疏】眼根造罪。是见业。临终见境。是报与业交。以眼根取色。色能役心。造种种业。故见猛火。遍十方界。神识随火。入狱受报(［温陵云］见觉属火。故感猛火。六交皆直入无间。成论云。极善极恶。皆无中阴。所以直入)。

　　(△［海印云］亡者神识。将舍䎡［烛］随见业所感之境。识从习变。如射箭头。径入地狱)。

　　(▽二乘业受报)。

　　一者明见。则能遍见种种恶物。生无量畏。二者暗见。寂然不见。生无量恐。如是见火。烧听。能为镬汤洋铜。烧息。能为黑烟紫焰。烧味。能为燋丸铁麋。烧触。能为热灰炉炭。烧心。能生星火迸洒。煽鼓空界。

　　【疏】明暗二尘。是眼所取。明可辨见。故见恶相。暗无分别。但生恐惧。如是下。遍列六根。然有旁正。正由眼根发识造业。故先历眼。(［证真云］造业时。一根为正。余根为助。故今受报。眼相为首。还遍六根也)今此不明。文略故耳。下文即具。此中以火为苦具主。及历余根。随根转变。为不可意境也(［温陵云］闻听属水。故烧听为镬汤洋铜。鼻嗅主气。故烧息为墨烟紫焰。舌主味。麋丸。味类也。身主触。灰炭。触类也。心正属火。烧之转炽。故迸洒扇鼓［补遗云］心思迅利。所见心火迸洒。亦取迅疾。下五根说心皆同。如雹电飞沙等)。

　　(○［经律异相］镬汤地狱。有十八镬。纵广正等。各四十由旬。七重铁网。满中沸铁。五百罗刹。鼓大石炭。烧其铜镬。焰焰相次。经六十日。火不可灭。阎浮提日满十二万岁。镬汤上涌。化成火轮。还入镬中。罪人生镬汤中。速疾消烂。唯余骨在。铁叉掠之。铁狗嗗之。呕吐在地。寻复还活。狱卒驱促。还令入镬。畏镬热故。攀剑树上。骨肉断烂。落镬汤中。一日一夜。恒沙死生。罪毕。生为猪狗羊鸡。短命之处。无不经历。受身八千万岁。还生人中。饮铜地狱。千二百种。杂色铜车。一车上六千铜丸。罪人生铜车上。不久即往生铜山间。铜车轹头。狱卒以钳挓口。饮以洋铜。迷闷躄地。唱言饥饥。狱卒劈口令开。以铜铁丸。置其口中。节节火然。经于七日尔乃命终。狱卒唱言。汝前身时。悭贪嫉妒。邪见恶说。见他得利。如箭入心。或曾出家毁犯禁戒。虚食信施。受铁丸报。又想地狱中。有铜镬地狱。多铜镬地狱。铁丸地狱。有热铁丸。前沸尿丸。有沸尿铁丸。又铁窟地狱。铁山上有五百万亿大热铁丸。一一丸团圆正等十三由旬。彼山东开小孔。如摩伽陀斗。但出黑烟。罪人生火山上。东西驰走。头打铁山。铁丸从顶彻足。又饥渴等狱。皆有铁丸着口。其事非一)。

　　([?(▽/○)]二闻报二)。

　　(▽一临终见境)。

　　二者闻报。招引恶果。此闻业交。则临终时。先见波涛。没溺天地。亡者神识。降注乘流。入无间狱。发明二相。

　　【疏】声能鼓动心海。如波如涛。取此造业。故临终时。先见此相。降注。下流也(［温陵云］闻听属水。故观听旋复。水不能溺。依之造业。能感波涛)。

　　(▽二乘业受报)。

　　一者开听。听种种闹。精神愗乱。二者闭听。寂无所闻。幽魄沉没。如是闻波。注闻。则能为责为诘。注见。则能为雷为吼。为恶毒气。注息。则能为雨为雾。洒诸毒虫。周遍身体。注味。则能为脓为血。种种杂秽。注触。则能为鬼为畜。为粪为尿。注意。则能为电为雹。摧碎心魄。

　　【疏】耳根所取。动静二境。造种种业。今受其报。亦缘此二。开即动也。闭即静也。如是下。历根别受。此文之中。以根对境。有所参差。将恐梵文回互。译者随而弗审。如雷吼毒气。非眼所取。雨雾毒虫。非鼻家境。余文则顺。有智自详(［温陵云］注见能为雷吼者。闻波属阴。见火为阳。阴阳相薄而成雷也)。

　　(△［补遗云］耳根之报。并从波涛注雨。凡雨时。雷吼恶气。乃天地闭塞之象。是眼之境。不可泥雷吼之声。又雨雾毒虫。皆有其气。固为注息之气)。

　　(△［融室云］注闻为诘责者。波涛之声。变为斥责诘问音故。注见为雷吼。雷吼俱生嗔怒火故。注息为雨雾毒虫。出息之气润湿。水有毒虫。生气息故。注触为畜鬼。水有畜鬼。及变为粪尿。畜鬼害身。粪尿污身故。注意为雷雹。水为雹时。闪电齐作。摧碎心魄。正属意故)。

　　(○［经律异相］出石磨狱。至脓血地狱。罪人于中。东西驰走。汤其身体。头面烂坏。又取脓血食之。苦毒难忍。出脓血。至无量火狱)。

　　([?(▽/○)]三嗅报二)。

　　(▽一临终见境)。

　　三者嗅报。招引恶果。此嗅业交。则临终时。先见毒气。充塞远近。亡者神识。从地涌出。入无间狱。发明二相。

　　【疏】鼻根造罪。贪嗅诸香。众生身分。及男女等香。作种种业。故招毒气以受其报(［温陵云］因贪恶香。造种种业。果惑毒气。受种种报)。

　　(●［智论云］云何呵香。人谓着香少罪。染受于香。开结使门。虽复百岁持戒。能一时坏之)。

　　(△［补遗云］鼻根先见毒气充塞。凡气自下升上。神识从之。从地踊出也)。

　　(▽二乘业受报)。

　　一者通闻。被诸恶气。熏极心扰。二者塞闻。气掩不通。闷绝于地。如是嗅气。冲息。则能为质为履。冲见。则能为火为炬。冲听。则能为没为溺。为洋为沸。冲味。则能为爽为馁。冲触。则能为绽为烂。为大肉山。有百千眼。无量𠯗食。冲思。则能为灰为瘴。为飞砂礰。击碎身体。

　　【疏】通塞是彼鼻所取境。依此造业。依此受报。故有二相。如是下。历根别受。为质为履者。质。碍也。履。犹通也(［孤山云］质应作踬。广雅。踬。蹋也。通俗文［气］不利曰踬)。

　　(△［温陵云］嗅业所依。不离通塞。故冲息能为质履。冲见火炬。冲听洋沸者。见觉属火。观听属水也。饥馁味爽。味随气变也。绽坼烂坏。体随气变也。冲思为灰沙。依土感也)。

　　(△［海印云］鼻主出入息。故先见毒气。鼻为土。故识从地涌。脾土主思。故为飞沙等事。应尘沙无明也)。

　　([?(▽/○)]四尝报二)。

　　(▽一临终见境)。

　　四者味报。招引业果。此味业交。则临终时。先见䥫网。猛炎炽烈。周覆三界。亡者神识。下透挂网。倒悬其头。入无间狱。发明二相。

　　【疏】舌根作罪。其罪最广。一贪味为罪。杀戮必多。(［智论云］但以贪着美味故。当受众苦。洋铜灌口。啖烧铁丸)二发语造业。其罪又广。以妄言绮语。两舌恶口。比于余根。此最广博。故感铁网。周覆世界也(［孤山云］准上应云尝报。言味报者。从所尝为名也。贪味则网捕烧野。掩取禽兽。故见铁网猛焰之相)。

　　(△［定林云］先见铁网等者。以坚觉着味。罔害众生。令无所逃故。舌识属火。故神识下透挂网。倒悬其头。以当纳味时。受想随之故)。

　　(○［涅槃云］无间地狱。四面有门。一一门外。各有猛火。东西南北交过通彻。四万由旬。周匝铁墙。铁网弥覆。其地亦铁［上］火彻上。上火彻下。若鱼在熬。脂膏焦然。是中罪人。亦复如是)。

　　(○［经律异相］铁网地狱。八十九重。诸铁罗网。一一网间。百亿铁针。一一铁针。施五开梞。罪人生铁网间。𢫫身下过。众梞皆动。无量诸针。射入毛孔。如是宛转。诸铁网间。如刹那顷死生。罪毕。生人中。三恶道摄。又阿鼻地狱。七重铁城。七层铁网。十八小热地狱。亦如阿鼻。无量诸恶以为庄严。又沸尿镬汤等。亦各七重铁网)。

　　(▽二乘业受报)。

　　一者吸气。结成塞冰。冻裂身肉。二者吐气。飞为猛火。燋烂骨髓。如是尝味。历尝。则能为承为忍。历见。则能为然金石。历听。则能为利兵刃。历息。则能为大铁笼。弥覆国土。历触。则能为弓为箭。为弩为射。历思。前能为飞热䥫。从空而下。

　　【疏】吸气则取味所招。吐气则发语所致。如是下。历根别受。为承为领者。承领忍受。一切恶味。造业之时。先是舌根受食知味。然后始益诸根大种。舌不领味。诸根不益。受报亦然(［温陵云］舌啖生命。使彼承忍。故历尝发苦。使己承忍。依见贪味。故能为然金石。依听发恶。故能为利兵刃。依嗅恣贪。笼取群味。故能为大铁笼。触味伤物。故感弓箭以自伤。缘味思物。故感思物以充味)。

　　(△［补遗云］为利兵刃。取兵刃相击声。为大铁笼。取笼闭不通。为息之患)。

　　(○［经律异相］十八寒地狱者。八方冰山。山十八鬲。复有十八诸小冰山。寒冰山间。如瓦莲华。高十八由旬。上有冰轮。纵广正等十二由旬。如天雨雹。从空而下。罪人命终。生冰山上。既生之后。十八冰山。如以扇扇。一切寒冰。从毛孔入。十八鬲中。遍满一鬲。剖裂襞拆。如赤莲华。冰轮上下。遍覆其身。八万冰山。一时具合。更无余词。但言阿罗。尔时空中有铁觜鸟。吐火破冰啄脑。罪人即死。狱卒复以铁叉打地。唱言活活。应声即苏。身火猛炽。愿得前冰以灭此火。狱卒复以冰轮迎接。置余狱中。寿量如四天王天。日月八万千岁)。

　　([?(▽/○)]五触［根］二)。

　　(▽一临终见境)。

　　五者触报。招引恶果。此触业交。则临终时先见大山。四面来合。无复出路。亡者神识。见大䥫城。火蛇火狗。虎狼师子。牛头狱卒。马头罗刹。手执枪槊。驱入城门。向无间狱。发明二相。

　　【疏】身根为罪。多因男女淫爱等触。贪着细滑。随时冷热。故受合山等事(［智论云］此触是生结使之大因。系缚心之根本。何以故。余四情各当其分。此则遍满身识。生处广故。多生染着。以其难舍故。为之常作重罪。若堕地狱。一名寒冰。二名炎火。此二部中。皆以身触受罪。苦毒万端。此触名为大黑暗处。危难之险道也)。

　　(○［涅槃云］佛告波斯匿王。有四大山。从四方来。欲害人民。无逃躲处。四山即是生老病死。时来切人)。

　　(○［经律异相］刀轮地狱者。四面刀山。于众山间。积刀如轮。有八百万亿。极大刀轮。随次而下。犹如雨滴。罪人生刀轮中。如醉象走。堕刀山间。是时四山。一时俱合。四种刀山。割切其身。闷绝而死。狱卒罗刹。驱迫令登刀山。未死之间。铁狗啮心。铁虫唼肉。寻复唱活。一日一夜。六十一生。六十一死。火蛇火狗虎狼等者。阿鼻狱有四大铜狗。一切身毛。皆然猛火。有八万四千铁蟒大蛇。吐毒火中。身满城内。豺狼地狱。有群豺狼。竞来䶩啮。肉堕骨伤)。

　　(▽二乘业受报)。

　　一者合触。合山逼体。骨肉血溃。二者离触。刀剑触身。心肝屠裂。如是合触。历触。则能为道为观。为厅为案。历见。则能为烧为爇。历听。则能为橦为击。为倳(倳侧吏反插刃也)为射。历息。则能为括为袋。为考为缚。历尝。则能为耕为钳。为斩为截。历思。则能为坠为飞。为煎为炙。

　　【疏】身之所取。唯合与离。从之造罪。感果亦尔。如是下。历根别受。道观厅案。皆受罪处也。余文可解(［温陵云］道观。治罪之地。皆身触所依也。烧爇。见触也。撞击。闻触也。括袋。息触也。耕钳。舌触也。飞坠。思触也)。

　　(△［海印云］历触当根。为道观等者。生依此身。如房舍故。历见则烧热。见属火故。历听则撞击而有声。为倳射者。闻声动触想故。括袋考缚以息周一身故。历尝为耕钳等。以味充舌。为滋触故。历思为飞坠煎炙。以妄想一动。遍身火然故)。

　　([?(▽/○)]六思报二)。

　　(▽一临终见境)。

　　六者思报。招引恶果。此思业交。则临终时。先见恶风。吹坏国土。亡者神识。被吹上空。旋落乘风。坠无间狱。发明二相。

　　［宗镜］思者。业也。国土不坏。由心分别。见国土坏。由意思影像。法尘生灭。报处还然。能受生灭之迁变。又生人见国土。死人则见坏。皆由意生法生。意灭法灭【疏】思是意业。无质迅疾。犹如于风。故招此报(［资中云］无质如风。故见风相)。

　　(△［真际云］意思生灭迅疾。故先感业风。是其思致)。

　　(△［温陵云］思属土而飘荡。故见恶风吹土之事)。

　　(○［经律异相］二大金刚山间。有大风起。名为僧佉。若使风来至四天下。及八万天下。大地诸山。去至十里。或至百里。飞飏空中。皆悉麋碎。譬如壮士。手把轻糠。散于空中。由二大山。递止此风。若使风至四天下者。其中众生溪河江海。皆当焦枯)。

　　(▽二乘业受报)。

　　一者不觉。迷极则荒。奔走不息。二者不迷。觉知则苦。无量煎烧。痛深难忍。如是邪思。结思。则能为方为所。结见。则能为鉴为证。结听。则能为大合石。为冰为霜。为土为雾。结息。则能为大火车。火船火槛。结尝。则能为大叫唤。为悔为泣。结触。则能为大为小。为一日中万生万死。为偃为仰。

　　【疏】意之所缘。生灭二尘。复能随五。明了取境。不觉则荒。独散所感。不迷觉苦。明了所致。皆是邪思造业故耳。(［温陵云］思业所依。不出迷觉。荒奔。迷思也。知苦。觉思也)如是下。历根别受。方所。受苦处也。鉴证。证据先罪也。此一根定报。备历余根。然根对苦具。有差有当。不必一一根境相顺。学者随文消遣。不可凝滞(思必有所。故结思为受罪方所。见能鉴证。故结见为证罪人事。结听为大合石等。水土交感也。火车船槛。息气乘乱思所变也。尝即舌根声所自发也。大小已下。皆言其身触业。乘乱思所变也)。

　　(△［海印云］思历当根生。以妄想为心地。故有方所。思发知见。故为鉴证。思土听水。故为冰霜土霿。思笼冒息气成火。故结为火车等。思由舌发声。故为叫唤等。思执根身。故生死偃仰。皆身触受苦之想)。

　　(△［熏闻云］土雾应来雾与雺同。天气下地不应曰雺。蒙昧也。为土者。约而言之。即霾也)。

　　(○［经律异相］热地狱中。少主治地狱者。一众合。二大哭。三铁槛。众合如前。此文大合石也。大哭者。此为悔为泣也。铁槛者。此火槛也。大哭地狱者。大铁山。周遍火然。四绝无行处。恶狱卒无慈。嗔恚言欲何所趣。以火烧铁杵击其头。故云大哭也。大火车。即火车地狱。众生为佛弟子。及事梵天九十六种。及在家者。诳惑邪念。谄曲作恶。罪人命终。载火车上。身体燋散。狱卒张眼㖑唤叱叱使走。火车轹身。凡十八反。碎身如尘。天雨沸铜。遍洒身体。即便还活。如是往返。上至汤际。下堕镬中。火车所轹。一日一夜。九十亿死。九十亿生。叫唤大叫唤地狱者［智论云］八大地狱。第四第五。其中罪人。罗刹狱卒。头黄如金。眼中火出。着赭色衣。身肉坚劲。疾走如风。口出恶声。捉三股叉。箭堕如雨。刺射罪人。罪人狂怖。叩头求哀。大将军少见放舍。少见怜愍。即时将入热铁地狱。纵广百由旬。驱打驰走。足皆焦然。脂髓流出。如笮苏油。铁棒榛头。头破脑出。如破酪瓶。斫刺割剥。身体糜烂。而复将入铁屋阁间。黑烟来熏。互相推压。更相怨毒。皆言何以压我。才欲求出。其门已闭。此人宿行因缘云云。如是等种种因缘。受叫唤大叫唤地狱罪)。

　　([?(○/○)]三结显重明二)。

　　([│/○]一结成虚妄)。

　　阿难。是名地狱。十因六果。皆是众生。迷妄所造。

　　【疏】虚妄造业。虚妄受报。皆如空华。然于因果。未尝乖异(［熏闻云］六交报中。且举无间为首。其中不无前七狱。及诸小狱之相。如贪习所感。即八寒也。寻阿含俱舍楼炭婆沙等。备晓其事)。

　　([│/○]二别显重轻)。

　　若诸众生。恶业同造。入阿鼻狱。受无量苦。经无量劫。

　　【疏】六根十因具足。同造诸业。入阿鼻狱。即大无间。具足五事也(即资中文)。

　　(△［温陵云］同于六根。具造十因。兼境兼根。名恶业同造)。

　　(○［释文］恶业同造。宋乾道本云。恶境圆造。有人解云。十因俱起。为圆造。圆满具足。极恶业也)。

　　六根各造。及彼所作。兼境兼根。是人则入八无间狱。

　　【疏】如第六识。同彼眼识。唯取自境兼根而作。不涉余根。不具十因。此则六根具造。唯造时不兼余根。入八热狱。次轻于前也(［吴兴云］此亦六根具造十因。但前后异时。故云各耳。如一根对境必与意识同起。是名各造。若加二三等。则名兼境。兼根也。八无间狱者。应同前狱。既非经无量劫。故知此罪次轻于前。复恐通举八狱。以轻从重。总名无间。是则十因不具者。或当堕前七也)。

　　(△［定林云］若所造恶。缘事非心。则境不兼根。缘心非事。则根不兼境)。

　　(△［私谓］台家磐师云。楞严既言阿鼻。又出无间。则阿鼻当在无间之外。今考经文。此云恶业同造。入阿鼻狱。即前文纯情即沈。入阿鼻狱也。六根各造。入八无间狱。即前文九情一想。轻生有间。重生无间。二种地狱也。前后区别良如磐师之云。准诸经论。阿鼻即第八五无间狱。无别出阿鼻之文。涅槃云。阿鼻地狱。是中罪人。作一逆者。则便具如是一罪。若造二逆。罪则二倍。五逆具全。罪亦五倍。又观佛三昧海经云。阿鼻受罪。一日一夜。如人间六十小劫。如此寿命。尽一大劫。具五逆者。受罪五劫。复有犯四重等报。经八万四千大劫等。此经又开谤法等大罪。更生十方阿鼻地狱。俱舍智度。并如是说。是则一等阿鼻五无间狱。是中业报劫分。迢然各别。非除五无间外。别有阿鼻狱也。阿鼻。古翻无间。观佛三昧经云。阿者言无。鼻者言遮。又阿者言无。鼻者言救。既翻无间。又言无遮无救。即一阿鼻狱而有多名。瑜伽开八大那落迦。八名无间。释论开八大地狱。第七大热地狱后。即阿鼻地狱。故沇师疏云。阿鼻狱。即大无间。其解为当。而磐师则考之未确也)。

　　身口意三。作杀盗淫。是人则入十八地狱。

　　【疏】身口意。六根之三也。杀盗淫。十因之三也。如身具作杀等三罪。口意不作。又轻于前。入十八狱(［熏闻云］身口意三等。者于恶业中。唯犯杀盗淫罪。虽云口意。盖助成身业也)。

　　(△［直解云］涅槃二十。一切众生所作罪业。凡有二种。一者轻。二者重。若心口作。则名为轻。身口作。则名为重。谓心念口说。身不作者。所得报轻。引证今经。可例明也)。

　　(△［补遗云］此单约三业。造杀盗淫。不具十因。故不入无间)。

　　三业不兼。中间或为一杀一盗。是人则入三十六地狱。

　　【疏】如身独造杀等一业。不兼余罪。入三十六狱。又轻于前(［熏闻云］亦合云一淫。但文略耳)。

　　见见一根。单犯一业。是人则入一百八地狱。

　　【疏】此独一根。只犯一杀。又轻于前。入一百八狱。如意中邪思。或不正见。未形身口。或口处杀人。身心无记。此等并轻。言见见者。见(现音)只见之一根。不兼余根。故云见见(［吴兴云］见见者。能见所见。单根单境。谓秪犯眼家一根一境之业也。今从现音为是)。

　　(△［云栖云］此分五等。一同造。六根十习。具足兼造而又同时也。二各造。单兼一根一境。虽具足而不同时也。三身口意三业。造杀盗淫三恶也。四三业中三。犯三恶中二也。五三。业中一。犯三恶中一也)。

　　([│/○]三结答所问)。

　　由是众生。别作别造。于世间中。入同分地。妄想发生。非本来有。

　　【疏】由不断三业。各各有私。故云别造。因各各私。众私同分。故云入同分地。谓同业相感。无差别同分别业各感。差别同分。故前文云。众同分中。兼有元地也。皆由妄想发起。故非本有(［熏闻云］前问。此诸地狱。为有定处。为复自然。彼彼发业。各各私受。今答。于世界中。入同分地。前问。此道为复本来自有。为众生妄习生起。今答。妄想发生。非本来有)。

　　(△［合论云］弥勒云。于欲界中。有三十六落迦。以弥勒所论名目。所在受苦之相。所依饮食受用。验世尊言。虽则自招。众同分中。兼有元地。无可疑者。然破色心论曰。如地狱报众生。热铁为地。而狱卒夜叉阎罗王。与罪苦有情。同罪狱中。何也。圆觉曰。有妄业故。妄见流转厌流转者。妄见涅槃。于是如来又为说造十习因。受六交报也。杂华曰。天鼓谓善住天子。汝等昔在地狱。地狱非十方来。但由汝颠倒恶业。愚痴缠缚。生地狱身。此无根本。无有来处)。

　　(○［傅大士曰］夫有身者。皆谓四大所成。识神合体。遍在其中。今所以知寒知热。知苦知乐。并是识神所知。非为四大知也。若不然者。何故识神去后。死尸不知苦乐耶。以此推之。则死与生不异。则识神领于苦乐耳。今日若不能忍受饥渴寒热。烧煮割炙之病。后入地狱。岂能受乎。若不肯调心为善。恣意杀害众生。造作诸恶。死入三涂地狱。刀山剑树。镬汤罏炭。铜柱铁床。锯解磨磨。灰河沸屎。阿鼻地狱。寒冰种种诸苦。其可当乎)。

　　([○@卍]二鬼趣三)。

　　([?(○/○)]一总标)。

　　复次是诸众生。非破律仪。犯菩萨戒。毁佛涅槃。诸余杂业。历劫烧然。后还罪毕。受诸鬼形。

　　【疏】非破律仪。谤无戒律也。犯菩萨戒者。轻重不禁也。毁佛涅槃者。不信因果。此皆断善根也。余业可知。地狱久治。故云历劫烧然。更受余类。故入鬼趣。鬼趣十类。由前十因。十因正报。已在前文。极苦相对。非是轻受。故云。后还罪毕。受诸鬼形。

　　(○［观佛三昧海经云］众生犯四重禁。虚食信施。诽谤邪见。不识因果。断学般若。毁十方佛。偷僧祇物。淫逸无道。受阿鼻狱大苦。经八万四千大劫。复入东方十八鬲子。如前受苦。南西北方。亦复如是。阿鼻即无救也)。

　　(○［婆沙云］鬼者。畏也。谓虚怯多畏。故名为鬼。有说。由造作增长。增上坚贪。身语意恶。行往彼生。故感饥渴业。有说。被驱役故名鬼。恒为诸天处处驱役。常奔走故。又希求名鬼。恒从他人希求饮食故。世品云。由谄诳心。作下品五逆十恶。感此道身)。

　　(○［清凉云］依正法念经。三涂各有边正。正者为重。边者为轻。正鬼望边畜。则饿鬼罪重。故杂集等。鬼次于狱。若正畜生望边鬼。则畜生罪重。故今云下者为饿鬼因)。

　　○［资中］由前十因。余报不同。故下鬼趣。分成十类。贪物盗习。贪色淫习。贪惑诈习。贪恨怨习。贪忆嗔习。贪慠慢习。贪罔诳习。贪明见习。贪成抂习。贪党讼习［长庆说文］以本习造罪。上下交感。报应受生。人鬼互参其中耳。

　　([?(○/○)]二别显)。

　　若于本因。贪物为罪。是人罪毕。遇物成形。名为怪鬼。

　　【疏】此即贪习为因也。于物生贪。非理而取。余报在鬼。还托于物。即金银草木精怪。其类非一。故名怪鬼。正受苦报。在寒冰狱(［补遗云］本因贪求财物。余习还附草木为怪。凡草木为妖曰怪)。

　　贪色为罪。是人罪毕。遇风成形。名为魃鬼。

　　【疏】即前淫习为因也。色能动乱身心。如风鼓物。招报鬼质。还复托风。风质元虚。因习所致。因果相对。岂徒然哉(［补遗］传云。马牛其风。注曰。风。放也。牝牡相诱谓之风。淫习之余。曰遇风成形。亦犹马牛风佚。相诱逐而成形也。魃为女鬼。亦曰女妖。女子多淫。故成魃鬼。此鬼亦感淫佚而受身耳)。

　　贪惑为罪。是人罪毕。遇畜成形。名为魅鬼。

　　【疏】即前诈习为因也。因成诈伪。惑正凭虚。托附畜生。便成鬼质。即狐狸猪犬。有异灵者。其类非一。故云遇畜成形。魅即现美形以惑人也(［补遗］畜若狐狸之类。凭之惑人。媚惑之鬼。故曰魅。诈之余习也)。

　　(△［私谓］如左传。齐侯田于贝丘。见大豕。从者曰。公子彭生也。公怒曰。彭生敢见。射之。豕人立而啼。即遇畜成形也)。

　　贪恨为罪。是人罪毕。遇虫成形。名虫毒鬼。

　　【疏】即前怨习为因也。由忿为先。怀恶不舍。结怨在意。热恼居怀。受余报时。亦假毒类。即蛇虺毒虫有灵者。成蛊毒鬼(［补遗］鬼附蛇虺以毒人。亦怨之习)。

　　(△左传。血虫为蛊。说文。腹中虫也)。

　　贪忆为罪。是人罪毕。遇衰成形。名为疠鬼。

　　【疏】即前嗔习为因也。于苦苦具增恚居怀。或因妒忌生嗔。嗔恚不舍。名为贪忆。洎受鬼报。遇灾衰处。便入其身。名为疠鬼。即毒疠伤寒。传尸骨蒸之类。皆此鬼作也(［补遗］嗔其人。必录其可恨。故曰忆。虽欲加之疫。必得其衰运可乘。故曰遇衰。鬼附疠疾以骋宿忿。嗔毒极矣)。

　　贪慠为罪。是人罪毕。遇气成形。名为饿鬼。

　　【疏】即前慢习为因也。慢以凌人。慠物。高举自强。洎遇鬼伦。遇气为质。内无实德。空腹高心。饥饿所困。故名饿鬼(［私谓］准正法念经。饿鬼大数。有三十六种。正理论说有三种。无财。少财。多财。三种中复各有三。少财中之三种。炬口针喉最劣。前文受气猛火。经百千劫者是也。多财之三。有得弃得失者。婆沙谓之希求饿鬼。应是此文慢惑受生者。清凉有正鬼边鬼之说。前饿鬼为正。此饿鬼为边也。宿因为慢慠。余报为希求。固其理耳)。

　　贪罔为罪。是人罪毕。遇幽为形。名为魇鬼。

　　【疏】即前诳习为因也。为获利誉。多怀异谋。矫现有德。罔冒于他。令他暗昧。不晓己事。洎受鬼形。凭幽托暗。魇惑寐者。故名魇鬼(［补遗］贪罔之因。以无为有。鬼亦受形幽暗。以厌魅为事)。

　　贪明为罪。是人罪毕。遇精为形。名魍魉鬼。

　　【疏】即见习为因也。执见异生。各自明悟。(外道异见谓其明悟)出生相返。发于违拒。及招鬼道。遇精明处以为其形。即日月精魄。山泽明灵。有精耀者以托其质。言魍魉者。水石变怪也(［补遗］起见之习。欲其甄明。落鬼道中。为魍魉鬼。亦鬼趣之精明者)。

　　贪成为罪。是人罪毕。遇明为形。名役使鬼。

　　【疏】即抂习为因也。抂押成褫。凭虚架构。劳心役思。挠害无辜。使成有罪。遇明显境。托以成形。非幽暗类也。走使战阵。担砂负石之徒。故云役使(［温陵云］贪成者。希意曲从。故影附明灵。为役使鬼。即依灵庙。为驱使者)。

　　贪党为罪。是人罪毕。遇人为形。名传送鬼。

　　【疏】即讼习为因也。党己覆罪。为他所讼。报在鬼类。托质于人。如世有童子师及巫祝之类。皆为神道。传送凶吉祸福之言。名传送鬼(［补遗］讼者必有党。为鬼附人传送。如世之师巫。所谓神降而凭附之也)此上鬼类。其数实繁。考果征因。不过此十。

　　([?(○/○)]三结示)。

　　阿难。是人皆以纯情坠落。业火烧干。上出为鬼。此等皆是自妄想业之所招引。若悟菩提。则妙圆明本无所有。

　　【疏】十因六报。皆是纯情所为。情既下沉。故坠地狱。地狱治久。情尽上升。故云业火烧干。上出为鬼。(［孤山云］纯情坠落者。爱水下流。业火烧乾者。烧干爱水也［补遗云］烧干爱水。地狱业谢也。业火炎上。故随想心。上出为鬼)鬼心轻懆。业火所余。自业妄招。非佗所得。菩提心中。皆如空华耳(［桐洲云］前问佛体真实。云何复有地狱等道。故答云。若悟菩提。本无所有)。

　　([○@卍]二畜趣三)。

　　([?(○/○)]初总标)。

　　复次阿难。鬼业既尽。则情与想。二俱成空。方于世间。与元负人。怨对相值。身为畜生。酬其宿债。

　　［资中］情即地狱之纯情。想即鬼趣之妄想。此想亦情【疏】地狱治情。鬼中治想。(狱报情业。鬼报想业)情想既尽。故云成空。然所空者。即依情想所发之业也。(［补遗云］但约业因。酬果已足。故云烧干爱水。乃至情想成空等。但烧爱心中所感业水。非谓爱情已除灭也。下云皆以业火干枯亦然)二道之业既亡。却为畜生。酬其宿债。驼驴牛马。身命偿他。若在余类。随应受对(［二楞云］情想成空者。但空阿鼻之纯情。无间之九情一想。有间之二情八想。饿鬼之三情七想。此皆业火烧干。尚留六情四想为润生。生毛群羽族中。酬偿宿债也)。

　　(○［婆沙云］生。谓众生。畜。谓畜养。谓彼横生。禀性愚痴。不能自立故。立世论云。梵名栗底车。此道众生。多覆身行故。新娑沙云。何名旁生。其形旁。故其行亦旁。以行旁故。形亦旁。是故名旁生。有说彼诸有情。由造作增上愚痴。身语意恶行。往生彼闇钝。故名旁生。此遍于六趣皆有)。

　　(○［瑜伽云］旁生趣更相残害。如羸弱者。为诸强力者之所杀害。以不自在。他所驱驰。多被鞭挞。与彼人天为资生具。受种种极重苦恼)。

　　([?(○/○)]二别显)。

　　物怪之鬼。物销报尽。生于世间。多为枭类。

　　【疏】贪类为怪鬼。报尽作枭伦。枭。土枭也。附块为儿。贪物所致(［海印云］以贪他物为己有故。土枭附块为儿。习使然也)一切怪异者。皆此类摄(［孤山云］昔为鬼。则附物成质。今为畜。则附块成形)。

　　风魃之鬼。风销报尽。生于世间。多为咎征一切异类。

　　【疏】淫疾为因。报招风魃。旁为畜生。受咎征也。咎。过恶也。征。应验也。恶行所招。将有灾异。先有此应。如群雀众鼠。荒俭之征。𪄱鴹水灾。鹤舞多旱。其类非一(［温陵云］魃鬼昔为旱魃。余习复为咎征)。

　　畜魅之鬼。畜死报尽。生于世间。多为狐类。

　　【疏】诈因之报。为鬼成魅。所依既尽。畜受狐身(［海印云］狐能魅人。亦余诈习)。

　　(△［谷响云］狐。妖兽也。鬼所乘。郭氏玄中记曰。千岁之狐为淫妇。百岁之狐为美女)。

　　虫蛊之鬼。虫灭报尽。生于世间。多为毒类。

　　【疏】怨习之报。鬼作蛊毒。畜为毒类。即蚖蛇蝮蝎之类。

　　衰疠之鬼。衰穷报尽。生于世间。多为蛔类。

　　【疏】嗔习之因。鬼为衰疠。托灾附祸。便入身中。转受畜形。还托身内。为蛔蛲也(［温陵云］疠鬼袭人。蛔蛲附人)。

　　(△［二楞云］昔依人作疫疠。今依藏消段食。嗔习衰歇。化至厉为至柔也)。

　　受气之鬼。气销报尽。生于世间。多为食类。

　　【疏】饿鬼附气。慢习是因。鬼受饥虚。畜充他饱。故为食类。即是世间可食之畜也。

　　绵幽之鬼。幽销报尽。生于世间。多为服类。

　　【疏】宿因诳习。鬼为餍暗。幽默既消。畜为服类。即驼驴牛马蚕茧之类。为人服用。绵即绵密。不明露也(［孤山云］服习。如易云。服牛乘马)。

　　(△［温陵云］绵。着也。着幽魇人。故为服类。亦绵著于人)。

　　(△［讲录云］昔暗中令人魇着。今明中受人服乘。亦反报也)。

　　和精之鬼。和销报尽。生于世间。多为应类。

　　【疏】因为见习。鬼作魍魉。精耀之物既尽。为畜便成应类。即应四时节序。来而复鸣者。(如社燕宝鸿蟋蟀之类)言和者。杂也。杂精明处而成鬼也(［海印云］预知微应。盖见习也)。

　　明灵之鬼。明灭报尽。生于世间。多为休征一切诸类。

　　【疏】即前抂习。鬼托明生。为役使类。鬼道业尽。畜报休征。休。美也。休祥将至。预有此征。由他美行之所招。即麟凤之类也(［温陵云］凡诸异物。性妙乎神。灵迈于人。应类之冥通。休彻之叶吉。皆余习也)。

　　依人之鬼。人亡报尽。生于世间。多为循类。

　　【疏】讼习之因。鬼招传送。人死为畜。报在黠慧。故云循类。即人所畜循顺之类。

　　([?(○/○)]三结示二)。

　　([│/○]一结虚妄)。

　　阿难。是等皆以业火干枯。酬其宿债。旁为畜生。此等亦皆自虚妄业之所招引。若悟菩提。则此妄缘。本无所有。

　　【疏】狱鬼二趣。业火烧毕。情想干枯。今为畜生。酬偿余债。故云旁为。(或云。以旁生故)妄想故有。觉性元无。犹如圆影。眚病故见(［贺中男云］前欲爱干枯。方入圣位。今业火干枯。方出地狱。行人若欲爱不能干枯。定有业火干枯之日矣。痛哉)。

　　([│/○]二引问重示)。

　　如汝所言。宝莲香等。及琉璃王。善星比丘。如是恶业。本自发明。非从天降。亦非地出。亦非人与。自妄所招。还自来受。菩提心中。皆为浮虚。妄想凝结。

　　【疏】所问三缘。是彼人等。各自虚妄。造业发生。不由他有。故云本非天降等。妄造妄受。觉性之中。皆如空华。

　　(○［华严随好品］尔时天鼓以菩萨三昧善根力。发声告言。诸天子。菩萨知诸业不从东方来。不从南西北方四维上下来。而共聚集。止住于心。但从颠倒生。无有住处。诸天子。如有颇梨镜。名为能照。清净鉴澈。与十方世界。其量正等。诸国土中。一切山川众生。乃至畜生饿鬼。所有影像。皆于中现。此诸影像。可得说言来入镜中。从镜去不。答言不也。诸天子。一切诸业。亦复如是虽能出生诸业果报无来无去圭山曰喻虽有而无也。像依镜现。像非去来。报从业生。何有来去)。

　　(○［手鉴云］净名云。说法不有亦不无。以因缘故诸法生。无我无造无受者。所作之业亦不亡。中论云。虽空而不断。虽有亦不常。罪福亦不失。是名佛所说。谓造业虚妄。皆如幻者。清凉云。一念幻恶长劫沉沦。一念幻善远阶佛果)。

　　([○@卍]四人趣三)。

　　([?(○/○)]一总明二)。

　　([│/○]一酬剩反征)。

　　复次阿难。从是畜生。酬偿先债。若彼酬者。分越所酬。此等众生。还复为人。返征其剩。如彼有力。兼有福德。则于人中。不舍人身。酬还彼力。若无福者。还为畜生。偿彼余直。

　　【疏】分越者过分也。不依本分。越过而行。谓非理苦役。不问轻重。或昼夜不息。成饮啖无度。如是等类。悉合返征其剩。今有恃尊贵以纵恣。倚豪势以奢侈。贪其力而多役。取其味而妄杀。不舍晨暮。罔恤劳苦。福尽征剩。其宜者哉。如彼下谓有修善而崇福者。只于人身。酬彼力矣。今见积善之家。财物多耗。或被劫盗。或被欠负。或横遭驱役。或枉受捶楚。斯皆先业。合舍此身。为畜酬剩。由树福德。人中略偿。若成畜者。盖无善矣(［孤山云］如彼有力。谓有修学定慧之力。福德则取持戒。或具六度。酬还则为彼奴婢。或遭其劫杀等)。

　　([│/○]二偿报难息)。

　　阿难当知。若用钱物。或役其力。偿足自停。如其中间。杀彼身命。或食其肉。如是乃至经微尘劫。相食相诛。犹如转轮。互为高下。无有休息。除奢摩他。及佛出世。不可停寝。

　　【疏】汝负他财。他欠汝力。今既酬偿。偿足便止。世养牛马。是此类也。如故杀彼。食其身肉。斯则翻成杀业。身身相取。命命相酬。以人食羊。羊死为人。互来相责。无有休息。以诸业中。杀命最重。不值佛出。修奢摩他。必不能息(［标指］除修行止观。不可息也)。

　　(△［吴兴云］此约修定破惑。见佛得道。方免相害。纵有宿业。所作不亡。至果偿之。若幻化之非实也)。

　　(△［私谓］阿难征心初毕。即启请世尊大慈。开示我等奢摩他路。佛言。汝今欲奢摩他路。愿出生死。今佛于结经之后。正答阿难地。狱诸道之问。乃至生死业报。转轮高下。遂结示云。除奢摩他及佛出世。不可停寝。是知楞严一会。前后说经。单立奢摩他一门为对治生死。枝柱轮回之大法。古今解者。漫谓举一即三。于一经修观宗要。埋没久矣。佛言除奢摩他及佛出世者。盖谓修奢摩他之力。能停寝生死业报。比较诸佛出世。不思议大慈悲力。捞漉㧞济正等。而长水云。不值佛出。修奢摩他。必不能息。恐未免回倒经文也。智者请详)。

　　(○二别释)。

　　汝今应知。彼枭伦者。酬足复形。生人道中。参合顽类。

　　【疏】因于贪物。鬼托怪形。畜在土枭。附块而食。今归人趣。其性颛蒙。杂在顽嚚。心忘德义。盖因之故然也。(［补遗］心不则德义之经谓之顽。从枭来者。乃真顽矣［冥枢云］虽具人身。顽石何异)而言参合者。夫人道受报。善因所招。总报虽同。满业各异。故分十种。今此从畜来者。及是余业旁受。非正业善所招。然亦顺后业感。由不正故。故言参合。他皆仿此(［海印云］五戒十善。人类正因。今酬足复形。得参预混合而为人。虽得人身。似非其分也)。

　　(△［孤山云］宿昔之世。谁无善恶。如人［欠］债。强者先牵。故三涂业尽。乘其宿善。复还人中。宿善有优劣。故人有高下。复自畜中余习。故其类颇殊。此亦大略而言。令知因果不败亡耳)。

　　彼咎征者。酬足复形。生人道中。参合愚类。

　　【疏】始因贪欲。鬼受魃形。上为畜生。灾咎之应。业尽复本。参在愚类。以欲多者。不习别善。但专一境。由不习善。故招愚钝。顽愚别者。顽谓知善不从。罔受教诲。愚谓瞑然昏暗。识钝难明。有此异耳(［吴兴云］顽如梼杌。愚谓专蒙)。

　　(△［温陵云］魅以妖淫迷性。故余习愚钝不智)。

　　(△愚类。长庆说文作异类)。

　　彼狐伦者。酬足复形。生人道中。参合狠类。

　　【疏】因从诈习。鬼为畜魅。类入旁生。狐狸所摄。今为人趣。参在狠类。自用之徒。不受谏晓也(［补遗］狠者栊戾。性不调也。狐之犹豫。性不调矣)。

　　彼毒伦者。酬足复形。生人道中。参合庸类。

　　【疏】怨习是因。鬼为蛊毒。旁受畜类。蛇蝎是形。还生人道。杂乎庸类。即庸鄙之流。性粗率者(［温陵云］毒以虫蛊自昏。故鄙俗无识)。

　　(△［释文］别本狐伦作庸类。毒伦作狠类。宋雕本皆互异。雷庵云。狐伦因于贪欲当缀以庸类。毒伦因于贪恨。当缀以狠类。今谓狐习反狠。毒习反庸。是反对报也)。

　　彼蛔伦者。酬足复形。生人道中。参合微类。

　　【疏】嗔习为因。鬼居衰疠。蛲蛔受畜。微末为人。即不为人之齿者也(［补遗］微贱皂隶亦蛲蛔之等类)。

　　彼食伦者。酬足复形。生人道中。参合柔类。

　　【疏】慢习是因。鬼招饥饿。结气而作。无实体性。畜受食类。人为柔弱。盖因我慢贡高。反招柔弱之报(［手鉴］若尔雅云。夸毗体柔。蘧蒢口柔。戚施面柔)。

　　彼服伦者。酬足复形。生人道中。参合劳类。

　　【疏】诳习为因。鬼从幽魇。畜为服用。人受劬劳。役力艰辛。工巧之属(［温陵云］服伦出于绵着。故力役不休)。

　　彼应伦者。酬足复形。生人道中。参合文类。

　　【疏】因从见习。鬼落和精。魍魉报终。畜为时应。参于人道。微有文章。非正习因。故云参合(［温陵云］应伦出于精明。故文物不陋［直解云］由见习和精。寒暄应序。今参文类。亦应序之余晖耳)。

　　彼休征者。酬足复形。生人道中。参合明类。

　　【疏】抂习为业。鬼受明灵。驱役疾驰。无暂停止。畜招休应。人杂聪明。考果从因。必无差忒(［海印云］休征本于枉习。从明灵鬼出。此世智辨聪。非明智也)。

　　彼诸循伦。酬足复形。生人道中。参合达类。

　　【疏】因由讼习。鬼作依人。传附神辞。发显祸福。畜招驯黠。人达穷通。宠辱不惊。安然自得。故名达类(［温陵云］循伦宿习世事。故晓达不昧［补遗］循类。故顺人情为人。故能通于世事)。

　　(△［海印云］以讼习主舞文起灭鬼为传送。发人祸福。此通达世情。非达人也)。

　　([?(○/○)]三结示)。

　　阿难。是等。皆以宿债毕酬。复形人道皆无始来。业系颠倒。相生相杀。不遇如来。不闻正法。于尘劳中。法尔轮转。此辈名为可怜愍者。

　　【疏】狱鬼畜中。酬偿先业。三涂报尽。还复人身。顺后善业。所招随别。复分十类。如是皆为颠倒轮转。欲息轮转。唯戒定慧。无此三种。不息轮回。佛若不出。谁说此法。令其修学。免轮回耶(［私谓］不遇如来。牒上及佛出世也。不闻正法。牒上除奢摩他也)。

　　(○［清凉云］十不善中。各有二种差别。一报果差别。所谓三涂异熟。二习气差别。即人中残报。是正报之余。天中亦有残报。人中重故。多故。所以［遍］说。然杂集瑜伽等论。开习气果为二。一约内报。名等流果。二约外报。感增上果。杂集第七云。十不善道异熟果者。于三恶道中。随上中下。受旁生饿鬼捺洛迦异熟。等流果者。各随其相。得自身众具衰损。所谓寿命短促。常贫穷等。如其所应。增上果者。各随其相。感得所有外事。衰损。所谓外具乏少光泽。是杀生增上果。若准俱舍论云。何缘此十。各招三果。答此令他受苦。断命坏灭故。且初杀生。令他受苦。受异熟果。断他命故。受等流果。令他失灭。受增上果。余恶例知)。

　　(○［四品学经云］凡俗之人。或有不如畜生。畜生有胜于人。所以者何。人作罪不止。死入地狱。罪毕始为饿鬼。饿鬼罪毕。转为畜生。畜生罪毕。乃还为人。以畜生中罪毕。便得为人。是故当作善。奉三尊之教。长离三恶道。受人天福。复得解脱)。

　　(○［婆沙云］释人。名止息意。谓六趣之中。能止息烦恼乱恶之意。莫过于人。又人者忍也。谓于世间违顺。情能安忍)。

　　(○［智论云］菩萨见人道中。以十善福贸得人身。人身多苦少乐。寿尽多堕恶趣中)。

　　(○［寂音曰］天竺僧耆域至雒阳。此方僧万数。指支法渊曰。此菩萨从羊中来。又指竺法兴曰。此菩萨从天中来。耆域。圣僧也。万僧中指两人。而一人犹从羊来。呜呼。其可不整心虑。趣菩提乎)。

　　([○@卍]五仙趣二)。

　　([?(○/○)]一总标)。

　　阿难。复有从人。不依正觉。修三摩地。别修妄念。存想固形。游于山林。人不及处。有十种仙。

　　【疏】不依正觉者。三乘行法。皆佛所教。今经尚斥二乘。云不识生死根本。错乱修习。况修仙道耶。存想固形者。存心在于长生不死。俾此形骸坚固不坏也。别修妄念。即下十种修练之法也。此皆有漏。进不如天。退又胜人。故居山林。人不及处。名为仙趣。然此一趣。余经不出。以总报同人故。今经开者。约所修行别故。人天二趣所不摄故。此皆外道类收。然亦禁防。非佛正戒。但禁粗浮。即戒禁取也。

　　(○［翻译集云］梵语茂泥。此云仙。释名云。老而不死曰仙。仙迁也。迁入山也。故制人字旁山。庄子云。千岁厌世。去而上仙抱朴子曰。求仙者。要当以忠孝和顺仁信为本。若德不修而但务方术。终不能长生也)。

　　(○［佛道论衡云］汉明帝问竺法兰法师。西域有道士以不。对曰。西域梵志者。同此间道士。道有九十五种。欲可观者。八种梵行。一者常修梵行云云等。乃至五者常修梵行。志在仙学。善禁咒。（即坚固禁咒）事阿私陀仙以为仙尊。求五神丹服之。（兼坚固服饵）若得仙道。会假风鸟力。得升霄汉。（即飞行仙）六者常行梵行。志在医学。（即坚固草木）善于符术。（兼咒禁）事阿私陀仙以为仙尊。求五芝草服之。（即药道）若得仙道。会假商劣。得匿形影。七者常修梵行。事波头大仙以为仙尊。求入火聚。火不能损。入者常修梵行。事夷夷制叔罗水仙以为仙尊。求入江海。水不能溺。（此二皆坚固变化）此八种道。以梵行力得生天上。（仙亦生天）)。

　　(○［宗镜云］金光明经云。大梵天王。说出欲论。即是修定。出欲淤泥。亦是爱论摄。世又方术。服药长生。炼形分色。飞仙隐形者。称此药方秘要。实亦是爱论钝使摄耳)。

　　([?(○/○)]二别显)。

　　阿难。彼诸众生。坚固服饵。而不休息。食道圆成。名地行仙。

　　【疏】服饵者。即服麻仁草木之实。存形长久。一期寿永。轻举未能。此道若成。名地行仙(［资中云］服饵丹砂。存形久固。道虽成就。身不能飞。按长水不取此解。以滥下金石故)。

　　坚固草木。而不休息。药道圆成。名飞行仙。

　　【疏】草木者。即餐松啖柏之类。草木轻故。饵即体轻。由是飞行。不坠于地(［无尽曰］草木之有灵者。如文殊谓张遇明。汝无禅定。不可学佛。赐汝长松。可作俗仙)。

　　坚固金石。而不休息。化道圆成。名游行仙。

　　【疏】金石者。服丹砂。成九转之类。化有二种。一能化骨。寿永体坚。二能化物。俾贱作贵。此道苟成。游戏人间。济贫恤苦。得自在也(［资中云］金石者。能化骨成仙也。以坚固金石。亦约服饵言之)。

　　(△［真际云］精穷变化。察物性元。点石为金。游戏自在)。

　　坚固动止。而不休息。气精圆成。名空行仙。

　　【疏】消息养和。运用荣卫。神气久著。能履虚空。功用既成。身坚寿永。名空行也(［真际云］运用神气。想化为功。形动神止。履空自在)。

　　坚固津液。而不休息。润德圆成。名天行仙。

　　【疏】鼓天池。咽津液。固精华。岁久功着。遂成润德。言天行者。此非六欲。乃是世人谓灵仙居处。名之为天。如张骞穷河源。至昆仑见天宫之类。或所行不交欲境。如天无异。故云天行(资中文)。

　　坚固精色。而不休息。吸粹圆成。名通行仙。

　　【疏】吞饮日月精气。作意存变。以延身命。由是功久。遂有异见。通世物情。故云通行(［资中云］通行者。应有五通。即神仙通人)。

　　(△［真际云］吸乎日气。润益姿容。吞彼霞光。将延世表。其道玄着。故曰通行)。

　　坚固咒禁。而不休息。术法圆成。名道行仙。

　　【疏】咒禁。正是仙法道术。以此持身。延而且固。术力成就。名为道行。(［无尽云］如三甲八史六丁。剑侠咒禁之类)。

　　坚固思念。而不休息。思忆圆成。名照行仙。

　　【疏】念缘前境。系心不忘。专注弗移。久而发用。照明境界。咸悉化源。如定发慧。故名照行(［真际云］用其思念。审境度心。忆想功成。能知彼境。即世间佗心宿命通耳)。

　　坚固交遘。而不休息。感应圆成。名精行仙。

　　【疏】世有采阴采阳之术。名为交遘。久而功成。此感彼应。吸彼精气。以固我身。故名精行(［孤山云］交遘者。易言男女遘精是也。神仙传云。彭祖治房中之术。又张陵劝人行房中术。真诰亦诃赤白之气。秽恶之事。今精行仙。是其类矣。下文即云。于邪淫中。心不流逸。由所习既劣。故在天趣之下)。

　　(△［私谓］近德讳言房中交遘。杂秽之事。刺取彼教中坎离匹配之词以文之。岂璇圆诸师。见不及此。良以欲界修因。一曰于邪淫中心不流逸。二曰于己妻房。淫爱微薄。三曰逢欲暂交。去无留忆。五曰于横陈时。昧如嚼蜡。如上诸文。皆与坚固交遘。敌对违反。欲界即是梵净之因。仙趣不出自在之果。此中升降。阶差迥别。仙居第九。已是十种中上仙。只成就男女房中之术。可见仙品之高高不及天乘之下下。亦旁显持戒生天。寓扶律之微旨也)。

　　坚固变化。而不休息。觉悟圆成。名绝行仙。

　　【疏】存想世间。皆成变化。境既变化。心想亦亡。犹如槁木。有为功用。暂得如是。故云绝行。(［资中云］绝行。变化不息。如尸解之类。言觉悟圆成者。谓绝于视听。令如槁木等)。

　　(△［海印云］习出阳神。改形易质。故云变化。久而心通。故云觉悟。余仙莫及。故名绝行)如上十类。皆云行者。日久成功。通流故也(十行。古释皆平声呼。温陵音去声。功行也。非是)。

　　(△［私谓］涅槃释首楞严。究竟坚固也。今十种仙皆云坚固者。谓不依正觉。修自住三摩地。存想固形。以妄念凝结为坚固。而非究竟坚固也。则归于散入诸趣而已。经文十种。一一以坚固。标目。此垂示之深意也)。

　　([?(○/○)]三结示)。

　　阿难。是等皆于人中炼心。不修正觉。别得生理。寿千万岁。依止深山。或大海岛。绝于人境。斯亦轮回。妄想流转。不修三昧。报尽还来。散入诸趣。

　　【疏】生理。谓长生之理。即上十种修练之法也。言人中者。以仙趣无别总报。即于人身总报果上。加以前来十种修练转成仙也。妄趣不真。终成业坠矣(［标指］人间千万岁。未及四空天一昼夜。先圣云。饶他千万劫。终是落空亡)。

　　(△［手鉴云］人中练心者。斯不知人命不停。过于流水。壮色不停。犹如奔马。遂守梦幻之质。认为坚固长龄)。

　　(△［吴兴云］人中练心。必兼戒善。非止服饵。养生而已。别得生理者。正由人中之业。别感仙趣之报也。如山海经云。昆仑之山。广都之野。轩辕之丘。不死之国。气不寒暑。人皆数千岁。此亦众私同分。非无定处)。

　　(△［私谓］经言阿罗汉住持诸圣道场。光景变异。多在名山大泽。今言仙趣。亦云居深山海岛。绝于人境者。喻如二十五天。凡圣同居。五那含所居。四禅不能见。又如第四天。二院之外。别有业报一天。而总报望外院。已有仙凡之隔也)。

　　(○［刚修］张无尽海眼经。移第五仙趣。缀第九卷阿修罗趣之下。东吴受师曰。本经七趣。仙趣优于人。而劣于天。合次于人之后。天之前。无尽何见而辄更置耶)。

　　(经文刀山铁橛。乾道本云铁捆。有本云铁[木*仝]（巨月切）)。

　　(囊幞。乾道诸本作囊扑。挽撮。亦作抛撮)。

　　(不能藏影下。宋本或有二习相陈四字)。

　　(披露宿业。乾道绍兴本作披露宿素)。

　　(为馁为爽。乾道本作为餲)。

　　(从空而下。二本作从空雨下)。

　　(为冰为霜。乾道本作为霿（音梦）)。

　　大佛顶首楞严经疏解蒙钞卷第八(之三)

　　大佛顶首楞严经疏解蒙钞卷第八(之四)

　　海印弟子　蒙叟钱谦益钞

　　([○@●]第六别明天趣。从此去尽九卷中补特伽罗各从其类)。

　　(○初合释诸天)。

　　(○［翻译集云］提婆。此云天。法华疏云。天者。天然。自然胜。乐胜。身胜故。论曰。清净光洁。最尊最胜。故名为天。苟非最胜之因。岂受最胜之报。清凉云。天者。自在义。光明义)。

　　(○［涅槃第十六云］天者名昼。天上昼长夜短。故名为天。又复天者。名无愁闷。常受快乐。是故名天。又复天者。名为灯明。能破黑暗而为大明。是故名天。复次。能破恶业黑闇。从于善业而生天上。是故名天。又复天者名吉。以吉祥故。得名为天。又复天者名日。日有光明故。名日为天)。

　　(○［婆沙云］何故彼趣名天。于诸趣中。彼最胜。最乐。最善。最妙。最高。故名天趣。有说。先造作增上身语意妙行。往彼生彼。令彼相续故。有说。光明增故名天。以彼自然光恒照昼夜故。声论者说。能照故名天。以现胜果。照了先时所修因故。戏乐故名天。以恒游戏。受胜乐故)。

　　(○［妙严品疏云］诸天寿之长短。身之大小。衣服轻重。宫殿胜劣。俱舍十一。及瑜伽等论。起世等经。皆广辨之。俱舍世界品云。人间五十年。下天一昼夜。乘斯寿五百。上五倍倍增。色无昼夜殊。劫数等身量。无色初二万。后后二二增。言身量者。颂云。欲天俱卢舍。四分一一增。色天逾缮那。初四增半半。此上增倍倍。唯无云减［二］释曰。俱卢舍。即二里。逾缮那。十六里。以八俱卢舍。为一逾缮那故。则四天王身长半里。至第六天身长三里。以半里半里增故。有引三法度经云。忉利天身长一由旬。衣二由旬。广一由旬者。以彼误译里为由旬。不知彼失。故妄引耳。四天王天半里。忉利天则一里。余可例知。上云劫数等身量者。色界梵众天。身长半由旬。则人寿半劫。余可例知。云初四增半半者。二梵辅天。则一由旬。三大梵。则一由旬半。四少光。则二由旬。此上诸天。皆倍倍增。唯无云天。减三由旬。所以减者。略出一意。唯无量天四由旬。光音则八。少净十六。无量净三十二。遍净六十四。至无云天。合有一百二十八。减却三由旬。有一百二十五。此上七天。倍倍增之。至色究竟天。欲成一万六千劫故。则身长一万六千由旬。又云。少光上下天。大半全为劫。谓少光已上。大全为劫。谓八十中劫为一劫也。自下诸天。大半为劫。即四十中劫为一劫也。言中劫者。即一增一减劫也。言衣服轻重者。四天王衣十二铢。忉利六铢。夜摩三铢。兜率一铢半。化乐一铢。他化半铢。上皆减半也。言宫殿等殊者。月天。长阿含云。其城正方一千九百六十里。高下亦尔。有分为二。一分真金。一分琉璃。王坐二十里。遥看似圆而实正［分］日天同此。但量加半由旬。三十三天中。宫名善现。周万逾缮那。高一半。金城杂饰。其地柔软。中有殊胜殿。周千逾缮那。此上诸天。皆倍倍胜。可以意得。今但略消名意耳)。

　　(○次合释欲界天)。

　　(○［瑜伽第四］欲界天有六处。一四大王众天。二三十三天。三时分天。四知足天。五乐化天。六地化自在天。复有摩罗天宫。即他化自在天摄。然处所高胜)。

　　(○［智论云］布施胜。以愿因缘故生天上。如经说。有人少行布施持戒。不知禅定。是人闻有四大王天。心常志愿。佛言是人命终。生四天上。乃至他化自生天亦如是。若布施持戒。清净小胜。厌患家室。好乐听法。供养善人。生四天王处。若布施持戒清净。供养父母。及其所尊。心欲求胜。生三十三天。若布施持戒清净。而好学问。心意乐和。生夜摩天。若布施持戒清净。令二事转胜。好学多闻。分别好丑。爱乐涅槃。心着功德。生兜率天。若布施深心。持戒多闻。好乐学问。自力生活。生化乐天。若布施时清净。持戒转深。好学多闻。自贵情多。不能自苦。从他求乐。生他化自在天［法苑珠林云］依智度论。但善上品。即得生天。不分散定。别依业报差别经中。具说十善得生天趣。具分散定［盂兰盆疏云］若单修上品十善。乃至欲界四王忉利天。若修十善。坐未到定。乃生三夜摩至第六天。由。禅定力故。四天皆悉居空。不依于地。言未到定者。亦云未至。由未入根本定故。亦名欲界定。此则欲界散善业也。若修十业四业。与定相应。此则色无色界定善业也)。

　　(○［瑜伽第四］诸天受其广大。形色殊妙。多诸适悦。于自宫中而得自在。其身内外。皆悉清洁。无有臭秽。又人身内。多有不净。所谓尘垢筋骨。脾肾心肝。彼皆无有。有四种宫殿。金银颇胝琉璃所成。种种文彩。绮饰庄严。台阁楼观。种种层级。窗牖罗网。皆可爱乐。种种末尼。以为绮钿。周匝放光。共相照耀。复有食树。从其树里。出四食味。名曰酥陀。所谓青黄赤白。复有饮树。从此流出甘美之饮。复有乘树。从此出生种种妙乘。所谓车辂辇舆等。复有衣树。从此出生种种妙衣。其衣细软。妙色鲜洁。杂彩间饰。复有庄严具树。从此出生种种微妙庄严之具。所谓末尼臂印。耳珰环钏。及以手足绮饰之具。皆以种种妙末尼宝而间饰之。复有熏香鬘树。从此出生种种涂香熏香。种种华鬘。复有大集会树。最胜。微妙其根深固五十逾缮那。其身高挺百逾缮那。枝条及叶。遍覆八十逾缮那。杂华开发。其香顺风熏百逾缮那。逆风熏五十逾缮那。于此树下。三十三天。雨四月中。以天妙五欲。共相娱乐。复有歌笑舞乐树。从此出生。歌笑舞等。种种乐器。又有资具之树。从此出生食饮坐卧等。种种资具。诸天欲受用时。随欲随业。应其所须。来现手中。又天帝释有普胜殿。仍于其处。有百楼观。一一楼观。有百台阁。一一台阁。有七房室。一一房室。有七天女。一一天女。有七侍女。又彼诸天所。有地界。平正如掌。竟无高下。履触之时。便生安乐。下足之时。陷便至膝。举足之时。随足还起。于一切时。自然而有曼陀罗华。遍布其上。时有微风。吹去萎华。复引新者。又彼天宫四面各有大街。清净端严。轨式齐整。复于四面。有四大门。规模宏壮。多有异类妙色药叉。常所守护。复于四面有四园苑。一名缋车。二名粗涩。三名和杂。四名喜林。其四园外。有四胜地。色相殊妙。其宫东北隅。有天会处。名曰善法。诸天入中。思惟称量。观察妙义。近此园侧。有如意石。其色黄白。形质殊妙。又彼天身。自然光曜。闇相若现。乃知昼去。夜分方来。便于天妙五欲。游戏之中。懒堕睡眠。异类之鸟。不复和鸣。由此等相。以表昼夜。又彼诸天。众妙五欲甚可爱乐。唯发喜乐。恒为放逸之所持行。常闻种种歌舞音乐鼓噪之声。调戏言笑谈谑等声。常见种种可意之色。常嗅种种微妙之香。恒尝种种美好之味。恒触种种天诸婇女最胜之触恒为是乐。牵引其意。以度其时。又彼诸天。多受如是众妙欲乐。常无疾病。亦无衰老。无饮食等匮乏所作俱生之苦。无如前说。于人趣生。有余匮乏之苦)。

　　(○［智论云］欲界诸天。情着五欲。难可化度。菩萨何以生彼。不生人中。答曰。诸天着心虽大。菩萨方便力亦大。如说三十三天上。有须浮摩树林。天中圣人。能舍五欲。在中止住。化度诸天。兜率天上。常有一生补处菩萨。常得闻法。密迹金刚力士。亦在四天王天上。如是等教化众生)。

　　(○［涅槃迦叶品］善男子。是人观于欲界烦恼。因缘有二。一者内。二者外。色界中无外因缘。欲界复有二种爱心。一者欲爱。二者贪爱。观是二爱。至心诃责。既诃责已。得入涅槃。是欲界能得诃诸粗烦恼。所谓悭贪嗔妒。无惭无愧。以是因缘得入涅槃。又欲界道。其性勇健。何以故。得向果故。是故欲界有中涅槃。色界中无。中涅槃者。凡有三种。上者。未离欲界。便得涅槃。中者。始离欲界。未至色界。便得涅槃。下者。离欲界已。至色界边。始得涅槃)。

　　([○@●]六天趣二)。

　　([○@●]一列释诸天三)。

　　(◑初欲界二)。

　　([○@│]一列释六)。

　　([○@║]初四天王天)。

　　阿难。诸世间人。不求常住。未能舍诸妻妾恩爱。于邪淫中。心不流逸。澄莹生明。命终之后。邻于日月。如是一类。名四天王天。

　　【疏】不求常住。即不修正觉也。无定力故。不能舍爱。有善戒故。心不流逸。善根力故。心澄身明。此则澄莹欲心。发生明性。(［孤山云］邪欲心薄。故澄莹。戒支清净。故生明)此人命终。生须弥半。邻日月宫。(须弥山半腹。出海四万由旬。日月自其宫前绕旋。照四天下。上有四万由旬。至忉利天)所有天众。皆此天管。

　　(○准因本经及智论。须弥山半。四万二千由旬。四天王居。俱舍阿毗昙。并云四万由旬。东方提头赖［叱］天王。此云持国。亦云治国。居须弥黄金埵。南方毗留勒叉天王。此云增长。令自他增长善根故。居须弥琉璃埵。西方毗留博叉天王。此云杂语。能种种杂语。又广目。又恶眼。又非报。专主罚恶。令遇苦发心。居须弥白银埵。北方毗沙门天王。此云多闻。福德之名。闻四方故。居须弥水精埵)。

　　(○［智论云］念天者。应作是念。有四天王天。是天王善法因缘。故生彼中。信罪福。受持戒。闻善法。修布施。学智慧。我亦有是五法。以是故。欢喜言天。正法念云。不杀功德增上。生四王天。华严初地菩萨多作四天王。智者云。上升之元首。下界之初天也［海印云］此经不说十善。单以淫欲澄莹为本因。从经所宗故)。

　　(○准阿含俱舍等经论。四天王身长半里。衣重半两。寿命五百岁。人间五十岁。为四天王一日夜。计人间九百万岁。四天皆有婚嫁。行欲如人。化生小儿。在膝上。如二岁小儿。未久。自然宝器。盛百味食。天甘露浆。福多者气白。中青下赤。食讫。便与诸天等量。入池沐浴。诸香树下。枝条垂曲。取香涂身。入诸园林。无数天女。伎乐弦歌。戏笑相向。深生染着。视西忘东。当其戏乐。忘其初生所念。识知承先世业。得生天上)。

　　([○@║]二忉利天)。

　　于己妻房。淫爱微薄。于净居时。不得全味。命终之后。超日月明。居人间顶。如是一类。名忉利天。

　　【疏】欲爱渐微。于己室家。亦减爱欲。故无全味。味。着也。言净居者。不由杂秽。拣异行邪也。(［熏闻云］智论有三种味。一出家味。二读诵味。三坐禅味。净居。犹坐禅也。于净居时。不得全静滋味者。有微爱故。按疏谓淫爱微薄。故净居时。不全味着耳。岳师之解少异)超日月者。以善增故。爱心又减。身则又升。故生忉利。忉利。此云三十三。帝释居处也(在须弥卢山顶。四角都有三十二天。帝释为主。以上二天。皆依须弥。名地居天。离地八万四千由旬)。

　　(○［智论云］昔婆罗门姓憍尸迦。与知友三十二人。共修福德。命终皆生须弥山顶。憍尸迦为天主。三十二为辅臣。准诸经论。须弥山四角。各有一峰。山顶善见大城。周万由旬。城中殊胜殿。高千由旬。其地真金杂宝严饰。柔软如妒罗绵。随足高下。是善见城。复有天洲天县天村。周匝遍布。城外四面有四苑。一众车苑。随天福德。种种事现。二粗恶苑。天欲战时。甲仗自现。三杂林苑。诸天入中。极妙欲尘。杂类俱至。四喜林苑。诸天所玩。皆生欢喜。城外西南有善法堂。三十三天。时集辨论。制阿素洛。如法不如法事。身量寿命等者。忉利天身长一里。衣重六铢。寿命一千岁。人间一百岁。为忉利天一日夜。计人间三亿六十万岁。饮食嫁娶。犹如四天。身体相近。以气成阴阳。以身口意善。生忉利天。生时。天女手中华生。自知有儿。即以授夫。七日天生。善知天法。行宫殿中。见无主天女来言。圣子善来。此汝宫殿。我无夫主。今相供养。初生如三岁儿。于父母生处。或两膝两股。忽然而生。自识前世。布施持戒。即有宝器盛天须陀味及酒。如四王天云云)。

　　([○@║]三焰摩天)。

　　逢欲暂交。去无思忆。于人间事。动少静多。命终之后。于虚空中。朗然安住。日月光明。上照不及。是诸人等。自有光明。如是一类。名须𦦨摩天。

　　【疏】未离欲心。逢境暂遘。渐薄于下。故云去无思忆。逢欲犹交。故云动少。去无思忆。故云静多。(［熏闻云］动谓欲散。静谓寂静。此带欲界定言之。但未得粗住细住。以是验前净居。合是创修欲定。而成在兜率耳)斯行又增。身则又胜。故生时分。𦦨摩。云时分。此是空居初天也(此天离地十六万由旬。宫殿为风轮所持。在虚空中。有地如云。朗然而住)。

　　(○［妙严疏云］四须夜摩天。须者。善也。妙也。夜摩。时也。具云善时分天。论云。随时受乐。故名时分天。谓时时唱快乐故。或云。受五欲境。知时分故。又大集经。此天用莲华开合以明昼夜。又云。赤莲华开为昼。白莲华开为夜。故云时分也。随此时别。受乐亦殊。故论云随时受乐也［正法念云］不杀不盗不邪淫。功德增长。能至此天)。

　　(○［经律异相云］衣重三铢。从树而出明净光曜。有种种色。身体光明。不须日月。身口意善。或以灯浊明珠等施。持戒禅定等业。生焰摩天。初生如人间四岁。忉利光明。所不能及。按焰摩已上四天。身量寿命。准前天陪陪增之。可以例知)。

　　([○@║]四兜率天)。

　　一切时静。有应触来。未能违戾。命终之后。上升精微。不接下界。诸人天境。乃至劫坏。三灾不及。如是一类。名兜率陀天。

　　【疏】行胜于前。故云一切时静。应触者。应谓相应。触即欲境。犹尚顺而从之。故云未能违戾。命终渐胜。故生此天。(准生兜率。尚有执手。在人修因。故未免欲)上升精微等者。即约一生补处菩萨。所居器说。以同名兜率故。此云止足。(三灾不及。此约弥勒居处说。余凡夫天。还受三灾坏也)。

　　(○［妙严疏云］兜率陀。此云喜足。佛地论云。后身菩萨。于彼教化。多修喜足之行故。得少意悦为喜。更不求余为足。智论云。兜率陀。天王名也。秦言妙足。西域记云。睹史多。旧云兜率陀。讹也［正法念云］身三品善戒。功德增上。能生此天)。

　　(○［雷庵云］此欲界第四天。乃无漏报土所成。是为别报天也。此天有内院外院。总五十重。每一重有五百亿天宫。内四十有九。外则一也。弥勒所居大摩尼殿居其中。盖过未来诸圣者。后得智所变之宫也。其三品九类。行者发弘誓愿。得生彼处。以无漏力故。三灾不及。此经所云。通叙内外院也。外院由第九品中。一分不精进行者所生之处。生七日后。弥勒放光雨华。引入内院小摩尼殿。寻为说法。俾发起精进力故。然后引入内院。又有业报一天。乃有漏福感所成。是为总报天也。以是有漏果故。三灾可坏。虽同居第四天。以总报望外院。迥若仙凡。况内院乎)。

　　(△［私谓］兜率天宫。慈氏居处。现在说法度生。当来下生作佛。众生作愿。修弥勒业。一食系念。七日得生。玄奘法师。谓同居欲界。其行易成。大小乘师。皆许此法。断断不诬也。今经精研天趣。广明业果。独于此天。则特表精微。不参福感。盖所以借径人天。假途欲定。设补处之阶梯。示上生之津筏也。若以总报言之。此天虽已脱抱持。未免执手为欲。云何上升精微。此天虽兼修禅定。尚非舍念清净。云何三灾不及。如来于此。寄显上生兜率一门。俾人知不离五欲。可越四禅。不但欲天内院。同是天宫。抑亦实报同居。元无异土。斯所以弄引化城。捞拢欲界者与)。

　　([○@║]五乐变化天)。

　　我无欲心。应汝行事。于横陈时。味如嚼蜡。命终之后。生越化地。如是一类。名乐变化天。

　　【疏】无心于境。境自横来。境自有心。己何所味。故云味如嚼蜡等。以乐变化五欲之境而受用故(诸天衣食所须。尚假自化。此天所受用思念即生也)。

　　(△［熏闻云］珙钞云。诸天用异熟境。此天不尔。虽有异熟五尘。乐自变化以受用也。此则越下而化。故云越化［温陵云］诸天报境。各有厚薄。此天福厚。乐自变化以受用。越于下天故)。

　　(○［妙严疏云］六化乐天王。论云。乐自变化。作诸业具。以自娱乐。又但受自所化乐。不犯他故。名为善化也。瑜伽云。由彼诸天。为自己故。化为欲尘。非为他故。唯自变化诸欲尘故。变为转变。变粗为妙。化谓化现。无而忽有。智论云。须涅密陀。秦言化自乐。自化五尘而自娱乐。故言化自乐)。

　　([○@║]六他化自在天)。

　　无世间心。同世行事。于行事交。了然超越。命终之后。遍能超出。化无化境。如是一类。名他化自在天。

　　【疏】行事交者。此亦横陈也。前虽亡味。会境犹起欲心。此则无心。故云了然超越。(亦无嚼蜡之味也)然今且约无粗相说。岂亡微细爱欲。以未离欲界故。化无化者。化即第五天。无化即下诸天。俱舍云。乐受用他所变化五欲境故。以有自在力。遣他变化而受用之。故云他化自在。(此天所须受用。不思而至)。

　　(○［妙严疏云］七他化自在天王。论云。令他化作乐具。以自娱乐。显己自在故。瑜伽云。他化自在天。由彼诸天。为自因缘。亦能变化。为他因缘。亦能变化。故于自化。非为希奇。用他所化欲尘。为富贵自在故。是名第三欲生［智论云］婆舍跋提。秦言他化自在。此天夺他所化而自娱乐。故名他化自在。亦名化应声天)。

　　(△［雷庵云］六欲天受妙欲境。后二天中。于前四部天众。自然至得欲尘。化乐天众。化作欲尘。他化天众。由他人化作欲尘。二种欲尘。皆得增上自在妙用)。

　　(△［海印云］上言越。此言超者。谓于人中径生此天。不历下位也)。

　　(○准经律异相。此天王名自在。转集他所化以自娱乐也。又名爱身天。于欲界中。独得自在。瑜伽云。别有魔罗天宫。即他化自在摄。诸经并言欲色二界中。别有魔宫。智论所谓天子魔也。台家别行疏云。欲界顶天即魔王也。于理不然)。

　　([○@│]二结示)。

　　阿难。如是六天。形虽出动。心迹尚交。自此已还。名为欲界。

　　【疏】此之六天。身有光明。飞行自在。寿命长远。渐增渐胜。不同下之人趣。故云形虽出动。又人趣杂类。寿命短促。迁变不常。天之福命。卒难摇动。故云出动。尚有欲境相遘。故云心迹尚交。若至定地。永无欲对矣(［海印云］人趣欲秽杂乱。心多摇动。天已离人。故云出动。温陵云。虽出尘扰。未能绝欲。正此义也。疏中次义。贴文少曲)。

　　△上之六天。皆因欲心渐轻。得报渐胜。若情欲重者。必不生天。俱舍颂云。六受欲交抱。执手笑视淫。亦明受欲轻相也(［瑜伽云］欲界诸天。虽行淫欲。无此不净。然于根门。有风气出。烦恼便息。四大王众天。二二交会。热恼方息。如四大王众天。三十三天亦尔。时分天唯互相抱。热恼便息。知足天唯相执手。热恼便息。乐化天相顾而笑。热恼便息。他化自在天眼相顾视。热恼便息)。

　　(△［熏闻云］俱舍各据六天受欲而说今经秪就人中。辨欲事轻重用。显六天感报不同。应作四句料简。一形交。心不交。即经第六。亦兼第五也。二心交形不交。即俱舍后二也。三心形俱交。即经与俱舍。皆前四也。四心形俱不交。即初禅已上也。对人仙二趣。故言动出。动谓飞举。出谓出离)。

　　(●上来欲界天竟)。

　　(经文于人间事。动少静多。乾道本作于人间世)。

　　大佛顶首楞严经疏解蒙钞卷第八(之四)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第九(之一)

　　海印弟子　蒙叟钱谦益钞

　　(◑第六天趣中)。

　　(●二色界十八天)。

　　(○初色界天合释)。

　　(○［疏云］二色界者。以此界中依正二报色法殊胜。从胜为名也。通名梵世者。梵是净义。离欲染故。禅所生故。离散动故。此界总有一十八天。若俱舍云。三静虑各三。第四静虑八。即除无想也。依大众部。与今经同。即加无想［翻译云］若修根本四禅。离欲粗散。则生色界。然此色界。依萨婆多。但十六处。俱舍疏云。除大梵天。谓梵辅天。有高楼阁。名大梵天。一主所居。更无别地。除无想天。谓广果天中。有高胜处。名无想天。非别有地。若依经部。立十七天。俱舍即除无想也。颂释云。谓大梵天。与梵辅等。处虽不别。身形寿量皆不等。故别立大梵。若上座部。即同楞严。谓无想广果。因果别故。立十八天。分为四禅)。

　　(○［瑜伽第四］色界有十八处。谓梵众天。梵前益天。（即梵辅天）大梵天。此三由软中上品。熏修初静虑故。少光天。无量光天。极净光天。此三由软中上品。熏修第二静虑故。少净天无量净天。遍净天。此三由软中上品。熏修第三静虑故。无云天。（即福爱天）福生天。广果天。此三由软中上品。熏修第四静虑故。无想天。即广果天摄。无别处所。复有诸圣住止不共。五净宫地。谓无烦。无热。善见。善现。及色究竟。由软中上上胜上极品。杂熏第四静虑故。复有超过净。大自在住处。有十地菩萨。由极熏修第十地故。得生其中［清凉云］瑜伽处有十八。谓色究竟外。说大自在。不言无想。意在广果中收。今此即文而数。有二十二。然四禅初一。皆是总标。则初静虑四。（加梵身天）三三各三。第四有八。还成十八。按瑜伽除无想。加大自在为十八。华严除无想［除］梵身为十八。皆与今经别)。

　　(○［婆沙云］此三十二天。二唯凡住。谓大梵天王。不达业因。说我能造化一切天地人物。恃此高慢。圣人不与同居。无想天唯是外道。修无想定。受五百劫无心之报。报毕。必起邪见。堕地狱。以故圣人不生其中。五唯圣住。谓五净居人。凡生彼者。要是进向那含。身得四禅。发于无漏。起熏禅业。或起一品。乃至九品。方乃得生。凡夫无此熏禅业。故不得生。然此是欲界那含。生彼而得罗汉。非先是罗汉而生彼也。余二十五天。凡圣同住)。

　　(○［世界名体志云］次第禅门云。仁王经明十八梵。应有民主之异。又云。四禅中有大静王。璎珞经明禅禅皆有梵王。楞严四禅四位天王。华严列众三十九位。欲界天天称王。色界禅禅称王。今详初禅。既以大梵为王。而三经皆说四禅有王。则知光音遍静广果三天皆王。依大乘经旨。初禅至四。立为四地。曰广果为王。福爱为臣。无云为民。五那含。一外道。寄居广果天中。已上九天。同居四禅。秪一地。二禅三禅例之)。

　　(○次合释四禅八定)。

　　(○［清凉三地疏云］禅那。西音。此云静虑。静谓寂静。虑谓审虑。静能断结。虑能正观。诸无色定。有静无虑。虽能断结。不能正观。欲界正持。有虑无静。虽能正观。不能断结。故离色界。独受斯称。初四禅者。一有寻有伺静虑。二无寻无伺静虑。三离喜静虑。四离乐静虑。俱舍定品云。初具伺喜乐。后渐离前支。即斯义也)。

　　(○［释禅波罗蜜云］上所明戒相。是同防欲界身口外恶。未除细乱。若自尸罗皎洁。志在禅门。专修五法。则色界清净四大。自现身中。次第获得根本四禅。种种胜妙支林功德。尔乃因超欲网。果居色界。禅是西土之音。此翻弃恶。能弃欲界五盖等一切诸恶故。或翻功德丛林。或翻思惟修。今但言根本者。以无量心。背舍胜处。一切处神通变化。无漏观慧等。种种诸禅三昧。皆从四禅中出。故称根本)。

　　(○［大集经云］言初禅者。亦名为具。亦名为离。离者。谓离五盖。具者。谓具足五支。余四同离五盖。具支有别)。

　　(△［智论云］行者除却五盖。其心安隐。清净快乐。譬如日月。以五事覆曀。烟云尘雾。罗睺阿修罗手障。则不能明照。人心亦如是。为五盖所覆。自不能利。亦不能益人。若能呵五欲。除五盖。行五法。欲精进。念巧慧。一心行此五法。得五枝成就初禅。于欲界中出欲。得初禅名)。

　　(○言八定者。一初禅定。二二禅定。三三禅定。四四禅定。五空处定。六识处定。七无所有处定。八非有想非无想定。后四名无色定。亦名四空定)。

　　(○［私谓］准婆沙俱舍。四静虑有二种。一修得。一生得。又云。一生静虑。二定静虑。定即修得也。修得者。应有二种。一菩萨修。二凡夫修。四禅既尔。四空亦然。华严菩萨住发光地时。即住初禅。乃至住非非想处。此菩萨修也。此经所明。色无色界诸天趣。则凡夫修也。何以明之。清凉三地疏云。若约寄位。全同瑜伽。瑜伽中为顺世禅。了欣厌相。即厌下苦粗障。欣上净妙离。若约勤求净菩萨行。则所闻法。必当深妙。如下夜神所得四禅。今经初文云。不假禅那。无有智慧。结文云。虽非真正修三摩地。及无为真不动地等。即同瑜伽欣厌等言。明历别之相。不同华严深妙。故曰。是凡夫修也。清凉又明总修别修四句云。菩萨总修。下皆总发。若别修相。具如瑜伽智论等说。所谓别修者。谓偏修初禅。发于初禅。修二发二。修空发空等。今经历位增上。次第胜进。正别修别发之相也。长水疏依天台法界。列五支林。而不引杂华三地之文。其义如此)。

　　([○@│]文三。一总标)。

　　阿难。世间一切。所修心人。不假禅那。无有智慧。

　　【疏】此总明修心之人。须假禅定。然后发慧。定慧均等。方称静虑。(资中文)若不尔者。不得名禅。意显此四位中。皆因禅慧。然于其中。所伏惑习。差降有异。故分诸天。下自辨释。(［融室云］遗教云。譬如惜水之家。善修堤坊。行者亦尔。为智慧水故。善修禅定)或可。此约世间人。不修无漏禅定。不发无漏正慧。遂感四禅果报。虽曰修禅。但是有漏六行事观。不离虚妄。不名禅那。如下文云。此三胜流。虽非正修真三摩地。又云。但能执身。不行淫欲等。又下结云。此皆不了妙觉明心。积妄发生。妄有三界等(［证真云］但约不修无漏定慧而言。余同六行)。

　　([○@│]二列释四)。

　　([○@│]一初禅二)。

　　(卍一释三)。

　　([○@║]一梵众天)。

　　但能执身。不行淫欲。若行若坐。想念俱无。爱染不生。无留欲界。是人应念。身为梵侣。如是一类。名梵众天。

　　【疏】专意在此。故云但能执身等。想念俱无者。由行六行。厌下欲界。是苦粗障。忻上色界。是净妙离。故得欲界惑伏。名爱染不生。由是命终。即生色界。故云无留欲界。此即粗苦不起。净相现前。即是净定。(下资中文)味此而生。名为梵众。即凡夫所修。六行伏惑之所感也(［手鉴云］。六行事观者。是凡夫起世间道。伏惑之行相也［俱舍颂曰］世无间解脱。如次缘上下。作粗苦障行。及净妙离三。论曰。世俗无间。及解脱道。如次能缘下地上地。为粗苦障。及净妙离。谓无间道。缘自次下诸有漏法。作粗苦障。三行相中。随一行相。若解脱道。缘彼次上诸有漏法。作净妙离。三行相中。随一行相。非寂静故粗。非美妙故苦。非出离故障。妙净离三。翻此应知。谓若精进。作此六行断结之道。伏却下地烦恼。命终即受上二界生。又六行忻厌各三。若所忻厌体。则随何地。各各不同。如欲恶不善为初禅所厌。寻伺为二禅所厌。乃至无所有寂然而住。为有顶所厌。如次忻上。亦例可推。又初禅为下未至地心所欣。为净妙离。为他二禅近地心所厌。为粗苦障。则欲界法。唯是所厌非欣。有顶地法。唯是所忻非厌。中间地法。通可厌可忻)。

　　(○［释禅波罗蜜云］六行观者厌下苦粗障为三。即是观欲不净欺诳可贱。攀上胜妙出为三。（出即离也）即是观初禅尊重可贵。言厌下者。厌欲界底下。色心粗重故。一厌苦观。谓行者思惟。今感欲界报身。饥渴寒暑病痛刀杖。种种所逼。为果苦。于身中所起心数。缘于贪欲。如经说。一切众生。为爱奴婢。是因苦。苦因苦果。皆须厌恶也。二厌粗观。谓思惟此身。三十六物。屎尿臭秽之所成就。为果粗。缘欲界五尘。散动起恶。是因粗。粗因粗果。皆须厌恶也。三厌障观。思惟此身。为山河石壁之所质碍。不得自在。为果障。为烦恼盖覆真性。是因障。因障果障。皆须厌恶也。四忻胜观。谓欲界乐为苦。色界乐为胜。得初禅味。为果胜。贪欲乐从外五尘。生恼热怨结。以为下劣。初禅上胜之乐。从乐内发。是因胜。得乐胜苦。皆须忻喜也。受得色界之身。如镜中像。无有质碍。为果妙。禅定之乐。心定不动。是因妙。贪欲乐心动驰散名粗。得妙胜粗。皆须忻喜也。获得五通彻见障外。山壁无碍。为果出。心得离盖障。至初禅。是因出。亦如石泉。自内涌出。得出胜障。皆须忻喜也)。

　　([○@║]二梵辅天)。

　　欲习既除。离欲心现。于诸律仪。爱乐随顺。是人应时。能行梵德。如是一类。名梵辅天。

　　【疏】已伏欲惑。故云欲习既除。得上初禅。定心显胜。故云离欲心现。此结上也。(［补遗云］离欲心现。初禅发也。以初禅九品。故次第发)于诸下。正明此天。于定共戒。爱乐随顺。梵行成就。防非不失。此则兼护律仪。净戒成德。匡弼梵主。故名梵辅(［翻译云］梵富楼。此云前益天。在梵前行。恒思梵天利益。亦名梵辅)。

　　([○@║]三大梵天)。

　　身心妙圆。威仪不缺。清净禁戒。加以明悟。是人应时。能统梵众。为大梵王。如是一类。名大梵天。

　　【疏】禅观转胜。受生细妙。故云身心妙圆。复具戒德。故云威仪不缺。此结前也。清净下。正明此天。于定戒中。发慧明悟。斯则慧解过人。能为梵主。统摄梵众。准俱舍说。威德光明。独一而往。无寻无伺。定力所感。下二天具有寻伺。(［熏闻云］论明三摩地有三种。一有寻伺。谓初禅及未至定也。二无寻唯伺。谓中间禅。三无寻无伺。谓二禅近地。乃至非想等。今天梵大即中间。定力所感)又劫末后去。劫成先来。外道不测。便执为常。又因起念。见有天生。便执能生世间。为一因生(［证真云］劫初成时。梵王先生。犹住一劫。未有梵侣。后起念云。愿诸有情。来生此处。作是念已。梵子即生。外道不测。便执梵王是常梵子无常)。

　　(△［孤山云］已上三天。不显修禅。唯明持戒。此经扶律。励未来故)。

　　(○［十藏品疏云］梵天。正理初说有三。今加梵身。晋经梵众。名梵眷属。若然。身亦众义。则梵身。是外所领之众。梵众。则为内眷属等。梵辅。即大梵前行列侍御。大梵。即彼天王。获中间定。初生后殁。威德等胜。故名为大。本修慈心。得生梵世。等流相续。还愍众生。好请转法轮。故智光照物。不为污行。故身光发挥。若有遇之。身心悦乐)。

　　(○肇公云。尸弃。梵王名。大论。秦言或翻火首。法华疏云。外道唤火为树头尸弃。此王本修火定。破欲界惑。从德立名。经律异相云。行禅离欲。修习火光三昧故。身出妙光。胜于日月。清凉云。或云火顶。以火灾至此故)。

　　(○［法苑珠林云］梵天无别住处。但于梵辅。有层台高显广博。大梵天王独于上住。以别群下。三天中。梵众是庶民。梵辅是臣。大梵是君。唯此初禅。有其君民臣庶之别。此上皆无［法华疏］梵王是娑婆世界主。在初禅二禅两楹之中。毗昙云。二禅已上。无言语法。故不立王。璎珞禅禅皆有梵王。今谓但加修无量心。报胜为王。无统御也。禅门云。初禅内有觉观。外有语言法。主。颌下地众生为便。故作世主［智论云］天中有三天主。释提婆那民二处天主。魔王六欲天主。梵世界中梵天王为主)。

　　(○［佛地论云］貌如童子。身白银色。衣黄金衣。禅悦为食。是大千世界主也［起世因本云］化乐他化二天。所著衣服。随心轻重大小。色界天不着衣服。如着不异。头虽无髻。如着天冠。无男女相。形唯一种)。

　　(卍二结)。

　　阿难。此三胜流。一切苦恼。所不能逼。虽非正修真三摩地。清净心中。诸漏不动。名为初禅。

　　【疏】已离欲界八苦。故云所不能逼。但是六行伏惑。故云非真三昧。凡真修禅者。不于三界现身意。纵得胜妙。定相现前。了了自知。而无取着。今此虽得清净。似三摩地。以不了故。味着受生。然能离欲散心粗动。故云诸漏不动。是故结云。此三胜流。总名初禅。(［孤山云］禅有四类。一有漏禅。即今四禅。二无漏禅。谓九想八背等。三亦有漏亦无漏禅。谓六妙通明等。四非有漏非无漏禅。即此经首楞严王。中道理定。今云虽非正修真三摩地。此以第一。简非第四。清净心中。正指初禅也。诸漏不动。正指伏惑也)。

　　(△［温陵云］有无明流。欲流。胜流。四果流。涅槃流。欲流趣于生死。虽至六天。未足为胜。此天已出欲流。背生死。趣胜净。故称胜流)俱舍云。离生喜乐地。离欲界杂恶。生得轻安乐(［三地疏云］离生喜乐者。是修行利益。瑜伽十一明断除五法。谓欲所引喜乐及忧。不善所引忧喜。及舍彼五受。故生喜乐。言喜者。深庆适悦。乐者。身心适悦。庆离欲恶等。是故生喜。身心猗息。及得解脱之乐。是故名乐。唯识第六云。轻安者。谓远粗重为轻。调畅身心为安)然此初禅。所得功德。有五支林。一觉。二观。三喜。四乐。五一心支。行相如天台法界次第中(［法界次第云］支即支分。如树根干是一。枝条有异。禅中支义亦尔。又支持义。谓定心浅薄。易于摇动。得觉观等法支持。则定心安隐牢固。故名支也。初禅天定。五支功德。一觉支。初心在缘为觉。行者在欲界。依未到地。发初禅。色界清净色法。触欲界身根。心大惊悟。即生身识。觉此色触也。二观支。细心分别为观。行者既证初禅功德。即以细心。分别此禅定中色法。诸妙功德。境界分明。欲界所未有也。三喜支。欣庆之心为喜。行者初发禅时。乃有喜生所舍欲界之乐甚少。今获初禅天定。利益甚多。欢喜无量也。四乐支。行者发初禅时。喜心既息。恬然静虑。受禅乐也。五一心支。心与定法。相应为一。行者初证禅时。心依觉观喜乐之法。故有细微散乱。若喜乐心息自然心与定一也［熏闻云］初禅修五法。离五盖。成五支。具有八触十功德相。若发此禅。则色界四大清净。自然现于欲界身中。今经正明凡夫随禅受生。故不备说修证之相)。

　　(○［智论云］持戒清净。闲居独处。守摄诸根。初夜后夜。专精思惟。弃舍外乐。以禅自娱。离诸欲不善法。有觉有观。离生喜乐。依未到地得初禅。初禅相有觉有观。喜乐一心。有觉有观者。得初禅中未曾所得善法功德故。心大惊悟。常为欲火所烧。得初禅时。如入清凉池。偈曰。已得离淫欲。则入清凉定。如人大热闹。入冷池则冷。（律中喻以巧浴浸灌）又如贫人卒得宝藏。行者思惟。分别欲界功罪。知初禅利益功德甚多。心大欢喜)。

　　(○［天台释禅云］禅名功德丛林。欲界未到等。未有支林功德之法。虽复前发。不名初禅。因此欲界定后。身心泯然虚豁。坐中不见头手。床敷犹若虚空。此是未到地定。所言未到地者。此地能生初禅故。即是初禅方便定。行者于未到地中。入定渐深。有十种善法眷属。次第发动。故名初禅)。

　　([○@│]二二禅二)。

　　(卍一释三)。

　　([○@║]一少光天)。

　　阿难。其次梵天。统摄梵人。圆满梵行。澄心不动。寂湛生光。如是一类。名少光天。

　　【疏】王为梵主。故云统摄。戒定慧具。故云圆满梵行。此结前也。澄心下。正明此天。定心转胜。故云澄心不动。定光明发。故云寂湛生光［资中］二禅已上。离觉观故。无有语言。但以定心发光。以光胜劣。分其位次。(［如说云］指身量光明。非言慧照也)此天喜相初生。慧光尚劣。名少光天(［翻译云］梵语廅安合天。晋云有光寿。亦云少光。于二禅中。光最少故［经律异相］长阿含依品云。语言时。口出少光)。

　　(○［智论云］经言业报生身光者。欲界天以灯烛明珠等施及布施禅定等清净故。身常光明。不须日月。色界［大］行禅离欲。修火光三昧故。身常出妙光明。胜于欲界。要而言之。是诸光明。皆由心清净故得)。

　　(○［瑜伽云］问初二静虑。诸天光明。有何差别。答如末尼珠。外有光明。内无光明。初静虑身。亦复如是。外放光明。内则不尔。譬如明灯。外发金光。内自照了。第二静虑。身亦如是。若内若外。俱有光明)。

　　([○@║]二无量光天)。

　　光光相然。照耀无尽。映十方界。遍成琉璃。如是一类。名无量光天。

　　【疏】从前少光。更发多光。光相转增。名光光相然。光相圆明。映十方界。境随光净。遍成琉璃。由定转增。定光发照。必无涯际。名无量光(［真际云］映十方界。约其定光。随所受用东西处言之。非遍十方世界也)。

　　(△［桐洲云］遍界虚［应］悉成琉璃。然无尽光)。

　　(○［翻译云］梵云廅波摩那。此云无量光。光明转增。量难测故［阿含云］语言时口出多光)。

　　([○@║]三光音天)。

　　吸持圆光。成就教体。发化清净。应用无尽。如是一类。名光音天。

　　【疏】吸取任持。无量净光。以表言诠。名为教体。此光表诠。离诸粗重。故云发化清净。随机开示。无不明了。故云应用无尽。(［真际云］教体。即言诠也。以光为音。表了无尽。故云发化清净等)以二禅界地。无前五识(外乘及凡夫。若在定时。俱不能起前五了境)但用光音以为言诠。以光为音。名光音天(［孤山云］擘慧光之应用。为表诠之教体。以代言诠。故名光音。发化清净者。十四变化心也。智欲圆光也)。

　　(△［定林云］非特吸持圆光。又能成就教体。故名光音。吸言不散。持言不失。此天有内净支故)。

　　(○［翻译云］梵语阿波会。此云光音［清凉云］二禅第三天也。华严总标为光天。智论亦云。第二禅通名光音。彼天语时。口出净光故。有云。彼无寻伺。言语亦无。用光当语。故曰光音。瑜伽名极光净。谓净光遍照他处故。阿含云。光耀天。语言口出净光无边。王名乐光。楼炭云。阿披波天菩萨。又名光念。又名光音声［世界志云］光音既以光为语。则上地诸天威仪进止。无非言教也)。

　　(卍二结)。

　　阿难。此三胜流。一切忧愁。所不能逼。虽非正修真三摩地。清净心中。粗漏已伏。名为二禅。

　　【疏】二禅三天。又胜下位。以得极喜。故云。一切忧愁所不能逼。初禅虽得喜支。极喜未生。在身粗故。但得离苦。犹有忧喜相对。今此二禅。定水润心。慧光明泰。喜支调适。忧愁不生。名为定生喜乐地也。(［三地疏云］三定生喜乐者。初禅庆背欲恶。故名离生。今庆觉观心息。故名定生。如净鉴止水。故身心适悦。欲恶如泥。初禅之定。如静动水。今无欲恶。复灭觉观。如净止水。是则初禅庆其所离。此庆其所得。得亡照故)粗漏已伏者。忻上厌下。但名为伏。以不断故。不名无漏。(［定林云］粗漏已伏者。有内净支故。然尚有喜支。但能伏下地粗漏。上地微细。未能伏也)然此一地。具四支林。一内净。二喜。三乐。四一心(［法界次第云］二禅天四支。一内净支。心无觉观之浑浊。名内净。行者欲离初禅。呵责种种觉观。觉观既灭。则心内净也。二喜支。行者初得内净时。得免觉观之患。而获胜定。内证之喜无量也。三乐。四一心。可知［熏闻云］地持论目为喜俱禅。此定生时。与喜俱发故。初禅五支。已具于喜。有觉有观。犹带忧悬。今觉观既尽。故受喜俱之称)。

　　(△［智论云］行者知是觉观。虽是善法。而娆乱定心。心欲离故。呵是觉观。譬如清水。波荡则无所见。又如疲极之人。得息欲睡。傍人唤呼。种种恼乱。摄心内定。觉观娆乱。亦复如是。如是等因缘呵觉观。觉观灭。内清净。系心一处。无觉无观。定生喜乐。入二禅。觉观灭者。知觉观罪过故灭。内清净者。入深禅定信。舍初禅觉观。得二禅中未曾所得无比喜乐。系心一缘。故名内净)。

　　(△［清凉云］言内净一心。无觉无观者。一心释于内义。唯缘法尘。不同初禅有三识故。身子阿毗昙云。欲界地中。心行六处。初禅地中。心行四处。谓无鼻舌识。二禅已上。心行一处。唯意识身。缘法尘故。无觉无观。释于净义。不同初禅。有觉观故)。

　　(○［释文］经一切忧愁。绍兴乾道温陵本。并作忧悬。熏闻云。悬者系也。以离觉观。故无系着。或曰。悬字之讹也。作愁为正)。

　　([○@│]三三禅三)。

　　(卍一释三)。

　　([○@║]一少净天)。

　　阿难。如是天人。圆光成音。披音露妙。发成精行。通寂灭乐。如是一类。名少净天。

　　【疏】初二句。蹑上。披音下。正明此天。谓披能诠之教体。现所诠之妙理。成所行之妙行。(［补遗云］披去光音之教迹。露出此妙性之定。而发为妙行也［定林云］能披发音元。知教之所由成。能开发妙性。见光之所从生。此天有慧支故)由是三慧既发。妙乐攸通。定慧过前。支林转胜也。(通寂灭乐。一心支也)言寂灭乐者。灭前喜相而生净乐。以喜相粗动。此异熟乐。恬泊寂静。故名寂灭。定相犹劣。故名为通。始得此乐。未广周遍。名为少净。(［世界志云］离喜受乐为净。未及上位为少)净亦静也。有处亦名小静天故(［吴兴云］圆光成音。指前教体。披音露妙。即发化清净。进修三禅。故发成精行。证得少净。故通寂灭乐)。

　　(△［融室云］发成精行者。即舍念慧三支。舍二禅粗动喜相。念慧观察见寂灭而生乐。故云通寂灭乐。寂灭是净。通而未成。故云少净)。

　　(○［清凉云］意地受乐。总名为净。于自地中。此净最劣。故名少净。华严总标为净天)。

　　(○［经律异相］长阿含云。三天同学习无喜乐相应禅。生是三种天。以少方便相应。生少净天。受乐亦少。以中方便生第二天。以上方便生第三天)。

　　([○@║]二无量净天)。

　　净空现前。引发无际。身心轻安。成寂灭乐。如是一类。名无量净天。

　　【疏】净空。即净乐也。(［温陵云］净空者。离诸喜动。不缘物境之定相也)定心转胜。引发此乐。令其无涯。乐既无涯。方是成就净乐之义。此则名为彻意地乐。遍身轻安。名无量净(［清凉云］二净增难量故)。

　　(△［吴异云］既得少净。空相现前。引证少相。令无边际。望上未遍。望下则多。故名无量)。

　　(△［融室云］净空即寂灭。灭喜相故。名曰净空。是空现前。引发净乐。无有涯际。所乐既久。身心轻安。是成寂灭乐。由净乐无际。故名无量净)。

　　([○@║]三遍净天)。

　　世界身心。一切圆净。净德成就。胜托现前。归寂灭乐。如是一类。名遍净天。

　　【疏】前虽彻意地乐。止在身心。未名为遍。今则遍于依正。乐净圆融。世界身心。无处不遍。殊胜妙乐。以成净德。言胜托者。即此净乐。是彼行者所依胜处。证此乐故。名之为归(［温陵云］净德成就。则性乐归托于是矣)。

　　(△［定林云］发成精行。通寂灭乐。能通而已。净空现前。引发无际。身心轻安。然后乐成。胜托现前。则有所托地。故曰归寂灭乐)。

　　(△［清凉云］此天离喜。身心遍净故)。

　　(○［翻译云］遍净。梵云阿诃既那。乐受最胜。成净周普故)。

　　(○［手鉴云］外人所计。不过二天。一谓摩醘首罗。一谓毗纽。毗纽即韦纽。此翻遍净。亦云遍胜。俱舍云。在第三禅顶。或云在欲界顶。摩醯首罗在色界顶。其行相广如智论所说)。

　　(卍二结)。

　　阿难。此三胜流。具大随顺。身心安隐。得无量乐。虽非正修真三摩地。安隐心中。欢喜毕具。名为三禅。

　　［资中］具大随顺。意地异熟乐。随顺自在故。(［证真云］异熟乐者。彻于意地。遍身适悦。与五识相应。不可分别也)【疏】具大随顺者。一是随顺胜定。二是离于忧喜。忧喜望乐。俱为所厌。但是违境。故非随顺。今此妙乐。世间第一。更无过者。方是随顺具足之义。安隐心中。欢喜毕具者。意地异熟。随顺自在。乐极于此。纯一无杂。名为毕具。以此三禅。名离喜妙乐地故。(［三地疏云］离喜者。是所离障。谓二禅利益支。喜心分别。想生动乱。三禅转寂。故须除遣。如贫人得宝生喜。失则深忧。莫若双绝喜忧。方为快乐。初禅喜乐。如土石山顶有水。初禅心乐故。如水不入石中。二禅喜乐。如纯土山顶而有池水。二禅已遍身心。如水遍山。无石碍故。然为喜覆。如土覆水。但是潜润。三禅之乐。如纯土山在大池内。乐遍身外。身在乐中。是故心乐。亦名身受。三禅身乐遍增。如池水在外。水遍山内。居然可知。（律中喻如莲华出地而未出水根茎华叶无不润渍）)此地禅支。具有五种。一舍。二念。三慧。四乐。五一心支(［法界次第云］三禅天定。五支功德。一舍支。离喜不悔为舍。行者欲离二禅时。以种种因缘。诃责于喜。喜既灭谢。三禅即发。若证三禅之乐。即舍二禅之喜。不生悔心也。二念支。念即爱念。行者既发三禅之乐。乐从内起。应须爱念。乐即增长也。三慧支。解知之心为慧。行者既发三禅之乐。若非善巧解慧。则不能方便长养也。四乐支。行者发三禅乐已。若能用舍念慧三支。将护此乐。乐则遍身。若离三禅。余地更无遍身之乐也)。

　　(△［智论云］行者观喜之过。亦如觉观。随所喜处。多喜多忧。当舍离此喜。故行舍念智。受身乐是乐圣人能得能舍。一心在乐。入第三禅。舍者。舍喜心。不复悔念。智者既得三禅中乐。不令于乐生患。受身乐者。是三禅乐。遍体皆受。圣人能得能舍者。此乐世间第一。能生心着。凡夫少能舍者。以是故佛说行慧果报遍净地中第一)。

　　(△［吴兴云］地持目三禅为乐俱禅。此定功德与遍身乐俱发故。前二禅虽有乐支为喜支所障。今灭喜纯乐。而云欢喜毕具者。名同体别耳［定林云］言毕具者。是为乐支。非喜动也)。

　　(○［智论云］问曰。初禅二禅。亦有乐爱。何以故但言第三禅答曰。乐有上中下。下者初禅。中者二禅。上者三禅初禅有三种。乐根喜根。五识相应乐根。意识相应喜根。二禅中意识相应喜根。三禅中意识相应乐根。是五识不能分别。不知名字相。眼识生如弹指顷。意识已生。是故。五识相应乐根。不能满足乐。意识相应乐根。能满足乐。是故三禅中诸功德少。乐多故。无背舍处一切入。过是三禅更无乐)。

　　(○四四禅天离释［疏云］然此一地。总报业但有三品。感下三天。其无想天。但是广果中别报。凡夫境界。上极于此。五不还者。自是圣人杂修静虑。资广果天故业。令五品殊胜。只于广果总报之身。生彼五天。与凡夫不同。由是向下。别为一段。证真文同)。

　　(○［十藏疏云］次广天下。明四禅八天。初三是凡。离八灾患。皆称福广。一少广天。二无量广天。三广果天。异生果中。此最胜故。以上五圣居故)。

　　(○［天台四教仪云］梵王无想。及五那含。总在四禅。经教别为三有者。为破外道。计梵王为生死之本。计无想无心为涅槃。计五那含为真解脱故)。

　　(○［温陵云］前之禅行。但是自利。至四禅乃兼修慈悲喜舍利人之心。名四无量善。无漏观慧。诸禅三昧。悉从此出。故名根本)。

　　(○［贺中男曰］四禅苦乐俱舍。任运自在。乃世间真福。故以福生等为名)。

　　(○文二)。

　　([○@│]一四根本二)。

　　(卍一释四)。

　　([○@║]初福生天)。

　　阿难。复次天人。不逼身心。苦因已尽。乐非常住。久必坏生。苦乐二心。俱时顿舍。粗重相灭。净福性生。如是一类。名福生天。

　　【疏】初五句。结前生后。俱舍论说。第四禅离八灾患。谓寻伺苦乐忧喜。及出入息。又不为三灾所动。名不动地。今云不逼。即离下位苦也。苦因下。释不逼所以。寻伺忧喜等。是苦之因。今既离之。故无逼迫。乐非常住者。别明乐支。以对前苦。三禅虽得彻意地乐。然不常住。必须有坏。坏即成苦。此明坏苦。苦乐下。正明此天。今第四禅。苦乐俱舍。以一一地。皆厌下苦粗障。忻上净妙离。弃下苦乐。名粗重相灭。得上地定。名净福性生。以此禅定。唯一舍受。是福之体。既离下染。故名净福(［吴兴云］地持名此舍俱禅此禅与微妙舍受俱发。故名舍俱禅)。

　　(△［融室云］乐支尚舍。况喜支等乎。苦乐皆粗重相。舍念清净。故净福相生)。

　　(△［二楞云］粗重。即六识种子)。

　　(△［清凉疏］言粗重者。违细轻故。然粗重有三。一现起粗重。贪令心无堪任故二种子粗重。烦恼种子。障诸智故。三粗重粗重。实非烦恼。似烦恼故)。

　　(○［世界形体志］四禅九天。一无云。下之三天。皆依云住。至此四禅。方在空居。业疏云。第四禅上。云居轻薄。如星散住。不同下天。如云密布。楞严谓之福生天二福生。俱胜福力。方得往生楞严谓之福爱天。寂音云。弥勒言无云天。此经福爱天也)。

　　([○@║]二福爱天)。

　　舍心圆融。胜解清净。福无遮中。得妙随顺。穷未来际。如是一类。名福爱天。

　　【疏】唯一舍受。与定心圆融。舍诸一切苦乐等法。于舍心中。仍生胜解。于此决定。忍可印持。不为异缘之所引转。故名胜解清净。由胜解力。于此圆融胜定之中。爱乐转顺。令此胜定。得无留碍。任心自在。受用无穷。故云得妙随顺。穷未来际等。问。此有漏禅。寿命有限。何得穷未来际耶。答。此约得定。报数长远。动缘劫数。云穷未来。非约报后所论也。(［补遗云］前福生天。以舍乐为福。今舍心转胜。爱乐此福。故名福爱。与前福生。深浅之别。因此爱乐不止。从广果天。出生五那含。无漏之业。穷未来际。挹其源。盖出于此福爱乐悦之心。于此言之者。明福爱之功耳)。

　　(△［私谓］张无尽云。穷未来际。即从是天。修入广果也。苕溪谓得大随顺。随顺下文二岐路也。斯解误矣。若顺下岐路。迂入无想外道。是则错乱修习。何云妙随顺耶)又此善定。虽是有漏。而能随顺妙修行者依第四禅。引发此定。熏无漏禅。修愿智无诤边际定也。下五那含亦依此定。起有漏无漏。杂修静虑。若凡夫得。更不进修。即许寿命有限。若圣人修即得益未来际。通此两向。圣凡同修也(［瑜伽云］云何熏修静虑。谓如有一。已得有漏。及与无漏。四种静虑。谓于等至。得自在故。为受等至。自在果故。长时相续。入诸静虑。有漏无漏。更相间杂。乃至有漏无间。无漏现前。无漏无间。还入有漏。当知齐此。熏修成就)。

　　(△［智论十七］四禅中有练法。以无漏练有漏故。得四禅心自在。能以无漏第四禅。练有漏第四禅。然后第三第二第一禅。皆以自地无漏。练自地有漏。问曰。何以名练禅答曰。诸圣人乐无漏定。不乐有漏离欲时。有漏不乐而自得。今欲除其滓秽。故以有漏练之。譬如练金。从无漏禅。起入净禅。如是数数。是名为练。复有愿智无诤三昧。愿智者。愿欲知三世事。随所愿则知。此愿智一处摄。欲界第四禅。无诤三昧者。令他心不起诤。五处摄。欲界及四禅)。

　　([○@║]三广果天)。

　　阿难。从是天中。有二岐路。若于先心。无量净光。福德圆明。修证而住。如是一类。名广果天。

　　［资中］于福爱中。分出二天。一广果。二无想。此广果天。以四无量心。熏禅福德。离下地染。广福所感。名广果天【疏】于福爱中。分二所向。一直往道。即至广果。二迂僻道。即至无想。此标也。若于下释。若从发心已来。不带异计。直修根本四禅。四无量善。熏禅福德。离下地染。备历四位。至此福爱。更增胜定。广福所感。得生胜处。名广果天(［二楞云］先心。即下地也。初禅戒胜。二三定慧皆胜。是净德圆明。四禅全是福报。是净福圆明。从福爱天。无量光中修四无量心。滋长福德。证广大果。色界天福感至此为极)。

　　(△［补遗云］此中分二路者。良由舍心胜妙。若福德纯厚。加四无量心。则生广果。若资舍心。灰断僻见。故生无想。良由空法误人多矣。例如通教。三人证空。三乘取证。菩萨于空。自能化物也)。

　　(○［王舜鼎曰］从福爱天。有二岐路者。以广大心中得果。名广果天。即后之五不还同分安居。直至发明智慧。成阿罗汉。入菩萨乘者是也。若修无想定。生无想天。此与广果天为别路。不同五不还天。即与钝阿罗汉修到非想非非想处。彼为定性声闻。此则不免轮回之外道也。今按此解。广果无想。正同有顶二种岐路。下钞详之［翻译云］梵云惟于颇罗天。清凉云。于异生善果。此最广故。所有功德。胜下二三故)。

　　(△［法苑珠林云］三天是凡夫住。四无想天。外道所居。亦无别所。但与广果。皆同一处。以外道所居。分二种别名)。

　　([○@║]四无想天)。

　　若于先天。双厌苦乐。精研舍心。相续不断。圆穷舍道。身心俱灭。心虑灰凝。经五百劫。是人既以生灭为因。不能发生不生灭性。初半劫灭。后半劫生。如是一类。名无想天。

　　【疏】若带异计。六行伏惑。渐厌渐舍。至福爱天。得舍圆融。舍心相续。遍穷舍道。舍心亦亡。不计身心。故名俱灭。(已下并资中文)此计无想为涅槃。以舍心为方便。入无想定也。初舍粗心。入于微心。后舍微心。入微微心。从微微心。便即灰凝。常修不息。便入无想。此皆修因也。心虑下。即无想报。命终果报。生无想天。寿命五百大劫。想心不行。故名灰凝。是人下。判成虚妄也。是人不了妄想体空。乃执生灭以为劳累。厌此生灭。求不生灭。故云以生灭为因。舍生趣不生。未是真不生。但见第六识暂尔不行。如冰夹鱼。不知微细起灭。妄谓涅槃。非真涅槃。故云。不能发明无生灭性。(［清凉云］于有色中。有想天为粗。无想天为细。色界十八天。唯除无想。皆名有想。无想天与广果天同处。外道取为究竟涅槃。修无想定。生于彼天。得五百劫无心果报。佛之弟子。不生彼中［智论云］无想有三种。一无想定。二灭受想定。三无想天。凡夫人欲灭心。入无想定。佛弟子欲灭心入灭受定。问曰。外道有无想定。以心数法都灭。无有取相。爱着智慧咎。答曰。无想定力。强令心灭。非实智慧力。又于此中生涅槃想。不知是和合作法。以是故堕颠倒中。是中心虽暂灭。得因缘还生。譬如人无梦睡时。心想不行。寤则还有)初半劫下。却释彼报行相。准俱舍引婆沙释。彼生死位。多时有想。初生彼天。经于半劫。始入无想异熟。名初半劫灭。欲无常时。从异熟出。经半劫有心。后始方死。名后半劫生。生灭中间。一向无想。名无想天(［熏闻云］百法论名为无想报。属不相应行。彼疏云。由欲界修。感彼天［乘］名无想报。亦名无想异熟。此有三义。一变异而熟。要因成熟。方能招果。二异时而熟过去造因。今现得果。三异类而熟。由善恶因。感无记果)。

　　(△［补遗云］初生至彼。未全无想。先经半劫。方入无想。故曰初半劫灭。五百劫已。当报尽时。则自无想异熟而出。又经半劫。乃有心想。心想现而后报谢。故曰后半劫生。再生心想。故曰生也)。

　　(△［合论云］生死之间。四百九十劫。一向无想。甚矣末那之难除也。以无想定治之而复在也)。

　　(○［引证］［瑜伽云］云何无想三摩钵底。谓已离遍净欲。未离出欲。永出离想。作意为先。诸心心所灭。问以何方便。入此等至答。观想如病如痈如箭。入第四静虑。修背想作意。于所生起。种种想中。厌背而住。惟谓无想。寂灭微妙。于无想中。持心而住。如是渐次。离诸所缘。心便寂灭。于此生中。亦入亦起。若生于彼。惟入不起。其想若生。还从彼没)。

　　(○［唯识第七］无想天者。谓修彼定。厌粗想力。生彼天中。违不恒行心及心所。想灭为首。生无想天。故六转识。于彼皆断。有义。彼天常无六识。圣教说无转识故。说彼惟有有色支故。又说彼为无心［定］故。有义。彼天将命终。要起转识。然后命终。彼必起下。润生［受］故。瑜伽论说。后想生已。是诸有情。从彼没故。然说彼转无识等者。依长时说。非谓全无［涅槃疏云］论师云。心不可灭。而云无想者。尔时心细如蛰虫冰鱼。似无细心。而言无色想者。不复缘于粗色)。

　　(○［禅门次第云］有诸外道。深厌有为。心识生灭。欲求涅槃寂静常乐。既无智慧。不知真实。得四禅时。不见细色之过。但觉心识。生灭虚诳。则厌患其心。既不知破色。断色系缚。直以邪智。灭却其心。邪法相应。心无忆想。谓证涅槃。既未断色系缚。若舍命时。即生无想天中。犹是色界生死。不得解脱。亦名客天。犹如阿那含人。修五品熏禅。为色界思惟惑未尽。寄生色界。亦名客天。此无想定。既是邪法。非佛弟子修。今欲具明是三界定。略示知邪正相耳)。

　　(○［宗镜云］问灭尽定与无想定。俱称无心。二定何别。答有四义不同。一约得人异。灭尽是圣人得。无想是凡夫得。二祈愿异。灭尽定者。作止息想。求功德入。无想定。作解脱入。三感果不感果异。无想定是有漏。能感无想天别果。灭尽定是无漏。不感三界果。四灭识多少异。灭尽定灭识多。兼灭第七染尽末那。无想定灭识少。空灭第六识)。

　　(卍二结)。

　　阿难。此四胜流。一切世间。诸苦乐境。所不能动。虽非无为真不动境。有所得心。功用纯熟。名为四禅。

　　［资中］俱舍云。第四禅离八灾患。所谓寻伺苦乐忧喜。出息入息。亦不为水火风三灾所动。名不动地【疏】此第四禅。离八灾患。胜下地故。名不动地。然有劫数。寿尽须舍。故云非真不动。俱舍云。然彼器非常。情俱生灭故。(论云。第四定离内灾故。说彼名不动。然非常住。由不共一地相应。彼器体非常故)凡夫修定。味着受生。名有所得。定慧均平。能舍苦乐。胜诸下天。名功用纯熟(［三地疏云］第四禅中。一断乐。先除苦喜忧灭者。即是离障。三禅胜乐。于此为害。如重病人。观妙音乐。为障四禅。故须除遣。故云断乐。得此定者。即于尔时所有苦乐。皆得超越故。二不苦不乐者。是利益支。明五受内。唯有一舍。是不动故。三舍念清净者。瑜伽云。从初静虑。一切下地灾患已断。谓寻伺喜乐出息入息。是故此中舍念。清净鲜白。由是此禅。心住无动。俱舍等明此中禅离八灾患。此论略举六事。以从初禅来。下地灾患已断。忧苦现行。俱在欲界。故略不言也。四住第四禅。即彼二依止三昧。然上入色定。其身相状。如处室中。入下四空。如处虚空［智论云］行者观乐之失。亦如观喜。知心不动处。最为第一。若有动处。是则有苦。行者以第三禅乐动故。求不动处。以断苦乐。先灭忧喜故。不苦不乐。舍念清净。入第四禅。是四禅中。无苦无乐。但有不动智慧。以是故说四禅舍念清净。第三禅乐动故说苦。是故四禅中。说断苦乐)［应补疏云］此地禅具四支。一不苦不乐支。二舍。三清净。四一心支(［法界次第云］一不苦不乐支。行者欲离三禅时。种种诃责于乐。乐既谢灭。则不动之定。与舍俱发。故内心湛然。无苦乐也。二舍支。行者既得四禅不动真定。则舍三禅难舍之乐。不生悔也。三念清净支。行者既得四禅真定。当念下地之过。复思自己功德。方便将养。令其不退。进入胜品也。四一心支。行者既得四禅之定。用前舍念二支将护。一心在定。犹如明镜止水。湛然常照也（此名舍念清净地律中喻如沐浴被新净衣又如密室中灯）)。

　　([○@│]二五不还天三)。

　　(卍初标示)。

　　阿难。此中复有五不还天。于下界中。九品习气。俱时灭尽。苦乐双亡。下无卜居。故于舍心。众同分中。安立居处。

　　［资中］五不还者。第三果人。已断欲界九品修惑种现俱尽。更不还来下界受生。名为不还。苦乐双亡者。又能进断第三禅染。已离下地。未超色界。故于此中。安立居处(［止观云］次断一品至第八品。名阿那含向。超断至第八品。名一种子。次断第九品尽。名阿那含果。毕竟不复还来欲界。次断初禅初品。至非想第八品。凡七十一品。悉名阿罗汉向。六种那含位在其中。第九无碍道。断非想第九惑尽。第九解脱道。名阿罗汉果［私谓］第四卷经云。汝今已得须陀洹果。此阿难证初果也第八卷云。断除三界修心。六品微细烦恼。此阿难证二果也。此文云。于下界中。九品习气。俱时灭尽。由此推之。则阿难后位。亦应次断七品。至第八品。在阿那含向中也经虽未指。寻文可知)【疏】九品习气者。即欲界初禅二禅三禅。各九品也。(［海印云］二乘断三界九地思惑。九九八十一品。成阿罗汉。那含乃三果人。已断三禅已下。四地各九品惑也)种现俱亡。名为灭尽。此是圣人。断故名灭。非同凡夫。暂伏名灭。(［温陵云］习气。种子惑也。与现行偕灭。故曰俱尽。此指欲界无续生业也)习气既无。苦乐双泯。离下界系。故无卜居。(苦乐双亡。兼指四禅已下。无续业也。故云下无卜居)然未进断四品禅惑。故于舍心众同分中。别立居处。(此五天自四禅别立。通名舍念清净地。故云舍心同分［海印云］断欲界一地九品。苦亡而欲界无卜居。复断上三地各九品。乐亡而色界无卜居。惟四禅是其同分)［资中］俱舍云。杂修静虑。有五品不同。故生五净居。杂修者。以有漏无漏。间杂而修也。静虑者。定慧均等也。五品者。下中上上胜上极也(［俱舍论云］色界有五种那含。颂曰。此中生有行。无行般涅槃。上流若杂修。能至色究竟。言五种者。一中般。谓住色界。住中有位。便般涅槃。二生般。谓生色界已。不久便般涅槃。三有行般。谓生色界已。长时加行不息。由多功用。方般涅槃。四无行般。谓生色界已。经久加行懈怠。不多功用而般涅槃。此有二种。由因与果异故。因异者。有杂修。无杂修也。果异者。至色究竟。及有顶也。前是观行。后是止行。乐慧乐定不同故。今五不还天。即乐慧者所生也。初二三禅。皆有九品修惑。故名为染［涅槃迦叶品］是四禅中。复有二种。一乐三昧。二乐智慧。乐智慧者。入五净居。乐三昧者。入无色界。如是二人。一修第四禅。有五阶差。二者不修。云何为五。下中上上中上上。修上上者。处无小天。修上中者。处善见天。修上品者。处善可见天。修中品者。处无热天。修下品者。处小广天。复有二种。一者修重禅。入五净居。二者不修重禅。生无色界。尽其寿命而般涅槃。是名上流般涅槃。若欲入于无色界者。则不能修四禅五差。若修五差。则能诃责无色界定)。

　　(△［十藏疏云］杂修静虑者。谓漏与无漏。间杂而修。故名杂修。俱舍贤圣品论云。前说上流杂修静虑为因。能生色究竟天。先应杂修何等静虑。一问。由何等位。知杂修成。二问。复有何缘。杂虑静虑。三问。偈云先杂修第四。答第一问。成由一念杂。答第二问。为受生现乐。及遮烦恼过。答第三问。释曰。初句明夫欲杂修。必先修第四静虑。由第四静虑最堪能故。二答成位。谓阿罗汉或是不还成。由一念杂者。谓彼必先入第四静虑。多念无漏。相续现前。从此引生多念有漏。后复多念无漏现前。如是旋环。后后渐减。乃至最后二念无漏。次引二念有漏。现前无间。复生二念无漏。名杂修定。加行成满。次复唯有一念无漏。次复引起一念有漏无间。复生一念无漏。中间有漏。前后无漏。以相间杂。故名杂修。此一念杂。名根本成。修第四已。乘此势力。亦能杂修下三静虑。三答何缘。云杂修静虑。总有三缘。一为受生。生净居天故。二为现乐。受现法乐故。三为遮烦恼过。若不还修。由前三缘。若罗汉修。除受生一。从此第六明净居处。何唯有五。论颂云。由杂修有五。生有五净居。释曰。由杂修第四。有五品故。一下品有三心。初起无漏。次起有漏。复起无漏。二是中品。亦同上修三心。并前成六。三是上品。四上胜品。五上极品。亦皆同初。各起三心。三五便成一十五心。如次五品。感五净居。应知此中无漏势力。熏修有漏。感五净居。非无漏感)。

　　(△［手鉴云］五品者。谓以有漏无漏。杂资广果故业。令其殊胜。转生五净居天。故有五品。然何故须杂耶。谓五净居无别引业。一切有情。法尔第四禅中。祗有三品总报引业。生彼三天。圣人既无烦恼。故须杂修下三天故业。生五天也。然所资故业是二。由能资因。行相有五。故感五天)。

　　(○［智论云］有四种天。名天。生天。净天。净生天。名天者。如今国王名天子。生天者。从四王天。乃至非有想非无想。天净［生］天者。三界天中。生诸圣人。所谓须陀洹。家家。斯陀含。一种或于天上得阿那含阿罗汉道。净生天。色界中有五种阿那含。不还是间。即于彼得阿罗汉。无色界中一种阿那含。离色界。生无色界。是中修无漏道。得阿罗汉。入涅槃)。

　　(卍二释相五)。

　　([○@║]初无烦天)。

　　阿难。苦乐两灭。斗心不交。如是一类。名无烦天。

　　【疏】苦乐心灭。敌对则亡。形待既无。故云不交。不交则无烦也。初灭苦乐二形待心。杂修初品。稍离定障。名为无烦。烦即障也。(［释要云］即下品心资也。修下品三心。有加行根本。如前说。亦名夹熏禅。以用无漏。夹熏有漏。色定转明。果报转胜。由此资于故业故。从广果没。便生无烦天)然下天亦离苦乐。不名无烦者。以凡夫人。忻厌暂伏。非是永断。今约毕竟不生。故得此名(［吴兴云］苦乐相倾。是犹斗战交于内心也。又心受苦境。则与苦苦交斗。心受乐境。别与坏苦交斗。今既两灭。故名无烦)。

　　(○［翻译云］无烦。无于见思烦恼杂故)。

　　(○［十藏疏云］一无烦者。烦谓繁杂。或谓繁广。无繁杂中。此最初故。烦广天中。此最劣故。此依正理。若顺今经。皆作无烦。则无广义)。

　　([○@║]二无热天)。

　　机括独行。研交无地。如是一类。名无热天。

　　【疏】机。弩牙也。括。筈也。前受弦处也。皆喻唯一舍心。纵任自在。游诸等至。故云独行。不与违顺二境相应。故云研交无地。(［孤山云］以舍受独行。譬若机括。所发必中。是以苦乐相磨。交斗之心。永无其处也。前箭弩欲发。必有研交之地故)。

　　(△［融室云］舍心之所舍。如机括之发。故言舍心。即是机括唯一舍心进修。故云独行。非但不交。研穷其交。亦复无地)此天以中品杂修静虑。慧用清虚。皆离定障。渐得清净。名为无热也(［释要云］即杂修中品。有六心。用前下品三心为加行。更引生三心。一无漏有漏无漏为根本。资其故业。从广果没。能超无烦。至于无热［法数云］妍究此心与境之处。无依无处。则无热恼也)。

　　(△［十藏疏云］二无热者。已善伏除杂修静虑上中品障。意乐调柔。离热恼故。或热者。炽盛为义。谓上品修静虑及果。此犹未证故)。

　　(○［经律异相云］无热天身长四千由旬。细软委地。不能自立。若下见佛。变为尘形。以禅为味)。

　　([○@║]三善见天)。

　　十方世界。妙见渊澄。更无尘象。一切沈垢。如是一类名善见天。

　　【疏】十方世界。唯一舍心。照了微妙。周遍澄寂。故云妙见圆澄。尘像。慧障也。沈垢。定障也。(［法数云］一念在定。定能发慧。于慧心中。见十方界。圆遍澄凝。更无世界内外尘像。心地昏沉之垢也)杂修上品。无漏功着。定慧障亡。故能妙见圆澄。十方世界。名善见也(［释要云］即杂修上品。有九心。用前六心为加行。更起三心为根本。从广果没。超于一二而生第三)。

　　(○［引证］［应法师云］须[(廿*廿)/(冗-几+足)]天。按中阴经。作须滞天。亦言善见天。定障微故。见极明彻。故言善见也。楼炭作须嚏天。应言须达犁舍那。此言善观天)。

　　(○［经律异相云］华严云善现。楼炭云须陀旃［十藏疏云］今善现天。是第四品。第五善［现］是极上品。故障至微。善现者。杂修静虑。果德易彰。故名善现。善见者。杂修定障。余品至微。见极清彻。故名善见。经本先见后现。或恐误也。按华严及今经。皆先见后现。清凉却疑经本有误耳。详之)。

　　([○@║]四善现天)。

　　精见现前。陶铸无碍。如是一类。名善现天。

　　［资中］定慧精明。镕炼自在。故云陶铸无碍。(［孤山云］如陶人之范土。炉冶之铸金。言其作用自在也)【疏】陶铸。镕炼也。圆澄之见既彰。定慧之功更着。故能融炼自在。显现无尽。故云善现(［释要云］四上胜品。有十二心。用前九心为加行。更引三心为根本。资于故业。超三生四)。

　　(△［合论云］陶铸无碍。能发化也。陶铸水火而已。精性。水也。见性。火也)。

　　(△［补遗云］精现。指前善见。善见言体。善现言用。陶铸。犹出生也。能起十四变化。自在故也)。

　　(△［海印云］陶镕习气。不为障碍故)。

　　(△［经律异相云］大善见天。华严善见。楼炭云须弥旃陀)。

　　([○@║]五色究竟天)。

　　究竟群几。穷色性性。入无边际。如是一类。名色究竟天。

　　【疏】究竟。鞠穷也。群几者。群有之几微也。即去无入有。有理未形之谓也。今此一天。穷到色理未形之际。故云究竟群几。(［海印云］众色至微。故云群几)穷色性性者。性体也。推至色性之元体也。(［温陵云］几者色之微。性者相之本)。

　　(△［吴兴云］穷亦究竟也。变其文耳。心既熏多至少。色亦穷粗至细。粗细不同。故曰性性)二句一意。前多此例。或可。前句穷缘色等识。后句穷所依大种。剂此一天。即入空处。故云入无边际。以空又是大种之所依故。名色究竟。(入无边际。即色界与无色界。二边之交际也。俱舍云。从此向上。无复所居。此处最高。名色究竟)如马胜问佛。四大性当于何位。灭尽无余。佛云。空处近分。正在顶天也(［吴兴云］几者。动之微也。研穷多念至于一念。故曰究竟详几。以杂修五品。初用多念无漏。熏多念有漏。乃至最后用一念无漏。熏一念有漏。名上极品。故俱舍云。成由一念杂。是也［释要云］即上极品。有十五心。用前十二心为加行。更引三心为根本。资于故业。能超四天。生色究竟)。

　　(△［无尽云］色究竟者。有色之穷处也。色性性者。性中之性。无体无相也)。

　　(△［合论云］穷色性性者。色性空。空性觉。觉则所谓色性性也。若但穷色性。非色究竟也。色空互为性故。楞伽云。住色究竟天。离诸过失处。于彼成正觉也)。

　　(△［十藏疏云］色究竟者。更无有处。于有色中。能过于此。或此已到众苦所依身。最后边故)。

　　(卍三结胜)。

　　阿难。此不还天。彼诸四禅。四位天王。独有钦闻。不能知见。如今世间。旷野深山。圣道场地。皆阿罗汉。所住持故。世间粗人。所不能见。

　　【疏】梵云阿那含。此云不还。此天是彼圣所居故。亦名净居。非同凡夫。有漏住故。以定力殊胜。依报亦胜。同在世间。境界各别。举例可知(［融室云］虽于四禅。同一舍心。舍心殊胜。诸天莫及。故不能知见)。

　　(△［十藏疏云］无烦已上。名五净居。谓离欲诸圣。以圣道水。濯烦恼垢。故名为净。净身所止。故名净居。或此天中。无异生杂。纯圣所止。故名净居)。

　　(△［蕅益云］仁王经言。十地菩萨。作四禅大净天王。得理尽三昧。同佛行处。尽三界源。教化众生。今言于五那含。不能知见者。以菩萨示现。寄迹诸天。相与钦闻。发其出世善根也)。

　　(△［智论第十］如手居士。从净居天来欲见佛。其身微细没失。譬如消苏。不得立地。佛语居士。汝化作粗身。观此地相。佛问居士。汝几事无厌。生净居天。答言。我三事无厌。一见佛供佛无厌。二听法无厌。三供给僧无厌)。

　　(△［宣律师云］入大乘论。尊者。宾头卢罗睺罗等。十六诸大声闻。散在诸山海中。又于余经。亦说九十九亿天阿罗汉。皆于佛前取［寿］住寿于世。散在三方诸山海中。守护正法)。

　　(卍三总结)。

　　阿难。是十八天。独行无交。未尽形累。自此以还。名为色界。

　　【疏】纯是禅定。善想所感。无有情欲所对。故云独行无交。尚有色碍。故云未尽形累(言十八天者。总结四禅及五那含也)。

　　(◑三无色界天合释)。

　　(○［疏云］三无色界。此四无色。无业果色。定多慧少。厌下色碍。想无边空。次厌空处。乃至厌无所有。以非想非非想。为究竟涅槃。有此四种。分其位次［温陵云］此灭身归无。定性声闻所居。或无想外道别报。或舍厌天人杂处。其类不一。皆无色蕴)。

　　(△［瑜伽第四］若诸沙门。或婆罗门。堕梵行求者。一切皆为求无漏界。或复有一坠邪梵行求者。为求空无边处。识处。无所有处。非想非非想处。起邪分别。谓为解脱［肇公云］九十六种外道。上者亦能断结。生无色天。但其道不真要。还堕三途)。

　　(○［疏云］虽无业果色。然有定果色。为识所依。此大乘说。实有处所。若俱舍说。无色界无处。由生有四种。依同分及命。令心等相续。余经说有无色有情。佛边听法。泪下如雨者。此约大乘有定果说。前文亦说无色界天。发愿护咒也)。

　　(△［翻译集云］大小乘教。论四空无色。其义硕异。且小乘教。如俱舍云。无色无身。依同分命根。转令心相续。又世品云。无色界都无处所。以非色法。无方所故。谓于是处得彼定者。命终。即于是处生故。婆沙云。四空离形。报无别处。但在欲色二界。成就四空。无色业者。若云都无处所。华严安云。菩萨鼻根。闻无色界宫殿之香。起世亦云。倍色究竟。有空处至非非想。皆诸天住处。若大众部乃云。但无粗色。非无细色。故阿含说。舍利弗入涅槃时。无色界天。空中泪下。如春细雨。此是小乘。宗计两殊。若大乘教。如楞严云。是四空天。身心灭尽。定性现前。无业果色。孤山云。无业果色。显有定果色也。俱舍纂云。无业果色。非异熟身。辅行言。有比丘得无色定。定起模空。人问何求。答觅我身。人言身在床上。于此得定。尚不见身。验知四空无业果色。而言显有定果者。显扬论名定自在所生色。谓胜定力故。于一切色。皆得自在。即以定变起五尘境故。论云。变身百亿。共立毫端。空量地界。故经亦说佛边听法。座如针锋。中阴经云。如来至无色界中。诸天礼拜。楞严无色稽首。仁王列无色天众。又说无色界天。雨诸香华。香如须弥。华如车轮。然涅槃云。非想等天。若无色者。云何得有去来进止。如是之义。诸佛［世］界。非声闻缘觉所知。以声闻经。证所说空。遂谓极处。悉皆无色。大乘实说界外。尚受法性之色。岂此四天。唯空空然。故斥小乘非所知也。净名疏云。若不了义教。明无色界无色。若了义教。明无色界有色)。

　　(○文二)。

　　([?∴]初正明二)。

　　([○@(?∴)]初指回心不入)。

　　复次阿难。从是有顶。色边际中。其间复有二种岐路。

　　【疏】此标也。有即是色。顶即究竟。色于此住。名色边际。二岐路者。一出三界路。即回心人所履。二入无色路。即定性人所履。若凡夫外道。既不入此五天。即从广果无想二天而入。不在此三所履之限。如下自知(［私谓］二岐路者。一出三界。疏云。即回心所履是也。二入无色者。一则定性声闻。二则无想外道。下文所指不回钝果人。穷空不归者。是也。长水所判。有其二失。一则克定无想。不得上升。一则执计广果。同名无想。故云。凡夫外道。从广果无想二天而入。不在此二所履之限。次下释舍心云。一者定性那含。二者若于广果。用无漏道。伏惑入空。即凡夫外道。以福爱天中。二岐路证之。则广果圆明修证。岂得与无想。圆穷舍道同科。请家辨证。广有多义。具如下文所列)。

　　(△［温陵云］色究竟天。居有色顶。与无色邻。名色边际)。

　　(△［吴兴云］色究竟天。第三果人。根有利钝。故分二路。其利根者。发无漏智。断尽修惑。从此有顶。即出三界。其钝根者。复由定心。欣上厌下。生无色界)。

　　(○［引证］［释迦方志云］此封疆周轮铁山。山外是空。空不可测。山下是地。地下是金。金下有水。水下是风。其风坚实。逾于金刚。众生心力。周业所感。能持世界。不令倾覆。有风以外。即是虚空。约此周轮从下而上。至无色穷。名为有顶)。

　　若于舍心。发明智慧。慧光圆通。便出尘界。成阿罗汉。入菩萨乘。如是一类。名为回心大阿罗汉。

　　【疏】此正明回心也。若于有顶禅中。故云舍心。发无漏智。顿断上界四地。三十六品俱生烦恼。便证无学。仍又回心向大乘道。更不入于空识等处。以无上地惑故。然回心入大。有深有浅。但随破惑。有深浅耳。此类仍是乐慧那含。故得慧光圆通。便出尘界(［温陵云］四禅皆依舍念修定。此言舍心。舍有顶因心也。因心能发无漏智慧。断尽尘惑。至于圆明。即出三界。不住小乘。入菩萨乘。是名回心)。

　　(△［吴兴云］慧光圆通。且约尽智无生智圆满而言。谓见苦已断。乃至道已修名尽智。不复更断。乃至不复更修。名无生智。入菩萨乘。正约出三界后。胜进而说。斯亦今经破定性之明文也)。

　　([○@(?∴)]二辨入者类殊二)。

　　([○@卍]一别明四天四)。

　　([?(○/○)]初空处)。

　　若在舍心。舍厌成就。觉身为碍。销碍入空。如是一类。名为空处。

　　【疏】初二句。蹑前也。舍心有二。一有顶。二无想。若于有顶。用无漏道。断有顶惑。销碍入空。此是乐定那含。即定性声闻也。若于广果无想。用有漏道。伏惑入空。亦名舍心。即凡夫外道也。以此二天。俱在舍心。共一地故。(无漏道。谓八圣种观。有漏道。即六行观。八圣种观者。观五阴如病。如痈。如疮。如刺。无常。苦。空。无我)觉身下。正明此天。销碍之言。亦通前二。然行人厌患色法如牢狱。心欲出离。即修观智。破于色法。过于一切色相。灭有对相。不念种种相。(四相字。清凉疏作想)入无边空定。心与虚空相应。名为空处定(疏过于一切色相已下。引华严三地经文［彼疏云］经言超一切色想者。超可见有对色也。灭有对想者。耳鼻舌身识和合想灭故。此灭不可见有对色也。不念种种想者。不念意识和合相故。意识分别一切法故。说名种种。此灭不可见无对。即意识也。入无边虚空者。谓三色想绝。则入空理。廓尔无边。由厌色依空。名为空处。而言处者。顺正理云。谓有情生长处故)。

　　(△［天台禅门云］此定最初。离三种色。心缘虚空。既与无色相应。故是虚空定［直解云］释禅中云。行者深思色法过罪。所谓有身则有饥渴疾病。乃至一切色法。系累于心。不得自在。呵此色法罪过。赞叹虚空无色。此诃赞行熟。名舍厌成就也。销碍入空者。乃以虚空为智所缘。因入此定。于深定中。唯见虚空。无诸色相。如鸟在笼中。笼破得出。飞腾自在。证虚空定。亦复如是。名空处者。释禅云。今此四空。悉依无色法。从境得名。此中无形无质。义同虚空。故四处俱名空定。以所观之境为处也。此天初销色质。乍入于空。即以空为处故)。

　　(△［温陵云］厌己形碍。坚修空观。灭身归无。即厌色依空者。故报生修处)。

　　(○［智论云］如佛说。过一切色相。不念别相。灭有对相。得入无边虚空处。行者。作是念。若无色。则无饥渴寒热之苦。是身粗重弊恶。虚诳非实。先世因缘和合。报得此身。种种苦恼之所住处。云何当得免此身患。当观此身。身中虚空。常观身空。如笼如甑。常心不舍。则得度色不复见身。如内空。外色亦尔。是时能观无量无边空。得此观已。无苦无乐。其心转增。如鸟闭着瓶中。瓶破得出。是名空处定)。

　　(○［经律异相云］无量空入处天。或云空处智天。楼炭云虚空智天。天寿百劫。或有小减)。

　　([?(○/○)]二识处)。

　　诸碍既销。无碍无灭。其中唯留阿赖耶识。全于末那。半分微细。如是一类。名为识处。

　　【疏】初句结前空处。次句破空入识。销碍之无亦亡。故云无碍无灭。此即唯观于识。以破于空也。(［真际云］诸碍既销。厌色归空也。无碍无灭厌空忻识。无碍之无。亦复灭也)其中下。正释。唯留赖耶全于末那者。以七八二识。更互相依故。定性愚法。全不知有。冥然自留也。(愚法声闻。则不知有。不愚法者信有。于彼入灭故)半分微细者。即第六识。(即第六厌空之识)今留一半缘识之分。不留缘色空分。故云半分。(已离色想。故言半分也)以此第六。色心俱缘。故留半也。(［温陵云］赖耶第八。末那第七。身根既销。无复六识。故唯留二。而末那所缘。色空识三。此位厌色空而依识。则色粗缘已无。故惟全半分微细也)。

　　(△［云栖曰］环师判六识既灭。则下文识心都灭。当灭何识此中六识粗分已灭。唯留根本赖耶。全分末那。与六识不缘色空。但内缘之半分微细也［勖伊闲曰］诸解长水为当所谓半分者。乃缘识之细识。非谓识有全半也。第六识三界九地。一切时有。唯除五位不行。此处识定。非五位摄。如何言灭。环师之解误也。二楞以分别俱生。伏断二惑。判此中全半微细。尤不相蒙矣)行人入此定时。厌患虚空无边。缘多则散。能破于定。即舍虚空。转心缘识。心与识法相应。故名识处定(［禅门云］舍空缘识。以识为处。正从所缘处得名)。

　　(△［智论云］是空无量无边。以识缘之。识多则散。能破于定。行者观虚空缘受想行识。如病如痈。如疮如刺。无常苦空。无我欺诳。和合而有。非是实也。如是念已。舍虚空缘。但缘识。云何而缘现前识。缘过去未来无量无边识。是识无量无边。如虚空无量无边。是名识处定)。

　　(△［合论云］八识之体。无同无异。六识之相分粗分细。末那行相难辨。虽以执受我相。与慢痴爱见相应然推穷之。不见归宿。古师以日中设水器为喻曰。水器。第八识也。日。六识也。日以器中之水为缘。故壁间浮动之影。末那也。于此言全分末那者。此识但内执。不外缘故。半分微细者。六识内缘赖耶末那两种之细识也。如人食卵。剥壳而瓜分之。视其黄处。赖耶也。白处。全分末那也。已弃之壳。六识外缘色空一切之粗相也。尚有其微膜白处。半分微细相)。

　　(○［经律异相］无量识入处天。或云识处智天。楼炭云识知天)。

　　([?(○/○)]三无所有处)。

　　空色既亡。识心都灭。十方寂然。迥无攸往。如是一类。名无所有处。

　　【疏】空处无色而存空。识处亡空而存识。皆名所有。今此空识俱亡。故云。空色既亡。识心都灭。此二句。先破三法也。十方下。正明行相。十方者。诸法也。所缘色空识心等法。一无所存。故云寂然。所缘既寂。能缘不存。故云迥无攸往。以行人厌患于识。三世之识无边。缘多则散。能破于定。故舍缘识。转心依无所有法。心与无所有法相应。名无所有处定。(［智论十七］是识无量无边。以识缘之。缘多则散。能破于定。行者观是缘识。受想行识。如病如痈云云。非实有也。如是观已。则破识相。是诃识处。赞无所有处。破诸识相。系心在无所有中。是名无所有处)。

　　(△［三地疏云］前以舍外缘内。故为粗念既无所取。能取亦无。故内外俱无。正理云。见前无边行相粗动。起此加行。是故此处。名最胜舍。以于此中。不复乐作所缘行相。心于所缘舍诸所有。寂然而［往］瑜伽云。从识处上进时。离其识外。更求余境。都无所得。此意明识既为粗。识外复无。故无所有)然今修大乘者。多滥此定。但一切无著。心无所寄。都无一物。即是大乘。如顽空无异。而不知善能了达诸禅境界。断伏历然。道品次第。如大圆镜。鉴于万像。不差不错。方是大乘。真修禅也(［温陵云］然此虽亡识心。未亡识性。行人见性不深。多滞于此。了知色空。灰灭心虑。逮无所有。而终于识性。幽幽绵绵。不能自脱生死窟穴。实存于此)。

　　(△［交光云］识心即半分末那。而言都灭者。凭深定力。现行俱伏。例如无想之伏六现行。（彼伏五百劫此伏五万劫）非如罗汉。种现俱伏也。寂无所往。灭识定中。所证境界。廓然冥然。不能前进。此外道昧为冥谛之处也)。

　　(○［禅门云］此天亦名不用处。修此定时。不用一切内外境界。外境名空。内境名心。舍此二境。初修得名。故言不用。亦名少处。亦名无想处)。

　　(○［经律异相云］无所有入处天。或云无所有处智天。或云不用天。有优蓝不受佛化。而自命终。佛记此人生不用处。若复舍身为边地主。伤害人民。后生地狱中。天寿四万二千劫。楼炭云阿竭若然天)。

　　([?(○/○)]四非非想处)。

　　识性不动。以灭穷研。于无尽中。发宣尽性。如存不存。若尽非尽。如是一类。名为非想非非想处。

　　【疏】初二句。指所依体。初句双标。识性者。标有细想也。不动者。标无粗想也。(［温陵云］识性者。识心幽本也。不动者。寂无攸往也)次句转释不动义。前无所有处。用心穷研。令不缘识。心与无所有法相应。今此一天。研穷心灭。伏令不动。故云以灭穷研。(既能不动。复研穷使灭。然依识灭之。竟非真灭)于无下。正释行相。是依此识不动之处。故云于无尽中。辨为非想。故云发宣尽性。(［吴兴云］前无所有处。虽云灭识。而体性不动。但灭微细穷研之分耳。今于无尽性中。发宣尽性。即是从尽。复立无尽)。

　　(△［海印云］识性不动。故灭穷研。依湛不摇处以为究竟。故云于无尽中发宣尽性)虽见尽而识在。故云若尽非尽。虽见在而不起。故云如存不存。由此义故。名非想非非想也。(如存不存。即非想也。若尽不尽。即非非想也［温陵云］此又幽幽绵绵。至微之相也)此即第六识。粗想不起。仍有细分及赖耶。流注不息。故约此义。以立其名。(［合论云］非想者。识性不动。第六粗识。俱不起故。非非想者。虽粗不起。第八流注。恒不息故。［王舜鼎曰］八识半依生灭。半依不生灭。非存非尽。正在识阴区宇中)准俱舍云。前三无色。从加行立名。此有顶地。约当体立称也。行人入此定时。厌患无所有处。想如痴。有想处如痈如疮。即舍无所有处。缘念非有想非无想之法。心与此法相应。故云非有想非无想也(［三地疏云］彼次颂云。空无边等三。名从加行立。非想非非想。昧劣故立名。谓修定前。起加行位。厌坏色故。作胜解想。思无边空。加行成时。名空无边处。厌空想识。厌识想无所有。准此可知。其第四空。由想昧劣。谓无下地。明慧胜想。得非想名。有昧劣想。名非非想。故前三无色。加行受名。第四无色。当体受称)。

　　(○［智论十七］无所有处。缘受想行识。如病如痈云云。非实有也。如是思惟。无想处如痈。有想处如病如痈如创如刺。第一妙处。是非有想非无想处。问曰。非有想非无想处。有受想行识。云何言非有想非无想。答曰。是中有想。微细难觉故。谓为非有想。有想故非无想。凡夫心谓得诸佛实相。是为涅槃。佛法中虽知有想。因其本名。名为非有想非无想处。又曰。问曰。无想定其失如是。更有非有想非无想定。是中无一切妄想。亦不如强作无想定灭想。是中以智慧力故无想。答曰。是中有想。细微故不觉若无想。佛弟子何缘更求实智慧。佛法中。是非有想非无想中识。依三众住。（众即阴也）是四众属因缘故无常。无常故苦。无常苦故空。空故无我。空无我故可舍。汝等爱着智慧。故不得涅槃。譬如尺蠖。屈安后足。然后进前足。所缘尽。无复进处而还。外道依止初禅。舍下地欲。乃至依非有想非无想处。舍无所有处。上无所复依。则不能舍非有想非无想处。以更无依处。恐惧失我。畏堕无所得中故。准此文。则穷空外道。正从无想天中来明矣)。

　　(○［释禅中云］入此定者。不见有无相貌。泯然寂绝。心无动摇。恬然清净。如涅槃相。此定微妙。三界无过。外道证之。谓是中道实相。爱着此法。更不修习。即计此心。谓是神我)。

　　(○［禅门次第云］此名解释不同。有言此定名一存一亡观。所言非想者。非粗想。此则亡于粗想也。非非想者。非非细想。此则存于细想。下非字。作无字看易明。谓非无细想也。又解。谓前观识处是有想。无所有处是无想。今双除上二想。非想。遣识处有想。非无想。遗无所有处无想故。又凡夫外道得此定。谓证涅槃。断一切想。故言非想。佛弟子如实知有细想。依四阴而住。故云非非想。又古师解云。此定中不见一切相貌。故言非有想。行人或作是念。若一向无想者。如木石无知。云何能知无想。故言非无想［止观第六］阿毗昙婆沙云。非无想天之无想。非三空之有想。人师云。无想是色天异界。不应仍此得名。就同界释名。前所有定已除想。今复除无想。想无想两舍。故受此称)。

　　(○［三地疏云］瑜伽云。先入无所有处定。超过一切有所有想。今复超过无所有想。故言非想。又言非无想者。非如无想及灭尽定。一切诸想皆悉灭尽。此中所以不出三界者。由缘无想境。即是细想。外道不了。谓为涅槃。未能无缘。岂离心境。况计此为我。复生爱昧。故法华喻头上火然。若知上患。更求上进。求上进时。竟无所得。无所得故。灭而不转。则得灭受想定也。若未得此定。厌想为先。后想不行。即入无想定。又云。萨婆多宗。此定唯有顶地起。以下诸地。皆名有想。行相粗动。难可止息。此有顶地。名为非想。行相微细。易可止息。故唯有顶。有灭尽定。婆沙云。外道以此为世间塔。以在诸有顶故)。

　　(△［私谓］清凉疏谓非无想者。非如无想及灭尽定。与今经此等穷空。二种行相。正相符合。疏言若知上患。更求上进。竟无所得。灭而不转。则得灭受想定。即经如是一类。名不回心钝阿罗汉也。又言若未得此定。厌想为先。后想不行。即入无想。即经若从无想。及诸外道天。穷空不归也。然则二种穷空。行相差别。在乎灭受尽定。得与不得而已。台家明得灭尽定。但名俱解脱。慧俱俱小。无疑乃名大阿罗汉。今以得灭尽定。为不回心罗汉。正此义也)。

　　(○［经律异相云］非想非非想入处。或云有想无想天。有佛罗勒迦蓝。佛说当生此天。天寿八万四千劫。或少减。阿毗昙云。无色界寿命。空处二万劫。识处四万劫。无所有处六万劫。非非想处八万大劫。三界皆有中夭。唯北洲。兜率后身菩萨。无想天。皆定寿命。不说中夭)。

　　([○@卍]二总辨二类)。

　　此等穷空。不尽空理。

　　【疏】灭色取空。非真空性。妄谓为尽。故云不尽。以不能灰灭心智故。言此等者。总指四天也(［吴兴云］此等穷空。通指凡圣。欣厌未尽。故言不尽空理。欣即穷空之心。厌是舍苦之行。此四空识。生灭犹在。真空不明。故云未尽也。纵是圣人。修八圣种观。亦有四阴细惑未亡。以未得灭受想定故。虽有顶亦不免生灭。四阴细惑者。具有十种心心数法（谓受想行触思欲解念定慧云云）)。

　　(△［温陵云］以绵微不脱。故云不尽空理。声闻依此以为究竟。终成钝果。外道依此无所归宿。终迷有漏也。诸天行位。皆是修三摩地渐次。不徒说示。其行相相蹑相资。同前圣位。但此示凡浅升进耳。若深智体之。亦可顿证也)。

　　从不还天。圣道。穷者。如是一类。名不回心钝阿罗汉。

　　【疏】即从色究竟天。舍厌成就。觉身为碍。销碍入空者。既不发明智慧。顿断上惑。成无学果。回心向大。即以无漏圣道。渐次厌舍。随定感果。生此四天。受劫数报。方断有顶地惑。成阿罗汉。故名为钝。(［吴兴云］从不还天下。明圣人有生此处者。是钝根那含耳。言罗汉者。约后为名也)。

　　(△［交光云］依无漏智断。消碍入空。生非非想处。八万劫满。思惑断尽。方出三界。生方便有余秽土。成阿罗汉)言不回心者。且约对前利根者说。非毕竟不回。已如前说(［私谓］准涅槃说五果回心。谓四果人。及辟支佛也。此五人。经劫不等。断尽烦恼。回心向大。证取菩提。故名五果回心。初果过八万劫。二果过六万劫。三果过四万劫。四果过二万劫。五果过十千劫。如次回心。楞伽云。三昧酒所醉。乃至劫不觉。酒销然后觉。得佛无上身。疏云。非毕竟不回。以回心迟速分利钝也。然涅槃明五果回心。此正指三果人。断五分下结而得此果。更不受生。过四万劫回心之那含耳)。

　　若从无想。诸外道天。穷空不归。迷漏无闻。便入轮转。

　　【疏】若从无想。用有漏道。忻上厌下。渐至非想。认此有漏。作无为解。便谓涅槃。至此不进。以不广闻圣教。不辨诸禅。漏与无漏。修证行相。寿终随业。必入诸趣也。言从无想来者。应是广果天来。与无想同地。对五圣天。名为外道。是外道类。故云从无想来。若实入无想。必定退堕。更不进修。准经论释。无想外道。业尽必堕。无上生义故。(［私谓］长水列此外道。从广果天来。以实入无想。无上升义故。然无想外道。经有明文。若实从广果来。经何以不标广果。而标无想。今言从无想者。正拣非广果天来也。言诸外道。则摄四禅无想。今独言从无想者。以外道穷空。从无想天始故。诸天升降。劫报不齐。无想天中。亦或应有定力强。舍道熟。不随例沦坠者。清凉言非想非非想处。若不上进。得灭尽定。即入无想定。非想既其通下。则无想岂不通上。故不应定判沦坠。绝上升也。天如补注。谓钝根那含。广果凡夫。皆能趣入四空。而外道亦有入者。惟除无想之外道耳。此则泥于无想必从沦坠之说。而枝其词以通之也。高丽麻谷幻师。申明长水广果之释曰。根本天中。第三广果。能摄无想及五那含。今云有顶色边际者。通指广果。圣凡杂地也。今谓有顶边际。正指色究竟天。越五净天而判属广果。非通义也。孤山弹古云。岂可违经。其料简是也。贺生中男曰。圣人此后。定出三界。然有在色究竟天即出者。有至无色极顶方出者。外道此后。定从轮坠。然有无想命终即坠者。有无色极顶方坠者。此则通人之言。可以作古师之𧤤玦也)。

　　(△［吴兴云］若从无想下。明外道有不生此处者。谓穷空不归也。既入无想。则迷于有漏。无闻四空。五百劫满。自当轮转。请观不归二字。归犹来也。岂非无想。穷空不来乎)。

　　(△［私谓］岳师判是无想天轮坠。不生四空者。如来此义。即应于无想中标出。不应于四空岐路中。越界而重指。经言不归。释云不来。以来易归。贴文不顺。若谓无想。俱不来空。则四空天人。纯是五果胜流。何名凡夫三界。教中言非非想天报尽。堕飞狸身。牛领虫。若俱不来。何人当此。此则岳师之失。而则师偏取之误也)。

　　(△［竹庵云］诸师泥于经论。谓无想不能上升。或指广果。同名无想。或易不归。强作不来。唯孤山云。今文明指从无想诸外道。岂可违经。由无想天外道所居。多分报尽。便应堕落。岂可无有越报。复至四空者乎。然无想寿五百劫。一向灰凝。此复云穷空者。恐取初生半劫。想未灭时。因又穷空。回生四空。又五百劫后。仍经半劫。有想复生。既未堕落。有利根者。又复穷空。乃生上天也)。

　　(△［鲁山泰曰］外道非一类。所执证之处。非独无想一天而已。以五现涅槃验之。则欲界四禅。皆外道所执得果之处。况无想外道。自有三种。除正受天报者。余二种。或初或后。想心未息者。曩以所至处为涅槃。不生不灭。或想尚有。或受报后。复起想念。岂不奋力穷空。以极非想乎。右二师皆证明无想外道。有至四禅四空者)。

　　(○［私谓］此中大文科段。以从是有顶色边际中。其间复有二种岐路。二句为总标之文。次下别释二种岐路。则以若于舍心。发明智慧。乃至名为回心大阿罗汉。为第一种岐路。以若在舍心。舍厌成就。乃至迷漏无闻便入轮转。为第二种岐路。以要言之。由舍心发慧。证五不还果。横出三界。顿了无生。更不入于空识等处者。此第一岐路也。由舍心舍厌。入四空处定。定性那含。无想外道。皆于穷空时差别者。此第二岐路也。此二岐路者。从有顶色边际而分。而二岐路之远因。即从福爱中。广果无想二岐路而分。广果文云。无量净光。福德圆明。今言发明智慧。慧光圆通。则乐慧那含。即广果之极果也。无想文云。圆穷舍道。身心俱灭。今言舍厌成就。觉身为碍。则非想顶地。即无想之增上也。是则福爱天中。二种岐路。所云一直往道。即至广果者。此路至五不还回心而极。所云二迂僻道。即至无想者。此路至四空处穷空而极。若执言广果无想。同一舍心。共一地者。则如来先不应于福爱中。分二种岐路。长水所云。直至广果。迂至无想者。亦不免自语相违过矣。古人谓五净居杂修静虑。资下三天故业。亦言从广果没。便生上五天。今指广果。同于无想。唯凡夫外道天。恐亦非定判也。此中四种岐路。前后次第。唯一舍心。条理明白。于此了然。则他无疑义矣)。

　　(△蒙又别取一解。谓无想外道。不须别指四禅无想。以空处四天。厌想忻空。皆可名无想。皆可名外道天故。以无所有处。是无想成就故。行人住此。穷至非想非非想处。上不得灭受定。下无所依。岂非穷空不归乎。言便入轮转者。穷空已极。空报现前。如无闻比丘。妄言证圣。四禅中阴。入阿鼻狱。不待劫满也。便入轮转。与阿罗汉便出尘界。敌对相应。皆横㨗猛利之相。亦可以微此经圆顿。日劫相倍之义也。此虽别解。亦有理在)。

　　(○［涅槃憍陈如品］汝师郁头蓝弗。利根聪明。尚不能断如是非想非非想处。受于恶身［智论云］郁头罗伽仙人。飞到王宫中食。夫人手触。即失五通。还其本处求定。垂当得时。为鱼鸟所闹。即生瞋恚。当尽杀鱼鸟。后时得定。生非有想非无想处。寿尽下生。作飞狸。杀诸鱼鸟。堕三恶道。是为禅定中乱着心因缘)。

　　([?∴]二结示二)。

　　([○@卍]一总结天人。二正结四空)。

　　(○长水分科。上正明感果。次辨异王臣。明此下二科皆指四空天人。以此文在四空分中故。今依经文云。是诸天上。各各天人。明非但指四空。准华严寄报。不及四空。则温陵竖论已终。通指欲色三界之义是也。经文横竖铺陈。不定部居。今少改旧科。并以订近师用妄。敢更改长行之缪)。

　　阿难。是诸天上。各各天人。则是凡夫。业果酬答。答尽入轮。彼之天王即是菩萨。游三摩提。渐次增进。回向圣伦。所修行路。

　　［资中］准华严经。皆是登地菩萨。示为天王。然则别圆二教。法门大士。方能为也(［标指云］十地菩萨寄报为十王。初地阎浮王。二地四天王。三地忉利王。四地夜摩王。五地知足王。六地化乐王。七地他化王。八地二禅王。九地三禅王。十地四禅王。即摩醯首罗。菩萨进修。不为初禅者。带异计故)。

　　(△［世界志云］此等皆是权来引实。在于天中。化诸实报之天。使求脱天业。故得称王)。

　　(△［孤山云］游三摩提者。以菩萨善入出住百千三昧。故住此定而为天王（九次第定善入师子奋迅善出超越三昧善住）若达禅实相。即号楞严)【疏】四空天人。容是业报。彼四天王。即是权化。以入大乘首楞严定。为欲游戏四禅四空诸禅三昧。成佛事故。问。前四禅王。亦是权化。通凡夫耶。答。四禅四王。必兼凡圣。如前文说。五不还天四禅天王。独有钦。闻。此约一分凡夫所说。故知兼二也(［温陵云］通指欲色无色天也。其众乃随业感报。未出轮回。其王乃随行权应。寄位升进。此竖论已终。故通结指［私谓］长水单结四空。温陵通指三界。依经文云。是诸天上各各天人。又华严寄报。不及四空。则通指为是)。

　　([○@卍]二正结四空)。

　　阿难。是四空天。身心灭尽。定性现前。无业果色。从始逮终。名无色界。

　　【疏】身心灭尽者。色身必尽。其心若尽非尽。妄谓为尽。(［温陵云］身心灭尽。谓无色蕴及粗识也)定性现前者。有定果色。若无此色者。四心何依。故知有也(［孤山云］无业果色者。显有定果色也)。

　　([○@●]二结示虚妄)。

　　此皆不了妙觉明心。积妄发生。妄有三界。中间妄随七趣沉溺。补特伽罗。各从其类。

　　【疏】由不如实知真知法一。妄认所明。分别既生。从妄积妄。故云不了等。当知修禅观人。不达此门。或空处。或无所有处。或非非想处。动经六万八万大劫。身心寂灭。报尽还堕。总名长寿天难。佛口亲宣。那不明信(诸经论说八难。第八长寿天难。四禅中无想天也。心想不行。如冰鱼蛰虫。外道修行。多生其处。障于见佛闻法。故号长寿天难)。

　　(△［智论云］长寿天者。非有想非非想处。寿八万大劫。或有人言。一切无色。通名长寿天。以无形不可化故。不能得道。常是凡夫处故。或说无想天名为长寿。或说从初禅至四禅。除净居天。皆名长寿。以昧着邪见。不能受道故)补特伽罗。此云数取趣(［翻译云］或福伽罗。或富特伽罗。此云数取趣。谓诸有情。造惑起业。即为能取当来五趣。名之为趣。古译为趣向。中阴有情。趣往前生故。俱舍云。未至应至处。即六趣也。又论云。死生二有中。五蕴名中有。故谓为趣。涅槃云。中有五阴。非肉眼见。天眼所见。瑜伽论八种人执。第六名补特伽罗。谓数取诸趣故。或生于彼。或生于此。正能生者。即是人执。又翻有情。又翻人。大毗婆沙论云。佛言有二补特迦罗。能住持正法。地藏十轮经。有十种补特迦罗华言有情。又云人。佛为有情之类。罪业深重。轮回生死。难得人身。故说此十种差别也)。

　　(○［智论云］菩萨以天眼观见十方五道中众生。见生色界中者。受禅定乐味。还堕禽兽中。受种种苦。复见欲界诸天。七宝池中。华香自娱。后堕咸沸屎地狱中。又见人中名闻。世智辨聪。不得道故。还坠猪羊禽兽中。无所别知。如是等行。种种失大乐。得大苦。失大利。得大衰。失尊贵。得贫贱。菩萨以天眼观见三界五道众生。以失乐为苦。无色界天乐定。心着不觉。命尽堕在欲界中。受禽兽形。色界诸天亦复如是。从清净处堕。还受淫欲。在不净中。欲界六天。乐着五欲。还堕地狱。爱诸苦痛。见人道中。以十善福。贸得人身。人身多苦少乐。寿尽。多堕恶趣中。菩萨得天眼观。众生轮回五道。回旋其中。天中死。人中生。人中死。天中生。天中死。生地狱中。地狱中死。生天上。乃至畜生。天上死。还生天上。乃至畜生。欲界中死。色界中生。色界中死。欲界中生。乃至无色界四天处死。忉利天中生。乃至非非想处。非有想非无想天中死。阿鼻地狱中生。如是展转。生五道中)。

　　([○@●]七修罗趣)。

　　复次阿难。是三界中。复有四种。阿修罗类。

　　【疏】法华瑜伽。亦说有四修罗。大同于此。诸说修罗。或天或鬼。皆不明了。此经分明。可为标准(［妙严疏云］阿修罗。亦云阿素洛。梵音楚夏耳。婆沙译为非天。瑜伽第四云。又诸非天。当知天趣所摄。然由志意。多怀诈幻。谄诳多故。不如诸天为净法器。由此因缘。说为别趣。实是天类。由不知诸天法故。说为非天。（素洛是天彼非天故名阿素洛）依阿毗昙。亦鬼趣摄。谄曲覆故。正法念经鬼畜二摄。以罗睺阿修罗。是师子子故。伽陀经说天鬼畜摄。若依杂心第八修多罗品。亦畜生趣摄。有言阿修罗与天同趣。是故说言。汝先是天。或说天趣。由有舍脂。得与诸天交通故。问若然。何不见天帝耶。答。谄曲所覆故。有说是大力饿鬼。天趣不摄故。问若尔。释天云何与习相近耶。答天贪色故。胜负多故。具上说故。由此或开六趣。或合为五。多好斗诤。怀胜负故。或居众相山中。或居海下。如正法念说。然有大力者。广修福故。今之修福有怀胜负谄媚心者。多生其中。长阿含云。修罗生女端正。生男多丑。故名不端正。从男彰名。又翻无酒。又名不饮酒。如什公及法华疏说)。

　　(○［智论云］佛去久远。经法流传。五百年后。多有别异。或言五道。或言六道。观诸经义。应有六道。六道中有三善道。天人阿修罗。世间善有三品。上分因缘故。天道果报。中分因缘故。人道果报。下分因缘故。阿修罗道果报。此修罗在因之时。怀猜忌心。虽行五常。欲胜他故。作下品十善。感此报身。人中可得出家持戒。阿修罗结使覆心。得道甚难。诸天虽随结使。心直信道。阿修罗众。心多邪曲。不得近道。故在人下。如龙王金翅鸟。力势虽大。亦能变化。故在畜生道中。阿修罗道。亦复如是。力势既大。形似人天。故别立六道)。

　　若于鬼道。以护法力。乘通入空。此阿修罗。从卵而生。鬼趣所摄。

　　(［法华文句云］鬼趣摄者。居大海边。归佛护法。以护法威力。乘其自有神通。入于虚空。往护佛法)。

　　(○［释文］乘通。宋藏本作成通)。

　　若于天中。降德贬坠。其所卜居。邻于日月。此阿修罗。从胎而出。人趣所摄。

　　(△［新婆沙论云］妙高山中。有空缺处。如覆宝器。阿修罗所住。起世经云。须弥山王东面。过千由旬。有设摩娑啻宫城。七重城壁。七宝合成。南西北三面。各有修罗王宫殿。精好相似。降地居天一等。或云。亦居须弥之腰。如坚手即是也)。

　　(△［长阿含云］阿修罗有大威力。生大嗔恚。此忉利天王。及日月诸天。行我头上。誓取日月以为耳珰。正法念云。罗睺阿修罗。亦云障日月。是帝释前军。先放日光。射修罗眼。令不见天众。故彼以手障之。依二经。则修罗所居。邻并日月可知)。

　　有修罗王。执持世界。力洞无畏。能与梵王及天帝释四王争权。此阿修罗。因变化有。天趣所摄。

　　(［荆溪云］法华四种。皆与帝释争斗。但同今经第三类耳)。

　　(○［长阿含云］舍摩犁。毗摩质多。二阿修王。往与天战。难陀［跂］难陀二大龙王。身绕须弥。周围七匝山动云布。以尾打水大海。浪冠须弥。忉利天曰。修罗欲战矣。诸龙鬼神等。各持兵从次交斗。天若不如。皆奔四天王宫。严驾攻伐。先白帝释。帝释告上。乃至他化自在天。无数天众及诸龙鬼。前后围绕。帝释命曰。以五系缚毗摩质多。还善法堂。我欲观之。修罗亦曰。以五系缚帝释。还七叶堂。我欲观之。一时大战。两不相伤。但触身体。生于痛恼。于是帝释现身。有千眼。执金刚杵。头生烟焰。修罗退败。即擒质多修罗)。

　　(○［观佛三昧经云］质多阿修罗。妻香山乐神女。怀孕八千岁。生一女名舍支。憍尸迦求女为妻。号曰悦意。帝释至欢喜园。共诸采女。入池游戏。女生嫉妒。遣五夜叉往白父王。即兴四兵。往攻帝释。立大海水。踞须弥山顶。九百九十九手。同时俱作。撼善见城。摇须弥山。四大海水。一时波动。帝释惊怖。坐善法堂。烧众名香。发大誓愿。诵般若波罗蜜大明咒。于虚空中。有刀轮自然而下。当修罗上。修罗耳鼻手足。一时俱落。令大海水。赤如蚌珠。修罗遁走无处。入藕丝孔中)。

　　(○［正法念云］若阎浮提人。顺法修行。孝事父母。供养沙门。天众则胜。若不顺法教。修罗则胜)。

　　阿难。别有一分下劣修罗。生大海心。沉水穴口。旦游虚空。暮归水宿。此阿修罗。因湿气有。畜生趣摄。

　　(［正法念云］或云劣天。劣者是毗摩质多罗。此云响高。亦云穴居。谓大海底。出大声音。彻于海外。自唱云。我是毗摩质多阿修罗。故云声高。居在海外。故云穴居。又云。有阿修罗住大海底。须弥山侧。于欲界中。化身大小。随意能作。居光明城。新婆沙云。阿素洛云。我所部村落。住咸海中。阿素洛王。住彼山内)。

　　(○［幽溪曰］六道摄属。各有定处。唯阿修罗摄属四趣。每一种下。亦杂具四因。观其何因为多。以定其趣。若善恶业纯。随受鬼畜人天正报。其或倏善倏恶。倏上倏下。垂终受报。强者先牵。然虽为鬼道。又能乘通入空。虽受畜道。又能旦游虚空。非兼人天福乎。人天。二趣摄者。虽居邻日月。执持日月。日夜三时。仍有苦具。非兼鬼畜罪乎。天与修罗战时。每以阎浮众生。善恶多少而决胜负。一旦方战。乍胜乍负者再。良以世人欲为善。忽间以恶念。欲为恶。又间以善念。正由人念不专。故令天战未整。为行者故当以是而立戒也)。

　　([○@(?∴)]三结妄因以诫离二)。

　　([○@卍]一结妄因四)。

　　([?(○/○)]初总结虚妄)。

　　阿难。如是地狱饿鬼畜生人及神仙。天洎修罗。(结指诸趣)精研七趣。皆是昏沉诸有为相。妄想受生。妄想随业。于妙圆明。无作本心。皆如空华。元无所著。但一虚妄。更无根绪。

　　【疏】结成虚妄也。精研。犹细寻也。妄想受生。七趣果也。妄想随业。七趣因也。此妄因果。皆是无明。有为虚相。无实可得。若望圆明。如虚空华。本无所有。何根绪而可得耶。

　　(○［宗镜云］游心法界者。观根尘相对。于十界中。必属一界。若属一界。即具百界千法。于一念中。悉皆具足。此心幻师。于一日夜。常造种种众生。种种五阴。种种国土。所谓地狱假实国土。佛界假实国土。行人当自选择。何道可从)。

　　([?(○/○)]二通示业因)。

　　阿难。此等众生。不识本心。受此轮回。经无量劫。不得真净。皆由随顺杀盗淫故。反此三种。则又出生无杀盗淫。有名鬼伦。无名天趣。有无相倾。起轮回性。

　　【疏】初五句。示妄想受生也。皆由下五句。示妄业随业也。有名下。结轮转也。鬼伦天趣。略举四恶三善之二也。有无相待。互成倾夺。升而复坠。有轮无初(［温陵云］前问妙心遍圆。何有地狱人天等道。故此结示。由杀盗淫三业为根本)。

　　(△［定林云］有对则有待。有执则有释。执有以为乐。则与苦对。其释也苦代之。故人乐终于坏。执无以为净。则与染对。其释也淫代之。故天净终于坠。坠则所无更有。坏则所有更无)。

　　(△［柏庭云］七趣升沈。皆出于杀盗淫业顺反而已。故曰皆由随顺等。有名鬼伦。无名天趣。有即顺也。无即反也。有无相倾。则轮回而已矣。人则不定。有则同彼鬼伦。无则侔于天趣。故经不言人也)。

　　(○［宗镜云］问平等空门。一心妙旨。既善恶无际。凡圣皆圆。何乃润受有差。苦乐不等。答万事由。人自造。唯心一理无亏。善恶但自心生。乐报岂由他得故知此心是凡圣之宅。根境之源。只为凡夫执作赖耶。成生死苦恼之因。圣者达为藏心。受涅槃常乐之果。若念念昧如来法界之性步步造众生业果之因。业系四生。身居九有。得人身者。如爪上之尘。失人身者。犹大地之土。受焰口针喉之体。经劫而业火焚烧。作披毛戴角之身。触目而网罗萦绊。或堕无间狱。抱剧苦而长处火轮。或生修罗宫。起斗诤而恒雨刀剑。或暂居人界。刹那而八苦交煎。或偶处天宫。倏忽而五衰相现。皆为不达如来藏心。遗失唯识妙性。背真慈父。佣赁地方。舍大智王。依投外国。都为藏识熏处。无始坚牢。执情厚而如万叠冰崖。疑根深而如千重闇室)。

　　([?(○/○)]三显正修行)。

　　若得妙发三摩提者。则妙常寂。有无二无。无二亦灭。尚无不杀不偷不淫。云何更随杀盗淫事。

　　【疏】若发三昧。唯见一体。三德秘藏。妙般若也。常。法身也。寂。解脱也。有无二无。非生死也。无二亦灭。非涅槃也。唯一中道实相之体。离实相外。更无别法。故曰云何更随杀盗淫事(［标指云］三摩提。即首楞严定也。得此定时。觉幻之智尚无。况更随杀盗等)。

　　(△［柏庭云］有无并灭。无二亦无。即前文云。必使淫机先断。断性亦无也)。

　　(○［释文］无二亦灭。温陵本作二无亦灭。解曰。有无二无。言相倾业断也。二无亦灭。言分别情忘也。融室云。以大佛顶义显发。则常住寂灭。有无二种皆无。无有无之二亦灭)。

　　([?(○/○)]四别示重结)。

　　阿难。不断三业。各各有私。因各各私。众私同分。非无定处。自妄发生。生妄无因。无可寻究。

　　【疏】杀盗淫三。随人各造。名各各私。所造攸同。故云同分。业苦相对。必无参差。故云定处。即所感处也。既称为妄。云何有因。故无寻究。此即结答前文。为有定处。为复自然。彼彼发业。各各私受之问也(［桐洲集注］言因各各私者。若作因果之因。指造业私因也。若作因由之因。因此私业。聚其众私。则有同分之处也。同分。犹言同类也)。

　　(△［定林云］与物有合。故淫业不断。与物有分。故杀偷不断。有分有合。以取我故。既取我矣。各各有私矣。同分妄业。非无定处。若了唯心。则无此取着)。

　　(△［直解云］恶业虽私。而报入同分。同分即地狱也。同分中受报不同。故云非无定处。无寻究者。以更无根绪故)。

　　([○@卍]二劝除断)。

　　汝勖修行。欲得菩提。要除三惑。不尽三惑。纵得神通。皆是世间。有为功用。习气不灭。入于魔道。虽欲除妄。倍加虚伪。如来说为可哀怜者。汝妄自造。非菩提咎。作是说者。名为正说。若他说者。即魔王说。

　　【疏】要除三惑者。此正劝也。前云。三缘断处。三因不生。狂性自歇。歇即菩提等。不尽下。明不断之失。修禅不持戒。是即魔罗业。以妄修于妄。真实可怜愍。汝妄下。重指结答。以示正邪也。前问云。此道为复本来自有。为是众生习妄生起。今结答云。汝妄自造。非菩提咎。即以前句答后问。后句答前问也(［温陵云］杀盗淫为惑业之本。故云三惑。上明诸趣。戒备失错。而终于劝除三惑。乃戒备真要也)。

　　(●上来精研七趣文竟)。

　　(经文是诸天上。各各天人。乃至所修行路十一句。交光妄欲移置名无色界之下。今不取)。

　　(垂空入通。乾道绍兴本皆作成空)。

　　(无二亦灭。宋本并同。唯温陵本作二无亦灭)。

　　大佛顶首楞严经疏解蒙钞卷第九(之一)

　　大佛顶首楞严经疏解蒙钞卷第九(之二)

　　海印弟子　蒙叟钱谦益钞

　　(○长水科经大文第七。陈禅那现境。尽十卷中究竟修进最后垂范。为经文正说分竟。即今钞判经后分)。

　　(○［疏云］禅那现境者。此之境界。是修行人。由戒定慧。渐修有力。内动烦恼。外动魔王。于观行中。五阴渐灭。从粗至细。灭一阴时。有十境界。彼定激发。或烦恼。或业种。或邪思。或天魔鬼神等。现诸异相。禅中而发。行人若无多闻智慧。不能觉察。即便取着。认非为是。先虽修正。返入邪伦。佛哀此等。无问而说。然诸经论。明坐禅次。亦略说之。微细广说。无过此典。天台止观或引禅经。说魔境界。亦出少分耳)。

　　(△［涅槃梵行品］何等名为优陀那经。如佛晡时。入于禅定。为诸天众。广说法要。时诸比丘。各作是念。如来今者。为何所作。如来明日。从禅定起。无有人问。以他心智。即自说言。比丘当知。一切诸天。寿命极长。汝诸比丘。善哉为他。不求己利。善哉少欲。善哉知足。善哉寂灭。如是诸经。无问自说。是名优陀那)。

　　(△［妙玄云］小乘根钝。说必假缘。非天鼓任鸣。少无问自说)。

　　(○文二)。

　　([○@●]初如来无问自说二)。

　　([○@│]一召告宣示二)。

　　([?∴]一召告)。

　　即时如来将罢法会。于师子床。揽七宝几。回紫金山。再来凭倚。普告大众。及阿难言。(此经家叙)汝等有学。缘觉声闻。今日回心。趣大菩提。无上妙觉。吾今已说真修行法。汝犹未识修奢摩他。毗婆舍那。微细魔事。

　　【疏】佛答阿难七趣已竟。庆喜既默。众又无辞。合住说法。故云将罢法座。然禅发境界。非一切智。孰能知之。若不与说。后代修行。遇此难敌。故再凭几。显悲深也。真修行法。即前二决定义。观音观门。内戒外咒。兼前正解。俱是修行入觉之方法也(［孤山云］奢摩他。止也。毗婆舍那。观也。依常住真心。修圆融止观。未入初住。则多动魔事。即是天台所说。因观五阴而发九境也。故下五十重。悉依境发。而其相状不出九境［熏闻云］止观中列九境。一阴入。二九恼。三病患。四业相。五魔事。六禅定。七诸见。八上慢。九二乘。十菩萨。初境现观。余九待发。止观云阴入二境。常自现前。若发不发。恒得为观。余九境发可为观。不发何所观。不出九境。大概言之耳)。

　　(△［吴兴云］约位论之。此等魔事。并是观位中所发之相。从相似位。破见惑后。必无大妄堕狱之理。若十信中。纵有魔事。观力易防。非此经所说之意。孤山谓未入初住。易动魔事。指位太深也)。

　　(△［辅行云］大魔正以顺生死。贪六欲退菩提。嫉眷属为事。行者宿行魔业。今违宿因。宿事来遮。故曰魔事)。

　　([?∴]二宣示二)。

　　(卍初认魔境)。

　　魔境现前。汝不能识。洗心非正。落于邪见。或汝阴魔。或复天魔。或着鬼神。或遭魑魅。心中不明。认贼为子。

　　【疏】修妙观智。涤内垢障。故云洗心。由魔引起。分别念着。故名非正。阴魔等者。常说四魔。谓烦恼魔。生死因也。阴魔死魔。生死果也。天魔。生死缘也。今云鬼神等。即天魔属。若涅槃云。皆是先世犯初重禁。乃至余篇而现者。此则业因种子。被激而生也。是故行人。先须明择(［宗镜云］首楞严疏钞云。正坐禅时。心中起见。遂感外魔来。入行人心。不知皆由自心。或自歌舞等。元是自心影像。故知若了唯心。诸境自灭。何处心外。别有境魔耶。昔有禅师。坐时。见一猪来在前。禅师将是魔。则缓擎把猪鼻拽。唱叫把火来。乃见和尚自拽鼻唱叫。明知由心变。但修正定。何有魔事。如经云。汝心不明。认贼为子。五十重魔境。皆由妄心为贼。子盗汝法界中。法财智宝。处三界往来。贫穷孤露之苦)。

　　(○［智论云］魔有四种。一者烦恼魔。二者阴魔。三者死魔。四者他化自在天子魔。烦恼魔者。所谓百八烦恼等。分别八万四千诸烦恼。五众魔者。是烦恼业。和合因缘得。是有四大。及四大造色。眼根等色。是名色众。百八烦恼等。诸受和合。是名受众。小大无量。无所有想。分别和合。名为想众因好丑心。发能起贪欲瞋恚等心。相应不相应法。名为行众。六情六尘和合。故生六识。是六识。分别和合无量无边心。是名识众。死魔者。无常因缘故。破相续五众寿命。尽离三法。识断寿故。故名死魔。天子魔者。欲界主。深着世间乐用。有所得故生邪见。憎嫉一切圣贤道法。是名天子魔。一五众魔。摄三种魔。有五众。则有烦恼。有烦恼。则天魔得其便。五众烦恼和合。故有死魔［什公云］得无生忍。烦恼永断。故降欲魔。得法身。则更不得身。故降身魔。无身则无死。故降死魔。无三魔。则波旬不得其便。故降天魔也)。

　　(△［止观云］四倒秪是烦恼魔。烦恼魔故。即有阴入魔。阴入魔故。即有死魔。既未出三界。即属天子魔。右智论止观。广陈魔发之相。今钞多引。无厌烦文)。

　　(卍二取少证)。

　　又复于中。得少为足。如第四禅。无闻比丘。妄言证圣。天报已毕。衰相现前。谤阿罗汉。身遭后有。墯阿鼻狱。

　　【疏】智论所说。此比丘者。不广寻经论。师心修行。无广闻慧。不识诸禅三界地位。但精勤不息。证得初禅。谓是初果。乃至四禅。离八灾患。便谓已证阿罗汉果。(［论云］得四禅。生增上慢。谓得四道)阿罗汉者。此云无生。我已证得无生果。已离三界分段生死。所作已办。更不进修。至无常时。四禅中阴。见在生处。(见有四禅中阴相来)忽然起谤。我闻罗汉。已得无生。今日云何。更有生处。若如是者。佛说罗汉。便是虚妄。故知无有得涅槃者。(便生邪见。谓无涅槃。我是阿罗汉。今还复生。佛为欺我)由此生谤。决定邪见。天中阴灭。墯阿鼻狱(恶邪生故。失四禅中阴。便见阿鼻泥犁中阴相。命终即堕)。

　　汝应谛听。吾今为汝。子细分别。阿难起立。并其会中。同有学者。欢喜顶礼。伏听慈诲。

　　([○@│]二总别开示二)。

　　([?∴]一总明五)。

　　(○按总别开示下。分科有三。一总明科。即此科下五段文。二别显科。即分破五阴现境文。三结劝科。乃在第十卷识阴尽后。此是过去先佛。乃至究竟修进。最后垂范。一段经文。以卷帙隔别。起尽难明。初学临文。未免眩瞀。故略叙于此。今初。一总明科分五)。

　　([○@(?∴)]一显生佛体同)。

　　佛告阿难。及诸大众。汝等当知。有漏世界。十二类生。本觉妙明。觉圆心体。与十方佛。无二无别。

　　【疏】一真妙体。本无二相。前文云。我与如来。真妙净心。无二圆满。斯则心佛众生。三无差别也。

　　([○@(?∴)]二明迷真妄起)。

　　由汝妄想。迷理为咎。痴爱发生。生发遍迷。故有空性。化迷不息。有世界生。则此十方。微尘国土。非无漏者。皆是迷顽。妄想安立。当知虚空。安汝心内。犹如片云。点太清里。况诸世界。在虚空耶。

　　【疏】此正叙也。无明妄想。迷真常理。遂成四惑。略举其二。故云痴爱发生。若具对者。先由不如实知真如法一。即我痴。次于迷处见有所相。即我见。所相既现。执而不舍。即我爱。恃此为体。转增粗显。即是我慢。楞伽云。七识生灭。如来藏不生灭。此二和合。成阿梨耶。此即内识成也。故云遍迷。(［补遗云］痴爱等者。此取在迷一念。未与诸使合时。多为痴爱。此迷初动。与真性似同。尚遍一切。未局其体。故有空性)。

　　(△［融室云］迷无边觉性。成无边虚空。故云遍迷)故有下。外器具也。则此下。重指。非无漏者。反显诸佛净土。即是镜智所现。唯识云。大圆镜智。能现能生身土智影。今此有漏。皆妄安立。(［吴兴云］非无漏者。明微尘国土。悉是有情有漏之变造)当知下。此结指也。前文云。空生大觉中。如海一沤发。有漏微尘国。皆依空所生。下文云。乃至虚空。皆因妄想之所安立。故云。况此世界在虚空耶(［长庆说文云］虚空生汝心内。犹如片云点太清者。此说由汝妄想。有世界生也。况诸世界在虚空者。况则喻也。此说虚空生汝心内。喻如世界。在于虚空也)。

　　(○［[(厂@((既-旡)-日+口))*殳]公云］自家真心犹如太清之天。十方虚空喻似一片之云。即知真心极大虚空极小。虚空比于真心。尚尔极小。况诸世界在虚空中。若比真心。即是小中之小)。

　　([○@(?∴)]三示悟真妄除)。

　　汝等一人。发真归元。此十方空。皆悉销殒。云何空中。所有国土。而不振裂。

　　【疏】前文云。沤灭空本无。况复诸三有。故知众生共业所感。国土及空。一人返妄归真。始觉合本。其所感者。随妄销殒。前文云。诸器世间。应念化为无上知觉。然发真者。合觉之时。虽但见觉。无妄可生。此无生妄。未发真者。见是实有其妄。所感共变国土。为智所了。宁不振裂。由是诸佛成道。动诸世界。必不徒然(［长庆云］振裂者。有人悟道。则诸魔宫殿崩坏。如正法念处经云。一子出家。诸天贺喜相贺。一人悟道。空中振裂。焉敢不信)。

　　(○［圆觉疏云］言发真者。真发也。谓真性开发。正同圆觉无边虚空。觉所显发。归元者。始觉合本觉也。殒者灭也。虚空既从心识。分别。熏习相现。今破和合识相。显发真净觉智。故所变空相殒灭矣。即起信中。心灭种种法灭之义也。问若。一人还元。十方空灭。今何皆见空相耶。答上岂不云。自识变耶。何不自嫌分别之相却嫌空相在耶。故有人云。鱼不见水。人不见风。迷不见性。悟不见空)。

　　(△［合论云］一人发真归元。十方虚空。悉皆销殒。我自可也。而曰一切魔王鬼神凡夫人。见其宫殿崩坏。何也。曰凡曰。本无今有者。便不可信。何以故。是假法故。假法依情。情以计而有。如水中之月。非眼处收。意计为有故。若悟三界唯心。但一寂灭。寂灭之中容有魔王鬼神凡夫天类。譬如焰炉之内。有一缕线。故曰云何空中而不振裂)。

　　(△［吴兴云］微尘国土。且约同居。究竟振裂。须通三土。今按上言非无漏者。下指魔宫凡天。舍经文而别论三土。此台家通病也)。

　　([○@(?∴)]四明因悟动魔)。

　　汝辈修禅。饰三摩地。十方菩萨。及诸无漏大阿罗汉。心精通㳷(㳷与泯同。避唐讳易)当处湛然。

　　【疏】此显悟也。饰亦修也。㳷。合也。一法界心。生佛同体。佛究竟证。菩萨罗汉。亦已分证。今三昧者。同彼所证。融合一体。妄处全觉。故云当处湛然(［吴兴云］饰犹庄严也。谓修禅定功德。庄严本有真三摩地。以是故。菩萨罗汉所证心性。与我所观心性。通同㳷合也)。

　　一切魔王。及与鬼神。诸凡夫天。见其宫殿。无故崩裂。大地振坼。水陆飞腾。无不惊慑。凡夫昏暗。不觉迁讹。彼等咸得五种神通。唯除漏尽。恋此尘劳。如何令汝摧裂其处。

　　【疏】一切魔王下。动魔也。凡夫昏暗下。料拣也。魔与诸天。皆修禅定。故得五通。凡夫烦恼。一未曾伏。故云昏暗。彼诸魔王。欲界之主。统此国土以为所居。总摄有情以为其众。故得道者。必出魔界。共感国土。必倾摇耳(［熏闻云］凡夫下。释伏疑也。恐疑者云。魔及诸天。既见其相。凡夫何事。都不觉知。故此释也。问大地无情水陆异类。何以同魔。一皆振慑。答三昧威神。不可思议。如大树紧那罗王。弦歌一奏。声动大千。须弥山王。为之踊没。况菩萨首楞严力。岂以情无情异耶)。

　　(○［止观云］行人修四三昧。恶欲谢。善欲生。魔恐迥出其境。又当化度于他。失我民属。空我宫殿。又虑得大神通。大智慧力。复当与兴大战诤。触恼于我。遽其未成。坏彼善根。故有魔事。行者道弱。未动波旬。一切鬼神。属六天管。当界防戍。正应动此耳)。

　　是故神鬼。及诸天魔。魍魉妖精。于三昧时。佥来恼汝。

　　([○@(?∴)]五显觉悟降伏二)。

　　([○@卍]初正明觉悟)。

　　然彼诸魔。虽有大怒。彼尘劳内。汝妙觉中。如风吹光。如刀断水。了不相触。汝如沸汤。彼如坚冰。暖气渐邻。不日销殒。徒恃神力。但为其客。成就破乱。由汝心中五阴主人。主人若迷。客得其便。

　　【疏】首楞严定。实相智慧。如光如水。如汤如主。风刀水客。孰能动焉。此以清净道力。破彼惛浊魔心。如空无碍。物何能沮。或一念动。如主心迷。客得其便。即成破乱。终不成就(［温陵云］五阴主人。真心也)。

　　(○［智论六十五］魔有四种。此中以般若力故。四魔不能得便。得诸法实相。烦恼断。则坏烦恼魔。天魔亦不能得其便。入无余涅槃故。则坏五众魔及死魔。云何不得便。此中佛自说因缘。是人善修法空。亦不着空。不着空者。云何当得便。譬如无疮则不受毒。无相无作亦如是。复次一切法实观。皆是空无相无作相故。则无得便。亦无受便者。是故空不应得空便。无相不应得无相便。无作不应得无作便。以一相故。如火不能灭火。得水则灭。以异相故。问曰。何者是魔。何故恼菩萨。云何得便。答曰。魔名自在天王。虽以福德因缘生故。而怀诸邪见。以欲界众生。是己人民。虽复死生展转。不离我界。若复上升色无色界。还来属我。若有得外道五通。亦不出我界。若佛及菩萨出世者。化度我民。拔生死根。入无余涅槃。永不复还。空我境界。是故起恨仇疾。又见欲界人皆往趣佛。不来归己。失供养故。心生疾妒。是故。以佛菩萨。名为怨家。是菩萨入法位。得法性生身。魔虽起恶。不能败坏。若未得阿。鞞跋致者。魔则种种破坏。若菩萨一心不惜身命。有方便求佛道者。十方诸佛及大菩萨。皆共护持。以有因缘。能成佛道。若菩萨有懈怠。贪着世乐。不能专心。勤求佛道。是则自欺。亦欺十方诸佛菩萨。自言我为一切众故求佛道。而行杂行。坏菩萨法。以是故。诸佛菩萨。不为守护。魔得其便。所以者何。一切圣人。已入正位。一心行道。深乐涅槃。魔入邪位。爱着邪道。邪正相违。是故憎疾正行。狂愚自高。唤佛沙弥瞿昙。佛称其实。名为弊魔。以相违故。名为怨家)。

　　(○［起信记云］智论偈云。若分别境相。即是魔罗网。不动不分别。是即为法印。经中说有一比丘。魔欲惑之。终七千岁。竟不得便。何以故。以是比丘。不起心故。其犹密室。风不得入。风得入者。由孔隙故。魔得便者。由起念故)。

　　(○［净名经云］譬如人畏时。非人得其便。什公曰。如一罗刹。变形为马。有一士夫。乘之不疑。马问士夫。马为好不。士夫拔刀示之。问言。此刀好不。知其心正为畏。竟不敢加害。若不如是。非人得其便也)。

　　([○@卍]二结劝降伏)。

　　当处禅那。觉悟无惑。则彼魔事。无奈汝何。阴销入明。则彼群邪。咸受幽气。明能破暗。近自销殒。如何敢留。扰乱禅定。若不明悟。被阴所迷。则汝阿难。必为魔子。成就魔人。

　　【疏】初二句。劝依本修治。智慧观察也。则彼下。显魔不得便。一人发真。世界消殒。今入三昧。宁不动魔。苟能深入禅定。唯观实相。魔界佛界。一如无二。生死涅槃。山河大地。皆即狂劳虚妄华相。故曰如何敢留等。(［雷庵云］群邪依妄想而住。想属阴也)。

　　(△［交光云］禅定得力。光明遍处。魔以阴暗为依。如枭入昼。罗刹向阳。尚不可见。敢留扰乱耶)若不下。殷勤启悟。令识魔惑五阴所迷。魔得其便。故正理论云。五蕴者。积聚藏隐诸不善因。譬如群贼藏隐山中。时出人间。劫夺财物。故知五阴。魔所依处。若能观破。魔自销歇(［直解云］金刚三昧经云。一念心动。五阴俱生。五阴生中。具五十恶。阴魔五十。即五十恶也)。

　　([○@卍]三证明魔惑)。

　　如摩登伽。殊为眇劣。彼唯咒汝。破佛律仪。八万行中。秪毁一戒。心清净故。尚未沦溺。此乃隳汝宝觉全身。如宰臣家。忽逢籍没。宛转零落。无可哀救。

　　【疏】殊为眇劣者。殊。异也。即异常之眇劣也。魔鬼相望。魔胜而鬼劣。今登伽是人。但有咒力。非具五通。若望于魔。即眇劣中又眇劣者。彼唯下。释眇劣相。据摩登伽期心甚浅。但欲毁汝淫之一戒。由汝无心。尚不成犯。此乃下。显魔胜。此。此魔也。魔欲令汝三昧不成。流浪轮转。法身慧命。绝灭消殒。如宰辅家。犯国极法。削没其籍。世无食禄。良可悲夫(［孤山云］举劣况胜勖彼深防。初果道共戒力。自然无犯。故云心清净等)。

　　(○已下合释魔事)。

　　(○［起信论云］若人修行。渐渐能生无量三昧。或有众生无善根力。则为诸魔外道鬼神之所惑乱。若于坐中。现形恐怖。或现端正男女等相。当念唯心。境界则灭。终不为恼。以是义故。行者常应智慧观察。勿令此心。堕于邪网。当勤正念。不取不着。则能远离是诸业障［贤首云］如是鬼神娆乱佛法。定入邪道。故名外道。如是三种。能变作三种五尘。坏人善心。一切诸境。皆唯自心。是故观察唯心。魔境除灭。此是通遣之法。今依古德相传。略以三法验之。一以定研磨。二依本修治。三智慧观察。如经言。欲知真金。三法试之。谓烧打磨。定譬于磨。本治犹打。观察类之以烧)。

　　(○［智论云］是诸菩萨。得菩萨道故。破烦恼魔。得法性身故。破阴魔。得道得法性身故。破死魔。常一心故。一切处心不着故。入不动三昧故。破他化自在天子魔。以是故。说过诸魔事。复次。除诸法实相。余残一切法。尽名为魔。如诸烦恼结使。欲缚取缠阴界入。魔王魔民魔人。如是等尽名为魔。是名为结使魔。问曰。五众十八界十二入。何处说是魔。答曰。莫拘罗山中。佛教弟子罗陀。色众是魔。受想行识亦如是。复次。若欲作未来处作色身。是为动处。若欲作无色身。是亦为动处。若欲作有想无想。非有想非无想身。是为一切动处。动是魔缚。不动则不缚。从恶得脱。此中说众界入是魔。自在天子魔魔民魔人即是魔。不须说。问曰。何以言魔。答曰。夺慧命。坏道法功德善本。是故名为魔。诸外道人辈。言是名欲主。亦名华箭。亦名五箭。破种种善事。佛法中名为魔罗。复次。人展转世间。受苦乐结使因缘。亦魔王力因缘。是魔名诸佛怨仇。一切圣人贼破一切逆流人事。不喜涅槃是名魔。是魔有三事。戏笑语言。歌舞邪视。如是等从爱生缚。打鞭拷刺割斫截。如是等从瞋生。炙身拔发。入火投渊投岩。如是等从愚痴生。又大过失不净。染着世间。皆是魔事。憎恶无益。不用涅槃及涅槃道。亦是魔事。没大苦海。不自觉知。如是等无量。皆是魔事。已弃已舍。是谓过诸魔事)。

　　(○［天台止观云］魔罗者。为破二善。增二恶故喜从五根作强软来破。大论云。魔名华箭。亦名五箭。各射五根。共坏于意。五根各一刹那。刹那若转。即属意根。意根若坏。五根岂存。眼见可爱色名华箭。是软贼。见可畏色名毒箭。是强贼。见平平色。不强不软贼。余四根亦如是。合十八箭。亦名十八受。以是义故。不应受着。着则成病。病则难治。永妨禅定。死堕魔道。阿难笈多学阿鞞跋者。皆为魔所恼。何况初心。宁免自他三十六箭。若知魔佛皆入实际。则无怖畏。魔箭初射五根。得邪法者。当约十种正法简出邪正。有者。色从眼入。见山河星辰。日月居宫。亦见幽中种种相貌。指点方面。是有太过。无者。色从眼入。便谓诸法。犹如断空。说灰无法甚可怖畏。是无太过。明者。色入已。豁然常如日月照。暗者。色入已。昏暗漆黑。铿然不隢。定者。色入已。心如木石。块然直住乱者。色入已。狡掷攀缘。愚者。色入已。闇短鄙拙。脱裸无耻。智者。色入已。聪黠㨗疾。悲者。色入已。忧恼泪泣。喜者。色入已。歌舞恒欢。苦者。色入已。百节疼痛。如被烧炙。乐者。色入已。身体畅醉。如五欲乐。祸者。色入已。自恒招祸。亦为他招祸。亦知他祸。崇福者。色入已。恒自招福亦能为他招福。恶者。色入已。无不造恶。亦令他造恶。善者。色入已。自行檀等。亦令他行檀。憎者。色入已。不耐见人。远他独住。爱者。恋重缠着。强者。其心刚强。出入不能自在。犹如瓦石。难可回变。软者。心志软弱。易可败坏。犹如软毛。不堪为器是等悉名为邪。一根有三受。一受有二十邪法。三受合六十邪法。历五根。合三百邪法。虽九十五种。种种异邪。而其初入。必因五根。必与彼相应也。复次。魔内射不入。当外扉檀越师僧。同学弟子。放十八箭。又魔善巧。初令乖善起恶。若不堕者。即令堕善。起塔造寺。使散妨定。若不堕者。令堕二乘。又化人入无方便空。谓无佛无众生。堕偏空里。或假偏里种种蹊径。令不入圆。治魔罗有三。一初觉呵。如守门人。遮恶不进。如佛告比丘。一切他不受。不受之法。能治一切自他魔事。二若已受入。当从头至足。一一谛观。求魔叵得。又求心叵得。魔从何来。欲恼何等。如恶人入舍。处处点简。不得令住。三观若不去。强心抵住。以死为期。不共尔住。止观治者。一即空治。二即假治。三即中道禅那治。又总一治者。唯一无心。则万魔不能转也)。

　　([?∴]二别显五)。

　　([○@(?∴)]一破色阴三)。

　　([○@卍]一尽未尽相二)。

　　([?(○/○)]初明区宇)。

　　阿难当知。汝坐道场。销落诸念。其念若尽。则诸离念。一切精明。动静不移。忆念如一。

　　【疏】示入正定之方便也。此如前文。以湛旋其虚妄生灭。伏还元觉。即此文云。销落诸念等。圆觉亦云。于一切时。不起妄念也。分别不起。故云念尽。离念精明者。即前文云。得元明觉。无生灭性。为因地心也。动静下。释离念行相也。入流亡所。境不能随。故云动静不移。(［补遗云］观力渐成。不为动散所改。故云不移)由澄诸念。分别稍寂。故云忆忘如一。(出定为动。入定为静。心记为忆。不记为忘)起信即云。止一切境界相。今经云。消落诸念。能所二缘。经论互举耳(依此离念。深入正定。自然忆忘如一也)。

　　(△［资中云］攀缘妄想。总名诸念。心若澄定。粗念不起。是为消落。此欲界粗定。暂得相应耳［吴兴云］离念者。如天台止观。正修前方便。诃欲离盖等是也。所离虽近。能离则深。非欲界粗定)。

　　(△［柏庭云］此初入禅。观照得力时也。是时即得入三摩地。故言。当住此处云云)。

　　(△［天如云］离念精明。心未发光等。色阴未破之相也。孤山谓在名字位中则太抑。温陵谓得元明觉无生灭性。则太高。当依岳师。指入观行。盖禅那得力之处。尘劳暂息之时也)。

　　当住此处。入三摩提。如明目人。处大幽暗。精性妙净。心未发光。此则名为色阴区宇。

　　【疏】依前方便。入正定也。应当依此离念之处。深入正定。如明下。正显未尽色阴也。心入正定。如明目人。未破色阴。如大幽暗。精性妙净。定心显也。心未发光。慧未生也。区宇。寰区也。如王所统有诸国土。故云区。区。别也。皆一天所覆。故云宇。宇。犹覆也。(［柏庭云］屋之边为宇。犹五阴舍宅也)今色阴二字。即同区宇。同一阴覆。色等别故。(［融室云］区。别义。色有八微故。宇。覆义。八微之色所覆故)举此喻者。表在其中也。(［温陵云］阴以蔽覆为义。区局性真。故曰区宇)。

　　(△［交光云］众生本性光明。遮那无异。五阴无明。盖覆法界。散心对目前现境。一区光明。不知实居黑暗中。修三昧火顿舍五阴覆盖。专注反闻。此定成就。现境都失。方觉十方浑是无边黑暗。故曰。如明目人。处大幽暗。龙潭吹灯发明德山。正此三昧也。此但解空了境初心定力使然。行人不识。取着无进。禅家谓之堕一色边)。

　　([?(○/○)]二明尽相)。

　　若目明朗。十方洞开。无复幽黯。名色阴尽。人是则能超越劫浊。观其所由。坚固妄想。以为其本。

　　【疏】初四句。正明也。前已目明。今复暗破。故无幽黯。色既质碍。障隔不通。故成幽暗。今定慧发明。破其阴覆。洞然明显。故云阴尽。是人下。结益也。超劫浊者。以劫浊是色阴之体。最初一念。能所才立。即是空见不分。名为劫浊。从无忽有。有即色也。今破色阴。是故超越。(［真际云］空为色本。依空立界。依界立时。故色阴尽。即超劫浊)坚固妄想者。觉明坚执。质碍便成。为色之体。故云坚固。问。色阴粗显。观中先破。劫浊最细。何得却超。答。以起时无前后。故破时兼粗细。文不累书。故见生起有次第耳。又色阴属现相。现相是本识。今色阴破。即现相破。现相破。即动本识。本识岂非劫浊。故得超也。信哉初心便有破无明分耳(［融室云］色是五阴之首。劫为五浊之初。以首配初。故此尽则彼超也。观其所由者。谓尽色时。方知色［起］如楞伽所明。八地菩萨。方能见妄想习气始生故。坚固妄想为本者。妄想。所生之识是质碍相故)。

　　(△［交光云］色阴尽者。如五重衣服。初脱最上一重也。蹑解成行。入三摩地。于幽暗中。忍住一重。忽尔色界云开。内外莹彻。自晦昧为空。结暗为色。即入劫浊。无量劫来。长眠黑暗生死之中。今破色阴。离彼幽黯。故。得超也。观其所由。如伐树者。去其覆土。方以见根。今劫浊既开。观见色阴之由也。坚固妄想者。坚执内外四大。固执不解。成此色阴幽暗之体也)。

　　([○@卍]二正明现境十)。

　　([│/○]一精明流溢前境)。

　　阿难。当在此中。精研妙明。四大不织。少选之间。身能出碍。此名精明流溢前境。斯但功用暂得如是。非为圣证。不作圣心。名善境界。若作圣解。即受群邪。

　　【疏】于三昧中。精究研穷。妙明元体。无色阴相。由斯研究。深观此理。故得四大不相交织。须臾之间。身能出障。如行虚空。(［熏闻云］四大不织者。因毕竟空。亡坚固执。故见四大无交织相［补遗云］由止观中。通修通发。阴解虚融。故得四大不织。由研妙性。内明外虚。故依报不碍)斯则心不主形。四大亡质。观心无碍。流溢前尘。功用暂然。非是圣证。苟知此是禅者功力。则无有失。故云善境。若总拨为魔。则抑善功用。若言即圣。又未断惑。故令善识而无取舍。上皆仿此(［柏庭云］凡发境相。未为不善。但未离念。取之则非。天台止观十乘。最后离法爱者。为是故尔)。

　　(○［合释］［止观云］初学禅观。当知邪正发相。邪定发相者。或身手纷动。或时身重。如物镇压。或身轻欲飞。或委陀睡熟。或煎寒壮热见诸异境。或其心闇蔽。或起诸恶觉。或念外散善。或欢喜躁作。或忧愁悲思。或恶觉触身。身毛惊竖。或时大乐惛醉。如是种种邪法。与禅俱发名为邪伪。此之邪定。若人爱着。即与九十五种鬼神法相应。多好失心颠狂。或诸鬼神等。知人念着其法。即加势力。令发诸深禅定智慧。辨才神通。感动世人。见者谓得道果。皆悉信服。而内心颠倒。专行鬼法。是人命终。若不值佛及善知识所护。还堕鬼神道中。若更生来。多行恶法。即堕地狱。行者修止观时。若证如是等禅有此诸邪伪相。即当却之。若知虚诳。不爱不着。即当谢灭。若起念者。即堕群邪)。

　　([│/○]二精明流溢形体)。

　　阿难。复以此心。精研妙明。其身内彻。是人忽然。于其身内。舍出蛲蛔。身相宛然。亦无伤毁。此名精明流溢身体。斯但精行。暂得如是。非为圣证。不作圣心。名善境界。若作圣解。即受群邪。

　　【疏】蛲蛔。腹中䖝也。观心精明。内融身体。内之四大因观而变。遂能体内拾出蛲蛔。故无伤毁。此境现前。不生取舍。即为善境。不尔受邪(［孤山云］前即墙壁外色无碍。今即色身内色无碍)。

　　([│/○]三精魄递相离合)。

　　又以此心。内外精研。其时魂魄。意志精神。除执受身。余皆涉入。互为宾主。忽于空中。闻说法声。或闻十方。同敷密义。此名精魄。递相离合。成就善种。暂得如是。非为圣证。不作圣心。名善境界。若作圣解。即受群邪。

　　【疏】初至宾主者。明境发所由也。主肝曰魂。主肺为魄。主脾为意。主肾为志。主心为精神。根身种子。皆为第八所执受故。(［讲录云］此皆第六识用事。除第八执受。其身居然不变。余皆弃其本位。递相涉入)定心精究。内外唯空。遂令五内主神。无所依附。流出于外。递互相依。故云互为宾主(［补遗云］指前外境内身虚融。今双研之。故曰内外精研)忽于下四句。正明发相。此则先所修习。闻慧种子。定力所激。禅中发生。遂寄神魂。现于说法也。此名下。结判邪正。离合即宾主也。或离心主而宾于胏等(［孤山云］除执受身。谓除其色身。而内皆互相涉入也。若为宾主者。（孤山本作若字）若。如也。余五入魂。则魂如主。五如宾。乃至入神。则神如主。余如宾。递相离合者。即精离本位而合于魂。或魂离本位而合于精也)。

　　(△［补遗云］魂魄等六。皆第六识。意志。言其体也。精神。言其气也。魂魄。言其用也。按扁鹊难经。五藏者有七神。人之神气所含藏也。故肝藏魂。肺藏魄。心藏神。脾藏意与智。肾藏精与志。今经除智为六)。

　　([│/○]四心魂灵悟所染)。

　　又以此心。澄露皎彻。内光发明。十方遍作阎浮檀色。一切种类。化为如来。于时忽见毗卢遮那。踞天光台。千佛围绕。百亿国土。及与莲华。俱时出现。此名心魂灵悟所染。心心研明。照诸世界。暂得如是。非为圣证。不作圣心。名善境界。若作圣解。即受群邪。

　　【疏】初三句。内由观慧也。定心澄静。显露皎明。内光既发。外相则变。十方下。外现其相也。以先熏习。名言善种。染影而来。故见十方如金。种类皆佛。心念不动。斯须自灭。或起取着。正定难存。(下资中文)如修念佛三昧。此境现前。与修多罗合者。名为亲证。若修树观。设见佛形。亦不为正。以心境不相应故。何况修真如三昧。法界一相。有所取着。岂非魔耶。此名下。结判邪正。灵悟所染者。灵。善也。先所熏染。圆顿觉慧。悟知众生本来是佛。此之种子。因定激发。故现其相也(［熏闻云］毗卢遮那。此番遍一切处。斯是法身。若现踞天光台。合是卢舍那报身之相。以唐时译经。法报不分故。准清凉疏。言毗卢遮那者。毗即遍义。卢遮那。光明照义。回就方言。应云光明遍照。此中但取灵悟所染。光明遍照。岂容分别法报。清凉又引普贤愿经。释迦牟尼。名毗卢遮那。遍一切处。又谁法谁报耶)。

　　([│/○]五抑按功力逾分)。

　　又以此心。精研妙明。观察不停。抑按降伏。制止超越。于时忽然。十方虚空。成七宝色。或百宝色。同时遍满。不相留碍。青黄赤白。各各纯现。此名按抑功力逾分。暂得如是。非为圣证。不作圣心。名善境界。若作圣解。即受群邪。

　　【疏】定功研妙。观察逾深。制止既过。宝色分现。本为制止分别。今由过分。异境却生。与心相违。岂非魔事。不起取心。自然销歇。如前文云。不取无非幻。非幻尚不生。幻法云何立(［温陵云］精研妙明。抑伏杂虑。制心胜托。力用过越。故妙明逼极。焕散而现也)。

　　(△［交光云］以圆伏之力。绝胜所发。故有初心过分之境。准天台言。寂光尚有金宝。奚止宝也。又四禅中青黄赤白等定。彼有心而取。此无心而现。斯固难思妙境。寂光先兆。未应遽斥为魔事也)。

　　(△［鹤林云］前见金色界及如来。色变也。今空成宝色。空变也。色空俱属色。以眼对境故)。

　　([│/○]六心细密澄其见)。

　　又以此心。研究澄彻。精光不乱。忽于夜合。在暗室内。见种种物。不殊白昼。而暗室物。亦不除灭。此名心细密澄其见。所视洞幽。暂得如是。非为圣证。不作圣心。名善境界。若作圣解。即受群邪。

　　【疏】定中研究。心光澄静。由澄静故。忽然发见。暗中见物。物是实境。故不随定。出入有无。故云亦不除灭。(［温陵云］人固有不明自发。暗不能昏者。唯细微定心。澄使不乱。而后能见。暗物不除。言皆实境。不随定变也。按亦不除灭。古释已明。竹庵谓物不自除其暗物。消文太迂)心细密澄者。观心微细。密尔澄静。精光既定。暗境不隐。故夜见物。悟则无咎。(［鹤林云］所视洞幽。此但眼家一境。如古人坐禅。闻蚁子拽蝇翅于阶下。如拽木声。亦禅中发相也)。

　　([│/○]七尘并排四大性)。

　　又以此心。圆入虚融。四体忽然。同于草木。火烧刀斫。曾无所觉。又作火光不能烧爇。纵割其肉。犹如削木。此名尘并排四大性。一向入纯。暂得如是。非为圣证。不作圣心。名善境界。若作圣解。即受群邪。

　　【疏】圆。遍也。入。观达也。以此定心。遍了一切。己身他物。无不虚寂。此即心融思寂。执受不行。四大五尘。忽然排并。既无能执。割截如空。念想一纯。暂得如是(资中文)。

　　(△［温陵云］定力虚融。则五尘并销。四大排遣。纯觉遗身。故无伤触)。

　　(△［桐洲云］四大诸尘。并合为一。排去坚湿暖动之性。一向纯入之境界也)。

　　([│/○]八欣厌凝想日深)。

　　又以此心。成就清净。净心功极。忽见大地。十方山河。皆成佛国。具足七宝。光明遍满。又见恒沙。诸佛如来。遍满空界。楼殿华丽。下见地狱。上观天宫。得无障碍。此名欣厌凝想日深。想久化成。非为圣证。不作圣心。名善境界。若作圣解。即受群邪。

　　【疏】厌秽忻净。积想所凝。圆定功深。感斯妙境耳(［交光云］忽见佛国。同居净土也。又见诸佛。见净土现在佛也。见地狱天宫。同居秽土也。佛无净秽。故不言秽土佛也)。

　　([│/○]九迫心逼极飞出)。

　　又以此心。研究深远。忽于中夜。遥见远方。市井街巷。亲族眷属。或闻其语。此名迫心逼极飞出。故多隔见。非为圣证。不作圣心。名善境界。若作圣解。即受群邪。

　　【疏】识心通灵。因定功发。飞出隔见。远近皆然。逼极之功。非因妙证(［补遗云］观解之心。推穷迫逐于色阴。色既虚融。不能为障。是故飞出。能隔见矣)。

　　(△［温陵云］研心穷远。逼迫精神。遗身而出。冥有所至。故能飞心隔见也。上皆未离色阴。因定力而能出碍。见闻远及。若色阴尽。则十方洞开。无复幽暗。六通纵任无为。山壁由之直度矣)。

　　([│/○]十邪心含受魑魅)。

　　又以此心。研究精极。见善知识。形体变移。小选无端。种种迁改。此名邪心含受魑魅。或遭天魔。入其心腹。无端说法。通达妙义。非为圣证。不作圣心。魔事销歇。若作圣解。即受群邪。

　　【疏】此人曾有邪心种子。合外魔境。相因而来然此一章。非善境界。纯是魔娆。不同前九。皆称善境。起心作证。方乃成魔者(资中文)。

　　(△［通释］见善知识者。行人静中自见也。形体迁改者。变现菩萨天龙男女等像。现佛现通。刹那变换也。无端说法。行人因魔入心。口说妙法。悫师谓天魔借辨也。吴兴竹庵。更有多解。并削去)。

　　(△［温陵云］前九但明定力。至此乃明魔事者。以定力既成。研穷精极。色阴将破。乃足以动魔也。故下文魔娆愈甚耳)。

　　(○［起信论云］或现天像。菩萨像。亦作如来像。相好具足。若说陀罗尼。或说布施等六度。或说平等。无相无愿。无怨无亲。无因无果。毕竟空寂。是真涅槃［贤首云］问。如现佛菩萨像。说甚深法。或是宿世善根所发。云何拣别。定其邪正。答此事实难。若是魔所作。谓是善相。而心取着。则堕邪网。若实是善根所发。谓为魔事。心疑舍离。则退善根。今谓定中初发相时。当深入定心。于彼境中。不取不舍。安住平等。若是善根。定力逾深。善根弥发。若是魔为。不久自坏。第二依本修不净观禅。若如是修。境界增明者。则非伪也。若以本修治。渐渐灭者。知是邪也。第三智慧观所发相。推验根源。不见生处。深知空寂。心不住着。邪当自灭。正当自现。如烧真金。益其光色。若是伪金。即自焦坏。以此三验。邪正可得知也)。

　　([○@卍]三结劝弘宣)。

　　阿难。如是十种。禅那现境。皆是色阴。用心交互。故现斯事。众生顽迷。不自忖量。逢此因缘。迷不自识。谓言登圣。大妄语成。墯无间狱。汝等当依如来灭后。于末法中。宣示斯义。无令天魔得其方便。保持覆护。成无上道。

　　【疏】此是于观行中。色阴将尽未尽。用心差异。有此十境。若不识知。皆认圣证。即为魔惑。故佛劝令开示后世也。问。此不作五阴次第观门。何得阴次第尽。明其境耶。答。观虽总相。五阴同观。阴有粗细。粗者先尽。譬如浣衣。粗垢先去。此阴既积妄所成。妄尽自然阴灭。从粗至细。理必然也(［吴兴云］用心交互者。用禅那心。与色阴坚固妄想。交共差互。故现斯事。乃至识阴亦尔。以五妄想。各于本阴区宇之中。为禅所观。将破未破。如灯欲灭。其焰复炽。乃与定力交战其功。故成之败之。则魔佛之道。于是乎辨)。

　　(△［柏庭云］用心交互。言发魔之本。在乎用心不能纯一。如五阴互境。或十心杂起。但是用心外心。取心外法。皆足以致魔坠外)。

　　(●已上色阴十魔竟)。

　　([○@(?∴)]二破受阴三)。

　　([○@卍]二尽未尽相二)。

　　([?(○/○)]一明区宇)。

　　阿难。彼善男子。修三摩提。奢摩他中。色阴尽者。

　　(［私谓］初文云。汝犹未识。修奢摩他。毗婆舍那。微细魔事。此文云。修三摩提奢摩他中。此如来特标之文。结指奢摩他路。为首楞严大定。修观行之总相法门也)。

　　见诸佛心。如明镜中。显现其像。若有所得。而未能用。犹如魇人。手足宛然。见闻不惑。心触客邪。而不能动。此则名为受阴区宇。

　　【疏】色阴尽者。以止观中。观其五阴。观心纯熟。不为色碍。故云阴尽。见诸佛心者。妙觉明心。观中明露。即色相尽而色性现也。观中暂见。非真实见。故如影像。(［温陵云］诸佛心。即我妙觉明心也［海印云］佛身无相。而见现像者。乃观心增明。所变之缘影也)有所得者。即前见诸佛心也。既是观心。变影而缘。非是亲证。故未能用。以有受阴为领纳故。亲证必能有妙用故。未破受阴。如魇人。(［柏庭云］受阴如魇。以爱必依身。未能自在故)色阴尽故。能见佛心。如见闻不惑。受阴客邪既在。妙用之动未能。为受所覆。故云区宇(［吴兴云］色阴尽者。约已断说。见诸佛心。即相似证。如前文云。若目明朗。十方洞开。无复幽暗。今云若有所得。谓观行已成。而未能用。谓质碍犹在。此约受阴妄想。伏而未断。未得身根自在。故以魇人喻之。见闻不惑。如观行成也。心触客邪。如受阴现也。问何故色阴。前断后伏耶。答断从悬示。伏就次论。若不明断。无以知离过显德之相。若不明伏。无以知依阴发魔之由。下三阴文初。皆有此义)。

　　(○［引证］［圆觉云］由寂静故。十方世界。诸如来心。于中显现。如镜中像。此方便者。名奢摩他。疏曰。如诸镜入一镜中。诸镜即成影像。故诸佛心入行人观心。如影像也。然尘镜之性本明。磨莹即呈物像。众生自心亦尔。心静即见如来。约心静故。则知佛心亦然。故名为现。非谓佛心有所现也。此乃镜明则像像历然。智显则心心交映。故净名云。如自观身实相。观佛亦然)。

　　([?(○/○)]二明尽相)。

　　若魇咎歇。其心离身。返观其面。去住自由。无复留碍。名受阴尽。是人则能超越见浊。观其所由。虚明妄想。以为其本。

　　【疏】其心离身者。以客邪不触。心于根门。得自在也。不为魇咎之所留碍。故能返照自面。此显见闻有用也。(［补遗云］凡夫心必随根。领受前境。今不随于眼等受境。故曰其心离身。不随眼等受境。又能返观能见等根。故曰返观其面)去住下二句。明手足得用也。(依根曰住。离根曰去。去住在我。故曰自由)此下皆约喻显。若约法者。受阴尽故。心亡领纳。既无能领之受。即无所领之法。心法既亡。自在宜矣。超见浊者。以根身正是见浊之体。见闻觉知。拥令留碍。水火风土。旋令觉知。斯则执受相仍。便成根质。受妄领纳。执以为己。以见是推求执取为义。由受领前境。取着随生。受阴既亡。即超见浊。觉明之心。虚通领纳。故云虚明妄想(以见下真际文)。

　　(△［温陵云］因违顺之幻境。生损益之妄受。受阴无体。虚有所明。故曰虚明妄想)。

　　(△［融庵云］谓受尽时。方知受起。妄想所生之受。是虚明相故)。

　　([○@卍]二正明现境十)。

　　([│/○]一功用摧抑过越)。

　　阿难。彼善男子。当在此中。得大光耀。其心发明。内抑过分。忽于其处。发无穷悲。如是乃至观见蚊䖟。犹如赤子。心生怜愍。不觉流泪。

　　【疏】此正显也。奢摩他中。定光发现。狂慧既起。内抑又过。忧悲种子。在藏识者。忽焉现起。凡见生类。皆如自己所生赤子。赤子。婴儿也(［温陵云］此中。受阴定中也。既破色阴。无复幽黯。故得大光耀［吴兴云］其心发明。即下见色阴销。受阴明白也)。

　　此名功用摧抑过越。悟则无咎。非为圣证。觉了不迷。久自销歇。若作圣解。则有悲魔。入其心腑。见人则悲。啼泣无限。失于正受。当从沦坠。

　　【疏】此结判也。心光忽现。内抑太过。忧悲种发。非为圣证。取即引魔。他皆仿此(［标指云］行人止观中。用心太紧。激动悲爱。内心一动。邪境现前)。

　　(△［温陵云］知受阴为咎。内自抑伏以破之。抑伏太过。失于柔软。故多悲愍。悲魔附焉)。

　　(○［引证］［净名什注云］未能深入［定］相。见有众生。心生爱着。因此生悲。名为爱见大悲。爱见大悲者。虚妄不净。能令行人。起疲厌想。故应舍离也［圆觉钞云］菩萨断除客尘烦恼。而起大悲。爱见悲者。则于生死。有疲厌心。若能离此。在在所生。不为爱见之所覆也)。

　　(○［合释］［直解云］前文色阴十事。次第竖入。今受阴文。十事横开。行者偶着一境。即当沦坠。非次第循历也)。

　　([│/○]二功用陵率过越)。

　　阿难。又彼定中。诸善男子。见色阴销。受阴明白。胜相现前。感激过分。忽于其中。生无限勇。其心猛利。志齐诸佛。谓三僧祇。一念超越。

　　【疏】色尽受现。定之胜相也。先未获得。今既获得。遂生感激。感激太过。勇志便发。谓言三祇一念能越。我齐诸佛。更无过者(［补遗云］胜相在前。色阴尽而见诸佛心也。一向闻即心是佛。今始得见本来佛性。似蒙圣力加被。故生感激之心)。

　　此名功用陵率过越。悟则无咎。非为圣证。觉了不迷。久自销歇。若作圣解。则有狂魔。入其心腑。见人则夸。我慢无比。其心乃至。上不见佛。下不见人。失于正受。当从沦坠。

　　【疏】凌谓篾他。率谓自强。由见胜相。因兹感激。遂有此生。斯则无始我慢种子。被激而生。悟则无咎(［温陵云］定中胜相。因喜成功。感激勇动。以为佛果可齐。功行可越。陵率之过。狂魔附焉)。

　　([│/○]三胜心无慧自失)。

　　又彼定中。诸善男子。见色阴销。受阴明白。前无新证。归失故居。智力衰微。入中隳地。迥无所见。心中忽然生大枯渴。于一切时。沈忆不散。将此以为勤精进相。

　　【疏】受阴未空。前无新证。色阴已尽。归失故居。前后失准。墯在两楹。无所依倚。名中隳地。既于此处。心无所措。遂生沈忆。以此名修。认为精进(［温陵云］凡修观行。须定慧等持。乃能无失。今定强智微。故进退之间。杳无所依。名中隳地)。

　　此名修心无慧自失。悟则无咎。非为圣证。若作圣解。则有忆魔。入其心腑。旦夕撮心。悬在一处。失于正受。当从沦坠。

　　【疏】若于色受尽未尽中。用无相慧。观察阴体。本自不生。今则无灭。唯一实相。如此则何有无新证。失故居之虑哉。今既不然。故成自失(［温陵云］以无依无见。故枯渴沈忆。忆魔附焉。忆心妄系。故如有撮悬也)。

　　([│/○]四用心亡失恒审)。

　　又彼定中。诸善男子。见色阴销。受阴明白。慧力过定。失于猛利。以诸胜性。怀于心中。自心已疑是卢舍佛。得少为足。

　　【疏】失于猛利者。过在慧之猛利也。心怀胜性。疑是舍那。更不求进。得少为足(［补遗云］舍那是报智。因慧力偏胜故)。

　　(△［温陵云］前以定强智微。此又慧力过定。皆失等持也)。

　　此名用心亡失恒审。溺于知见。悟则无咎。非为圣证。若作圣解。则有下劣易知足魔。入其心腑。见人自言。我得无上第一义谛。失于正受。当从沦坠。

　　【疏】定力微故。亡失恒审。慧力过故。溺于知见。定慧若均。寂照无二。慧力既过。故溺知见。即前失于猛利也。此则胜解忽生。引起见取种子。执劣为胜。故此现也(［熏闻云］恒失审谛。失于平常审谛之心也［私谓］恒审。即七识颂恒审思量也。或恒而不审。或审而不恒。皆用心亡失之相也)。

　　(○［引证］［辅行云］昔有僧。久修禅定。中夜经行。仰见明星。忽然大悟。身心轻快。万虑冰消。便谓证迹相同。已成佛道。第俟明相出时。梵王帝释。请转法轮。及至其时。寂然无闻。即自思惟。惟罗汉果。尔后入城乞食。遇违生嗔。逢顺兴贪。展转取印。再谓三果。再谓二果。洎邪见僻兴。知未证初果。由是惭悔。修进如初。此比丘亦悟则无咎也)。

　　([│/○]五修行失于方便)。

　　又彼定中。诸善男子。见色阴销。受阴明白。新证未获。故心已亡。历览二际。自生艰险。于心忽然。生无尽忧。如坐铁床。如饮毒药。心不欲活。常求于人。令害其命。早取解脱。

　　【疏】二际者。未证已亡之二也。定无方便。安忍其心。遂成忧恼。不耐活命也(［补遗云］受阴明白。但是初得。未是观成。受阴尽故。将使欲进前证。此法即失矣)。

　　此名修行失于方便。悟则无咎。非为圣证。若作圣解。则有一分常忧愁魔。入其心腑。手执刀剑。自割其肉。欣其舍寿。或常忧愁。走入山林。不耐见人。失于正受。当从沦坠。

　　【疏】悔恼种子。被激而生。修无方便。故引魔鬼也。如四分律。婆求河边诸比丘等。修不净观。厌净过分。求刀自割。魔使之然。悟则无咎(［私谓］准婆沙明憍底迦。六反退。失阿罗汉果。第七恐退。以刀自害。才及咽半。已得漏尽。及至断颈。已取涅槃。以自思惟所得之法。恐有退失故。成论称为死法。旧婆沙云忆法。旧俱舍名自害法。此之自割。失正堕魔。非如罗汉自害。亦同凡夫舍命而已)。

　　([│/○]六轻安无慧自禁)。

　　又彼定中。诸善男子。见色阴销。受阴明白。处清净中。心安隐后。忽然自有无限喜生。心中欢悦。不能自止此名轻安。无慧自禁。悟则无咎。非为圣证。若作圣解。则有一分好喜乐魔。入其心腑。见人则笑。于衢路傍。自歌自舞。自谓已得。无碍解脱。失于正受。当从沦坠。

　　【疏】轻安是禅支。虽因定生。须慧觉察。忽然过分。掉举种生。好喜乐魔。因兹得便(［熏闻云］轻安。七觉支中。其体属定。七支。谓念择进喜轻安定舍。初通定慧。次三属慧。后三属定。今所发者。既无慧自持。则定翻成散)。

　　(△［直解云］轻安是定心数法。无慧决择。禁此喜故)。

　　([│/○]七见胜无慧自救)。

　　又复定中。诸善男子。见色阴销。受阴明白。自谓已足。忽有无端大我慢起。(下出七慢名)慢与过慢。(一二)及慢(三)过慢。(四即我慢)或增上慢。(五)或卑劣慢。(六　文略七邪慢)一时俱发。心中尚轻。十方如来。何况下位声闻缘觉。

　　［资中］此有七慢。恃己凌他。高举为性。名我慢。称量自他。比校同德。但称为慢。于他等。谓己胜。名为过慢。于他胜。谓己胜。名慢过慢。未得谓得。名增上慢。(毗婆沙论。行位本下。强自增上故)虽知下劣。返顾自矜。名卑劣慢。下毁经像。即是邪慢。此之七慢。由禅定中。忽生胜见。无正慧觉。是故起也(疏同)。

　　(△［补遗云］涅槃瑜伽。并同此经。成论有大慢为八慢。显扬论云。慢者。谓以他方己。计我为胜。我等我劣。令心恃举为体。或是俱生。或是分别。能障无慢为业)。

　　(△［直解云］七慢以我慢为主。一时俱发者。由有我故。七慢俱成。故经云乃至等)。

　　此名见胜。无慧自教。悟则无咎。非为圣证。若作圣解。则有一分大我慢魔。入其心腑。不礼塔庙。摧毁经像。谓檀越言。此是金铜。或是土木。经是树叶。或是叠华。肉身真常。不自恭敬。却崇土木。实为颠倒。其深信者。从其毁碎。埋弃地中。疑误后生。入无间狱。失于正受。当从沦坠。

　　【疏】愚者修禅。皆堕此见。并是魔种。不识如来像教之意。且末世住持。依因像教。出家学道。藉此而修。魔坏信因。今毁经像。故楞伽云。佛若不说。教则灭坏。教若灭坏。谁有修行。及得道者。愚者不见此文。一向谤佛无说。故知若不说法。十二部经。于兹灭矣。须知毁经像人。魔鬼入心。是大邪见。当须善察。勿同此谤。(［孤山云］夫假像知真。因言体道。严其像以生其敬。写其言以悟其心。住持三宝。理在于兹。苟生邪见。岂达中庸。唯自敬身。轻毁经像。邪风一扇。愚者说随。昔卫元嵩谏周武帝。不造曲见伽蓝。以四海为延平大寺。和夫妻。为圣众。即皇帝是如来。树令德为纲维。尊耆年为上座。周武惑其言。遂灭佛法。凡此说者。将非天魔外道入佛法中。肆其奸谋。倾毁我教耶)。

　　(○［引证］［高僧传云］齐相州石窟寺。有坐禅僧。每日至西。东望山巅。有丈八金像现。僧私喜谓睹灵瑞。日日礼佛。经两月闻。枕边有语曰。天下更何处有佛。汝今道成。即是佛也。尔当好作佛身。勿自轻脱。闻已。即自持重。傍视群僧。犹如草芥。于大众中。侧手指胸。曰。你等颇识真佛不。泥龛𦘕像。语不能出唇。知虑何如。你见真佛。不知礼敬。悉堕阿鼻。眼睛已赤。叫呼无常。合寺知是惊禅。舁诣道丰。丰一一知其状。曰此风动失心耳。以针针三处。即不发)。

　　([│/○]八因慧获诸轻清)。

　　又彼定中。诸善男子。见色阴销。受阴明白。于精明中。圆悟精理。得大随须。其心忽生无量轻安。已言成圣。得大自在。

　　【疏】精明中者。即圆定寂照中也。定中发慧。与理暂契。名圆悟精理。理智相冥。得无违拒。故云随顺。由随顺故。身心调畅。便谓成圣(［吴兴云］轻安义异于前。以下云因慧获诸轻清故。此中受阴。于诸尘境无重浊之惑。觉身心如云影。便言成圣。得大自在也)。

　　此名因慧获诸轻清。悟则无咎。非为圣证。若作圣解。则有一分好轻清魔。入其心腑。自谓满足。更不求进。此等多作无闻比丘。疑误后生。墯阿鼻狱。失于正受。当从沦坠。

　　【疏】自谓满足。更不求进者。良以不学修禅次第。不善通达禅支行相。暂得轻安。便谓成圣也。无闻比丘。触处皆有。世世轮转。熏识相因。以类相从。卒难晓悟(［温陵云］以色销为精明。以精明为圆悟。遂谓得大随顺。轻清自在。皆得少为足。无闻之俦也)。

　　([│/○]九一向空心现前)。

　　又彼定中。诸善男子。见色阴销。受阴明白。于明悟中。得虚明性。其中忽然。归向永灭。拨无因果。一向入空。空心现前。乃至心生长断灭解。

　　【疏】得虚明性者。即依圆定。发于空慧。悟性空理。依此起见。成恶取空。故拨无因果。生断灭解。此即由无方便。邪见忽发也(或云。照前后文。此下应有此名云［何］等字句)。

　　悟则无咎。非为圣证。若作圣解。则有空魔。入其心腑。乃谤持戒。名为小乘。菩萨悟空。有何持犯。其人常于信心檀越。饮酒啖肉。广行淫秽。因魔力故。摄其前人。不生疑谤。鬼心久入。或食屎尿。与酒肉等。一种俱空。破佛律仪。误人入罪。失于正受。当从沦坠。

　　［资中］此从邪见种生。引此空魔。入其心腑。大般若云。魔能入一切众生心。令归依魔党。如胶如漆。断手截臂。不以为难。魔力之故。人皆信伏。法华所谓深着虚妄法。坚受不可舍。(已下疏文)乃谤持戒等者。此之魔种。代代有之。南山云。戒是小乘。劝令舍之。又不肯舍。劝令持之。又不肯持。岂非与烦恼相应。卒难谏晓。魔力所惑。谁能奈何(［私谓］永嘉云。豁达空拨因果莽莽荡荡招殃祸。正与此经垂示苦语。异口同音。今之宗门。相延毁教。岂非附佛法之魔种。作师子虫者乎)。

　　(△［云栖曰］上言圆悟。此言明悟。皆是受阴将空。觉得胸中精明虚朗。是受阴中之悟。余三阴尚尔茫然。行人便谓得悟。大事了毕。所以多失也)。

　　([│/○]十定境安顺入心)。

　　又彼定中。诸善男子。见色阴销。受阴明白。味其虚明。深入心骨。其心忽有无限爱生。爱极发狂。便为贪欲。

　　【疏】味其虚明者。爱着禅中。色阴尽处。以为胜境。由此起爱。无慧觉察。引其贪欲种子而发。遂成狂欲也(［融室云］味其虚明。即味着虚明性故)。

　　(△［私谓］味其虚明。即禅门所谓味禅也。准智论。禅定相有八味。味者。初得禅定。一心爱乐。是为味。又问曰。一切烦恼皆能染。着。何以但名爱为味。答曰。爱与禅相似。何以故。初求禅时。心专欲得。爱之为性。欲乐专求。欲与禅定。不相违故。既得禅定。染着不舍。则坏禅定。今云爱生发狂。便为贪欲。此即爱着坏定之义也)。

　　此名定境。安顺入心。无慧自持。误入诸欲。悟则无咎。非为圣证。若作圣解。则有欲魔。入其心腑。一向说欲。为菩提道。化诸白衣。平等行欲。其行淫者。名持法子。神鬼力故。于末世中。摄其凡愚。其数至百。如是乃至一百二百。或五六百。多满十万。魔心生厌。离其身体。威德既无。陷于王难。疑误众生。入无间狱。失于正受。当从沦坠。

　　【疏】此贪欲种。如火遇薪。忽然而发。此魔得便。因此入心。如林中比丘。忽然禅发。不避死马。因定引魔。此之类也。摄诸凡愚至千万者。欲本顺贪。因魔炽盛。凡愚惑着。何事不从。(［温陵云］爱。心多因顺起。故定境顺心。即。邪爱成咎)又魔因妄起。本性不常。势尽厌生。去身留难(［吴兴云］此如天台止观烦恼境欲发之相。智者云。生来欲色。抑制可停。今所发者。其惑炽盛。若见外境。心狂眼暗。如睡师子。触之哮吼若不识者。则能牵人。作重大罪。今云。魔入其心。则是烦恼与魔。二境俱发)。

　　([○@卍]三结劝弘宣)。

　　阿难。如是十种。禅那现境。皆是受阴。用心交互。故现斯事。众生顽迷。不自忖量。逢此因缘。迷不自识。谓言登圣。大妄语成。堕无间狱。汝等亦当将如来语。于我灭后。传示末法。遍令后生。开悟斯义。无令天魔。得其方便。保持覆护。成无上道。

　　【疏】受阴交互者。不能定慧均平。善巧安忍。既失方便。异念即生。由此故有十种境界。皆是内心交互外引诸魔。苟能识之。不落邪见。

　　(○已上受阴十魔竟)。

　　([○@(?∴)]三破想阴三)。

　　([○@卍]初尽未尽相二)。

　　([?(○/○)]明区宇)。

　　阿难。彼善男子。修三摩提。受阴尽者。虽未漏尽。心离其形。如鸟出笼。已能成就。从是凡身。上历菩萨六十圣位。(三斩次。干慧。十信。十住。十行。十向。四加。十地。等妙。通六十位)得意生身。随往无碍。

　　【疏】观中伏惑。全未断故。名漏未尽。(［二楞云］受阴尽则见惑已尽。分别我执亦尽。然思惑未除。俱生我执犹在。故漏未尽［直解云］未尽三界上地惑故)心离形者。受阴既破。无执受故。观心自在。如鸟出笼。无有障碍。(鸟喻心。笼喻形。心离其形。故曰出笼。即前文其心离身。去住自由也)已能成就上历圣位者。此是圆顿利根者。得受阴破。诸阴随破。于此凡身。即能入位。得意生身。更无魔惑。令其退也。若钝根者。更须破下诸阴。随未尽处。犹有魔事。不得无碍。今约利者说耳。若最钝者。至识阴破。得根互用。方入干慧。若以前后比望中间。合于想行尽处。亦说入位。是中根者。今经不言。文略故耳。问。破色阴时。已是成就观行。何故不说上历圣位。答。色阴虽破。未能破心。故未成就上历圣位。受阴既是四心初首。故破受阴。得说上历圣位。问。若言破色是粗。故不说者。今破受阴。望于想行。亦即是粗。何故得说上历圣位。答。虽望余阴。亦即是粗。然受等四阴。同是心法。故利根人。若破受阴。三蕴随破。不同破色。钝根之者。未能破想。观力弱故。故在区宇(［熏闻云］五阴文初。结示阴尽。则入观行相似。此约利根互入者说。谓若于色阴悟入。非但能尽色阴。余四阴亦空。则破惑入理。故曰。见诸佛心。如明镜中。显现其像。若钝根人。但能见于色阴消融。未有所悟。故进观受阴。今约钝者。次第历于五阴修观。不可指修受阴观人。已于色阴曾悟入也。今五阴中修禅那人。并在观行。期入相似所言上历圣位。文寄此中。义均上下。如于一一阴中悟入。并能上历圣位故也。不然。岂有得意生身菩萨。为魔所入耶)。

　　(○［私谓］五阴次第。台贤两宗。诠解互异。今正依经末问答。取圣言教为量。通而核之。台家诸师。谓此经圆顿。无历别之谈。言五浊。超则齐超。言五阴。尽则俱尽。蒙谓此义。全于理则顿悟中收。永明所谓顿悟知宗也。经文既明开五阴次第。正是事非顿除。因次第尽。永明所谓圆修办事也。一经修行。始终修证。以捐舍五阴重担为正因。以观照五阴现境为入路。顿悟之后。全凭渐修。历一阴。有一阴之行相。破一阴。有一阴之智断。此阴销除。则如黑月渐灭。彼阴明白。则如白月渐显。此中气分乘除。药病消息。唯如来悉知悉见。随时按候。指示行人。今但依顿解。尽拂渐修。不依圣教。如之何其可也。长水疏义。曲指三根。山家岳师。广明其说。举要言之。谓随观一阴。四阴俱尽者。利根也。未尽一阴更观余阴者。钝根也。谛审佛语。但于悟修中分顿渐。不于次第中分利钝。于盖覆五阴时。同历观境。不但钝根未尽。即上智之人。亦有未尽。于破除五阴时。同加观力。不但利根尽。即钝根之者。亦终能尽。似不应以五阴尽不尽。曲分二根。即长水次解。已自拂其迹矣。经于一阴尽处。历指阴尽行相。逮识阴既尽。则圆明发化。超因入果。归于圆满菩提。此乃上根利智。一超直入。正同观音忽然超越。世出世间。而曲指之曰。若最钝者。至识阴破。得根互用。方入干慧。后文又曰。此是圆顿下根又利者。诚如是。则龙女善财。一生顿超。皆是钝根下品。佛言现前能入。又言如是乃超。此等文作何消释也。五阴观网。总摄三根。根力既有差殊。观照岂无阶等。或一超不历僧祇。或取证必经多劫。毕竟圆归果海。譬如鸟迹虚空。今于此横分利钝。又欲搀补中根。教观既无准绳。经文谁晓存略。吾弗敢从也。若台家诸师。更有多文。约名字观行相似。判五阴位次者。孤山也。约断见断思。判五阴伏断者。苕溪也。约拣境立观。判五阴解除者。竹庵也。凡此诸师。咸以一家法门。铺舒排缵。而回经义以就自宗也。此经立第三渐次。初干慧地。为识阴尽位。故曰。识阴若尽。从诸根互用中。能入菩萨金刚干慧。圆岳二师。定判七信为识阴尽处。以成相似之位。乃至互用能入。亦以七信配位。不知三渐次中。已破五阴。未有带五阴而入信位者。今舍渐次干慧之位。而征观慧相似之文。此山家之通病也。经言受阴虚妙。故想阴尽。而岳师谓色阴若亡。想阴必尽。则明违佛语矣。竹庵引止观立境。以明破阴次第。又其剩义也。蒙之钞略。深奉清凉破斥之戒。长水则尤所师承者。而此文次第。及有顶二种岐路。于疏义殊有料简。长水起信笔削记。有未顺贤首疏。每曰未敢闻命。蒙虽梼昧。敢窃比焉)。

　　又解。此中不分利钝二别。但都明此位。得受尽者即能已具历位升进之分。如人取仕。既得及第。即能具有官位之分。然待为政。功德优劣。方序用耳。

　　(［海印云］此以凡身上历圣位。非同别教。皆实取证。如初干慧。即能从是安立圣位。虽复三阴未破。已能离欲界系。无明虽在。圣位可历也。按大师此文。不分利钝二别。正同长水次解拣异前解也)。

　　(△［孤山云］始三渐次。终乎妙觉。其间有贤有圣。皆是三世诸佛所历之位。故通称圣位)。

　　(△［合论云］前文其心离身。即意生因也)。

　　(○［七卷楞伽第二云］譬如意去。速疾无碍。名意生身。（清凉释此乃意是举喻）大慧。譬如心意。于无量百千由旬外。忆先所见种种诸物。念念相续。疾诣于彼。非是其身及山河石壁所能。为碍。意生身者。亦复如是。（故云喻也）如幻三昧。力通自在。诸相庄严。忆本成就。众生愿故。犹如意去。生于一切诸圣众中（意生身有二意一者是喻犹如意去迅疾无碍故二者是法谓随意迅疾而成故）［四卷文云］如是菩萨摩诃萨。得无生法忍。住第八菩萨地。转舍心意意识五法。自性。二无我相身。及得意生身。得自觉圣智善乐。是名菩萨摩诃萨成就四法。得修行者大方便。当如是学。又佛告大慧。有三种意生身。所谓三昧乐正受（七卷作三昧乐）意生身。觉法自性性（七卷无此意字）意生身。种类俱生无行作（七卷作无作行）意生身。修行者。了知初地上上增进相。得三种身)。

　　(○［清凉云］若依地位。初即五地前。次即八地前。后即八地后。言初即八地前者。自有二意。一依蜜严第三。初地即得意生身。则通五地。二依四卷七卷经。皆依三四五地。当其初身。以初二地未得定故。故十卷楞伽第五云。三地修定。得三昧乐意生身。八地证无生故。得觉法自性意生身。第三身不配地位。斯则初身以初摄后。云三地得。第二身以后摄初。云八地得。三不配者。三本楞伽。总皆不配。既以八地向前为第二。则三即九地至十。乃至如来。居然可知。若无上依经第一。不配地位。但约三人得。谓声闻缘觉大地菩萨。若胜鬘云。无明习地为缘。无漏业为因。有阿罗汉缘觉自在菩萨。三种意生身)。

　　(○［私谓］三意生身。楞伽辨位已具。熏闻云。今经即第三种类也。孤山以今经十信判之。初即相似初信至七信。次即相似八信。终即九十信也。长庆说文引华严论云。三乘权教。地前菩萨。修六波罗蜜。空观功成。得意生身也。次后异解各出。有师言受阴尽位。正在观行。当依孤山判居十信者。有师言三意生身。本通教位。须借别位而明者。有师言圆顿行人。凡身历圣。初住现身作佛。不局位次者。有师言如阿罗汉山壁由之直度。如意迅疾。非地上三种意生身者。今助一解。略与彼异。谓五阴初文。法喻交参。如明目人。如魇人。如鸟出笼。皆喻也。若目明朗。若魇咎歇。熟寐寱言。喻中之重喻也。用是参观。将无历位是法。而意生亦喻乎。受阴尽境。虚融明妙。六十圣位。如交罗网。凡身上历。如云如影。譬如意去迅疾。石壁无碍。故曰得意生身。随往无碍。斯则心离其形。如鸟出笼之重喻也。言随往无碍。则知非安立圣位。克取实证也。华严回向十愿。愿一切众生。得意生身。犹如佛身。此中以凡身上历。得意生身。法喻略同。若必欲释明辨位。则楞伽之三地。无上依胜鬘之三种地前地上。清凉亦未能决定结归。那得于此文中。比拟差别哉。意是举喻。清凉之说如是。亦不违楞伽古释也)。

　　(○［删修］［张无尽云］经无六十圣位之文。盖译人之误。而注释者又从而牵合。悫公云。此一段经。次述超形。后证意生。此则位阶亲证。或面决金颜。辄会乖文。宁通佛旨。长庆说文与集解。皆失经意。今删去能成就下经文二十四字。按无尽此节删修。已经雷庵弹驳。姑仍其旧文。以戒妄作)。

　　譬如有人。熟寐寱言。是人虽则无别所知。其言已成音韵伦次。令不寐者。咸悟其语。此则名为想阴区宇。

　　【疏】此喻钝根。观力微弱。虽受阴尽。有成就圣位之分。然不破想阴。故如熟寐寱言也。无别所知。想阴盖故(［补遗云］想心所笼。如在睡梦。观解明白。如言伦次。睡人心在无记。曰无别所知。未有相似之证)不寐人者。如证圣人。则知此人。已有升进圣位之分。般若云。如来悉知悉见是人。皆得成就阿耨菩提也(［温陵云］得意生之因。而为想阴所覆。譬熟寐寱言。虽未即得。故已成就。譬无别所知。而言已伦次。如是因相。唯想尽者能知。譬不寐者。咸悟其语。此想阴之相也)。

　　(△［融室云］定中受等四阴。比散心者不同。散心则一向在梦。定则受阴如魇见闻不迷。想阴如寱。已成次第)。

　　(△［海印云］以悟明圆理。但未实证。故如寱语。已成伦次。今禅人少悟未彻。谈知解禅。闻者或悟。己实未了。彼正落忆想窠臼。以想阴未破也)。

　　([?(○/○)]二明尽相)。

　　若动念尽。浮想销除。于觉明心。如去尘垢。一伦生死。首尾圆照。名想阴尽。是人则能超烦恼浊。观其所由。融通妄想。以为其本。

　　【疏】想者取像。谓要先安立境分剂相。方能随起种种名言。念缘不息。即名浮动。念即想也。浮想既除。观心转净。故云如去尘垢。(［海印云］想相为尘。识情为垢。故浮想销。如去尘垢)一伦生死。谓行阴。伦。类也。首尾。本末也。以行是迁流。迁流即生灭。今无想隔故。本末皆现。即生灭体露。观心明见。故云圆照(［孤山云］若悟真常。无死生终始之异。故曰圆照也)［资中］一切烦恼。皆从想生。故想阴除。即超此浊【疏】一切烦恼。以想为本。扰恼身心。汩乱真心。故名为浊。如前文云。又汝今者忆识诵习。性发知见。容见六尘。离尘无体。离觉无性。相织妄成。名烦恼浊。今想阴尽。此浊亦超也。融通妄想者。想能融变。身随于心。心想酢梅。口中流水。融通质碍。故名融通(［中川云］成实云。一切烦恼。皆在第六识中。以想行第六故)。

　　([○@卍]二正明现境十)。

　　([│/○]一贪求善巧二)。

　　([?(▽/○)]一心爱忽生魔得其便)。

　　阿难。彼善男子。受阴虚妙。不遭邪虑。圆定发明。三摩地中。心爱圆明。锐其精思。贪求善巧。

　　【疏】心爱生也。虚妙。空寂也。邪虑。即前十种心念也。谓发悲生勇等。爱圆明有。着定境也。锐利也。淬利爱心。令其精妙。故贪善巧(［温陵云］得受阴尽曰虚妙。已无受魔曰不遭。圆定等者。想阴定中也。爱圆明。求善巧者。因其虚妙生爱。思于圆明之体。以发沤和之用也)。

　　(△［如说云］见惑是受阴根本。故前十种。皆言见色阴销。思惑是想阴根本。故下十种。皆由贪爱而起。受阴虚妙者。谓能离身反观。作用自在也。圆定发明。曰受阴一破。见惑已销。于诸前尘。不起分别。成一精明。故曰圆定。心爱圆明者。因其虚妙。心生爱乐。欲令觉心圆明。无不了知。方便度生。以行教化。故发愤锐思。贪求善巧。只此一贪。便是动魔之本因也)。

　　尔时天魔。候得其便。飞精附人。口说经法。其人不觉是其魔着。(其人。指魔所附之人)自言谓得无上涅槃。来彼求巧善男子处。敷座说法。其形斯须。或作比丘。令彼人见。或为帝释。或为妇女。或比丘尼。或处寝室。身有光明。是人愚迷(是人。求巧善男子也)惑为菩萨。信其教化。摇荡其心。破佛律仪。潜行贪欲。

　　【疏】魔得便也。既贪善巧。异想纷然。魔附他人。来应求巧。师资相诱。愦乱其心。破佛律仪。故成魔业(［吴兴云］魔精所附之人。亦修习定慧者)。

　　(△［补遗云］想中十魔。并从附口说法。以想心迅利。即觉观之尤者。无禅定力。必须说而吐之也。以能说所听。皆心想之咎。所致魔鬼耳)。

　　(△［温陵云］天魔变现教化。示沤和说法也)。

　　([?(▽/○)]二口说异端去身留难)。

　　口中好言。灾祥变异。或言如来。某处出世。或言劫火。或说刀兵。恐怖于人。令其家资。无故耗散。(说异端也)此名怪鬼。年老成魔。恼乱是人。厌足心生。去彼人体。弟子与师。俱遭王难。(致留难也)汝当先觉。不入轮回。迷惑不知。墯无间狱(劝先觉也。下诸境仿此)。

　　(△［通释］口中好言等者。指魔附之人。来彼求巧善男子处。口中所说之法也。恼乱是人者。指求巧之人也。去彼人体者。彼人。魔所附之人也。弟子与师。即求巧之弟子。与说法之师也。下交并同)。

　　(△［温陵云］按经前总叙云。或汝阴魔。或复天魔。或着鬼神。或遭魑魅。结文云。是十种魔。或附人体。或自现形。魔师弟子。淫淫相传。如受阴中。悲等十魔。即阴魔也。想阴初举十类。即天魔也。次举魔附。即鬼神魑魅也。初文皆云。潜行贪欲。即淫淫相传也。怪鬼魃鬼等。皆前文所举。今为天魔所驱遣者)。

　　([│/○]二贪求经。历二)。

　　([?(▽/○)]一心爱忽生魔得其便。已下九段科文并同)。

　　阿难。又善男子。受阴虚妙。不遭魔虑。圆定发明。三摩地中。心爱游荡。飞其精思。贪求经历。

　　【疏】心爱生也。经历游行也(［标指云］观中动掉举种子。故现斯境)。

　　(△［蕅益云］以前无色受二阴。形质拘累。遂起飞心。欲同诸佛菩萨。说法摄化。游行刹土。不动跬步。故现爱游［永］历之境也)。

　　尔时天魔。候得其便。飞精附人。口说经法。其人亦不觉知魔着。亦言自得无上涅槃。来彼求游善男子处。敷座说法。自形无变。其听法者。忽自见身。坐宝莲华。全体化成紫金光聚。一众听人。各各如是。得未曾有。是人愚迷。惑为菩萨。淫逸其心。破佛律仪。潜行淫欲口中好言。诸佛应世。某处某人。当是某佛。化身来此。某人即是某菩萨等。来化人间。其人见故。心生倾渴。邪见密兴。种智销灭。此名魃鬼。年老成魔。恼乱是人。厌足心生。去彼人体。弟子与师。俱陷王难。汝当先觉。免入轮回。迷惑不知。墯无间狱。

　　(［私谓］法华无尽意言。观世音菩萨。云何游此娑婆世界。般若中。佛告普明。汝当一心游彼娑婆世界。即游历之事也。魔于是人。为广说诸佛菩萨。应世顺流。某人某处。十方贤圣。举在眼前。三土寂光。不移寸步。用以引合飞心。黏着游荡。使增长贪邪。而勇于沦坠也。魅鬼遇风即活。在因飞荡。年老成魔。求恼求游男子。岂非宿习与)。

　　([│/○]三贪求契合二)。

　　又善男子。受阴虚妙。不遭邪虑。圆定发明。三摩地中。心爱绵㳷。澄其精思。贪求契合。

　　【疏】绵。密也。澄。凝寂也。精思。即前爱心也。夫忘机寂照。想念不生。理自冥会。若希求㳷合。爱念潜增。拟心即差。遂招魔惑(忘机下资中文［云栖云］至哉长水之言。然若忘机失照。即沈死水。行人辨之)。

　　(△［温陵云］爱绵密者。欲密契妙理也)。

　　(△［融室云］于觉明中。爱其绵绵密密。不见涯际。所以澄凝精纯之思。贪求契合。适无离散)。

　　尔时天魔。候得其便。飞精附人。口说经法。其人实不觉知魔着。亦言自得无上涅槃。来彼求合善男子处。敷座说法。其形及彼听法之人。外无迁变。令其听者。未闻法前。心自开悟。念念移易。或得宿命。或有他心。或见地狱。或知人间好恶诸事。或口说偈。或自诵经。各各欢娱。得未曾有。是人愚迷。惑为菩萨。绵爱其心。破佛律仪。潜行贪欲。

　　【疏】心希契合。今未闻法。便自开悟。乃至得通。言诵经等。颇合其心。故多绵爱(［温陵云］希契合故。魔与开悟。自开悟下。皆密契事。绵爱。谓心生爱着也)。

　　口中好言。佛有大小。某佛先佛。某佛后佛。其中亦有真佛假佛。男佛女佛。菩萨亦然。其人见故。洗涤本心。易入邪悟。此名魅鬼。年老成魔。恼乱是人。厌足心生。去彼人体。弟子与师。俱遭王难。汝当先觉。不入轮回。迷惑不知。墯无间狱。

　　【疏】男女佛者。贵引行人。行贪欲事。无妨成佛。洗涤本心者。本心修行。俾离贪欲。今反行之。本心遂去。故云洗涤(［补遗云］约教固有偏圆之佛。本同末异。邪人灼然。谓之大小。如来本迹。岂易知之。邪人辄判某在先成。某在后证。亦乃恣其不逊。云有真假之佛)。

　　([│/○]四贪求辨析二)。

　　又善男子。受阴虚妙。不遭邪虑。圆定发明。三摩地中。心爱根本。穷览物化。性之终始。精爽其心。贪求辨析。

　　【疏】根本者。求根寻本究物之元底也。物化万境也。爽。明也(［吴兴云］性海圆澄。森罗自现。苟偏求俗理。则翻漏自心。违本禅那。邪鬼斯入)。

　　(△［温陵云］爱穷物化之本。故爽其心以求辨析也)。

　　尔时天魔。候得其便。飞精附人。口说经法。其人先不。觉知魔着。亦言自得无上涅槃。来彼求元善男子处。敷座说法。身有威神。摧伏求者。令其座下。虽未闻法。自然心伏。是诸人等。将佛涅槃。菩提法身。即是现前。我肉身上。父父子子。递代相生。即是法身。常住不绝。都指现在。即为佛国。无别净居。及金法相。其人信受。亡失先心。身命归依。得未曾有。是等愚迷。惑为菩萨。推究其心。破佛律仪。潜行贪欲。

　　【疏】心欲求元。魔精附物。说肉身为三德之本。指相生为常住之因。清净之方。只此秽境。相好之体。全是我身。妄本既宣。邪信便发。魔力所制。更不推移。尽命归心。从邪败正(［补遗云］涅槃言。我今此身。即是法身。理无所存。遍在达事。事即理故。法身在兹。邪人妄合此意。僻为俗事。不达喻性。竟成魔邪)。

　　口中好言。眼耳鼻舌。皆为净土。男女二根。即是菩提。涅槃真处。彼无知者。信此秽言。此名蛊毒魇胜恶鬼。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。墯无间狱。

　　【疏】世有金刚禅二会子。颇是此类。斯皆魇着。卒受王难(按蛊毒。即第四蛊鬼魇胜。即第七魇鬼)。

　　([│/○]五贪求冥感二)。

　　又善男子。受阴虚明。不遭邪虑。圆定发明。三摩地中。心爱悬应。周流精研。贪求冥感。

　　【疏】夫功深行着。感应自冥。起念妄求。魔精暗入(［吴兴云］悬应在圣。冥感属己。于未证理前。求其休验也)。

　　尔时天魔。候得其便。飞精附人。口说经法。其人元不觉知魔着。亦言自得无上涅槃。来彼求应善男子处。敷座说法。能令听众。暂见其身。如百千岁。心生爱染。不能舍离。身为奴仆。四事供养。不觉疲劳。各各令其座下人心。知是先师。本善知识。别生法爱。粘如胶漆。得未曾有。是人愚迷。惑为菩萨。亲近其心。破佛律仪。潜行贪欲。

　　【疏】希求既起。魔伺便来。影附他人。为善知识。感心激切。认是先师。法爱倍生。胶漆何异(［温陵云］化百千岁之形。假前世知识。以现冥感也)。

　　(△［补遗云］知是先师者。令听者缪忆此人是先世之师。以倾其意)。

　　口中好言。我于前世。于某生中。先度某人。当时是我妻妾兄弟。今来相度。与汝相随。归某世界。供养某佛。或言别有大光明天。佛于中住。一切如来。所休居地。彼无知者。信是虚诳。遗失本心。此名厉鬼。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。墯无间狱。

　　【疏】休居地者。涅槃处也。真实涅槃。岂有处耶。今指天为圆寂之地。非魔是何(［温陵云］此皆现冥感也。举光明天。将引入魔境也)。

　　([│/○]六贪求静谧二)。

　　又善男子。受阴虚妙。不遭邪虑。圆定发明。三摩地中。心爱深入。克己辛勤。乐处阴寂。贪求静谧。

　　【疏】爱深寂境。为真修处。故云深入。夫心亡则境寂。岂间尘喧。念动则缘繁。任居谷隐。静欲才举。魔精即来。束约身心。故云克己(［补遗云］静谧者。禅那之所宜。于静取着。魔得其便)。

　　(△［温陵云］爱深幽静。以澄养通力也)。

　　尔时天魔。候得其便。飞精附人。口说经法。其人本不觉知魔着。亦言自得无上涅槃。来彼求阴善男子处。敷座说法。令其听人。各知本业。或于其处。语一人言。汝今未死。已作畜生。来使一人。于后蹋尾。顿令其人。起不能得。于是一众。倾心钦伏。有人起心。已知其肇。佛律仪外。重加精苦。诽谤比丘。骂詈徒众。讦露人事。不避讥嫌。

　　【疏】令知本业者。宿命事也。令蹋尾者。现后报也。起心知肇。即天心也。讦露人事。天眼天耳也。魔得邪定。故有此通。作此异端。谁不信伏(［如说云］倍加勤苦。现精进以惑人也)。

　　(△［私谓］准高僧传。释道舜止洋州羊头山。游聚落说法。独不为一女授戒。曰。汝当生牛中。其相已现。戒不救汝。必不信者。试蹋汝牛尾业影。必当不起。即以足蹋女裙后空地。云是尾影。其女依言。辄起不得。女家舍米数万石。并为营福。恶业便倾。方为授戒。此与今经魔事相类。然僧传则以舜公行履证之。而知其非詃惑也)。

　　口中好言。未然祸福。及至其时。毫发无失。此大力鬼。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。墯无间狱。

　　【疏】未然者。然。生也。预说凶吉。应无毫差。

　　(○［私谓］鬼道十类。此文开六。而隐其四。今所列大力鬼。即情少想多中。大方鬼王之属。不能护法护咒。住如来座下。专以鬼业。得大力报者也。次山林城隍等。即人间鬼神。祠祀血食者。大力鬼中。力报少劣者也。前开六鬼。皆销穷报尽之类。故此二别开也。余三魔。一则天地大力。山海草木诸精。岂非遇精为形。和精之鬼乎。本形为魍魉鬼。报尽生世为应类。而年老成此魔也。二则日月精气。麟凤龟鹤诸灵。岂非遇明为形。明灵之鬼乎。本形为役使鬼。报尽生世为休征。而年老成此魔也。三则遮文茶毗舍童子。未发心者。岂非遇人成形。依人之鬼乎。在因为诸天眷属。别报为诸魔眷属。而生人道中。参于达类者。其两楹之间也。此三即鬼道中之后三。而力盛业厚。非衰穷报尽之伦。止观云。聪明鬼神。一切皆属于魔。故于此别显也。十鬼中但除第六饿鬼。以业重趣劣。与地狱相次。不为魔罗所摄耳)。

　　(○［删修］有人云。此文标章。应与下章倒换。以此文静谧移下。以下文宿命移上。恰相应也。此言亦有理在。然翻度久远。谁敢自命译主耶)。

　　([│/○]七贪求宿命二)。

　　又善男子。受阴虚妙。不遭邪虑。圆定发明。三摩地中。心爱知见。勤苦研寻。贪求宿命。

　　【疏】宿命等通。禅者自有。离欲静虑。任运现前。若起念先求。无功强取。非唯丧本。亦乃成魔(［吴兴云］宿命通。小乘修成。大乘发得。进不待发。退不从修。作念求之。故招魔事)。

　　(△［标指云］宿命知见。不可贪求。立知立见。即无明本)。

　　尔时天魔。候得其便。飞精附人。口说经法。其人殊不觉知魔着。亦言自得无上涅槃。来彼求知善男子处。敷座说法。是人无端于说法处。得大宝珠。其魔或时化为畜生。口衔其珠。及杂珍宝。简䇿符牍。诸神异物。先授彼人。后着其体。或诱听人。藏于地下。有明月珠。照耀其处。是诸听者。得未曾有。多食药草。不食嘉馔。或时日餐。一麻一麦。其形充肥。魔力持故。诽谤比丘。骂詈徒众。不避讥嫌。

　　【疏】简䇿符牍皆国家奇要之物。授此异物。令心信伏。后乃着之(［无尽云］如谈符命。敕鬼神。召丁甲。方术奇要之书)。

　　(△［起信云］或复令人。若一日。若二日。乃至七日。住于定中。得自然香饮食。身心适悦。不饥不渴。使人爱着。或令人食无分齐。乍多乍少。颜色变异)。

　　口中好言。他方宝藏。十方圣贤潜匿之处。随其后者。住住见有奇异之人。此名山林土地城隍川岳鬼神。年老成魔。或有宣淫。破佛戒律。与承事者。潜行五欲。或有精进。纯食草木。无定行事。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。墯无间狱。

　　([│/○]八贪取神力二)。

　　又善男子。受阴虚妙。不遭邪虑。圆定发明。三摩地中。心爱神通。种种变化。研究化元。贪取神力。

　　【疏】化元。谓神变之本也。此贪如意通耳(［直解云］法界次第云。有十四种变化不同。初禅二化。二禅三化。三禅四化。四禅五化。经言种种。不出此十四化。不离根本禅故。又云。以漏无漏深妙禅为之正体。诸变化相为之妙用。盖以诸禅正定。为变化之本元也)。

　　尔时天魔。候得其便。飞精附人。口说经法。其人诚不觉知魔着。亦言自得无上涅槃。来彼求通善男子处。敷座说法。是人或复手执火光。手撮其光。分于所听四众头上。是诸听人。顶上火光。皆长数尺。亦无热性。曾不焚烧。或水上行。如履平地。或于空中。安坐不动。或入瓶内。或处囊中。越牖透垣。曾无障碍。唯于刀兵不得自在。自言是佛。身著白衣。受比丘礼。诽谤禅律。骂詈徒众。讦露人事。不避讥嫌。

　　【疏】神境之通。离欲方得。贪求强取。即陷魔罗。必若真通。刀岂能沮。以斯取验。邪正可分。准仁王经。白衣高座。比丘地立。佛法灭相。菩萨戒中。亦同此说(［标指云］天魔邪定。得相似五通。故附人中作怪)。

　　口中常说。神通自在。或复令人傍见佛土。鬼力惑人。非有真实。赞叹行淫。不毁粗行。(上经云。赞淫怒痴。粗行。即淫怒痴也。不毁。即赞也)将诸猥𤟬。以为传法。此名天地大力山精海精风精河精土精一切草木积劫精魂。或复龙魅。或寿终仙。再活为魅。或仙期终。计年应死。其形不化。他怪所附。年老成魔。恼乱是人。厌足心生。去彼人体。弟子与师。俱陷王难。汝当先觉。不入轮回。迷惑不知。墯无间狱。

　　([│/○]九贪求深空二)。

　　又善男子。受阴虚妙。不遭邪虑。圆定发明。三摩地中。心爱入灭。研究化性。贪求深空。

　　(［标指云］即色明空。是无上智求空灭色。魔境随生。中论云。诸佛说空法。本无破于有。若有着空者。诸佛所不化)。

　　尔时天魔。候得其便。飞精附人。口说经法。其人终不觉知魔着。亦言自得无上涅槃。来彼求空善男子处。敷座说法。于大众内。其形忽空。众无所见。还从虚空。突然而出。存没自在。或现其身。洞如琉璃。或垂手足。作栴檀气。或大小便。如厚石蜜。诽谤戒律。轻贱出家。

　　【疏】真空不妨妙有。有而性常自空。所以具修万行。了无所著。若欲杜绝众行。以为深空。即同外道断见。拨无因果。魔得其便。从空出没。幻惑其心(［温陵云］乘其好空。故依空詃惑。乘其空见而入)。

　　口中常说。无因无果。一死永断无复后身。及诸凡圣。虽得空寂。潜行贪欲。受其欲者。亦得空心。拨无因果。此名日月薄蚀精气。金玉芝草麟凤龟鹤经千万年。不死为灵。出生国土。年老成魔。恼乱是人。厌足心生。去彼人体。弟子与师。多陷王难。汝当先觉。不入轮回。迷惑不知。墯无间狱。

　　【疏】口说空理。无因无果。盖由心邪。遂招魔惑。薄蚀精气者。此即恶星精曜。能为蚀神。亦为魔怪。

　　([│/○]十贪求永岁二)。

　　又善男子。受阴虚妙。不遭邪虑。圆定发明。三摩地中。心爱长寿。辛苦研几。贪求永岁。弃分段生。顿希变易。细想长住。

　　【疏】夫分段生死。三界惑尽。方始得离。二乘无学。登地菩萨。皆得变易。今未离染。顿欲于此分段身上。变粗身为细质。易短命为长年。过分希求。故为魔着。细想常住者。微细存想。求久住世也(［温陵云］三界惑尽。方离分段生死。得变易生死。今功未成妄希即惑矣。细想者。欲变粗为细。得久住世也。乾道绍兴二本。作细相常住)。

　　(△［补遗云］变易土中。微细生灭。缘坏生相。若望分段。亦名常住法性身耳)。

　　尔时天魔。候得其便。飞精附人。口说经法。其人竟不觉知魔着。亦言自得无上涅槃。来彼求生善男子处。敷座说法。好言他方。往还无滞。或经万里。瞬息再来。皆于彼方。取得其物。或于一处。在一宅中。数步之间。令其从东。诣至西壁。是人急行。累年不到。因此心信。疑佛现前。

　　口中常说。十方众生。皆是吾子。我生诸佛。我出世界。我是元佛。出世自然。不因修得。此名住世自在天魔。使其眷属。如遮文茶。及四天王毗舍童子。未发心者。利其虚明。食彼精气。或不因师。其修行人。亲自观见。称执金刚。与汝长命。现美女身。盛行贪欲。未逾年岁。肝脑枯竭。口兼独言。听若妖魅。前人未详。多陷王难。未及遇刑。先已干死。恼乱彼人。以至殂殒。汝当先觉。不入轮回。迷惑不知。墯无间狱。

　　【疏】世人所事为善知识者。皆六欲天魔。以为其主。遮文茶。未详。(旧曰嫉妒女。又云怒神。即役使鬼也。介甫引陀罗尼集经。有遮文荼天。月禅师云。即鸠槃茶。梵音楚夏耳。无尽按佛顶咒。二名并举。月公误也)毗舍童子。即毗舍遮鬼也。此云食精气。频那夜迦。亦此类也。(即毗舍阇。亦毗舍遮。啖人及五谷精气。西天博叉天王居白银城所领［补遗云］言遮文茶。是自在天所领。言毗舍。是四天王属。言未发心者。已发心则护法。未发心则恼人也。言利其虚明者。以受阴既虚妙。其精气亦复虚明。是天魔所利也)口兼独言者。即前美女也。(［无尽云］食精之鬼所凭。若相晤言也。或云。素问言。谵语者。气虚独。言指肝脑枯竭之候。病状如是)。

　　([○@卍]三结劝弘宣三)。

　　([?(○/○)]初总结诸境)。

　　阿难当知。是十种魔。于末世时。在我法中。出家修道。或附人体。或自现形。皆言已成正遍知觉。赞叹淫欲。破佛律仪。先恶魔师。与魔弟子。淫姹相传。如是邪精。魅其心腑。近则九生。多逾百世。令真修行。总为魔眷。命终之后。必为魔民。失正遍知。墯无间狱。

　　【疏】此文即向涅槃经云。未来世中。是魔波旬。渐当坏乱我之正法。乃至现比丘比丘尼。及阿罗汉像。非法说法。诽毁戒律。自言得圣。惑乱世间。以此二经。鉴于世间。称圣毁戒者。非魔而谁(［海印云］昔佛住世。诸魔坏法。佛神力故。皆不能坏。魔作誓言。我于如来灭后。依教出家。破坏佛法。佛即堕泪曰。无奈汝何。譬如师子身中虫。自食师子身中肉。是诸末世。坏法比丘。皆魔属也。九生。九百年。正法一千年将尽时也。一世三十年。百世三千年。末法之初。正法弱魔强之时也)。

　　(○［涅槃云］魔尚能变身作佛。岂不能作四依菩萨。惑乱世间。如来告诸声闻。汝等不应畏魔波旬。若魔波旬化作佛身。至汝所者。汝当精［动］坚固其心。令彼降伏时。魔即当忧愁不乐。伏迫而去)。

　　([?(○/○)]二敕劝弘宣)。

　　汝今未须先取寂灭。纵得无学。留愿入彼末法之中。起大慈悲。救度正心深信众生。令不着魔。得正知见。我今度汝。已出生死。汝遵佛语。名报佛恩。

　　【疏】大圣深慈。劝不取灭。殷勤付嘱。正为今时。若以今文。望前发愿。如一众生未成佛。终不于此取泥洹。斯则师资相承。悲救一揆。四派入灭。一何现权(［孤山云］此嘱阿难未须入灭。而付法藏传云。入风奋迅三昧。四派其身。入灭度者。非感现不同乎)。

　　([?(○/○)]三重示迷因)。

　　阿难。如是十种。禅那现境。皆是想阴。用心交互。故现斯事。众生顽迷。不自忖量。逢此因缘。迷不自识。谓言登圣。大妄语成。墯无间狱。

　　(［标指云］行人无沤和般若。举意便遭魔事)。

　　(○［雷庵云］昔长芦祖照和禅师。于定中见数十里内事。人无知者。后以庄僧闻过。遂敡于外。师即入圆寂。道场颜禅师。有僧冥坐祖阁。光焰透户。师曳杖往扣之。僧举目。即以杖击逐之出寺。夫以祖照之不外泄。道场之不惑众如是。今静胜功夫。尚未臻于古人。汲汲然唯恐人之不己知也。所谓弟子与师。俱陷王难者。有之矣。悲夫)。

　　([?(○/○)]四再勖流布)。

　　汝等必须将如来语。于我灭后。传令末法。遍令众生。开悟斯义。无令天魔。得其方便。保持覆护。成无上道。

　　【疏】据弘此经。合魔宫振动。凡夫不觉故也。如说四安乐行。正同此意。故文殊问云。于后恶世。云何能说此经。佛令住四安乐行。广说离讥毁等缘。岂非同此魔事耶。

　　(○［南岳思大师云］是四念处。有三十七种差别名字。名为道品。观身不净。及能了知此不净身。是无明根本。空无生处。不净观法。能破身见。男女憎爱及中间人。皆归空寂。是名破烦恼魔。观十八界三受法。一切皆苦。舍之不着。观此乐受。能作苦因。舍之不受。初舍苦乐。便得不苦不乐。更复观此不苦不乐受。无所依止。乃至如是观时。空无可得。亦无可舍。亦复不得无可舍法。真假俱寂。是时即破阴界入魔。观心无常。生灭不住。观察是心。本从何生。如此观时。都不见心。亦无生灭。非断非常。不住中道。如此观已。即无死魔。法念处中。观一切法。善不善无记。皆如虚空。不可选择。于诸法中。毕竟心不动。亦无住相。得不动三昧。即无天子魔)。

　　(○已上想阴十魔竟)。

　　大佛顶首楞严经疏解蒙钞卷第九(之二)
卍新纂续藏经第 13 册 No. 0287 楞严经疏解蒙钞


　　大佛顶首楞严经疏解蒙钞卷第十(之一)

　　海印弟子　蒙叟钱谦益钞

　　(○大文陈禅那现境之四)。

　　([○@(?∴)]四破行阴三)。

　　([○@卍]一尽未尽相二)。

　　([?(○/○)]二明区字二)。

　　([│/○]一想尽益相)。

　　阿难。彼善男子。修三摩提。想阴尽者。是人平常。梦想销灭。寤寐恒一。觉明虚静。犹如晴空。无复粗重。前尘影事。

　　【疏】想阴若存。寤即想像。寐即成梦。今想因尽。即无有梦。以想阴是梦之元故。虽有寤寐。以无想故。寤亦如寐。寐亦如寤。故云恒一。(［吴兴云］准智论。明阿罗汉有眠无梦。验今相尽。即六根尽。论云。眠有二种。一者眠而梦。二者眠而不梦。阿罗汉非为安隐着乐故眠。但是四大身法。应有食息眼觉。少许时息。名为眠。不为梦眠)圆明心体。名为觉明。离想浮动。故名虚静。空喻觉明。暗喻离想。粗重即烦恼也。以想阴是烦恼浊故。前尘影事。即所想境。能想既亡。所想不立。故云无复(［吴兴云］以圆观所破通别二惑。犹如冶铁粗垢先除。故云无复粗重)。

　　(△［温陵云］五阴前粗后细。故想尽则无粗重影事)。

　　观诸世间。大地山河。如镜鉴明。更无所粘。过无踪迹。虚受照应。了罔陈习。唯一精真。

　　【疏】观缘也。虽有根识。缘诸境界。而不想像。系念在意。故如其镜。照物无迹。但虚受虚照。虚应而已。(［标指云］镜有四义。虚者。能含万象。受者。物来不拒照者。随物显形。应者。无所取舍)亦可。如镜照于光明。虽鉴无影。故云虚受。了。毕竟也。罔。无也。陈。旧也。习。妄想也。毕竟无有无始妄习。唯有一灵真如性也。(［吴兴云］谓受之与想。已无离故习气也)。

　　(△［海印云］想阴既破无前六浮想习气沾带。八识真精之体。迥然独存。此想尽之相也)又了。谓分别。即诸识也。罔。谓罔象。陈习。谓无始种子也。唯一精真者。唯一识阴也。如下文云。则湛了内。冈象虚无。微细精想。以对行阴。故云精真也。显此行人。得想阴尽。唯识阴及行阴在。今此行阴。又现披露。故名识阴为精真也。

　　([│/○]二行阴现相)。

　　生灭根元。从此披露。见诸十方。十二众生。毕殚其类。虽未通其各命由绪。见同生基。犹如野马。熠熠清扰。为浮根尘。究竟枢穴。此则名为行阴区宇。

　　【疏】行阴。是生灭元。以迁流造作故。想尽行现。故云披露。(［熏闻云］下文云。唯生与灭。是行边际。今想尽唯行。故云披露)毕殚其类者。殚。尽也。尽此十二类生。皆从行出。以行是业体故。(［孤山云］以行是业。能招报故［温陵云］行为万化生灭根元。其相披露。则十二类生之元。无不殚见)未通各命者。虽了知十二类生。总从行出。而未知众生别种。在识阴中。此即本识业苦种子。是众生各别性命。因由端绪也。(［孤山云］谓虽未能别相见彼众生。修因趣果。由因端绪。已能总相见彼生类。俱由行起。名此行阴为同生基［海印云］各命由绪。乃异熟种子。其体深细。故不能知)见同生基者。同分生基。即行阴也。同以行阴。为其基本。(［宗通云］若通别相。能见众生各命由绪。慧福不同。由于多生积习。种子发现。为识阴边事。故非行阴所测)犹野马者。尘合阳气。鼓而为之。熠熠。即光起闪烁。喻乍生乍灭也。清扰者。即此行阴。扰动生灭。微细不停。以无想阴尘垢。故名清也。(［孤山云］谓行阴微细。迁流生灭。同于野马。无复粗重。故云清扰。即下文幽清扰动也)。

　　(○［引证］郭象注庄云。野马者游气也。陆德明引司马彪云。春月泽中游气也。崔云。天地间气。如野马驰也。沈括云。野马乃田野间游气。远望如群羊。又如水波。佛书谓如热时。野马。阳焰［孤山云］如阳焰尘埃。则误也。熠熠。萤光也。取诗熠耀宵行之义)为浮根尘。究竟枢穴者。门簨曰枢。门臼曰穴。此皆动转之要处也。根尘生灭。皆以行阴为机纽处。了知此者。正在行阴。故云区宇(［融室云］枢之有穴。门用开闭。谓奔色声眼耳诸根。究竟归处。则以行阴同生之基。为彼枢穴)。

　　(○［释文］同生基。流俗本作生机浮根尘。有本作浮尘根。皆讹)。

　　([?(○/○)]二明尽相)。

　　若此清扰。熠熠元性。性入元澄。一澄元习。如波澜灭。化为澄水。名行阴尽。是人则能。超众生浊。观其所由。幽隐妄想。以为其本。

　　【疏】性入元澄者。行阴若尽。迁流性澄。归一藏识。名入元澄。经云。藏识海常住也。(［吴兴云］性即生灭之性。以旋复为入也。元即枢穴之元。以精真为澄也［海印云］行阴。乃八识体上生灭之相。故云元性。八识为湛渊之体。唯一精明。故曰澄曰一)以观行增胜。能纯生灭根元习气。(［吴兴云］元习。谓习气。即通惑耳)令其不动。归一识阴。犹如澄水也。(［标指云］此湛入合湛也)以行是众生迁流业性故。此若尽。即超众生浊也。(［吴兴云］行阴。为生灭根元。众生揽生灭为体。其元既尽。斯浊亦超)行阴生灭。微细难究。故名幽隐(［海印云］行阴复归元性。则八识了无生灭。性入元澄。如水无波澜。唯一止水。名行阴尽［二楞云］想阴如大流。行阴如细流。识阴如无波之流想阴尽。如大流息。行阴现。如细流生。若元习一澄。则细流皆为澄水。此即清水现前。名为初伏客尘烦恼)。

　　(△［宗通云］行阴习扰成性。故曰元性元习。习不能澄习。唯性归元。则能澄习。迁流相尽。无风匝匝之波。化为澄水。至湛不摇处。名行阴尽)。

　　(○合释行阴外道)。

　　(○［唯识第六云］云何恶见。一萨伽耶见。谓于五蕴执我我所。一切见趣所依为业此见差别有二十句。六十五等。分别起摄。二边执见。谓即于彼随执断常。障处中行出离为业。此见差别。诸见趣中。有执前际四遍常论。一分常论。及计后际有想十六。无想俱非。各有八论。七断灭论等。分别起摄。三邪见。诸见趣中。有执前际二无因论。四有边等。不死矫乱。及计后际五现涅槃。或计自在世主释梵。及余物类。常恒不易。或计自在等是一切物因。或有横计诸邪解脱。或有妄执非道为道。诸如是等。皆邪见摄)。

　　(○［瑜伽八十七云］又诸外道。萨迦耶见以为根本。有六十二诸恶见趣。谓四常见论。四一分常见论。二无因论。四有边无边想论。四不死矫乱论。如是十八诸恶见趣。是计前趣说我论者。又有十六有见想论。八无想论。八非有想非无想论。七断见论。五现法涅槃论。此四十四诸恶见趣。是计后际说我论者)。

　　(○［清凉功德品钞］论中约迷前际后际为次。今依唯识。约所见分之。谓于前际。计四遍常。四一分常。及依后际。有想十六。无想俱非各有八论。共四十种常见差别。有计后际。七断灭论。此四十七。共因我见而起边见。（前四十见为常后七见为断此皆见断名分别起）有计前际二无因论。（言有计前际二无因论等者此皆因邪见起见不正故名之为邪）四有边论。四不死矫乱。及计后际。五现涅槃。故六十二。此六十二。以邪见边见二为自体。以余二见。（见取戒取）而为眷属。依于身见。以为根本。故名差别诸见趣也)。

　　(○［彼疏又云］依身见为本。生六十二见。此有二说。一依三世五蕴。至下当明。（十藏品）二依外道邪见。具如瑜伽八十七说。钞云。依三世五蕴说者。萨迦耶见名为身见。身见依五蕴。起此我见。此为依故诸见得生。对法第一云。如计色是我。我有色。色属我。我在色中。一蕴有四。五蕴合有二十句。五为。我见。余皆我所。此即分别行缘蕴。不分别所起处。若历三世。便有六十。加身即我。为六十一。我复异身。为六十二。又计常无常等。为六十二。如十藏品。婆沙论云。谓如以色为我。于余四蕴。各三我所。谓是我璎珞。我童仆。我器。即有十二。色为一我。即总有十三。五蕴总有六十我所。见有五我见。为六十五。此即分别行缘蕴。亦分别所起处。此等皆是分别我见二。依外道邪见等。如上说)。

　　(○［私谓］准清凉释六十二。见杂引唯识瑜伽诸论。比较今经行阴文。章门历别者。亦有二说。经言奢摩他中。诸善男子。于圆元中。起计度等者。此指修心误堕。之行人。即清凉所明。依三世五蕴者。是也。经言是人坠入二无因论者。此。指立计邪执之外道。即清凉所明。依外道邪见者。是也。诸论破斥。是外道边邪恶见。是佛怨家。此经分别是行人邪慧现发。成附。佛法外道。成立不同。出过亦异。是故经论差别。不容会而为一也。其言历三世五蕴者。此中亦各各异。言历三世之异者。中论邪见品云。我于过去世。为有为是无。世间常等见。皆依过去世。我于未来世。为作为无作。有边等诸见。皆依未来世。涅槃品偈云。灭后有无等。无边等常等。诸见依涅槃。未来过去世。今经四遍常论中。初三知二万等劫。即指过去。第四因心所度。即属现在。一分常论中。第一神我。即指过去。亦兼现在。第二劫坏不坏。即属未来。三四观心知荫。即指现在。亦兼未来。不同论以常等诸见。皆依过去世也。四有边论中。第一计过未有边。兼指过未。计相续无边。即属现在。第二观八万劫前。即指过去。第三计我遍知。即属现在。第四众生世界。半在半灭。即兼指过去未。不同论以边等诸见。皆依未来世也。清凉云。此我不同。不出三世。涅槃为起见处。云此我不同者。以先世我。即今世我。若先有未有。皆有过故。云不出三世者。以通三世间。正显众生世间。兼明五蕴世间。众生是五蕴假者。外道计以为我故。云涅槃为起见处者。以外道计无想天为涅槃故。此经正明三世古今。不离一念。涅槃世间。无有差别。拣异外道。执今世我。曲分过未也。言历五蕴之异者。诸论同指身见依五蕴起。一明五蕴有二十句。历三世成六十二。一明五蕴有六十我所。依五我见。成六十五。此经四阴四句。成十六句。以行阴依止前三识。由行阴覆故。故不言也。外道论师。六十二见。总以断常二见为根本。计常者曰。见五众常。即自谓色受想行识。今世虽灭。未来更生。计断者曰。见五众断。即自谓色受想行识今世灭已。更不再生。今此经六十二见。独立于行阴中者。清凉云。以诸蕴性。性皆迁流。随胜立名。行之一种。虽标总称。即受别名。又摄法多者。依大乘百法。略明摄法多少。识蕴唯摄八识心王。色蕴唯摄十一种色。想受二蕴。但摄心所遍行中二数。四蕴但摄二十一法。除六无为。余所不摄。余七十三。皆行蕴摄。故云多也。此经于行阴文中。广破六十二者。以诸蕴性皆迁流。行为总相故。以行蕴摄法多故。以诸见皆依行。缘分别不分别所起处故。是故依清凉所明。历五蕴者。理通而义别也。然行人至此。奢摩他中。已破色受想三阴。已过欲色二界。天魔销殒。可谓殊胜而如来谆复告戒。以堕落外道为言。当知行阴中所指外道。即外道天也。准诸论中二无因者。一从无想天没。来生此天。四一分常中。一者从梵天没。来生此天。四遍常者。依上中静虑等。起宿住通。随念生四常论。十六相。无想俱非各八论者。皆从有想无想生四静虑。得无想定乃至生无所有。非想非非想处。死后断灭者。从欲色界。乃至非非想。执彼彼地。为生死顶四不死矫乱者。计梵天常住名为不死。计不乱答得生此天。五现涅槃者。从受五欲乐。至现住第四定。以为涅槃。此皆无想外道天。修习行相。与其得生之阶差。在四禅四空两楹之间。与经文精研七趣之文。互相证明也。清凉释杂华于功德品。广明前后二际。六十二见。于十藏品别明常非常等。六十二见论其相。不出于我法二执。出其过不出断常。别之以二见。曰边曰邪。总之以一见。曰我。释此经者。但主贴释消文而未及广为和会。又别取阿含诸论取次配合。无当经义。今撮其大略。著于卷首。以俟夫博通经论者。详而考焉)。

　　(○［长阿含云］若沙门婆罗门。于末劫末见。皆入此四十四见中。或有于本劫本见。尽入十六见中。或有于本劫本见。末劫末见。尽入六十二见中。唯有如来知此见处。如是执如是持。其所知亦复过是。虽知不着。是为如来微妙大法光明。今按长阿含所说。多与经合经中皆依世界情量起计。故自四遍常。四矫乱。总十六见为本劫本见。从十六我见。至五涅槃。总四十四见。为末劫末见。长阿含以二无因论居本末之间共六十二。此经论次第。所以各依本起也)。

　　([○@卍]二正明现境十)。

　　([?(○/○)]一二无因论二)。

　　([│/○]一标)。

　　阿难当知。是得正知。奢摩他中。诸善男子。凝明正心。十类天魔。不得其便。方便精研。穷生类本。于本类中。生元露者。观彼幽清。圆扰动元。于圆元中。起计度者。是人坠入。二无因论。

　　【疏】止观增胜。想念不起。故云凝明正心。欲界爱染不生。故云魔不得便。于此推穷生类之本。唯一行阴。幽隐清虚。以为一切生灭之元。今既披露。此外更无众生之本。便执众生无因而起。以不知善恶因由。差别种子。在识阴故。(［吴兴云］不知善恶好丑。种子含藏。皆第八识［温陵云］生类本。即同生基。于本类中生元露者。于同生基。见已行元也。遂以一切生灭。皆圆于此。而不进穷识阴本末。即坠二无因论)即外道论。因此而有。皆修行至此。邪慧忽生。非是本来。别有外道(［海印云］此生元。通依七识。故云圆元。以但见行阴。遂起妄计。是知西天外道。皆有深禅定功力。但不知赖耶藏识中。微细染净种子耳)。

　　(△［二楞云］得正知者。想阴已破。不遭邪虑。方得正知。破后二阴。名遍知矣。方得精研者。想阴既破。天魔不扰。方得加功用行。研穷十二类生之根本也)。

　　(△［吴兴云］阴阴既伏。烦浊且澄。故云观彼幽清。殚见类生。迁流阴穴。故云圆扰动元)。

　　([│/○]二释二)。

　　([?(▽/○)]一计本无因二)。

　　(▽一正辨)。

　　一者是人。见本无因。何以故。是人既得生基全破。乘于眼根。八百功德。见八万劫。所有众生。业流湾环。死此生彼。秪见众生。轮回其处。八万劫外。冥无所睹。便作是解。此等世间十方众生。八万劫来。无因自有。

　　［资中］善知生灭。即是行阴。又见行阴熠熠清扰。同于阳焰。而无实体。穷尽生元。更无别理。名生基全破(［吴兴云］生机全破者。机喻扰动。即行阴也。不为想阴所覆。故云全破［补遗云］此解与资中不同。但资中以破为开显之义耳)【疏】生基全破。行阴现也。八百功德。谓由定力。发其眼根。本分功德。百倍增胜。(已下。孤山文［彼云］从定发通。乘于眼根本分八百。通力发用)乘此通力。见八万劫众生。死此生彼。过此不见。亦是行阴势力尽处。(［温陵云］生机既破。则离枢穴而眼清净。故能洞见。业流湾环者。随业流转。如水在湾。洄漩其处。漩澓不断。不能自出也)不知识阴。生因种子。无明所熏。感果差别。以不知故。便执本来无因自有。如见飞鸟。远不及处。便谓为无。以眼根取尘。本唯八百。世间通力。不越本因。若出世通。过此无碍(设罗汉得。亦得世通。小乘无漏。不见世境)。

　　(△［吴兴云］眼根八百功德。既约三世三方论之。今见本无因。即乘过去功德。下见末无因。即乘未来功德。斯由定中。修宿命通。乃令眼根彰此力用。业流湾环。行阴流转也。冥无所睹。外道冥谛也。夫善恶业缘。唯识变造。是人八万劫外。尚不见行。何况于识。故从此来。起无因计)。

　　(△［起信记云］数论师以彼依非。想定。发世俗通。应于邪道。知过去八万劫事。过此身不知。以生死智。通知未来八万劫。死此生彼之事。彼亦不知也［中川云］此以方涉世之数依本劫本见起计。故八万劫外。冥无所睹)。

　　(○［释文］生基全破。吴兴合论诸本。基并作机。今谓牒上见同生基。又合下既见其根。应从长水本作基。末句八万劫来。吴兴诸本并作八万劫外。今亦从古本)。

　　(▽二结成)。

　　由此计度。亡正遍知。堕落外道。失菩提性。

　　【疏】如文(［合解云］涅槃中。佛言。云何正遍知。正者。名不颠倒。遍知者。于四颠倒无不通达。又复正者。名世界中。遍知者。毕竟知修习中。得阿耨菩提。外道反此。故云亡正遍知)。

　　([?(▽/○)]二计末无因二)。

　　(▽一正辨)。

　　二者是人。见末无因。何以故。是人于生。既见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫。无复改移。今尽此形。亦复如是。而我本来。不见菩提。云何更有成菩提事。当知今日。一切物象。皆本无因。

　　【疏】初二句标。何以下。出所以。今尽下。正显末无因义。以本无因故。末亦如是。八万劫前。不见菩提。八万劫后。亦复如是。以见本无。末亦无也。(［海印云］由执本无因故。执末亦无因也。温陵谓合是皆末无因。非是)知人生人等者。(资中文)此人既知一切从行阴生。本无异因。从此向后。一切常定。亦无异因。故言知人生人。悟鸟生鸟。人只生人。无因生鸟。鸟只生鸟。无因生人。此皆不知新造异业。感异类生。故曰执末无因。本既无因。末亦不得(［吴兴云］无复改移者。此见一分人畜之类。有经长时。业果未转。故起斯计。如智论明舍利弗观鸽子身。前后皆八万劫。不改其报。今行阴中。既见此相。乃执一切自然而然。此即不知十二类生。各命由绪也。今尽此形。明未来无形。亦应见八万劫。以外道通。同声闻故。论云。有阿罗汉知一世。或二世三世。十百千万劫。乃至八万劫。过此已往。亦不能知)。

　　(△［中川云］与上义同。但观未来自体。依末劫末见起计)。

　　(▽二结成)。

　　由此计度。亡正遍知。堕落外道。惑菩提性。是则名为第一外道。立无因论。

　　(［私谓］苕溪云。外道即末伽梨等。是断见摄。非也。清凉疏云。第十一无因论师。计一切万物无因。无缘。自然生。自然灭故。此自然是常。是万物因。是涅槃因。此计一切无染净因。如棘刺自纤。乌色非染。鹤色自白。瑜伽显扬俱云。由如是故。起无因见。立无因论是也。又依清凉云。言有计前际二无因论者。皆因邪见起。外道所计。微尘世性。前无有因。故说为常。此是邪常。则无因自有。是常见摄。非边见摄也。瑜伽论中十六种异论差别。五计常论。十一无因见论。十二断见论。则无因非断见可知)。

　　([?(○/○)]二四遍常论三)。

　　([│/○]一标)。

　　阿难。是三摩中。诸善男子。凝明正心。魔不得便。穷生类本。观彼幽清。常扰动元。于圆常中。起计度者。是人坠入。四遍常论。

　　【疏】圆常者。行阴生灭。相续不失。故名常。由计四种。遍一切法。故名圆也(［温陵云］前言圆扰动元。此言常扰动元者。以生灭之元。皆圆于此。遂执为常。而起遍常论。遍即圆也。故此标名遍常。后结名圆常)。

　　(△［海印云］行阴乃八识中微细生灭之相。今以定力研穷。见行阴无始已来。相续不续。有似常住。故名圆常)。

　　(△［直解云］前以横遍为圆。今以竖穷为常。圆常双举。兼横竖说。常亦遍故)。

　　(△［如说云］前计无因为因。故曰圆元中起计度。此计无常为常。故曰圆常中起计度)。

　　(△［清凉云］四遍常者。谓我及世间。一切皆常。但有隐显。依上中静虑等。起宿住通。随念生四常论)。

　　([│/○]二释四)。

　　([?(▽/○)]一二万劫常)。

　　一者是人穷心境性。二处无因。修习能知。二万劫中。十方众生。所有生灭。咸皆循环。不曾散失。计以为常。

　　【疏】于胜定中。以心境二法。为所穷处。(［温陵云］想阴尽者。依心境二法修观故［如说云］想破行现。乘此心开。穷研内心外境。本元何自而起。故曰二处无因)由是观成。知二万劫十方众生。生灭循环。不曾散失。如水为冰。冰还成水。虽循环而体不失。故名为常(［真际云］心境二处。虽则无因。二万劫来。生灭不断。故计为常)。

　　(△［温陵云］以妄计行阴为生灭圆元。故于心境四大等。皆计为常也)。

　　([?(▽/○)]二四万劫常)。

　　二者是人。穷四大元。四性常住。修习能知四万劫中。十方众生。所有生灭。咸皆体恒。不曾散失。计以为常。

　　【疏】此人观中。以四大为所观处。(［海印云］四大乃八识相分。今八识未尽。故用四大作观)观成。能知四万劫中。众生生灭。咸皆体常。以众生皆以四大为体。四大既常。众生亦常。故无散失(［孤山云］众生生灭。不离四大。大性不失。于是计常)。

　　(△［温陵云］众生依四大生灭。而四性元则常住。则诸生灭法。咸皆体常。此于生灭而计常也)。

　　(○［引证］［清凉云］外道顺世论师。计一切色心等法。皆用四大极微为因。能生粗色。虽是极微。其体实有。以世间粗物无常。极微之因不坏也)。

　　(△［显扬第六云］由不如实知缘起故。计有为先。有果集起。离散为先。有果坏灭。由此因缘。彼谓从众微性。粗物果生。渐析粗物。乃至极微住。是故。粗物无常。极微常住。释曰。从四大生。后还归大)。

　　([?(▽/○)]三八万劫常)。

　　三者是人。穷尽六根。末那执受。心意识中。本元由处。性常恒故。修习能知八万劫中。一切众生。循环不失。本来常住。穷不失性。执以为常。

　　［资中］此于六根。及第七识。并执受心。本元由处。性恒不失。计以为常。言六根者。举所依根。显能依识。既云心意识中。故知观八识也(［空印云］此依八识观行。故修习能知八万劫中。众生相续。心意识中。总牒八识。即起名心。即目第八。相应名意。即目第七。了别名识。即是前六。本元由处。总指八识。无始相续之元由也)【疏】梵云讫利瑟吒耶末那。此云染污意。执受者。即第八识。穷此八识性。元是常。(［私谓］唯识言八识恒而非审。六识审而非恒。七识亦恒亦审。故云。性常恒故。指八识也)。

　　(△［温陵云］此文通举八识。心意识中本元。即识性也)由是能知八万劫中。众生生灭。不断不散。以众生无不具有八种识故。八识既生灭不失。众生亦然。故名常也(［吴兴云］楞伽云。阿梨耶识。除佛及入地菩萨。诸余二乘外道。及修行者。皆不能知。今行阴未尽。岂能于此计常。应知言心意识者。通举八识也。本元由处者。别指行阴也。良以首楞严定。顿穷八识。圆伏五住。而于想阴尽处。不了行阴微细生灭。妄认为常。非谓定中已见第八。悫师云。若了第八。何得异计。斯语善焉)。

　　(△［补遗云］心意识三。竖对六七八识。于此三处。凡有生灭。并是行阴众生之元。虽历七八只观行阴境。未知识中之源。此中圆教行人失意之类。若了八识。何论异计)。

　　(△［空印云］八识既是有为。刹那生灭。皆依行阴相续流转。八万劫来。相续不失。以不了故。计以为常。了别境界者名识。相续不失者由行。行与识。俱是所迷。故依之起计矣。吴兴引楞伽。说八识乃地上菩萨境界。证此不能观识者。地上乃转灭有漏。洞见其源。今虽观识依之妄计。正是所迷。不应以彼例此也。按会解独取吴兴通释八识。别指行阴之说。竹庵空印。并有料拣。今依二师通妨。仍从古释)。

　　([?(▽/○)]四不生灭常)。

　　四者是人既尽想元。生理更无。流止运转。生灭想心。今已永灭。理中自然。成不生灭。因心所度。计以为常。

　　【疏】生理即行阴。以见想尽。(［温陵云］想元。想阴也。生理。行阴也)想能运动。今已息故。运动既无。不生灭理。自然现前。(妄谓流转生灭。皆属想心。今已永灭。则不生灭理。自然属行。不知行阴即生灭元也)此于生灭。计不生灭。故执为常(［吴兴云］前指本元为常。即于生灭。计不生灭。如见细流。谓之止水。今取理中为常。乃于永灭。计不生灭。如见虚空。谓之常住。斯亦妄认行阴为理耳)。

　　(△［补遗云］前二乃于三处。计其生灭。不断为常。此计想心灭处。细相心灭。执为不生灭也。想心乍伏。生理根元乃现。指行阴细相为生理也。更无流止等者。以生灭细故。不见动静之相也。理中自然者。指细相生灭为理。有自然相也)。

　　(△［海印云］行人定中。粗浮想阴已灭。微细行阴。一类相续不断。妄谓生灭既灭。不知现在流注种子。犹在识阴中。生灭根元。正在此也)。

　　([│/○]三结)。

　　由此计常。亡正遍知。墯落外道。惑菩提性。是则名为第二外道。立圆常论。

　　【疏】正遍知。即菩提性。邪倒分别。故失正。唯局二四八万劫中。余不能知。故失遍。正知遍知既亡。故成外道邪论。

　　([?(○/○)]三四一分常论三)。

　　([│/○]初标)。

　　又三摩中。诸善男子。坚凝正心。魔不得便。穷生类本。观彼幽清。常扰动元。于自他中。起计度者。是人坠入四颠倒见。一分无常。一分常论。

　　【疏】或执我能生他。我常他无常。或执我从佗生。他常我无常。皆计一分无常。一分常论(［二楞云］目即己身。它即众生国土。平等性中起自它妄计)。

　　(△［如说云］瑜伽常见外道。有计一切常者。有计一分常者。此与四遍常论。俱执动元为真常。彼则计一切常。此则计一分常)。

　　([│/○]二释二)。

　　([?(▽/○)]一我常他无常)。

　　一者是人观妙明心。遍十方界。湛然以为究竟神我。从是则计。我遍十方。凝然不动。一切众生。于我心中。自生自死。则我心性。名之为常。彼生灭者。真无常性。

　　【疏】此人修定。既未证真。有漏观中。观妙明心。遍十方界。假想而见。不知无明妄识。变影似真。执此真心。遍十方界。以为真我。凝明不动。定力持故。见诸众生。于我心中。自生自死。即是无常。我不动者。即是常故(［吴兴云］观妙下。重举观行。湛然下。正明起计。亦由不了行阴生灭。妄谓此处心性湛然。以为神我。外道名主计。谓一切法。皆是我所。悉以此神而为其主。智论明外道神我。即是六识。今于行阴起计。亦是分别事识。妄认行阴为不动我)。

　　(○［海印云］观智研穷。妄想已销。八识精明。遍十方界。以不知是识体精明。执为神我。此单观自也)。

　　(○［宗镜云］外道不达诸法因缘。和合成诸蕴。凡有所为。皆是识蕴。便于蕴上。执有实我。受用自在。名为神主。于似常似一相续之中。说有神性。是外道义。若了内外和合因缘所成。唯识所变。似境所现。即第八识任持不断。似有相续。即佛法义)。

　　([?(▽/○)]二劫坏劫不坏)。

　　二者是人不观其心。遍观十方。恒沙国土。见劫坏处。名为究竟无常种性。劫不坏处。名究竟常。

　　【疏】此人定中。乘通见十方界。(［标指云］此相似通也)于中见界未坏。便执无常。见已坏处。执无常性。此虽观器。必带正报(［熏闻云］恒沙国土。秪于一大千界内。见诸国土耳。谓三禅已下。终为三灾所坏。名无常种性。四禅已上。灾不能坏。为究竟禅［幽溪云］以己所历阶位。升至三四静虑。观了三灾可坏不可坏之处。计常无常。常则自所证涅槃处。无常则为他生死处)。

　　(△［桐洲云］此不观心。乃不观常住真心耳)。

　　(△［海印云］此人定中。不依心观。但依土观。此单观他也)。

　　([?(▽/○)]三我如微尘转)。

　　三者是人别观我心。精细微密。犹如微尘流转十方。性无移改。能令此身。即生即灭。其不坏性。名我性常。一切死生。从我流出。名无常性。

　　【疏】我心如微尘者。以心性微密难见。故如微尘。非谓其小也。此执微细心性。以之为我。(［交光云］外道计我相有三。一微细我。二广大我。三大小我［合解云］行阴是七识我执。故云我心。是幽隐妄想。故云精细)我者自在。主宰为义。故能流转。生无移改。(［海印云］定中观［息］微密。流转十方。以行阴微细。故不觉流动。计无改易。故称为我)却能令此粗蕴身心有生有灭。以此粗蕴。皆从我身所流出故。所流出者。名为无常。能流出者。名为常性(［吴兴云］我既微细。生灭亦尔。故云即生即灭。而此生灭。从细至粗相续无间。故云一切死生等)。

　　(△［无尽曰］别观我心。将心觅心也［温陵云］不能即身即心。故云别观)。

　　(△［直解云］唯识云。外道执我。体常至细。如一极微。潜转身中。作事业故。今文正同彼执流转无改者。同彼潜转作事性恒常故。十方指六道说。谓我心流转六道。性未尝改。故云能令此身即生即灭等)。

　　(△［清凉云］身异神异者。有人言。神微细。五情所不得。亦非凡夫人所见。摄心清净。得禅定人。乃能得见。是故身异神异)。

　　(△［智论云］得禅者。宿命智力。乃见八万劫事。但见身始中阴识而自思惟。此识不应无因无缘。但忆想分别。有法名世性。非五情所知。极微细故。于世性中初生觉。觉即是中阴识。（第八识）从觉生我。从我生五种微尘。从声微生虚空大。乃至从空生耳根等。如是等渐渐从细至粗。世性者。从世性以来至粗。从粗转细。还至世性。譬如泥丸中。具有瓶瓮等性。以泥为瓶。破瓶为瓮。如是转变。都无所失。转变为粗。世性是常法。无所从来。如是僧佉。广说世性。私谓此计即同第一神我。用观妙明心。别观微细也。论中有法名世性。非五情所知。极微细故。即经精细微密。犹如微尘也。言从世性生觉。乃至从细至粗者。即经微尘心性。流转十方。而此粗蕴身心。即时生灭。亦从细至粗也。又言从粗转细。还至世性。如是转变。都无所失者。即此中其不坏性。名我性常也。当知此三。皆计神我。皆观十方。但以究竟劫土微尘等观。为分别耳)。

　　([?(▽/○)]四行常余无常)。

　　四者是人知想荫尽。见行荫流。行荫常流。计为常性。色受想等。今已灭尽。名为无常。

　　【疏】行阴披露。现见迁流。故执为常。想等观中。暂伏不起。故执无常。(［孤山云］知想阴尽者。得意即入相似。初心失意。则因兹起见。即是命伏为断。非断尽也。前后准此)是故此身。一分无常。一分常也(［吴兴云］前观我心。流转十方。性无移改。不知我是行阴。其体常流。今虽见流。仍未见识阴之相。故对色受想等。为常无常也)。

　　(△［海印云］定中观四阴先后。以行阴计常。以三阴计无常。此合观四阴。起一分常。一分无常计也)。

　　([│/○]三结)。

　　由此计度。一分无常。一分常故。堕落外道。惑菩提性。是则名为第三外道。一分常论。

　　(［融室云］四计各一分常无常。所计颠倒之见。实在于常。故总结一切常论)。

　　(○［合释］［智论云］诸法不应是常。何以故。若常即无罪无福。无所伤杀。亦无施命。无缚无解。世间则无涅槃。如是等因缘故。诸法不应常。若诸法无常。则是断灭。亦无罪无福。亦无增损功业。因缘果报亦失。如是等因缘故。诸法不应无常。常无常非定相。二俱过故。若诸法非有常非无常。是为愚痴论。诸法若有边。若无边。若有无边。若非有无边。若死后有去。若死后无去。若有去无去。若非有去非无去。是身是神。身异神异亦如是。皆有失。于六十二见中。观诸法亦皆不实。如是一切除却。信佛清净不坏根。心不悔不转是名法忍)。

　　([?(○/○)]四四有边论三)。

　　([│/○]一标)。

　　又三摩地诸善男子。坚凝正心。魔不得便。穷生类本。观彼幽清。常扰动元。于分位中。生计度者。是人坠入。四有边论。

　　【疏】想阴尽处。有四分位。计此以为有边无边(［温陵云］谓三际分位。见闻分位。彼我分位。生灭分位)。

　　(△［融室云］正心尽行。观常扰动元。不越行阴。则曰分位也)。

　　(△［贺中男曰］上二计真常。此种计广大也。空生大觉中。如海一沤发。岂有分位。此人但知法性无边。未尝亲见法性。遂妄立分位。取着一分。以为无边。其余谓之有边。故曰四有边论)。

　　([│/○]二释四)。

　　([?(▽/○)]一三际)。

　　一者是人心计生元。流用不息。计过未者。名为有边。计相续心。名为无边。

　　【疏】此人心计行阴。现今流注不息。名为无边。过未不见。名为有边。此约流用。生灭不息。无有边际。说无边耳(［孤山云］生元即行阴也)。

　　(△［温陵云］生元流用。行阴也。因迁流计三际。以过者已灭。来者未见。故名有边。现在相续。故名无边。不知真际本非有边。非无边也)。

　　(△［直解云］流用不息者。八万劫来。业流湾环。无有尽时。故计同生基。纷纷流动。为用不息也。相续心即现在。此约一期前后。论三际耳)。

　　([?(▽/○)]二众生)。

　　二者是人观八万劫。则见众生。八万劫前。寂无闻见。无闻见处。名为无边。有众生处。名为有边。

　　【疏】虽八万劫。见于众生。然有分剂。故曰有边。此外寂然。不见有生。则无分剂。故曰无边(［吴兴云］后八万劫。亦合如前。今恐存略)。

　　(△［融室云］众生即行阴。类生所生。是众生故。无边有边在于观劫。所以观八万劫。见有众生处。则名有边。劫前无所见闻。名无边也。前门与此。皆不越行阴。按苕溪欲于经。文中。补明明后如前。故吴江拣之)。

　　(△［讲录云］前以有见闻处。计过未有边。以无见闻处。计现在无边。今计劫内有见闻有边。劫外无见闻无边。乃回互倒计耳)。

　　([?(▽/○)]三心性)。

　　三者是人计我遍知。得无边性。彼一切人。现我知中。我曾不知彼之知性。名彼不得无边之心。但有边性。

　　【疏】我能遍知。一切众生。一切众生。现为我知。故我即得无边心也。(［二楞云］此人计自神我。自谓于一切法周遍了知。惟我一人得无边性)我曾不知下。彼一切人。虽有于知。此知且不现我知中。以不现故。即是有边(［孤山云］我曾下。谓但见彼人。现我知中。而不能知彼人性遍。故计彼性。以为有边)。

　　(△［融室云］行阴如瀑流。微细流动者。政当所计之我故。此人亦不越行阴分位。计我遍知。因遍知故。得无边性)。

　　(△［通释］此人观己行阴。执为真我。妄计我能周遍了知。自谓于诸法中。唯我一人。得无边性。而彼一切众生。皆现我性之中。然我为能知。一切人为所知。遍与不遍。但彼自知。我曾不知。以彼所知人。现我能知中。曾不见彼能知之性。现我知中。是故。观我遍知之性。其知无涯。名无边。彼所观者。其境有极。名有边)。

　　([?(▽/○)]四生灭)。

　　四者是人穷行荫空。以其所见。心路筹度。一切众生。一身之中。计其咸皆半生半灭。明其世界。一切所有。一半有边。一半无边。

　　［资中］此计行阴灭处为空。空故无边。以心筹度。复见有生。生故有边。世界所有。义亦如是【疏】穷行阴空者。想尽行露。今于观中。研取令空也(［融室云］是人虽能穷行阴空。以其所见心路筹度。又是行之流动。今正于此处。能观行之生灭也)以研穷心。计度行阴。一切众生。一身之内。即生即灭。世界亦尔。(凡众生一身中。莫不半生半灭。谓生而又灭。灭而又生。故生灭相半。非谓生秪常生。灭秪常灭)生处有边。灭处无边。生现见故。灭不见故(［温陵云］因穷行空。昔有今无。遂以一阴为半生半灭。内根外器。一切皆然。以生为有边。灭为无边［讲录云］由此行阴。本无根据。前依想阴为根。后依识阴为根。行阴空时。前半分已随想灭。后半分犹同识生。行人计众生身中。亦如是半生半灭。又见行阴通于一切。遂判世间一切法。皆如是也。按此人观行阴一阴。半生半灭。故计众生一身。半生半灭。今人指行阴为半生。前三阴为半灭。非也)。

　　(△［如说云］应以前阴半灭者名有边。行阴流用不息名无边。准上文。过未者名有边。相续心名无边。可以例知)。

　　([│/○]三结)。

　　由是计度。有边无边。墯落外道。惑菩提性。是则名为第四外道。立有边论。

　　(［融室云］总结四计。唯在有边。故名立有边论)。

　　(○［私谓］诸经论以坏劫成劫。及上下静虑。计有边无边。多与今经未合。今以清凉十藏钞通之。钞引中论出过破云。若世间有边。云何有后世。若世间无边。云何有后世。释曰。有边则与阴同尽。无边则是今身。有边则后无续。故无后世。无边则常相续。故无后世。有边则断。无边则常。此同今经。计过未者名为有边。计相续心名为无边也。又立理破云。五阴常相续犹如灯火焰。以是故世间。不应边无边。如焰从缘。不可为无。无定实故。不可为有。此重破相续一计。并离二边也。显扬云边无边论者。是中若依断边际。求世边时。若忆念坏劫。即于世间起有边想。若忆念成劫。即于世边起无边想。今应问彼。从前坏劫已来。为更有世间生。起为无起耶。若言有者。汝计世间有边。不应道理。若起无者。汝今依此世间而住。念世间无边。不应道理。此即同今经第二。见八万劫众生有无之计也。钞又云。四有边者。一由一向能忆。下至无间地狱。上至第四静虑。执我于中。悉皆充满。便作是念。过此有我。我应能见。故知无边。二由一向能忆。傍无有边。执我遍满。故执无边。此即同今经第三。计我遍知得无边性之计也。又引中论云。若先五阴坏。不因是五阴。而生后五阴。世间则有边。若先阴不坏。亦不因是阴。而生后五阴。世间则无边。今经第四。计一切众生一身之中。及与世界。此正计五阴世间也。五阴和合。为众生世间。今言一身之中。破五阴也。言明其世界。一切所有。即破众生也。五阴众生即假我。外道依之计我。则知四有边皆依我起计。不但第四计我也)。

　　([?(○/○)]五四不死矫乱论三)。

　　([│/○]一标)。

　　又三摩中诸善男子。坚凝正心。魔不得便。穷生类本。观彼幽清常扰动元。于知见中。生计度者。是人坠入四种颠倒。不死矫乱。遍计虚论。

　　【疏】此人于知见中。不能决择。有人问者。皆矫智乱答。言不死者。准婆沙说。外道计天常住。名为不死。计不乱答。得生彼天。若实不知。而辄答者。恐成矫乱。故有问时。答言秘密言辞。不应皆说。或不定答。佛法呵云。此真矫乱。

　　(○［显扬云］此中第一是善清净天。第二是不善净清天。前清净天。于自不死。无乱而转。是故说名不死无乱。后不清净。若有依于不死无乱。有所诘问。便托余事。矫乱避之。以于诸谛无相心定。不善巧故)。

　　(○［瑜伽云］彼诸外道。若有人来。依最胜生道。问善不善。依决定胜道。问苦集灭道。尔时便自称言。我是不矫乱者。依不死净天。不乱诘问。即于彼所问。以言矫乱。或设余事。方便避之。或但问者。言辞而转)。

　　(△［法数云］净天。即梵天。梵天不死。故云不死净天。不乱诘问者。梵天常居清净故)。

　　([│/○]二释二)。

　　([?(▽/○)]一八亦)。

　　一者是人。观变化元。见迁流处。名之为变。见相续处。名之为恒。见所见处。名之为生。不见见处。名之为灭。相续之因。性不断处。名之为增。正相续中。中所离处。名之为减。各各生处。名之为有。互互亡处。名之为无。以理都观。用心别见。有求法人。来问其义。答言我今亦生亦灭。亦有亦无。亦增亦减。于一切时。皆乱其语。令彼前人。遗失章句。

　　【疏】别义观行也。于一生灭行阴。分为八义。别见。谓常变生灭。增减有无也。不见见者。见不见也。灭处不可见故。(［融室云］变化元。即同生基也。谓念念迁变故。互互。即是各各。皆言行阴生灭之相。以行尽之理。总观变化之元。是以理都观。若变若恒等说。是用心别见)答言下。约义答问。略举六义。(文略变恒一对。意总摄六义中)以不能定其道理。但两楹答。故云亦生亦灭等。令彼前人。于章句中。不得义理。故云遗失章句。

　　(△［清凉云］一恐无知。念我不知善不善等。有余问我。不得定答。我若定答。恐他鉴我无知。因即轻笑于我彼天秘密。不应皆说等)。

　　(△［显扬云］彼若于中。诘问于我。我若记别。或为异记。或拨实有。或许非有。彼于记别。见如是等诸过失已。作是思惟。我于一切所诘问中。皆不应记)。

　　([?(▽/○)]二唯无)。

　　二者是人。谛观其心。互互无处。因无得证。有人来问。唯答一字。但言其无。除无之外。无所言说。

　　【疏】念念灭处。名互互无。以心才生即灭。无体可得。(［融室云］谛观行阴尽处。前念后念。互相为无。名互互无)行既如是。诸法亦然。故云因无得证。故有问者。但言无耳。

　　(△［瑜伽云］第二于自所证。未得无畏。惧他诘问。怖畏邪语。怖畏邪见。故不分明说。我有所证)。

　　([?(▽/○)]三唯是)。

　　三者是人。谛观其心。各各有处。因有得证。有人来问。唯答一是。除是之外。无所言说。

　　【疏】念念生处。名各各有。因是得证。一切皆有。有人来问。但答是者。虽见其心。念念有生。意许皆有。又见其灭。不敢答有。故但答是。拟防其失。

　　(△［显扬云］彼既如是。住邪思惟。遍布其心于彼最上清净天所。故称我是不死无乱。由怀恐怖。而无记别。勿我劣昧。为他所知。由是因缘。不能解脱。以此为室。而自安处)。

　　([?(▽/○)]四俱见)。

　　四者是人。有无俱见。其境枝故。其心亦乱。有人来问。答言亦有。即是亦无。亦无之中。不是亦有。一切矫乱。无容穷诘。

　　【疏】此有无俱计也。其境枝故。其心亦乱者。以不定是一义。故成乱也。(［温陵云］枝如树枝。差互不一)以前二论。但偏证有无。今此一论。即有无俱见也。亦有即是亦无者。意许亦有之中。即有于无。得成有无计也。亦无之中不是亦有者。虽于有中说无。二相各别。故云不是亦有。无容穷诘者。若诘有即是无。又云无中不是亦有。若诘无不是有。又云亦有即是亦无。互相遮防。故难穷诘(［吴兴云］从二至四。于前八句有无分出也。二三单计。第四两亦。有即是无。如水是水。无不是有。如水作冰。四句之中。但见三句。未见双非。其计犹粗)。

　　(△［瑜伽云］唯惧他诘。于最胜生道。及决定胜道。皆不了达。而不分明说言。我是愚钝。都无所了。但反问彼言词。而转以矫乱。随彼所答。我当一切如言。无灭而印顺之)。

　　([│/○]三结)。

　　由此计度。矫乱虚无。墯落外道。惑菩提性。是则名为第五外道。四颠倒性。不死矫乱。遍计虚论。

　　【疏】如是四论。长阿含云。一者。若沙门婆罗门等。作如是见。云不知善恶有报耶。若如是问我。我不能答。有愧有畏。我当答言。此事异。此事不异。此事非异非不异。是为初见。二以他世有无问。亦作此答。三以何者为善恶问。亦作此答。第四愚冥暗钝。若他有问。俱随言印可。但云如是。如有问云。蕴有几种。彼反问云。汝意谓几。他即答言。我意谓五。彼云如是。或云此事异等(［瑜伽云］由彼外道。多怖畏故。依此见住。若有人来。有所诘问。即以谄曲而行矫乱。当知此论。是恶见摄)。

　　(△［二楞云］上计常无常。边无边等。尚有区别。此则亦常亦无常。亦边亦无边。是矫乱也。违理为矫。失正为乱。一四言皆两可。乱意居多。亦兼于矫。二三言惟一遍。矫意为多。同归于乱)。

　　([?(○/○)]六十六有相论三)。

　　([│/○]初标)。

　　又三摩中。诸善男子。坚凝正心。魔不得便。穷生类本。观彼幽清。常扰动元。于无尽流。生计度者。是人坠入死后有相。发心颠倒。

　　［资中］无尽流。即行阴也。由见无尽。故言死后有相【疏】无尽流。行阴也。今见行迁。却执于我。死后有相者。以行是我所有故。行既迁流不息。故我死后有相也(［融室云］于行阴无穷迁流。而生计度。计其身后而流不断。故落死后有相)。

　　([│/○]三释二)。

　　([?(▽/○)]初本计)。

　　或自固身。云色是我。或见我圆。含遍国土。云我有色。或彼前缘。随我回复。或色属我。或复我依。行中相续。云我在色。皆计度言。死后有相。如是循环。有十六相。

　　【疏】初约色蕴。具出四句。谓色是我。我有色。色属我。我在色。皆云死后有相。如是循环。例作后三阴十二句也。(［真际云］例余三阴。各十四句。共成十六)固身者。固。坚也。坚执现今形色。是我本体。色阴既尔。受想行等。例此而作。各有四句。故成十六。(［融室云］或自固身云。色是我。四大之色是我故。或见我圆。含遍国土。云我有色。所含所遍。国土之色。我所有故。前缘即前境。前境随成。回复。言色属我。青黄等色。属我回转故。我依行中相续。云我在色。行之心色。我所在故。皆计度言身后有相者。色身虽死。我犹在故。按五阴四句。吴江于本阴四句。互转循环。成十六句。理虽不无。经文未有。今所不用)问。前三阴尽。唯行识二阴。何得更执前三。又不言识。答。前之三阴。观中虽破。但约观法增胜。不被阴迷。善巧安忍。不生过患。岂可都无。谓之破耶。今观行阴。依止前三。迁流相续。故执三也。不言识者。行阴覆故。由是通前而不言识也(［携李云］不言识阴者。所计之我。即是识阴也［吴兴云］不尔。外道六法。我与识异。今行阴既破。识未当情。故不言耳。问三阴既破。何故与我复计四句。答但破其计。不破其法。色等生灭。念念不停。即无尽流也。应知五阴前后。粗细不同。若约百论。前三但是无记。行阴方起烦恼。造作诸业。所以行阴最粗。今观行中。已破受想。即行阴粗相亦尽。唯细相在。故通前三阴。但见迁流。幽隐之元。其实离晓。按岳师此解。拣证真而扶长水也。温陵亦云。不计识阴者。以幽秘未现故)。

　　(○［引证］［宗镜云］二附佛法外道者。犊子读舍利弗毗昙。自制别义。言我在四句外。第五不可说藏中。云何四句。外道计色即是我。离色有我。色中有我。我中有色。四阴亦如之。合二十身见。大论云破二十身。成须陀洹。即此我也。犊子计我。异于六师。彼非佛法［私谓］准唯识明萨迦耶见。谓于五取蕴。执我我所。一切见趣所依为业。此见差别。有二十句。六十五等。分别起摄。清凉引对法释二十句。谓计色是我。我有色。色属我。我在色中。一蕴有五。五蕴合有二十句。今经四四句全同。以不开识蕴。故但有十六句也。宗镜引犊子四句。正同今经。与涅槃四种见。次第不同。彼文云。计色大我小。我在色中。为一见。即此第四计也。又计我大色小。色在我中。为二见。即此第二计也。又计离色是我。为三见。即此第三计也。又计色即是我。为四见。即此第一计也。彼释云。我即神我。外道计识神为我。对余四阴一异大小而起四计。当知死后有相。亦是计执神我也。若功德钞中。释后际有想十六四四句者。一我有色。二我无色。三双亦。四双非。虽同开四四句。而行相迥别。不敢繁引)。

　　([?(▽/○)]二别计)。

　　从此或计。毕竟烦恼。毕竟菩提。两性并驱。各不相触。

　　【疏】既十六相皆死后有。烦恼亦尔。以是生死根故。菩提亦尔。以是觉元明故。(［融室云］行迁流即烦恼。行阴尽即菩提)真妄两驱。毕竟无改。二皆有相也(［吴兴云］上四阴兴我。既死后有相。或复妄计烦恼菩提。理亦如是以烦恼由阴而生。菩提由我而证。言毕竟者。即两性并驱。入未来际也)。

　　(△［蕅益云］行阴不可尽。烦恼菩提亦不可尽。此错认性具圆宗。无作妙旨也)。

　　([│/○]三结)。

　　由是计度。死后有故。墯落外道。惑菩提性。是则名为第六外道。立五阴中。死后有相。心颠倒论。

　　(［吴兴云］通结五阴。正在前四。虽在前四。义唯行阴耳)。

　　(△［标指云］法华会中。叱此计云。若有若无等。依止此诸见。具足六十二。深着虚妄法)。

　　([?(○/○)]七八无相论三)。

　　([│/○]初标)。

　　又三摩中。诸善男子。坚凝正心。魔不得便。穷生类本。观彼幽清。常扰动元。于先灭除色受想中。生计度者。是人坠入死后无相。发心颠倒。

　　【疏】见前三阴已灭。当知行阴亦应还灭。即计死后断灭。总名无相。

　　([│/○]二释二)。

　　([?(▽/○)]初本计)。

　　见其色灭。形无所因。观其想灭。心无所系。知其受灭。无复连缀。荫性销散。纵有生理。而无受想。与草木同。此质现前。犹不可得。死后云何更有诸相。因之勘校。死后相无。如是循环。有八无相。

　　【疏】此约四阴。现在因亡。未来果灭。都成于八(［吴兴云］由见先来三阴灭故。乃计现第四阴俱无。明八无相)。

　　(△［融室云］色受想灭。阴性。如是销散。纵有诸行。为类生所生之理。而无受想以润于生。与非情不异。生理即行阴。此质即四阴也)。

　　(△［讲录云］色居受前。心居受后。有受居中。连缀身心。故受灭则无复连缀)。

　　([?(▽/○)]二别计)。

　　从此或计。涅槃因果。一切皆空。徒有名字。究竟断灭。

　　【疏】阴既因果俱无。涅槃因果。亦即断灭。斯则有为无为。染净诸法。因果俱无。故云一切皆空(［吴兴云］涅槃因果。依现阴而修。后阴而证。阴既叵得。修证何有)。

　　(△［温陵云］与上计敌体相反)。

　　([│/○]三结)。

　　由此计度。死后无故。墯落外道。惑菩提性。是则名为第七外道。立五阴中。死后无相。心颠倒论。

　　(［标指云］此毗罗外道执死后断灭)。

　　([?(○/○)]八八俱非论三)。

　　([│/○]初标)。

　　又三摩中。诸善男子。坚凝正心。魔不得便。穷生类本。见彼幽清。常扰动元。于行存中。兼受想灭。双计有无。自体相破。是人坠入死后俱非。起颠倒论。

　　【疏】此先将已灭三阴。例现存行阴。得四个非有偏句。又将行存一阴。例前已灭三阴。得四个非无偏句。前后相望。每阴皆得非有非无。或四俱非。现在既尔。死后亦然。现在未来。共成八也。故云死后俱非(［温陵云］行存则有相也。受想灭则无相也。以前后相例。存者终无。虽有非有。灭者曾有。虽无不无。四阴双计。故成八非)。

　　(△［温陵云］双计有无。非谓只计有无而已。计有非无计无非有。二二者相破。成双非也)。

　　(○［引证］［止观云］真如自相。唯离念境界。则不可以有无思。故云。非有相。非无相。非非有相。非非无相。非有无俱相。何以故。若有二可得名俱。今有即无故。则有外。无无。可与有俱。今无即有故。则无外无有。可与无俱。故亦有亦无。相违不立。言不俱不立者。若定有定无。遮彼有无。有俱非句。今有即无。何有非无。今无即有。何无非有。故双非亦寂。故知言亡四句。无句可亡。了此无句。即真亡矣)。

　　([│/○]二释二)。

　　([?(▽/○)]初本计)。

　　色受想中。见有非有。行迁流内。观无不无。如是循环。穷尽荫界。八俱非相。随得一缘。皆言死后。有相无相。

　　【疏】色等三阴。先虽是有。而今破尽。故云非有。例行亦尔。此四非有也。行迁流内。观无不无者。若将行阴。例前为无。现且念念。迁流不断。此又非无。行既非无。前三亦尔。此四非无也。(［温陵云］三阴为灭相。故见有非有。迁流为存相。故观无不无)如是循环。穷尽阴界者。现将四阴循历相例。一一皆见非有非无。故云循环。推至死后。故云穷尽阴界。随得一缘者。即此四阴。随举一阴。皆悉死后非有非无。(于四阴中或有或无随举一缘皆成计执)令言有无者。(言有相无相)有即非无。无即非有也。(［吴兴云］行阴生灭之细。不可破灭。因计为有。反非前无。又将前无。可非今有)。

　　([?(▽/○)]二别计)。

　　又计诸行。性迁讹故。心发通悟。有无俱非。虚实失措。

　　【疏】此但现见行阴迁改。生中有灭。故非有。灭中有生。故非无。由是通悟。(［如说云］通悟。增长邪见也)一切皆是非有非无。何啻于八。虚实。即无有也。有不定有。实何曾实。无不定无。虚何曾虚。举着皆非。故云失措(［吴兴云］色受想等。皆名诸行悉有迁讹。下文云。甲长发生。气消容皱。及念念不停。即其相也。于前四阴。双计有无。亦有八俱非义。此见既细。所以的就行阴言之)。

　　([│/○]三结)。

　　由此计度死后俱非。后际昏瞢。无可道故。墯落外道。失菩提性。是则名为第八外道。立五阴中。死后俱非。心颠倒论。

　　【疏】后际下。释死后非义。无可道者。言有不有。言无不无。有无二途。俱道不得也。现在尚尔。岂况死后。不觉不知。而言有无耶。故云昏瞢。

　　(△［私谓］准清凉钞。后八俱非论。有二四句。一云执我有色。死后非有想非无想。执色为我。见诸有情入非想非非想定。想不明利。作如是执。唯寻伺执。非得定也。二执我无色。三执亦有色亦无色。四执我有边。如是一切。皆执四无色为我。以得非想非非想定。容有此执。上来有想非无论。无想八论。行想略同。举要言之。论言非有想十六想。乃至得非想非非想定。正今经所谓死后无相俱非也。计执虽多。不出无想天外道。会通详定以俟智者)。

　　([?(○/○)]九七断灭论三)。

　　([│/○]初标)。

　　又三摩中。诸善男子。坚凝正心。魔不得便。穷生类本。观彼幽清。常扰动元。于后后无。生计度者。是人坠入七断灭论。

　　【疏】是人见行阴。念念灭处。名后后无。设生七处。后皆断灭。故成此论(［孤山云］七断灭者。欲开人天。色开四禅。无色合一。计此七处。灭已不生也)。

　　([│/○]二释)。

　　或计身灭。或欲尽灭。或苦尽灭。或极乐灭。或极舍灭。如是循环。穷尽七际。现前销灭。灭已无复。

　　【疏】或计身界。即欲界人天也。同界地故。欲尽即初禅。欲染已尽故。苦尽即二禅。极喜无忧念故。极乐即三禅。三禅之乐极故。极舍即四禅及无色。四禅舍觉观。无色舍色碍故。(［孤山云］然则极舍之言。含其二也)现前销灭者。三阴已灭。行阴亦尔。七处皆现断灭。死后不复生也。

　　(△［阿含云］或有沙门婆罗门。于末劫末见。起断灭论。总有七见。或计我身从因缘生。必归磨灭。或计我于欲天断灭。（经总立人天）或计我于色天断灭。（经合四种）或计我于无色空处断。或计我于识处。不用处。有想无想处断灭（经合四空为七）)。

　　([│/○]三结)。

　　由此计度。死后断灭。墯落外道。惑菩提性。是则名为第九外道。立五阴中。死后断灭。心颠倒论。

　　(○［清凉钞云］七断灭论者。一执我有色。粗四大种所造为性。死后断灭。毕竟无有。见身死后。有而无故。二我欲界天。死后断灭。三我空无边处。乃至非有想。皆云死后断灭。有想已下。离生彼地。乃生死顶故)。

　　(○［显扬云］断见论者。彼如是思。若我死后后有身者应不作业而生异熟。若我体性。一切永无。是则所受业果。亦应无有。观此二种。理俱不可。是故。起如是见。立如是论。我身死已。断灭无有。犹如瓦石。若一破已。不可还合。彼亦如是。今应问汝。汝何所欲。为蕴断灭。为我断灭耶。若言蕴断灭者。蕴体无常。因果展转。生起不绝。而言断灭。不应道理。若言我断者。汝先所说。粗色四大所造之身。有病有。痈有箭。欲缠诸天。色缠诸天。若无色界空无边处所摄。乃至非想非非想处所摄。不应道理)。

　　([?(○/○)]十五现涅槃论三)。

　　([│/○]初标)。

　　又三摩中。诸善男子。坚凝正心。魔不得便。穷生类本。观彼幽清。常扰动元。于后后有。生计度者。是人坠入五涅槃论。

　　【疏】行阴灭而复生。故云于后后有也。

　　([│/○]二释)。

　　或以欲界。为正转依。观见圆明。生爱慕故。或以初禅。性无忧故。或以二禅。心无苦故。或以三禅。极悦随故。或以四禅。苦乐二亡。不受轮回。生灭性故。迷有漏天。作无为解。五处安隐。为胜涅槃。如是循环五处究竟。

　　【疏】以欲界为正转依者。因修观行。发欲界未到定。于观心中。见圆明相。不舍欲界。即是涅槃。为正转依。(［补遗云］欲定成时。不见床铺事障。乃是定心之正报。故云观见圆明［直解云］天台释禅。欲界有二定。一欲界定。二未到定。此二定中。心目圆明。依此圆明定境。为安隐定故。正转依者。转生死为涅槃也)或以初禅性无忧者。已离欲染。无复忧心。得轻安乐故。或以二禅心无苦者。即是极喜也。或以三禅极悦随者。即极乐也。或以四禅苦乐二亡。即舍受也。不识教相。得此四禅及欲界定。少分安乐。便计涅槃。执有漏天。作无为解者。因修正定。忽发此禅。得少轻安。未是究竟。便妄执计。以为涅槃。

　　(△［清凉钞云］瑜伽八十七云。涅槃惟是无行所显。绝诸戏论。自内所证。绝戏论故。施设为有。不应道理。亦复不应施设非有。勿当毁损。施设妙有。清净涅槃。又此涅槃。极难知故。最微细故。说名甚深。种种非一。诸行烦恼。断所显故。说名广大。现量比量。及正教量。所不量故。说名无量。三义通显。离四句。绝百非)。

　　([│/○]三结)。

　　由此计度。五现涅槃。墯落外道。惑菩提性。是则名为第十外道。立五阴中。五现涅槃。心颠倒论。

　　(○［清凉钞］五现涅槃者。一见现在受若天若人。诸五欲乐。便谓涅槃。二虽厌五欲。现住初定。以为涅槃。引在身中。名为得乐。见他现在。住定亦尔。三厌寻伺故。现得第二定。以为涅槃。四厌诸寻伺喜故。现住第三定。以为涅槃。五厌喜乐。乃至出入息。现住第四定。以为涅槃。待过去故。名为后际。又此计我。现既有乐。后亦有乐。故后际摄。以现为先而执后乐。总名现法。此不依我起见。故邪见摄)。

　　(○［瑜伽云］妄计清净论者。如有若沙门。若婆罗门。起如是见。立如是论。若我解脱。心得自在。观得自在。谓于诸天微妙五欲。坚着摄受。嬉戏娱乐。随意受用。是则名得现法涅槃。第一清净。又有外道。起如是见。立如是论。若有离欲恶不善法。于初静虑。得具足住。乃至得具足住第四静虑。是亦名为现法涅槃。第一清净。今应问彼。汝何所欲。若有于妙五欲。嬉戏受乐者。为离欲贪。为未离耶。若已离者。于世五欲。嬉戏受乐。不应道理。又汝何所欲。诸得初静虑。乃至具足住第四静虑者。彼为已离贪欲。为未离耶。若言一切离者。但具足住。乃至第四静虑。不应道理。若言未离一切欲者。计为涅槃。究竟清净。不应道理)。

　　([○@卍]三结劝弘宣二)。

　　([?(○/○)]初结前诸境)。

　　阿难。如是十种。禅那狂解。皆是行阴。用心交互。故现斯悟。众生顽迷。不自忖量。逢此现前。以迷为解。自言登圣。大妄语成。墯无间狱。

　　【疏】此十种境。乃是邪见。因修正定而忽发生。故云狂解。由三阴灭。觉至行阴。用心差异。故云交互。苟能深入禅定。以慧照察。不取不着。自然销歇。若以为证。即墯邪见。成地狱因(［雷庵云］入此行阴。唯一精明而已。虽众魔不得其便。然于凝明中起计度者。则墯入二无因。四遍常。于坚凝中起计度者。则坠入四颠倒。乃至五涅槃等)。

　　(△［无尽云］有漏执身。不行淫欲。即为人天。穷行阴空。邪慧凌率。诸过不禁。沦坠必矣。故古德云。钝鸟离巢易。灵龟脱壳难)。

　　(○［引证］［止观云］第七观诸见境者。诸邪解称见。又解知是见义。推理不当。而偏见分明。作决定解。名之为见。此见或因禅发。或因闻发。因闻发者。本听不多。广能转悟。现解分明。聪辨问答。因禅发者。初因心静。后观转明。翻转自在。有如妙达。南方习禅者寡。发见人微。北方多有此事。盲瞑不识。谓得真道。或时不信。拨是狂痴。今言非狂非圣。夫鬼着能语。鬼去则痴。其既不尔。故知非狂。寻其故惑。贪瞋尚在。约其新惑。更增烦恼。八十八使。系缚浩然。故知非圣。乃是见慧发耳。通论见发。因闻因禅。而多因禅。众生久劫。靡所不作。曾习诸见。隔生中忘。罪覆本解。心不速开。今障若薄。能发诸禅。或禅见俱发。或禅已见发。或闻他说。豁然见生。如有泉水。土石所碍。决却壅滞。𤀹以成川。阇障既除。分别远去。一日十日。绵绵不已。审番自难。番番自解。所执之处。实而有通。所不执处。虚而自破。又辨才无滞。巧说己法。庄严言辞。他来击难。妙能申释。如是见慧。彼何处出。由禅中有观支。观支是慧数。逸观诸法。莫自知止。快马着汗。不可控制。若人见发。利智根熟。能自裁正。或寻经论。勘知己过者。此人难得。若不能自正。遇善知识。明示是非。破其见心。此亦难得。故云。真法及说者。听众难得故。既不自觉。又不值师。邪画日增。生死日甚。如稠林曳曲木。何得出期)。

　　([?(○/○)]二敕劝弘宣)。

　　汝等必须将如来语。于我灭后。传示末法。遍令众生。觉了斯义。无令心魔。自起深孽。保持覆护。消息邪见。教其身心。开觉真义。于无上道。不遭歧枝。勿令心祈。得少为足。作大觉王清净标指。

　　【疏】想阴未尽。犹引外魔。今想阴尽。行阴明露。但于所觉境界。别生异见。执此为是。故云心魔。故能觉察。善能消息。不失正见。能至无上。故深嘱付。传而示之。俾修行者。无入邪网。失正觉路。枝歧。邪道也。

　　(○［观心论云］不了一念自生之心。故起见思二惑。思惑即是魔。非第七天魔也。见惑即外遣。非六师也)。

　　(○［私谓］行人已度欲界。过于魔事。于五阴中。介尔起身见。起边见邪见。是诸见执。皆是厌欲色阴。求胜净依。计其行相。在四禅四空。两楹之间。无想天中。双厌苦乐。精研舍心。圆穷舍道。身心俱灭。即想念尽时。梦想销灭。犹如晴空。无复粗重前尘影事之行相也。四空天中。识性不动。以灭穷研。如存不存。若尽不尽。即行阴尽时。同分生机。感应悬绝。诸类不召。发现幽秘之行相也。以不了无明见惑。附体而生。见网蒙密。执为最胜。舍魔入外。粗细迢然。梯磴孤危。升沉峻险。如来则于天趣之中。预防而蚤诫之。于四禅有二岐路。直而之广果。间而之无想。宁居三之凡夫天。无往四之外道天也。于色顶天。复有二歧路。直而出尘界。迂而历四空。宁为不还之钝罗汉。无为无想之空外道也。外道天之寿。极于八万劫而止。外道天之位。极于非想非非想而止。唯其深求出离。苦行宿作。弥历多劫。永不唐捐。是以离五道得天报。又离欲色界得无色报。唯其遭遇邪师。学乖谛理。邪心发智。生灭为因。是以得无想报。得不见佛闻法报。一落邪因。终沉生死。辛苦旷劫。仍作邪魔。如来辨行识二魔结成告戒。一则曰不遭枝歧。一则曰不遭歧路。正所以证明无色二天。四种歧路。画人天之疆界。树魔外之堤防。弘护进修。力扶沦溺者也。於乎。深慈广智不亦深切着明矣乎)。

　　(穷尽六根末那执受。正脉辄改六识者妄)。

　　(四矫乱中。互互亡处。名之为亡。亡即灭也。对上各各生处。故言互亡。次文互互无处。因无得证。此乃正牒名之为无句也。定本执下句互互无处证。上亡字为无。此不通文理之过)。

　　(初禅无忧。二禅无苦。正依经文不须倒换)。

　　(自起深㜸。乾道本云。有本云自作沉㜸)。

　　大佛顶首楞严经疏解蒙钞卷第十(之一)

　　大佛顶首楞严经疏解蒙钞卷第十(之二)

　　海印弟子　蒙叟钱谦益钞

　　(○大文陈禅那现境之五)。

　　([○@(?∴)]五破识阴三)。

　　([○@卍]一尽未尽相二)。

　　([?(○/○)]初明区宇二)。

　　([│/○]一行尽益相)。

　　阿难。彼善男子。修三摩提。行阴尽者。诸世间性。幽清扰动。同分生机。倏然隳裂。沉细纲纽。补特伽罗。酬业深脉。感应悬绝。

　　【疏】前三句标人。诸世下。正明行尽。世间性者。行阴即是世间体性。(［海印云］谓行阴为世间生死之体)。

　　(△［吴兴云］诸世间性。即十二类生。行阴体性也)世间有三义。一有生灭。二性有漏。三可破坏。既堕世间。同以行阴生灭为性也。隐密故幽。离想故清。扰即是动。同分生机。前是基本。今是枢要。(［吴兴云］同分生机。即与诸类同其分齐生灭之机［海印云］以众生生死。皆依行阴生灭。故为同分生机)忽尔而破。故云倏然隳裂。沉细下。重释尽义。(行阴深沉微细。网罗诸趣。结不可解。今以定力。研穷顿破。)网上大绳曰纲。衣领结处曰纽。皆喻其要也。十二类生。如网如衣。行阴贯通。微细结要。如纲如纽。(［吴兴云］行是业性。能持诸阴。如网衣之有纲纽)补特伽罗。云数取趣。即总指十二类也。行阴能持此类生。故云沉细纲纽。纲纽是业因。伽罗是业报。业因亡。则孰为引果。果报息。则谁能作酬。因果既亡。故绝感应。深脉。亦喻行阴幽隐也(［补遗云］脉者幕也。幕络一体也。业能牵生。如幕络不断)。

　　于涅槃天。将大明悟。如鸡后鸣。顾瞻东方。已有精色。

　　【疏】三德涅槃。名为第一义天。得无生忍。名大明悟。明悟在近。故名曰将。将。当也。欲也。如鸡后鸣者。鸡第二鸣。天将晓也。五阴在。如全夜。阴都尽。如大明。色受二阴破。如鸡初鸣。天全未变。(［孤山云］前受想尽。似证尚遥。如鸡初鸣。天色犹昧)今想又除。唯有识阴。明悟在即。如鸡后鸣。天有精色。(［温陵云］涅槃性天。为五阴所覆。昏如长夜。前三阴尽。如鸡初鸣。虽为曙兆。犹沉二阴。精色未分。此行阴尽。如鸡后鸣。唯余一阴。故将大明悟也)若约位说。此当第二渐次人也。彼文云。禁戒成就。则于世间永无相生相杀之业。偷劫不行。无相负累。亦于世间。不还宿债。即是今文酬业深脉。感应悬绝。彼文又云。是清净人。修三摩地。父母肉身。不须天眼。自然观见十方世界等。即此文云。顾瞻东方已有精色。此则正得似位。相似通发也(［补遗云］指前行阴若破。即入相似。将登分真。于中道涅槃之天将晓。如鸡后鸣。东方将明之精色。相似三谛也)。

　　(△［吴兴云］五阴伏有次第。断无前后。今取将破别惑为后。初破通惑为先。断伏顿渐。如下所辨)。

　　(○［释文］如鸡后鸣。乾道本如鸡候鸣。绍兴本如候鸡鸣)。

　　([│/○]二识阴现相)。

　　六根虚静。无复驰逸。内内湛明。入无所入。

　　【疏】由定所摄。无行阴使。虽存六根。识不驰散。故云虚静。无复驰逸。(［融室云］行既销灭。识无所动。则六根虚静。无复驰逸取六尘矣。单指六根者。以是识阴所执受。行阴所开合故)唯专内境。定心内照。故云内内湛明。(既六根虚静则眼内耳内。乃至身内意内。无有不湛明者内内。如是六入但是虚名。则入而无所入矣)又内内者。深深寂照也。穷到识阴。更无所见。名入无所入(［吴兴云］识阴披露。故曰湛明。下文云。又汝精明湛不摇处)。

　　(△［海印云］内照识体。唯一湛明。湛入合湛。更无可入)。

　　(○［释文］内内湛明。吴兴温陵并作内外。云栖云。长水疏言深而又深也。至识阴尽。方云内外明彻耳)。

　　深达十方。十二种类。受命元由。观由执元。诸类不召。于十方界。已获其同。精色不沉。发现幽秘。此则名为识阴区宇。

　　【疏】受命元由。即是识阴。(［二楞云］受命元由。即各命由绪。指第八识也)今观识阴。既是种子类生元由。不起烦恼。不作诸业。由是执持。不令起果。无受生分。故云诸类不召。(根尘既销。藏识始露。既观见受命元由。复执守受生根本。十二类中。不复能牵。召受生矣)。

　　(△［吴兴云］识息暖三。和合成命。受生之际。识阴为先。而此元由。复是人法二执之本。今观中所见。虽未销尽。且无行业。招引果报。故云诸类不召)。

　　(△［温陵云］行灭识现。故深达。无枢穴。故可观。无迁流。故可执。无生机。故不召［王舜鼎曰］召者。同分生机。一动咸动。所谓群召也。有召则诸类互缠。世界纷然。不召而感应悬绝。通世界惟一识性耳)既知识是生类元由。故十方界。依之与正。皆识所变。同一识体。斯则三界唯心。万法唯识。先虽信教。今观中明见也。(［海印云］身心世界。唯识变现。今观归识性。故云已获其同)精色不沈。所观境现也。由观力故。境界明白。故云不沉。发幽秘者。似通发也。(［补遗云］精色不沉。即湛明也。发现幽秘。无所覆也。二句。是识阴区宇之相。前受想行已伏。今观识心明湛。故精色不沉。幽秘发现也)未至此位。诸根暗昧。不能远观。故云幽秘。(识心望受想行。最为幽秘。譬若郎主处室。使令居外。故识阴体。得幽秘名)今由观力。六根清净。不由天眼。彻见诸界等。故云发现(［海印云］识体幽秘。今明入观境。故云发现)。

　　(△［桐洲云］精色下牒瞻东方已有精色谓天将晓。见有精微之色不沈。复发昏晕。然后大明也。识秘藏于群幽。故称幽秘。名识阴区宇)。

　　([?(○/○)]二明尽相)。

　　若于群召。已获同中。销磨六门。合开成就。见闻通邻。互用清净。十方世界。及与身心。如吠琉璃。内外明彻。名识荫尽。是人则能。超越命浊。观其所由。罔象虚无。颠倒妄想。以为其本。

　　【疏】初二句。指在识阴中也。若于此中。以定慧力。销磨根隔。令其开通合成一体。则见闻觉知。互相为用。斯则明不循根。寄根明发也。故云互用清净。(［吴兴云］群召虽异识体是同。若于同中销磨见爱之惑。则能合成一体。开为六用。六用不隔。悉皆通邻。法华所明六根清净也)。

　　(△［直解云］群召。即诸类不召。诸类皆应。故曰群召。通邻。即互用也)此识尽获证。是第三渐次。证无生法忍也。文云。如是清净持禁戒人。心无贪淫。于外六尘。不多流逸。因不流逸。旋元自归。尘既不缘。根无所偶。返流全一。六用不行。既云六用不行。即是销磨六门。既云返流全一。即是开合成就。互用清净也。彼说由戒。故与此异。世界身心。皆唯识现。今识阴尽。唯见觉体。觉体明妙。如净琉璃。一无障碍。名内外明彻。前文云。十方国土。皎然清净。譬如琉璃。内悬宝月。身心快然。妙圆平等。获大安隐。一切如来密圆妙净。皆现其中。是人即获无生法忍。即知识阴尽者。是随分觉也。文殊亦云。一处成休复。六用皆不成。尘垢应念销。成圆明净妙。命体。即识阴也。以命暖识三。俱时而转。识既已离。命暖随亡。故超命浊。(［无尽云］命者。识阴微细。不断。犹如命根。今既全破。六门开合。身心明彻。故超命浊。非命暖随亡之说［直解云］识暖息三。依持为命。阙一则死。故云命浊。长水义。本古释。无尽拣之。而以命根为识阴之喻。则粗而无据矣)罔象虚无者。此是觉明初起。影象之相。揽此妄想。虚无影象。以为识体。即业转二相也(［孤山云］罔象。亦仿象也)。

　　(△［温陵云］识乃妄觉影明。元无自体。由颠倒起。故名罔象虚无颠倒妄想)。

　　(△［海印云］罔象虚无。乃法身之影明。指最初生相无明。以为识体)。

　　(○［释文］［翻译云］琉璃。具云吠琉璃耶。此云青色宝。亦翻不远。西域有山。去波罗奈域不远。山出此宝。因以名焉。应法师云。或加吠字。或加毗字。或言毗头梨。从山为名。大般若云。安住布施波罗蜜多。或化世界。如吠琉璃)。

　　([○@卍]二正明现境十)。

　　([?(○/○)]一因所因执二)。

　　([│/○]一约其所解)。

　　阿难当知。是善男子。穷诸行空。于识还元。已灭生灭。而于寂灭。精妙未圆。

　　【疏】行阴虽尽。已灭生灭。返识循元。未归寂灭。故云精妙未圆。(［温陵云］识由行流。故行空即还元。既空识阴。即已灭。生灭。尚依识元。故寂灭未圆)以识未破。正在细生灭故。精妙。即真精妙明也(［吴兴云］识阴湛不摇处。即是还元。此望前已灭行阴得名。然于当体。未证寂灭)。

　　(△［补遗云］于识还元者。心体只一。本无王数之别。由揽境故。受等潜生。今因观力。受等乍伏。旋见心元。只指心王为元也。下十魔初并云。若于所归。盖指今还元也。去彼受等。还归心体。以为照览。因而生计也)。

　　(△［孤山云］前后发境。并性观心中。今为显示境界所依。故寄阴尽次第。相由而说。应知阴尽。纵发。弥益正解。若在观行心中。发动者。随之则邪。制之则正。当以此意。统括其文。则于行位不惑方隅)。

　　能令己身。根隔合开。亦与十方。诸类通觉。觉知通㳷。能入圆元。

　　【疏】观中暂尔也。暂于观中。似开根隔。未全互用也。(［吴兴云］此示观中所发之相也)诸类通觉者。于此观中。已见十方众生。及与我身。同一觉性。互相融合。无知觉殊。此即能入圆元也。(［温陵云］圆元。即融根隔。通诸类之识元也)。

　　(△［补遗云］于识心元。用禅那故。能解达圆融。六根不隔。故曰圆元。即所计真常之因也。诸类通觉。谓达其觉性不同前文已获其同。是唯识也)。

　　(△［海印云］观十方诸类。唯识所现。觉知通㳷。入圆元觉性)此之境界。全是识影。未为寂灭。故云而于寂灭精妙未圆(［交光云］能入圆元。四阴荡尽。归宿于斯。如诸浪已停。销归于海。正识阴区宇也)。

　　若于所归。立真常因。生胜解者。

　　【疏】正生计也。于此所入通觉之境。认为真常。便立为因。能生一切。即为所归。究竟之处。决定不缪。故云胜解(［二楞云］所归。即圆元也。即于圆元。认归休处。于是中起法执。墯外道也)。

　　([│/○]二判属邪徒)。

　　是人则堕因所因执。娑毗迦罗。所归冥谛。成其伴侣。迷佛菩提。亡失知见。是名第一。立所得心。成所归果。违远圆通。背涅槃城。生外道种。

　　【疏】于所因识阴。执为真常。是万物之因。故云因所因执。(［真际云］因所因执者。认圆明为真常。计真常为妄本［吴兴云］上因指体。即圆元也。下因对用。既真为妄本。能生万法。故对诸法之用。立所因之名)万法无因。虚妄生灭。今计有因。是真常性。即与外道所执冥谛是常。能生一切。无有差别。(［海印云］世间万物。因妄有生。妄本无因。故曰无生。今执此识能生万物。则与冥谛无别)此即计阿赖耶识。未形兆前。冥然之初。为真谛也。(［温陵云］娑毗外道。认阿赖耶识未形之前。冥然初相。为所归真因)［资中］因所因执者。迷识阴为冥谛。执冥谛为生因也(［吴兴云］沇节两说似同。正取节义)。

　　【疏】迷佛菩提者。菩提云觉。觉体离念。离念相者。等虚空界。无所不遍。法界一相。(起信文)今执有法。从一因生。能所差别。故云迷也。不如实知。故云亡失知见。所得心。即识阴也。因中为所得。果上为所归。(［补遗云］从此真常之因。成于常果。是我所归)。

　　(△［温陵云］真因非所。有所皆妄。以心有所得。果有所归。即因即果。所堕为妄)问。据下七段。皆云能非能等。独有此文为因所因耶。答。以一切诸法。皆从识变。正是所因。以不了虚妄。执为实因。故同外道。下文直显当体虚妄。故云非能等也。

　　(△［月公云］娑毗伽罗。师事梵天。计非色非空。认藏识为冥谛。今按佛记优蹋蓝生不用处天。寿四万八千劫。罗迦罗生有想无想天。寿八万四千劫。删阇夜亦言。八万劫满。自然得道。故知冥谛论师。八万劫外冥然无知。应生无色界外道天。非想非非想处也)。

　　(△［涅槃云］随有小王之所住处。名为小城转轮圣王之所住处。名为大城声闻缘觉八万。乃至一万住处。名为涅槃。无上法王圣主住处。乃得名为大般涅槃。又云城喻涅槃。门喻八正。守门之人。喻于如来)。

　　(○［智论二十云］三十七品。是趣涅槃道。行是道已得到涅槃城。诸法实相。是涅槃城。城有三门。所谓空。无相。无作［圆觉威德章云］世尊。譬如大城。外有四门。随方来者。非止一路)。

　　(△［桐洲云］初文于寂灭精妙未圆者。经云。若得如来寂灭随顺。实无寂灭及寂灭者。无所能取。方得极圆。前标二决定义。以为修因。一者远契常乐我净。依不生灭圆湛性成。谓圆湛性。名涅槃城也)。

　　([?(○/○)]二能非能执二)。

　　([│/○]一约其所计)。

　　阿难。又善男子。穷诸行空。已灭生灭。而于寂灭。精妙未圆。若于所归。览为自体。尽虚空界。十二类内。所有众生。皆我身中。一类流出。生胜解者。

　　【疏】前计虽执。识阴为真常因。而未取为自体。今计即是我之自体。(［融室云］若于识尽所归。观览是为自体。谓灭生灭地。能生一切众生。今为自体也)一切众生。皆从我出。我能生彼。决定不谬也(［海印云］以见识性圆满。遍虚空界。则计十二类生。皆我身中一体流出)。

　　(△［如说云］此误认十方唯识及识性流出无量如来等也。前以识为所归。以我为能归。此以我为能生。十二类为所生)。

　　([│/○]二判属邪徒)。

　　是人则堕。能非能执。摩醘首罗。现无边身。成其伴侣。迷佛菩提。亡失知见。是名第二。立能为心。成能事果。违远圆通。背涅槃城。生大慢天。我遍圆种。

　　【疏】实非能生。执以为能。名能非能。摩醯首罗。即大自在天。三目八臂。外道所宗。(如俱舍破能生世间。有何义利耶)为能生因也。现无边身者。以执我能现起无量众生也。因既能为。果能成事。因果相称也(［温陵云］执识元为自体。谓一切众生自此流出。遂执我能生彼。而实不能。故曰能非能执。能为心。能事果者。计我能为彼依。能成彼事也。不能谓能。故名大慢。大慢天。即摩醯首罗也。遍圆者。计我体遍圆空界也)。

　　(△［补遗云］立能为心者。计我心为能生。将感自在天。能现无边身之果。以彼有现无边身之能事故。如云生大我慢天是也。计一切众生。皆从我生。故我心周遍。又因前薄有圆解。而生此计。故存圆名)。

　　(○［合释］［摩醯自在］［私谓］此经第二云。摩醯首罗。成其伴侣。第三云计自在天。成其伴侣。二天计执。妨难纷如。准诸经论。请为和会。今先论摩醯。有人云是第六天非也。诸经论并云。摩醯首罗。居色界顶。主三千界于三千界。最自在故。法华文句云。色究竟。亦大自在。即摩醯首罗。智论云。过净居。有十住菩萨住处。亦名净居。号大自在天王。经律异相云。色界二十二。色究竟天二十三。摩醯首罗天过五净居而有八处。法华开自在天子。大自在天子。故知摩醯首罗。过色究竟。别有一天。故云。居色界顶。非色究竟。即摩醯首罗也。若就欲界言之。此不应超至彼也。涅槃云。供养摩醯首罗。知是人已供养一切诸天故。竺法兰告汉明帝。西域梵志。常修梵行。事摩醯首罗天王。以为天尊。求生四空天。其他事大梵天王。欲界天王者。求生天位。亦以次而降。此天非欲界第六。依智者大师所判是也。其执计云何。清凉言涂灰外道。并诸婆罗门。共计自在天。是万物因。故唯识第一云。有执有一大自在天。体实遍常。能生诸法。谓彼计此天。有其四德。一体实。二遍。三常。四能生诸法。又计有三身。一者法身。体常周遍。量同虚空能生万物。二受用身。在色天之上。三变化身。随形六道。教化众生。今经云若于所归。览为自体。此所谓体实。即彼法身。尽虚空界。十二类内。所有众生。皆我身中一体流出。此所谓体实遍常。能生诸法。即彼后二身。摩醯首罗。现无边身。即彼变化身。行人穷诸行空。见众生一类流出。即同自在天为万物因。故堕彼计中也。智论言摩醯韦纽鸠摩罗等诸天。各各言大。皆自谓一切智。有人作弟子。学其经书。亦言是一切智。以心不清净。嗔恚憍慢心着故。此不应一切智。夫自谓一切智。憍慢未伏。非大慢天而何。论言受用身在色天之上。有二住处。有兄弟同往雪山。求见彼天者。有身往自在天。乞寿命者。则有其住处矣。五天悉谈章。小学俗书。为自在天之所传。则有其经书矣。鸿儒波尼你。为大自在天之所加被而现三目。则有其弟子矣。西域外人。新学比丘。多有事摩醯首罗。事梵天。及事水火。事六师弟子等。亦有后投佛翻邪者。此言成其伴侣。犹前言是人应念身为梵侣。亦曰。必为魔子。成就魔人。故曰中途成狂。故生斯位。非前四魔禅那现境之比也。次论自在者。初计魔醯。次计自在。云何一天而有二计。此大自在天之别计也。围陀论师。计耶罗延为始。（华言钩锁力士）次生梵王。梵王能生万物。是故梵天。是常是一。是涅槃因。摩醯首罗。论师不尔。说果是那罗延所作。梵天是因。所谓梵天那罗延。乃至自在天。是生灭因。一切从自在天生。自在天灭今云计自在天者。正总。围陀那罗梵天之计。摄归自在。并我身心。从彼流出。既有异于梵天。亦少别于初计。涅槃中。迦罗鸠䭾迦旃延说。一切众生。悉是自在天之所作。一切众生。若罪若福。乃是自在天之所为作。此论师正同此计。唯识云。二遍三常。初计。计遍也。次计。计常也。以是故。一天而有二执也)。

　　([?(○/○)]三常非常执二)。

　　([│/○]一约其所计)。

　　又善男子。穷诸行空。已灭生灭。而于寂灭。精妙未圆。若于所归。有所归依。自疑身心。从彼流出。十方虚空。咸其生起。即于都起。所宣流地。作真常身。无生灭解。在生灭中。早计常住。既惑不生。亦迷生灭。安住沉迷。生胜解者。

　　［资中］自在天与前不别。此天现有生灭。妄计为常。故云。在生灭中。妄计常住【疏】所归即识阴。前览所归为自身。今认所归为他体。故疑自身及一切法。从彼生起。(［吴兴云］从彼流出者。指所归识阴为彼)都宣流地者。即识阴也。妄认为他。是真是常。是无生灭。(［温陵云］以识元为所归依。故疑彼能生我。及一切法。遂计生起流出之处。为真常无生之体)惑不生者。本觉常住。不生诸法。迷而不解也。亦迷生灭者。妄认识阴为真常也。(此则在生灭中。妄计常住。既惑真不生性。亦迷现生灭法)二俱不识。故曰沉迷。坚执不转。故云安住(［补遗云］行者因观识心。体了寂灭。而谓寂灭是心所依。不解达阴即理。却疑身心从此流出。此执心外有理为能生。故属邪矣。即于下。乃判彼成邪寂灭之解。未能即阴犹在生灭。而计常住太早计也。不了理即于阴。故曰既惑不生。而弃阴于理外。故曰亦迷生灭)。

　　([│/○]二判属邪徒)。

　　是人则堕。常非常执。计自在天。成其伴侣。迷佛菩提。亡失知见。是名第三。立因依心。成妄计果。违远圆通。背涅槃城。生倒圆种。

　　【疏】于无常处。妄计为常。名常非常执。(［吴兴云］以识阴圆元为常。自己身心及十方虚空为非常。非常。即生灭也。既见非常。从常流出。乃计生灭。即是常住。下文知无知执。义例亦然)自在天。即首罗也。前计他从我生。今执我从他起。故云计自在也。因依心。即识阴也。立为他体。计能生我。故同外道。计彼为常(［温陵云］由依识元妄计常住。故曰立因依心。成妄计果。前计我圆生物。此计彼圆生我。故曰倒圆)。

　　(△［补遗云］立因依心。欲依此求常住果也。言因依者。即识阴依理也。生倒圆种者。心外求理。非倒而何)。

　　([?(○/○)]四知无知执二)。

　　([│/○]一约其所解)。

　　又善男子。穷诸行空。已灭生灭。而于寂灭。精妙未圆。若于所知。知遍圆故。因知立解。十方草木。皆称有情。与人无异。草木为人。人死还成十方草树。无择遍知。生胜解者。

　　【疏】所知。即识阴也。是彼观行所知境故。识阴能变一切诸法。名知遍圆。悟此诸法。从知变起。以知为体。故云因知立解。(［温陵云］谓识有知。而一切法。由知变起。因计知体。圆遍诸法。遂立异解。谓无情遍皆有知)十方草木下。即解之行相也。既此依正。皆从知有。何得一知一无知耶。故无拣择。一切皆知。自谓决定不谬。故云胜解(［补遗云］由观心中。发于知解。既遍一切。便谓草木与众生同。原其所计。并由僻解经论。因兹生计。如上所计。识阴自体。能生十方众生。岂非因闻黎耶生法乎。又计寂理出生诸法。岂非因闻法性生法乎。今计草木有生。岂非由闻涅槃瓦砾佛性之说乎。十方草木。唯识变现。草木有性。圆顿正理。不了此义。正堕邪见。岂有人死而复为其草木耶)。

　　([│/○]二判属邪徒)。

　　是人则堕。知无知执。婆吒霰尼。执一切觉。成其伴侣。迷佛菩提。亡失知见。是名第四。计圆知心。成虚谬果。违远圆通。背涅槃城。生倒知种。

　　【疏】草木无知。而执有知。故云知无知执。波吒霰尼。二外道也。(涅槃云。波私吒及先尼。梵音小转。按涅槃有梵志。姓婆和吒。又有梵志。名曰先尼。如来为广说常无常法涅众常乐我净。皆得正法眼。证阿罗汉果［孤山云］彼谓一切觉知。乃云草木有命。今所发见。正与彼同)既执一切觉。即草木有命也。圆知。即遍知也。虚谬果者。斥成妄想。此即不了。皆是妄识所变。妄想凝结。假立无情。妄想流动。假名有情。如前文云。想澄成圆土。知觉乃众生。以不善分虚妄识。有内分外分。故成计执(［孤山云］前说无情有性。无情成佛。何异此邪执耶答常住真心。一体无二。用诸妄想。依正乃分。是故众生草树。悉如空华。皆是有情。自心所变。说有情有佛性时。即草树有性。既有情成佛时。即草树成佛。以心外无境故。华外无空故。波外无水故。执情不了。谓一一草木。各各有知。遂说木死为人。人死为木。未明一体。妄见遍圆。违远圆通。职由于此)。

　　(○［清凉疏云］经云佛性除于瓦石。论云。在非情数中。名为法性。在有情数中。名为佛性。明知非情非有觉性。故应释言。以性从缘。则情非情异。为性亦殊。钞曰。此疏为遮妄执一切无情有佛性义。就计此义。自有浅深。一谓精神化为土木金石。枭镜。负块。以成于子情变非情。非情变情。斯为邪见。不异外道众生计生。草木有命。故不可也。若说无情同一性故。则稍近宗。亦须得意。云云。今谓此释。太即太过。失情无情。坏于性相。若以涅槃第一义空。该通心境。涅槃何以拣于瓦砾。言无性耶。今直显正义。谓性与相。非一非异。情与无情。亦非一非异。故应释言。以性从缘等)。

　　([?(○/○)]五生无生执二)。

　　([│/○]一约其所计)。

　　又善男子。穷诸行空。已灭生灭。而于寂灭。精妙未圆。若于圆融。根互用中。已得随顺。便于圆化。一切发生。求火光明。乐水清净。爱风周流。观尘成就。各各崇事。以此群尘。解作本因。立常住解。

　　【疏】根互用中。得随顺者。以于似观。暂得相应。故云随顺。(［温陵云］识阴尽者。销磨六门。诸根互用。今此未尽。相似观中。暂时相应。才得随顺而已)便于圆化。一切发生者。一切诸法同名变化。故云圆化。皆可修习。能成圣果。故云一切发生。(因随圆互。于是计一切法。皆能圆化。以四大为常。发生圣果)以于一根。暂得诸用。由此例知。一切亦尔。皆可于无知见中。修成知见。取常住果。故求火乐水。爱风观变也(［吴兴云］圆化者谓。观中所见圆融变化。唯识之境也。一切发生。即四大之相也。观尘成就。别名地大。以此群尘。通指四大。既见此等。并由圆化。乃计修因证果。不出火之光明。水之清净等。故曰发作本因)。

　　([│/○]二判属邪徒)。

　　是人则堕。生无生执。诸迦叶波。并婆罗门。勤心役身。事火崇水。求出生死。成其伴侣。迷佛菩提。亡失知见。是名第五。计着崇事。迷心从物。立妄求因。求妄冀果。违远圆通。背涅槃城。生颠化种。

　　【疏】四大之性。实不能生常住之果。执为能生。故云生无生执。迷心从物者。迷失唯心所现。而各随顺崇事。以求常住。因果俱妄。故成妄求妄冀也(［讲录云］既迷真心。从物求冀。将妄想所结之尘。为能生能化之主。颠倒化理。名颠化种)。

　　(○［引证］［法华文句云］三迦叶。兄为瓶沙王师。五百弟子。两弟各二百五十。行兄法。佛作十种变。广出瑞应。语曰。汝非罗汉。亦不得道。若不舍邪见。长劫受苦。师徒皆伏。并以事火术具。投之于水。二弟及弟子。见火具下。亦皆善来。以成沙门。迦叶波。婆罗门别姓也)。

　　(○［瑜伽十六］妄计吉祥论。谓如有一沙门。婆罗门。起如是见。立如是论。若世间日月薄蚀。星宿失度。所欲为事。皆不成就。若彼随顺。所欲皆成。为此义故。精勤供养日月星等。祠火诵咒。安置草茅。满瓮频螺。累及饷佉。等谓历算者。作如是观。按西域有服水论师。及祠火诵祝等。皆此类也)。

　　(○［佛道论衡云］佛生难遇。百亿小劫。一佛出世。佛未出前。造化之始。或有大力诸天。或有自在圣人。恐世无训降生此俗。或作帝主或作师儒。各举己一。或教梵行。或可教礼敬行。或教事佛。或教事日月神。或教事水火神。众生劫初已来。学习久远。虽值佛出世。有钝根者。或言我之所事。从元皇已来。世之尊仰。佛虽神异。其教近尔。何能舍本。从尔今时。执见若在。其道不灭)。

　　([?(○/○)]六归无归执二)。

　　([│/○]一约其所解)。

　　又善男子。穷诸行空。已灭生灭。而于寂灭。精妙未圆。若于圆明。计明中虚。非灭群化。以永灭依。为所归依。生胜解者。

　　【疏】明中虚者。圆明之理。即所观识也。已灭生灭。故明中虚。非即是灭。故云非灭。(［孤山云］明中虚者。前云罔象虚无是也。非灭群化。非。犹破也。群化。即四大等)。

　　(△［海印云］以观照研穷。观识性虚明。即于此中。见前四阴已灭。则一切永灭。非。绝灭也)色受想行。摄一切法。名为群化。永灭依。即明中虚也。此计空为所归依处。即涅槃也(［标指云］此计即认为究竟涅槃)。

　　(△［温陵云］观理不谛。误堕虚无。故于圆明性中。计皆虚空。灭绝群化。归于永灭)。

　　([│/○]二判属邪徒)。

　　是人则墯。归无归执。无想天中。诸舜若多。成其伴侣。迷佛菩提。亡失知见。是名第六圆虚无心。成空亡果。违远圆通。背涅槃城。生断灭种。

　　【疏】此明中虚。实无所归。而计于归。故云归无归执。(［孤山云］归于无归。故曰归无归执)无想天。五百大劫。想心不行也。(无想天灭心心所。令不恒行。心心所灭)舜若多。曰空处也。圆虚无心。断灭因也。空亡果。断灭果也(［温陵云］永灭依。即外道之涅槃也)。

　　(△［私谓］无想天。灭想生无想。外道谓为涅槃。舜若多。四空处也。八百大劫。报尽。皆落空亡断灭。经云。从外道天。穷空不归。正指此等。阿难亦言。舜若多性可销亡也)。

　　([?(○/○)]七贪非贪执二)。

　　([│/○]一约其所计)。

　　又善男子。穷诸行空。已灭生灭。而于寂灭。精妙未圆。若于圆常。固身常住。同于精圆。长不倾逝。生胜解者。

　　【疏】执识阴为圆常。欲固此身。亦同识阴。故云同于精圆。长不倾逝(［吴兴云］识阴精明。湛不摇处。名之为常。乃执色身。同此精圆也)。

　　(△［交光云］圆常亦识阴区宇。上来圆元圆融圆明圆常。同是识阴周遍。故皆称圆。均是识阴。是一是常之相。行人不了。随见起执)。

　　(△［私谓］行人行阴已破。精研识阴。取次超越劫浊。而近师以仙家性命双修。解固身常住。非也。受阴尽处。贪求永岁。已云弃分段生顿希变易。如何此处翻说固身。十种仙趣。坚固变化。报尽还来那得识阴将破。仍墯此趣。准唯识第四。谓不定性。独觉声闻及得自在大愿菩萨。已永断烦恼障故。无容复受当分段身。恐废长时修菩萨行遂以无漏胜定愿力。如延寿法。资固身因。令彼长时。与果不绝。今于生灭既灭之后。认识性圆常。为大寂灭。便欲如罗汉菩萨。资现身。之因。为延寿之法。此计比受阴中。变粗身为细质。其相转细。南岳发愿文云。作长寿仙见弥勒。得长命力求佛道。又云。不贪身命发此愿。识阴未尽。命根未断。而求固身其不堕于贪非贪者亦罕矣。大论云。阿［秘］陀仙命尽。生无色天。即非十种坚固之伦明矣。般若灯论云。声闻菩萨等亦名仙)。

　　([│/○]二判属邪徒)。

　　是人则堕。贪非贪执。诸阿私陀。求长命者。成其伴侣。迷佛菩提。亡失知见。是名第七执着命元。立固妄因。趣长劳果。违远圆通。背涅槃城。生妄延种。

　　【疏】根身虚妄。本是无常。实不可贪。以为永久。今坚贪着。妄执长生。故云贪非贪执。阿私陀。即长寿仙也。(［翻译云］阿私陀。或云阿夷。此云无比。又翻端本)长劳果者。劳即牢固。字之误耳。(［无尽云］劳。徒劳也。不得法乐。而空长寿。不亦劳乎［补遗云］庄周言。劳我以生。今求妄延。非法性身。祗成劳苦之果。依二说。劳字即依经文。不必改也)妄执延年。故云妄延(［直解云］识息暖三。连持为命。识为元本。故曰命元)。

　　(○［智论云］阿私陀仙。白净饭王。我以天耳。闻诸天鬼神说。净饭王生子。有佛身相。故来请见。相已涕零。不能自禁。曰。太子必当作佛。我今年暮。当生无色天上。不得见佛闻法。故自悲耳。准瑞应经云。命终生无想天。即长寿天。八难中之二也。论云。生无色天。一切无色定。通名长寿天。无想无色。皆于佛说。不能闻解故)。

　　([?(○/○)]八真非真执二)。

　　([│/○]一约其所解)。

　　又善男子。穷诸行空。已灭生灭。而于寂灭。精妙未圆。观命互通。却留尘劳。恐其销尽。便于此际。坐莲华宫。广化七珍。多增宝媛。纵恣其心。生胜解者。

　　【疏】观识阴为十方众生之命元。是十二类命之通要。由是我命通彼。彼命通我。故云互通。今观识阴若尽。十方众生。命即皆尽。我命亦尽。尽即教谁证真常理。谁为所化众生。徒有真常。无证真者。故留尘劳。却起贪欲。化莲华宫。及诸欲境。恣受欲乐。图命不灭。俾要证真。起用化物。(［真际云］观命互通者。谓于群召已获同中。无彼召因。恐亡其果。故留却尘劳也)。

　　(△［补遗云］命即性也。行人观识之性。通乎真俗。共有此性。故曰互通。今观空性。欲存俗谛。不达体空。便谓永寂则绝事相。故留尘劳。即致兹魔境也)作此执计。定不移转。故云胜解。媛女。宝也(［如说云］此人渐见众生同体。故学菩萨。不入泥洹。留惑润生。以了度众之愿。恐其销尽者。恐尘劳尽。非恐识阴尽也。以误认一切变现。不为烦恼。皆合涅槃清净妙德故)。

　　([│/○]二判属邪徒)。

　　是人则墯。真无真执。吒枳迦罗。成其伴侣。迷佛菩提。亡失知见。是名第八发邪思因。立炽尘果。违远圆通。背涅槃城。生天魔种。

　　【疏】起惑恣欲。实非证果。计此即能证真起用。故云真无真执(［孤山云］真无真执者。将欲复真。而反恋于俗也)叱枳迦罗。未见正译。此既能化。欲境受用。即是欲界。自在天类也。(［温陵故］欲顶自在天类)邪思因者。既于定中。发此邪念。不能善察。由此炽盛。起尘劳事。故同天魔耳(［私谓］行阴灭后。魔境阻绝。无想天中。心想再行。长寿天中。天报将舍。灰凝复然。鱼冰旋泮。留尘劳以润生。起伏断而饱欲。于无色中。发欲色因。于无想中。发邪想因。此外道之远因也。于冥谛中曰。生外道种。明外道天为外道之祖。于今文曰。生天魔种。明外道天。还为天魔之母。外道天之因因果果。具于此矣)。

　　([?(○/○)]九定性声闻二)。

　　([│/○]一约其所解)。

　　又善男子。穷诸行空。已灭生灭。而于寂灭。精妙未圆。于命明中。分别精粗。疏决真伪。因果相酬。唯求感应。背清净道。所谓见苦断集。证灭修道。居灭已休。更不前进。生胜解者。

　　【疏】识阴露现。故曰命明。(［孤山云］命明。即识也［蕅益云］识精元明。九界受生元本也)识既含藏漏无漏种。今于此中。分别决择。苦集有漏。名粗名伪。道灭无漏。名精名真。(谓于识阴。圆明之中。忽发小解。因此分别苦集。是粗是伪。灭道是精是真也)择去粗伪苦集。而留精真道灭。故云分别精粗等。修道为感。证灭为应。但取于此。故云唯求。(又知苦果酬集因。灭果酬道因。于是见苦断集。唯求道灭感应也)背清净道者。本修圆观。法界平等。离二边垢。名清净道。今发小乘。清净之解。故名曰背。(既发小解。乃背圆融常乐我净之道。今于四德但举其一)所谓下。释前义也(［二楞云］永嘉云。知苦常怀厌离。断集但畏其生。慕灭独证无为。修道唯论自度。一居寂灭。即便休息。恋住化城。不趣宝所)。

　　(△［如说云］因果相酬二句。与前文酬业深脉感应悬绝。相对。分别疏决。此中最宜明了)。

　　([│/○]二判属邪徒)。

　　是人则墯定性声闻。诸无闻僧。增上慢者。成其伴侣。迷佛菩提。亡失知见。是名第九圆精应心。成趣寂果。违远圆通。背涅槃城。成缠空种。

　　【疏】定性者。且就一期。趣寂无改。判为定性。实有劫数。终回上乘。(［清凉云］因果不易。名曰定性。闻佛声教而得觉悟。名曰声闻。唯习声闻之因。而证声闻之果。更不求进佛道。故曰定性声闻)无闻僧者。不了识阴。迷为涅槃。故同此也。(［孤山云］无闻僧者。妄执小道。以为究竟故。与夫谓四禅为四果。增上慢人。为害一揆)圆谓周遍。精谓非粗。已离行阴。为诸命元。故曰圆精。称乎妄计。故云应心(［温陵云］圆精应为因心。成趣寂之小果。精应。即决择粗业。唯求精应。证于偏真。缠空趣寂而已)。

　　(△［标指云］未得谓得。未证谓证。沉空滞寂。如焦谷芽。不能发心。随入魔境也)。

　　([?(○/○)]十定性缘觉二)。

　　([│/○]一约其所解)。

　　又善男子。穷诸行空。已灭生灭。而于寂灭。精妙未圆。若于圆融。清净觉明。发研深妙。即立涅槃。而不前进。生胜解者。

　　【疏】本观圆融。清净觉体。今见识阴。离行生灭。谓深且妙。立为涅槃。不知流注。故不前进(［孤山云］今观识阴。二谛圆融。偏着妙空。遂生小解。故即安立涅槃化城。不前进中道宝所)。

　　(△［标指云］行人定中。观十二缘生。皆从识阴而起。认此识阴。便为究竟)。

　　(△［海印云］觉明。即识精元明。未离于识。故云觉明。此亦将破。无复粗垢。故曰圆融清净。于此研穷。斯为深妙也)。

　　([│/○]二判属邪徒)。

　　是人则墯定性辟支。诸缘独伦。(略二觉字)不回心者。成其伴侣。迷佛菩提。亡失知见。是名第十圆觉㳷心。成湛明果。违远圆通。背涅槃城。生觉圆明。不化圆种。

　　【疏】认识阴为圆觉。符妄计为㳷心。寂焉不动。非无觉了。故云湛明。(［温陵云］觉㳷。如心精通㳷。觉知通㳷之㳷。谓仅与正觉通㳷。而不前进也。湛明。即觉明也)。

　　(△［补遗云］圆觉之性。寂照双运。㳷心只是求寂一边。今于圆觉三谛。僻取㳷心。成支佛湛明之果也。生觉圆明。指支佛空寂)证识觉之圆明。无悲化之妙用。故云不化圆种［资中］耽寂灭果。成舍生障。是名不化圆种。故唯识云。声闻畏苦障。缘觉舍生障。是此类也(［吴兴云］化。变也。以定性不回。故云不化)。

　　(△［补遗云］以支佛不能化物。故云不化圆种)。

　　(△［无尽云］止观说。定慧已成。而起见著者。此空想诸佛不化。何故不化。观心发一分细定。生一分空解。此是空见法尘。与心相应。所以有焚身移徙之事。自谓与佛不两立也)。

　　(△［清凉云］观因缘生灭之法。觉悟真空之理。故曰缘觉。唯习缘觉之因。而证缘觉之果。更不求进佛道。故名定性缘觉)。

　　(△［标指云］一定性缘觉。依教体缘。但离缘生虚妄。名为解脱。二定性独觉。不随佛教修行。居山野。观四时荣枯。即立究竟涅槃)。

　　(○［引证］［智论云］菩萨初发心时。所可怖畏。无过声闻辟支佛地。正使墯在地狱。无如是怖畏。不永破大乘道故。于诸外道魔众。及诸恶使结业。无如是畏。如阿罗汉辟支佛。何以故。声闻辟支佛。于菩萨道。亦如。彼鸽。败大乘心。永灭佛业)。

　　(○［说妙法决定业障经］佛言。若三界中。梵释四王。沙门婆罗门。皆与修行为善知识。唯除声闻非善知识。声闻缘觉。为己利故。劝引初修行菩萨。回入小乘。一切破戒邪行之人。不能障于菩萨佛道。声闻缘觉。以世谛无我。复无烦恼。以是智故。能令初学菩萨。入于声闻教道。非菩萨善知识也)。

　　(○［合解云］华严明十种魔业。所谓忘失菩提心。修诸善根。是为魔业。乃至乐求二乘。不乐受生。志向涅槃。离欲清净是为魔业。菩萨应速远离。勤求佛业。以是故。声闻缘觉。亦堕魔数也)。

　　([○@卍]三结劝弘宣四)。

　　([?(○/○)]一结前斥失)。

　　阿难如是。十种禅那。中途成狂。因依迷惑。于未足中。生满足证。皆是识阴。用心交互。故生斯位。众生顽迷。不自忖量。逢此现前。各以所爱。先习迷心。而自休息。将为毕竟。所归宁地。自言满足。无上菩提。大妄语成。外道邪魔。所感业终。墯无间狱。声闻缘觉。不成增进。

　　【疏】中途成狂者。方在似觉。未成不退。邪慧发生。故云成狂。不察识阴。微细生灭。便谓已证。故云。因依迷惑等。(［标指云］中途成狂二句。结前八种。于未足中二句。结指定性)。

　　(△［温陵云］穷道失趣。故中途成狂。转遭枝岐。故因依迷惑)。

　　(△［二楞云］因依迷惑者。言此十种。皆依无明妄执生起。所爱先习。即无始来。墯贪爱境。所熏习气。今于定中。各自发现)。

　　(△［王舜鼎曰］十种从执着生。执着从胜解生。胜解从发现幽秘生。发现幽秘。与罔象虚无。妄想交织。故曰皆是识阴用心交互。故生斯位)。

　　(△［私谓］行阴云。故现斯悟。识阴云。故生斯位者。悟者。织空而言也。位者。[蹗-比+(人*人)]有而论也。冥谛者。僧佉论师。六师之元祖。非想非非想八万劫之位也。遍圆倒圆。摩醯首罗自在天之位也。婆吒迦叶波。计大梵天之位也。舜若多。无想天之位也。阿私陀。长寿天之位也。坐莲华宫。菩萨将受职之位也。乃至定性二乘。行位历然。不同行阴。但以身见邪见等。立解计执也。生位既尔。一向修习。于菩提涅槃亦渐近。僧佉等三。根隔合开。空界一类。非无因常非常之妄计也。先尼迦叶。翻邪入正之外道也。舜若多。现在楞严会上。阿斯陀。如来之相师也。观命留尘。已超于无想穷空。无闻缘独皆究竟回心成大者也。如蹑空然。其梯恍以次而高。如履地然。其脚踵以次而近。悟则无咎。不遭岐路。毕竟所归宁地。亦不遥矣。故下文云。识阴若尽。乃至入于如来妙庄严海等)。

　　(○［私谓］上来识阴十种。皆有位次劫数。不同行阴外道。但是执计邪论。成于狂解。今复举天趣之文。合而研之。迦毗罗冥谛。四空天之顶位也。摩醯大自在。色究竟之顶位也。今言堕因所因。能非能执。婆毗伽罗等。成其伴侣。岂非四空天中。从无想诸外道天。穷空不归者乎。曰成所归果。曰能成事果。未足满足。将谓毕竟所归宁地。劫外冥然。终成沦坠。则亦终成穷空不归而已矣。后二门。堕定性声闻辟支诸缘独伦者。即四空中。从不还天。圣道穷者是也。彼云。名不回心。钝阿罗汉。此云成趣寂果。诸不回心者。成其伴侣也。其识阴尽。能入金刚干慧者。即五不还中。慧光圆照。便出尘界者也。彼云入菩萨乘。名为回心。大阿罗汉。此云入于如来妙庄严海。圆满菩提也。要而言之。外道报尽入轮。则四空天其退位也。钝罗汉经劫回心。则非非想天其修位也。大阿罗汉圆明发化。则五那含天其寄位也。是中外道。不免轮堕者。以无想中。心想再生。入四空天。仍带细想故。钝罗汉能回心者。以有顶非想地。更求上进。得灭尽定故。定性二乘。不成增进者。以依灭尽定之有余依。是一向果。未尽识阴故此经研天趣。辨心魔。升沈登坠。行相微细。壹皆以破除五阴。识。尽与未尽。克定其梯阶径路。二门中。行位因果。钩锁映望。罗网交摄。能微密观照者。审而详之)。

　　([?(○/○)]敕劝弘宣)。

　　汝等存心。秉如来道。将此法门。于我灭后。传示末世。普令众生。觉了斯义。无令见魔。自作深孽。保绥哀救。消息邪缘。令其身心。入佛知见。从始成就。不遭歧路。

　　【疏】深劝后世。令了识阴未尽。有此十境发相。知而觉察。见爱自息。迷而取着。必落偏邪。入佛知见。证真位也。从始。初修也。成就。果满也。不遭歧路。中间更无委曲相也。即前十类耳(［吴兴云］见以违理为名。前八违真中二理。起界内邪见。后二违中道理。起界外邪见。以二乘智即无明故。问前受阴已超见浊。何至行识二阴。又发诸见耶答。前约断位。得意生身者。言之。今在伏位。于二阴区宇中发也。此五阴文。若迷断伏之义。何以销之［王舜鼎曰］从始成就。不遭岐路。始者。即是最初发心。不堕先所爱习。从始成就。彻底澄清。方是因真果正。所谓中间永无诸委曲相也)。

　　(○［私谓］前三阴。结云天魔。后二阴。结云心魔见魔。此开合言之也。开之。则曰天魔。曰外道。合之。则外道亦邪魔也。天魔亦心魔见魔也。心魔见魔。不出爱见二惑。爱见二惑不出五阴。佛教弟子。色众是魔。受想行识亦如是。魔属爱。外属见。除魔即破爱论。摧外即破见论。故曰。思惑即是魔。非第六天魔也。见惑即外道。非六师也。如来初首征问。即立心见二门。立知立见。即是五阴区宇。征心辨见。全依五阴主人。斯则五阴起尽为一经修证都门。最后垂范。莫要于此)。

　　([?(○/○)]三显佛所乘)。

　　如是法门。先过去世。恒沙劫中。微尘如来。乘此心开。得无上道。

　　【疏】无有一佛。不破五阴。而得菩提。皆能觉了。故无歧路(［标指云］乘此法门一门超出妙庄严路。前文云。过去诸如来斯门已成就)。

　　([?(○/○)]四阴尽功用)。

　　识阴若尽。则汝现前。诸根互用。从互用中。能入菩萨。金刚干慧。

　　【疏】现前互用者。即前第三渐次。证无生忍也。前文已见。从互用中入干慧者。即此互用。便是已入干慧地也。互用。即是自在位故。如前文云。返流全一。六用不行。乃至一切如来。密圆净妙。皆现其中。此人即获无生法忍。从是渐修。随所发行。安立圣位。是则名为第三增进修行渐次。斯则始从干慧终至等觉。俱不离此第三渐次而建立也。今约从总入别。故云从互用中入也。言金刚者。以此行人。从始至终。皆由修习金刚三昧。而得成就。故前文云。是种种地。皆以金刚观察如幻。十种深喻。奢摩他中。用诸如来。毗婆舍那。清净修证渐次深入。或可此约利根之者。到干慧地。精心发化。遂超因位。直入妙觉。故得别受金刚之号。若钝根者。随所发行。更历诸位。故不得受金刚之名。但称干慧耳。若将此位。立在等觉后心。其如前文何。(［孤山云］能入金刚干慧者。从相似位。超入等觉后心也［补遗云］以圆修正观。得金刚名。此非等觉后心。由干慧之名滥通。特以菩萨金刚拣之。菩萨拣二乘。金刚拣偏教)文云。如来逆流。如是菩萨顺行而至。觉际入交。名为等觉。岂可于入交后。更立干慧地耶。古人迷此。于等觉后。更立金刚干慧一位。诚误后学。理例俱无。不敢闻命。

　　(○［私谓］识阴尽位。孤山吴兴。咸判七信已去。依长水疏。受阴尽。得无生忍。当第二渐次。识阴尽。证无生法忍。当第三渐次。今文从互用中。能入菩萨金刚干慧。互用得忍。皆由第三增进。良有诚证。经文初信云。一切妄想。灭尽无余。二信云。阴处界三。不能为碍。知初入信时。已销尽五阴灭尽五种妄想。又云。一切圆通。则知违远圆通。必未入信位明矣。当知初干慧地。即识阴尽。行人尽四阴。不尽识阴。则虽其已尽者。亦隔日之疟也。亦诈死之永也。生死结根。宛然犹在。可谓得无生忍乎。今言识阴者。非究竟尽也。乃分尽也。何言乎其分尽也。起信云。依无明熏习所起识者。菩萨从初正信。发心观察。若证法身。能少分知。乃至菩萨究竟地。不能尽知。唯佛穷了。又以唯识义通之。初心欢喜。犹现缠眠。不动地前。才名舍藏。准此。则地上犹为分尽。初位岂得顿尽。故曰是为分尽。即能证法身之少分也。然经言识阴尽。不言分尽者。以三渐次人。得无生忍。入金刚干慧。净修圆证。直趋果海。异熟究竟空。赖耶究竟舍。亦犹阿罗汉第四人。结使有不尽。果中说因。而知其必当尽也。经云。从干慧心。至等觉已。是觉始获金刚心中。以一金刚心。由干慧而历等觉。则干慧之尽识阴也必矣。故曰。金刚道后。异熟空。又曰。金刚后心。即是佛。初干慧地。获金刚心。即当识尽之位。获无生忍。所谓住圆位者也。诸师薄视干慧。别立等觉后心。长水斥理例俱无。岂不信哉)。

　　(○［空印云］六根乃黎耶执受。未破识阴。色心相执。连持交固。不得互用。才破识阴。无执受故。即得互用。此中识阴摄。无明住地惑。此识未破。容有顶堕。及退二乘地。此无明识才破。即证法身。入菩萨金刚慧。直趣果海而无退也。然此言从互用中。入金刚慧。亦历位而入也。若。善财一生取果。虽曰顿证。岂不历位耶)。

　　圆明精心。于中发化。如净琉璃。内含宝月。如是乃超十信十住十行十回向。四加行心。菩萨所行。金刚十地。等觉圆明。入于如来妙庄严海。圆满菩提。归无所得。

　　【疏】于干慧中。既证圆妙。此之心性。顿发诸行。顿具诸德。故云发化。慧心如琉璃。因行如实。果德如月。此喻一中现无量。无量中现一。因行果德。一时具足。无阂圆明。故如琉璃内含宝月。超因入果者。由前发化。因果具故。乃得超也。福足。故名庄严海。慧足。故圆满菩提。理极故归无所得。即大涅槃。常寂无得也(［孤山云］妙庄严海。是福究竟。圆满菩提。是智究竟。归无所得。是理究竟。福即解脱。智即般若。理即法身)。

　　(○前文云。有三摩提名大佛顶首楞严王。一门超出妙庄严路。今云。如是乃超十信等位。又云。入于如来妙庄严海。一经大总门法［门］结成于此)。

　　△［宗镜］若上上根人。顿了心空。入真唯识。现行余习。种子俱亡。则何用更立地位。只为中下之根。或有缘信。或有正信。或有解悟。或有证悟。根机莫等。见解不同。于妄用功中。分其深浅。虽即明知。信入唯识。心境俱空。以微细想念不尽。未得全除。分分炼磨。于心境中。故有地位差别。以根尘五阴。微细难亡。若得识阴尽。方超地位。了无所得(［疏云］此是圆顿下根。又利者也。由下品故。至识阴尽。方得入位。由又利故。于此发化。乃超诸位。问前受阴尽。即云上历菩萨六十圣位。今识阴尽。何故言超。答前约上根稍钝者说。例今亦合有顿超者。今约下根又利者说。故得言超。例前受破。亦合有历圣位者。前后互见耳。想行阴尽。合是中根超越之处。略故不说。按长水释五阴尽未尽广辨三根。此中与想阴文。前后相应。亦略顺宗镜古释。蒙于前文。已僭为料拣。今复引憨大师通议。以证前义)。

　　(△［憨大师云］从互用中。即入金刚干慧者。此以金刚如幻三昧。直观八识根本无明。即转生死而为涅槃。故识阴一尽。则不历诸位。一超直入。圆证佛果。此乃上根利智。如观音耳根圆通。生灭既灭。寂灭现前。忽无超越世出世间。是则但破生相无明。便成佛果。不必定历诸位也。上同诸佛慈力。下合众生悲仰。普门示现。利益众生。故云。圆明精心。于中发化。以身心世界。诸佛众生。圆融交彻。故云。如净琉璃。内含宝月［二楞云］圆明发化者。所谓圆明初发成无漏。三类分身息苦轮也。此圆教上上根本。一生顿超。故云。初发心时。即成正觉。非若别教一位。多劫修证。满三祇劫。因圆果满。方证菩提也。以圆顿法门。中间更不取证。当下即是更无乏少。故云。则汝现前等)。

　　(△［孤山云］金刚干慧。是觉无间道。转入解脱道。即妙觉也)。

　　(△［雷庵云］五阴既尽。能入菩萨初发大乘。金刚干慧。圆明精心。此心犹如金刚。十地以坏障惑。发真如。故名金刚十地。又能于中发化。如琉璃宝月。故不住外凡内凡等位。直入如来妙庄严海。孤山指金刚干慧。圆明精心。为等觉后心。妙觉之无间道者。误矣。自如是乃超。至等觉圆明。方为无间道也。若以金刚干慧为无间道。则超之一字安归)。

　　(△［殷秋溟曰］经言金刚干慧。未尝称有等觉也。言金刚十地。等觉圆明。未尝称有干慧也。其言六根互用。即前六相不行也。如净琉璃。中含宝月。即譬如琉璃。内悬明月也。转识为智。故云。纯是智慧也。初干慧地。岂非金刚。干慧何待等觉后心耶)。

　　(△［东溟管氏曰］前称金刚心中。初干慧地。则干慧者。从凡入圣之初心也。后称金刚十地。等觉圆明。则圆明者。从圣入圣之后心也。举金刚干慧。圆明精心。则通三贤。十圣之前后心矣。经文自从互用。至于中发化等。当一句读下。犹曰。能入菩萨通前彻后之心。于中发化。云尔)。

　　([?∴]三结劝四。此为悬起之科。蹑前第八卷。总别开示。下总明别显二科。为第三科。文势直接当处禅那。觉悟无惑等经文。是中结明过去先佛奢摩他中。毗婆舍那。微密观门。汝当恭钦。最后垂范。即同金河末命。叮咛遗嘱。不但总释。五阴辨魔。实一经中地位修证。会通卷摄之广文也。奢摩他路。最初方便。克定于兹矣)。

　　([○@●]文四。一先佛观门)。

　　此是过去。先佛世尊。奢摩他中。毗婆舍那。觉明分㭊。微细魔事。

　　【疏】觉明。即观慧也(经言。奢摩他中。用诸如来。毗婆舍那。补处委明。凭几重告。今复结劝于此)。

　　(△［海印云］三观乃佛佛成道之本。定中魔事。乃先佛所经。故须预识)。

　　([○@●]二降魔观力)。

　　魔境现前。汝能谙识。心垢洗除。不落邪见。荫魔销灭。天魔摧碎。大力鬼神。褫魄遁逃。魑魅魍魉。无复出生。直至菩提。无诸乏少。下劣增进。于大涅槃。心不迷闷。

　　(○［涅槃经云］涅者言不。槃者言去来生灭等。不去不来。名涅槃等。又涅槃者。名为佛性。解脱第一毕竟空。又名屋宅洲渚。毕竟归依也。大名不可思议。一切众生所不能信。名大涅槃。唯佛菩萨之所见故。名大涅槃。是大涅槃。强立名字。不同小相。名大涅槃。故名三德秘藏。真常真乐。真我真净。无上大涅槃也)。

　　(○［释文］褫撒去也。东都赋。夺气褫魄)。

　　([○@●]三伏魔咒力)。

　　若诸末世。愚钝众生。未识禅那。不知说法。乐修三昧。汝恐同邪。一心劝令。持我佛顶。陀罗尼咒。若未能诵。写于禅堂。或带身上。一切诸魔。所不能动。

　　【疏】不别修定次第。故云未识禅那。未学智慧方便。故云不知说法。定慧不习。而乐安禅。魔境现前。孰分邪正。当劝持咒。安其正解。防其邪虑。即不墯魔(［吴兴云］未识禅那。即法行者。不知五阴现境也。不知说法。谓不知以信行而资法行也。由是之故。名为愚钝。嘻。世学大乘。孰不自谓得真三昧。果以信法二法审之。空空如也。或读此经。有自省愚钝。诵写其咒。而防诸魔事乎。大明不能破长夜之昏。慈母不能救亡子之苦。悲夫)。

　　([○@●]四恭钦垂范)。

　　汝当恭钦。十方如来。究竟修进。最后垂范。

　　【疏】是诸如来。究竟了义之说。又是出世最后时说。故云最后垂范(按月公以大悲付瞩远离魔事为垂范。圆师以夏满说经。前春入灭为垂范。长水疏兼二义。融室云。以此经开示三摩提。大佛顶。首楞严王。显密修行。为十方如来。究竟垂范。不但指修行五阴也)。

　　(○［涅槃云］大觉世尊。将欲涅槃。一切众生。若有所疑。今悉可问。为最后问)。

　　大佛顶首楞严经疏解蒙钞卷第十(之二)

　　大佛顶首楞严经疏解蒙钞卷第十(之三)

　　海印弟子　蒙叟钱谦益钞

　　(○上来如来无问自说科竟)。

　　(◎二阿难因闻请益二尽正宗分)。

　　([?∴]初阿难申问)。

　　阿难即从座起。闻佛示诲。顶礼钦奉。忆持无失。(牒上恭敬垂范)于大众中。重复白佛。如佛所言。五阴相中。五种虚妄。为本想心。我等平常。未蒙如来微妙开示。(一问)又此五阴。为并销除。为次弟尽。(二问)如是五重。诣何为界(三问)。

　　【疏】一问妄想也。未闻五阴总是妄想。而名有殊。二问除断顿渐也。并。即顿也。三问边际也。界。分也(［钟惺云］历观五阴魔境。皆生于各阴将尽未尽。交界之处。所谓边际也。此问最宜着眼)。

　　唯愿如来。发宣大慈。为此大众。清明心目。以为末世。一切众生。作将来眼。

　　【疏】眼目。左右之言。皆喻心也。心明照了。如眼之见。

　　([?∴]二如来正答三)。

　　([○@●]一答妄想三)。

　　(卍一总明三)。

　　([○@(?∴)]一迷真起妄二)。

　　([○@卍]一显真觉圆净)。

　　佛告阿难。精真妙明。本觉圆净。非留死生。及诸尘垢。

　　【疏】精真。法身也。妙明。般若也。圆净。解脱也。三德圆融。唯一本觉。生死。苦道也。尘垢。业烦恼也。斯则妙性圆明。离诸名相耳(［吴兴云］精真。中道也。妙明。寂照也。寂故即假。照故即空。三谛融通。元无尘垢。应名本觉圆净。此单论真性也。乃至下。单论妄想发生诸法。斯元下。合明真妄发生世问)［合释］［宗镜］故知真妄无因。空有言说。皆是狂迷。情想建立。若不执妄。尚不说真。幻影才销。智光息𦦨。首楞严经。佛告阿难。精真妙明。乃至何况不知。推自然者。肇法师穷起妄之因。立本际品云。夫本际者。即一切众生。无碍涅槃之性。何为忽有如是妄心。及种种颠倒者。但为一念迷也。此一念者。从一而起。又此一者。从不思议起。不思议者。即无所起。故经云。道始生者。谓无为。一生二。二谓妄心。乃至三生万法也。心生万虑。色起万端。和合业因。遂成三界种子。所以有三界者。为以执心为本。迷真一故。即有浊辱。生其妄气。(经云。妄以发生诸。器［界］间)澄清为无色界。所谓心也。澄浊现为色界。所谓身也。散滓秽为欲界。所谓尘境也。故经云。三界虚妄不实。唯一妄心变化。(乃至虚空。皆因妄想之所生起)夫内有一生。即外有无为。内有二生。即外有有为。内有三生。即外有三界。既内外相应。遂生种种诸法。及恒沙烦恼也。(彼虚空性。犹实幻生)故知三界内。无有一法。不从自心生。因心想念。分别造作。如幻术力。变化万物。于外似有发现。现无现性。惟自心生。但能内观一念无生。则空华三界。如风卷烟。幻影六尘。犹汤沃雪。廓然无际。唯一真心矣。

　　([○@卍]二明妄想发兴)。

　　乃至虚空。皆因妄想。之所生起。斯元本觉。妙明真精。妄以发生。诸器世间。如演若多。迷头认影。

　　【疏】不更具叙色之与心。三种相续。故云乃至虚空无为。尚是妄生。岂况有为。一切诸法。狂痴故有。故如认影(［桐洲云］因迷妄有虚空。故曰皆因妄想所生。此虚空元是本觉。妙明真精。以晦昧为空也。依空立世界。故曰妄以发生等)。

　　([○@卍]二推破妄因二)。

　　([○@卍]一示无因)。

　　妄元无因。于妄想中。立因缘性。

　　([○@卍]二斥妄计)。

　　迷因缘者。称为自然。彼虚空性。犹实幻生。因缘自然。皆是众生。妄心计度。

　　【疏】既称为妄。云何有因。若有所因。不名为妄。故云无因。自诸妄想。展转相因。交妄发生。递相为种。故云于妄想中立因缘性。说有因缘。犹是妄执。更认自然。迷中倍者。故言众生妄心计度(［吴兴云］立因缘性。谓自他共性。并下自然。自然即无因。四性备矣。彼虚空性。此指体性之性。既由迷妄有虚空。依空立世界。空犹幻有。世界可知。故法华云。知法常无性也。众生于无性中。惑为因缘及自然性。皆是妄心分别计度)。

　　阿难。知妄所起。说妄因缘。若妄元无。说妄因缘。元无所有。何况不知。推自然者。

　　【疏】若知妄起。许说因缘。妄元无生。说谁因缘。因缘尚是妄中建立。而况不知是因。推为自然耶(［吴兴云］今言诸妄而说因缘者。纵而言之。即以诸妄为后妄之因也。若妄下。夺而言之。因缘尚无。自然安在)。

　　([○@(?∴)]三结成妄想)。

　　是故如来。与汝发明。五荫本因。同是妄想。

　　【疏】五阴之因。元妄所结。此即于妄想中。立因缘性也。此因缘性。妄中权立。欲令了法。元无所有。是故同名一妄想耳(［标指云］起信云。众生以不如实知真如法一故。不觉动念现六尘境。即是五阴妄想也。同一虚妄。更无由绪)。

　　(○［宗镜云］若举眼见色。由有色阴。举身受苦乐。由有受阴。举心即乱。由有想阴。举眼见生灭。由有行阴。精明湛不摇处。即识阴。故知一念才起。五阴俱生。微识未亡。六尘不灭)。

　　([○@卍]二别显五)。

　　([?(○/○)]一色)。

　　汝体先因父母想生。汝心非想。则不能来想中传命。

　　【疏】正指是想也。揽父母遗体。而成此身。遗体即是想爱流出。故云父母想生。汝之托阴。亦是想爱而来。以想遗体为胜境故。识即趣彼。结成胎藏。故云汝心非想。不来传命。斯则三处妄想。和合成此体也(［吴兴云］想谓欲想。子在中阴时。若无欲想。则不能来父母欲想中受胎)。

　　(○［谷响云］世有不因交合。而因想有胎。体因想生。弥为可验［熏闻云］千宝搜神记。汉末。零陵太守有女。悦门下书佐。而因于牖间。乃使婢取佐盥水而饮之。有娠。既而生子。至能行。太守乃见椽吏。抱儿众中。使求其父。儿直上书佐掖。推之。化为水。众大惊。遂以女聘书佐焉。由是明之。虽有因合不因合之异。莫不皆由想乎。人见儿化为水之说。以为诡谲。不顾百年在世。亦同此儿矣。揽遗体而成。遗体亦水也。一旦死灭坏烂。仍是水矣。果零陵小儿之可惊。则人尽可惊也。彼既诡谲。此安得不诡谲乎。妄想而生。大哉佛说)。

　　如我先言。心想酢味。口中涎生。心想登高。足心酸起。悬崖不有。酢物未来。汝体必非虚妄通伦。口水如何因谈酢出。是故当知。汝现色身。名为坚固第一妄想。

　　【疏】引前释成也。即引破想阴文。悬崖酢物。俱不到身。由汝所思。便能生汝口足酸水。若非妄想同类。孰有水等生焉。通伦。犹同类也。是故下。结归立名也。以此验之。如何非想。是故应知妄想凝结。即成色阴。故云坚固(［温陵云］体因想生。心因妄起。命因想传。诸妄交固以成色阴。故名坚固妄想)。

　　(△［直解云］谓由坚执之想。以成色质。即坚觉宝成之意)。

　　([?(○/○)]二受)。

　　即此所说。临高想心。能令汝形。真受酸涩。由因受生。能动色体。汝今现前。顺益违损。二现驰驱。名为虚明第二妄想。

　　【疏】前四句。蹑前色阴。动身之想。即明受阴是妄想也。由因下。正显也。因想梅等。便有受领。若非领纳。焉得水生。此受亦是妄想转变。妄生领纳也。(［吴兴云］由因受生。因想故受生也。能动色体。即形受酸涩也)二驰驱者。领此顺违。生苦乐法。遂成损益。为彼所使。(汝今下。正示受相。顺益即乐受。违损即苦受。合有非违非顺。即不苦不乐受。但文略耳)照境而领。虚通无碍。故曰虚明(［温陵云］临高空想。而酸涩真发。违顺皆妄。而损益现驰。斯则受阴无体。但虚相妄想耳)。

　　(△［吴兴云］色受想三阴妄想。相由而起。故前文云。汝体先因父母想生。下文云。种种取像。心生形取。皆同悬崖酢物之想。非如行阴。幽隐难见也)。

　　(△［直解云］想酢涎生。想高酸起。初因想而生受。崖酢想虚。酸涩受实。今因受而生想。既因受生想。则念念相续。相续为行阴。前四阴皆由识了别。岂非互想互通。今约次第。别中会通。方知五阴本因。同是妄想也)。

　　([?(○/○)]三想)。

　　由汝念虑。使汝色身。身非念伦。汝身何因。随念所使。种种取像。心生形取。与念相应。寤即想心。寐为诸梦。则汝想念。摇动妄情。名为第三融通妄想。

　　【疏】初二句标。念虑即想。身之驱役。皆想所为也。(［补遗云］由前文云。因受动色。则是由汝念虑。便汝色身也)身非下释。初三句。反质。若非想类。何以随念。(［熏闻云］身之与念。色心两殊。且非伦类。汝身何因。至与念相应者。诚由妄想融通。使之然耳)种种下五句。正显。凡取前境。先须想像。后身随之。想若是实。何须形取。形若非想。自不能行。二既相须。岂非虚妄。故云。与念相应。(［吴兴云］心生形取。谓心念若生。形贸必取。语高酸起。取之验也［温陵云］心生虚想。形取实法。心形异用。而相应者。由想通也)寤寐虽异。皆是想为。寐既成梦。梦非有实。应知寤想。岂是实耶。(［吴兴云］非但融于色身。亦乃通诣梦寐。故曰寤即想心等。由想成梦。以显妄念。当无间然)则汝下结。是知现今想像念虑。正由妄情摇动故尔。焉不是妄。融色质。通心念。变境像。成梦寐。故云融通妄想(［温陵云］寤寐摇变。使心随境。使境融心。皆融通妄相也)。

　　([?(○/○)]四行)。

　　化理不住。运运密移。甲长发生。气销容皱。日夜相代。曾无觉悟。阿难。此若非汝。云何体迁。必如是真。汝何无觉。则汝诸行。念念不停。名为幽隐第四妄想。

　　【疏】化理下。显行相也。初二句标。行阴迁流。微细难觉。故云不住密移也。甲长下释。前三句。释不住。后一句。显密移。阿难下。示虚妄也。真犹实也。行阴若非汝体。何得相代不停。又若实是汝身。何不觉知生灭。非汝不可。是汝无凭。故知虚妄。则汝下。结想名。密移不觉。故曰幽隐(［吴兴云］此若非汝。指化理不住等。云何体迁。指甲长发生等。如必下。若谓体迁。实是汝者。何不觉此相代之相。以不觉故。行阴生灭。名为幽隐)。

　　(△［补遗云］上文只就色阴。明迁变理。此通例诸法变迁之行)。

　　([?(○/○)]五识二)。

　　([│/○]一正明其相)。

　　又汝精明。湛不摇处。名恒常者。于身不出。见闻觉知。

　　【疏】牒指识体也。初三句。标计也。行人所认。微细明了。离行生灭。湛然不动。目为常住者。即识阴也。于身下。指体也。识阴岂越见闻觉知。此约用指也(［真际云］此阴通收八识。用动体常。见闻精明。同一识阴)。

　　(△［吴兴云］节公以见闻为用则动。精明为体则常。不知今文即以见闻为精明。动用为常体。何则。识无所存。遍在诸根。根对境时。虽涉于用。用在无记。未起善恶。指此无记。名为精明湛不摇处。若约分齐言之。五识五意识。及第六心王。皆是其处也。佛恐众生计此为常。故寄阿难。先且定云。名恒常者。下即判此。不出见闻觉知。还成第六王数故也)。

　　(△［合解云］第五妄想。即赖耶识阴也。精明等。同前识精元明。见闻觉知。即六根)。

　　(△［二楞云］精明。即前文一精明也。湛不摇处。即湛若止水。皆指第八识也)。

　　(△［直解云］识精元明。即第八藏识。湛然不动。无覆无记者。楞伽云。藏识海常住。是也。于身下。谓此执受身根。为诸识所依。此识所游之处。不出六根见闻觉知。先牒后破。明其非常也)。

　　若实精真。不容习妄。何因汝等。曾于昔年。睹一奇物。经历年岁。忆忘俱无。于后忽然。覆睹前异。记忆宛然。曾不遗失。则此精了。湛不摇中。念念受熏。有何筹算。

　　【疏】正显虚妄也。初二句。反标。若此湛明。是真实性。不合容受虚妄习气。习气即种子也(［宗镜云］种子有二类。一本有者。谓无始时。异熟识内。法尔而生蕴处界等。功能差别。一切种子。与第八识。一时而有。二新熏者。谓无始来。数数现行。熏习而有。名新熏故。护法意云。有漏无漏种子。皆有新熏本有。合生现行。亦不杂乱)何因下九句。顺释。忆忘俱无者。初若有忆。则有忘时。元既无忆。故不说忘。覆睹者。再见也。再见既无所遗。此则容受妄习。故知虚妄。非真湛明。则此下。结示也。受熏持种。发起现行。流注生灭。不可计矣(［吴兴云］以昔睹奇物。纳种在识。若不受熏。覆睹前异。必无记忆之相。既不忘失。则知中间。常为前七念念熏习。熏习即妄何精真之有乎)。

　　(△［讲录云］最初领纳记忆。虽由前六熏习。而持种不失。则是第八功能。前六如聚敛之臣。第八如库藏之吏。历年睹物。记忆宛然。皆由第八。精了湛不摇中。念念受熏也。有何筹算。不思议变也)。

　　(○［引证］［宗镜云］问八识之中。既具本有新熏之义何识是能熏因。何识是所熏果。答依经论正义。即是前七现行识。为能熏因缘之因。熏生新熏种子。第八识是前七现行识所熏生因缘之果。熏者。资熏［系］发之义。生者。生起从因生出之义。如本识中。善染等种。能引次后。自类种子。虽有生义。无自熏义。如谷麦等种。虽有生芽之能。若不得水土等。资熏击发。亦不能生。其现行本识。虽有生种之能。然自力劣。须假六七与熏方生)。

　　(○又云。大乘说能记忆分有三。一自证分。能记忆见分。二别境中念。能记忆曾所更事。王识中种子。能不妄生自现行。唯识疏云。如不曾更境。必不能忆。如现。行识。曾被见分缘者。后必能忆。若不曾为见分缘者。后时必不能记忆也。以能缘见分。于过去时。及现在世。但缘相分。不曾自缘。前已灭心。既已过去今时见分。有何所以。能自忆持。以于昔时。曾返缘自见分故。既许今时。心心所法。能自记忆。明由昔时。有自证分。证彼缘境。作量果故。故今能忆)。

　　([│/○]二重显微细)。

　　阿难当知。此湛非真。如急流水。望如恬静。流急不见。非是无流。若非想元。宁受妄习。非汝六根。互用合开。此之妄想。无时得灭。

　　【疏】正显微细也。识阴离行。故名为湛。不是当生。故云非真。喻急流者。凡夫二乘。全不觉知。十地已前。虽觉未尽。故云流急不见。(［标指云］微细生住异灭。流注不息。妙觉方尽)若非想元等者。显此正是妄想根本。以第八识为界趣生本也。(［温陵云］湛非真湛。特幽潜不觉耳。故譬急流之水。幽潜流注不可测知。此正忆想之元。容妄之体。直待消磨六门。妄习无寄。然后可灭也)。

　　(△［二楞云］以此是前四妄想根元。故受妄习。若非妄想根元。宁受前四妄习哉)非汝下四句。明难断。互用合开者。寄根明发。故云互用。开令无隔。合为一体也。前文云。返流全一。六用不行。开即是合。故无二别。若非证真。此难灭矣(［空印云］以此精明湛不摇处。似一似常。特判之曰。此湛非真。使不误认。楞伽诏此为流注生住灭也。以分齐言之。即六和合之一精明。执受根身者。以惑言之。即无明住地。非见思家种子也。岳师指为见思粗惑。种现虽尽。根本无明犹在。非如前文返流全一。六根得真互用。亦泥而未通也)。

　　故汝理在。见闻觉知。中串习几。则湛了内。𠕀象虚无。第五颠倒。微细精想。

　　【疏】因细得名也。此是诸识之中。串习机要。亦名精明湛不摇处。故云湛了。即本识也。(［温陵云］串。常习也。几。微也。精明湛识。为六用常习之本故。见觉几微。即湛识𠕀象。潜于见觉之中。故云中串习几)。

　　(△［合解云］此湛了见精。非是真见。以赖耶识体。无覆无记。望如恬静。中串习几。妄想细微。非是无妄。合上流急不见非是无流也)有而若无。故云𠕀象。𠕀。无也。象。似也。非有形质。故曰虚无。望前行阴。最为其细。再三示云。微细精也(［海印云］汝现在见闻觉知。粗现于外。而其中有串习几微生灭之相。于湛了内似有似无。不可穷诘者。斯识阴微细之体)。

　　(△［王舜鼎曰］识阴不出见闻觉知。此中历劫相串。熏习之几至微至细。汝今现在其中。不自知耳。此几正是想元。此想元。正是湛了内𠕀象虚无。微细精想。中串习几。正是念念受熏之处。言颠倒者。由颠倒妙圆真净而有也)。

　　([?∴]二总结)。

　　阿难。是五受阴。五妄想成。

　　【疏】此五即是众生所受报法。故通名五受阴。亦曰五取蕴。众生取此为自体故(［海印云］乃补特伽罗所数取故)。

　　(△［中川云］五受阴。亦名五取阴。然有简别。俱舍云。是有取。说名阴。有但阴非取。谓无漏有为。释曰。唯识云。佛果报身。有为无漏。非惑业所生故。俱舍云。此中以惑为取阴。从取生。故名取阴。如草糠火。由一言迷妄。受此取此。自蔽藏也。或阴属取。名取阴。如王臣)。

　　(○［合论云］杂华微尘数万偈。枣柏摄取其要。为十二缘生论。其因有十二种。其实即五种阴生也。世尊于此重叙之。使知皆即众生念力所成耳。如止观二法。澄炼五阴。则于内分获六根功德。于外分超五浊恶世。以定力精严则离五十种魔事。义理粲然。学者当熟观之)。

　　(○［宗镜云］若见五阴有。即众生世间。若了五阴空。即真谛世间。若了五阴实相。即中道第一义。正智世间。离此五阴三世间外。更无一法。能建能立。能俗能真。为一代时教所诠。除此别无方便。悟此成佛。迷此为凡。唯是一心。开合无异)。

　　(○［删修］张无尽海眼经。移此文妄本无因下。至此三十五行。入第三卷十四纸。第一义谛句下。无尽不了如来重叙五阴。叮咛教戒深意。拘牵文势。妄率改修。其过不小。故特明之)。

　　([○@●]二答边际)。

　　汝今欲知。因界浅深。唯色与空。是色边际。唯触及离。是受边际。唯记与忘。是想边际。唯灭与生。是行边际。湛入合湛。归识边际。

　　【疏】答诣何为界也。界即因义。(古释。界者因义。如地生物。而地为物因也)亦是分义。因依界分。际限判故。故云因界。(［温陵云］本无有界。由妄相因也)。

　　(△［王舜鼎曰］凡是想阴。俱落边际。故谓之界)色谓形色。空谓显色。俱色蕴摄妄色妄空。互形显故。略举色空。摄一切尽(［孤山云］四大围空而成色质［融室云］色空之色。外四大色。非空不色。故唯色与空。是四大色阴之边际。以外成内故)触有违顺。即成苦乐二受。离无违顺。但一舍受也。(［资中云］触离是受者。触有苦乐。离即成舍。俱名为受)。

　　(△［桐洲云］所触是境。能触是身。能所相对名触。相远名离。故名触离。受阴边际)。

　　(△［融室云］以离显触。是受边际)记忆忘失。取像攀缘。俱为想阴之分齐耳。(［真际云］记忆忘失。亦可云。记如寤。忘如寐)。

　　(△［融室云］因忘有记。是想边际)生灭迁流。刹那四相。但是生灭。皆行分也。(［吴兴云］三相迁流。皆属行阴。略举。生灭。以摄于异)。

　　(△［融室云］灭是迁流。迁流是行。非生无灭。是行边际)湛前行阴。合归识阴。见识不动。认为真湛。齐此名为识阴边际。以见行阴是生灭法。虽生灭处。名是湛寂。就所认处。即识分齐也(［吴兴云］湛入合湛者。湛生灭之际。人精明之处。方名合湛。合。同也。以行相异而识体同故)。

　　(△［定林云］如波澜灭。化为澄水。名行阴尽。内内湛明。人无所入。名识阴区宇。则所谓湛入者。识阴也。湛入为识阴。则湛为性识明知。明知即智。智之与识。是识边际。故说五阴。而曰湛入合湛。归识边际。性识不名湛入。所谓内内湛明。入无所入者。湛出为行。行如水流。湛入为识识灭行阴则内内湛明。入至想元。更无所入矣)。

　　(△［融室云］湛是急流。急流喻识。受想行阴。心生则湛精出应。心生而灭。则湛精复合。合于本识之湛。故云湛入合湛。归于识之边际)。

　　(△按已上三家。皆指湛前行阴。合归识阴。与长水疏大同。唯吴江以湛精出入。通指上三阴。为少异也)。

　　(△［东溟管氏曰］温陵解上湛字。是行不流逸。下湛字。是湛了本体。或以上湛为微细业识即自证分。下湛为本觉妙明。即证自证分。四阴主妄。识独指真。义颇难通又前四阴。各不相粘。古释偏以识阴粘行。似与上四相相违。今谓上湛为前六识之性境现量。下湛为第八识之性境业相。六根粘湛发用。见闻觉知之中。任运而起。未经分别。元不离乎湛体。此上湛也第八为前六之总根。六和合会归一精明。其体常湛。此下湛也。外之六用。任性境而未尝分别。合于内之微细业识。此湛入合湛义也。前文见闻觉知。中串习几者。即六用也。湛了内。𠕀象虚无者。即业识也［中川云］上湛六识湛精。下湛八识湛体。六湛精明。元八识所分。今入合妙湛。两湛相冥。是其边际)。

　　(△［私谓］以本经释之。上湛字。即所云。此湛非真。如急流水也。下湛字。即所云如汝精明湛不摇处。及湛了内。罔象虚无。是也。以赖耶识变现诸趣。如海浪身。常生不断。故曰。望如恬静流急不见。此上湛也。赖耶识体。无覆无记。自性无垢。毕竟清净。就此流急不见。即知性入元澄。此下湛也。湛串习之急流。合湛了之罔象。识阴边际。分齐在此。上湛是生。下湛是灭湛入合湛。正明如来藏。生灭与不生灭和合。为阿黎耶识也。此二湛字。亦以色空触离等例之。其义自明)。

　　(△［云栖云］此湛非真。正八识之边涯分齐也。行阴中。如波澜灭。化为澄水。即此湛耳。行人乍获轻安。尚谓得道。何况四阴已灭。唯识独存。岂知此湛。正是生死微细根本)。

　　(△［交光云］人但知流逸奔尘。勿汝湛圆为识。不知湛入合湛。湛了内微细流注未息。终未出识阴边际也。以此总较因界浅深。但知色界为色者浅。知空色皆色者深。乃至但知湛入为识者浅。知湛入合湛皆识界者深。斯则如来发明五重妄想边际极矣)。

　　([○@●]三答顿渐)。

　　此五阴元。重叠生起。生因识有。灭因色除。

　　【疏】答前为顿销除。为次第尽也。生起则从细至粗。从内感外。一切诸法。唯识变故。故云生因识有。除断则先粗后细。从外向内。如浣衣磨镜。粗垢先落。(［孤山云］约生则由内造外。从细至粗如着衣也。故迷理。有识乃至有色。约灭。则由外至内。从粗至细。如脱衣也。故悟理。色尽乃至识尽)然生起时。实非前后。一念顿变。以约粗细。作此说耳。圆顿观法。断亦非次。功行成时。自然尔也(［融室云］阴元生起。重叠成五细由无始。迷性为识及托胎时。先投其识然后有蕴身故。粗从色阴。五阴之首。灭从其首。为次第故［空印云］经约入胎次第成身而说迷真成妄莫先乎识既成识则念念不停随业流转有行阴生以流逸故于所缘境起爱憎心有想阴生由想爱故识托其中揽为自己令生觉受则受阴生受已成身妄自保固则有色阴此生起次第也七支业净身见微薄则色阴销身见既亡根境不偶则受阴灭违顺不受憎爱想亡则想阴灭爱想不生心不流逸则行阴灭识精还元同乎本觉则识阴尽此还灭之相也)。

　　(△［合释］既云五阴叠起又云生因识有。何也。答涅槃亦云。梵志问佛如瞿昙说。无量世中。作善不善。未来还得善不善身。又说因烦恼故。获得是身。若因烦恼获得身者。身为在先。烦恼在先。若烦恼在先。谁之所作。住在何处。若身先在。云何说言。因烦恼得。是故。若言烦恼在先。若身在先。若言一时。先后一时。义皆不可。佛言。一切众生。身及烦恼。俱无先后。一时而有。虽一时有。要因烦恼。而得有身。终不因身有烦恼也。世间眼见。炷之与明。虽复一时。明要因炷。终不因明而有炷也)。

　　理则顿悟。乘悟并销。事非顿除。因次第尽。

　　【疏】前约生起除断。道理合然。若定作此解。焉知虚妄。故须先理后事。顿悟渐除。方了修证之义耳。理则顿悟者。若约证悟圆理。即一断一切断。无前后也。如前文云。一根既返源。六根成解脱。尘垢应念销。成圆明净妙。解悟亦然。圆觉云。知幻即离。离幻即觉。亦无渐次。以一切法。皆从心起。妄念而生。念即无念。一切顿尽。由真性中。本无妄故。故云乘悟并销。事非顿除。因次第尽者。五阴妄法。名之曰事。阴既粗细不同。法尔粗者先去。解行虽顿。断自有序。日出孩生。皆喻此也。

　　△［宗镜］楞伽经中。有四渐四顿。今取顿悟渐修。深谐教理。首楞严经云。理虽顿悟等。先顶顿悟。方可渐修。若约断障说者。若日顿出。霜露渐销。若约成德说者。如孩初生。即具四支六根。(喻性上恒沙功德)长即渐成志气功用。(万行资庄。报化圆满)如华严云。初发心时。即成正觉。三贤十圣。次第修证。若未悟而修。非真修也。良以非真流之行。无以称真。何有饰真之行。不从真起。经云。若未闻此法。多劫六度修行。竟不证真。(已下并清凉文)今论明是本明。渐是圆渐。六祖直显本性。破其渐修。今为顺经。明其渐证。随渐渐明。皆本明矣。渐为圆渐者。即天台智者意。彼云。渐渐非圆渐。圆圆非渐圆。谓渐家亦有圆渐。圆家亦有圆渐。渐家渐者。如江出岷山始于滥觞。渐家圆者。如大江千里。圆家渐者。如初入海。虽则渐深。一滴之水。已过大江。况滥觞耶。圆家圆者。如穷海涯底。故今云渐。是圆家渐。尚过渐家之圆。况渐家之渐(［私谓］永明依楞伽四渐四顿。诠释此章独取顿悟渐修。今以经义证之。征心常住。辨见不还屈指飞光。观河垂手。获不历僧祇之法身。了山河大地之终始。悟钟声而解六结拣耳根以照一门皆指悟指顿也。三决定义。木叉自持四种律仪。冰霜同皎。道场结清净轨则。咒心应神力冥资三种增进皆言渐次修行。六十圣位。总是渐修安立。皆指修指渐也。永明云。经言。阿难已悟妙。觉明心知宗不昧。方乃重告善逝启请修行。故知先悟后修。应须理行合一。但取一期知解。次证究竟菩提无有是处此则顿悟圆修首楞严一经旨归也顿不舍渐。则有万行具足之三摩地门。五十五位。行布单复。若天网之罗宝珠。渐不碍顿则有一门超出之三摩地门。二十五行。圆融绮互。若琉璃之含宝月。悟则决定要悟。百千万劫只仗一悟。一念心开。便如十日并照。故曰。狂性自歇。歇即菩提。非顿曷悟。非悟曷修也。修则毕竟要修。百千万劫只圆一修。十地行满。才如望月孤圆。故曰。菩提涅槃尚在遥远。非渐曷修。非修曷悟也。约悟。则唯顿无渐。三生。已入果海。缘起只由于一念。是故。登伽宿为淫女。遂超登无学之位。正悟时。何须说渐也。约修。则唯渐无顿。一生即圆劫果。行门。转急于多生。是故阿难已获法身。更审除微细之惑。正修时。何须说顿也。经初曰。有三摩地。示顿门也。曰一门超出。妙庄严路。此顿解悟也。经中曰。修三摩地。示渐门也。曰于奢摩他中。用诸如来毗钵舍那。渐次修证。此渐解悟也。阿难偈赞已上。理则顿悟。理穷于是。满慈妨难已去。事因渐除。事备于是。如来于法会已终。付嘱已毕。特宣此义。传示当来。一经十轴。纶贯以一十六言。使末法行人。永为标准。最后垂范。即同金河顾命。岂不信哉)。

　　(○［柏庭云］理则顿悟等。乃依事理而有顿渐也。以理言之。唯一真性。妄想无实。如是而悟。则乘悟并销。不容前后。如前诸念皆离入三摩地。是也。以事言之。五阴既列前后。生起妄想不一。宁悉顿除。如前文次第而尽是也。言五阴次第尽者色阴尽。则曰见色阴销。受阴明白。受阴尽。曰受阴虚妙。想阴尽。曰凝明正心。至识尽。则曰穷诸行空等。皆次第而尽非顿尽也)。

　　我已示汝。劫波巾结。何所不明。再此询问。

　　【疏】此引前说。结责未解也。如前文云。巾体是同。因结成异。又云。毕竟同中。生毕竟异。又云。六结同体。结不同时。即结解时。云何同除。此皆理则顿悟。事非顿除。如何再问耶。顿渐悟修。如圆觉疏(［温陵云］真譬劫波巾体。识譬初结。色譬最后结也。生因识有。如后结依初结生。灭从色除。如解从后解也。五阴生起。从细至粗。由迷智有识。乃至由受有色也。灭则从粗至细。必破色而后受现。乃至破行而后识现也。理则顿悟乘悟并消者。谓了阴无体。五阴并亡。如巾本无结亦不有也。事非顿除。因次第尽者。理虽顿悟。事假渐修。如巾虽无异。结须渐除也)。

　　(○［私谓］经言。我已示汝劫波巾结何所不明再此问讯。此如来结答阿难。五阴并销次第之问。四答中决定答也。苕溪岳师。立六根义横。五阴义竖二门。法喻不齐。妨难锋起。今以五阴六根。循本论之。众生生死重沓。以五阴为重担。肩荷五阴之担者。六根也。众生杂染沉沦。以五阴为覆盖积聚五阴之盖者。六根也。六根为六和合。一识为一精明。识为五阴之窟。即六根之窟宅也。灸病得穴。故云生因识有。色。为六根之首。即五阴之元首也。伐树除根。故云灭从色除。是则除六根。无五阴法。除六根解结。无破五阴法。明矣。今于此中。曲分横竖。根阴既对待宛尔。解除则境智历然。使前后章门。转成隔别耳。窃观首棱一经。最后垂范。总括于顿悟渐除之两言。永明所谓顿悟知宗。圆修办事也。七征已后。何往非顿悟知宗。阿难顿获法身。解除细惑。皆顿悟并销之能事也。圆修办事。选根深入下手功夫。克定于绾巾舒结。解除次第一章。则如来显以六根解结。为彼除五阴之明文矣。阿难问舒结伦次。世尊用六结绾除。初云此结非彼。彼结非此。如来今日若总解除。尚不名一。六云何成。佛印言。六解一亡。亦复如是次。云。是结本以次第绾生。今日当须次第而解。六结同体。结不同时。则结解时。云何同除。佛又印言。六根解除。亦复如是。此皆事非顿除。因次第尽之明文也。此根初解。先得人空。次得法空。后俱空空。从色阴尽。乃至识阴尽。观网绮互。彼此摄入。正圆修办事。无次第中之次第也。阿难以五。阴销尽问。佛以六根解结答。申告之。曰何所不明。再此询问。根阴同根。解除一体。佛语决定。较然明白。若以横竖言之。则理为横。事为竖。悟为横。修为竖。顿为横。渐为竖。销为横。尽为竖。若以圆修言之。则即理即事。即横即竖。以圆渐之修。妙契于顿圆之悟。又何容比量法喻。自生妨难也哉。岳师释经至此。诠解滋烦。竹庵观师助之尤力。岳师以相似观行。配释顿渐。所云圆破五阴。即顿悟知宗一分之义耳。而观师谓拣境用观。以一阴居初为境。即齐上解萦之喻。则明以解根拣观。分为两橛矣。若其分判信位。广引别圆。古人所谓多费纸墨。徒扰扰观智。愿与智人。共为荡拂。故知天如可作。亦首肯斯言)。

　　(△［空印云］生因识有者。谓迷真成妄。必先无明。即识阴也。次依无明住地。变起色心。尘劳粗垢。即余四阴生。同前依一精明。妄生六根识用。犹依一巾绾六结也。此则五住备。灭从色除者。谓返妄复真。亦必除四住。后断无明。即先除受想。后尽识阴也。同前先解六和合用。后亡一精明体。犹先解六结。后弃一巾。故云六解一亦亡。又云。此根初解先得人空也。岳师科判根阴。横竖分隔。六根五阴元无二体。岂有根生不俱于阴。岂有阴灭不俱于根。色阴即六根中萨迦耶见执吝为我者。受即六根领纳。爱非爱等。想即六识攀缘心。行即六根中动作迁流。识阴即六根之一精体。是故。六消即四阴尽。一亡即识阴尽。佛恐众生。更阴异教。义门乖错。故前后会通。申责之曰。有何不明。再此询问也。此文亦拣岳师)。

　　([?∴]三结劝弘宣)。

　　汝应将此。妄想根元。心得开通。传示将来。末法之中。诸修行者。令识虚妄。深厌自生。知有涅槃。不恋三界。

　　【疏】如上五种妄想。即是五阴根本。五阴摄一切法。故一切法。皆妄想也。如上文云。娑婆世界。并洎十方。诸有漏国。及诸众生。同是觉明无漏妙心。见闻觉知。虚妄病缘。和合妄生。和合妄死。汝既悟此。故云心得开通。亦令他解。故云传示令识。若知依正自他。俱一妄想。即可厌患五蕴自体。求趣涅槃常乐。何三界之可恋乎。故此嘱劝弘宣自他俱益也(［海印云］一切世界。妄想所持。了知五蕴身心。皆是妄想建立。身心世界。当下消亡。何涅槃难证。三界足恋哉)。

　　(△［补遗云］付嘱流通。唯行与教。自辨魔齐此。流通行也。次下。流通教也)。

　　(○已上正宗分竟)。

　　(◎［三流通分二］)。

　　([○@●]一如来况显经能二)。

　　([?∴]一举施福无边二)。

　　(卍一问多)。

　　阿难。若复有人。遍满十方。所有虚空。盈满七宝。持以奉上微尘诸佛。承事供养。心无虚度。于意云何。是人以此施佛因缘。得福多不。

　　([○@●]二答胜)。

　　阿难答言。虚空无尽。珍宝无边。昔有众生。施佛七钱。舍身犹获转轮王位。况复现前。虚空既穷。佛土充遍。皆施珍实。穷劫思议。尚不能及。是福云何。更有边际。

　　【疏】此文较量。文虽不多。意已周尽。七宝。财之胜也。满空。多之胜也。微尘诸佛。福田胜也。承事供养无虚度者。心之胜也。又虚空珍宝。广大心。奉上诸佛。承事供养。第一心。心无虚度。长时心。如是布施。心境俱胜。所获福德。其大矣哉。施佛七钱。获轮王位。显福田中。佛福为胜。轮王之福。七宝具足。千子围绕。况尽虚空珍宝。以奉如来。所施之物。穷劫难思。其所招福。宁有边际。非一切智莫能知矣(［熏闻云］问中三意。以三多为较量本。答中略举种子福田。自摄敬心施佛七钱。田种俱少也)。

　　([?∴]二显经益超胜二)。

　　(卍一说者转业显福德门)。

　　佛告阿难。诸佛如来。语无虚妄。

　　(【疏】告语不虚。令深信佛所说真实也)。

　　若复有人。身具四重。十波罗夷。瞬息即经。此方他方。阿鼻地狱。乃至穷尽。十方无间。靡不经历。(示人具极罪也)能以一念。将此法门。于末劫中。开示末学。(显弘经时少也)是人罪障。应念销灭。变其所受。地狱苦因。成安乐国(灭罪胜也)。

　　【疏】波罗夷。此云弃。或云不可乐。弃故即现无僧用。不可乐即当入地狱。小乘四弃。大乘十重。具犯此罪。受报无穷。故历十方。靡不皆至。阿鼻。五无间狱。一念。心之边际也。夫弘经者。时必长久。岂有一念而宣说者。今显弘经力大。故举至少。以显殊胜。重罪之人。一念弘经。其力能翻极重苦报。成极乐报(［熏闻云］准仁王云。一念中有九十刹那。幸哉一念之顷。灭恶如此。况多时乎。况终身乎。般若受持四句。胜舍三恒之全身。圆觉分别半偈。超化百恒之小果。句偈尚尔况全章乎。况全经乎。愿诸见闻。励力敷赞。成安乐国者。以果显因也。即地狱因。成安乐果)。

　　(○［引证］［宗镜云］法华经云。我灭度后。能窃为一人。说法华经。乃至一句。当知是人。则如来使。如来所遣。行如来事。何况于大众中。广为人说。窃者私也。若私地只为一人。说此一句。是人则是从一心真如中。遣来作使。告报异生。直了一如之理。即是行真如中事。以真如无边至一切处故。则所得法利。亦随真如之性。无量无尽)。

　　得福超越前之施人。百倍千倍。千万亿倍。如是乃至。算数譬喻。所不能及(得福胜也)。

　　△［宗镜］首楞严经。佛告阿难。若复有人。乃至笇数譬喻所不能及等。所以赞弘此典。善利无边。谓首楞严经。以如来藏心为宗。如来藏者。即第八阿赖耶识。密严经偈云。如来清净藏。世间阿赖耶。如金与指镮。展转无差别。以诸佛了之。成清净藏。异生执之。为阿赖耶。如真金随工匠炉火之缘。标指镮之异名。作圆木之幻相。金体不动。名相妄陈。类真心随众生染净之缘。成凡圣之异名。现升沉之幻相。心性不动。名相本空。认假名而二见俄分。悟真体而一心圆证。迷悟即于言下。法喻皎在目前。昧之者历劫而浪修。达之者当体而湛寂。

　　【疏】前之施福。已自难量。今此复超千万亿倍。喻所不及。何奇之若此乎。问。极重罪人。极少时分。为人演说。未足可称。何以灭业得福。如此殊胜耶。答。此有多义。故获胜报。(下资中文)此经有四不思议。谓教理行果。且如来藏体。理不思议。次辨圆通。行不思议。及说神咒。教不思议。后明地位。果不思议。

　　【疏】一所弘之经。是佛极谈。教理行果。皆不思议故。谓显如来藏心。法法皆是。有情无情。有性无性。齐成佛道。此理不思议也。佛顶心咒。因人果人。皆依此法。灭恶生善。入理化他。防邪护正。进行弥速。能成菩提。此教不思议也。圆通行门。二十五圣。观音为最。此行不思议也。六十圣位。第三渐次。便证无生。复说干慧。能超因位。直入果海。此果不思议也。二末世多障。能于此时。弘此极谈。信解真正。实希有故。三施福唯得生死之报。仍但自利。弘经法利。能至无漏。能令闻者。信解无谬。展转利乐。无穷尽故。由是一念虽少。其利博哉。是故能胜。前宝施福(［寂音云］凡经终说获福殊胜。世尊悲心。摄异种故。以有一种贪着福德菩萨。闻空义。起邪执。防退墯。故金刚般若曰。须菩提。无住相布施。福德亦复如是。不可思议。无著曰。为令一类贪着福德菩萨。深妙广大之妙堪任故。若不言无住布施。有大福德。非唯不能广摄下根。亦于无住法。失自宗故)。

　　(卍二持者得果显智慧门)。

　　阿难。若有众生。能诵此经。能持此咒。如我广说。穷劫不尽。依我教言。如教行道。直成菩提。无复魔业。

　　【疏】广说不尽者。即前文云。若我说是佛顶光聚。悉怛多咒。从旦至暮。音声相连。字句中间。亦不重叠。经河沙劫。终不能尽。此显经义。及持者功德。皆不可量也。依我下。以能得最极之果。能离内外魔事。用劝如说而行也。斯则弘持经者。所得所离。唯佛与佛。乃能知之(［熏闻云］能诵能持。显密二教也。依教行道。谓依显密二教。行正助二道。亦可依显教依正道。依密教行助道。又依显密二教。皆行正道也)。

　　(△［融室云］华严云。忘失菩提心。修诸善根。是为魔业。今［依］佛教道。真菩提心。修进善根。直至成佛。都无魔业也)。

　　([○@●]二大众钦闻礼退)。

　　佛说此经已。比丘比丘尼。(出家二众)优婆塞优婆夷。(在家净行二众)一切世间。天人阿修罗。及诸他方。菩萨二乘。圣仙童子。(此仙众之一也。经中有此真言)并初发心。大力鬼神。(初发心。即护法鬼神也)皆大欢喜。作礼而去。

　　［悫公疏］此听法欢喜者。可列为三十六众也【疏】二十五圣。及妙吉祥。虽各有说。功归于佛。总名佛说。三种世间。故云一切。器界。所住境也。菩萨二乘。智正觉摄。余皆有情世间。大欢喜者。近得世间欢喜。远得出世初地。由三义故欢喜［智论文］一说人清净。二所说法清净。三所得果清净。由斯义故。皆大欢喜(［文殊所问经云］有三种义。欢喜奉行。一说者清净。不为取着利养所染故。二所说清净。以如实知法体故。三得果清净。即说益也)。

　　(△［孤山云］既闻扶律谈常。即解偏圆。同服醍醐。咸沾妙益。故大欢喜)。

　　(△［海印憨大师云］以如来最极之至圣。集凡圣同居之法会。现无量光明之瑞相。演秘密难思之神咒。说微妙难解之法门。断历劫生死之爱根。销五阴邪思之魔业。嘉会亲闻。菩提可冀。所以咸大欢喜)。

　　(○［合解云］结集经家。列比丘等居菩萨前者。以菩萨多他方应化。为影响众。比丘属此方所度。当机起教。证阿罗汉。常随众也。在家二众。居家清信。亲近佛僧。虽未出家尽漏。已墯当机四部众中。准涅槃中。迦叶菩萨问云何得长寿。佛言。如来今以无上正法。付嘱诸王大臣宰相。比丘比丘尼。优婆塞优婆夷。是诸国王大臣。四部之众。应劝励诸学人等。令得增上戒定智慧。若有不学是三品法。懈怠破戒毁正法者。国王大臣四部之众。应当苦治。善男子。是诸国王及四部众。当有罪不。不也世尊。是诸国王及四部众。尚无有罪。何况如来。如来善修如是平等。于诸众生。同一子想。菩萨如是修习。得寿命长。亦能善知宿世之事等。是故当机四众。得与圣僧并列。居菩萨天仙之前也)。

　　(○［中川新疏云］俱舍云。分别种种法门。皆为弘持。若正说者。佛正法教。便住世间。所以者何。颂曰。大师世眼久已闭。堪为证者多散灭。不见真理无智人。由鄙寻思乱圣教。释曰。堪为证者。谓佛正教法。由多散灭。故不能引证。既不引证。乃以寻思为断。故凡着疏释例。当以圣言为证量也)。

　　(长水请加偈云。稽首我大师。十方调御尊。佛顶首楞严。大觉如来藏。圆明诸圣众。上首龙尊王。常辟大慈门。救摄众生者。愿垂加护我。显说妙难思。普共诸含灵。速证真如海)。

　　(绝笔偈云。以此少分赞经力。施他流演无穷尽。所获利乐悉回向。菩提实际众生界)。

　　大佛顶首楞严经疏解蒙钞卷第十(之三)(终)

　　佛顶五录总目第一佛顶图录第二佛顶序录第三佛顶枝录(分七　一传译　二证本　三藏教　四弘法　五义解　六悟解　七随喜)第四佛顶通录第五佛顶宗录(分作四卷)(分三　一垂示宗旨（上下）　二参会公案　三举拈偈颂)

　　大佛顶首楞严经疏解蒙钞卷末五录(之一)

　　海印弟子　蒙叟钱谦益集

　　佛顶图录第一

　　序曰。目虽在面假镜以寻。图像引目可此镜心。心如𦘕师。巧幻迁改。茫茫七趣填设绘彩。道场法界。天宫地狱。观网交罗。灿然尺幅。辑佛顶图录。楞严持咒结坛十事表法图又十三种表法图三千世界图大千三界图须弥山图忉利天宫图二十五有之图首楞圣位之图三科色心开合图三界结惑之图见修九品断惑图十二颠倒相因图六交报十习因图八寒八热地狱图首楞严五十种禅魔图楞严咒心十乘观法图(四明依佛顶咒心。消通天台十乘妙观)流变三叠图(台家永嘉元操造)总会楞严十义之图(右三图皆出圆净教乘法数。咒心流变二图。皆以楞严传合台教。非此经本义也。后一图。所谓总会十义者。未知出于何宗。以古人立此观法。师资相承。必有来自。今既未能根寻原委。对决是非。则宁过而存之。庶后之君子。或参考而有得焉)雪浪恩公楞严科判略图

　　首楞持咒结坛十事表法之图

　　<PIC>X13081601.gif</PIC>

　　楞严结坛十三种表法图

　　<PIC>X13081701.gif</PIC>

　　大千世界万亿须弥之图

　　<PIC>X13081801.gif</PIC>

　　大千三界图

　　<PIC>X13081901.gif</PIC>

　　须弥山图

　　<PIC>X13082001.gif</PIC>

　　忉利天宫之图

　　中住善法堂天四峰三十二天一方八天。

　　<PIC>X13082101.gif</PIC>

　　已上四图皆出三世出兴志。

　　二十五有图

　　<PIC>X13082201.gif</PIC>

　　首楞五十七圣位图

　　<PIC>X13082301.gif</PIC>

　　三科色心开合之图

　　<PIC>X13082401.gif</PIC>

　　三界结惑之图

　　<PIC>X13082501.gif</PIC>

　　见修九品断惑图

　　<PIC>X13082601.gif</PIC>

　　楞严十二颠倒图

　　<PIC>X13082701.gif</PIC>

　　楞严六交报

　　<PIC>X13082801.gif</PIC>

　　楞严十习因

　　<PIC>X13082901.gif</PIC>

　　地狱总图

　　<PIC>X13083001.gif</PIC>

　　首楞严五十种禅魔图

　　<PIC>X13083101.gif</PIC>

　　约十乘妙观消咒心十因图

　　<PIC>X13083201.gif</PIC>

　　流变三叠图

　　<PIC>X13083301.gif</PIC>

　　<PIC>X13083401.gif</PIC>

　　<PIC>X13083501.gif</PIC>

　　<PIC>X13083601.gif</PIC>

　　总会楞严十义之图

　　<PIC>X13083701.gif</PIC>

　　<PIC>X13083801.gif</PIC>

　　雪浪恩公楞严科判略图第一卷一七处征心初执心在内二执心在外三计潜根四开合明暗五随所合处六在中间七一切无著二二种根本一者生死二者菩提涅槃三举拳辨见四垂光验见五征说客尘第二卷初观河定见二垂手无违三八还辨见初明还日轮二暗还黑月三通还户牖四壅还墙宇五缘还分别六顽虚还空七郁𡋯还尘八清明还霁四二种二妄见一同分妄见二别业妄见○初佛说五阴初色阴二受阴三想阴四行阴五识阴第三卷

　　二六入。三十二处四十八界六根六尘六识五七大地水火风空见识六阿难偈赞第四卷初云何忽生此(合答)二三相续初世界相续二众生相续三业果相续三有为习漏四二决定义初因地发心二审烦恼根本五五种浑浊初劫浊二见浊三烦恼浊四众生浊五命浊六六根功德优劣初阿难汝身又汝又汝汝等七六根细辨相伏八击钟验常第五卷初六解一亡二绾巾示结三二十四圣自陈宿因初陈那二优婆三香严四药王五跋陀六迦叶七那律八周利九憍梵十毕陵十一空生十二身子十三普贤十四难陀十五富那十六波离十七目连十八乌刍十九持地二十月光廿一琉璃廿二虚空廿三弥勒廿四势至第六卷四观音自陈圆通初上下合二十四无畏三三十二应四四不思议五文殊拣选圆通○初四种律仪初淫二杀三盗四妄第七卷初安立坛场二重请说咒三阿难问四十四心四世尊说十二类生初卵生二胎生三湿生四化生五有色六无色七有想八无想九非有色十非无色十一非有想十二非无想第八卷初三种渐次一除其正因二刳其正性三违其现业二五十五位真菩提路单干慧位复(十信位　十住位　十行位　十向位)单四加行位复十地位单等觉位妙觉位三文殊问经名四阿难问七趣地狱饿鬼畜生人道仙道修罗天趣初六欲天初四天王天二忉利天三夜摩天四兜率天五化乐天六他化天第九卷二色界四禅初禅三梵众天梵辅天大梵天二禅三少光天无量光天光音天三禅三少净天无量净天遍净天四禅九无云天福生天广果天无想天无烦天无热天善见天善现天色究竟天三无色界四空一空无边处二识无边处三无所有处四非非想处○初佛说五阴魔初色阴魔二受阴魔三想阴魔第十卷四行阴魔五识阴魔○佛说五种妄想一坚固二虚明三融通四幽隐五熏习

　　赞曰。

　科段烦璅　　昙鸾所讥
　细料烟𩗺　　杂砺尘飞
　云浪说法　　心眼如月
　十轴迢然　　眉目行列
　系表象外　　孤情绝照
　郢人逝矣　　谁与观妙

　　首楞严经疏解蒙钞卷末五录(卷二)

　　海印弟子　蒙叟钱谦益集

　　佛顶序录第二

　　序曰。肇表三空。睿赞二匠。圆觉宗通。弘传神唱。随具宗眼。宿承台嗣。义海互腾。藻火交炽。都为序录。庸表正令。展卷历然。交网县镜。辑佛顶序录。

　　○首楞严经长水疏义序

　　大佛顶密因了义首楞严经者。乃竺干之洪范。法苑之宝典也。昔能仁以出震五天。独尊三界。假金轮而启物。现玉毫而应世。观四生之受苦也。惠济庶物。愍群机之未悟也。力垂善诱。于是俯仰至理。述宣微言。辟大慈之门。廓真如之海。以为一切诸法。唯依妄念而起。一切众生。不出因缘而有。乃知生死轮转。贪欲为本。修证常乐。禅慧为宗。则斯经也。可以辨识诸魔。破灭七趣。谓止及观。修圆教妙明之心。发真归元。证上乘至极之说。懿其般剌译其义。房相笔其文。今江吴释璇师。学识兼高。辨才无碍。以是经典。为时教于一代。分妙理于十门。功济大千。道传不二。瞪目合手以明妄。毁相泯心以会宗。信受则为世津梁。开悟则入佛知见。乃显经以作疏。因疏以明理。故可以开前疑而决后滞。披迷云而睹慧日。然后知色空无异。同归实际。生佛靡殊。不离方寸。随志在外护。惭无内学。因获览阅。辄述序引。归依法宝。幸精究于真诠。赞敡佛乘。愿普沾于圣果者已。

　　(大宋天圣八年青龙庚午孟冬二十一日辛丑道斋东轩叙中散大夫守御史中丞充理检使权判吏部流内铨上护军琅玡郡开国侯食邑一千九百户食实封二百户赐紫金鱼袋王随撰)

　　(续。传灯录。丞相王随居士。得法于首山念禅师。临终偈曰。𦘕堂灯已灭。弹指向谁说。去住本寻常。春风扫残雪)。

　　(译经三藏朝散大夫试鸿胪卿光梵大师赐紫惟净谨上书于中丞阁下。窃以大佛顶首楞严经者。菩萨行门。诸佛心印。开有为。即尘沙妙用。归无相。即法界真源。不有不空。绝名相于言罤之外。现因示果。分阶位于神化之中。境不碍心。惑不碍智。七大之性。大无所待。八还之法。还无所从。所以了真如心。息虚妄本。起方便慧。宣秘密言。万法以之圆融。诸佛以之自在。入不二之二谛。悟不空之三空。伟矣真宗。不可思议。聿有高士。著述疏章。焕决秘诠。简谈佛旨。恭惟中丞入佛知见。解法因缘。为护法城。作不请友。高制序引。恢阐教乘。永代作程。长冥示炬。惟净夙承道顾。忝玩奇文。浅学缁流。叨窥章句。身心适悦。种智增明。顶奉归依。不任抃跃)。

　　○重修长水疏主楞严大师塔亭记

　　昔玉㲲既灰。世眼将灭。有大智慧。集修多罗。以一切众生。迷失真心。分为四缠。叠为五浊。妄想于烦恼尘劳之境。汩没于生死苦海之中。能仁愍之。此大佛顶首楞严所由作也。开示第一义谛以斥因缘自然。举二源以证真妄。设三观以融法界。标四轮以明所起。观五阴以辩众魔。破六入以指根尘。论七大以诃妄计。列八还以别色相。释九位以成胜果。谈十种禅那以息邪静虑。至于绾结华巾。开合宝手。飞光晃昱。照彻真精。则是经也。作亿劫之津梁。实生灵之耳目。去圣既久。遗文未剖。宋兴。有大法师讳子璇。觉性圆通。辨智渊博。撰义疏一十卷。并科旨二篇。演畅微妙。学者宗之。世号长水。因所居之地。故丞相王公。遂为序以冠其首。法师俗氏郑。钱塘人。生有异禀。九岁礼普慧寺契宗为师。十二为沙弥。十三度具戒。太平兴国中。如秀州灵光寺。(即精严寺)依洪敏法师。传贤首教观。探道睹奥。而于楞严尤明隐赜。厥后登法席。开绣缁褐。无虑三十余会。(今嘉兴楞严寺。有雨华堂。相传长水讲楞严时。感天雨华而建)于金刚着刊定记。于起信着笔削记。又讲法界观圆觉十六观等。亦无虑数十会。大中祥符六年。翰林学士钱公易。奏赐号楞严大师。宝元元年夏四月灭度。瘗塔于城南真如院。(建炎中。金虏发其塔。师危坐缸中。爪发绕身。虏惊悸罗拜。掩之而去)今杭州慧因道场住持法师净源。素学于长水之门。犹南岳之一。思之迁也。(即晋水法师。贤首宗次长水下。居第七)元祐元年。高丽国王子祐世僧统义天。承佛夙记。杭海来朝。请益慧因之室。为长水嗣法孙。过真如。礼谒灵塔。葺新损陋。请主客员外郎杨公杰题其额。净源师求余文以记。夫鸡林之远中国也。数千余里。长水之弃世也。五十余载。师其言。不遗其德。怅其亡。事之如生。可谓笃厚好学君子矣。予因乐道其善而书之。

　　(元祐三年五月既望朝散大夫提举杭州洞霄宫上护军吴兴县开国男食邑三百户赐紫金鱼袋章衡撰)

　　○首楞严经泐潭标指要义序

　　长老月公。居道济庵。日与其徒论楞严要义。而参学应乾者记而集之。书来嘱余为序。余以为真无自性。全物而彰。物无自体。全真而现。故妙性无为者。其光明受用。历然素备。非言迹之所测。而昧者迷方以狗物。则偏滞染缚之不穷。虽复以学解驰求。而去真愈背矣。夫学解于声论。起于本闻。闻明循声。则能所兹建。而国土由之以生。故此经开示密路。使学者知根归元以消垢念。则六门真用。本尔圆成。如木人息机。则诸幻皆灭。而月所在者。则于表亦亡。故兹论集。以标指为目。斯尽之矣。若闻义者超然证悟。与群圣交光。其所密非从外得。乃可知月公未尝言也。

　　(熙宁六年二月十五日将仕郎秘书省著作郎洪州监苗米仓兼遣发纲运范峋序)

　　○首楞严经吴兴集解序

　　夫经者。传道之器。复性之路。妙有之韫。固息于名言。解脱之说。弗离于文字。因心以会道。见月而遗指。圣者有作。明者能述。微言之绪。㡭㡭不绝焉。大佛顶首楞严经者。迦文转物之机。庆喜开权之教。实第一之义谛。不二之法门也。原夫真心常住。本体无生。三界缘兴。始由于妄念。一精体变。遂汩于前尘。色相外冥。心目随转。涅槃迷而生死作。菩提昧而烦恼兴。流为众生。溺于浊劫。如来哀其然也。为说斯经。近取诸身。诱致于性。除攀缘之妄。七处而推其心。破封执之迷。八还以研其赜。以至飞光左右。宝手开合。显真性不动之妙。展观智无涯之照。洞诸根之幻妄。识自心之广大。则是经也。以三摩提为根力。以六入为藏性。真如常遍。妙用在前。无法而弗圆。无入而非道。所谓证金刚三昧。超妙严之一门者。不其然乎。当是时。佛尚住世。人未去圣。室罗筏之会。千二百五十人。皆是大阿罗汉。妙堪遗嘱。故佛与之说法。其言简。其旨明。直破咎根。不存枝叶。而阿难酬诘。犹多悲泪。系辞云。作易者其有忧患乎。乃知大权起教。不为佛世众生。正忧五浊末世耳。先是唐神龙初。制止宣译。宰相房融为之润文。笔高语奇。音旨清畅。冥契佛志。绰同神会。乃知大经因缘。岂偶然哉。宋长水大士子璇。解行高妙。名称普闻。特禀圆机。振发大教。为之注解。王丞相冠其篇。福唐可度。亦复胜流。尝笺了义。夏英公序其首。吴兴大士仁岳。辩才无碍。多闻第一。道力全于正定。智性了于真空。栖神斯文。入佛正解。多历年所。广集言诠。有若资中兴福孤山[橘-矛+隹]李真际诸家之文。即正经之说。傅致其上。仍以地着。各以义解。独于己说。标为私谓。总成十卷。题曰集解。莫不文义璀璨。华梵宣明。亦犹室中千灯。多光互入。堂下六乐。正声相通。鼓吹大经。藻火圆教。噫。佛灭后仅二千年。经至于唐。又四百年。而教始兴于宋。神僧大士。精文密旨。续佛慧命。为世导师。津梁未来。药石病者。法施功德。岂有涯哉。后之济彼岸。入法界者。当以此解为舟楫。为门户云。

　　(嘉祐己亥七月十一日翰林学士兼侍读学士朝散大夫尚书左司郎中知制诰充史馆修撰判馆事兼判尚书礼部提举在京诸司库务上骑都尉安定郡开国侯食邑一千三百户赐紫金鱼袋胡宿撰)

　　(宿字武平。常州武进人。治平中。由枢密使出镇杭州。谒岳师于灵芝。咨询道要。执弟子礼。为师请净觉之号。为净觉法嗣)。

　　○首楞严经义海序

　　大佛顶首楞严经。是诸佛之法印。群生之心宗。得此印者。成正觉于十方。迷此心者。沦生死于尘劫。是以释迦如来。独佩此最上乘之法印而出现于世。全提直指。曲折开遮。五十年间。普印群生心地。末后再垂洪范。重起真慈。阿难示遭魔娆。启发宣明。遂有首楞严王。无见顶法之称。审问心见。拣辩圆通。宣胜义中真胜义性。是故于中一为无量。无量为一。全彰顿悟。并销权乘。发真归元。入如来藏。以至天魔外道。感悟心宗。无量法门。一印印定。所谓是名无上宝印。不虚语也。般剌持此印。逾海越漠。铄佉用此印。译梵成华。相国房公。秉笔授而润文。主法璇师。立科条而疏义。自唐至宋。阅五百年。笺注相望。皆此印也。闽僧咸辉于禅学之余。综集多书。圆成大部。题曰楞严义海。华严主山之神。所得法门。名出现无边大义海者。诚有在于是焉。余三复其文。义海冲深。法流弥漫。事理俱备。性相混融。惟心法之大旨。尽于兹矣。读者能颖脱名相。旋复根尘。翛然游戏宝明空海。直下取证楞严圆照三昧。岂非悟自本心。得此法印者与。

　　(皇宋乾道八年十一月十五日左太中大夫参知政事鲁郡开国侯食邑一千一百户食实封二百户赐紫金鱼袋尝熟曾怀序)

　　○后序

　　清净海眼。照映千门。妙莲华王。开敷万行。销庆喜之爱习。获本妙心。荡满慈之疑情。入如来藏。星罗众义。月满一乘。乃大觉能仁最后垂范。三观妙门。入如来性海。谓妙奢摩他三摩禅那也。然与圆觉三观静幻寂者。名同义异。涅槃三相定慧舍者。名异义同。今经正显心见性也。二十五圣。皆于此三。单复圆修。达磨直指人心。见性成佛。玄沙地藏。清凉法眼。琅玡广照。皆得斯经深妙。大畅宗风。禅教同归。定慧齐运。其惟此经焉。大唐悫法师精炼十载。梦文殊乘狡猊入口。首解此经。目为玄赞。巨宋长水法师参琅玡广照。言下大悟。遂依贤首五教。起信五重。而释通之。教彻终顿圆融。法穷一心玄极。华严圆觉楞严起信。一真法界。常住真心。一以贯之者也。泐潭月禅师亦见琅玡。妙悟心宗。观长水义疏文广。略其要义。名曰标指。净觉法师笔削诸疏。目为集解。私有助释之文。符会宗教焉。福唐禅人辉公书记。遍观众解。集成义海三十卷。智彬嘉其运心广大。因为较证其文。序诸简末。

　　(时乾道三祀孟冬既望平江府前住松江华严教院传贤首祖教神照大师智彬于重玄古刹书)

　　○义海缘起序

　　首楞严经。如来世尊最后垂范也。鞠其指归。在乎征心辨见两门。辨见则恐人认妄觉所明。便同吾不见处之真见。征心则使渠离前尘影事。见自己性觉妙明之本心。悟此心而山河大地。咸是妙明真心中所现物。得真见而父母生身。犹彼十方虚空吹一微尘。尘物直下两忘。心境自然双泯。无上宝觉。圆明真净。在于是矣。昔隋智者大师。闻西竺有性宗楞严。昼夜西向作礼。遂宗法华作止观。止观即此经中妙奢摩他毗婆舍那一义耳。此经旨趣渊赜。不可名言。故云。此法亦缘。非得法性。又云。如何以所知心。测度如来无上菩提。皆是离于见闻觉知。绝乎修证行解。逮文殊禀命。料拣圆通。则曰此方真教体。清净在音闻。信知此法。还假闻思修三慧相须而作。庶几尽证反闻自闻之道。善哉微尘诸佛。涅槃妙门。在明悟而已矣。余初读楞严。即依月禅师标指。及得长水义疏。则知月亦师长水也。长水亲蒙记莂。荷负教乘。发扬无上顶法妙旨。悲愿宏广。悟解详明。学海澜翻。锋词辨利。大文七科。括尽楞严大要。随文疏决。真俗镕融。会色归空。教兼圆顿。俾学者即疏证经。如得门而入屋。不遭枝岐。达佛知见。月公依长水义疏。标指要义。宗眼明白。见彻法源。直截撷掇不务名相。皆前辈禅讲中圭璋也。小子修习既久。取疏义标指。科行线路。合经而集之。兼采吴兴岳师集解。名曰楞严义海。经传震旦。将五百年。义海中诸圣师。师承不同。或各以智证。递递铨衡。以事相观之。互有得失。以理性质之。正是相与抑扬圣教。洗荡物情。华严文殊问明。涅槃纯陀答难。皆此意也。余乃宗徒而于此二初无适莫。故综而收之。恭请姑苏神照讲师较证其文。照师着语发明处凡数段。谓姑苏曰者是也。总三十万言。分三十卷。手自书写。入版流通。聊以弊文。记其缘起云尔。

　　(时钜宋乾道乙酉福唐灵凤兰若禀释迦遗教比丘咸辉谨序)

　　○寂音尊者洪觉范尊顶法论自序

　　会万物之谓心。冥一心之谓道。心也者。虚融包博。焕发邃凝。应变无方。威神莫测。恢远微妙。无得而思议焉。良以沤生大海。云点太清。鼓识浪而渺弥。滓清尘而纡郁。由是正遍知者。利见五天。洞开实际之门。广示真修之路。使识真者造忘言以极。怀宝者免穷丐之勤。前圣后圣。莫不由斯悟入矣。首楞严经者。开如来藏之要枢。指妙明心之径路。了根尘之妙诀。照情妄之玄猷。所谓入一乘之坦途。辟异见之宏略。始自阿难循乞。遭幻术所加。文殊承言。宣神咒以护。殷勤请最初方便。大慈示本觉元常。唯一直心。无委曲相。以斯内外七处。破妄心而显真心。明暗八还。破妄见而显真见。空五阴之处界。廓七大之性圆。各各知心遍十方。如观掌果。一一悟性湛巨海。不认浮沤。获本妙心。不从他得。加以满慈疑山河大地。无状忽生。庆喜请华屋天王。必由门入。那知翳目。妄起狂华。分彼湛圆。成兹混浊。体六一之无二。究结解以同源。解虽密圆。行由人显。遂乃敕诸无学。各说圆通。无非真实法门。咸是本来因地。文殊大智。择法眼以无差。观音大悲。被娑婆之根器。微尘诸佛。同契真常。解行证成。于焉罄矣。厥后开物成务。请益陈疑。禁戒防非。垂四种明诲。清净修证。列十地阶差。放光宣神咒之功。颠倒成类生之异。精研七趣。广示六交。重回紫磨金山。为说禅那现境。五种妄想为其本。一切魔事因之兴。乘悟并销。由次第尽。真无上宝印。诚微妙莲华。穷彻果因。备殚理事。袪十恶之重障。喻七宝以难斋。开示未来。菩提可到。一经旨趣。略举于斯。或曰。诸师造疏。已广通明。何藉方今。更为论义。答曰。如来慧辩。理义联环。房公渊文。词采简洁。而守章句者。滞筌罤之学。求理本者。陋文字之烦。未能和会折衷。雅符上器。不揆蠡管。拟测高深。略正纲宗。粗分科段。比前注疏。诚有所遗。翦稗莠而显出嘉苗。忘义象而专趋妙悟。与我同志。谅无诮焉。

　　○后序

　　序曰。世尊于法华后说此经。备足诸经奥义。毕殚一乘要旨。五百年来。传注笺释十余家。宗趣每多异同。文义因之黯昧。全尝深观之。得世尊意于诸家传着之外。将造论排斥异说。端正经旨。世缘羁縻。未遑楷笔。政和元年十月。以宏法婴难。窜于朱崖。明年二月至海南。馆琼山开元寺。寺空如逃亡家。坏龛惟有此经。余曰。天欲成余经论之志乎。自非罪戾投荒。渠能整心绪研。深谈而思之耶。属草未就。蒙恩北还。依止故山。又二年而克成。二三子进曰。经论各有师承。奈何以禅宗经论乎。余曰。马鸣龙胜。西天祖师也。而造论释经。浩如山海。流传此土。尚数百万言。达磨曹溪。此方祖师也。而说法则曰楞伽可以印心。传心则释金刚般若之义。禅。佛祖之心。经。佛祖之语。佛祖心口。岂尝相戾。有人于此。称祖师。用棒喝。则谓之禅。置棒喝而经论。则谓之教。于实际中。受此取舍乎。玄沙曰。宗门教乘。由汝舌本自回转耳。岂有实相。韶国师举今人看古教偈。谓众曰。诸人唤甚么作教。莫道见说教之一字。滞在教内。道我宗门不恁么。教不迷人。人迷于教。只如五千四十八卷。若识得。不剩一字。不欠一字。若剩一字。佛法有增。若欠一字。佛法有减。佛法且无增减底道理。又曰。祖师是佛弟子。若穷得佛语。祖师语自然现前。此殆天下之名言也。嗟乎。此经说尊顶法。明见佛性。而传注之家。从而汩之。学者即付受不妙。乃疑以为教乘。其自障有如此。可为叹惜。我释此论。有能于中发明自心。契会佛意者。愿世世以法为亲。同本愿力。共济众生。化令成佛。

　　八年五月一日谨序

　　○重开尊顶法论䟦语

　　华严经以诸善根回向。为善学智地。大方便海。而大要皆愿以妙辩才。为诸众生随机广演。悉令解了。盖如来以平等慈印。现世出世法。无上义谛。非有超诣辩才。以祛邪解。释妄执。使知境智历然。则随顺无明。长眠生死。徒自障隔耳。是故菩萨于善慧地。作大法师。演说诸法。必以无量善巧之智。起四无碍大辩。而四者所示。皆种种智。由是知辩才出于智地。利益众生。无暂舍离者。以其通悟如阿耨池流。周浃无碍。于我法中。无戏论故。寂音尊者宝觉圆明禅师。从堕地初。有冲天志。得法于文关西。英气四靡。智海湛然。出慧光三昧。为翰墨自在游戏。其见于文者。皆道之余也。然以之藻饰教乘。发明要奥。璀璨飞动。如以阿僧祇宝。间错诸地妙庄严具。凡见闻者。耸然增胜。随其根器。各有所得。岂非有大辩才者乎。滞于迹者。不究所归。往往惜其牵于儒习。则第知其吐词奋笔。波澜一世而已。尝观此经注论。专以了知自心入道之门。成佛显决以定宗趣之立。性相洞该。顿渐悉证。词约而达。理尽而明。要其本际内融。而力以弘法为己任。见道之审。率自肺肝中流出。无往而不通也。昔竺道生悟涅槃未传之旨。讲辈憎疾以为邪说。生盟于众。以舍身时为誓。已而升座说法。堕麈而化。寂音尝论至此。以谓生所见者纯全。而义学相与挤去之。小智自私。无足怪者。余以是知生与寂音啐啄之机。默契于千载之下。造车合辙。固自有道耶。余于寂音同宗兄弟也。以旧本讹缺。手钞作小楷以便学者阅习。又摭其实以识卷末。

　　(绍兴丁卯元日双溪彭以明谨书)

　　○首楞严经合论序

　　首楞严经之垂世也。指如来之藏性。与众生之本源。了无差别。但能穷尽妄心。自然发露真见。庆喜自无迷悟中而立问。善逝于无言说中而对酬。玉转珠回。圣言弥布。繇是有七征八还四缘尘二颠倒之密示。五阴六入十二处十八界二十五圆通之详辩。七趣三增进四明诲五十五位洎五十种魔之显决。其旨洞达。若大明丽天。而昧者不识。故寂音之论作。岂得已哉。观其以智照三昧。区分派别。振发大义。于诋辟之间。无施不可。虽生远笔削。复何以加。或谓论非见谛菩萨。莫能为之。安知寂音果非见谛者耶。愚取其文。列于经右。犹昔人以李长者之论。合诸华严。间有阙遗。辄事补缉。庶几栖神斯文者。了然无惑。直证真常。余则具于本序云。

　　(嘉泰癸亥上元日沙门正受谨书)

　　○首楞严经温陵要解序

　　像季已还。道术既裂。明心之士。妄认缘尘。为物所转。义学之徒。虚骄多闻。不全道力。奇才茂器。皆流为蒸砂迷客。说食饥夫。首楞严王。悬知其然。诞敷秘典。力救倒妄。陶汰启迪。谆谆之慈。靡所不至。而末世初机。罕能究尽。温陵环师。一生掩关。与世异好。独陪黄卷圣贤。冥搜博访。藉其筌筏。以探如来藏。游遍知海。而造乎一切毕竟之地。思与同志共。因为是解。昔月盖比丘。尝问药王如来法供养义。药王告言。诸佛所说难信深经。清净无染。能令众生成无上觉。离诸魔事。若于是经方便解脱。依义不依语。依智不依识。依了义不依不了义。依法不依人。直使无明生死。毕竟灭尽。而无灭尽相。是名最上法之供养。月盖蒙教。通达妙道。得无碍辨。即于药王所转法轮。随顺分布。化百万亿人。于无上觉。立不退转。环师既达妙道。仰晞月盖。于释迦如来所转法轮。最初华严。最后法华。及此楞严无上宝印。皆以方便健相分别。迥脱语言。离心意识。唯义所在。曾不依人。觉眚见病。廓无纤翳。于清净经。能不染污。我愿以此流布无穷。其所化人。何啻亿万。直如一灯然百千灯。使冥者皆明。而明终不尽。故述序引。翼赞流通。于尘墨劫。作法供养。

　　(建炎改元吉州前住福州上生禅院嗣祖沙门及南撰)

　　○首楞严经。乃释迦如来之骨髓也。唐神龙初。方流东震。训释者数家。唯长水子璇师疏。及苏台元约师钞。盛行于世。文义浩博。学者泛其波澜。益昧元本。温陵宝胜戒环禅师。少达妙理。深悟大乘。而首楞严尤得意。乃为要解。钩深索隐。续断截繁。错节盘根。恢恢游刃。言约义丰。词畅理诣。披文见经。如指诸掌。呜呼。谁无是佛。谁无是经。斗没额珠。醉迷衣宝。苟能依要解以明经。洞真经而见性。则妙湛总持王。首楞严万行。不从人得也。乃知宝胜之切老婆心。泗州之饰𦘕蛇足。不徒然矣。

　　(建炎己酉中秋日住湖山万安比丘行仪谨跋)

　　○中峰和尚征心辩见见或问引语

　　玄枢密运。亘刹土而无法不周。灵鉴高悬。统沙界而有形莫隐。有形莫隐之谓见。无法不周之谓心。曾无外见之心。宁有离心之见。类纯金之铸像。犹湛水之兴波。舍像无以见其金。全金是像。拨波何以求其水。即水生波。名虽异而似差。体常一而无别。是以世尊据玄枢之正体。设问多端。阿难昧灵鉴之真光。指归七处。征七处于二千年外。阿难独未曾迷。拈一华于百万众前。迦叶何尝解悟。裂开一味平等之体。演出万般差别之名。教海斯彰。兔角杖挑潭底月。禅关斯启。龟毛绳缚树头风。走杀天下参禅人。惑倒世间求佛者。盖为当时卤莽。虚延幻影浮光。今日思惟。触着银山铁壁。客有以征辨之疑见诮。余故引问答之义相酬。不过借彼杖绳。谩尔控佗风月。英灵上士。获真心于形名未兆之先。俊迈衲僧。具妙见于言象不该之表。讵肯按图索马。指迹云牛。扫空生佛之狂言。荡尽妄真之魔说。尔如加诮。我何敢辞。

　　○首楞严经会解序

　　首楞严经者。诸佛之慧命。众生之达道。教网之宏纲。禅门之要关也。世尊成道已来。五时设化。无非为一大事因缘。求其总摄化机。直指心体。发宣真胜义性。简定真实圆通。使人转物同如来。弹指超无学者。无尚楞严矣。释其名。则一切事究竟坚固。彻法底源。无动无坏。而如来密因。菩萨万行。靡不资始乎此。归极乎此。考其所诠。则淡圆理以明真性。开圆行以示真修。其性也。体用双彰。其修也。果因一契。原始要终。了义之说也。良由诸修行人。背真向妄。不成无上菩提。或爱念小乘。得少为足。或欲漏不除。畜闻成过。故阿难以多闻邪染为缘。浚发大教。而世尊首告之曰。一切众生生死相续皆由不知常住真心性净明体用诸妄想此想不真故有轮转。又曰。有三摩提名大佛顶首楞严王具足万行十方如来一门超出妙庄严路。斯一经理行之大本也。由是破七处攀缘。别二种根本。因见显心。因心显见。虽心见互显。而正显在心。如以盲人瞩暗。喻见非眼。屈指飞光。验见不动。印观河之非变。比垂手之无遗。辩于八还。择于诸物。非舒非缩。无是无非。使悟圆净真心。妄为色空及闻见耳。既悟妄为。尚疑混滥。故又破自然因缘。示见见之非见。合别业同分。指见妄之所生。且以一人例多人。以一国例诸国。总显器界根身。同一妄耳。自浅而深。自狭而广。虽多方显妄。而所显唯真。故又举阴入处界。广及七大。融入于如来藏性。使悟物我同根。是非一体。妄无自性。全体即真。凡十界依正之相。皆循业发现而已。既悟即真。尚迷循发。故又答山河大地之难。深穷生起之由。譬虚空不拒诸相发挥。显真妙觉明圆照法界。一多互应。小大相容。即体即用。非俗非真。至于离即离非。是即非即。则藏心妙性。不涉名言矣。复引照镜狂走。喻妄无因。结责多闻。劝修无漏。通而言之。皆圆理也。理解虽圆。非行莫证。故又明二决定义。初审因地发心。伏断无明。为修行之要。次审烦恼根本。意择圆根。为发行之由。于是定六根优劣。令一门深入。击钟验常。绾巾示结。陈二十五圣所证法门。敕选耳根为初心方便。而又教以摄心轨则。安立道场。遂闻四重律仪。顶光神咒。通而言之。皆圆行也。乃至由三增进。成就五十五位真菩提路。虽谈证位。未尽行因。下而戒业习于七趣情想。防禅定于五阴魔邪。无非行门之事。必期于圆满菩提。归无所得。始得名为究竟坚固之证也。然则依究竟坚固之理。立究竟坚固之行。修究竟坚固之行。证究竟坚固之理。楞严教旨。大抵如是。是知教行理三。悉号楞严。了义之说。莫此加矣。科经者合理行为正宗。离正宗为五分。一见道。二修道。三证果。四结经。五助道。谓见道而后修道。修道而后证果。此常途之序固尔。究论上根修证。如发明藏性之后。谓不历僧祇获法身。请入华屋之前。谓疑惑销除。心悟实相之类。又岂局于常哉。是经无教不收。无机不摄。或言偏意圆。或名同体异。自唐而宋。解者凡十余家。始余见长水璇孤山圆泐潭月温陵环之说。又阅吴兴岳集解。并得兴福悫资中沇真际节[橘-矛+隹]李敏诸师。意本大同。见各小异。行者泣岐。莫辩良导。余乃会诸家要解以通大途。若合殊流。同归于海。故谓之会解。噫。道本无言。非言不显。佛不得已而有言。而诸师与今会解。又岂客自己哉。览者因会解以知人言。因人言以知佛言。佛言知矣。究竟坚固者得矣。曰行曰理。曰教曰禅。曰慧命曰达道。皆剩语矣。况所谓解与会哉。

　　(至正二年壬午佛成道日庐陵沙门惟则述于姑苏城中之师子林)

　　○劝持叙

　　首楞严王。具足万行。总持三昧熏修。奢摩他路。开示众生。妙在一门超出。由庆喜恨多闻而未全道力。故迦文因妄见而直指人心。七处之征宝镜磨尘而本明自现。八还之辩。金錍刮膜而幻影随销。斥攀缘则心不是心。示真觉则见犹离见。既显真而破妄。仍即妄以谈真。穷阴入处界而列为四科。因缘自然。二俱排摈。会地水火风而通名七大。真俗中道。三谛圆融。本如来藏而含吐十虚。随众生心而发挥诸相。乃至一多相即。少大互容。现宝刹于毛端。转法轮于尘里。得无挂碍者。倒想销于亿劫。不随分别者。狂心歇即菩提。圆顿机已解密因。中下器须陈妙行。于是开远客还家之路。指天王赐屋之门。诘诸圣之本因。依证悟说最初方便。顺此方之教体。选音闻为第一圆通。次为摄心。乃重施戒。依先世尊。举扬清净明诲。现化身佛。宣演秘密伽陀。三学圆具。所证非偏。诸妄销亡。不真何待。况复精研七趣。随业受生。痛喻六交。因习招报。示五十重禅那之境。深防爱见魔邪。具八万种解脱之机。对治尘劳烦恼。保持覆护。嘱劝弘宣。在始在终。无非修证了义。或破或立。不离常住真心。琴瑟箜篌。既逢妙指。林木池沼。皆演法音。令诸阐提隳弥戾车。从三摩地得无生忍。或自分真而安立圣位。或从互用而超至后心。坐大道场。登无上觉。一切事究竟坚固。广开菩萨多方便门。十方界任运纵横。同入如来妙庄严海。其教至矣。厥功𢡟哉。愧余之谬。妄拟会通。乐法之深。重加赞劝。幸诸方之学者。试一披而览焉。

　　(师子林惟则再拜述)

　　○琦楚石书楞严经云。觉性妙明。亘古今而不变。本觉明妙。在迷悟而皆如。假喻虚空而不空。发挥群相而非相。超乎闻见。异彼因缘。交光相罗。弥满清净。十方诸佛。同宣了义之玄音。一切众生。咸具圆通之正体。只为客尘扰扰。岂知日用昭昭。耳目所拘。孰解骑声盖色。根尘未脱。安能息虑忘缘。堕情想之樊笼。感升沉之业报。譬如眚目。晕此明灯。宛若沤华。发于巨海。外列山河世界。中分鬼畜人天。本因织妄而成。莫匪瞪劳而现。四三宛转。十二轮环。生死死生。有无无有。直下断除爱欲。还他调御丈夫。自今疾至菩提。教我多闻弟子。超越五蕴区宇。廓清十种禅那。如能宣此咒心。乃可制诸外道。利人利己。世出世间。证不动尊。成无上觉。

　　○宋濂䟦戒环师首楞严经解后云。首楞严经。其立题凡三。其本旨则五。以人法为名。常住真心为体。圆通妙定为宗。返妄归真为用。上妙醍醐为教。大概欲使众生开圆解。立圆行。登圆位。证圆果而已。若稽其何时所说。其在法华开权显实之后。涅槃扶律谈常之前乎。盖波斯琉璃之异代。持地耶输之所证。左右参验。诚足取信。长水璇孤山圆长庆巘泐潭月诸师。号为科判名家。未有易斯说者。予在虎林。见五台沙门善摄解本。独判楞严在般若之后。法华之前。心虽奇其说。而颇意其为一家之私言。今观温陵戒环师所论。正与善摄同。其谓阿难既于法华诸漏已尽。不应于楞严未尽诸漏。而经中言最后垂范。实楞严法会之最后。非临灭之最后。尤发善摄之所未发。予窃自叹玄理之在人心。虽南北之殊。风土顿异。而其不随物以变迁者。未尝不同。惜予儒家者流。弗悟健相分别之理。无以知其孰浅而孰深也。谨用识其立题本旨。及异同之说于卷末。具金刚观察智者。当能有以决之。

　　○首楞严经通议自叙

　　叙曰。从前释经者。凡解当经。必克指何时。判属何教。独此经前后解者。各据所见。指时判教。诤论不决。余观经结名云。亦名灌顶章句。诸菩萨万行首楞严。别题云。一名中印度那烂陀大道场经。于灌顶部录出别行。灌顶部。乃我中央毗卢遮那佛所说之法。毗卢乃法身佛。从法垂报。名卢舍那。坐菩提场。演大华严。谓之根本法轮。但被一类大根众生。而小根之者如盲如聋。故我舍那世尊。入刹那际三昧。现应化身。示生三界。名释迦牟尼。成道说法。入大涅槃。始终不出刹那际三昧。所说一大藏教。名摄末归本法轮。亦名引摄教。为引五性三乘。摄归华严妙庄严海。所谓一路涅槃门也。今观此经。该五时。贯五教。首从大权发起。示堕淫室。正阿含之时也。征心则破执心常见。观河则破断见。乃阿含之教也。辩妄见以显真见。破见精以显本觉。义与深密同时。方等教义也。五蕴三科。会归藏性。根尘识界。一一本空。般若教义也。本如来藏妙真如性。法法全真。会归实相。法华终义也。又历乎真空实相两时之间矣。七大周遍。性真圆融。四卷中一为无量。乃至转大法轮等。互显华严理事无碍。事事无碍法界。正是妙庄严海。究竟归宁之地。三身一体。至是乃显。释迦出世本怀。化度群生。必引摄至此而后已。是故。此经所诠理趣。始从阿含。终至涅槃。尚系化佛所说之法。而圆融法界。圆归华严。乃报佛所说。岂可定一时一教哉。就法界海慧照之。四十九年说法。劫念齐收。不出刹那际三昧。若就应化门头。一代时教。各对当机。三根普收。行布亦异。结集者推报化二佛所说。从本垂末。摄末归本。二种法轮。总于一代时教中。拈出灌顶一部。此经既判入灌顶。不应定收何时何教。诚无疑也。经入此土。笺解弘多。近代缁白。各出手眼。综诸理观。未见会通。使学人有摸象之叹。余居五台冰雪中。参究向上。以此经印证。坚凝正心以照瞩之。豁然有得。及至东海。枯坐三年。一夕偶阅此经。于海湛空澄。雪月交光之际。身心世界。当下平沉。恍然大悟。如空华影落。秉烛述悬镜一卷。依一心三观。融会一经。于文则略。如华严法界之作。得意而言可忘也。投荒瘴海。二十余年。万历甲寅。归老南岳。门人超逸请益悬镜。触发先心。遂放笔成帙。广发一心三观之旨。题曰通议。取庄周议而不辩之意也。先德有言。依经解义。三世佛冤。离经一字。即同魔说。有能具金刚正眼。于此文句中。融入观心。则知余之悬镜一章。不欠一字。通议十轴。不剩一字。其他一时一教。科判迢然。又是𦘕蛇添足矣。

　　(万历丁巳端阳日憨山道人德清书于吴门之贝叶斋　大师悬镜通议。各自制序文。流通已久。蒙窃谓通议经首悬谈。乃大师特标灌顶章句。为一经判教之纲宗。而序中未及举扬。谨撮略其大意。和会二序。合为一篇。俾大师制作之指要。学者开卷一览。便自了然。大师寂光土中。当为开颜印可。不深咎其僭逾也。谦益。拜手谨识)。

　　○首楞严经白文序

　　是经译梵以来。疏解者十余家。唯天如会解。学者翕然宗之。以为是足尽楞严矣。不知此天如之楞严。非如来所说之楞严也。达观可禅师。往往拈楞严妙旨示人。明白直截。一扫支离。余问师从何处得来。师笑不言。又问求通楞严。当作何方便。师曰。勿观诸家之说。但将十卷经文熟读。自有入处。语云。诵之万遍。其义自见。况文字般若。皆从世尊大悲心中流出。我等众生。过去世时。或闻此经题。及一字一句妙义。种子藏八识田中。机感合熏。自力佛力。俱不可思议。信无有逾于熟读者。善男子等。信受是经。当生难遭想。生尊重想。千遍万遍。以熟为期。以悟为则。庶几上不负佛恩。而下不孤达观师方便开示之意。余盖有深望焉。

　　(万历甲申长至后四日翰林院编修冯梦祯谨序一雨润师。传示雪浪看经法曰。楞严一经。文虽十轴。实大藏之都序也。有志教法者。不可不先读。又不可不熟读。熟则心目口齿间。隐隐隆隆。自有入路。不必借人颏颊。拾人睡余。若果先明经义。回视诸家注疏。泾渭立见。否则为注疏覆心。经义反晦矣　私谓二师示看经法。如出一揆。盖当会解盛行之后。义学紏缠。应有此应病之药。学人执此方便。认为普施之法。则又因药致病。六祖开示法达之语。宜熟察之)。

　　○楞严纂注序

　　余读楞严。询经中如是世界。因动有声。因声有色义。幻居界上人答曰。动为业本。一切诸法。本自寂灭。一念心动。六乱横生。其言因动有声。因声有色。谓一涉于有。则法法皆有耳。予洒然异之。越十有七年。携所辑纂注示予曰。曩予言因动因声之义。实囊括全经矣。夫因动有声。颠倒众生因之流转也。入流亡所。观音大士以之圆通也。众生不觉一念妄动。由尘发知。妄见于心。因根起相。妄见于相。由是而七趣昏扰。没溺长夜。动也。若达相见无性。犹若交芦。由是而动静二相。了然不生。空所空灭。寂灭现前。亡也。动则见空见色。故曰。迷妄有虚空。依空立世界。亡则空色皆真。故曰。一人发真归元。十方虚空。悉皆销殒。七征之所破者。破此动也。八还之不可还者。还此亡也。动则听不越声。视不逾色。亡则阴入处界。莫非妙圆。地水火风。不相陵灭。二十五圣之所证。五十五位之所诣。皆尽此动。竟此亡耳。故曰入于如来妙庄严海。圆满菩提归无所得。予曰。归无所得。又何以见。何以修。何以证也。曰。动则有苦。非见无所得。修无所得。证无所得。无以息苦也。虽在十地。犹有学佛烦恼。况具缚哉。予闻之。若暍者之得冷风也。上人命余卒读其书。或有参定。予笑曰。子既已示我矣。见狻猊而复欲试其猛力。不亦过计乎。予盖卒未尝展卷。述斯语而归之。

　　(万历甲午十月晦日那罗延窟学人虞山瞿汝稷槃谈撰)

　　首楞严经卷末五录(卷二)

　　首楞严经疏解蒙钞卷末五录(卷三)

　　海印弟子　蒙叟钱谦益集

　　佛顶枝录第三

　　序曰。灌顶密部。月邦秘籍。佛陇遥礼。极量重译。后五百年。信奉流通。月光未出。海墨何穷。裒为枝录。捃拾土苴。勿哂库刀。或解王马。辑佛顶枝录。一传译二证本三藏教四弘法五义解六悟解七随喜

　　传译第一

　　续古今译经图记(开元庚午沙门智升撰)云。沙门般剌蜜帝。唐云极量。中印度人也。怀道观方。随缘济度。展转游化。达我支那。(印度国俗呼广府为支那。名帝京为摩诃支那)乃于广州制旨道场居止。众知博达。祈请亦多。利物为心。敷斯秘赜。以神龙元年。龙集乙巳。五月己卯朔。二十三日辛丑。遂于灌顶部中。诵出一品。名大佛顶如来密因修证了义诸菩萨万行首楞严经。一部十卷。乌苌国沙门弥伽释迦译语。菩萨戒弟子前正议大夫同中书门下平章事清河房融笔受。循州罗浮山南楼寺沙门怀迪证译。其僧传经事毕。泛舶西归。有因南使。流通于此。

　　○赞宁宋高僧传第一译经篇。广州制止寺极量传。全依此文。末云。量翻传事毕。会本国怒其擅出经本。遣人追摄。泛舶西归。后因南使入京。经遂流布。有惟悫法师。资中沇公。各着疏解之。

　　○释氏稽古略云。神龙元年。天竺般剌蜜帝。于广州制止道场居止。于灌顶部中诵出一品。名首楞严经。弥伽烁佉译成。一部十卷。宰相房融笔受。融时贬于高州。因得以写于译所。沙门怀迪证译。传经事毕。朝廷责以私译。蜜帝遂泛舶携梵夹以归。

　　○佛祖通载云。蜜谛赍楞严梵夹至。刺史请就制止道场宣译。

　　赞宁论译经云。陈寿国志。述临儿国云。浮屠所载。与中国老子经而相出入。是知若用外书。须招此谤。童寿译法华。可谓折中。有天然西域之语趣矣。今观房融润文于楞严。僧肇征引而造论。当此诮焉。然则糅书不如无书。与其典也宁俗。傥深溺俗。厥过不轻。折中适时。自存法语。斯谓得译经之旨矣。

　　○苏子瞻书大鉴禅师碑后云。释迦以文教。其译于中国。必托于儒之能言者。然后传远。故大乘诸经。至楞严则委曲详尽。胜妙独出者。以房融笔授故也。

　　○蒙谓声论宣明。婆娑教体。大化东流。弥文日盛。房公雄文润色。冥契佛旨。正欲不离文字。摄化此方。妙义流传。机缘熏习。慧业者得意于筌罤。小根者染神于点墨。宁公诮其多用外书。滥招儒雅。斯则住相之谈。非被机之论也。昔者谢康乐以昙无谶所翻大涅槃经语。小小朴实。不甚流靡。品数疏简。初学者难以厝怀。乃与沙门二慧。共为润色。义理昭畅。质文相宣。历代宝之。盛行于天下。如宁公之云。则涅槃之改治。宁不犯糅书之诮与。唐之道士。称僧肇著论。盛引老庄。奘师谓佛教初开深文尚壅。老谈玄理。微附佛言。肇论所传。引为连类。岂以喻词而成通极。宁公岂不见此论。而妄诋肇公也。谈润文者。考证于奘师。当以子瞻之言为正。

　　○今按房公润文之妙。就世间文字。约略言之。有章法铺舒之妙。始自七征八还。后及七趣五魔。一经首尾。褶叠钩锁。如一章一段。是也。有文法映照之妙。如琉璃举喻。一经四见。增进之二曰。譬如琉璃。内县明月。住位之二曰。如净琉璃。内现精金。识阴尽处曰。如吠琉璃。内外明彻。圆明精心曰。如净琉璃。内含宝月。法喻层累。次第历然。又如旅亭主客。初喻客尘。次明法性。月轮标指。初标一月二月。次标非体非影。责认迷中。则云浮沤大海。自知开悟。则云巨海浮沤。是也。有句法攒簇之妙。如云迷中倍人。如云日劫相倍。累言未该。束归四字。如云出指非指。如云于横陈时。冶铸外书。销归佛语。是也。有字法点缀之妙。如标海潮音。则结以全潮瀛渤。标无上法王。则蹑以文殊师利法王子。七大文中。点七不知。自全至元。浅深历别。四大文中。点六受用。自粘之奔。根尘映望。诸余𤨏言只字。无不玲珑漏穿。是也。十轴之文。横竖开阖。正如弥勒楼阁。弹指开现。四科七大。因缘自然。重重立量。节节推简。用以楷定四性。破除四见。能使欲言词丧欲虑智穷。东坡称其胜妙。可谓心眼如月。宁公嗤其糅文。尚是扪烛为日耳。未能更仆。聊举一隅。诸有智人。临文自了。

　　(附杂记二条)。

　　(○楞严通议云。此经五天宝重。禁不出境。般剌三藏欲流东震。屡窃被获。以微妙细㲲书之。破臂藏于膊内。潜达广州)。

　　(○圆通疏云。密帝割膊藏经。渍血坚纸。房相夫人以水渍之。方得开展。或云融女。以水乳和而浸之　二事流俗盛传。诸书互载。未详所据。续俟根简)。

　　智升开元释教录第九云。楞严经十卷。右一部十卷其本见在。

　　○沙门释怀迪。循州人也。住本州罗浮山南楼寺。其山乃仙圣游居之处。(赞宁译经篇传云。其山半在海涯。半连陆岸。乃仙圣游居之灵府也。南楼寺亦云石楼)迪久习经论。多所该博。九流七略。粗亦讨寻。但以居近海隅。数有梵僧游止。(以海隅之地。津济之前。数有梵僧。寓止于此)迪就学书语。复皆通悉。往者三藏菩提流志。译宝积经。远召迪来。以充证义。所为事毕。还归故乡。后因游广府。遇一梵僧。(未得其名)赍梵经一夹。(多罗叶经一夹)请共译之。勒成十卷。即大佛顶万行首楞严经是也。迪笔受经旨。兼缉缀文理。其梵僧传经事毕。莫知所之。有因南使。流经至今。

　　○传云。后因南使。附经入京。即开元中也。

　　(升公图记目录。记载互异。僧传经疏。传疑未决。蒙详为辨证。具在十门通释。第八传译篇中)。

　　证本第二

　　经律异相云。佛告阿难。我泥洹后。法欲灭时。五浊恶世。魔道兴盛。眼见沙门。视如粪土。无有信心。法轮殄没。菩萨比丘。众魔驱逐。不预众会。菩萨入山福德之处。淡泊自守。月光出世。得相遭值。(南岳誓愿文。末法过九千八百年后。月光菩萨。出真丹国说法)共兴吾道。五十二岁。首楞严经。般舟三昧。先灭化去。一切十二部经。寻复化灭。不见文字。圣王去后。吾法灭尽。如是久后。弥勒当下世间作佛(出法灭尽经卷中)。

　　○法显佛国记云。耆阇崛山。未至头三里。有石窟南向。佛本于此坐禅。西北三十步。复有一石窟。阿难于中坐禅。天魔化作雕鹫。住窟前恐阿难。佛以神足力。隔石舒手。摩阿难肩。怖即得止。鸟迹手孔今悉存。故曰灵鹫窟山。窟前有四佛坐处。佛说法堂已毁。止有砖壁基在。法显于新城中。买香华油灯。送上耆阇窟山。华香供养。然灯续明。慨然悲伤。收泪而言。佛昔于此住。说首楞严。法显生不值佛。但见遗迹处所而已。即于石窟前。诵首楞严。住止一宿。

　　晋於潜董吉。恒斋戒诵首楞严经。村中有病。辄请吉诵经。所救多愈。同县何晃。卒得山毒之病。骤往救之。山水瀑涨。不复可涉。必欲赴期。便脱衣。以囊经戴置头上。迳入水中。水正着膝。既得上岸。失囊经。甚惋恨。进至晃家。三礼忏悔。流涕自责。俯仰之间。见经囊在高座上。吉悲喜取看。邑邑如有湿气。开囊视经。尚燥如故。于是村人一时奉法。吉所居西北。一山高峻。中多妖魅。犯害居民。吉以经戒之力。欲伐降之。于山际手伐林木。构造小屋。安设高座。转首楞严经百余日。寂然无闻。民害稍止。后山中鬼数人至吉所。请作界分。当杀木为断。不见侵克。经一宿。前所芟地。四际之外。树皆烧死。

　　○晋山阴谢敷。隐于东山。笃信大法。手写首楞严经。当在都白马寺中。为灾火所延。什物余经。并成煨烬。此经止烧纸头界外而已。文物悉存。无所毁失(法苑珠林二验出王惔冥祥记)。

　　长安释帛远。字法祖。常注首楞严经。晋惠之末。为张辅所害。后少时。有一人姓李名通。死而复苏。云见祖法师在阎罗王处。为王讲首楞严经。云讲竟。应往忉利天(慧皎高僧传)。

　　后梁法聪。住襄阳景空寺禅堂。白鹿白雀。驯伏栖止。行住所及。慈救为先。忽遇屠者驱猪百余头。聪三告曰。解脱首楞严。猪遂绳解散去。诸屠大怒。将事加手。并仡然不动。便归过悔罪。因断杀业(道宣续高僧传习禅篇感通篇和阇黎亦同)。

　　张无尽辨教篇云。天台智者大师禀禅要于南岳。立藏通别圆四教。开摩诃止观法门。首楞严三昧经。即别教也。经略曰。佛告坚意菩萨。云何以一念行于三昧。答曰。是菩萨一切悉舍。心无贪着。名檀。心善寂灭。毕竟无恶。名尸。知法尽相。于诸尘中而无所伤。名羼提。勤观择心。能知离相。名毗黎耶。毕竟善寂。调伏其心。名禅那。知心无心。通达心相。名般若。又曰。云何当学是三昧耶。佛言。譬如学射。先射大准。次射小准。次射的。次射钱。次射杖。次射毛。次射毛百分之一。如是射成。闻声皆中。习三昧者。亦复如是。先学爱乐。次学深心。大悲次之。四无量次之。五神通次之。成就六波罗蜜。即能成就第三地观。坚意问现意天子。当修何法得是三昧。天子答。若见凡法。不合不散。是名修楞严三昧。又问佛法有合散耶。天子曰。凡法尚无合散。况佛法耶。若见凡法佛法不二。是名修习此经。自什法师翻译。南岳师弟传授。经历南北。隋唐房融始于广州获今经本。余以二经参详。虽同归止观。而教意不同。元和中。东蜀僧神清着北山录。讥异说云。禅莫极乎吾师。其禅曰首楞严。自迦叶至达磨。与吾师心心相付。余宗不吾若也。北山所指。即什译者。西蜀惠实以融本注之。误矣。

　　蒙考隋僧法经众经目录。首楞严经二卷。自后汉中平年至后秦。凡九译。皆同本异译。有勇伏定经。又有新首楞严经。蜀首楞严经。及后出杂出之目。皆即弘始中鸠摩罗什所译首楞严三昧经。支敏度有合首楞严三昧经记。帛远有首楞严经注解。开元释教录。于首楞严三昧经下标云。或直云首楞严经。是也。法苑珠林引王惔冥祥记二验。皆在东晋之世。法显佛国记。耆阇崛山石窟。佛于此住说首楞严。首楞严三昧经首云。一时佛在王舍城耆阇崛山中。是知晋宋间持诵。皆是首楞严三昧经。王舍城耆阇崛山所说。非舍卫国祇桓精舍所说之首楞严也。近代虞淳熙云。法显诵之于宋。法聪持之于梁。而智者不得见之于隋。彼此隐显。传经不定。此失考之过也。

　　○今经题一十九字。是极量于灌顶部中诵出。准怀迪传。或云大佛顶万行首楞严经。从省。或去万行二字。其单标首楞严经者。即今大藏秦鸠摩罗什所译首楞严三昧经也。依今藏本目录。秦译标首楞严三昧经。唐译标首楞严经。本既各殊。文无相滥。不须以古译为嫌。或可依圭峰圆觉疏钞。别标为佛顶经。张无尽不依唐译。改题为清净海眼经。辄云。房融不见古本。今依梵本改正。房笔受竺文。何云未见古本。张所据梵夹。岂是极量重来。无稽之言。良所不取。

　　○又案无尽改题。略云清净海眼经。具云大佛顶神咒无上宝印十方如来清净海眼经。人谓新旧二经。是越僧慧印标目。无尽有付百丈山丐者流通海眼经偈云。归命新经愿力深。决知一字直千金。蓦然豆子灰中爆。莫笑先生错用心。故知新旧二经。无尽自标。而惠印因之也。道安法师云。阿难出经。去佛未久。大迦叶令五百六通。迭察迭书。今虽千年。而以近意裁量。彼阿罗汉。乃兢兢若此。此生死人。而平平若此。岂将不知法者勇乎。禅人无眼。响附妙喜。妄谓面决金颜。位偕亲证。无尽亦自言焚香佛前。剖露志愿。苟契圣心。丐无魔事。昔者慧严思改涅槃。黑神责数。三藏志删般若。恶梦谴诃。毁谤大乘。佛有金科。吾为此惧。不知其可。

　　藏教第三

　　按隋经师小乘修多罗藏录。有舍头谏经一卷。摩登伽经二卷。摩登女经一卷。摩登女解形中六事经一卷。并是摩登伽经别本重出。今按本经第四。佛告阿难。且汝宿世。与摩伽登伽。历劫因缘。恩爱习气。非止一生。及与一劫。则诸小乘经所载。庆喜摩登。宿世因缘。世尊于楞严会上。金口证明。未可以为人天小教。概从镌削也。今通会诸经。节而录之。亦证本之余耳。

　　经律异相。引戒因缘经第三及摩邓女经云。阿难行路。中道焦渴。(摩登伽经度性女品云。阿难乞食分卫已讫。还祇洹林。于其路次池侧。有女旃陀罗种。执持瓶器。始来取水。阿难渴乏。从女乞水)有旃陀罗女。名钵吉蹄。汲水。阿难请从乞水。女曰。君母种成就。沙门瞿昙第一弟子。波斯匿王所敬。末利夫人阿阇黎。我是下贱。不敢持水相与。阿难言。我不问是。但水见与。(女言大德我无所吝。身是旃陀罗女。若相施者。恐非所宜。阿难言姊。我名沙门。其心平等。豪富下劣。观无异相)女许时。女先掬水浇阿难足。复掬水浇阿难手。便生淫意。(女即以净水授与阿难。便取阿难容貌音声等相。深作是念言。我母善咒。或能令彼来为吾夫。持水还家。具宣斯事)(○摩邓女经曰。女归告母。母名摩邓)阿难饮已便去。钵吉蹄还白父母言。阿母。愿以沙门阿难为婿。母言其转轮王子。刹利释种。圣师贵族。天人宗奉。我小家种。云何得为夫。女言。不得者会当饮毒。以刀自刺。若自绞死。母曰。有摩邓伽神语符咒。能移日月以堕着地。亦能咒因帝梵天使下。况不能得。沙门阿难使来。(咒时。作是言曰。若天若魔。若乾闼婆。天神地神。闻我是咒。宜应急令阿难至此)若已死。若生不能淫。若瞿昙所护者。我不能得。除此皆可得耳。(母言。有二种人。虽加咒术。无如之何。一者断欲。二是死人。自余之者。我能调伏)女便起澡浴。庄体身体。著白服饰。敷诸卧具。遥相想望。母以牛屎涂地。以五色线结缕。盛满四瓶水。盛满四碗麨浆。以四口大刀竖牛屎四角。头四箭。然八明灯。取四死人髑髅。种种香涂其上。以华布地。捉熨斗烧香。绕三匝。向东方。跪而诵摩邓伽咒术。时阿难在祇洹林。意便恍惚。为咒所转。如鱼象被钩。随咒术至旃陀罗家。(于自舍内。牛粪涂地。布以白茅。然大猛火。百有八枚妙遏迦华。诵咒一周。以一茎投火中。阿难心即迷乱。便行往诣旃陀罗舍)母便语女。阿难以至。时女前抱阿难。坐着床上。牵掣衣裳。捻挃阿难。譬如力人。手捉长毛小羊从力人手。阿难见十方尽闇冥。譬如日月。为罗祜所厌。阿难有大人力。当十大力士力。而不能得动。阿难以圣谛道力。念还得悟。我今困厄。世尊大慈宁不愍我。(彼女喜踊。庄饰堂阁。安置宝座。净治洒扫。散众名华。阿难悲哽泣泪。我何薄祜。遇斯苦难。大悲世尊宁不垂愍)。

　　(○摩邓女经云。母知蛊道。请阿难饭。母便闭门。以蛊法缚阿难。至于晡时。阿难不就。母令中庭地出火牵阿难衣。汝不为我。女作夫。我掷汝火中。阿难自鄙为佛作沙门。今反不能自出)佛即知之。便诵佛语(云云。)阿难以此实义。于旃陀罗舍得解。(性女品云。尔时如来以净天眼观见。说咒拥护阿难。以佛神力及善根力。旃陀罗咒无所能为。即出其舍)诵偈通适竟。旃陀罗家所设咒具。刀箭碎折。瓶破灯灭。髑髅迸碎。黑风起。展转不相见。母便告女。此必瞿昙沙门神力所为。众物碎散。咒术不行。阿难念言世尊恩力也。阿难得解。如大象王。盛年六十。醉暴凶恶。身大牙长。从铁靽得解。从城走到空闲处。阿难亦尔。世尊诵佛语。从旃陀舍得解。还向祇洹。时此女人逐阿难至祇洹门。并作是语。阿难是我夫。阿难是我夫。逐阿难后。不离须臾。阿难具以白佛。佛曰。我于诸法中。不见幻惑。如此女人。以淫系意。阿难平旦着衣持钵。入舍卫城分卫。而此女人亦逐其后。语诸长者。阿难是我夫。阿难是我夫。(女于夜过。着新净衣。首戴华鬘。金银环佩。璎珞其体。阿难晨朝入城乞食随阿难背后。视阿难足。视阿难面。阿难惭避。终不舍离)阿难还至佛所。又前白佛。佛曰。汝往共语。如姊妹相向。何以故。此女人应当作比丘尼。女白佛言。唯愿世尊。还我夫婿。佛曰。若须阿难者。于我法中作比丘尼。当以相与。女人欢喜。(佛告女人。汝欲得阿难以为夫者。宜应出家。学其容饰。答曰唯然。愿承尊教。佛言善来。便成沙门。鬓发自落。法衣在身)女还奉辞。父母欢喜。本植善根。各应得道。父母及女同往诣佛。(摩邓女经云。佛问女云。汝追逐阿难。何等所萦。女云。阿难无妇。我又无夫。欲为作妇也。佛告女言。阿难无发。汝今有发。汝能剃发。我使阿难为汝作夫。女言能剃。佛言。归报汝母。剃发竟来。母言。我生汝来。护汝头发。如何欲得沙门作妇。女云。我宁生死为阿难作妇。母曰。辱我种。为下刀剃头。还到佛所)世尊广为说法。无数方便。现诸法义。柔软义。檀义。尸义。说淫不净义。增长生诸结根义。出家义。诸道品义。又说四圣谛。时此女人即在座上。解四圣谛。(性女品云。即为说法。广说四果。豁然意解。即于座上得罗汉道)父母得阿那含道。女得须陀洹道。譬如纯白㲲衣。易为染色。(摩邓女经云。佛言。汝爱阿难何等。女言。我爱阿难眼。爱阿难鼻。爱阿难口。爱阿难耳。爱阿难手。爱阿难行步。佛言。眼中但有泪。鼻中但有洟。口中但有睡。手中但有垢。身中但有𡱁尿处不净。其有夫妇者。便有恶露。恶露中便生儿子。已有儿子。便有死亡。便有哭泣。于是身中。有何所益。女即思念。便自正心。既得罗汉。佛知得道。即告女言。汝往阿难所。女即惭愧低头。长跪白言。女实愚痴。故逐阿难。今我心开。如冥中有灯火。如人乘船。船坏依岸。如盲人得扶。如老人持杖。今佛与我道。令我心开如是)时父母归佛归法归众。佛听为优婆夷。向佛阿难悔其痴罪。乞为比丘尼。得依世尊。修行梵行。佛告阿难。将二比丘尼。及此女人钵拓钵提瞿昙弥所。以此女人为道。授具足戒。大爱道问阿难。云何阿难。世尊许旃陀罗为道耶。阿难言。瞿昙弥然。即与剃发受戒。得阿罗汉。

　　○度性女品。佛为诸比丘。及波斯匿等。说本性比丘尼往昔因缘。乃过去阿僧祇劫。有旃陀罗摩登种。名帝胜伽。有子名师子耳。有媻罗门。名莲华实。女名本性。莲华实闻帝胜伽说法。遂以其女妻摩登伽之子。时摩登伽。我身是也。莲华实者。舍利弗是。师子耳者。阿难是也。尔时女者。今性比丘是是。以于往昔日。曾为夫妻。爱心未息。今故随逐(摩邓女经云。佛告诸比丘。是摩邓女先世时。五百世为阿难作妇。常相爱敬。故于我法中得道。于今夫妻相见。如兄如弟)。

　　(○净觉云。名为本性。出摩登伽经。据彼经。女之母名摩邓耳)。

　　(○孤山云。悫公疏云。若据登伽经。但是世尊自说一咒。解彼淫术。且非文殊提奖而归。及闻说法。亦得阿罗汉。然则两经并由闻经方证四果。但是大小机见不同。然约实行。则机熟得道之时。由阿难牵以欲钩。故使后入佛智。若使大权。则同阿难发起期教。以益群机耳。问彼经闻小。乃得四果。此经闻大。何故亦证罗汉。答彼经明小。故隔于大。此经说圆。何妨证小。机既不同。故无妨也)。

　　(○蕅益云。大小两机。并行不悖。一席异闻。条然各别。或时互知。名不定教。或互不知。即秘密教。此经佛顶放光。文殊将咒。是一类大机所见。据摩邓伽经。佛自说咒。为遍解形中六事。得证四果。次即具说宿劫因缘。是一类小机所见。央掘魔罗事亦尔。皆一席异闻之明证也)。

　　(○姚少师道余录载朱晦庵云。楞严经只有阿难一事。及那烧牛粪出一咒。余底皆是文士添造。那烧牛粪。便如爇茅样。后来有人祈雨后烧此。烧牛粪诵咒。是登伽母人。邪术。今却指斥佛顶。又云。楞严是房融所作。发口鄙秽。三家村夫子所不道。而谓朱子有是言乎。此中略述藏教。不避琐猥。亦以间执破法之口。为吾晦翁先生雪谤也)。

　　弘法第四

　　首楞严三昧经云。尔时会中诸释梵护世天王。皆作是念。我等今当为佛如来敷师子座。正法座。大人座。大庄严座。大转法轮座。当令如来于我此座。说首楞严三昧。须臾之间。于如来前。有八万四千亿那由他宝师子座。悉于众会无所妨碍。一一天子。不见余座。各作是念。我独为佛敷师子座。余人不能。佛当于我所敷座上说首楞严三昧。即时世尊现大神力。遍坐八万四千亿那由他师子座上。诸天各各见佛。坐其所敷座上。不见余座。有一帝释。语余释言。汝观如来坐我座上。如是释梵护世天王。各相谓言。汝观如来坐我座上。有一释言。如来今者但坐我座。不在汝座。尔时如来还摄神力。诸佛及座。皆不复现。一切众会。唯见一佛。佛告坚意菩萨。首楞严三昧。非初地二地。乃至九地菩萨之所能知。唯有住在十地菩萨。乃能得是首楞严三昧。首楞严三昧。如是无量。悉能示佛一切神力。无量众生皆得饶益(金刚三昧经云。菩萨所得功德地法。十地菩萨如十五日月。圆满可观。明明具足。其心澹薄。安住不动。不没不退。住首楞严三昧)。

　　(○观佛三昧经云。佛当往忉利天。为母说法。持地菩萨入首楞严定。从金刚际。作金刚华。华叶相次。四龙各持七宝台。持地为佛作三道宝阶)。

　　○舍利弗白佛言。世尊。未曾有也。今说首楞严三昧。而是恶魔不来娆乱。佛告舍利弗。汝欲见魔衰恼事不。唯然欲见。尔时佛放眉间白毫大人相光。一切众会。皆见恶魔被五系缚。不能自解。佛告舍利弗。汝见恶魔被五缚不。唯然已见。此恶魔者。为谁所缚。佛言。是首楞严三昧威神之力。在所佛土。说首楞严三昧。其中诸魔。欲以恶心作障碍者。首楞严三昧。及与诸佛威神力故。其诸恶魔。皆自见身被五系缚。舍利弗。在所说首楞严三昧处。若我现在。若我灭后。其中所有诸魔及余人众。怀恶心者。以首楞严三昧威神力故。皆被五缚(大经四依品。四依驱逐魔云。天魔波旬。若更来者。当以五系系缚于汝。章安疏云。系有二种。一者五尸系。二者系五处。五尸系者。如不净观。治于爱魔。五处如理。治于见魔。五尸。表五种不净观。五系。表五观门)。

　　○佛言。诸菩萨得住十地。一生补处。受佛正位。悉皆得是首楞严三昧。名意菩萨及诸众会。见三千大千世界。诸阎浮提。其中皆是弥勒菩萨。或见在天上。或见在人间。或见出家。或见在家。或见侍佛。皆如阿难。或见智慧第一。如舍利弗。乃至坐禅第一。如离婆多。如是一切诸第一中。皆见弥勒。名意菩萨及诸天众。皆见弥勒菩萨。现首楞严三昧神通势力。即大欢喜。

　　○佛告摩诃迦叶。过去无量阿僧祇劫。于此世界南方。过于千佛国土。国名平等。有佛号龙种上。岂异人乎。即文殊师利法王子是。迦叶。汝今且观首楞严三昧势力。诸大菩萨。以是力故。示现入胎初生出家诣菩提树坐于道场转妙法轮入般涅槃分布舍利。而亦不舍菩萨之法。于般涅槃不毕竟灭(涅槃四相品。我已久住是大涅槃。于此三千大千世界。百亿日月。百亿阎浮提。种种示现。如首楞严经中广说)。

　　文殊师利涅槃经云。文殊师利生于此国多罗聚落梵德婆罗门家。于佛所出家学道。住首楞严三昧。佛涅槃后。四百五十岁。当至雪山。为五百仙人。宣扬十二部经教化。令住不退已。至本生地。于空野宅尼拘楼陀树下。结跏趺坐。入首楞严三昧。身诸毛孔。出金色光。遍照十方世界。度有缘者。若礼拜供养者。生生之所。恒生佛家。若未得见。当诵持首楞严。称文殊师利名。一日至七日。文殊必来至其人所。

　　观佛三昧经云。过去久远。有佛出世。号释迦牟尼。灭度之后。有一王子。名曰金幢。憍慢邪见。不信佛法。有一比丘名定自在。语王子言。可暂入塔。观佛形像。王子入塔。见像相好。白比丘言。佛像端严。犹尚如此。况佛真身。比丘告言。汝今见像不能礼者。应尚合掌称南无佛。王子即便合掌称南无佛。还宫系念塔中像故。即于后夜梦见佛像。梦已欢喜。舍离邪见。归依三宝。由一入塔。称佛善根。命终得值九百万亿那由他佛。于诸佛所。逮得甚深念佛三昧。得三昧故。诸佛现前。为其授记。从是已来。经于百万阿僧祇劫。不堕恶道。乃至今日。获得甚深首楞严定。昔王子者。今贤首菩萨是。以是因缘。智者应当如是念佛。

　　法华文句曰。释提桓因得首楞严三昧。内证不同。过贤劫二千二十四劫作佛。号无著世尊。记云。华严经。帝释在第二地。故知别圆两教。并得首楞严定明矣。

　　○谨按经言。彼之天王。即是菩萨。阎浮提王即初地。四天王及忉利天王。即二三地。仁王亦云。十信菩萨铁轮王。十住菩萨铜轮王。十行菩萨银轮王。十向菩萨金轮王。铁冠道人张中。颂我。

　　圣祖高皇帝曰。非非想天才出定。其所以转轮御世。总持三教。弘开华严法界于阎浮提者。岂偶然哉。帝释得首楞严定。受记作佛。非非想天。亦是寄位。未敢克定其因地也。岁在强圉作噩壮月臣谦益恭记于弘法篇中。

　　双林善慧傅大士。日常营作。夜则行道。见释迦金粟定光三如来。放光袭其体。大士乃曰。我得首楞严定。梁头陀隐法师云。若能于深山旷野。城邑聚落。唱三昧名首楞严法。其利甚深。能成众行。慧和法师从之。每至下讲后。辄于岐路间。高唱是言。不逞弟子。或骂辱殴捶。怡然自若。后依双林大士(并出傅大士传)。

　　宗炳明佛论云。今以神明之君。游浩然之世。𢹂七圣于具茨。见神人于姑射。一化之生复。何足多谈。微言所精。安知非穷神亿劫之表哉。广成之言曰。至道之精。窈窈冥冥。即首楞严三昧矣。得吾道者。上为皇下。为王。即亦随化升降。为飞行皇帝。转轮圣王之类也。失吾道者。上见光。下为土。亦生死于天人之界者矣(弘明集)。

　　南岳思大师云。发菩提心。立大誓愿。求无上道。为首楞严。遍历齐国诸大禅师。学摩诃衍(立誓愿文)。

　　林间录曰。天台宗讲徒曰。智者大师闻西竺异比丘言。灌顶部有大佛顶首楞严经。皆诸经所未闻之义。唯心法之大旨。五天世主。保护秘严。智者闻之。日夜向西礼拜。愿蚤至此土。续佛寿命。然竟不及见。今市工贩鬻遍天下。学人有毕生不识者。法轻则信种自劣。可叹也(僧文莹清话曰楞严本在西域。智者闻之。忍死以俟。既而入灭。遗记之曰。此经入汉。吾不得见之矣。当有宰官身菩萨。以文章翻译此经。又数百年。当有肉身比丘。以吾教判此经归中道)。

　　○晁说之明智碑论云。仰唯智者之为智也。大矣哉。三观单复之旨。实著于圆觉。十境互发之论。方见乎楞严。智者先言之于隋。此经后译之于唐。虽欲不信。其可得乎。所谓灵山亲闻者。此亦其躅与。

　　○洪觉范尊顶论曰。天台智者释法华经。不悉六根功德之义。停笔思之。有梵僧谓曰。唯首楞严着明此义。可以证成不必释也。智者于是日夕西拜。求见此经。今智者释六根功德。媲法之数未明者。以未见三叠流变。一十百千之旨耳。

　　(○天台山志云。智者大师拜经石。在天台山华顶峰上。是大师于此一十八年。遥望西竺。拜首楞严经处。今南岳天台寺左畔。亦有智者大师拜经台遗址。按大师拜经石。应在华顶。南岳亦有遗址。盖后人仿而为之)。

　　(○今案台家引梵僧悬记。出宋僧莹师清话。非实录也。大师释法华经。但言等庄严者。眼根六千。乃至显其能盈能缩。无盈无缩无等。未悉楞严所说流变三叠。总括始终。具明六根功德媲法之数。故知大师阁笔。梵僧合符。正为六根功德。不为止观也。若言止观。则楞严中未尝有止观明文。智者大师所立止观。原本于璎珞。契悟于龙树。取宗于华严。亦无待乎此经之证成也。僧莹。南宋人也。所记载殊非本分事。亦多失实。此义断以尊顶为正)。

　　释崇惠。姓章氏。杭州人也。稚秫之年。礼径山国一禅师为弟子。虽勤禅观。多以三密教为恒务。初于昌化千顷最峰顶。结茅为庵。专诵佛顶咒数稔。又往盐官硖石东山。卓小尖头茅屋。复誓志於潜落云寺遁迹。俄有神白惠曰。师持佛顶。少结莎诃。令密语不圆。莎诃者。成就义也。今京室佛法为外教凌轹。其厄若缀旒。待师解救耳。惠趋程西上。于章信寺驻锡。大历三年戊申岁九月二十三日。(诸书皆载大历九年。误也)太清寺道士史华上奏。请与释宗当代名流。粗佛力道法胜负。(于时代宗钦尚空门异道愤其偏重。故有是请。诸书载史华以术得幸。非是)遂于东明观坛前。架刀成梯。史华登蹑。如常磴道。缁伍互相推排。无敢蹑者。惠谒开府鱼朝恩。鱼奏请于章信寺庭树梯。横架锋刃。若霜雪然。增高百尺。东明之梯。极为低下。朝廷公贵。市肆居民。骈足摩肩而观此举。惠徒跣登级下层。有如坦路。复蹈烈火。手探油汤。仍餐铁叶。号为䬪饦。或嚼钉线。声犹脆饴。史华怯惧惭惶。掩袂而退。时众弹指叹嗟。声若雷响。师遣中官巩庭玉宣慰。赐紫方袍一副。诏授鸿胪卿。号曰护国三藏。敕移安国寺居之。世谓为巾子山降魔禅师(宋高僧传护法篇赞宁系曰。或谓惠公为幻僧与。通曰。夫于五尘变现者曰神通。若邪心变五尘事则幻也。惠公持三密瑜伽护魔法。助其正定。履刃蹈炎。夫何幻之有哉。瑜伽论有诸。三神变矣)。

　　(○憨山大师云。昔于五台遇梵师。专持此咒。其声猛厉。如诃遣之状。问之曰。此鬼神之名。今呼遣付嘱。非心力猛利。不能成就。此正取不思议力也)。

　　(○陈时。蜀中一士登科者。因赴调。投宿失道。至暮不遇店。一仆一马。凄怆窘怯。忽见一野次。灯烛甚盛。罗列几案。五六客据坐。酒肉盈前。士就揖之。皆相顾有喜色。曰我曹相聚。得官人肯临。大幸。遂邀住同饮。请居东向。士辞不敢。往复良久。竟处主席。且使着公服拜神。酌数杯。一髯者起白曰。敢问吾官所能。士曰。本书生。窃科第。只解作诗赋。他无所长。固问之。曰实然。髯怒。发语抵突。意若不善。士徉起如厕。跨马疾驰。彼亦不追逐。行三四十里。且五更。得孤寺。扣门僧出问故。即推之出。曰切勿相累。士垂泪乞救。僧云。君于释道二典中。有所习否。曰粗记白伞盖真言。僧曰。足矣。但坚坐金刚背后。仆马莫相远。若见异境。但诵此文。士如其戒。俄顷。刀剑铿然。飞集无数。士闭目默诵真言。又闻兵器戛击。甲骑纵横。而俱不能相向。迨天明愈剧。逼暮方止。士饥渴忧危。始见僧来招入寺。谓曰。此辈皆习南法。害人极多。每一岁。必择曰祭神而馂胙。然后较艺。或新得一法。彼此传授。渠见君来。以为同业。故相待如此。既不如所欲。故谋加祸。昨日吾不敢纳君。畏其迁怒也。今不得有所施。彼行且自促衅咎。留至明日登途。沿路戈甲斧剑。以千万计。悉剪纸所为者。白伞盖者。二千一百三十字。在诸咒中。最为难读。颇与孔雀明王经相似。僧徒亦罕有能诵习者。故妖魔外道敬畏之云　大明仁孝皇后劝善书卷十。按陈时陈字应有误。当是唐字)。

　　周洛京福先寺道丕。世宗尹厘府政。嫌空门繁杂。欲奏沙汰。丕抗议停寝。及世宗登极。丕谓僧曰。吾皇宿昔有志。汝当相警护持。坚乞解归洛阳。又立礼首楞严二年。果敕并毁僧寺。并立僧怅。毁教不深。乃丕之力也(赞宁高僧传)。

　　张伯端。一名用成。字平叔。天台人。少得混元之道。龙图陆诜守成都。往依之。遇异人。授金丹火候。道成。着悟真篇。遍参禅门。大有省发。后读雪窬祖英集。发明心地。作歌颂以伸其旨。且曰。独修金丹而不悟佛理。即同楞严十仙人诸趣之报。未几。趺坐而化。炼其蜕。得舍利子百。绀碧色(出佛法金汤)。

　　○真人张平叔。在丹丘之廛。遇顶冰贫士。出龙马所负之数。遂领厥旨。功成。着悟真篇。且曰。吾形虽固。而未究本觉之性。遂探内典。到楞严有省。作禅宗歌颂。叙中引楞严十种仙。寿千万岁。不修正觉。报尽还来。散入诸趣之语。又曰。为此道者。当心体太虚。内外如一。若立一尘。即成渗漏。此不可言传之妙。晓得圆觉金刚。则金丹之义自明。何分老释异同哉。则知平叔乃求出离生死之法。必归仗于佛。为究意耳(出人天宝鉴)。

　　如一庵者。永嘉人。年十五。师事方山和尚。出家登具。久依竺元和尚。得其要领。住保福。退居西涧十年。道望益隆。师早年发志暗诵首楞严经。至第五卷。得呕血疾乃辍。疾瘳。一夕梦见所未诵经。皆金书布空中。厉声读之。既觉犹存。移时始隐。故师再诵足此一经。每日诵一过。至终弗替(出国初恕中。无愠禅师山庵杂录。如庵至正间人)。

　　(○宣律师神州塔庙感通传。载隋新繁县书生荀氏。空中书金刚经因缘。与此略同)。

　　金坛王肯堂曰。余为庶吉士时。馆师韩敬堂先生尝言。赵文肃公(贞吉)为教习时。一日至馆。谓诸吉士曰。昨晤张太岳。(居正)讯吾何以课诸君。吾应之曰。方令读楞严经。太岳摇首曰。也太奇。然吾思之。诸君少者逾三十岁。长者逾四十矣。人寿几何。不以此时奇。更待何时耶(出王宇泰郁冈斋笔尘)。

　　义解第五

　　赞宁宋高僧传。唐京师崇福寺惟悫传云。惟悫。俗姓连氏。齐大夫称之后。本冯翊人。官居上党。为潞人也。九岁割爱。冠年纳戒。澜漪内湛。葳蕤外发。嗜学服勤。必无倦色。或经筵首席。或论集前驱。或参问禅宗。或附丽律匠。其志渊旷。欲皆吞纳之。年临不惑。尚住神都。因受旧相房公融宅请。未饭之前。宅中出经函云。相公在南海知南铨。预其翻经。躬亲笔受首楞严经一部。留家供养。今筵中正有十僧。每人可开题一卷。悫坐居第四。舒经见富楼那问生起义。觉其文婉。其理玄。发愿撰疏。疏通经义。及归院矢誓。写文殊菩萨像。别诵名号。计一十年。厥志坚强。遂有冥感。忽梦妙吉祥乘狡猊。自悫之口入。由兹下笔。若大觉之被善现。谈般若焉。起大历元年丙午也。及将彻简。于卧寐中。见由口而出。在乎华严宗中文殊智也。勒成三卷。自谓从浅智中流出矣。于今盛行。一说。楞严经初是荆州度门神秀禅师。在内时得本。后因馆陶沙门慧震。于度门寺传出。悫遇之。着疏解之。后有弘沇法师。蜀人也。作义章开释此经。号资中疏。其中亦弘震法师义例。似有古今之说。此岷蜀得之。近亦流江表焉(悫疏盛行神都。沇疏流传江表。亦如法华门。慈恩之书。盛行于北。天台之书。盛行于南也。圆觉经是罽宾觉救译出。与楞严皆是近译。悫公并为撰疏。悫诚有功于法苑矣)。

　　(○万松请益录。举楞严经云。阿难言如来现今征心所在。乃至失汝元常。故受轮转。唐惟悫法师科此经。名八处征心。一神汤内泻。二灵膏返熁。三针治内障。四火角返搜。五神咒鞭治。六金刀坼脑。七针骸补助。此科第八。名膏肓出鬼。按悫师分科。万松举云。八处征心。此科第八。则知前七科。乃七处征心之科也。此科名膏肓出鬼者。有师云。十类异生。同将识心居在身内。此膏肓之鬼也。世尊云咄。此非汝心。是出鬼也。或金拳举处。言下要识本心。亦出鬼也。悫师玄赞。虽经先德采撷。然微言奥义。湮没不传者多矣。偶因评唱。得窥剩义。谨为附缀于此。昔薪已烬。后火未然。搜访疏通。良有望于后贤也)。

　　秀州长水子璇讲师。自落发诵楞严不辍。初依洪敏法师讲。至动静二相。了然不生。有省。谓敏曰。敲空击木。尚落筌罤。举目扬眉。已成拟议。去此二途。方契斯旨。敏拊而证之。然欲探禅源。罔知攸往。闻琅邪慧觉。道重当世。即趋其席。值上堂次。出问曰。清净本然。云何忽生山河大地。琅玡凭陵答曰。清净本然。云何忽生山河大地。师俯伏流汗。豁然领悟。礼谢曰。愿侍巾缶。玡曰。汝宗不振久矣。宜厉志扶持。报佛恩德。勿以殊宗为介也。乃如教。再拜以辞。后往长水。承禀日。顾众曰。道非言象得。禅非拟议知。会意通玄。曾无别致。由是二宗归之。以贤首宗旨。述楞严经疏十卷。盛行于世(今五灯诸书。璇师列大鉴下十二世。嗣琅玡觉。台家撰贤首宗教志。五祖圭峰法师。次长水子璇法师)。

　　宋景濂撰华严法师古庭学公塔铭。载其升堂示众曰。吾蚤通法华。虽累入法华三昧。然长水璇问道于琅玡觉。又从灵光敏传华严教。灵光。天台之人也。古人为法如此。吾徒可专守一门乎。灵光敏者。慈光恩公之弟子。台家以其别宗华严。斥为山外者也。五灯诸录。皆云依敏学楞严。古庭云。问道琅玡。又从灵光传华严。唯章衡长水塔院记云。从洪敏法师学贤首教观。而于楞严尤明隐赜。其叙长水传教次第。最为有据。琅邪曰。汝宗不振久矣。宜励志扶持。勿以殊宗为介。言汝宗者。正指贤首本宗。二宗师之。职此故也。灵光。台师也。通贤宗以辅教。慧觉。禅师也。勖长水以扶宗。然则台家后人。谓学华严唯识者为它宗。立有教无观。诃斥贤首。宁非担板之见乎。

　　孤山法师智圆。字无外。自号中庸子。或名潜夫。钱唐徐氏。年二十一。闻奉先清师。传天台三观之道。负笈造焉。(慈光恩公之嗣。为清敏二师。庆昭智圆。并嗣清师。所谓恩清昭圆者也)凡二年而清亡。遂往居西湖孤山。二十四年。著书百二十卷。撰述经疏。世号十本疏主。乾兴元年入灭。遗戒敛以陶器。断所居岩以瘗之。后十五年。积雨山颓。开视之。爪发俱长。唇微开露。齿若珂玉。乃更袭新衣。屑众香散其上。而重瘗之。尝谓楞严一经。剧谈常住真心的示一乘修证。为最后垂范之典。研核大义。以为一心三止。即首楞严大定。诸佛一路圆证之门。智者三止之说。与经悬契。以三观四教。约文申义。以启后人。净觉谓其得经之深。非诸师所可及也。

　　吴兴法师仁岳。霅川姜氏。闻法智南湖之化。往依为学。至水月桥。掷笠水中以誓。居东厦。白昼焚膏。专事紬绎。因出境分卫。乘舟水行。偃卧舒足。豁然自得。若拓虚空。樯为之折。每请益函丈。撷大屧。关大钥。众望风畏之。初为山家之学。赞助四明甚力。修请观音三昧。病间晏坐。恍如梦觉。谓向学皆非。述三身寿量解。以难妙宗。上十谏雪谤。抗辩不已。山家斥为背宗。晚年还霅。专修净业。然三指以供佛。治平元年春。留偈安坐而亡。师于楞严用意尤至。会诸说为集解十卷。熏闻记五卷。楞严文句三卷。张五重玄义。则有楞严说题。明修证深旨。则有楞严忏仪。复于咒章。调节声曲。以为讽演之法。

　　(山家撰佛祖通纪。孤山为高论旁出世家。义学之士。有习其说者。指为山外诸师之见。吴兴则斥其［皆］宗。置之杂传。广在四明诸文。此不赘录)。

　　泐潭禅师晓月。字公晦。得法于琅玡广照。住洪之泐潭宝峰精舍。晚年引退于卢仙山之道济庵。与其徒论楞严旨诀。依长水义疏科目。掇其要义于科文之下。题曰标指要义。时有开士应干。从师参学。录而藏之。后继东林法席。乃出其文遗禅林中。

　　金陵殷祭酒迈曰。宋温陵环禅师。半生掩关。栖息超然。冥搜神解。宗教淹通。而研精楞严。尤多妙悟。自天如会解出。义学宗之。讲席相沿。环公要解。遂掩而莫传。会解所辑诸家。每贵多闻。旁引他经以证本经。不知楞严自有本经宗旨。乃了义之谈。终极纯圆之教。岂他经可得而尽符者哉。温陵直吐胸中所得。以经解经。发宣要眇。而亦未尝遗闻也。诸家虽各臻玄奥。要之善说楞严。似无出温陵之右者(殷公辑楞严解。独主温陵。而撮会解诸家。略附其后。滇南陶仲璞。访求其遗本。嘱余流通。余谓环师要解。与会解互有得失。法海无涯。未可遽判为定本也。环师解华严。自叙三复方山长者疏论。稍解端倪。故以方山为正。清凉为助。殷公读华严。亦深于合论得力。观其宗致相同。则知其水乳之因矣)。

　　天如则禅师答木林和尚云。昔幻住老人语余。楞严一经。禅者多取以为准的。吾尝就征心辨见处。略加指点。而全经大旨。尚欠发明。又命足下取武昌魏静复新刊小本付余。余亦默领其意。当时此一段话。独足下与闻之。今忽见索。是代老人刷稽迟耶。催宿逋耶。使余愧悚不已。又与昱藏主云。二十年前。余受先幻翁嘱累。至近年始成会解。学者不可不细读。读之不可不深思。思之不可不力行。既读既思而不行。则白纸黑字而已(按幻住师弟。于楞严一经。郑重付嘱如此。今会解已为故纸。而二公嘱累之深意。禅讲之家。知之者鲜矣。读师子林别录为之三叹)。

　　雷庵受合论叙云。寂音。讳德洪。字觉范。筠阳人。年十四通唯识。十九参宝峰真净。毕大事门。寂音尊者其自号。甘露灭其别号也。无尽居士罢相为逐客。寂音亦羁縻罪地。乃成此论。圆悟禅师见而叹曰。真人天眼目也。肇法师在圆扉中。终宝藏论。大慧焚牒窜梅阳。着正法眼藏。寂音亦然。少年俊异。自儒生祝发。文字脍炙人口。遂目为诗僧。大慧处众时。叹其妙悟辨慧。尝尊以师礼。住双径日。图其像而赞之。自贬所还同安。首修其塔。近有作公论者。肆笔诋诃。多见其不知量也。始寂音著论。灵源以书抵之。谓窒后人自悟之门。寂音后叙。答禅宗经论之问。因已辨之力矣。未达者以为矛盾。宝觉尝与老南和尚。分座黄檗。寻从泐潭月。授此经要。及居晦堂。日读此经不辍。每掩卷拊几。告参徒曰。此禅髓也。有以知前代宗师。互相激扬。未可以差殊观也(灵源谓寂音曰。闻在南中。时究楞严。特如笺释。非不肖所望。盖文字之学。不能洞当人之性源。徒与后学障先佛之智眼。病在依佗作解。窒自悟门。资口舌。则可胜浅闻。廓神机。终难极妙证。故于行解多致参差。而日用见闻。尤增隐昧也)。

　　(○双溪彭以明曰。滞于迹者。不究所归。往往惜其牵于儒习。嗟夫。盘之走珠。珠之走盘。了无不可。而妄议其横斜曲直。是岂真知寂音者。不几堕於戏论欤。双溪之论。盖为灵源言之也。而寂音之深心誓愿。则谓元丰以来。师法大坏。诸方以拨去文字为禅。以口耳传授为妙。是以搜剔五家纲宗。和会马龙性相教网。防闲魔外于像季之秋。使佛祖微言宗师轨范。不致埽地而尽。此则其造论著书之宗旨。灵源固未能尽知。而雷庵双溪。尊奉顶论者。殆亦引其意而未发也。呜呼。今日宗门。视元丰已后何如。寂音于篆面鞭背。炎荒九死之日。犹不惜笺释文句。唱导末法。而今之学者。昧石门之苦心。掠灵源之剩句。㳂波逐流。往而不返许彦周之称寂音曰。于佛法。与救鸽饲虎等。于世法。程。婴公孙杵臼贯高田光之用心也。呜呼。尚念之哉)。

　　慈云法师遵式。居天竺日。有贵宦注楞严。求师印可。师烹烈𦦨谓之曰。合下留心佛法。诚为希有。今先申三问。若答之契理。当为流通。若其不合。当付此火。宦许之。师曰。真精妙元。性净明心。不知如何注释。三四四三。宛转十二。流变三叠。一十百千。为是何义。二十五圣所证圆通。既云实无优劣。文殊何得独取观音。其人罔措。师即举付火中。于是楞严三关。自兹而出(出佛祖统记)。

　　悟解第六(上)

　　崇福法师悫公。梦狻猊入口因缘。(具上义解门)永明宗镜。引悫公论楞严六十圣位曰。首楞严经。于一念上立六十位。如珠中影像。物类虽多。珠全是一。一一珠中含众象。众像还入一珠中。如六十位。一一位含六十位。且如位位全是心证。一心能生多心。多心还入一心。心心互含。有何妨碍。盖悫公以华严法界。圆融具德宗旨。释通楞严。地前地后。圆融行布。帝网交罗。一心具足。斯则楞严疏解之祖。亦百代心宗之祖也。撰疏辍简。梦文殊乘狻猊从口入出。传以谓在华严中。得文殊智。岂不信乎。

　　长庆道巘禅师。赵州嗣法孙也。撰楞严说文。宗门引重。注狂性自歇。歇即菩提。引楼子和尚经过酒楼。闻你既无心我便休之偈。迢然玄解。出于义学之表(见宗门评唱)。

　　大慧杲曰。长水虽是讲人。与他讲人不同。尝参琅玡广照禅师。请益首楞严中富楼那问清净本然云何忽生山河大地之义。于言下大悟。后方披襟。自称座主。座主多是寻行数墨。依句而不依义。长水非无见识。亦非寻行数墨者(答孙知县书)。

　　泐潭月初与长水同参琅玡。妙契心宗。晚居济庵。与其徒应干论楞严旨诀。撮略长水义疏。命为标指。科行文句。一如其旧。参详印定。俨然师资。干师得证于东林照觉。出世开法。仍以月公标指。开示禅林。题其首曰。宜阳参学比丘应干集录。其郑重如此。

　　黄龙晦堂心公。依翠岩二年。乃还黄檗。南公使分座接纳后来。南迁住黄龙。往谒泐潭月禅师。月以经论精义入神闻诸方。同列笑之。以为政不自歇去耳。乃下乔木入幽谷乎。师曰。彼以有得之得。护前遮后。我以无学之学。朝宗百川。(灵源拾遗云。晦堂心和尚。参月公晦于宝峰。公晦洞明楞严深旨。海上独步。晦堂每闻一句一字。如获至宝。喜不自胜。衲子中有窃议者。晦堂曰。扣彼所长。厉我所短。吾何慊焉)师示谢景温曰。真性既因文字而显。要在自己亲见。若能亲见。便能了知目前是真是妄。是生是死。既能了知真妄生死。反观一切语言文字。皆是表显之说。都无实义。如今不了。病在见闻觉知。为不如实知真际所诣。认此见闻觉知为自己所见。殊不知此见闻觉知。皆因前尘而有分别。若无前尘境界。即此见闻觉知。还同龟毛兔角。并无所归。其指法亲切。方便妙密。得之楞严也(今按长水发悟于琅玡。宗门龙象也。一受扶宗之嘱。不惮披襟。自称座主。月公与长水同参琅玡。同门兄弟也。标指疏义。承禀科行。说法领法。居然四众。晦堂既扣老南分席黄檗。却谒月公。咨问楞严要义。一字一句。如获珍宝。干师得证东林。出世为人。指示禅林。仍标师说。逊志集录。自命学人。此四公者。虚己通怀。为法忘我。信可以师表法门。广厉末俗者也)。

　　悟解第六(中)

　　唐睦州陈尊宿。问讲楞严座主。经中有八还四义是不。云是。宿以杖点童子头一下。云是什么义。主无语。宿云。此义文长。赴在来日。

　　禅月大师贯休。酬韦庄见寄诗云。秦客奕棋抛已久。楞严禅髓更无过(晁文元云。贯休之诗。以楞严为禅髓。乐天之诗。以坛经为佛心。凡此类例。予并称美)。

　　玄沙师备和尚。兄事雪峰存。既而师之。尝提囊出岭。欲历诸方。度岭伤足。叹曰。此身非有。痛从何来。是身是苦。毕竟无生。休休。达磨不来东土。二祖不住西天。回筇岭峤。入室咨诀。因阅楞严。发明心地。由是应机敏捷。与修多罗冥契。每与雪峰征诘。亦当仁不让。峰曰。备头陀再来人也。

　　南岳唯劲。师雪峰而友玄沙。闻鉴上座注楞严。问曰。二文殊作么生注。曰。请师鉴劲乃扬袂而去。

　　仙岩遇安禅师。因看楞严经。至知见立知。即无明本。知见无见。斯即涅槃。乃破句读云。知见立(句)知即无明(句)本知见无(句)见斯即涅槃(句)(诸录皆以知见立知即无明本为句。今依万松评唱。及雷庵合论补。点句为正)于此悟入。即印心于韶国师。有人语师。破句读了也。师曰。此是我悟处。毕生读之不易。时谓之安楞严(万松云。也是因邪打正。珠丝度九曲)。

　　(○师将示寂。澡身易衣。舁棺至室。良久。自入棺。经三日门。人启棺哀恸。师乃再起。升堂说法。呵责曰。此度再启吾棺。非吾之子。言讫。复入棺长往。如此人。方可破句读楞严也。今邪师动以破句为口实。斯言可怖)。

　　圆明大师无演。年二十。以诵经落发。授首楞严于继舒。舒殁。卒业于性凤文昭。赵清献公请登法席。师于楞严了义。抵掌剧谈。席下道俗。如饮醇酒。无不心醉。如肉贯丳。处处同其义味。盖于此一经。心融形释。出入内外篇籍。风行电击。无不如意(黄山谷塔铭)。

　　报慈文䆳导师。究首楞严。甄会真妄缘起。本末精博。节科注释。文句交络。谒法眼。述己所业。眼问楞严岂不有八还义。曰是。眼曰。明还甚处。曰明还日轮。眼曰日还甚么。懵然无对。眼诫令焚其所注之文(出宗门统要)。

　　湖州西余净端禅师。字表明。年二十六。始获僧服。既而观弄师子顿契心法。乃从仁岳法师受楞严要旨。一日。岳以经中疑难十数。使其徒答之。唯端呈二偈曰。七处征心心不遂。懵懂阿难不瞥地。直饶征得见无心。也是泥中洗土块。又云。八还之教垂来久。自古宗师各分剖。直饶还得不还时。也是虾跳不出斗。岳视而惊异曰。子知见高妙。必弘顿宗。按端师子悟明心地之后。乃受楞严要旨于岳法师。岳能以楞严宗致。勘辨端师子。且为印可。岂是寻常座主。今之称宗师者。于此可以深省(出罗湖野录)。

　　天童觉禅师。岁莫过卫寺丞进可之庐。有堂曰六湛。盖取楞严六处休复。同一湛然之义。觉作偈云。风澜未作见灵源。六处亡归体湛存。诸法性空方得座。一弹指顷顿开门。寒梅篱落春能早。野雪棂窗夜不昏。万象森罗心印印。诸尘超豁妙无㾗。妙喜老人继至。和云。非湛非摇此法源。当机莫厌假名存。直须过量英灵汉。方入无边广大门。万境交罗元不二。六牕昼夜未曾昏。翻思庞老事无别。掷剑挥空岂有㾗。寺丞名堂。欲资坐进此道。二老皆指以入道捷径。略不少惜眉毛耳(罗湖野录)。

　　华藏民禅师。讲楞严有声。谒圆悟。悟问座主讲何经。曰楞严。悟曰。楞严有七处征心。毕竟心在甚么处。师多呈解。悟皆不肯。一日白悟曰。寻常拈椎竖拂。岂不是经中道。一切世界诸所有相。皆即菩提妙明真心。悟笑曰。汝元来在者里作活计。又曰。下喝敲床时。岂不是反闻闻自性。性成无上道。悟曰。岂不闻妙性圆明离诸名相。本来无有世界众生。民于言下释然。

　　宋佛照禅师奏对孝宗皇帝云。欲得径捷。须离却语言文字。真实参究。所以古德道。念得楞严圆觉经。犹如涧水响泠泠。有人问着西来意。恰似蚊䗈咬铁钉。上曰。直是难入。师云。正好着力。

　　灵隐瞎堂远禅师。孝宗皇帝问云。前日睡梦中。忽闻钟声遂觉。未知梦与觉是如何。师云。陛下问梦中底。觉来底。若问觉来底。如今正是寐语。若问梦中底。梦觉无殊。教谁分别。梦即是幻。知幻即离。离幻即觉。觉心不动。所以道若能转物。即同如来。帝曰。觉幻既非。且钟声向甚处起。师云从陛下问处起。帝大悦(宗门统要续集)。

　　千光环省禅师。精究律部。栖心天台圆顿止观。因阅楞严经。文理宏深。未能洞晓。一夕。诵经既久。就案若假寐。梦中见日轮自空降。开口吞之。自是倏然发悟。差别义门。涣然无滞。后参永明潜和尚。永明唯印前解无别指喻。

　　温州龙翔士圭禅师。醉心楞严。逾五秋。南游。谒诸尊宿。始登龙门。(嗣龙门远)即以平时所得白佛眼。眼曰。汝解心已极。但欠着力开眼耳。俾职堂司。侍立次。问云。绝对待时如何。眼曰如汝僧堂中白椎相似。师罔措。眼晚至堂司。师理前话。眼曰。闲言语。师遂大悟。

　　建宁宗元庵主。室中垂语云。楞严经中。五十种魔界。如今尽大地人参禅。更高也出他魔界不得。僧云。和尚落在第几界。师云。和你在里许。僧云。某甲不入者保社。师云。驴汉。你拟向那里去。

　　嘉兴报恩法常首座。于首楞严经。深入义海。谒雪巢机契。命掌笺翰。首众报恩。室中唯一矮榻。余无长物。宣和庚子九月。语寺僧曰。一月后不复留此。十月二十一日。往方丈谒饭。将晓。书渔父词于室门。就榻。收足而逝。词曰。此事楞严曾露布。梅华雪月交光处。一笑寥寥空万古。风瓯语。迥然银汉横天宇。蝶梦南华方栩栩。斑斑谁跨丰干虎。而今忘却来时路。江山暮。天涯目送鸿飞去。

　　断崖和尚。坐径山西禅庵。自誓七日不证则决去。未及所期。豁然大悟。驰至死关呼曰。老和尚今日瞒我不得也。明日高峰上堂。举扬其事。师便夺峰拂子。为众举扬。诃厉同学。复曰。尽大地有一人发真归元。从一皆知之。峰叹其俊快(虞道园撰塔铭)。

　　湖州妙觉期堂僧净。吴江田家子。既得度。谒妙峰玄。玄中峰之子也。令参父母未生前。那个是我本来面目。参之三十年。无所入。明州华严寺僧照公至湖。勉其诵楞严经中。观音圆通一品。忽一日。诵至生灭既灭寂灭现前处。豁然有省。通身欢喜。口不能言。唯手足舞蹈而已。或问曰。汝风颠耶。答云。寂灭现前。洪武初十月二十五日。谓照公。十一月旦是我生日。我于此日死去也。至期。沐浴更衣。嘱云。我死后三日茶毗。七日煅骨。但恐不受煅耳。及以骨入锻。骨镕溢作汁。火冷。结作灵芝一枝。光彩烨烨。五色相间。扣之作声。虽雕镂绘画。有所不如。至今在妙觉期堂(恕愠中山庵杂录)。

　　琦楚石禅师。阅首楞严经。至缘暗因明。暗成无见。不明自发。则诸暗相永不能昏。恍然有省。历览群书。不假师授。文句自通(宋潜溪塔铭)。

　　憨山大师自叙云。万历丙戌。予居东海那延罗窟。禅室初就。身心放下。一夕静坐夜起。见海湛空澄。洞然一大光明藏。了无一物。即说偈曰。海湛空澄雪月光。此中凡圣绝行藏。金刚眼突空华落。大地都归寂灭场。归室中。案头见楞严经。展卷即见汝身汝心。外及山河。虚空大地。咸是妙明真心中物。全经观境。了然心目。随命笔述楞严悬镜一卷。手不停腕。烛才半枝。属草已竟。侍者入候。讶残烛犹在案。时禅堂方开静。即唤维那入室。为余读之。自亦如闻梦语也(大师别记云。一夕。坐入身世俱空。海印发光。山河震动境界。得相应慧。有顷。悟入楞严着紧处。恍然在目。急点笔书之)。

　　悟解第六(下)

　　房融游始兴广胜寺果上人房。有诗云。零落嗟残命。萧条托胜因。方烧三界火。遽洗六情尘。隔岭天华发。凌空月殿新。谁怜乡国思。从此学分身(猗觉寮杂记云。房融在韦后时用事。谪南海。过韶之广果寺。今之灵鹫也。有诗云云。融之文章见楞严经。诗止一篇。盖律诗之祖也。按房公以宰相长流。诗句萧然。都无凄惋之致。岂非笔授首棱之后。超然有以自得者耶)。

　　杜祁公。张文定公。皆致政居睢阳。里巷相往来。有朱承事者。以医药游二老之间。祁公劲正。未尝杂学。每笑安道佞佛。对客嘲之。文定但笑而已。朱乘间语文定。杜公天下伟人。惜未知此事。公有力。盍劝发之。文定曰。君与此老缘熟胜我。我止能助之耳。朱詟应而去。一日。祁公呼朱切脉甚急。朱谓使者。汝先往白相公。但云看首楞严未了。使者如所告。祁公默然。久之乃至。隐几揖令坐。徐曰。老夫以君疏通解事。不意近亦例阘葺。如所谓楞严者。何等语。乃尔耽着。圣人微言。无出孔孟。舍此而取彼。是大惑也。朱曰。相公未读此经。何以知不及孔孟。以某观之。似过之也。袖中出其首卷曰。相公试阅之。祁公熟视朱。不得已。乃取默看。不觉终轴。忽起。大惊曰。世间何从有此书耶。遣使尽取来。遍读之。捉朱手曰。君真我知识。安道知之久。而不以告我。何哉。即命驾见文定。文定曰。譬如人失物。忽已寻得。但当喜其得之而已。不可追悔得之早晚也。仆非不相告。以公与朱君缘熟。故遣之耳。虽佛祖诲人。亦必藉同事也。祁公大悦(出林间录)。

　　朱炎节推。问义江禅师。未审此身死后。此心何往。师云。此身未死。此心何往。朱契旨述偈云。四大不须先后觉。六根还向用时空。难将语默呈师也。只在寻常语默中。师云。更须吐却(出禅林类聚)。

　　○真宗朝。节度判官朱炎。忽于楞严有所得。作偈(云云)。后竟坐化(出佛法金汤)。

　　(○炎即林间所载以楞严劝发杜祁公。所谓朱承事者。沈括笔谈。记尹师鲁临终。手书别范文正公。掌书记朱炎在座。炎老人。好佛学。文正令往开谕之。师鲁与之坐谈。隐几而化。即此人也。滇南陶珙曰。生死大事。吾儒所讳言。不知四大六根。果能觉能空否。以是知楞严果不可不读也)。

　　王文公罢相。归老钟山。见衲子必探其道学。尤通首楞严。尝自疏其义。其文简而肆。略诸师之详而详诸师之略。非识妙者莫能窥也。每曰。今凡看其经者。见其所示性觉妙明。本觉明妙。知根身器界。生起不出我心。窃自疑今钟山山川。一都会耳。而游于其中。无虑千人。岂有千人共一外境耶。借如千人之中。一人忽死。则此山川何尝随灭。人去境留。则经言山河大地生起之理。不然。何以会通。称佛本意耶(出林间录)。

　　(○含光旁论曰。法相宗明共种变。不共种变。如山河大地乃一切众生共相种子所变。唯识论云。如众灯明。各遍似一。谓一人死。其第八识未尝灭也。荆公所拈人去境留之义。以相宗参之始得)。

　　(舒王女吴安持之妻蓬县县君。工诗。有诗寄舒王曰。西风不入小牕纱。秋气应忆我忆家。极目江山千里恨。依前和泪看黄华。舒王以楞严新释付之。和其诗曰。青灯一点映牕纱。好读楞严莫忆家。能了诸缘如幻梦。世间唯有妙莲华　出洪觉范冷斋夜话)。

　　大慧法语云。天台智者大师。悟法华三昧。见世尊在灵山说此经。俨然未散。无尽居士张公。阅首楞严经。至是人始获金刚心中处。忽思智者当时所证。非表法也。尝谓余曰。当真正证入时。全身住在金刚心中。李长者言无边刹境。自他不隔于毫端。十世古今。始终不离于当念。智者见灵山一会。俨然走散。唯证是三昧者。不待引喻。自默默点头矣(药山初参石头。闻而不领。至江西。见马祖。示曰。我有时教伊扬眉瞬目。有时不教伊扬眉瞬目。有时教伊扬眉瞬目者是。有时教伊扬眉瞬目者不是。山闻祖语。便获金刚心中。更无奇特玄妙。可通消息。但作礼而已。祖知其已证入。问近日所见如何。山曰。皮肤脱落尽。唯有一真实。祖曰。既然如是。将三条篾束取肚皮。随处住山去。此亦获金刚心中之效验者)。

　　东坡书金光明经后云。常闻之张文定公曰。佛乘无大小。言亦非虚实。顾我所见如何耳。万法一致也。我若有见。寓言即是实语。若无所见。实寓皆非。故楞严经云。若一众生未成佛。终不于此取涅槃。若诸菩萨急于度人。不急于成佛。尽三界众生皆成佛道。我乃涅槃。若诸菩萨觉知此身。无始以来。皆众生相。冤亲拒受。内外障护。即卵生相。坏彼成此。损人益己。即胎生相。爱染流连。附托有无。即湿生相。一切物变。为己主宰。即化生相。此四众生相者。与我流转。不觉不知。勤苦修行。幻力成就。则此四相。伏我诸根。为涅槃相。以此成佛。无有是处。此二菩萨。皆是正见。乃知佛语。非寓非实。

　　○大悲阁记。夫大悲者。观世音之变也。观世音由闻而觉。始于闻而能无所闻。始于无所闻而能无所不闻。能无所闻。虽无身可也。能无所不闻。虽千万亿身可也。而况于手与目乎。虽然。非无身。无以举千万亿之众。非千万亿身。无以示无身之至。故散而为千万亿身。聚而为八万四千烁迦罗首。八万四千母陀罗臂。八万四千清净宝目。其道一尔。昔吾尝观于此。吾头发不可胜数。而身毛孔亦不可胜数。牵一发而头为之动。拔一毛而身为之变。然则发皆吾头。而毛孔皆吾身也。彼皆吾头而不能为头之用。彼皆吾身而不能具身之智。则物有以乱之。吾将使世人左手运斤。而右手执削。目数飞雁而耳节鸣鼓。首肯傍人而足识梯级。虽有智者。有所不暇矣。而况千手异执。而千目各视乎。吾燕坐寂然。心念凝然。湛然如大明镜。人鬼鸟兽。杂陈乎吾前。色声香味。交通乎合体。心虽不起。而物无不接。接必有道。即千手之出。千目之运。虽未可得见。而理则具矣。彼佛菩萨亦然。虽一身不成二佛。而一佛能变河沙诸佛。非有他也。触而不乱。至而能应。理有必至。而何独疑于大悲乎(觉范尊顶论解观音圆通章。全引此文)。

　　(○紫柏曰。鱼活而筌死。意活而言死。故曰承言者丧。滞句者迷。予读大悲阁记。乃知东坡得活而用死。则死者皆活矣。坡尝称文章之妙。宛曲精尽。胜妙独出。无如楞严。以二记观之。公非但得楞严死者之妙。苟不得楞严活者。乌能即文字而离文字。离文字而示手目者哉)。

　　苏子由书金刚经后云。予读楞严。知六根源出于一。外缘六尘。流而为六。随物沦逝。不能自返。如来怜愍众生。为设方便。使知出门即是归路。故于此经指涅槃门。初无隐蔽。若众生能洗心行法。使尘不相缘。根无所偶。返流全一。六用不行。昼夜中中流入。与如来法流水接。则自其肉身。便可成佛。如来犹恐众生于六根中未知所从。乃使二十五弟子。各说所证。而观世音以闻思修为圆通第一。其言曰。初于闻中入流亡所。乃至寂灭现前。若能如是圆拔一根。则诸根皆脱。于一弹指顷。遍历三空。即与诸佛无异矣。既又读金刚经。说四果人。须陀洹名为入流而无所入。不入色声香味触法是名须陀洹。乃废经而叹曰。须陀洹所证。则观世音所谓初于闻中入流亡所者耶。入流非有法也。唯不入六尘。安然常住。斯入流矣。至于斯陀含名一往来而实无往来。阿那含名为不来而实无不来。盖往则入尘。来则返本。斯陀含虽能来矣而未能无往。阿那含非徒不往而亦无来。至阿罗汉则往来意尽。无法可得。然则所谓四果者。其实一法也。但历三空。有浅深之异耳。予观二经之言。本若符契。而世或不喻。故明言之。

　　○子由书楞严经后云。予自十年来。于佛法中渐有所悟。经历忧患。皆世所希有。而真心不乱。每得安乐。崇宁癸未。自许迁蔡。杜门幽坐。取楞严经翻覆熟读。乃知诸佛涅槃正路。从六根入。每趺坐燕安。觉外尘引起六根。根若随去。即堕生死道中。根若不随。返流全一。中中流入。即是涅槃真际。如净琉璃。内含宝月。稽首十方三世一切佛菩萨罗汉僧。慈悲怜愍。惠我无生法忍。无漏胜果。誓愿心心护持。勿令退失。三月二十五日记。

　　○子由谪筠阳榷管。洪州景德顺禅师。与其父文安先生有契分。往访焉。咨以心要。顺举示楞严中搐鼻因缘。有省。呈偈云。中年学道觉前非。邂逅相逢老顺师。搐鼻竟参真面目。掉头不受别钳锤。枯藤破纳师何事。白酒青盐我是谁。惭愧东轩残月上。一杯甘露滑如饴(宗门统要)。

　　(○东坡集云。子由在筠。作东轩记。或戏之为东轩长老。其婿曹焕往筠。余作一绝句送曹。以戏子由云。赠君一笼牢收取。盛取东轩长老来。曹过庐山。出示圆通慎长老。慎欣然亦作一绝。送客出门。归入坐。趺坐化去)。

　　(○诗话总龟云。子由诵楞严经。悟一解六亡之义。自言于道更无碍。然作风痹诗。乃有数尽吾则行。未应堕冥漠之句。则于理尚有碍也。而东坡乃谓子由闻道先我。何耶。东坡奉新别子由云。何以解我忧。粗了一事大。笑遁儿诗云。中年忝闻道。梦幻讲以详。赠钱道人云。首断故应无断者。冰消那复有冰知。主人苦苦令侬认。认主人人竟是谁。又云。有主还须更有宾。不如无镜自无尘。只从半夜安心后。失却当年觉痛人。呈东林总老云。溪声便是广长舌。山色岂非清净身。夜来八万四千偈。他日如何举似人。如此善句。虽宿老衲不能屈也)。

　　子由解老子视之不见章云。视之而见者色也。所以见色者不可见也。听之而闻者声也。所以闻声者不可闻也。搏之而得者触也。所以得触者不可得也。此三者。虽有智者。莫能诘也。要必混而归于一而后可尔。所谓一者性也。三者性之用也。人始有性而已。及其与物构。然后分裂四出。为视为听为触。日用而不知反其本。非复混而为一。则日远矣。若推而广之。则佛氏所谓六入皆然矣。首楞严有云。反流全一。六用不行。此之谓也(子由从楞严反流全一有悟。故其解老如此。子瞻叹之。谓不意老年。见此奇特也)。

　　吴人郑夷甫。少年登科。有美才。嘉祐中。监高邮军税务。常遇一术士。能推人死期。无不验者。令推其命。不过三十五岁。忧伤感叹。殆不可堪。人劝其读老庄以自广。久之。润州金山一僧。端坐与人谈笑间遂化去。夷甫闻之。喟然叹息曰。既不得寿。得如此僧。复何憾哉。(续灯录云。闻了元佛印谈笑化去。曰。吾得如元公。复何憾哉)乃从佛者授首楞严经。往还吴中岁余。忽有所悟。曰。生死之理。我知之矣。遂释然放怀。无复芥蒂。后调封州判官。预知死日。旬日。作书与交游亲戚叙诀。及次序家事备尽。至期。沐浴更衣。公舍外有小园面溪。一亭洁饰。夷甫至其间。亲督人洒扫焚香。挥手指画之间。屹然立化。家人奔出呼之。已僵矣。亭亭如植木。一手犹作指画之状。郡守而下。少时皆至。士民观者如堵墙。明日乃就殓。高邮崔伯易为墓铭。略叙其事。余与夷甫远亲。知之甚详。士人中盖未曾有此事(沈括梦溪笔谈)。

　　元祐中。签判刘经臣。字兴朝。初未尝信佛。见东林长老总公。与语七日。始发信心。历参禅席。至智海逸公。入室征诘。海举波罗提尊者对至香王因缘。如拈出怀中旧物。参看至七日夜。五鼓起坐双眼便开。如百千日光照宇宙。平昔因缘。俱上方寸。六根震动。天地回旋。百千神灵。俱来会集。海为证据。且曰。更须用得始得。自记其始末曰。初得发明此事。但觉境界非常。尚未知其何等门户。后十月余。于智海侍者案中。见悟宗集。乃知佛祖方便。提接初机。令得悟入。自有门户。若从文殊门入者。(眼根先开)大者山河大地。小者土木瓦砾。悉皆助汝发机。(助发自己见性。非逐彼色)若从观音门入者。(耳门先开)巨至雷霆钟鼓。细至虾蟆蚯蚓。悉皆助汝发机。(助发自己闻性。非逐彼音)若从普贤门入者。(心地先开)不须动着跬步纤尘。而能透过山河石壁。(心洞十方。不资后劫)余初悟入。得此三门。乃作入三门歌一首。普示多人。奇哉。人人具此。难得开通。若能开通。头头是文殊境界。步步是观音道场。处处是普贤床榻。不亦快乎。文殊门从眼根入。观音门从耳根入。普贤门从意根入。楞严二十五门以六根为本。而六根中此三根为本。广有八万四千门户。若得一门悟入。则六根皆通。所谓一根既返源。六根成解脱。又曰。一处成休复。六用皆不成。是也。余初悟时。得此三门。次第开通。故诸根顿歇。而今运用。唯一精明耳。学人若不得此而欲般若现前。不可得也(刘公有自述悟道集。其云三门六根。一根返源。知其从楞严悟入)。

　　修撰曾会居士。幼与明觉同舍。及冠异途。天禧间。公守池州。会于景德寺。公遂以中庸大学。参以楞严。符宗门语句质明觉。觉曰。者个尚不与数乘合。况中庸大学耶。学士要径捷理会此事。乃弹指一下曰。但恁么荐取。公于言下领旨。

　　侍郎李浩居士。字德远。幼阅楞严经。如游旧国。志而不忘。造明果入室。应庵揕其胸云。侍郎死后向甚么处去。骇然汗出。退参不旬日。竟跻堂奥。

　　吴克己。字复之。号铠庵。淳熙中。四魁待补。去隐左溪。忽患目疾。持大士号。良已。于是深信。读楞严。至虚空生汝心内。犹如片云点太清里。豁如发蒙。着楞严集解。台家北峰印公之法嗣也(出佛祖统纪)。

　　宋无逸。余姚人。别号庸庵。经明学修。晚年酷嗜禅学。皇朝召至京师。预修元史。得请而归。无逸因吾徒居顶叩入道之要。余以环公所注楞严经。及大慧书问遗之。无逸自是常敛目危坐。而反覆究二书旨趣。有证入。洪武九年六月。因疾。命门人王至等为书示子诗一首。谈笑自若。忽以扇摇曳。止其家人曰。我方静坐。汝无挠我。遂闭目。以扇掩面而终。时天隆暑。比敛容色含喜笑。益鲜润(恕中愠山庵杂录)。

　　金陵殷侍郎迈。号秋溟。以宰官身修头陀行。缚禅长干。澄心静照。从楞严发悟。行履萧然。华亭陆文定公。以杨次公晁文元方之。有牛首山阅楞严夜坐诗云。一轴楞严阅未终。四山风静暮林空。忽逢华屋身能入。自得神珠道不穷。树影欲连云度处。经声遥听月明中。共传鹿鸟春深后。犹向烟萝礼法融(公又有自述诗云。萧条长干寺。十年厌齑粥。旷然绝缘想。道心中夜。肃清晨简楞严。披衣灯下读。从闻悟无生。心空神自复。公自记年二十一。初心学道。经过城南。见梵宇民居。如水晶空界。清凉光明。归卧僧舍。回光偶照。忆得七八岁时赤子之心。便觉二十年心地。如打成一片。戊申守制。习静牛首山中。阅楞严。至是觉始获金刚心中初干慧地。恍然有悟。证之华严。善财见弥勒后。却令见初友文殊。永明云。因位将极。令返照心原。更无有异。故云。文殊之妙智。宛是初心。益信初所悟为无疑也)。

　　穆文简公孔晖。号玄庵。山东堂邑人。阳明之门人也。有病中忆楞严经诗云。四外虚空尽本心。却将形识认来深。阿难忽听如来咄。恸极劝生泪满襟。紫柏大师称玄庵著述。发挥儒释精奥。凡若干部。观病中之偈。则玄庵之所得可知矣。

　　随喜第七

　　晁文元公云。楞严会上。文殊师利较量二十五入道法门。最许观音闻中入流。清净音闻。圆照三昧。予爱重此法。独闻灵响。殊常清妙。凝听怡怡。乃是天赐神奇吉祥。助发乐欲。俾成大事因缘也。自今了达。委顺而过。凡诸魔境。我当以观空觉妄之智。平定于外。唯此佛境。我当以闻和摄念之力。修诣于内。决定不退转。不复别求入道法门也。

　　○楞严云。想明斯聪。想幽斯钝。予年近八旬。耳聪心爽。清宵静卧。或闻前后左右。儿孙列宇。言音所及。辨其谁何。有效白体诗云。介居僧尚杂。警听鹤犹聋。想明斯聪。予得万一。

　　○石林燕语云。晁文元晚年。晏坐萧然。耳中闻声。自言如乐中簧。始殷殷如雷。渐浩浩如潮。或如行轩百子铃。或如风蝉曳绪。每五更起坐。闻尤清彻。以为学道灵感之验(陆文定公树声云晁文元法藏碎金。标揭妙悟。如耳音目光。见闻觉澄。就中似得究竟。而叶石林惜其未遇明眼人。文元于佛法。皈依不二。就目前所得境相。住欢喜地要之法爱未忘住在宝所首楞严论色阴尽者。各有殊胜境界现前。非为圣证。文元于此认为究竟。是得到法身为法执。未透法身去。殷秋溟亦谓此老若遇明眼人。则世间无是书余谓文元已于世谛中出流。此等语言文字。所以庄严世界。接续慧命。天地间自不可少。菩萨亦有留惑润生之事。正寓接引一机。但其法爱未忘住在安乐果中耳)。

　　(○逍遥翁云。五鼓梦回。意念未起。灵响清彻。闻和达聪。为三妙音。一曰幽泉漱玉。二曰清磬摇空。三曰秋蝉曳绪。凝听静专。颇资禅悦安。住妙境何胜如之。逍遥翁即晁太傅也。近师解入流亡所。杜撰观法。颇似为文元想明斯聪所误。咨决第七。已经广破)。

　　晁文元云。明法身之体者。莫辨乎楞严。明法身之用者。莫辨乎华严(金人屏山李之纯曰。杨龟山云。儒佛之轩轾者。不唯佛者不读儒书之过。亦儒者不读佛书之过也。吾读首楞严经。知儒在佛之下。又读阿含等经。谓佛或似在儒下。至读华严经。无佛无儒。无大无小。无高无下。能佛能儒。能大能小。存泯自在矣)。

　　晁氏题圭峰所撰圆觉疏云。圆觉之旨。佛为十二大士说如来本起因地。修之以三观。楞严之旨。阿难因遇魔障娆。问学菩提最初方便。终之以二义。盖圆觉自诚而明。楞严自明而诚。虽若不同。而二义三观不出定慧。其归岂有二哉(出象教皮编)。

　　(○又载冯延巳序楞严经云。首楞严经者。始破阿难之迷。终证菩提之悟。然阿难古佛也。岂有迷哉。迷者悟之对也。迷苟不立。悟亦何取。是故因迷以设辨凭悟而明解)。

　　林间录引王文公曰。梵语三昧。此云正定。正定中所受境界。谓之正受。异于所缘受故。圆觉曰。三昧正受。释者谓梵语三昧。此云正受。而宝积云三昧及正受。则此释非也。栾城遗言云。王介甫解佛经三昧之语。示阙西僧法秀。秀曰。相公文章。和尚不会。介甫悻然。秀曰。梵语三昧。此云正定。相公用华言解之。误也。公谓坐客。字说穿凿儒书。亦如佛书矣。按介甫之解三昧。犹为秀铁面所诃。张无尽以数目释楞严三昧。又将如何(张无尽释惠我三昧曰。三昧者。根境识。亦曰彼此中间。方其在定。三者茫然无相。若不善以健力观察。即邪受而不正受。入于天魔外道邪观矣。圆觉云。三昧正受。光严住持。考其诠释。盖以三为二三之三。昧为闇昧之相也)。

　　朱子语类云。楞严经是房融说得如此巧。佛当初也不如此说。如四十二章经。最初传来中国的文字。其说却自平实。又云。楞严前面咒是他经。后会说道理是附会。又云。佛书中六根六尘四大十二缘生之类。皆极精巧。佛说本言尽去世间万事。其后黠者出。却言实际理地。不染一尘。万行门中。不舍一法(沈士荣曰。楞严经岂房融所能。巧说。说有前后。以灌顶密因。集为一部。非附会也。四十二章。乃佛法初来。未宜深旨译者姑从平浅之文。如法华旧译。有瞪目视世尊之句。后什云。瞻仰尊颜。目不暂舍。比旧文藻多矣。房融笔授楞严。不过润释其文安敢巧说佛意哉。东溟管氏曰。楞严后分。说到五十五位真菩提路十二类生。二十五有。升沉变态五种阴魔。五蕴边际。以及识蕰尽处。此是何等道理。而可谓之附会哉。使房融能自撰楞严。便是孔子之后一人。何必更求佛于西竺晦翁谓楞严经是房融说得如此巧。此中年未定之见也。若晦翁晚年。作开善道谦禅师祭文。痛悔辟佛。悟到金刚经灭矣度无余之旨。其见则已超过伊川)。

　　逃虚子曰。程明道语韩持国。如说妄说幻。是不好底。则请别寻一个好底性来。换了此个不好底性着。佛未尝有此说。首楞严云。因妄有生。因生有灭。生灭名妄。灭妄名真。圆觉云。诸幻尽灭。觉心不动。依幻说觉。亦名为幻。佛说幻妄。如是而已。明道既言道即是性。性岂有好不好耶。此妙真如性。本然清净。岂容外物染污。故佛以莲华为喻。莲华生淤泥。不为淤泥之所垢染。此妙真如性。在众生烦恼心中。不被烦恼之所浊乱。南岳让白六祖。说似一物即不中。修证即不无。污染即不得。祖曰。祗此不污染。诸佛之所护念。汝既如是。吾亦如是。若然。性岂有污坏修治者哉。明道言禅学者总是强生事。至如山河大地之说。是他山河大地。干你何事。楞严经中佛告富楼那一章。乃至引金木为喻。极是明白。言人既证寂灭。更不再起生灭之相。若会得孟子万物皆备于我。决不说禅者强生事也(出道余录)。

　　屏山李之纯曰。伊川言禅者言性。犹太阳之下置器。其间方圆大小不同。特欲倾此与彼耳。然在太阳几时动。此语出于徐钞误解楞严经。五阴之识。如频伽瓶盛空以饷他国。空无出入。岂知佛以此喻识情虚妄。本无来去。其如来藏妙真如性。正是太阳。元无动静。无修而修。无证而证。但尽识情。即如来藏妙真如性。伊川谓其学者善遁。若人语以此理。必曰我无修无证。此尤误也(出屏山诸儒鸣道集说)。

　　寓山沈作喆曰。列御寇御风而行。冷然善也。盖深悟性空真风之理。诸器世间。皆为风力所转。我反乘之。周流无碍。孰知风之为我。我之为空耶。庄子尤善言风。其言曰。汝闻人籁而未闻地籁。汝闻地籁而未闻天籁。乃至于吹万不同。咸其自取。其言风之变略备矣。二子皆不为风力所转者。观风之动而入于神。可谓妙矣。然未若首楞严之奥也。佛之言曰。风性无体。动静不常。乃至如来藏中性风真空。性空真风。清净本然。周遍法界等。又琉璃光一章。观此世界及众生身。皆是妄缘风力所转。乃至我以观察风力无依等。呜呼。天下之至理。惟圣人能言之。而心悟至道。有大辩才者亦能言之。然相去远矣。列御寇庄周之视瞿昙也。夸雄曼衍。则可观矣。孰若句句皆入妙理而极于圣处者乎。若宋玉之赋。则为文章讽喻而已(韩退之作陆浑山火诗。极于诡怪。读之便如行火所焮。郁攸冲喷。其色绛天。阿房欲灰而回禄煽之。然不见造化之理。未可与语性空真火之妙也　出沈明远寓简)。

　　○欲界第五化乐天。寿八千岁。人间八百岁。为此天一昼夜。然则彭祖八百。不过此天一昼夜耳。庄子曰。朝菌不知晦朔。蟪蛄不知春秋。而彭祖乃今以久特闻。不亦悲乎。孰谓庄列之书。不通佛法哉。

　　○沈明远曰。玄沙示众云。诸方尽道接物利生。忽遇三种病人来。如何接得。患盲者拈椎竖拂他又不见。患聋者语言三昧他又不闻。患哑者伊说又说不得。若接此人不得。佛法无灵验。予观楞严会中。阿那律陀无目而见。䟦难陀龙无耳而听。殑伽神女非鼻闻香。骄梵钵提异舌知味。舜若多神无身觉触如来光中映令暂现既为风质其体元无。诸灭尽定得寂声闻摩诃迦叶久灭意根圆明了知不因心念。佛法可谓灵验也哉。

　　叶梦得云。吾闻如来会中阿那律陀无目而视乃至无觉无触等。此自根尘中来。为复在根尘外。若言根尘中来。彼自无有。谁为受者。若言在外。我既无内。云谁为外。若能解此。则老氏言视之不见名曰希。抟之不得名曰微。犹是落第二义。人生十二时中。要须常体会此一段事。勿令冷眼有人看见(岩上放言)。

　　陈白沙有午睡起绝句诗云。道人本自畏炎炎。一榻香风昼卷帘。无奈华胥留不得。起凭香几读楞严。蜀人安磐云。公甫自是禅学。如此诗云。又云天涯放逐浑闲事。消得金刚一卷经。又云。是身如虚空。乐矣生灭灭。是也。予谓公甫禅学。直是满盘托出。何曾如昔人所谓改头换面者耶。

　　刘文卿曰。罗近溪先生谓楞严与中庸相合。余久而渐悟。庄氏知无无矣。未知常住之性也。如如不动。岂非不已哉。七征八还。四科七大。和合二相。四大狂头。二十四圆通。微细不漏。乃人间日用之理。仿佛明则诚之旨。无声无臭之说也。

　　徐渭文长曰。玉芝大师名法聚。居湖郡之天池山。渭尝请师作首楞严晦昧为空一章解。又代济法师答白居易书。合千有余言。据案落笔。应手而成。奥旨精辞。一时皆澈(文长玉芝聚和尚传。文长喜读楞严。谓得其妙义。有楞严解。惜未行于世)。

　　(○玉芝尝参阳明。得悟于梦居禅师。密藏开公评其集曰。茕绝法舟之类耳)。

　　陆庄简公光祖讲楞严集缘疏云。觉皇出世。广设化门。随大小利钝之根。设半满顿渐之教。求其密因显示。发上机中之最上机。妙谛全提。闻胜义中之最胜义。俾转凡成圣。在弹指间。离妄契真。如伸臂顷。莫尚于首楞严经矣。何者。蠢尔兆庶。生兹五常。遭浊欲障。多值退缘。故如来因阿难陀为缘起。特说了义之经。文殊赞观世音为圆通。直指闻修之路。征心辨见。总是即迷而破迷。断惑祛魔。无非以幻而除幻。盖弥高而弥深。亦至易而至简。非一切修多罗所能及也。

　　西昌萧士玮春浮园偶录云。二十八日早课楞严二卷(波斯匿王章)张湛云。生质根滞。百年乃终。化情枝浅。视瞬而灭。弘明集云。人理飘纷。存殁若幻。笼以百年。命之孩老。无不尽矣。时则无止。运则无穷。既往积劫。无数无边。皆一瞬一阅以及今耳。今积瞬以至百年。曾何难及而又鲜克半焉。何一甘臭腐于漏刻。以枉长存之神。而不自疏于遐迩之风哉。念之凄然。初一诵五六卷。(三决定义章)无上法王。三章森然。衽席之上。饮食之间。殊死相枕。而世固恬然乐而就之。相刃相劘而莫之能止。亦可痛也(伯玉排日读楞严。苦语警策。近时士大夫学佛者。如此亦鲜矣)。

　　首楞严经卷末五录(卷三)

　　首楞严经疏解蒙钞卷末五录(卷四)

　　海印弟子　蒙叟钱谦益集

　　佛顶通录第四

　　序曰。古师疏经。必先通释。假此鱼筌。量彼鸟迹。近师枣柏。远晞月盖。宗通说通。横竖自在。厘为通录。披衣挈领。毋依灵源。而拂尊顶。辑佛顶通录。

　　永明智觉禅师宗镜录

　　序云。伏以真源湛寂。觉海澄清。绝名相之端。无能所之迹。最初不觉。忽起动心。成业识之繇。为觉明之咎。因明起照。见分俄与。随照立尘。相分安布。如镜现像。顿起根身。次则随想而世界成差。后则因智而憎爱不等。从此遗真失性。执相狥名。积滞着之情尘。结相续之识浪。锁真觉于梦夜。沉迷三界之中。瞽智眼于昏衢。匍匐九居之内。遂乃縻业系之苦。丧解脱之门。于无身中受身。向无趣中立趣。约依处。则分二十五有。论正报。则具十二类生。皆从情想根繇。遂致依正差别。向不迁境上。虚受轮回。于无脱法中。自生系缚。如春蚕作茧。似秋蛾赴灯。以二见妄想之丝。缠苦聚之业质。用无明贪爱之翼。扑生死之火轮。用谷响言音。论四生妍丑。以妄想心镜。现三有形仪。然后违顺想风。动摇觉海。贪痴爱水。滋润苦芽。一向狥尘。罔知反本。发狂乱之知见。翳于自心。立幻化之色声。认为他法。从此一微涉境。渐成戛汉之高峰。滴水兴波。终起吞舟之巨浪。

　　○尔后将欲反初复本。约根利钝不同。于一真如界中。开三乘五性。或见空而证果。或了缘而入真。或三祇熏炼。渐具行门。或一念圆修。顿成佛道。斯则克证有异。一性非殊。因成凡圣之名。似分真俗之相。若欲穷微洞本。究旨通宗。则根本性离。毕竟寂灭。绝升沉之异。无缚脱之殊。既无在世之人。亦无灭度之者。二际平等。一道清虚。识智俱空。名体咸寂。迥无所有。唯一真心。达之名见道之人。昧之号生死之始。

　　○复有邪根外种。小智权机。不了生死之病原。罔知人我之见本。唯欲厌喧斥动。破相析尘。虽云味静冥空。不知埋真拒觉。如不辨眼中之亦眚。但灭灯上之重光。罔穷识内之幻身。空避日中之虚影。斯则劳形役思。丧力捐功。不异足水拒冰。投薪益火。岂知重光在眚。虚影随身。除病眼而重光自消。息幻质而虚影当灭。

　　○若能回光就己。反境观心。佛眼明而业影空。法身现而尘迹绝。揭疑关于正智之户。剃妄草于真觉之原。愈入髓之沉疴。截盘根之固执。则物我遇智火之𦦨。融唯心之罏。名相临慧日之光。释一真之海。斯乃内证之法。岂在文诠。知解莫穷。见闻不及。今为未见者演无见之妙见。未闻者入不闻之圆闻。未知者说无知之真知。未解者成无解之大解。所冀因指见月。得兔忘罤。抱一明宗。舍诠简理。

　　○虽标法界之总门。须辩一乘之别旨。种种性相之义。在大觉以圆通。重重即入之门。唯种智而妙达。但以根羸靡鉴。学寡难周。不知性相二门。是自心之体用。若具用而失恒常之体。如无水有波。若得体而阙妙用之门。似无波有水。且未有无波之水。曾无不湿之波。以波彻水源。水穷波末。如性穷相表。相达性源。须知体用相成。性相互显。

　　○了知成佛之端繇。顿圆无滞。明识归家之道路。直进何疑。或离此别修。随他妄解。如𣪬角取乳。缘木求鱼。徒历三祇。终无一得。若依此旨。信受弘持。如快舸随流。无诸阻滞。又遇便风之势。更加橹桌之功。则疾届宝城。忽登觉岸。可谓资粮易办。道果先成。能令客作贱人。全领长者之家业。忽使沉空小乘。顿受如来之记名。过去觉王。因兹成佛。未来大士。仗此证真。则何一法门而不开。何一义理而不现。无一色非三摩钵地。无一声非陀罗尼门。尝一味而尽变醍醐。闻一香而皆入法界。焕兮开观象之目。尽复自宗。寂尔导求珠之心。俱还本法(宗镜全序。皆发扬首楞宗妙。故撮而录之)。

　　宗镜第三。问以心为宗。理须究竟。约有情界。真妄似分。不可雷同。有滥圆觉。如金鍮并爇。真伪俄分。砂米同炊。生熟有异。未审以何心为宗。答。诚如所问。须细识心。此妙难知。唯佛能辨。只为三乘慕道。见有差殊。错指妄心。以为真实。认妄贼而为真子。劫尽家珍。收鱼目以作骊珠。空迷智眼。遂使愚痴之子。陷有狱之重关邪倒之人。溺见河之骇浪。戏焰炽于朽宅。忘苦忘疲。卧大梦于长宵。迷心迷性。皆为执斯缘虑。作自己身。遗此真心。认他声色。斯则出俗外道。在家凡夫之所失也。乃至三乘慕道。法学禅宗。亦迷此心。执佛方便致使教开八网。乘对四机。越一念而远骤三祇。功虚大劫。离宝所而久淹化垒。迹困长衢。斯即权机小果。乃至禅宗不得意者之所失也。所以首楞严经云。佛告阿难。一切众生。从无始来。种种颠倒。乃至而不自觉枉入诸趣等。释曰。此二种根本。即真妄二心。一者无始生死根本。即根本无明。此是妄心。二者无始菩提涅槃元清净体。此即真心。亦云自性清净心。亦云清净本觉。由此众生失本逐末。一向沉沦。唯知变心作境。以悟为迷。从迷积迷。空历尘沙之劫。因梦生梦。永昏长夜之中。故经云。当知一切众生。从无始来。生死相续。皆由不知常住真心。性净明体。用诸妄想。此想不真。故有轮转。以不了不动真心。而随轮回妄识。此识无体。不离真心。元于无相真原。转作有情妄想。如风起澄潭之浪。浪虽动而常居不动之源。似翳生空界之华。华虽现而匪离虚空之性。翳消空净。浪息潭清。唯一真心。周遍法界。又此心不从前际生。不居中际住。不向后际灭。升降不动。性相一如。则从上禀受。以此真心为宗。离此修行。尽萦魔罥。别有所得。悉陷邪林。是以能动深慈。倍生怜愍。故二祖求此妄心不得。初祖于是传衣。阿难执此妄心。如来所以呵斥。如经云。佛告阿难。汝今欲知奢摩他路。乃至其谁修证无生法忍。古释云。能推者即是妄心。皆有缘虑之用。亦得名心。然不是真心。妄心是真心上之影像。故云。汝身汝心。皆是妙明真精妙心中所现物。(僧宝传云。僧问长沙偈云。学道之人不识真。只为从来认识神。无始时来生死本。痴人唤作本来人。岂离识性别有真心耶。智觉曰。如来于首楞严会上。为阿难拣别详矣。而汝犹故不信。阿难以推穷寻逐者为心。遭佛呵之。推穷寻逐者识也。若以识法随相行则烦恼名识。不名心也。意者忆也。忆想前境起于妄。并是妄识。不干心事。心非有无。有无不染。心非垢净。垢净不污。乃至迷悟凡圣。行住坐卧。并是妄识。非心也。心本不生。今亦不灭。若知自心如此。于诸佛亦然)若执此影像为真。影像灭时。此心即断。故云。若执缘尘。即同断灭。以妄心揽尘成体。如镜中之像。水上之泡。迷水执波。波宁心灭。迷镜执像。像灭心亡。心若灭时。即成断见。若知湿性不坏。镜体常明。则波浪本空。影像元寂。故知诸佛境智。遍界遍空。凡夫身心。如影如像。若执末为本。以妄为真。生死现时。方验不实。故古圣云。见矿不识金。入罏始知错。问真妄二心。各以何义名心。以何为体。以何为相。答真心以灵知寂照为心。不空无住为体。实相为相。妄心以六尘缘影为心。无性为体。攀缘思虑为相。此缘虑觉了能知之妄心。本无自体。但是前尘。随境有无。境来即生。境去即灭。因境而起。全境是心。又因心照境。全心是境。各无自性。唯是因缘。故圆觉经云。妄认六尘缘影为自心相。故知此能推之心。若无因缘。即不生起。但从缘生。缘生之法。皆是无常。如镜里之形。无体而全因外境。似水中之月。不实而虚现空轮。认此为真。愚之甚矣。所以庆喜执而无据。七处茫然。二祖了而不生。一言契道。则二祖求此缘虑不安之心不得。即知真心遍一切处。悟此为宗。遂乃最初绍于祖位。阿难因如来推破妄心。乃至于五阴六入十二处十八界七大性。一一微细穷诘。彻底唯空。皆无自性。既非因缘自他和合而有。又非自然无因而生。悉是意言想识分别。因兹豁悟妙明真心。广大含容。遍一切处。即与大众俱达此心。同声赞佛。故经云。尔时阿难及诸大众。蒙佛如来微妙开示。乃至不历僧祇获法身等。即同初祖直指人心。见性成佛。

　　○宗镜三十六。问若境本无生。心常不住。又何烦立观。背自天真。答为未达本无生。而欲向外妄修者。令自内观。冥合真性。渡海先须上船。非船何以能渡。修心必须入观。非观何以明心。心尚未明。相应何日。如上所说诸观门。一心之旨。义理昭彰。解虽分明。行须冥合。因解成行。行成解绝。不可一向执解。背道迷宗。行解相应。方明宗镜。如首楞严经所明。全为见性修行。不取多闻知解。所以如来诃阿难言。非汝历劫辛勤修证。虽复忆持十方如来十二部经(云云)不能免离摩登伽难。乃至阿难白佛言(云云)摄伏畴昔攀缘得陀罗尼入佛知见等。(第四卷)是以佛告阿难。汝常闻我毗奈耶中。宣说修行三决定义。乃至若不断大妄语者。如刻人粪为栴檀形。欲求香气无有是处。(第六卷)乃至造十习因。受六交报。(第八卷)是以阿难已悟妙觉明心。知宗不昧。方乃重告善逝。密请修行。故知先悟后修。应须理行冥合。若但取一期知解。不慕进修。欲证究竟菩提。无有是处。故经云。纵得妙悟。皆是淫根。以生死根本不断故。直须保护浮囊。方渡业海。十习因既作。六交报宁亡。皆是一念恶觉心生。颠倒想起。对境作因所之假。随情运相续之心。不以智眼正观。遂陷凡夫业道。虽则一期狥意。罔思万劫沉身。是以一切如来同宣。审宜刻骨。十方菩萨皆惧。实可惊心。(上来二章。该摄一部首楞大义)。

　　○僧宝传引宗镜二条。僧问。如和尚所论宗镜一心之旨。能摄无量法门。此心含一切法耶。生一切法耶。若生者。是自生与。从他而生与。共生无因而生与。答曰。此心不从。不横。非他非自。何以知之。若言含一切法。即是横。若言生一切法。即是从。若言自生。则心岂复生心乎。若言他生。即不得自。矧曰有他乎。若言共生。则自他尚无有。以何为共哉。若言无因而生者。当思有因尚不许言生。况曰无因哉。僧曰。审非四性所生。则世尊云何说意根生意识。心如世画师。无不从心造。然则岂非自生乎。又说心不孤起。必藉缘而起。有缘思生。无缘思不生。则岂非他生乎。又说所言六触因缘生六受。得一切法。然则岂非共生乎。又说十二因缘。非佛天人修罗作。性自尔故。然则岂非无因而生乎。师笑曰。诸佛随缘差别。俯应群机。生善破恶。令入第一义谛。是四种悉檀方便之语。如以空拳示小儿。岂有实法哉。僧曰。然则一切法是心不。曰。若是即成二。僧曰。审尔。则一切不立俱非耶。曰。非亦成二。岂不闻首楞严曰。我真文殊。无是文殊。若有是者。则二文殊。然我今日非无文殊。于中实无是非二相。

　　○又尝谓门弟子曰。佛祖正宗。则真唯识。才有信处。皆可为人。若论修证之门。诸方皆云。功未齐于诸圣。且教中所许。初心菩萨。皆可比知。亦许约教而言。先以闻解信入。后以为思契同。若入信门。便登祖位。且现约世间之事。于众生界中。第一比知。第二现知。第三约教而知。第一比知者。且如即今有漏之身。夜皆有梦。梦中所见。好恶境界。忧喜宛然。觉来床上安眠。何曾是实。并是梦中意识思想所为。则可比知觉时之事。皆如梦中不实。夫过去未来现在。三世境界。元是第八阿赖耶识亲相分。唯是本识所变。若现在之境。是明了意识分别。若过去未来之境。是独散意识思惟。梦觉之境虽殊。俱不出于意识。则唯心之旨。比况昭然。第二现知者。即是对事分明。不待立况。且如现见青白物时。物本自虚。不言我青我白。皆是眼识见分。自性任运分别。与同时明了意识。计度分别。为青为白。心意辨为色。以言说为青。皆是意言自妄安置。以六尘钝故。体不自立。名不自呼。一色既然。万法咸尔。皆无自性。悉是意言。故云。万法本闲。而人自闹。是以若有心起时。万境皆有。若空心起处。万境皆空。则空不自空。因心故空。有不自有。因心故有。既非空非有。则唯识唯心。若无于心。万法安寄。又如过去之境。何曾是有。随心念起。忽然现前。若想不生。境终不现。此皆是众生日用。可以现知。不待功成。不假修得。凡有心者。并可证知。故先德云。如大根人。知唯识者。恒识自心。意言为境。此初观时。虽未成圣。分知意言。则是菩萨。第三约教而知者。经云。三界唯心。万法唯识。此是所现本理。能诠正宗。广在下文。诚证非一。

　　○问曰此根本识心。既称为一切法体。又云常住不动。只如万法即此一心有。离此一心有。若即心。万法迁变。此心云何称为常住。若离此心。复云何得为一切法体。答曰。开合随缘。非即非离。以缘会故合。以缘散故开。开合但缘。卷舒无体。缘但开合。缘亦本空。彼此无知。能所俱寂。密严经偈云。譬如金石等。本来无水相。与水共和合。若水而流动。藏识亦如是。体非流动流。诸识共相应。与法同流转。如铁因磁石。周回而转移。二俱无有思。状若有思觉。赖耶与七识。当知亦复然。习绳之所系。无人而若有。普遍众生身。周行诸阴趣。如铁与磁石。展转不相知(寂音曰。一切众生。迷于动转迁移之中。生心执着。以为实然。以是横计有生有死。罪行福行。如婴儿自旋。见屋庐转。诸佛大悲。为作方便。以无情之类。无有心念。而亦有迁流。为譬识心。本来自寂。即入无生大解脱门)。

　　洪觉范尊顶法论(七条)

　　论曰。成佛显决。唯了知自心。入道要门。但随顺心体。何谓随顺。曰称性观照也。何谓了知。曰起情悟明也。所以悟明不碍精严。观照谓之方便。古之圣师宏经。必立方便也。问曰。既曰了知自心。便为显决。又曰修证。何也。曰。圆觉曰。一切众生。于无生中妄见生灭。是故说名轮转生死。如来因地修圆觉者。知是空华。即无轮转。则如来以了知为修明矣。又曰。一切众生。皆证圆觉。逢善知识。依彼所作因地法行。尔时修习。便有顿渐。则如来又以修为方便也。非显决乎。经言诸法所生。唯心所现。一切因果。世界微尘。因心成体。则知众生自心力用至大。特以诸尘染污。故昏劣耳。要当以止观定慧。方便净治之。使合本妙。龙胜曰。佛说心力为大。行般若波罗蜜故。散此大地以为微尘。以地有色香味触重故。自无所作。水少香故。动作胜地。火少香味故。热胜于水。风少色香味故。动作胜火。心无四事故。所为力大。又以心多烦恼结使系缚故。令心力微少。诸佛及大菩萨智慧无量无边。常处禅定。于世间涅槃。无所分别。诸法实相。其实不异。但智慧有优劣。行般若波罗蜜者。毕竟清净。无所挂碍。一念中。能散如恒河沙三千大千国土大地诸山为微尘。故知真心有此大力。众生妄隔而不觉知耳。知而能以止观照之。非要门乎。

　　○经云。我今为汝建大法幢。亦令十方众生获妙微密性净明心。得清净眼者。示此经之宗。所谓明见性者也。又曰。我以妙明不灭不生合如来藏。而如来藏唯妙觉明圆照法界。为灭尘合觉。夫灭尘合觉。又示趣也。世尊以众生迷故。背此觉体之久。既遇了缘。则当亲近随顺之。止观两法者。亲近随顺之要也。马鸣又谓之方便。欲显现真如法故。有二种行。谓观一切法。修诸善行。以真如离于生死涅槃相故。此行随顺以为根本。是名行根本方便。以真如离一切过失相故。随顺真如。止息众恶。是名能止息方便。杂华曰。佛子。譬如金翅鸟王。飞行虚空。回翔不去。以清净眼。观察海内诸龙宫殿。奋勇猛力。以左右翅鼓动海水。悉令两辟。知龙男女命将尽者而搏取之。如来应正等觉金翅鸟王。亦复如是。住无碍行。以净佛眼。观察诸宫殿中一切众生。若曾种善根。已成熟者。如来奋勇猛十力。以止观两翅。鼓扬生死大爱海水。使其两辟而撮取之。置佛法中。令断一切妄想戏论。安住如来无分别无碍行。十明论曰。以迷十二有支。名一切众生。悟十二有支。即是佛故。众生及以有支。皆无自性。若随顺烦恼无明。行识名色。六根相对。生触受爱取有。成五蕴身。即生老死。常流转故。若以戒定慧观照方便力。照自身心境体相。皆自性空。无内外有。即众生心。全佛智海。如马鸣根本止息二方便观照。此戒定慧三方便观照。与此经欲灭尘合觉之意同也。

　　○般若经言一切智智清净。开法空道也。而一十六会至数千万偈。但举色一法破之。色有质。尚尔虚伪。况受想行识四者。但名言乎。此经以明见佛性。示见闻觉知之性无有也。而两会数万言。但论见一法者半之。适今所标者。盖其源也。(如来问阿难当汝发心将何所见。及因于心目一章)词义奕奕连缀。至缘见因明。暗成无见。不明自发。则诸暗相永不能昏处。譬如淘金者。砂矿都尽而金自现矣。犹在无见之见则不可。何以故。以非真见。故曰见犹离见。又当遗闻。故曰心精遗闻。又当离觉。故曰无身觉触。又当离知。故曰圆明了知不由心念。夫见闻觉知。既已远离。非明见佛性之旨与。

　　○杂华曰。佛子。菩萨摩诃萨。如是十种逆顺。观诸缘起。所谓有支相续故。一心所摄故。自业差别故。不相舍离故。三道不断故。观过去现在未来故。三苦聚集故。因缘生灭故。生死系缚故。无所有尽观故。枣柏曰。此十种逆顺。观十二有支。缘起相续。皆一心所摄。但以自业苦乐不同而有差别。不离十二有支。但如前道断者。所谓心境无明。此三无者余皆无。若不断者三苦聚集。言三苦者。即行苦。苦苦。坏苦聚也。而能断者。以无无明。即成不苦之妙用理智故。问三种行相何若。曰。无明至六根。是谓行苦。以迷攀缘不自知故。触受。是谓苦苦。以受诸触时即有苦。又加爱恋及以憎妒故。余皆坏苦也。依止三苦成五阴。依五阴成六入。由六入成十二处。因十二处立十八界。然则五阴者。盖是无始生死之处。一切苦业之原。当细披剥之。使知虚诳。涅槃云。五阴者。念念生灭。如其生灭。谁有缚。谁有解。因此五阴。生后五阴。此五阴自灭。不至彼阴。虽不至彼阴。能生彼阴。如因子生芽。子不至芽。虽不至芽而能生芽。众生亦尔。以是究观。了不可得。如皮既无。毛则安附。问曰。世尊不正言无生。乃曰本非因缘非自然性。其意安在。曰。佛所说法。有密说。有显说。如本非因缘非自然性者。密说也。何谓显说。曰。如杂华曰。譬如河中水。湍流竞奔逝。各各不相知。诸法亦如是。又如大火聚。猛𦦨同时发。各各不相知。诸法亦如是。又如长风起。遇物咸鼓扇。各各不相知。诸法亦如是。又如众地界。展转因依住。各各不相知。诸法亦如是。根耳鼻舌身。心意诸情根。以此常流转。而无能转者。法性本无生。示现而有生。是中无能现。亦无所现物。眼耳鼻舌身。心意诸情根。一切空无性。妄心分别有。如是而观察。一切皆无性。涅槃又曰。如磁石者。是义不然。何以故。石不吸铁。所以者何。无心业故。善男子。异法有故。异法出生。异法无故。异法坏灭。无有作者。无有坏者。犹如猛火。不能焚薪。火出薪坏。名为焚薪。譬如葵藿。随日而转。如是葵藿。亦无敬心。无识无业。异法性故。而自回转。如芭蕉树。因雷增长。是树无耳。亦无意识。异法有故。异法增长。异法无故。异法灭坏。如阿迦叔树。女人摩触。华为之出。是树无心。亦无觉触。如橘得尸。果则滋多。如是橘树。无心无触。如安石榴。砖骨粪故。果实繁茂。安石榴树。亦无心触。善男子。磁石吸铁。亦复如是。异法有故。异法出生。异法无故。异法变灭。众生佛性。亦复如是。不能吸得阿耨多罗三藐三菩提。无明不能吸取诸行。行亦不能吸取识也。亦得名为无明缘行。行缘于识。有佛无佛。法界常住。杂华意以水火风地。皆动转而无作无造。谁使之然。初不闻水火风地等受生死。受业报。如眼耳鼻舌身意诸情之根。亦皆动转。无作无造。谁使之然。而云独受生死受业报乎。涅槃意以芭蕉葵藿等。皆无敬心耳识觉触。而能成就发生。如无明行识乃至老死。岂独有分别乎。大矣哉世尊显演无生法者此也。

　　○既曰歇即菩提。胜净明心。本周沙界不从人得。何藉劬劳肯綮修证。及阿难请问从何摄伏畴昔因缘。又示发觉初心二决定义谓止观也。止观虽未至肯綮。非修证乎。曰新学菩萨。不知佛意。则于修行有二种疑。疑有修证即成败坏之法。疑断修证。则无成办之期。故世尊既显说顶法。深妙微密。毕殚无余。乃开方便。为发觉初心者。说此二义。夫谓之方便。则非究竟法。马鸣曰。上说法界一相。佛体无二。何故不唯念真如。复假求学诸善之行。答曰。譬如大摩尼宝。体性明净。而有矿秽之垢。若人虽念宝性。不以方便种种磨治。终无得净。如是众生真如之法。体性空净。而有无量烦恼垢染。若人虽念真如。不以方便种种熏修。亦无得净。故为初心则为方便。法华经说四种安乐行。至常在闲处。收摄其心。观一切法如实相。则曰是名亲近处。譬如穷子舍父逃逝。竛竮归来。下劣之心。未能舍故。见其父宝几承足。白拂执卫。疑非己有。则以方便。二十年间。但令除粪。然后出入。心相体解。即与名子。以是知佛涅槃时。说众生佛性。有二种因。一者正因。二者缘因。正因谓众生佛性。缘因谓六波罗蜜。如乳中之酪。因酵醹发之。乃得成就。

　　○三十二应身。十四种无畏。所言无作妙力。自在成就者。杂华所称普贤对现色身。法华所称喜见一切色身三昧也。夫对现色身三昧。可以义理尽哉。盖其冥熏法界。慈善根力。不动真际。应迹十方者也。以圣行慈悲应空机。则执持粪器。状若所畏。以天行慈悲应空机。则駃马见鞭影。行大直道。无所畏留。以梵行慈悲应假机。则踞师子床。宝几承足。商估遍他国。出入息利。无处不有。是三种机空中假。自然令诸众生见如是事。此法华色身三昧也。如来神用十方。随根随时。对现色身。以普光明智。不属方所。同众生心。任物现形。无往来故。如文殊师利菩萨回观善财童子。如象王回旋。盖随根对现不背众生。一切众生。如应见者。皆如对面。而诸众生各不相知。皆谓圣者独对我语。此杂华对现色身也。让禅师居南岳。有僧总众事二十年。县官勘其出纳。僧以无籍记之。卧念于狱中曰。和尚能救我乎。一夕通悟。二十年赀用。件件不遗。乃得释。让师初不知也。故人号让为观音应身。

　　○石头大师作参同契曰。谨白参玄人。光阴莫虚度。法眼注曰。住住。恩大难酬。法眼可谓见先德之心矣。众生日用。以妄想颠倒。自蔽光明。故多违时失候。谓之虚度光阴。有道者无他。能善用其心耳。故赵州曰。一切但仍旧。从上诸圣。无不从仍旧中得。智论曰。众生心性。犹如利刀。唯用割泥。泥无所成。刀日就损。理体常妙。众生自粗。楞严云。譬如琴瑟箜篌琵琶。虽有妙音。若无妙指。终不能发。汝与众生亦复如是。宝觉真心。各各圆满。如我按指。海印发光。汝暂举心。尘劳先起。华严偈曰。若有欲知佛境界。当净其意如虚空。远离妄想及诸取。令心所向皆无碍(沈士荣曰。只如视听。言动皆真性发现。若无心体会。即森罗万象。一鉴昭然。此按指发光。所谓一念不生全体现也。若说是性。即是认着影子。毫厘系念。瞥尔情生。业相宛然。仍前迷倒。此举心尘起。所谓六根才动被云遮也)。

　　○白乐天与济上人书曰。五蕴十二因缘。盖一法也。盖一义也。略言之则为五。详言之则为十二。虽名数多少或殊。其于伦次转迁。合同条贯。今五蕴中。则色受想行识相次。而十二缘中。则行识色入触受相缘。一则色在行前。一则色次行后。正序之既不类。逆伦之又不同。若佛次第而言。则不应有此杂乱。若谓偶然而说。则不当名为因缘。前后不伦。其义安在。寂音补其答曰。色等五蕴。乃三苦已成之躯。十二有支。乃三世生因之法。华严十地品云。于第一义不了。故名无明。所作业果是行行。依止初心是识。共生四取蕴为名色等者。其叙本末㳂袭。理固然也。般若经则曰。色即是空。空即是色。色不异空。空不异色。受想行识亦复如是。破有法不真故也。且色体尚尔。况四蕴但名色而已哉。般若诸经破有之教。故言五蕴则色居行之前。华严诸经序㳂袭之因。故色在行之后。非略言则五。详言则十二也。

　　王介甫楞严经解(四条)

　　正出为本。旁出为根。首为元。本为命。元为性。根为相。根。若所谓浮尘四根。离尘无相。故根为相。元。若所谓根元清净四大。四大性空。清净本然。故元为性。本。即如来藏也。涅槃皆从如来藏出。本一而已。根则不一。涅槃受性于本。故本为命。所谓浮根者。以有根元故。流逸奔境者。名为浮尘也。所言尘者。一切有相。皆揽尘成体。及其蔽也。还散为尘。此经以摇动者名为尘义。根亦尘也。谓之根者。譬如木根。以尘为相。无有自性。非四尘不生。非四尘不养。若离根尘。即干而死。死即还空。众生六根。亦复如是。以尘为相。无有自性。非四尘不生。非四尘不养。若离根尘。欲爱干枯。无复津润。即现前残质。不复续生。还合空性。本异于此。但以根元所出。得名为本。故经以无住为本。为无住本。

　　○所谓见精明元者。见受识精。又受觉明。以有见根。根首为元也。既为见元。不可互用。即非妙精明心。故如第二月。所谓一月真者。本觉所现。妙精明心也。所谓月影者。相见无性。见闻觉知也。若无真月。则无第二月。说无月影。第二月依真月旁出。故如见元。月影离月别现。故如相见。相见待缘。如影待水。与俱生灭。见元虽妄。不待外缘。但无见劳。则灭此妄。见精明元。如第二月。尚不可还。则妙精明心。如一月真。其不可还明矣。见精明元。即是见性。性见觉明。妙德莹然。而以见元譬第二月者。若背本起见。即捏所成月。若了见唯心。不背本明。即所谓彼见真精。性非眚者。

　　○所谓见精明元非本。是元非本。是我非物。是见非心。是为见精明元也。所谓本觉明心者。是本非元。是心非见。非有我。非无我。何则。众生认物为己。则谓之无我计我。然则无我者物也。有我者己也。性见觉明。是我非物。所谓性也。若本觉明心。则是从本所现一心。心一而已。谁与为敌。云何有我。性一切物未尝灭。云何无我。故维摩经曰。我无我不二。是无我义。以心如此。故我不足以言之。见所缘眚觉见即眚者。觉明起见。而见所缘眚。彼所觉见。即是眚。也本觉明心觉缘非眚者。此本觉明心。觉彼见觉能缘所缘。而此本觉明心。非是眚也。觉所觉眚觉非眚中者。觉明起见觉有所。是名所觉。此本觉明心。觉彼所觉即眚。而此本觉明心非眚中也。觉非眚中。即是见见也。

　　○寂音尊顶论引定林曰。识精为水。水不摇。则名之为湛。所谓圆湛者。清净本然。周遍法界。不分为六。则湛圆矣。所谓妙湛者。以妙力总持不动。则湛圆矣。所谓觉湛明性者。觉合识精。如日合水而有明性也。所谓湛精圆常者。即圆湛识精也。所谓此湛非是不流。如急流水望如恬静者。经云。识动见澄。则识有动性。名为想元。自非妙湛总持。则念念爱业。习气暴流。成诸行矣。经于诸行喻如流者以此。然识比诸行。犹名为湛。所谓湛入合湛者。如波澜灭化为澄水。名行阴尽。内内湛明。人无所入。名识阴区宇。则所谓湛入者。识阴也。湛入为识阴。则湛为性识明知。明知即智。智之与识。是识边际。故说五阴而曰湛入合湛归识边际。性识不名湛入者。周遍法界。无出入故。所谓内内湛明入无所入者。湛出为行。行如水流。湛入为识。识灭行阴。则内内湛明。入至想元。更无所入矣。所谓识精者。即阿陀那识也。所谓黏湛者。黏此识精也。如水清洁。本无黏性。妄起分别。与色合故。水土杂矣。乃能成黏。若识此识者。如水清洁。本无黏性。能不合色。脱黏内伏。湛有圆湛。有妙湛。有觉湛。有精湛。有湛入。有黏湛。如前义锱铢之分较。尽法之喻也。

　　张无尽海眼总要息诤论第六

　　问曰。文殊偈云。觉海性澄圆。圆澄觉元妙。元明照生所。所立照性亡。迷妄有虚空。依空立世界。想澄成国土。知觉乃众生。此与吾中国之书。谈天地之始终。孰是孰非耶。对曰。周易不云乎。易有太极。是生两仪。两仪生四象。四象生八卦。又曰。一阴一阳之谓道。阴阳不测之谓神。老子曰。有物混成。先天地生。寂兮寥兮。独立而不改。周行而不殆。吾不知其名。字之曰道。又曰。道生一。一生二。二生三。三生万物。庄周曰。未始有物者至矣。又曰。夫道。生天生地。神鬼神帝。列子曰。气形质具而未相离。谓之浑沦。又曰。无极之外复无无极。无尽之外复无无尽。黄帝内书曰。太一之先。其形自然。上开下廓。变化灵源。正元君曰。太一者。元一之气。始生于太虚之上。有玉京之天。乃玉京山也。四方各有八天。三十二帝居之。玉京之上。有玉清上清太清。三清之上。有虚皇十天。元老元君元尊与天真九皇居之。天皇真人降天真元气。分六元而为混沌之象。风轮下降。水轮上升。二气停泽。上自玉京。下至玄泉。由此故有南正北正。五运六气。通乎人身。一昼一夜。为一万三千五百息。噫。古之圣人神人。穷理尽性。殚乎此矣。庄周谓之未始有物。列子谓之混沦。老子谓之浑成。易谓之太极。内书谓之太一。意者天地既分之后。始可以开物成务。与民同患。盖佛之色界欲界也。涅槃经曰。劫初众生非器。佛不出世。且夫庄周之见独疑始。老氏之恍惚杳冥。周易之神而明之。仁者见之谓之仁。智者见之谓之智。百姓日用而不知。而况于六合之外哉。然则易之四象八卦。黄帝之五运六气。德经之道生一一生二二生三。以参合乎佛之四轮。风金相摩。水火相劣。逆顺详略。曷不殊途而同归与。内书所谓玉京山三十二帝者。岂非佛之所谓须弥山顶忉利天乎。虚皇天者。非佛之大梵天乎。(内书以天皇降九气为混沌。西天以大梵天为世界主)所谓三清天者。非佛之空居天乎。(三教息诤图序曰。大梵天为世界因主。不知上有光音诸天。而谓我能有所生。有所生。则气有所降。此天真九皇所以降气于风泽之中而造世界也。气有阴阳。则道有男女。如道家之三清。侍以金童玉女。此吾判欲界空居为三清天也。易之八卦。盖本乎天真九皇之气也)列子所谓无极之外无极。无尽之外无尽。非佛之所谓无量无边河沙世界乎。(若夫大梵天王之上。阴阳之所不及。其天曰少光无量光光音。乃至色究竟天。虽大梵天王有所不知。六合之外。孔老亦置而不论。此释迦文佛。所以超乎无想之外。出乎空识之表。而谓之不可思议也)佛书日月绕须弥山。以为世界。周易干坎艮三卦。与虞书之辛壬癸甲。即须弥山之西北正北东北也。璇玑玉衡。周天三百六十五度。四分度之一以为天运。四天下度数。局于是矣。此方之教。有神人。有至人。有真人。有圣人。有贤人。有士君子。能依三皇孔子之道而修之。则其为必矣。西方之教。有四果。有权教菩萨。有实教菩萨。有等觉。有妙觉。能依佛说而修之。则其证必矣。佛教诃心曰。前尘妄想。非汝真心。此方之言心也。易之咸卦是也。咸。惑也。去心而曰咸。则有心不可以感物。九四。心之位也。不曰咸其心。而曰朋从尔思。则心之至大至虚。不可以爻位而效此也。又曰。复其见天地之心乎。王弼曰。动息则静。非对动者也。老子所谓归根曰静。静曰复命。复命曰常。天地之心。于此可见。庶几乎佛所谓寂灭现前与。今黄老之教。讹缪为方士神仙之书。羲孔之教。破碎为传注诸子之学。而惑者以迹求之。远之远矣。佛之生于西方也。功行具足。因果圆满。师弟成就。时节会合。然犹成道之初。于波罗奈城转法轮。所出音声。上闻于梵天。临入涅槃。于拘尸那城。转法轮。所出音声。始遍于十方。二百恒河沙等诸佛世界。由此言之。调伏刚强众生。岂不艰乎为力哉。经曰。从无始来。世界颠倒。又曰。本觉明妙。性觉妙明。无始。则何时而非始也。本觉。则何觉而非妙也。修之现前。证之如实。非能仁其孰能与于此。今疏钞诸家。不以此尊其师。而纷纭诤论。卑老庄为凡鄙。指太极为邪因。非佛之所谓善来也。因著于篇。以息其诤(无尽疑清凉疏钞。不应斥老子自然。周易太极。并为邪因。致书于随州大洪山报恩禅师。望纸后批示。以断疑网。师答书最为详确。三教息诤论图。盖缘起于此。然蒙观无尽此文。不过施设门庭。未是彻法源底。执是以料简清凉则过也。天台清凉两家。判此方儒道得失。以周弘正释三玄为准。天台但破二玄。清凉。广破三玄。各有理在。清凉谓西方外道。明说三世。多信因果。知厌生死。欣求涅槃。但真源小差。致去道悬远。况此方儒道。善止一身。纵有终身之丧。而无他世之虑。气变为神。神由气就。气非缘就。出于自然。聚散气为死生。归无物为至道。不知三界。由乎我心。方之释氏。岂可同年。自始无始别。乃至归异归别。广明十异。深诫滥同。天台云。今世多有恶魔比丘。越济道士。夸谈庄老。以佛法义。偷安邪典。以道可道非常道。名可名非常名。均齐佛法不可说示。检校道理。邪正悬绝。如前所说诸生诸不生。诸四句诸不可说。汝尚非单四句外不可说。何况复外。何况具足外。何况犊子耶。尚非犊子。何况三藏通别圆耶。教相往望。已不得齐。况以苦集往检。过患彰露。云何得齐。况将道品往望。云何得齐。大洪答无尽书云。三界唯心。万缘一致。若谓太极阴阳。能生万物。常无常有。斯为众妙之门。阴阳不测。是为无方之神。虽圣人设教。示悟多方。然既异一心。宁非四见。此是天台清凉判教之大纲。而慈恩永明所同宗也。天台破二玄云。贪恚心息。安一怀抱。以自然训物。作入理弄引。此其得也。得有多种。若言常无欲观其妙。无何等欲。此乃弃欲界之欲。攀上胜出之妙。即以初禅等为妙。庄公黄帝问道。观神气。见身内众物。以此为道。似通明观中。发得初禅之妙。若言诸苦所因。贪欲为本。若离贪欲。即得涅槃。此无三界之欲。得灭止妙离之妙。又法名无染。若染于法。是染涅槃。无此染欲。得一道微妙。妙此诸欲。欲妙皆无。汝得何等。尚不识欲界欲。初禅妙。况后欲妙耶。若与权论。乃是逗机渐引。覆相论欲妙。不得彰言了义而说。又止观入假识药云。众生应堕三涂。圣人愍念。以世善法。权接引之。令免恶趣。然施法药。凡愚本自不知。皆是圣人托迹同凡。出无佛世。诱诲童蒙。大经云。一切世间外道经书。皆是佛说。非外道说。光明云。一切世间所有善论。皆因此经。若深识世法。即是佛法。何以故。束于十善。即是五戒。深知五常五行义。亦似五戒。周孔立此五常。为世间法药。救治人病。出假菩萨。当别于通明观中。勤心修习。大悲誓愿。精进无怠。诸佛威加。豁然明解。于世法药。永无疑滞。然世法药。非毕竟治屈步移足。虽垂尽三有。当复退还。如雨彩衣。其色驳脱。世医虽差。差复还生。此之谓也。又应病授药者。既知苦集之病。又识道灭之乐。若众生无出世机。根性薄弱。不堪深化。但授世药。如孔子周公。制君臣。定父子。礼律节度。此扶于戒也。乐以和心。移风易俗。此扶于定。先王至德要道。此扶于慧。元古浑沌。未宜出世。边表根性。不感佛兴。我遣三圣。化彼真丹。礼义前开。大小乘经。然后可信。真丹既然。十方亦然。故前用世法而授与之。大洪答无尽书云。古人有言。缘昔真宗未至。孔子且以系心。今知理有所归。不应犹执权教。是亦周孔老庄。设教立言之本意。一大事因缘之所成始所成终也。此则智者大师通释三玄。识药授药之微旨。圭峰原人论。会通本末一门。儒道二教。同归真源。亦此义也。无尽之论。此二何居。其所判虚皇为大梵天者。盖影略台家印老子为发初禅之说。不知道书玉京虚皇。乃刺取内典须弥忉利。荟蕞成之。初不可以为典要也。以周易之三卦。虞书之辛壬癸甲。算须弥山之三垂。竖亥之步。自北极以至于南极。将谁使正之。既不考古义之源流。又不依大洪之和会。偏举其影响测量之见。用以齐教门而息诤论。吾未知其可也。自永明圭峰已后。禅讲师席。咸欲收合外宗。以明广大。迄于今日。盲师目学。掇拾三玄。剽略其残膏剩饭。以相夸诩。昔以加水。丧失醍醐。今抨驴乳。但成屎尿。清凉有言。求一时之小名。混三教之一致。习邪见之毒种。为地狱之深因。可不诫哉。可不惧哉。蒙故于海眼息诤之论。略发其端而谨录海印本师。发明世界相续。风金四轮持世奥义。比类标举。以从其后。非敢以方隅之眼。妄判教宗。轻议往喆也)。

　　○憨山和尚通议云。世界乃唯识所变之相分。始因迷妄有虚空。依空立世界。故推觉明之无明。以对顽然之虚空。而为世界生起之本。空晦昧中。结暗为色。此正结色之始也。四大乃世界种。正儒家所推先天之五行。谓由无明而成四大之世界。则天地以之而位。由四大而为五行。故万物以之而育。然世界即吾人所居之天地。非别有一世界也。云有风轮执持世界者。老氏指觉明之无明为道体。故曰。杳杳冥冥。其中有精。又以空体为虚无大道。指此风相为冲气。故曰。专气致柔。又曰。天地之间。其犹橐籥乎。此老氏之道源也。儒氏以识神为天命之性。指空大为太极。指此风大为混元一气。由一气以生成万物。是皆不知唯识所变也。太极图黑白相参。白即觉性。黑即无明。政不生灭与生灭和合。成阿赖耶识。为生万物之始。以此识有三分。而虚空世界乃相分也。云有金轮保持国土者。此儒家所言一阴一阳之谓道。以为生天生地之本也。此中空静也。暗幽也。故为阴。摇动也。觉明也。故为阳。故曰。动静有常。刚柔断矣。由动静以成金轮。为地大种。即天地初成之始也。动为干体。静为坤体。故形而上者为天。形而下者为地。所谓乾坤成列。而易在乎其中矣。斯则阴阳未形。而动静刚柔已具。故曰。想澄成国土。所谓先天之易也。云有火光为变化性者。此易所言刚柔相摩而成变化。形而上者。在天成象。为日。乃太阳之火精也。形而下者。在地成形。为火。乃变化性。谓变生为熟。化有为无。且后天五行。巽为风为木。故钻木取火。以得先天之性也。此四象中日也。云有水轮含十方界者。此即易所谓形而上者。在天成象。为月。太阴之精为星辰。形而下者。为江河湖海流注之水。此四象具矣。由因觉明空昧。二妄相待。而有风金二大。因风金相摩。而有火大。因火蒸宝润。而有水大。由因四大。而成天地阴阳日月星辰之四象。故易言太极生两仪。两仪生四象。以为八卦之体。又曰。天尊地卑。乾坤定矣。卑高以陈。贵贱位矣。动静有常。刚柔断矣。在天成象。在地成形。变化见矣。四大部洲。江河湖海。山川草木。一气流行。阴阳错综。五行相生。八卦流变。至六十四。故易卦始于乾坤。终于既济未济。经曰。交妄发生。递相为种。以是因缘。世界相续。此后天之易也。以此而推。世界从觉明。唯识所现。皎然不爽。予昔遇梵僧。谓楞严经盛谈五行之妙。大慧禅师亦云。楞严世界相续。说五行生起极详。故极意研详。约此文以明唯识之旨。

　　(○原人论议曰。从空初成世界者。空界劫中是。道教指之云。虚无之道。然道体寂照灵通。不是虚无。老氏或迷之。或权设务绝人欲。故指空界为道。颂曰。空界大风起。空界中大风。即彼混沌一气故。故彼云。道生一也。颂曰。光明金藏云。金藏云者。气形之始。即太极也。雨下不流。阴气凝也。阴阳相合。方能生成矣。梵王界须弥者。彼之天也。滓浊者地。即一生二矣。三禅福尽下生。即人也。二生三。三才备矣。地饼已下。乃至种种。即三生万物。此当三皇已前。穴居野处。未有火化等)。

　　(○又曰。即彼始自太易。五重运转。乃至太极。太极生两仪。彼说自然大道。如此说真性。其实但是一念能变见分。彼云元气。如此一念初动。其实但是境界之相)。

　　(○东溟管氏曰。四大即先天之五行。五行即后天之四大。儒家从阳变阴合说五行。故以二五之真。合无极之真。而曰五行一阴阳。阴阳一太极。太极本无极。其实五行皆自觉迷起也。不迷则何以分一真而为五。又有游气纷扰之说。纷扰非妄想而何。释家从无始妄想说四大。故以不生灭之真如。含生灭之无明。而曰由津润妄想起水大等。其实四大俱自一真来也。不真则何以同觉皇而称大。又有大性不坏之说。不坏非真常而何。毕竟儒家五行。说到至精至密。是天地定位后事。释家说四大。推到生天生地之初。谓世界依空而立。空轮之上为风轮等。又推其所以然之故。而曰觉明空昧相待成摇。乃至交妄发生递相为种。此则世界最初缘起之由也。儒家圣人。何以不推及此。则以身在纲常中。但当从阴阳五行中。调剂宣燮。不应外阴阳五行。以求无极。所谓隐实显权也。佛氏则权实双显矣。故儒家多从一岁气机上说动静。而释家则从大劫成住坏空上说动静。此非凡智所能及也)。

　　大慧语录云。有蔡州道士话间。忽问佛具正遍知。世界上事一一说尽。何故不说金木水火土之缘起。山僧是时自家漆桶未破。未暇理会。逮至夷门。打发此事了。因读楞严经。佛言富楼那如汝所言清净本然。乃至以是因缘世界相续。说金木水火土可杀分晓。看教乘文字。也要大法明后。自然不费力。自家参得禅了。便见得富楼那执相难性。又见如来就性上说地水火风。一一清净本然。周遍法界。胸中了无疑滞。心地未明底。不免疑道世界从甚么处起将来。向甚么处灭。为复先有世界。为先有人。若复先有世界。古德不应云三界唯心所现。万法唯识所变。若道先有人。既未有世界。人却在何处安顿。者些子不妨被他窒碍。大法一明。自然分晓。所谓变大地作黄金。挽长河为酥酪。不是差事。张无尽有言。先佛所说。于一毛端现宝王刹。坐微尘里转大法轮。是真实语。法华会上。多宝如来在宝塔中。分半座与释迦文佛。过去佛。现在佛。同坐一处。实有如是事。非为表法。智者大师悟得法华三昧。见灵山一会。俨然未散。山僧尝爱老杲和尚提唱至此。辄欢喜踊跃。以手摇曳。曰真个有恁么事。不是表法。你辈冬瓜瓠子。那里得知。

　　无尽居士。不知几百生中学般若来。今生如此却见得彻。识得根本得大受用。注楞严海眼经。说八成就云。理无不如之谓是。事无不是之谓如。三界独尊之谓我。心洞十方之谓闻。多之所宗之谓一。一之所起之谓时。始觉合本之谓佛。随缘赴感之谓在。具此八义。则处处道场。尘尘法会。自来不曾有人如此说。往往邪师辈。以无言默然为始觉。以威音王那畔为本觉。固非此理。既非此理。何者为觉。若全是觉。岂更有迷。若谓无迷。争奈释迦老子于明星现时。忽然便觉。知得本命元辰在者里。所以言始觉而合本觉。谓始觉时。从明星上起信。忽然觉悟自性本来是佛。大地有情。更无差别。唤作始觉合本觉。方始成佛。如禅和家忽然摸着鼻孔。便是者个道理(古人依龙树释论。经首置六成就。无尽立异。开六为八。而妙喜极称之。经初应称如是我闻。是佛遗嘱阿难。我者。阿难海我也。闻者阿难闻也。而无尽释之曰。三界独尊之谓我。心洞十方之谓闻。违背经论结集明文。大言无当。初无妙义也。清凉释成佛义云。始本不二。目之为成。起信云。谓始觉同本觉。无复始本之异。名究竟觉。长水释题曰。佛顶者。究竟觉也。始本不二。名究竟觉今谓自来不曾有人说到。岂是中别有秘密藏也。无尽删修楞严。恣意改削。越僧慧印。谓妙喜所称誉。标为新旧二经。雷庵受师。驳正备矣。妙喜语录有答孙知县书。谓不当以臆见删改金刚。援据经书。指陈因果。词严义博。累数千言。蒙谓引雷庵之论以驳无尽。不若移妙喜之书以驳无尽。所谓借婆裙帔拜婆年也。同是大藏也。安得尊般若而易首楞。同是刊经也。安得赞张相而诃孙尹。识法者惧。自语相违。若不以妙喜驳无尽。殆又将以妙喜驳妙喜也。龙舒王日休。更定金刚六译。宋学士谓日休与大慧同时。惜不一见而箴其失。令日休而果遇妙喜也。则未知其将从孙尹之例乎。抑亦蒙海眼之印乎。吾何足以定之哉)。

　　中峰和尚征心辨见或问六条

　　问曰。心体既遍于山河大地。缘何离身外。咸无知觉。岂曰心遍而不具知觉耶。答万窍并号。扶摇莫知其有力。群幽洞烛。晨曦自若其无功。至理未尝不融。迷妄以之自惑。汝谓离身不具知觉。且置勿论。言身内之知觉者不过饭之而饱。衣之而暖。染之则垢。澡之则净。至于顺喜逆瞋。乐荣苦辱。与夫博通事物。记持古今而已。如上所缘。皆似知觉而非知觉也。何谓似。乃因根境相对。虚妄缘尘。和合而有。非真知觉。如来之征辨者。政所以发明于此也。汝犹不悟。复认此为知觉。且汝身中咸舍此妄。则何以为知觉乎。或曰。此身既无知觉。岂可同土木耶。答此身离却虚妄缘气。政同土木无殊。或曰。如是虚妄。必从何起。答亦无起处。但是汝一念。自背真觉之体。即其真觉。转为如上虚妄缘尘。或曰。悟达之士。宁有饭而不饱。衣而不暖者乎。知则亦同虚妄。不知则还同土木耶。答汝言不知。则真觉之体。安有暂时不在乎。迷而为识。悟而为智。换名不换体也。故云根尘同源。缚脱无二。识性虚妄。犹如空华。何谓识。认体为我。执持分别之谓也。何谓智。了体非我。离诸分别之谓也。或曰。悟达之者。见山不曰水。见僧不曰俗。谓之无分别可乎。答真寂体中。本具灵鉴分别。而与识分别异者。识乃起心分别。智乃无念分别也。或曰。既云无念。凭何分别。答子不见明镜乎。镜乃无情。不具诸识。安有念体。妍则现妍。丑则现丑。现有分别。而实无有能分别念。与吾灵鉴之体何殊。万窍因风而号。风何意于号万窍。群幽由日而烛。日何念于烛群幽。皆体本如然。似有为而实无能为之心耳。汝如知此。则终日吃饭。不妨言饱。何曾嚼破粒米。终日着衣。不碍言温。何曾挂得寸丝。修习空华梵行。宴坐水月道场。真知灵觉。一道齐平。岂分其身内身外乎。汝问云。身外咸无知觉。今复问汝。汝今离此四大身外。觉有物耶。觉无物耶。若曰不觉有物。应同土木。既曰有觉。能了知耶。不能了知耶。纵汝失心。不能了知。认明为暗。指色为空。虽曰谬陈。非无知觉。况是纵手所指。虚空物象。大小美恶。靡不明了。若无知觉。孰臻于此忽然之间妄惑顿空执情销落。则知十方虚空是大圆镜。不加磨拭而照古照今。三千刹海。即楞严王。岂假证修而融凡融圣。到此则所谓虚妄知觉。将无地可寄矣。永喜大师谓若以知知寂。此非无缘知此破依文字能所而知。此灵知之体也。即经所谓立知立见。即无明本。何则。盖欲妙契灵鉴体中。本具无念之知。此无念之知。不容别有所知也。又云。若以自知寂。亦非无缘知。谓不假文字因缘。夙根不昧。生而能知。言非无缘者。尚存能知之迹耳。故云自心取自心。非幻成幻法。何则。真寂体中之知觉。元不因一法而具也。苟不依体而证。傥存毫末许言其知见者。皆堕戏论。汝言身内外者。岂特戏论。斯实狂愚矣。

　　○或问众生知觉。与如来知觉。同耶异耶。答众生食盐曰咸。诸佛乃云不淡。诸佛指火曰熟。众生则曰不寒。遮表之诠殊途。知觉之性同辙。苟真妄而不隔。则生佛以何殊。然而知觉约有二种。一曰真知真觉。一曰妄知妄觉。此二种似同而异。虽异而同。故凡圣以之区分。迷悟以之隔越也。圆觉序谓血气之属必有知。凡有知者必同体。此正指真知之体。众生本来具足。与诸佛常住法身。觌体不别。此体湛然常寂。廓尔灵知。名之曰心。遍含法界。诸世间相。刹那刹那。生住异灭。而此体不动。如来所征者。直欲显此心耳。此心离一切名相。及与圣凡染净。因缘自然。真妄和合。以至见闻觉知等法。所谓妄者。即今四大为身。根尘相对。蕴藏阴识。随处执持而生分别。取舍爱憎。念念迁流者也。此之妄体。由根尘虚妄和合。似有其体。根尘忽消。此妄亦灭。此即阿难所指之心也。如来云胡不斥之哉。故曰。此虚妄心。离于前尘毕竟无体。又曰由尘发知。因根有相。相见无性。同于交芦。此所谓似同而异也。

　　○或问此虚妄体。为是依真而有。为是离真别有。若曰依真而有。则妄即是真。若曰离真别有。则宛成二体。答依真立妄。似结水以成冰。由妄显真。若见烟而知火。固是坚冰即水。奈何冰无流动之形。虽曰猛火即烟。而乃火无郁㶿之象。执之则千涂各立。了之则一道齐平。法界之理既然。则如来不容其默矣。良由众生不达圣人善权方便。随其语言而生执缚。无同异中。炽然成异。如来所以对同立异。真妄斯彰。破异立同。真妄俱泯。而经中举一巾六结。立喻详明。一巾喻真。六结喻妄。非一巾无以成六结。真为妄所依。非六结无以显一巾。妄为真所倚。故如来谓结解因次第。六解一亦亡。则知群妄既消。一真何有。以妄望真。虽异而同也。

　　○或问真该妄末。妄彻真源。真妄既同。生佛之途常异。何也。答起而无生。诸佛入涅槃于众生识海。寂而常动。众生堕生死于诸佛心源。理求之则全同。事推之则迥隔。虽曰同具知觉之体。诸佛自空劫以来。如理而解。如解而行。如行而证。而众生有迷而未解者。有解而未行者。有行而未证者。以故异耳。然迷而未解者。固未可论。而况口该实相而意逐攀缘。迹履虚空而情沉有海。虚叨了解之虚名。实堕凡愚之劣行。然真妄同源。言其性具。未有不绝妄而返真。不遣真而契理者。惟顿渐之等差耳。此约事行而言。若约理则十法界同具一心。经云。心佛众生。三无差别。岂心佛之果异耶。其所异而不能同者。乃妄未遣也。真未泯也。总而言之。惟心之所以未明也。

　　○或问真妄之外。别有心耶。别无心耶。答屋是总名。依屋以显其成坏。心为正体。因心以发其妄真。曲引喻文。重下注脚。一心喻虚空也。真喻明也。妄喻暗也。当明时。空与之俱明。暗时。空与之俱暗。真妄似与心同也。非虚空无以显其明暗。则真妄不离心也。极而究之。则虚空之体。今古廓然。了不为明暗之所迁。乃知一心与真妄泮然矣。列群峰于五岳。咸消高下之形。引万派于四溟。共失浅深之迹。岂真妄之复云哉。

　　○或问久为妄所缠。欲断绝之。未有其方。如何。答不识妄从何起而欲断妄。若妄从心起。则妄可断而心亦可断。心既可断。则诸佛之一乘。菩萨之六度。缘觉之十二缘。声闻之四谛。天人之十善。皆可断也。使其果可断。则眼之所见。耳之所闻。乃至舌味意缘。水湿火热。风动地坚。世出世间。俱可断也。如上诸缘。不可断故。则汝所谓妄者。亦无有可断之理也。曰苟不可断。则未免相续去也。咄。是何言与。其起心断妄。尚尔不许。岂容其相续耶。据尔云。则尔之妄体。果有断灭之时也。苟未尝断灭。则何续之云乎。汝元不知自无始劫前。最初不觉。瞥兴寸念。违背真心。引起迁流。迨今新新不住。乃至诸佛出世。祖师西来。皆汝妄情之所执受。欲绝此妄。当明自心。自心一明。则无边妄缘。觌体融会矣。辞曰。妄非心明而不绝。心非妄绝而非明。心明则绝妄而明。妄绝则明心而绝。妄绝故色空明暗。不碍眼光。何见之可辨。心明故见闻觉知。收归毫末。何心之可征。诚为祖祢不了。殃及后人。更或有疑。请求达者。

　　紫柏可大师楞严解七条

　　夫明心是明何心。为明真心耶。为明妄心耶。若明真心。真外无妄。更教谁明真心耶。若明妄心。为妄心有可明以明之耶。为无心可明以明之耶。有心可明。则阿难认能推穷者为心。世尊直咄之不许。世尊之意。冀阿难回机返照。照此能推穷之心。为在七处。为不在七处。若在七处。则处处推心所在。皆一无所在。若不在七处。则根境都无。心托阿处。阿难于七处征心时。推穷不精。呈答未了。以为能推穷者。即七处推之无在。然知无在之心。又是何物。若初计在七处之心。一一推之无在。然现前能知无在者。又是何物。前是依根尘而有之心。后是离根尘而有之心。虽直下推之无在。而知无在者是必我心。故阿难曰。我以能推穷者为心。不知既经七处推穷。则有在之心。已了无在久矣。然有在之心。是托有境而有知。无在之心。是托无在而有托。有在而有之心。阿难已忘之矣。惟托无在而有之心。尚认为心。所以佛虽咄之。阿难心终不死。至于见闻觉知俱离。内守幽闲。犹为法尘分别影事。阿难心稍有肯处。终不能全肯者。似未悟法尘分别之影。此尘此影。即无在之异名故也。如果知此尘此影。本无在之境。牵引而起。初无有性。则分别此影者。又转为无尘智矣。夫无尘智者。从凡而至圣。从迷而至悟。苟微此智。则一切众生。终不可成佛矣。此章题曰明心。不亦宜乎。

　　○灵光寂照。弥满清净中不容他。外此有法。无有是处。凡众生见心外有法。瞥尔念生。念生即有我。有我即有限量。有内有外。内则根识是。外则依报是。因有是是。有我我所。三细六粗。次第生起。元是一个圆常佛性。众生念起之后。胶于根尘。识托其中。恋能恋所。能即六根。所即六尘。根尘能所。强界确然。根尘之初。本光本自圆满。此光元无常性。瞥尔不觉。变起根尘。光陷其中。即名为识。故曰。失彼精了。黏妄发光。根尘是所黏。识是能黏。如眼识不能自生。必由明暗二尘引起。若无前尘。识终不有。故心外见法者。则有前尘。有前尘。则有妄识。既有妄识。即有疆界。六根次第应用。一点融通不得。皆情识封蔀故也。若能当下照此一念。即念本无。念尚不有。安有前尘。凡有前尘留碍。只是自家直下。不能观破此念。故枣柏云。十世古今。终始不离于当念。无边刹海。自他不隔于毫端。天台智者云。一念具三千。谓有念时。念息三千泯。谓无念时。行者当于起念时。了不可得。念息时。洞照十方。真心发照。起不托尘。圆满本光。迢然迥脱。心外无法。又唤甚么作根尘。经云。缘见因明。暗成无见。此是陷根尘的样子。不明自发。则诸暗相永不能昏。此是拔根尘的样子。云门云。尽大地是沙门一只眼。即同经云。今汝诸根若圆拔已。乃至化成无上知觉等。器世间是无情。众生有情。云何众生悟了。一切无情器世间。亦化成无上知觉。者个窍子。不知在何处。云门话头。有照处。便有用在。经旨直饶会得。只是一个照用处。六根互用。也不甚奇特。会得从缘荐得相应捷之句。即便受用得来也。

　　○缘明有见。是谓众人。不缘明有见。是谓圣人。然鸱鹗夜撮蚤虱见秋毫。昼则瞑目不见丘山。因暗有见。明成无见。又虎狼猫犬。昼夜俱见。则与不缘明之见何别。猫犬根全则见。圣人根全亦见。根不全亦见。至于顶亦见。足亦见。背腹亦见。周身八万四千毛孔。无不见者。大悲菩萨八万四千母陀罗臂。臂有手。手有眼。楞严会上。大觉圣人。于六根之中。略举眼根。临济曰。汝等诸人赤肉团上。有一无位真人。在人六根。放大光明。此光岂待成佛而有。以横计明暗之执未消。藉明尘则见。不藉则昏。如明暗执谢。于大夜中见。不殊白日。而白日之中。光亦不增。不惟根尘迥脱。即根尘皆复本光矣。嘉靖中。有僧书华严经。精诚坚至。能于暗室书经如白昼。余不敢自秘。愿与天下共之。

　　○琦楚石禅师阅首楞严经。至缘见因明暗成无见。不明自发则诸暗相永不能昏。遂大悟。根与尘初不相到。众生横计未消。于无明暗中。横见明暗耳。教中谓之非量。以第六识不能检名责实。乘理折情。从由尘发知之知。知奔前境。故被好丑所转。若第六识未起。五根照镜。如镜之光。了无分别。谓之现量。若于缘见因明之见。能以由尘发知。因根有相。互夺而痛观之。观之有入。则所不待忘。而所未尝有累于见精。即有心观察。无尘智也。谓之比量。此观不熟。不能以理折情。智通之信不开。故不能出依通之信也。一切明暗非明暗。与吾见精何交涉。声尘动静。亦复如是。楞严会上。庆喜计现前能推穷分别为心。佛敕罗睺击钟。欲令于声尘动静起灭处荐得。如香严屡参沩山不契。罢去。已闻击竹大悟。向沩展礼。喜当时不曾为我说破。有偈曰。一击忘所知。更不假修持。动容扬古路。不堕悄然机。香严所知。即庆喜能推穷寻逐之心。此心即由尘发知之知。此知不忘。则智通之信。终不能入。饶汝谈玄谈妙。辨齐佛祖。不过依通之信而已。又由尘发知之知。即香严未见沩山时能所心也。此能所心。虽沩山大善知识。不能使其顿忘。须待闻击竹声自忘始得。故知此事决不可以情求。情求不出乎根尘妄想。如了达根尘无性。则由尘之知。亦自可忘。能作是观察。方谓之比量也。

　　○般若有三种。所谓文字般若。观照般若。实相般若也。又此三般若。名三佛性。缘因佛性。了因佛性。正因佛性也。娑婆教体。实在音闻。有音声。然后有文字。有文字。然后有缘因佛性。有缘因佛性。然后能熏发我固有之光。固有光开。始能了知正因佛性。正因佛性。既变而为情。苟不以了因契之。则正因终不能会也。了因虽能契正因。若微缘因熏发之。则了因亦终不能自发也。缘因。即文字三昧之异名也。了因。即音闻之机之异名也。学者能触类而长之。则文殊文字三昧。与观音音闻三昧。皆不在文殊观音与释迦文佛。在我日用而已(又云。夫清净本然。则无方所。云何忽生之后。山河世界列焉。自是有方所。方有东西南北之名。有名则必有实。故西方属兑。东方属震。北方属坎。南方属离。华严善财童子。何故略三方而独询南方。得非南方离卦在耶。盖离中虚。虚则明。明则文。故曰。离乃文明之象也。夫文字语言。必本于音声。音声又本于自心之虚灵。华严四十二字。字字包含义理无尽。诚以字本于声。声本于心。心乃我固有之虚灵也。且此四十二字。摄四十二位法身大士。因诸大士皆处南方。故善财不惮百城烟水。境风逆顺。誓于百尺竿头更进百步者。盖欲历尽诸大士门庭故也。呜呼。诸大士门庭。岂易历哉。苟不能以理折情。则死生祸福之关。诚不易破。即首楞严五十五位真菩提路。自初信以至于等觉。金刚道后。于四十二品无明。重重历煆。无明煆尽。妙觉始圆。亦不出以理折情四字。良以理无我。情有我。能以无我折有我。则有我日消。无我日光。故善财余方不询。独询南方者。盖离心之譬也。亦心外无法故也)。

　　○夫眼梦色。耳梦声。鼻梦香。舌梦味。身梦触。意梦法。而一身之微。六根皆梦。脱无有觉之者。则一梦永梦矣。于是我大悲菩萨。教之以眼观音。以耳听色。以鼻尝味。以舌嗅香。以身攀缘。以意觉触。是以六梦忽醒。覆盆顿晓也。即此观之。以顺流用六根。则六尘皆梦媒。以逆流用六根。则六尘皆觉雷。如二十五圆通。以六根六尘六识。与地水火风空见识。迭互为雷。震惊梦者。

　　○人之所以有生死者。以见思未断耳。见则五利使也。思则五钝使也。历三界九地而言之。所以有开合也。(开合行相具天台四教仪注中)此十断尽。藏教果头位也。圆教七信相似位也。果头七信。二位贤圣。断此十惑。初修空观。空分别我法二执。二执即十惑也。亦开合之异耳。唯圆教一心三观。圆修满进。最初志在直破根本无明。不在见思尘沙。观志坚猛。任运而进。见思初惑。带落之也。如壮夫入阵。射马禽王。然刀头展处。王之左右。任运而伤者。未尝不有也。王者。根本无明也。左右者。见思惑也。见思如尽。将破尘沙矣。然非空能破。惟用假观。此惑可破。尘沙云者。言其不明者多也。世出世法。为数无量。一皆通彻。则尘沙无明断矣。此假观工夫。不过博访先觉。无事不知也。尘沙既破。将破根本无明矣。根本云者。言其为一切众生惑业根本故也。此根本无明。最初本净。不觉故迷而循动。三细生焉。此三细者。为见思尘沙根本。见思尘沙是其枝条。枝条虽则先断。根本犹在。行者其际。唯以中观之斧破之。然此三细。于楞严经中。分为四十二品治之。四十二位者。谓十住十行十回向十地。等觉后心。兼前尘沙无明。(开此一位与今经立位异)故曰四十二品。初住菩萨。以中观力。四十二品。断最初一品无明而入初住。即能王百佛土封疆矣。

　　先海印憨山和尚楞严悬镜纲要

　　将通大义。总启二章。

　　○初大开修证之门。(从初启请至结经名)次曲示迷悟差别(从精研七趣至五十重阴魔)。

　　○初中略有四意。一示三观之体。(从初卷至四卷终)二示三观之相。(从四卷半至六卷初)三示三观之用。(从七卷初至八卷中)四结三观之名。

　　○初示三观之体。而此体者。所谓常住真心。性净明体。即一真法界。如来藏心也。依此一心。建立三观。依此三观。还证一心。先示此体为所观之境。要依此体。启大智用故。一空如来藏者。谓此藏性。其体本空。一法叵得。如摩尼珠。其体空净。了无色相。虽有随方之色。色不离珠。以即珠故。真心本净。了绝妄缘。虽有随缘之妄。妄不离真。以即真故。名曰真空。观者先示真心以为观体。能观此体。名真空观。二不空如来藏者。谓此藏体虽空。具有恒沙称性功德。包含融摄。纤悉不遗。如摩尼珠。其体虽净。具有圆照之用。而能随方现一切色。色即是珠。以珠现故。藏性虽空。而能随缘显现十界依正之相。相即是性。以性起故。名不真空。观者示此藏性以为观体。能观此体。名不空观。此空不空二种之藏者。谓此藏性。其体清净。能应能现。如摩尼珠。其体净圆。净故非色。以即珠故。圆故能应非不色。以即色故。非色非珠。而此藏性与体净圆。净故非相。以即性故。圆故能现非不相。以即相故。非相非性。名空不空。非相故空。非性故不空。非即非离。平等如如。名曰中道。观者示此藏性以为观体。能观此体。名中道观。然上三谛。体虽不二。举一即三。终带名言。犹存历别。未极一心之源。难契圆融之旨。必若离即离非。是即非即。则藏心妙性。彻底穷源。绝诸对待。良以双离则双泯。双是则双存。存则三谛灵然。泯则一心无寄。寂照同时。存泯无碍。唯在忘言者神会。绝虑者心通。泯同法界。圆融圆融。深思深思。历然不昧。故佛开示已毕。乃总告曰。上来所说藏性之理。如此深妙。如何汝等以所知心而能测度。世间语言而能入哉。且此妙理人人本具。隐而未现。琴瑟虽有妙音。非妙指不能发。众生虽具妙心。非妙观不能显。如我今证此真心。安住大定。圆照法界。凡有动作。皆是大用现前。汝等迷之。举措云为。皆是尘劳业用。此无他故。盖由不肯勤求。得少为足耳。当机遂请何因有妄。要显妄元无因。使悟妄不离真。亦似头非外得。天然妙性。不假修成。但能一念回光。方悟神珠本有。故随结责戏论。切劝修持。阿难疑惑销除。心悟实相。遂乃请入华屋。摄伏攀缘。冀得陀罗。入佛知见等。然则一期问答。开示藏性。岂非先悟一心。依之建立妙观。然后行成解绝。顿证一心者乎。

　　○二示三观之相者。一真法界。如来藏体。具有广大智慧光明义故。说名为智。以即体之智。还照寂灭之体。理智一如。离念离相。名一心源。了无说示。今约真妄生灭之门。会返妄还真之路。方便施设。亦有三重。以智照理。故单以观名。约妄相以名。故曰观相。

　　○今先略示观门。一奢摩他空观。二三摩钵提不空观。三禅那中道观。奢摩他名空观者。谓了一真法界。如来藏心。本无生灭。亦无诸相。盖因一念不觉而有无明。因此无明。生起三细六粗。四大六根。种种诸法。而此诸法唯心所现。本无所有。但是一心。心体圆明。离一切相。如珠中色。本来不有。以即空故。故曰色即是空。以色非色故。色不异空。故名真空。作是观者。名真空观。三摩钵提名不空观者。谓了根身器界。一切诸法。既是一心。心体圆明。清净本然。周遍法界。随缘显现。此则诸法当体虚假。如幻不实。如珠中色。分明显现。全珠即色。以即色故。故曰空即是色。以空非空故。空不异色。故名不空。作是观者。名不空观。禅那名中道观者。谓依此寂灭一心。照明诸法。诸法法尔。当体寂灭。寂故名空。照故不空。如珠与色。非色非珠。名空不空。非寂非照。如如平等。唯一心源。湛然不动。离即离非。是即非即。言语道断。心行处灭。心心无间。任运流入萨婆若海。作是观者。名中道观。

　　○次正示观相。文中大科为四。初总示迷悟之根。二正示一心三观之相。三略示解结之方。四广示最初方便。

　　○初总示迷悟之根者。以原迷此圆明湛寂之真心。结为四大。妄分六根。根尘和合。虚妄生灭。引起五浊业用烦恼。使妙圆之体。隔越而不通。若群器参乎。太虚。湛渊之心。浑浊而失照。似尘沙投于清水。今欲即生灭以证真常。旋虚妄而复妙觉。要先以不生灭心。为本修因。照破生灭之原。次审所结之根。谁是烦恼之本。若生灭入照。则当下真常。若烦恼知根。则迎刃而解。斯则能照之一心。心心寂灭。所照之万法。法法圆通。是以旋复一元。顿超五浊。然所迷之一心。虽是本圆周遍。能迷之六根。现前力用不齐。今若即迷返悟。就路还家。必须直指当阳。要在一门深入。由是备显六根优劣。令审谁浅谁深。果能入一无妄。则六湛圆明。诸妄消亡。而一心清净。吾家之故物可还。诸佛之涅槃可证。所谓返妄归真。无出二决定义也。

　　○二正示一心三观之相者。根尘识性。同一真源。缚脱两途。元无二致。迷一真而妄见六根。知见立知。即名生死。了六根而同归一体。知见无见。斯即涅槃。此实结解之元。岂可更容他物。然此虽明空有。未极一心。何则。一真之性。不属生死涅槃。如来藏中。本无去来迷悟。至若有为起而无为灭。俱是缘生。如目前之幻化。无为起而有为灭。尽为不实。若眼底之空华。况非真与非真。何有能见所见。(能见六根所见六尘)然而根尘之间。元无实体。虚有其相。故若交芦。是以结解同根。圣凡无二。汝但试观交中识性。(第八阿黎耶识)空有何名。盖由明昧因依。真妄互立。迷之而六妄同生。悟之而一真何寄。良由此体甚深微细。熏变难思。执之则真已非真。取之则非幻成幻。苟不取而非幻尚无。不执而幻法何立。如是则六根圆湛。空有双祛。三谛圆观。是非齐泯。妙圆之旨。尽在斯乎。

　　○三略示解结之方者。上来一心三观之相。乃佛佛成道之门。初心不知直捷之方。故有六解一亡之问。世尊巧示玄机。绾巾成结。以明依一巾而有六结。结若解而巾亦不存。依一真而分六妄。妄若消而真亦不立。良以真净界中。本无此事。生死涅槃。皆即狂劳颠倒华相。随请解结之方。审明下手之处。除结当心。以显二边无力。当阳直入。必须中道收功。恐汝不能圆观顿脱。是须次第销镕。先且选择一根。任运五黏随脱。若所观人法双空。则能空观智亦泯。药病俱遣。真俗双融。三谛灵然。一心无寄。是则从三昧以证无生。即六根而证常乐。初心方便无尚此矣。

　　○四广示最初方便者。从前观相分明。已悟随根证入。今兹最后开示。应须冥授密机。勾引二十五圣。会说圆通。不知此界当根。谁为要妙。若是尘中作主。非大智无以潜眸。闹里夺尊。非大悲不能下手。故敕文殊拣选。唯取观音耳根。此是微尘诸佛。一路妙门。三世圣贤。修行捷径。于是当机闻说。身心了然。识路还家。归真无惑。然而得正熏修。须资定慧。违制行业。必禀戒轮。生死之海滔天。始于滥觞之念。烦恼之枝翳日。生于萌蘖之根。今若绝末停流。端在拔源塞本。果能四事不遗。自然远诸魔事。又复现行易制。宿习难除。是须安立道场。诵持神咒。显密双资。三慧并运。指日以取菩提。刻期而成圣果。妙圆之行。诚在斯矣。二示三观之相。属修行分竟。

　　○三示三观之用者。世尊所示。先明二种颠倒妄见之因。后示五十五位真家之路。所以然者何也。良以妙性圆明。真源湛寂。本无迷悟。安有圣凡。一念才兴。则三有之空华乱起。寸心方歇。则一真之幻影全消。所以生灭名妄。迷之则生死无端。灭妄名真。悟之则轮回顿息。然且生死界宽。总之不出一十二类。涅槃道远。要之不过五十五程。迷一真而为六想。则二种颠倒相因。悟六想而本一真。则二种转依是号。汝今欲修三昧。直诣涅槃。先当识此诸颠倒因。斯可圆成真三摩地。良由迷真觉而成不觉。故号无明。迁无生而作众生。是称颠倒。此则本不生而生。斯有无生之众生。本无住而住。故有无住之世界。迷轮不息。则生死之业何穷。妄念不休。则迁流之世何已。且既以一念之迷妄动。而六想横发。轮回于十二类生。则可以一念之悟无生。而三观齐修。证取于五十五位。由是观之。则众生实约四蕴之心。世界端指色蕴之质。此则全凭正报以显悟迷。总属众生以明真妄。所谓使汝流转生死。速证妙常。皆汝六根。更非他物。岂非知见立知。即无明本。知见无见。斯即涅槃者乎。全真即妄。颠倒具于妙圆真心。全妄即真。修证本于元所乱想。故三种渐次。因之而建立。五十五位。由是而进趣。是使初心创志。则知观相分明。然后任运一心。法尔浅深。具有断惑证真。高下之用。重重观察。位位研穷。莫不皆以首楞大定。三观妙门。单复圆修。渐次证入者矣。修证已极。结归观心以终其请。故曰。是种种地皆以金刚观察如幻十种深喻奢摩他中用诸如来毗婆舍那等。三示三观之用。属证果分竟。

　　○四结三观之名。如文。

　　○已上大开修证之门竟。次曲示迷悟差别。

　　○上来七轴半文。判为大开修证。为观者。先请熟读经文。然后安心观法。览斯文而通会。忘言象以冥符。一日常光显现。根尘识销。则佛法身心。皆为余事矣。然迷唯一念。因情想乱发。取七趣之升沉。悟止一心。因妄见横生。取五阴之魔扰。故曰自心取自心。非幻成幻法。我世尊真慈痛发。摘胆刳心。精研七趣。因情想而分内外多少之不同。详辨阴魔。约妄见而显心观浅深之不一。直欲吾人思地狱苦。发菩提心。知有涅槃。不恋三界。苟能执此金刚宝剑。如幻定门。斩爱根于当下。则三有之空华影灭。世界平沈。拔见刺于刹那。则一心之幻翳全消。虚空粉碎。直使纤尘不立。一念不存。成佛果于今生。销习漏于旷劫。斯所谓圆满菩提。归无所得矣。

　　憨山大师答武昌段幻然给谏书云。读来问。楞严破阴浅深。与五十五位相对同别。此乃诸佛菩萨。自住三摩地中。亲证境界。非凡情所可妄测。从前诸师。都未疑及。宗镜深穷性相之源。然亦未谈及此。山野肤浅暗昧。安敢妄言。敢依圣言量。略陈其概。如来一代时教。只是破众生五阴生死之具。楞严一经。统摄迷悟修证因果。备弹圣凡二路。为一路涅槃门。故修证位次。始终详悉。且又特申定中破阴境界者。以此经真修。专以禅定一门深入。而以破阴验其浅深。故其位次不同华严缨珞等说。以华严圆圆果海。一位具足一切位。虽设行布。不说断证。要在藉显圆融。缨珞位次虽详。意在分断分证。故约见思尘沙无明。以定列行布。如天台所明。此经与彼。迥然不同。单约楞严大定。顿悟渐修。故以不生灭心为本修因。先悟妙圆真心。乃本发心。即以此心渐断习气。以定位次浅深。正同起信论发心修行。以悟真如为本。至其断惑。论又多依相宗断证。特约六粗三细以定位次。是为先悟后修。亦与经义相符。然论就破惑定位则易明。经以破阴定位则难合。何也。若约论。则信位断执取计名字起业三种粗惑。三贤断相续智相二惑。为粗中之细。细中之粗。初地至七地。断三细中现相。八地至等觉。断转相。金刚最后断业相。此论中断证明文也。今以五阴对惑。合位高下。则经义大不然矣。以经有明文。理须顿悟。乘悟并消。此则不历诸位矣。事须渐除。因次第尽。此又约断以明位也。详今经三渐次中。即获无生法忍。从是渐修安立圣位。然无生法忍。乃登地已证平等真如。方得此忍。是经三渐次中。专以真如为行本。且云。反流全一。六用不行。十方国土。皎然清净。譬如琉璃。内悬宝月。后文云。识阴若尽。如净琉璃。内含宝月。如是乃超十信。以至等觉圆明。入于如来妙庄严海。以此证之。则三渐次中。已超诸位。应于未登位前。已破识阴。又不待相似信位矣。又何敢妄以破阴次第。配诸位耶。此经正义。重在单破生死根本。专指淫习为生死之根。大定乃破敌之具。特出发业润生二种无明。是以大定直破八识根本无明。而以定研穷。纵八识未破。见思尘沙粗惑。任运先落。至若以不生灭心为本修因。正是以金刚心为禅定本。故经云。是名妙莲华。金刚王宝觉。由是观之。则初修定时。在三渐次中。已破八识。透出金刚心地。正是理须顿悟。乘悟并消。则能超越诸位矣。若云从此安立圣位。则自入信已来。乃至等觉。正是事须渐除。因次第尽。仍约侵断历劫无明习气。特就厚薄轻重。约位以判浅深高下耳。顿悟渐修。由破阴而人位。元无二路。沩山云。若人一念顿了自心。是名为悟。即以所悟净除现业流识。是名为修。非此外别有修也。以众生随生死流。盖有四种。谓欲流。有流。见流。无明流。今三渐次中。欲爱干枯。根境不偶。乃断欲有见三流也。名干慧地者。言干有其慧。未与如来法流水接。是无明流尚未干耳。此无明流。乃金刚心中无明流。宗门目为真常流注。故经结位文云。是觉始获金刚心中初干慧地。此言从前渐次。得干慧以来。直至等觉金刚心中。无明习气之流。才得干耳。所以无明必历诸位而后尽者。以从真净界中。瞥生一念无明。遂起生死。无量劫来。起惑造业。生死时长。染着爱欲。习气深厚。必须以金刚心。重重磨炼。方始得还本源心地。故从信位。即云圆妙开敷。中道纯真。末后乃云。如是重重单复十二者。正显以此大定消磨习气之功也。且如经云。五阴皆是妄想为本。若破阴对位。则经初信文中。便云。即以此心。中中流入。一切妄想。灭尽无余。又安可以带阴而入诸位耶。且干慧文云。欲爱干枯。根境不偶。现前残质。不复续生。此则已出三界生死矣。后文识阴尽则超命浊。岂但破色阴耶。受乃执受四大。有苦乐等。若受阴不破。则不得正受。若想阴不破。则难入妙奢摩他。若行阴不破。则生灭不停。非为正定。若识阴不破。则未悟真心。难立诸位。由此证之。则在三渐次中。已破五阴。决不带五阴而入诸位明矣。由五阴俱破。方名真悟。由破八识进修。乃名真修。是则破五阴乃顿悟其理。其后诸位。但约大定消磨历劫无明习气。正谓事须渐除。至若五十五位诸妙功德。以如来藏中。具有恒沙称性功德。向被无明变作恒沙生死业习。今以金刚如幻三昧。磨炼业习。化作神通妙用。以所化者浅。故其位下。所化者深。故其位高。圭山云。觉前前非。名后后位。此经大义。单以观心研穷。进破无明。约位以明证入之浅深。非分断分证之可比。由先破阴而后入位。非约破五阴以配诸位明矣。破阴之说。佛恐诸修行人得少为足。错乱修习。故特申明以防邪误。非就此以明位也。若禅门顿悟自心。顿出生死。不落阶级。乃是三渐次中。顿破八识。自然超越诸位。然祖师虽云超越。但云素法身佛。未必具有相光庄严。神通妙用。诸佛如来。未有不悟自心而成佛者。若一悟便了无事。则诸佛又何假更历三大阿僧祇劫耶。今人蒲团未稳。以世智聪明。掠古人公案。自逞知见。妄言证圣。超佛越祖。乃是增上慢人。未得谓得。堕大妄语。可不惧哉。昨东行。见禅者甚多。而堕上慢者不少。白衣谈禅。多堕此病。惟今真修。但以三渐次行。顿悟自心。顿出生死为急务。若自心一明。识阴自破。则前四阴不待破而自破。且如将头临白刃。一似斩春风。岂是色阴能碍。又云老僧能转十二时。又云入息不居阴界。出息不涉众缘。岂在受想行阴里。吾人只贵究明自心。求出生死一着。且不必论破阴与位次合不合也。

　　首楞严经卷末五录(第四)

　　首楞严经疏解蒙钞卷末五录(卷五)

　　海印弟子　蒙叟钱谦益集

　　佛顶宗录第五

　　序曰。魔民乱宗。蛇鬼横从。拂荡教网。拍盲鼓䏊。亦有邪慧。掠宗附教。吹网贮风。离镜觅照。摄为宗录。证明别传。春在华枝。月落万川。辑佛顶宗录。一垂示宗旨二参会公案三举拈偈颂

　　今初。

　　已下二土诸祖

　　初祖述安心法门云。迷时人逐法。解时法逐人。解则识摄色。迷则色摄识。但有心分别计校自心现量者。悉皆是梦。若识心寂灭。无一动念处。是名正觉。问云何自心现量。答见一切法有。有自不有。自心计作有。见一切法无。无自不无。自心计作无。乃至一切法亦如是。并是自心计作有。自心计作无。又若人造一切罪。自见己之法王。即得解脱。若从事上得解者气力壮。从事中见法者。即处处不失念。从文字解者气力弱。即事即法者深。从汝种种运为。跳踉颠蹶。悉不出法界。亦不入法界。若以法界入法界。即是痴人。凡有所施为。终不出法界心。何以故。心。体是法界故。问世间人种种学问。云何不得道。答由见己故不得道。己者我也。至人逢苦不忧。遇乐不喜。由不见己故。由亡己故。得至虚无。己自尚亡。更有何物而不亡也。问诸法既空。阿谁修道。答有阿谁须修道。若无阿谁。即不须修道。阿谁者亦我也。若无我者。逢物不生是非。是者我自是而物非是也。非者我自非而物非非也。即心无心。是为通达佛道。即物不起见。名为达道。逢物直达。知其本原。此人慧眼开。智者任物不任己。即无取舍违顺。愚者任己不任物。即有取舍违顺。不见一物。名为见道。不行一物。名为行道。即一切处无处。即是法处。即作处。无作处。无作法。即见佛。若见相时。即一切处见鬼。取相故堕地狱。观法故得解脱。若见忆想分别。即受镬汤罏炭等事。现见生死相。若见法界性。即涅槃性。无忆想分别。即是法界性。心非色故非有。用而不废故非无。又用而常空故非有。空而常用故非无。

　　祖演化本国。喟然叹曰。彼之一师。已陷牛迹。况复支离而分六宗。我若不除。永缠邪见。至第一有相宗所问曰。一切诸法何名实相。有萨婆罗者答曰。于诸相中。不互诸相。是名实相。祖曰。一切诸相而不互者。若名实相。当何定耶。彼曰。于诸相中实无有定。若定诸相。何名为实。祖曰。诸相不定。便名实相。汝今不定。当何得之。彼曰。我言不定。不说诸相。当说诸相。其义亦然。祖曰。汝言不定。当为实相。定不定故。即非实相。彼曰。定既不定。即非实相。知我非故。不定不变。祖曰。汝今不变。何名实相。已变已往。其义亦然。彼曰。不变当在。在不在故。故变实相。以定其义。祖曰。实相不变。变即非实。于有无中。何名实相。萨婆罗以手指虚空曰。此是世间有相。亦能空故。当我此身。得似此不。祖曰。若解实相。即见非相。若了非相。其色亦然。当于色中。不失色体。于非相中。不碍有故。若能是解。此名实相。至第二无相宗所问曰。汝言无相。当何证之。有波罗提者答曰。我明无相。心不现故。祖曰。汝心不现。当何明之。彼曰。我明无相。心不取舍。当于明时。亦无当者。祖曰。于诸有无。心不取舍。又无当者。谁明无故。彼曰。入佛三昧。尚无所得。何况无相。而欲知之。祖曰。相既不知。谁云有无。尚无所得。何名三昧。彼曰。我说不证。证无所证。非三昧故。我说三昧。祖曰。非三昧者。何当名之汝既不证。非证何证。至第三定慧宗所问。曰。汝学定慧。为一为二。有婆兰陀者答曰。我此定慧。非一非二。祖曰。既非一二。何名定慧。彼曰。在定非定。处慧非慧。一即非一。二亦不二。祖曰。当一不一。当二不二。既非定慧。约何定慧。彼曰。不一不二。定慧能知。非定非慧。亦复然矣。祖曰。慧非定故。然何知哉。不一不二。谁定谁慧。至第四戒行宗所问曰。何者名戒。云何名行。当此戒行。为一为二。有一贤者。答曰。一二二一。皆彼所生。依教无染。此名戒行。祖曰。汝言依教。即是有染。一二俱破。何言依教。此二违背。不及于行。内外非明。何名为戒。彼曰。我有内外。彼已知竟。即得通达。便是戒行。若说违背。俱是俱非。言及清净。即戒即行。祖曰。俱是俱非。何言清净。既得通故。何竞内外。至第五无得宗所问曰。汝云无得。无得何得。既无所得。亦无得得。有宝静者答曰。我说无得。非无得得。当说得得。无得是得。祖曰。得既非得。得亦非得。既云得得。得得何得。彼曰。见得非得。非得是得。若见不得。名为得得。祖曰。得既非得。得得无得。既无所得。当何得得。至第六寂静宗所问曰。何名寂静。于此法中。谁静谁寂。有尊者答曰。此心不动。是名为寂。于法无染。名之为静。祖曰。本心不寂。要假寂静。本来寂故。何用寂静。彼曰。诸法本空。以空空故。于彼空空。故名寂静。祖曰。空空已空。诸法亦尔。寂静无相。何静何寂。

　　异见王问波罗提尊者。何者是佛。提曰。见性是佛。王曰。师见性不。提曰我见佛性。王曰。性在何处。提曰。性在作用。王曰。是何作用。今不睹见。提曰。今现作用。王自不识。王曰。师既所见。云有作用。当于我处。而有之不。提曰。王若作用。现前总是。王若不用。体亦难见。王曰。若当用之。几处出现。师曰。当出用时。当有其八。以偈告曰。在胎曰身。处世名人。在眼曰见。在耳曰闻。在鼻辨气。在口谈论。在手执捉。在足运奔。遍现俱该法界。收摄不出微尘。识者知是佛性。不识者唤作精魂。(金山普宁禅师举云。虽然如是。秪见锥头利。不见凿头方。若是金山则不然。有眼觑不见。有耳听不闻。有鼻不知香。有舌不谈论。有身不觉触。有意不攀缘。一念相应。六根解脱。敢问诸禅林。与前来是同是别)。

　　(○刘签判经臣发明心地颂　在胎为身。随缘托质示天真。分明见得当时事。昼夜舒光转法轮　处世名人。我今知是释迦身。堪悲扰扰昏昏者。个个埋藏无价珍　在眼曰见。昨夜三更光击电。照破根尘一物无。始知身坐空王殿　在耳曰闻。如何昏睒满乾坤。那知鼓响钟鸣后。一夜齐开众妙门　在鼻辨香。栴檀林里亲闻得。彻地熏天只自知。相逢觌面难相识　在舌谈论。方便海开法施门。若是知音两相见。何劳一默与多言　在手执捉。放开捏聚总由伊。笑他庞老当年道。运水搬柴未是奇　在足运奔。草鞋踏破无消息。吾今了了报君知。只是不归归便得)。

　　(○明道先生论中庸。鸢飞戾天章云。识得便活泼泼地。不识只是弄精魂)。

　　二祖可大师曰。我心未宁。乞师与安。初祖曰。将心来与汝安。曰。觅心了不可得。祖曰。与汝安心竟。

　　○祖曰。凡夫谓古异今。谓今异古。复离四大。更有法身。解时。即今五阴心。是圆净涅槃。此心具足万行。正称大宗四祖示融大师云。百千妙门。同归方寸。恒沙功德。总在心源。一切定门。一切慧门。一切行门。悉皆具足。神通妙用。并在汝心。一切烦恼业障。本来空寂。一切因果。皆如梦幻。无三界可出。无菩提可求。人与非人。性相平等。大道虚旷。绝思绝虑。如是之门。汝今已得。更无阙少。与佛何殊。

　　五祖云。欲知法要。心是十二部经之根本。唯有一乘法。一乘者一心是。但守一心。即心真如门。

　　六祖慧能大师云。汝等诸人。自心是佛。更莫狐疑。心外更无一法而能建立。皆是自心生万种法。经云。心生种种法生。其法无二。其心亦然。其道清净。无有诸相。汝莫观净。及空其心。此心无二。无可取舍。行住坐卧。皆一直心。即是净土。依吾语者。决定菩提。

　　○告众云。世人妙性本空。无有一法可得。自性真空。亦复如是。莫闻吾说空。便即着空。第一莫着空。若空心静坐。即着无记。空世界虚空。能含万物色像。日月星辰。山河大地。泉源溪涧。草木丛林。恶人善人。恶法善法。天堂地狱。一切大海须弥诸山。悉在空中。世人性空。亦复如是。

　　○善知识。凡夫即佛。烦恼即菩提。前念迷即凡夫。后念悟即佛。前念着境即烦恼。后念离境即菩提。善知识。当用大智慧打破五蕴烦恼尘劳。如此修行。定成佛道。变三毒为戒定慧。我此法门。从一般若生八万四千智慧。何以故。为世人有八万四千尘劳。若无尘劳。智慧当现。

　　○何名无念。见一切法心不染着。是为无念。用即遍一切处。亦不着一切处。但净本心。使六识出六门。于六尘中无染无杂。来去自由。通用无滞。即是般若三昧。自在解脱。名无念行。

　　○师言。大众。世人自色身是城。眼耳鼻舌是门。外有五门。内有意门。心是地。性是王。王居心地上。性在王在。性去王无。性在身心存。性去身心坏。佛向性中作。莫向身外求。自性迷即众生。自性觉即是佛。慈悲即是观音。喜舍名为势至。能静即释迦。平直即弥陀。人我是须弥。邪心是海水。烦恼是波浪。毒害是恶龙。虚妄是鬼神。尘劳是鱼鳖。贪瞋是地狱。愚痴是畜生。善知识常行十善。天堂便至。除人我。须弥倒。无邪心。海水竭。烦恼无。波浪灭。毒害除。鱼龙绝。自心地上觉性如来。放大光明外照。六门清净。能破六欲诸天。自性内照。三毒即除。地狱等罪一时消灭。内外明彻。不异西方。不作此修。如何到彼。

　　○三科法门者。阴界入也。界是十八界。六尘六门六识是也。自性能含万法。名含藏识。若起思量。即是转识。生六识。出六门。见六尘。如是十八界。皆从自性起用。

　　○法海问即心即佛。祖曰。前念不生即心。后念不灭即佛。成一切相即心。离一切相即佛。

　　○答薜内侍云。明与无明。其性无二。无二之性。即是实性。实性者。处凡愚而不减。在贤圣而不增。任烦恼而不乱。居禅定而不寂。不断不常。不来不去。不在中间及其内外。性相如如。常住不迁。名之曰道。问不灭不生。何异外道。答外道说不生不灭。将灭止生。以生显灭。灭犹不灭。生说无生。我说不生不灭。本自无生。今亦无灭。所以不同外道。

　　○智通禅师看楞伽经。约千余遍。不会三身四智。祖曰。三身者。清净法身。汝之性也。圆满报身。汝之智也。千百亿化身。汝之行也。若离本性。别说三身。即名有身无智。若舍三身。无有自性。即名四智菩提。问四智之义可得闻乎。曰。既会三身。便明四智。若离三身。别谈四智。此名有智无身也。偈云。大圆镜智性清净。平等性智心无病。妙观察处见非功。成所作智同圆镜。五八六七果因转。但用名言无实性。若于转处不留情。繁兴永处那伽定(僧问长沙岑。第六第七及第八识举竟无体。云何名转第八为大圆镜智。岑示偈曰。七生依一灭。一灭持七生。一灭灭亦灭。六七永无迁)。

　　(○寂音曰以五识第八亲相分。故曰成所作智同圆镜。是皆果上方转。第六第七无别体故。但能了知。即性平等。是皆因中转也)。

　　(○紫柏曰。楞伽以八识二无我。五法三自性。转识成智为宗。不达此义者。以为得心之后。再无一事。不知道可顿悟。情须渐除。鼻祖所传之心道也。楞伽转识成智之法。治情之具也。若闻道而不治清。此必魔外也。我如来法中必无是事)。

　　○祖示僧志彻曰。佛性若常。更说什么善恶诸法。乃至穷劫。无有一人发菩提心者。故吾说无常。正是佛说真常之道也。又一切诸法若无常者。即物物皆有自性。容受生死。而真常性有不遍之处。故吾说常者。正是佛说真无常义也。佛比为凡夫外道执于邪常。诸二乘人于常计无常。共成八倒。故于涅槃了义教中。破彼偏见。显说真常真乐真我真净。汝今依言背义。以断灭无常。及确定死常。而错解佛之圆妙最后微言。纵览千遍。有何所益。

　　○僧志道览涅槃经请益曰。一切众生。皆有二身。谓色身法身也。色身无常。有生有灭。法身有常。无知无觉。经云。生灭灭已。寂灭为乐。不审何身寂灭。何身受乐。祖曰。汝是释子。何习外道断常邪见。而议最上乘法。据汝所说。即色声外别有法身。离生灭求于寂灭。又推涅槃常乐。言有身受用。佛为一切迷人。认五蕴和合为自体相。分别一切法为外尘相。好生恶死。枉受轮回。以常乐涅槃。翻为苦相。佛愍此故。乃示涅槃真乐。刹那无有生相。刹那无有灭相。更无生灭可灭。是则寂灭现前。当现前时。亦无现前之量。乃谓常乐。听吾偈曰。无上大涅槃。圆明常寂照。凡愚谓之死。外道执为断。诸求二乘人。目以为无作。尽属情所计。六十二见本。妄立虚假名。何为真实义。惟有过量人。通达无取舍。以知五蕴法。及以蕴中我。外现众色相。一一音声相。平等如梦幻。不起凡圣见。不作涅槃解。二边三际断。常应诸根用。而不起用想。分别一切法。不起分别想。劫火烧海底。风吹山相击。真常寂灭乐。涅槃相如是。吾今强言说。令汝舍邪见。汝勿随言解。许汝知少分。

　　○荷泽阅大藏经。请问六处有疑。第一问。(所用戒何物。定从何处修。慧因何处起。所见不通流)祖曰。定即定其心。将戒戒其心。性中常慧照。自见自知深。第三问。(将生灭却灭。将灭灭却生。不了生灭义。所见似聋盲)祖曰。将生灭却灭。令人不执性。将灭灭却生。令人心离境。未即离二边。自堕生灭病。第四问。(先顿而后渐。先渐而后顿。不悟顿渐人。心里常迷闷)祖曰。听法顿中渐。悟法渐中顿。修行顿中渐证。果渐中顿。顿渐是常因。性中不迷闷。

　　天竺第四祖优波鞠多尊者。出家证果。行化至摩突罗国。诸天雨华。地祇皆现。由是魔宫振动。波旬愁怖。以其魔力。屡化华与玉女。欲乱听法者。尊者即入三昧。察其所以。魔乘在定。持璎珞縻其颈。尊者出定。取人狗蛇三尸。化为华鬘。软语令魔系之。虫蛆臭秽。魔尽自神力。不能得去。即升六欲天乃至梵天。求其解免。梵王曰。汝可归心尊者。乃得除之。为说偈曰。若因地倒还因地起。离地求起。终无其理。波旬即下天宫。礼足哀忏。尊者曰。汝自今迁善。于佛正法不娆害不。波旬曰。誓向佛道。尊者曰。汝可自唱。皈依三宝。波旬合掌三唱。三尸悉除。作礼赞叹而去(经言。一切魔王及与鬼神。见其宫殿。无故崩裂。大地振坼。果有是事)。

　　五祖授多迦尊者。游化至中印度。彼国有八千大仙。弥遮伽为首。率众瞻礼。谓尊者曰。念昔同生梵天。我遇阿私陀仙。授以仙法。师逢十力弟子。修习禅那(一云尊者证果。乃得应真)自此报分殊途。已更六劫。者曰。支离累劫。诚哉不虚。今可舍邪。归入佛乘。迦曰。昔阿私陀仙人授我记云。却后六劫。当因同学。获无漏果。今之相遇。岂不然耶。即度出家。其余仙众。寻皆率服。得戒成四果(第十经识魔云。是人则堕贪非贪执。诸阿私陀求长命者。成其伴侣。迷佛菩提。亡失知见。今云同生梵天。授阿私陀仙法。报分殊途。支离累劫。痛哉其言之也。弥伽既绍祖位。余众皆证四果。则识阴外道。所证之地位。可以比知。故非十种仙趣。可以同年而语也)。

　　十祖胁尊者。憩一树下。有长者子富那夜奢。当会前立。者曰。汝从何来。奢曰。我心非往。者曰。何处所住。奢曰。我心非止。(阿难言。佛手不住。而我见性尚无有静。谁为无住。我头自动。而我见性尚无有止。谁为摇动)者曰。汝不定耶。奢曰。诸佛亦然。者曰。汝非诸佛。奢曰。诸佛亦非。奢说偈赞曰。师坐金色地。常说真实义。回光而照我。令入三摩谛。

　　十二祖马鸣大士。于华氏国转妙法轮。有小虫类蟭螟。潜其座下。取示众曰。此魔所变。盗听吾法。放之去。魔不能动。祖令皈依三宝。即复本形。作礼曰。我名迦毗摩罗。眷属三千。祖曰。尽汝神力。变化若何。曰。我化巨海。极为小事。祖曰。汝化性海得不。曰。何谓性海。非我所知。祖为说曰。此性海者。山河大地。皆依建立。三昧六通。由兹发现。魔闻法大起信心。与其徒属皆求出家。后付正法眼藏。

　　十六祖罗睺罗多大士。至室罗筏城。溯金水河源。见僧伽难提禅定于石窟中。经三七日出定。乃问之曰。汝身定耶。心定乎。提曰身心俱定。祖曰。身心俱定。何有出入。提曰。虽有出入。不失定相。如金在井。金体常寂。祖曰。若金在井。若金出井。金无动静。何物出入。提曰。言金动静。何物出入。许金出入。金非动静。祖曰。若金在井。出者何金。若金出井。在者何物。提曰。金若出井。在者非金。金若在井。出者何物。祖曰。此义不然。提曰。彼义非着。祖曰。此义当堕。提曰。彼义不成。祖曰。彼义不成。我义成矣。提曰。我义虽成。法非我故。祖曰。我义已成。我无我故。提曰。我无我故。复成何义。祖曰。我无我故。故成汝义。提曰。仁者师谁。得是无我。祖曰。我师迦那提婆。证是无我。提以偈赞曰。稽首提婆师。而出于仁者。仁者无我故。我欲师仁者。祖答曰。我已无我故。汝须见我我。汝若师我故。知我非我我。难提心意豁然。即求度脱。祖曰。汝心自在。非系我所。何须依托。而求解脱。

　　十七祖僧伽难提尊者。领童子伽耶舍多。游化古寺。殿上铜铃。被风摇响。祖问曰。彼风鸣耶。彼铃鸣耶。彼铜鸣耶。子曰。我心鸣耳。非风铜铃。祖曰。非风铜铃。我心谁耳。子曰。二俱寂静。非三昧耶。祖曰。善哉真比丘。善会诸佛理。

　　十九祖鸠摩罗多。往世尝生梵天。贪爱菩萨璎珞。堕生忉利。为彼天人说法。彼天遂证初果。以故天众尊为导师。其时有天玉女。来礼法会。会众千二百人。辄起情爱。故相牵累。绍祖冥数适至。降生月氏。(天女亦堕此国。为梵志氏)传法后。行化中天竺。有智士名阇夜多。问曰。我父母素敬三宝。常萦疾瘵。邻家久为旃陀罗行。康强如意。善恶报应。岂虚说乎。祖曰。佛说业通三世。有此生为善而不得福。前恶报胜也。今世作恶而不受殃。前善报胜也。若今生善恶之业。随福报而增上。则来世善恶之趣滋深。苟宿生善恶之因。逐心行而移改。则当生罪福之果不定。凡人见仁夭暴寿。逆吉义凶。便谓亡因果。虚罪福。不知形影相随。毫厘靡忒。百千万劫。永不磨灭。岂可以一世求之耶。汝已信三世之业。而未明业从惑生。惑因识有。识依不觉。不觉依心。心本清净。无生灭。无善恶。有为无为。皆如梦幻。夜多领发宿慧。遂求出家(皓月供奉问长沙曰。了即业债本来空。未了应须还宿债。只如师子尊者。二祖大师。为甚么得偿债去。沙曰。大德不识本来空。月曰。如何是本来空。沙曰业债是。如何是业债。曰。本来空是。沙以偈示曰。假有元非有。假灭亦非无。涅槃偿债义。一性更无殊)。

　　五天有僧达磨达者。有辨慧。师事二十四祖师子尊者。尊者知其悟解。对众称之。至传法嗣祖。则属婆舍斯多。达磨达心恨之曰。尊者知我之深。至嗣祖位。不以见授。岂有说乎。尊者化去久之。达磨达一日独行渡水。有女子浣。露其足。念曰。此胫乃尔白晰耶。师子尊者忽在其旁曰。汝每念我不以祖位授汝。今日之心。可授祖位乎。达磨达于是摄念。礼足求哀曰。微细误犯。如是之难敌乎(寂音曰。世尊四决定明诲。进淫机于杀盗妄之前。是大慈父。造次不忘。曲折垂诲。新学菩萨。所当知恩)。

　　已下此土圣贤

　　志公和尚问梵僧。承闻尊者唤我作屠儿。曾见我杀生么。曰见。师曰。有见见。无见见。不有不无见。若有见见。是凡夫见。无见见。是声闻见。不有不无见。是外道见。未审尊者如何见。僧曰。你有此等见耶。

　　傅大士谓弟子曰。无为大道者。离于言说。说者无示。听者无闻。学者无得。说者无方故无示。听者无受故无闻。学者无取故无得。何以故尔。法无色。离形相故。法无受。离取舍故。法无行。离足迹故。法无名字。离分别故。如是道者。即为无为真一无漏之道。断绝攀缘。究竟无染。上不为结使所牵。漏落三界。流转生死。下不为结使所牵。漏落三涂地狱。受诸苦恼。故言无漏。即寂定无为。岿然常住。

　　秦跋陀禅师问生法师。作么生说色空义。曰。众微聚曰色。众微无自性曰空。师曰。众微未显。唤作甚么。生罔措。其徒追问。未审如何说色空义。师曰。不道汝师说得不是。汝师秪说得果上色空。不会说得因中色空。曰。如何是因中色空。曰。一微空。故众微空。众微空。故一微空。一微空中无众微。众微空中无一微(天衣怀颂曰。色空空色色空空。阂却潼关路不通。劫火洞然毫末尽。青山依旧白云中)。

　　鸠摩罗什答后秦主姚兴曰。佛说色阴。三世和合。总名为色。五阴皆尔。又云。从心生心。如从谷生谷。以是故知必有过去。无无因之咎。又云六识之意识。依已灭之意为本而生意识。又正见名过去业。未来中果法也。又十力中第二力。知三世诸业。又云。若无过去业。则无三涂报。又云。学人若在有漏心中。则不应名为圣人。以此诸比。固知不应无过去。若无过去未来。则非通理。经法所不许。又十二因缘。是佛法之深者。若定有过去未来。则与此法相违。所以者何。如有谷子地水时节。芽根得生。若先已定有。则无所待有。若先有。则不名从缘而生。又若先有。则是常倒。是故。不得定有。不得定无。有无之说。唯时所宜耳。以过去法起行业。不得言无。又云今不与昔对。不得言有。又大品所明。过去如。不离未来现在如。未来现在如。亦不离过去如。此亦不言无也。

　　肇公物不迁论曰。昔物自在昔。不从今以至昔。今物自在今。不从昔以至今。故仲尼曰。回也见新。交臂如故。如此则物不相往来明矣。既无往返之微朕。又何物而可动乎。(宗镜释曰。意明物物常自新。念念不相到。交臂之顷。已失前人。岂容至老而后变耶。又前念已故。后念恒新。终日相见。恒是新人。故云如新。如此新人。见之只如交臂之顷。早是后念新人。非前念时也。故云非故耳。若前念已故。后念已新。新不至故。故不待新。前后不相至故不迁也。又虽两人初相见。只如举手交臂之顷。早已往矣。此取速疾也。故云昔物自在昔。今物自在今。如红颜自在童子之身。白首自处老人之体)然则庄生之所以藏山。仲尼之所以临川。斯皆感往者之难留。岂曰排今而可往。人则谓少壮同体百龄一质。徒知年往。不觉形随。是以梵志出家。白首而归。邻人见之曰。昔人尚存乎。梵志曰。吾犹昔人。非昔人也。邻人皆愕然非其言也。所谓有力者负之而趋。昧者不觉。其斯之谓与(俱舍论颂云。如以一睫毛。置掌人不觉。苦置眼睛上。为苦极不安。凡夫如手掌。不觉行苦睫。智者如睛睛。缘极生厌怖)。

　　(○幽溪云。以恒河无异为客。所谓江河竞注而不流也。以身中贸迁为尘。所谓交臂而非故也)。

　　(○王肯堂曰。世说。客问乐令旨不至者。乐亦不复剖析文句。直以麈尾柄确几曰。至不。客曰至。乐又举麈尾曰。若至者那得去。然则至去初无定名。本体元自不动。故云观方知彼去。去者不至方也。法华偈曰。是法住法位。世间相常住。藏疏之不变。肇论之不迁。皆谓是耳)。

　　南岳思大和尚云。若言学者。须先通心。心若得通。一切法一时尽通。闻说净不生净念。即是本自净。闻说空不取空。譬如鸟飞于空。若住于空。必有堕落之患。无住是本。自性体寂而生其心是照用。即寂是自性定。即照是自性慧。即定是慧体。即慧是定用。离定无别慧。离慧无别定。即定之时即是慧。即慧之时即是定。即定之时无有定。即慧之时无有慧。何以故。性自如故。如灯光虽有二名。其体不别。即灯是光。即光是灯。离灯无别光。离光无别灯。即灯是光体。即光是灯用。即定慧双修。不相去离(宗镜第九十七)。

　　(○坛经云。定是慧体。慧是定用。即慧之时定在慧。即定之时慧在定。莫言先定发慧。先慧发定。法有二相。定慧不等。犹如灯光。有灯即光。无灯即暗。灯是光之体。光是灯之用。名虽有二。体本同一)。

　　南岳思大师获宿智通。寻复障起。四支缓弱。不能行步。自念曰。病从业生。业从心起。心源无起。外境何状。病业与身。都如云影。如是观已。颠倒想灭。轻安如故(万松云。古人病中。犹为佛事。南岳病障忽生。便就病作一则因缘参云)。

　　智者大师与陈宣帝书云。学道之法。必须先识本原。求道由心。又须识心之体性。分明无惑。功业可成。一了千明。一迷万惑。心无形相。内外不居。境起心生。境亡心灭。色大心广。色小心微。乃至知心空寂。即入空寂法门。知心无缚。即入解脱法门。知心无相。即入无相法门。觉心无心。即入真如法门。若能知心如是者。即入智慧法门。

　　杜顺和尚摄境归心真空观云。谓三界所有法。唯是一心。心外更无一法可得。故曰归心。谓一切分别。但由自心。曾无心外境。能与心为缘。何以故。由心不起。外境本空。论云。由依唯识故。境本无体。真空义成故。以尘无有故。本识即不生。由此方知由心现境。由境显心。心不至境。境不入心。常作此观。智慧甚深(宗镜)。

　　贤首解摄论偈曰。此中一刹那者。即谓无念(楞伽解曰。以一刹那流转。必无自性故。即是无生。若非无生。即不流转。是故契无生者。方见刹那也)。

　　○还源观曰。由于尘相。念念迁变。即是生死。由观尘相。生灭相尽。空无有实。即是涅槃(寂音曰。于色声等法。念念分别。名为迁变。观此色声等法。起灭无从。当处解脱。先观己眼。曰。是眼即不能。自见其己体。自体尚不见。云何见余物。次观前境曰。若见是树。复云何树。若见非树。云何见树。次观三际曰。若现在是有耶。则过去未来亦应是有。若过去未来是无耶。则现在亦应是无)。

　　枣柏长者曰。有作之法难成。随缘无作易办。作者劳而无功。不作随缘自就。无功之功。功不虚弃。有功之功。功皆无常。多劫积修。终归败坏。一念缘起无生。超彼三乘权学等见(寂音曰。读枣柏论。于是顿见迦叶波说偈。诸法从缘生。诸法从缘灭之旨)。

　　○经曰。智入三世而无来往。枣柏曰。此华藏世界海。明此教法。一念三世故。一念者。为无念也。无念即无三世古今等法。以明法身无念。一切众生妄念三世多劫之法。不离无念之中。以是义故。此华藏世界。所有庄严境界。能现诸佛业。众生三世所行。行业因果。总现其中。或过去业现未来中。或未来业现过去中。或过去未来业现现在中。或现在业现过去未来中。如百千明镜。俱悬四面。前后影像。互相彻故。为法界之体性无时故。妄计三世之业。顿现无时法中。偈曰。三世无有时。妄计三世法。以真无妄想。一念现三世。三世无时者。亦无有一念。计着三世法。总现无时中。了达无时法。一念成正觉。(世尊在摩竭提国。阿兰若法菩提场中。始成正觉。于普光明殿。入刹那际三昧。明以法界。身为定体。无三世性故。从兜率下降神。及入涅槃。四十九年住世。转一切法轮。总不出刹那际。以此三昧。圆通始终。非三世古今故。如是叙致。以总言之。一切过去现在未来诸佛。皆尽一时成佛。并众生生死。亦不移刹那际。但众生妄计有年岁长短。如佛所说。即生即死。皆不移时。夫随情言说。无有实义。以济迷倒。谓之方便。若出情之法则不然。但入刹那际三昧。即成无上觉道)。

　　(○寂音云。阿难偈曰。销我亿劫颠倒想。不历僧祇获法身。予观法华经。诸菩萨摩诃萨。从［初］涌出以诸菩萨种种赞法而赞于佛。如是时间。经五十小劫。是时释迦牟尼佛默然而坐。及诸四众亦皆默然。五十小劫。佛神力故。令诸大众。谓如半日。夫半日之间。历五十小劫。颠倒想所持也)。

　　○又曰。十定品法门。其定名入刹那际。如三乘说。八十生灭为一刹那。八十刹那为一念。如此一乘。但以刹那是极短促思虑不及之故。终不别论有生灭。明如来出世。终始不离刹那际为一乘。道理情解。有以情解者。疑网不除。且信佛语。自疑不断。

　　○论法华龙女成佛云。以法华经对权教三根。见未尽者。令成信种。且将女相速转成佛。令生奇特。方始发心趣真知见。不堪本法而起善根。此明且引三权。令归一实。又破彼时。劫定执三僧祇。令于刹那证三世性。本来一际。无始无终。称法平等。裂三乘之见网。撒菩萨之草庵。令归法界之门。入佛真实之宅。故令龙女成佛。明非过去久修。年始八岁。又表今非旧学。转女时分。不逾刹那。具行佛果。无亏毫念。法本如是。自体无时。权学三根。自将见隔。迷自实法。反称为他。不知躬己。本分如斯。全处宅中。犹怀滞见。云何界外。悬指三祇。此见不离。定乖永劫。回心见谢。方始旧居。何如今时灭诸见业。徒烦多劫。苦困方回。如华严经法界缘起门。明凡圣一真。犹存见隔。见存即凡。情亡即佛。称性缘起。俯仰进退。屈伸谦敬。皆菩萨行。无有一法。可转变相。有生住灭故。不同龙女转身成佛。寂音曰。龙旁生。女有五障。八岁非久积功力。忽然之顷非历尘劫。乃化而成佛者。超越脱离。凌跨十世。猛利成就之象也。方等深经有正言之者。首楞严曰。金刚王宝觉。弹指超无学。华严曰。超诸方便成十力是也。

　　澄观和尚华严疏云。上来诸门。乃至无尽。不离一心。一心即法界。故起信云。所言法者。谓众生心。心体即大。心之本智。即方广。观心起行即华严。觉心性相即是佛。觉非外来。全同所觉。故理智不昧。理智形夺。双亡寂照。则念念皆是华严性海。则物我皆殊。泯同平等。为未了者。今了自心。若知物物皆心。方了心性。故梵行品云。知一切法。即心自性。成就慧身。不由他悟。然今法学之者多弃内而外求。习禅之者好亡缘而内照。并为偏执。俱滞二边。既心境如如。则平等无碍。昔曾莹镜两面。鉴一盏灯。置一尊容。而重重交光。佛佛无尽。见夫心境互照。本智双入。心中悟无尽之境。境下了难思之心。心境重重。智照斯在。又即心了境界之佛。即境见惟心如来。心佛重重而本觉性一。皆取之不可得。则心境两亡。照之不可穷。则理智交彻。心境既尔。境境相望。心心互研。万化纷纶。皆一致也。唯证相应。名佛华严矣(释云。今人只解即心即佛。是心作佛。不知即境即佛。是境作佛。今明以如为佛。心境皆如。心如即佛。境如焉非。又心有心性。心能作佛。境有心性。安不作佛。以心收境。则心中见佛。是境界之佛。以境收心。境中见佛。是唯心如来)。

　　清凉国师答皇太子问心要云。迷现量则惑苦纷然。悟真性。则空明廓彻。有证有知。则慧日沉没于有地。若无照无悟。则昏云掩蔽于空门。迷悟更依。真妄相侍。若求真弃妄。犹弃影劳形。若体妄即真。犹处阴影灭。若无心忘照。则万虑都捐。若任运寂知。则众行爰起。言止则双忘知寂。论观则双照寂知。语证则不可示人。说理则非证不了。是以悟寂无寂。真知无知。以知寂不二之一心。契空有双融之中道。般若非心外新生。智性乃本来具足。然本寂不能自现。实由般若之功。般若之与智性。翻覆相成。本智之与始修。实无两体。双忘证入。则妙觉圆明。始末该融。则因果交彻。

　　已下宗镜引证

　　高僧灵润云。舍外尘邪执。得意言分别。舍唯识想。得真法界。前观无相。舍外尘相。后观无生。舍唯识想。常与法侣登山游观。野火四合。众皆奔散。独安步顾陟。语曰。心外无火。火实自心。谓火可逃。无由免火。及火至润。而潜然息灭。

　　○复礼法师曰。观业者。业因心起。心为业用。业引心而受形。心随业而作境。然则因业受身。身还造业。从心作境。境复生心。若影随形而曲直。犹响随声而大小矣(智证传云。广百论偈云。眼中无色识。识中无色眼。色内二俱无。何能令见色。高僧灵润。尝修此观也)。

　　法照禅师云。经云。三阿僧祇百千名号。皆是如来异名。即真心之别称也。夫缚从心缚。解从心解。缚解从心。不关余事。出要之术。唯有观心。乃至若举一心门。一切唯一心。若一法非心。则是心外有。谁能在心外。别制一条者。

　　○梵禅师云。若知一切法皆是法。即得解脱。眼是法。色是法。经云。不见法还与法作系缚。亦不见法还与法作解脱。

　　○藏禅师云。于一切法无所得者。即心是道。眼不得一切色。耳不得一切声。

　　○缘禅师云。譬如家中有大石。寻常坐卧。或作佛像。心作佛解。畏罪不敢坐。皆是意识。笔头画作。自忙自怕。石中实无罪福。

　　○安禅师云。直心是道。何以故。直心直用。更不观空。亦不求方便。经云。直视不见。直念不思。直受不行。直说不烦。

　　○觉禅师云。若悟心无所属。即得道迹。眼见一切色。眼不属一切色。是自性解脱。经云。一切法不相属故。心与一切法。各不相知。

　　○圆寂尼云。一切法唯心无对。即自在解脱。经云一切法不与眼作对。何以故。法不见法。法不知法。

　　古德问云。若言自他俱是自心现。离心无实我人者。诸佛亦见有众生。岂可有妄心未尽耶。答诸佛见有众生。俱是缘生幻有。众生不知。谓实有我。所以造业受报。枉有轮回。此由无实我。感诸佛慈悲。若实有我。非是妄有者。诸佛何故。妄救众生。以我实有。不可救故。今为救者。定知无我。妄计有也。故知众生不离佛界。迷不觉知(宗镜)。

　　学人问安国和尚。若未悟时。善恶缘业是有不。答非有。喻如夜梦。被恶人逐。或作梵王帝释。将为是有。豁然睡觉。寂然无事。信知三界本空。唯是一心。

　　○学人又问。何名识心见性。答喻如夜梦。见好与恶。若知身在床上安眠。全无忧喜。即是识心见性。如今有人闻作佛便喜。闻入地狱即忧。不达心佛在菩提床上安眠。妄生忧喜。

　　已下此土诸祖法嗣

　　向居士云。影由形起。响逐声来。弄影劳形。不知形是影本。扬声止响。不识声是响根。除烦恼心而求涅槃。喻去形而觅影。离众生心而求佛道。喻默声而寻响。故知迷悟一途。愚智非别。无名作名。因其名则是非生矣。无理作理。因其理则诤论起矣。幻作非真。谁非谁是。虚妄非实。何有何空。将知得无所得。失无所失矣。

　　牛头初祖云。诸佛于此得菩提者。此是心处得菩提。色处转法轮。眼处入涅槃。若尔者。身中究竟解脱。法身常在。净土具足。更少何物。复更何求。初发心时便成正觉。

　　○融大师云。一切凡圣三涂已上。种智已还。皆妄想谓有。并是梦中。如人梦中见在地狱。种种方便求脱。浪生辛苦。但抖擞令觉。即一切事尽无。如今尽是梦中所作。还受梦报。

　　○又云。不离五阴有佛。

　　○镜像本无心。说镜像无心。从无心中说无心。人说有心。说人无心。从有心中说无心。有心中说无心。是末观。无心中说无心。是本观。众生计有身心。说镜像破身心。众生着镜像。说毕竟空破镜像。若知镜像毕竟空。即身心毕竟空。假名毕竟空。亦无毕竟空。佛道非天生。亦不从地出。直是空心性。照世间如日。

　　○博陵王问曰。境发无处所。缘觉了知生。境谢觉还转。觉乃变为境。若以心曳心。还为觉所觉。从之随随去。不离生灭际。师曰。色心前后中。实无缘起境。一念自疑忘。谁能计动静。此知自无知。知知缘不会。当自检本形。何须求域外。前境不变谢。后念不来今。执月求玄影。讨迹逐飞禽。欲知心本性。还如视梦里。譬之六月冰。处处皆相似。避空终不脱。求空复不成。借问镜中像。心从何处生(志公云。大士肉眼圆通。二乘天眼有医。融大师云不取天眼等五通。造事外道。唯取入理凡夫耳)。

　　牛头下石窟和尚。问佛身无漏戒定熏修五阴。不缚不脱。且如大品经云。众生不善五阴之身。亦不缚不脱。令人惊疑。答若向众生五阴外。别有诸佛解脱。无有是处。众生不了色心清净。妄想颠倒。不得解脱。若知人法常空。其中实无缚脱。

　　佛窟下云居和尚云。世出世间。俱不越自一念妄心而有。一念才起。万象分剂。一念相生。便成心境。若非心境。何得有念。可见。既有所见之念。又有能见之心。将知念即是境。见即是心。所见之念。便成色蕴。能见之心。便成四蕴。经云。五蕴是世间。一念具五蕴。一一蕴中。皆具五蕴。故得一不碍多。多不碍一。所以心境交通。互为宾主。经云。境智互相涉入。重重无尽。即是一尘含法界。一一法皆遍也。观自一念动。即恒沙世界。一时振动。观自一念常定。即六道众生。悉皆常定。若谛了一念之体。即恒沙世界。常现自心。由迷一念。即境智胡越。

　　天后问慧安国师。甲子多少。师云不记。后云。何不记耶。师云。生死之身。其若循环。环。无起尽。安用记为。况此心流注。中间无间。见沤起灭者。乃妄想耳。从初识至动相灭时。亦只如此。何岁月而可记乎。后稽颡信受(粱时请百大德至朝门。严备甲兵。试其怖否。九十九人悉皆惊走。唯一人不生怖畏。王问和尚何故不怕。答云。怕何物。我初生孩童时。刹那刹那。念念已死。何得今日。反怖死乎)。

　　杜鸿渐诣白崖无住问法。时闻鸦鸣。杜问师闻不。曰闻。鸦去又问。曰闻。杜曰。鸦去无声。云何言闻。师曰。闻与不闻。非关闻性。有声之时。是声尘自生。无声之时。是声尘自灭。而此闻性不随声生。不随声灭。悟此闻性。则免声尘流转。色香味触。亦复如是。当知闻无生灭。闻无去来(释念常云。无住说法。妙合楞严闻无生灭之旨)。

　　寿州道树禅师得法于北宗秀。卜寿州三茅山结茅而居。常有野人。服色素朴。言谈诡异。时忽化作佛及菩萨罗汉天仙等形。或放神光。或呈声响。学徒睹之。皆不能测。涉十年后。寂无形影。师告众曰。野人作多色伎俩。眩惑于人。只消老僧不见不闻。伊伎俩有穷。吾不见不闻无尽(楞严中天魔附人。其形斯须或为帝释。或比丘尼。起信亦云。或现天像菩萨像。亦作如来像。相好具足。应知此之野人。非为山鬼。即天魔也)。

　　司空山本净禅师曰。若作见闻觉知解会。与道悬殊。即是求见闻觉知之者。非是求道之人。经云。无眼耳鼻舌身意。六根尚无。见闻觉知。凭何而立。穷本不有。何处存心。

　　○为有妄故。将真对妄。推穷妄性本空。真亦何曾有故。故知真妄。总是假名。二事对治。都无实体。曰。既言一切皆妄。妄亦同真。真妄无殊。复是何物。师曰。若言何物。何物亦妄。经云。无相似。无比况。言语道断。如鸟飞空。偈曰。推真真无相。穷妄妄无形。返观推穷心。知心亦假名。会道亦如此。到头亦只宁。

　　○善恶二根。皆因心有。穷心若有。根亦非虚。推心既无。根因何立。经云。善不善法。从心化生。善恶业缘。本无有宝。偈曰。善既从心生。恶岂离心有。善恶是外缘。于心实不有。舍恶从何处。取善令谁守。伤嗟二见人。攀缘两头走。若悟本无心。始悔从前咎。

　　○问曰。此身从何而来。百年之后。复归何处。师曰。如人梦时从何而来。睡觉时从何而去。曰。梦时不可言无。既觉不可言有。虽有有无。来往无所。师曰。贫道此身。亦如其梦。偈曰。视生如在梦。梦里实是闹。忽觉万事休。还同睡时悟。智者会梦悟。迷人信梦闹。会梦如一般。一悟无别悟忠国师问禅客。南方知识如何示人。曰。彼方知识。直下示人即心即佛。佛是觉义。汝今悉具见闻觉知之性。此性善能扬眉瞬目。去来运用。遍于身中。挃头头知。挃脚脚知。故名正遍知。离此之外。更无别佛。此身即有生灭。心性无始以来未曾生灭。身生灭者。如龙换骨蛇蜕皮。人出故宅。即身是无常。其性常也。师曰。若然者。与彼先尼外道。无有差别。彼云。我此身中。有一神性。此性能知痛痒。身坏之时。神则出去。如舍被烧。舍主出去。舍即无常。舍主常矣。审如此者。邪正莫辩。苦哉。吾宗丧矣。若以见闻觉知是佛性者。净名不应云。法离见闻觉知。若行见闻觉知。是则见闻觉知。非求法也。又问法华了义开佛知见。此复若为。师曰。他云开佛知见。尚不言菩萨二乘。岂以众生痴倒。便同佛之知见耶。又问阿那个是佛心。师曰。墙壁瓦砾是。僧曰。与经大相违也。涅槃云。离墙壁无情之物。故名佛性。今云是佛心。未审心之与性。为别不别。师曰。迷即别。悟即不别。譬如寒月。水结为冰。及至暖时。冰释为水。众生迷时结性成心。悟时释心成性。华严云。应观法界性。一切唯心造。今且问汝。无情之物。为在三界内。为在三界外。为复是心不是心。若非心者。经不应言三界唯心。若是心者。又不应言无性。汝自违经。我不违也。问无情既有佛性。还解说法否。师曰。他炽然常说。无有间歇。曰。某甲为甚么不闻。师曰。汝自不闻。曰谁人得闻。师曰。诸圣得闻。曰众生应无分耶。师曰。我为众生说。不为诸圣说。曰某甲聋瞽。不闻无情说法。师应合闻。师曰。我亦不闻。曰师既不闻。争知无情解说法。师曰。赖我不闻。我若得闻。则齐于诸圣。汝则不闻我说法。曰众生毕竟得闻不。师曰。众生若闻。即非众生。曰无情说法。有何典据。师曰。不见华严云。刹说众生说。三世一切说。众生是有情乎。曰师但说无情有佛性。有情复若为。师曰。无情尚尔。况有情耶。又问若然者。南方云。见闻觉知是佛性。不合判同外道。师曰。不道陀无佛性。外道岂无佛性耶。但缘见错。于一法中而生二见也。曰众生佛性既同。只用一佛修行。一切众生应时解脱。今既不尔。同义安在。师曰。华严六相义云。同中有异。异中有同。成坏总别。类例皆然。众生佛虽同一性。不妨各各自修自得。未见佗食我饱。曰有知识示学人。但自识性。了无常时。抛却壳漏子。灵台智性。迥然而去。名为解脱。师曰。犹是二乘外道之量。二乘厌离生死。欣乐涅槃。外道亦云。吾有大患。为吾有身。乃趣乎冥谛。须陀人八万劫余。三果人六四二万劫。辟支佛一万劫住空定中。外道八万劫住非非想中。二乘劫满犹能回心向大。外道还即轮回。曰佛性一种为别。师曰。不得一种。或有全不生灭。或半生半灭半不生灭。我此间佛性。全不生灭。汝南方佛性。半生半灭半不生灭。曰如何区别。师曰。此则身心一如。身外无余。所以全不生灭。南方身是无常。神性是常。所以半生半灭。半不生灭。曰师亦言即心是佛。南方知识那有异同。师曰。或名异体同。或名同体异。菩提涅槃。真如佛性。名异体同。真心妄心。佛智世智。名同体异。南方错将妄心言是真心。认贼为子。取世智称为佛智。鱼目乱珠。不可雷同。事须甄别。曰若为离得此过。师曰。汝但仔细返观阴入界处。一一推穷。有纤毫可得不。曰仔细观之。不见一物可得。曰。汝坏身心相邪。曰身心性离。有何可坏。曰。身心外更有物不。曰身心无外。宁有物耶。曰。汝坏世间相邪。曰世间相即无相。那用更坏。师曰若然者。即离过矣。

　　○问即心即佛。可更修万行否。师曰。诸圣皆具二严。岂拨无因果耶。

　　○学人问忠国师。不作意时。得寂然不。答若见寂然。即是作意(宗镜云。所以意根难出。动静皆落法尘。不唯作无著任缘之解。堕于邪思。即起冥合寂然之心。亦存见地。故知尽是意见为禅。说病为法。如蒸砂作饭。缘木求鱼。费力劳功。枉经尘劫。心若不起。万法无生。才有起心。即成住着)。

　　永嘉奢摩他颂云。若以知知寂。此非无缘知。如手执如意。非无如意手。若以自知知。亦非无缘知。如手自作拳。非是不拳手。亦不知知寂。亦不自知知。不可谓无知。自性了然故。不同于木石。手不执如意。亦不自作拳。不可为无手。以手安然故。不同于兔角。(清凉疏云。云何超言。若取知能知寂。未免于言。有所缘故。知自知知。亦非无缘。故须能所平等。等不失照故。无知之知。不同木石。故云能见。斯为禅宗之妙)定中三。应须别。一安住定。谓妙性天然。本自非动。二引起定。谓澄心寂泊。发莹增明。三办事定。谓定水凝清。万像斯鉴。慧中三。应须别。一人空慧。谓了阴非我。即阴中无我。如龟毛兔角。二法空慧。谓了阴等诸法。缘假非实。如镜像水月。三空空慧。谓了境智俱空。是空亦空。见中三。应须识。一空见。谓见空而见非空。二不空见。谓见不空而见非不空。三性空见。谓见自性而见非性。

　　○料简之法。须明识一念之中五阴。谓历历分别。明识相应。即是识阴。领纳在心。即是受阴。心缘此理。即是想阴。行用此理。即是行阴。污秽真性。即是色阴。此五阴者。举体即是一念。此一念者。举体全是五阴。历历见此一念之中。无有主宰。即人空慧见如幻化。即法空慧。

　　○毗婆舍那颂云。夫境非智而不了。智非境而不生。智生则了境而生。境了则智生而了。智生而了。了无所了。了境而生。生无能生。虽智而非有。了无所了。虽境而非无。无即不无。有即非有。有无双照。妙悟萧然。如火得薪。弥加炽盛。薪喻发智之多境。火比了境之妙智。其辞曰。若智了于境。即是境空智。如眼了华空。是了华空眼。若智了于智。即是智空智。如眼了眼空。是了眼空眼。智虽了境空。及以了智空。非无了境智。境空智犹有。了境智空智。无境智不了。如眼了华空。及以了眼空。非无了华眼。华空眼犹有。了华眼空眼。无华眼不了。

　　○优毕叉颂云。第三语其相应者。心与空相应。则讥毁赞誉。何忧何喜。身与空相应。则刀割香涂。何苦何乐。依报与空相应。则施与劫夺。何得何失。心与空不空相应。则爱见都忘。慈悲普救。身与空不空相应。则内同枯木。外现威仪。依报与空不空相应。则永绝贪求。资财给济。心与空不空非空非不空相应。则实相初明。开佛知见。身与空不空非空非不空相应。则一尘入正受。诸尘三昧起。依报与空不空非空非不空相应。则香台宝阁。严土化生。(宗镜云。是以若不断四种深𠍴。欲求一乘妙果。如塞耳大叫。难免佗闻。徒灌漏卮。终无满日)第七明其是非者。心不是有。心不是无。心不非有。心不非无。是有是无即堕是。非有非无即堕非。如是秪是是非之非。未是非是非非之是。今以双非破两是。是破非是犹是非。又以双非破两非。非破非非即是是。秪是非是非非之是。未是不非不不非。不是不不是。是非之惑。绵微难见。神清虑静。细而研之。

　　○三乘渐次云。三乘虽殊。同归出苦之要。声闻虽小。见爱之惑已祛。故于三界无忧。分段之形灭矣。三明照曜开朗。八万之劫现前。六通纵任无为。山壁游之直度。时复空中行住。或坐卧之安然。㲹沼则轻若鸿毛。涉地则犹如履水。九定之功满足。十八之变随心。然三藏之佛。望六根清净位。有齐有劣。同除四住。此处为齐。若伏无明。三藏为劣。(天台文)佛尚为劣。二乘可知。望上伏断虽殊。于下悟迷有隔。如是则二乘何咎。而欲不修者哉。如来为对大根。引归宝所。令修种智。同契圆伊。或毁或誉。抑扬当时耳。

　　○事理不二云。性之既空。虽缘会而非有。缘之既会。虽性空而不无。是以缘会之有。有而非有。性空之无。无而非无。会即性空。故言非有。空即缘会。故曰非无。今言不有不无。非是离有别有一无也。亦非离无别有一有也。如是则明法非有无。故以非有非无名耳。不是非有非无。既非有无。又非非有非非无也。何独言语道断。亦乃心行路灭也。

　　荷泽显宗记云。涅槃般若。名异体同。随义立名。故云法无定相。涅槃能生般若。即名真佛法身。般若能建涅槃。故号如来知见。知即知心空寂。见亦见性无生。知见分用。不一不异。故能动寂常妙。理事皆如。六根不染。即定慧之功。六识不生。即如如之力。心如境谢。境灭心空。心境双亡。体用不异。真如性净。慧鉴无穷。如水分千月。能见闻觉知。见闻觉知而常空寂。空即无相。寂即无生。

　　○僧问荷泽会师。见闻照声色时。唯复抗行耶。唯有先后。会曰。抗行先后即且置。汝毕竟将什么作声色。僧曰。如师所论。则无声色可得也。于是再拜。即日发去。后隐于蒙山。

　　草堂和尚云。夫帝网未张。千缨焉觌。宏纲忽举。万目自开。心佛双照。观也。心佛双亡。止也。定慧既均。亦何心而不佛。何佛而不心。心佛既然。则万境万缘。无非三昧也。

　　○圭峰示温造尚书曰。众生无始劫来。未曾了悟。妄执身为我相。随情造业。随业受报。生老病死。长劫轮回。然身中觉性。未曾生死。如梦被驱役。身本安闲。如水作冰。湿性不易。若能悟此性。即是法身。本自无生。何有依托。灵灵不昧。了了常知。无所从来。亦无所去。然多生妄执。习以性成。喜怒哀乐。微细流注。须常觉察。损之又损。如风顿止。波浪渐停。岂可一生所修。便同诸佛力用(唐宣宗问弘辨禅师。何为顿见。何为渐修。曰。顿明自性。与佛同俦。然有无始染习。故假渐修对治。令顺性起用。如人吃饭。不一口便饱)。

　　○偈曰。作有义事。是惺悟心。作无义事。是狂乱心。狂乱随情念。临终被业牵。惺悟不由情。临终能转业。释曰。既随妄念。欲作即作。不以悟理之智。简择是非。犹如狂人。故临终时。牵于业道。被业所引。受当来报。故涅槃云。无明郎主。贪爱魔王。役使身心。策如僮仆。情中欲作而察理不应。即须便止。情中不欲作而照理相应。即须便作。但由是非之理。不由爱恶之情。即临命终时。业不能系。随意自在。天上人间也。通而言之。但朝暮之间所作。被情尘所牵。即临终被业所牵而受生。若所作所为。由于觉智。不由情尘。即临终由我自在而受生。不由业也。当知欲验临终受生。自在不自在。但验寻常行心于尘境。自由不自由。

　　已下五灯诸宗

　　让大师云。一切万法。皆从心生。森罗及万象。一法之所印。凡所见色。皆是自心。心不自心。因色故心。从心所生。即名为色。知色空故。生即不生(宗镜)。

　　吉州思和尚云。即今语言。即是汝心。此心是佛。是实相法身。佛经云。有三阿僧祇百千名号。随世界应处立名。如随色摩尼珠。触青即青。触黄即黄。宝本色。如指不自触。刀不自割。镜不自照。随像所现之处。各各不同。此心与虚空齐寿。若入三昧门。无不是三昧。若入无相门。总是无相。随立之处。尽得宗门。语言啼笑。屈伸俯仰。各从性海所发。故得宗名。相好之佛。是因果佛。即实相佛家用。经云。三十二相。八十种好。皆从心想生。亦云法性家焰。又云法性功勋。随其心净。即佛土净。诸念若生。随念得果。应物而现。谓之如来。随应而去。故无所求。一切时中。更无一法可行。自是得法。不以得更得。是以法不知法。法不闻法。平等即佛。佛即平等。不以平等更行平等(宗镜)。

　　马祖示众云。自性本来具足。但尽三界心量。一念妄生。即是三界生死根本。但无一念。即除生死根本。无量劫来。凡夫妄想。谄曲邪伪。我慢贡高。合为一体。故经云。但以众法合成此身。起时唯法起。灭时唯法灭。此法起时不言我起。灭时不言我灭。前念中念后念。念念不相待。念念寂灭。唤作海印三昧。摄一切法。如百千异流。同归大海。都名海水。如人在大海中浴。即用一切水。所以声闻悟迷。凡夫迷悟。不知圣心本无地位因果。阶级心量。妄想修因证果。住于空定。八万劫。二万劫。虽即已悟。悟已却迷。诸菩萨观。如地狱苦。沉空滞寂。不见佛性。一切众生从无量劫来。不出法性三昧。长在法性三昧中。着衣吃饭。言谈祇对。六根运用。一切施为。尽是法性。若能一念返照。全体圣心。汝等各达自心。莫记我语。纵饶说得河沙道理。乃至分身放光。现十八变。不如还我死灰来。淋过死灰无力。喻声闻。妄修因证果。未淋死灰有力。喻菩萨道业纯熟。诸恶不染。若说如来权教三藏。河沙劫说不尽。犹如钩锁。亦不断绝。若悟圣心。总无余事。

　　○道不用修。但莫污染。何谓污染。但有生死。造作趣向。皆是污染。若欲直会其道。平常心是道。只如今行住坐卧。应机接物。尽是道。道即是法界。乃至河沙妙用。不出法界。若不然者。云何言心地法门。云何言无尽灯。若于教门中。得随时自在。建立法界尽是法界。若立真如。尽是真如。若立理。一切法尽是理。若立事。一切法尽是事。举一千从。事理无别。皆由心之回转。譬如月影有若干。真月无若干。诸源水有若干。水性无若干。森罗万象有若干。虚空无若干。说道理有若干。无碍慧无若干。种种成立。皆由一心也。建立亦得。埽荡亦得。尽是妙用。非离真而有立处。立处即真。尽是自家体。一切法皆是佛法。诸法即是解脱。解脱者即是真如。经云在在处处。则为有佛。人法俱空。凡圣情尽。转无等轮。超于数量。如天起云。如画水成文。不生不灭。是大寂灭。在缠名如来藏。出缠名净法身。应物现形。如水中月。不尽有为。不住无为。有为是无为家用。无为是有为家依。不住于依。故曰如空无所依。心生灭义。心真如义。心真如者。如明镜照像。镜喻于心。像喻于法。若心取法。即涉外因缘。即是生灭义。不取于法。即真如义。在迷为识。在悟为智。顺理为悟。顺事为迷。迷则迷自本心。悟则悟自本性。一悟永悟。不复更迷。如日出时。不合于暗。智慧日出。不与烦恼暗俱。了心境界。妄想即除。妄想既除。即是无生法性。本有今有。不假修道坐禅。不修不坐。即是如来清净禅。若见此理真正不造诸业随分过一生。一衣一衲。坐起相随。戒行增熏。积于净业。但能如是。何虑不通。

　　○若此生所经行之处。及自家田宅处所。父母兄弟等。举心见者。此心本来不去。莫道见彼事。则言心去(宗镜云。心性本无来去。亦无起灭。所经行处及父母眷属等。今所见者。由昔时见故。皆是第八含藏识中。忆持在心。非今心去。亦名种子识。亦名含藏识。贮积昔所见者。识性虚通。念念自见名巡旧识。亦名流注生死。此念念自离。不用断灭。若灭此心。名断佛种性。此心本是真如之体。甚深如来藏。而与七识俱。傅大士云。心性无来亦无去。缘虑流转实无停)。

　　○汾州大达国师问马祖。即心是佛。实未明了。祖云。即你不了底心是。更无别物。迷即众生。悟即是佛。如拳作掌。如掌作拳。师言下知归(宗镜作无业和尚)。

　　石头和尚上堂。不论禅定精进。唯达佛之知见。即心即佛。心佛众生。菩提烦恼。名异体一。当知自己心灵。体离断常。性非垢净。湛然圆满。凡圣齐同。应用无方。离心意识。三界六道。唯自心现。水月镜像。岂有生灭。汝能知之。无所不备。诸圣所以降灵垂范。广述浮言。盖欲显法身本寂。令归根耳。

　　僧问百丈。从上祖宗。皆有密语递相传受。如何。丈曰。无有密语。如来无有秘密藏。秪如今鉴觉语言分明。觅形相了不可得。是密语。从须陀洹向上。直至十地。但有语句。尽属法之尘垢。但有语句。尽属烦恼边收。但有语句。尽属不了义教。但有语句。即不许也。了义教俱非也。更讨什么密语。

　　○学人问。对一切境。如何得心如木石。答一切诸法。本不自言是非垢净。亦无心系缚人。但人自虚妄计着。作若干种解。起若干种见。生若干种畏爱。但了诸法不自生。皆从自己一念妄想。颠倒取相而有。知心与境。本不相到。当处解脱。一一诸法。一一诸心。当处寂灭。当处道场。本有之性。不可名目。本来不是凡。不是圣。不是智。不是愚。不是垢。不是净。亦非空有善恶。与诸染法相应。名众生界。与诸净法相应。名人天二乘界。若垢净心尽。不住系缚。不住解脱。无一切有为无为缚脱。平等心量。处于生死。其心自在。毕竟不与诸虚幻尘劳。蕴界生死。诸入和合。迥然无计。一切不拘。去留无碍。往来生死。如门开相似。

　　○百丈和尚上堂。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛(丛林举唱。谓之百丈门风)。

　　○广录云。修禅学慧。须辨清浊语。浊法者。贪瞋爱取等多名也。清法者。菩提涅槃解脱等多名也。只如今鉴觉。但于清浊两流。凡圣等法。色声香味触法。世间出世间法。都不得纤毫爱取。既不爱取。依住不爱取。是初善。是住调伏心。是声闻人。是恋筏不舍人。是二乘道。是禅那是。既不爱取。亦不依住不爱取。是中善。是半字教。犹是无色界。免堕二乘道。免堕魔民道。犹是禅那病。是菩提缚。既不依住不爱取。亦不作不依住知解。是后善。是满字教。免堕无色界。免堕禅那病。免堕菩萨乘。免堕魔王位。为智障地。障行障故。见自己佛性。如夜见色。如云。佛地断二愚。一微细所知愚。二极微细所知愚。若透得三句过。不被三段管。教家举喻如鹿三跳出网。唤作缠外人。无物得拘系渠。是属然灯后佛。是使得无所碍风。是作车运载因果。处于生。不被生之所留。处于死。不被死之所碍。处于五阴。如门开相似。去住自由。不被五阴碍。不论阶梯胜劣。乃至蚁子之身。尽是净妙国土。不可思议。此犹是解缚语。彼自无疮。勿伤之也。佛疮菩萨等疮。但说有无等法。尽是伤也。有无管一切法。十地是浊流。河众作清流。说竖清相。说浊过患。向前十大弟子舍利弗富楼那。正信阿难。邪信善星等。个个有榜样。个个有则侯。一一被导师说破。不是四禅八定阿罗汉等。住定八万劫。他是依执所行。守初知为解。名顶结。亦名堕。顶结是一切尘劳根本。自生知见。无绳自缚。所知故系。世有二十五。又散一切诸烦恼门。缚著于佗。此初知。二乘见之。名为尔𦦨识。亦名微细烦恼。便即断除。既得除已。名为回神住空窟。亦名三昧酒所醉。(一云被净法酒醉)亦名解脱魔所缚。世界成坏。定力所持。漏向别国土。都不觉知。亦名解脱深坑可畏之处。一念心退。堕地狱如箭射。垛生招箭。言鉴觉犹不是。从浊辨清。许说鉴觉。是除鉴觉外别有。尽是魔说。若守住如今鉴觉。亦同魔说。亦名天然外道。说如今鉴觉。是自己佛。是尺寸语。是图度语。似野干鸣。犹属黐胶门。若执住自知自觉。是禅那病。是彻底声闻。如水成冰。救渴难望。亦云必死之病。世医拱手。过去诸佛皆说三乘法。假立名字。本不是佛。说是佛。本不是菩提。说菩提涅槃解脱等。知渠担百石担不起。且与一升一合担。知难信了义教。且与说不了义教。且得善法流行。亦胜恶法。善果限满。恶果便到。得佛则有众生到。得涅槃则有生死到。得明则有暗到。但是有漏。因果翻覆。无有不相酬献者。若心有少许作解。即被量数管着。亦如卦兆。被金木水火土管。亦如黐胶。五处俱黏。魔王捉得。自在还家。如今能于自己五阴。不为其主。被人割截支解。无怨吝心。一一等事。都无一念彼我。犹依住无一念。名法尘垢。十地人脱不去。流入生死河。常劝人惧法尘烦恼。如惧三涂。乃有独立分。假使有一法过于涅槃者。亦无少许珍重想。此人步步是佛。不假脚踏莲华。分身百亿。如于一切有无等法有纤毫爱染。纵脚踏莲华。亦同魔作。若执本清净解脱。是佛是禅道解。即自然外道。若执因缘修成证得。即因缘外道。执有即常见外道。执无即断见外道。执亦有亦无即边见外道。执非有非无即空见外道。亦云愚痴外道。有病不吃药是愚人。无病吃药是声闻人。定执一法。名定性声闻。一向多闻。名增上慢声闻。知他名有学声闻。沈空滞寂。及自知名无学声闻。贪瞋等是毒。十二分教是药。毒未销。药不得除。无病吃药。药变成病。

　　○问二十年中常令除粪。如何。师云。但息一切有无知见。一切贪求。个个透过三句外。是名除粪。如今求佛求菩提。求一切有无等法。是名运粪入。不名运粪出。如作佛见作佛解。但有所见所求所解。是名戏论之粪。(黄檗云。净名言除去所有。法华言常令除粪。秪是除去心中作见解。又云蠲除戏论之粪)亦名粗言。亦名死法。如云大海不宿死尸等闲说话。不名戏论。说者辨清浊名戏论。

　　○唯贪义句知解。不知却是系缚烦恼。故云见河能漂香象。问僧见不。答见。又问见复如何。答见无二。丈曰既云见无二。不以见见于见。若见更见。为前是见。为后见是。经云。见见之时。见非是见。见犹离见。见不能及。所以云不行见法。不行闻法。不行觉法。诸佛疾与授记。

　　○智浊照清。慧清识浊。在佛名照慧。在菩萨名智。在二乘及众生边名识。亦名烦恼。在佛名果中说因。在众生名因中说果。在众生名五阴丛林。在佛名本地无明。是无无明。故云无明为道体。不同众生暗蔽无明。彼是所。此是能。彼是能闻。此是所闻。

　　○宝积经云。法身不可以见闻觉知求。非肉眼所见。以无色故。非天眼所见。以无妄故。非慧眼所见。以离相故。非法眼所见。以离诸行故。非佛眼所见。以离诸识故。若不作如是见。是名佛见。同色非形色。名真色同空非太虚。名真空。色空亦是药病相治语。

　　○百丈云。无诸魔来。即是咒。

　　南泉王老师云。佛出世来。只教会道。不为别事。大道无形。真理无对。等空不动。非生死流。三界不摄。非去来今。所以明暗自去来。虚空不动摇。万象自去来。明暗实不鉴。如今有人将鉴觉知解者是道。皆前境所引。随他生死流。何曾得自由。所以智不是道。可不难矣。云是什么智。是什么道。若论世间福智。只得唤作庄严具。亦云福智二严。亦云受用具。皆是对治。唤作什么佛出世。只唤作三界智人。未出世时。唤作甚么物。若论无渗。本自具足。妙用自通。无人觉知。潜行密用。踪迹难寻。所以天魔波旬。将诸眷属。久远劫来。觅菩萨一念起处不可得。天魔赞叹云。佛法至妙。我实难测。如今但会如如之理。直下修行。无量劫来。性不变异。即是修行。妙用而不住。便是菩萨行。达诸法空。妙用自在。色身三昧。炽然行六波罗蜜空。处处无碍。游于地狱。犹如变观。不可作伊不得作用。众生无量劫来。迷于本性。不自了体。云尘暂翳。着诸恶欲。云駃月运。舟行岸移。暂时岐路。不得自在。种种受苦。不自觉知。乃至今日。会取从来性。与今日不别。若言即心即佛。如兔马有角。若言非心非佛。如牛羊无角。所以如来藏实不覆藏。五蕴本空。师子何曾在窟。亦云性水。亦云法水。法水如波。性水如湿。水不洗水。佛不度佛。演若达多迷头认影。便道失却头。傍家觅。纵觅得。又不是己头。功德天。黑暗女。有智主人。二俱不受。直道性无住处。是筑着物。亦云闻闻。是大涅槃。道者个物不是闻不闻。兄弟。粗细想念分剂。但是贪求皆属境。三乘五性。粗细而论。不出情量。纤毫瞥起。精魅所附。他且不许见闻觉知。自似个痴钝人。少神人。百事不知最好。普贤其时道。我将心闻。文殊云。初心不能入。云何获圆通。被一棒粉碎。无事珍重。

　　○示众云。然灯佛道了也。若心相所思。出生诸法。虚假皆不实。何以故。心上无有。云何出生诸法。犹如形影。分别虚空。如人取声。安置箧中。亦如吹网。欲令气满。故老宿云。不是心。不是佛。不是物。且教你兄弟行履。据说。十地菩萨住首楞严三昧。得诸佛秘密法藏。自然得一切禅定解脱。神通妙用。至一切世界。普现色身。转大法轮。入涅槃。教化无量众生。得无生法忍。尚唤作所知愚。极微细所知愚。与道全乖。大难大难。

　　○僧问大道不属见闻觉知。未审如何契会。师曰。须会冥契自通。亦云了因。非从见闻觉知有。见知属缘。对物始有。者个灵妙。不可思议。不是有对。故云妙用自通。不依傍物。所以道通不是依通。事须假物。方始得见。所以道非明暗法。冥会真理。非见闻觉知。故云息心达本源。故号如如佛。必竟无依自在人。亦云本果。文殊云。惟从了因之所了。不从生因之所生。从上已来。只教人会道。更不别求。若思量作得道理。尽属句义。三乘五性义理。无不唤作行履。处处受用。具足即得。若论道即不是。一向耽着。被他识拘。亦云世间智。所以云佛不会道。我自修行。我自有妙用。亦云正因。了六波罗蜜空。即物拘我不得。如今多有人唤心作佛。唤智为道。见闻觉知皆是道。若如是会者。何如演若达多。迷头认影。设使认得。亦不是汝本来头。故大士诃迦旃延。以生灭心说实相法。皆是情见。汝心若是佛。亦何用非他。有无形相。以何是道。所以教中不许。宁作心师。不师于心。心如工伎儿。意如和伎者。故云佛有道。心不离见闻觉知。皆属因缘而有。皆是照物而有。不可常照。所以心智俱不是道。且大道非明暗法。虽有无数。数不能及。如空劫时。无佛名。无众生名。与么时正是道。只是无人觉知见他。数不及他。唤作无名大道。早属名句了也。所以真理一如。更无思想。才有思想。即被阴拘。便有众生名。有佛名。今日既如是会道。即无量劫来。六道四生。皆有去来。是暂时行履处。先圣本行集云。我无所不行。一切众生。虽在如是行处。为无了因。故生贪欲。名为在缠。不得自在。今既如是会。却向里许行履。不同前时。为了因会本果。故了阴界空。六波罗蜜空。所以得其自在。若不向里向行履。如何摧剉得五种贪。二种欲。不守住声闻。随于劫数。所以诸佛菩萨。具福智二严为了因。了六波罗蜜空。体者个受用。所以不存知见。始得自在。若有知见。即属地位。便有分剂心量。被因果隔。唤作酬因答果佛。不得自在。所以大圣诃他为内见外见情量。不尽三障二愚。所以见河能漂香象。今日行六波罗蜜。先用了因会本果。故了此物。是方便受用。始得自在。亦云方便勤庄严。亦云微妙净法身。具相三十二。只是不许分剂心量。若无如是心。一切行处。乃至弹指合掌。皆是正因。万善皆同。无终始。得自在。天魔外道。求我不得。唤作无住心。亦名无渗智。不思议妙用自在。菩提涅槃。皆是修行人境界。皆属明句。若会本来非凡物。即水不能洗水。何以故。本来无物故。故经云。我王库中实无如是刀。所以道非明暗。故云性海。不是觉海。觉海涉缘。即须对物。他便妙用无人觉知。唤作极微细透金水色尘。菩萨所因。唤作受用具。若水不洗水。即体不是明暗。亦云无渗智。又云无碍智。若如是即一切处拘我不得。

　　○如汝所问。元只在因缘边看。你且不奈何。缘是认得六根门头事。兄弟。莫恁么寻逐不住。恁么不取古人语。行菩萨行。唯一人行。天魔波旬。领诸眷属。常随菩萨后。觅心行起处。便拟扑倒。如是经无量劫。觅一念异处不得。方与眷属礼辞。赞叹供养。犹是进修位中下之人。便不奈何。况绝功用处。如文殊普贤。更不话他。兄弟。作么生道行是无。觅一日行底人不可得。

　　○若以意会。即思量得也。教中亦云。种种生身。我说为量。那个不可思议。不是意会得底物。如水里有水即有影。若无水时。唤什么作影。法身由对报化得名。若无报化。法身向那边认。法身亦云是影。经论极则头。只到法身实人理地。那个早晚同于经论。经论不管伊如何排遣他。且不到者里。大难大难。

　　学人问大梅和尚。师常言神性独立。学人不识。乞师指示。答阿难教汝问。问莫不问者便是不。答若不是是。阿谁能如是问。问神性非是声色。师示问是神性。学人只识得声色。不识真性。答譬如大宝藏。众宝皆具足。上福德人见。直捉得明月宝珠。薄福德者。只见铜铁。非是藏中无宝。亦非主藏者不与。我今向汝道。性不是声色。汝只见声色。我亦无过。此神性火不能烧。水不能溺。须臾能到千里万里。山河石壁不能碍。汝今扬眉动目。弹指[聲-耳+亥]咳。口喃喃问答。总是此性。若是上根者闻。言下便会。中根者亲近善知识。数数闻说。不久还会。若下下根。千遍万遍与说。元来不会。虽然记得少许。如破布裹明珠。出门还漏却。

　　盘山和尚云。大道无中。复谁前后。长空绝迹。何用量之。空既如是。道岂言哉。心月孤圆。光吞万象。光非照境。境亦非存。光境俱亡。复是何物。譬如掷剑挥空。莫论及之不及。斯则空轮无迹。剑刃非亏。

　　章敬晖云。至理亡言。时人不悉。强习佗事。以为功能。不知自性元非尘境。是个微妙大解脱门。所有鉴觉。不染不碍。如是光明。未尝休废。曩劫至今。固无变易。犹如日轮。远近斯照。虽及众色。不与一切和合。灵烛妙明。非假锻炼。为不了故。取于物像。但如捏目。妄起空华。徒自疲劳。枉经劫数。若能返照。无第二人。举措施为。不亏实相。

　　大珠和尚初参马祖。祖曰。来此拟须何事。曰。来求佛法。祖曰。我者里一物也无。求甚么佛法。自家宝藏不顾。抛家散走作么。曰。阿那个是慧海宝藏。祖曰。即今问我者是汝宝藏。一切具足。更无欠少。使用自在。何假外求。

　　○大珠顿悟入道要门论云。问经云。不见有无。即真解脱。何者是不见有无。答证得净心时。即名有。于中不生得净心想。即名不见有也。得想无生无住。不得作无生无住想。即是不见无也。楞严经云。知见立知。即无明本。知见无见。斯即涅槃。亦名解脱。问正见物时。见中有物不。答见中不立物。正见无物时。见中有无物不。答见中不立无物。

　　○对一切善恶。悉能分别。是慧。于所分别。不起爱憎。不随所染。是定。即是定慧等用也。譬如明镜。照像之时其光动不。不也。不照时亦动不。不也。何以故。为镜用无情明照。所以照时不动。不照亦不动。为无情之中。无有动不动故。又如日光照世之时。其光动不。不也。若不照时动不。不也。何以故。为光无情故。用无情光照。亦无动不动故。照者是慧。不动是定。菩萨用是定慧。得三菩提。故曰定慧等用。即是解脱。

　　○讲止观座主问。师辨得魔不。师曰。起心是天魔。不起心是阴魔。或起不起是烦恼魔。我正法中。无如是事。问一心三观义。师曰。过去心已过。未来心未至。现在心无住。中间用何心起观。曰禅师不解止观。师曰。座主解不。曰解。师曰。智者大师说止破止。说观破观。住止没生死。住观心神乱。为当将心止心。为复起心观观。若有心观。是常见法。若无心观。是断见法。亦有亦无。成二见法。请座主子细说。曰若如是问。俱说不得也。师曰。何曾止观。

　　○佛法无种。应物而现。若心真也。一切皆真。若有一法不真。真义则不圆。若心幻也。一切皆幻。若有一法不幻。幻义则有定。若心空也。一切皆空。若有一法不空。空义则不圆。迷时人逐法。悟罢法由人。森罗万象。至空而极。百川众流。至海而极。一切贤圣。至佛而极。十二部经。五部毗尼。四围陀论。至心而极。心是总持都院。万法之原。亦是大智慧藏。无住涅槃。百千名号皆是心之异名。

　　无业国师云。学般若菩萨。不得自谩。如冰凌上行。似剑刃上走。临终时。一毫凡情圣量不尽。纤尘思念未忘。随念受生。轻重五阴。向驴胎马腹里托质。泥犁镬汤里煮炸。一遍了。从前记持忆想。见解智慧。都卢一时失却。依前再为蝼蚁。从头又作蚊虻。虽是善因而遭恶果。只为贪欲成性。二十五有。向脚跟下系着。无成办之期。大丈夫儿。如今直下便休歇去。顿息万缘。越生死流。巍巍堂堂。三界独步。

　　杨岐甄云。群灵一源。假名为佛。体竭形销而不灭。金流朴散而常存。性海无风。金波自涌。心灵绝兆。万象齐照。如何背觉。反合尘劳。于阴界中。妄自囚执。

　　药山和尚示众。汝见律师说。尼萨耆。突吉罗。最是生死本。穷生死且不可得。上至诸佛。下至蝼蚁。尽有此长短好恶大小不同。若也不从外来。何处有间汉。掘地狱待你。你欲识地狱道。只今镬汤煎煮者是。欲识饿鬼道。即今多虚少实。不令人信者是。欲识畜生道。现今不识仁义。不辨亲疏者是。岂须披毛戴角。斩割倒悬。欲识人天。只今清净威仪。持缶持钵者是。切须保任。免堕诸趣。第一不得弃者个。者个不是易得。须向高高山顶立。深深海底行。此处行不易。方有少相应。恁么道。犹是三界边事。莫向衲衣下空过。到者里更微细在。

　　○药山夜坐次。僧问兀兀地思量个甚么。山曰。思量个不思量底。曰不思量底如何思量。山曰。非思量。僧问蜀州西禅。如何是非思量处。禅云。谁见虚空夜点头(丹霞颂云。一点灵光六不收。昭然何用更凝眸。个中消息人难委。独有虚空暗点头)。

　　○僧问己事未明。乞和尚指示。良久曰。吾今为汝道一句也不难。祗宜汝于言下便见去。犹较些子。若更一思量。成吾罪过。不如且各合口。免相累及。

　　丹霞和尚云。汝等保护一灵之物。不是汝造作得。不是汝詺邈得。吾此地。无佛无涅槃。亦无道可修。无法可证。道不属有无。更修何法。唯此余光。在在处处。则是大道。佛之一字。永不喜闻。阿你自看善巧方便。慈悲喜舍。不从外得。不着方寸。善巧是文殊。方便是普贤。你更拟趁逐什么。若识得释迦。即老凡夫是。

　　大颠初参石头。头问那个是汝心。师曰。见言语者是。头便喝出。经旬日。却问前者既不是。除此外何者是心。头曰。除却扬眉瞬目一切事外。直将心来。师曰。无心可来。头曰元来有心。何言无心。无心尽同谤。师言下大悟(上堂云。但除却一切妄运。想念现量。即是真心。此心与尘境。及守寂默时。全无交涉。应机随照。冷冷自用。穷其用处。了不可得)。

　　首楞严经卷末五录(卷五)

　　首楞严经疏解蒙钞卷末五录(卷六)

　　海印弟子　蒙叟钱谦益集

　　　　佛顶宗录第五

　　　　　垂示宗旨下

　　　　　　已下五灯诸宗

　　黄檗和上示裴公美云。此心无始已来。不曾生。不曾灭。不青不黄。无形无相。不属有无。不计新旧。非长非短。非大非小。超过一切限量名言。纵迹对待。唯此一心即是佛。佛与众生。更无别异。但是众生著相外求。求之转失。使佛觅佛。将心捉心。穷劫尽形。终不能得。不如息心忘虑。佛自现前。此心明净。犹如虚空。举心动念。即为著相。无始以来。无著相佛。修六度万行。欲求成佛。即是次第。无始以来。无次第佛。佛与众生。一心无异。犹如虚空。无杂无坏。如大日轮。照四天下。日升之时。明遍天下。虚空不曾明。日没之时。暗遍天下。虚空不曾暗。明暗之境。自相陵夺。虚空之性。廓然不变。佛及众生。心亦如此。若观佛作清净光明解脱相。观众生作垢浊暗昧生死相。作此解者。历河沙劫。终不得菩提。为著相故。恒河沙者。佛说是沙。诸佛菩萨。释梵诸天。步履而过。沙亦不喜。牛羊虫蚁。践踏而行。沙亦不怒。珍宝馨香。沙亦不贪。粪尿臭秽。沙亦不恶。此心即无心之心。离一切相。学道人若不直下无心。累劫修行。被三乘功行拘系。不得解脱。然证此心有迟疾。有闻法一念。便得无心者。有至十信乃至十地。乃得无心者。长短得无心乃住。更无可修可证。实无所得。真实不虚。一念而得。与十地而得。功用恰齐。更无深浅。秪是历劫。枉受辛勤耳。

　　○学道人莫疑四大为身。四大无我。我亦无主。故知此身无我亦无主。五阴为心。五阴无我亦无主。故知此心无我亦无主。六根六尘六识。和合生灭。亦复如是。十八界既空。一切皆空。唯有本心。荡然清净。有识食。有智食。四大之身。食疮为患。随顺给养。不生贪着。谓之智食。恣情取味。妄生分别。唯求适口。不生厌离。谓之识食。声闻者不了自心。于声教上起解。或因神通。或因瑞相。言语运动。闻有菩提涅槃。三僧祇劫。修成佛道。谓之声闻。佛直下顿了自心。本来是佛。此是真如佛。八万四千法门。对八万四千烦恼。秪是教化接引门。本无一切法。离即是法。知离者是佛。但离一切烦恼是无法可得。

　　○问学人不会和尚如何指示。师云。我无一物。从来不将一物与人。你无始已来。秪为被人指示。觅契觅会。可不是弟子与师。俱遭王难。你但知一念不受。即是无受身。一念不想。即是无想身。决定不迁流造作。即是无行身。莫思量卜度分明。即是无识身。汝如今才别起一念。即入十二因缘。无明缘行。亦因亦果。乃至老死。亦因亦果。善财童子。一百一十处。求善知识。秪向十二因缘中求。最后见弥勒。弥勒却指见文殊。文殊者。即汝本地无明。若心心别异。向外求善知识。一念才生即灭。才灭即生。所以汝等比丘。亦生亦老。亦病亦死。酬因答果已来。即五聚之生灭。五聚者。五阴也。一念不起。即十八界空。即身便是菩提华果。即心便是灵智。亦云灵台。若有所住着。即身为死尸。亦云守尸鬼。

　　○问。声闻藏形于三界。不能藏于菩提。如何。师曰。形者质也。声闻人能断三界见思。已离烦恼。不能藏形于菩提。故还被魔王。于菩提中捉得。于林中宴坐。还成微细想菩提心也。菩萨人已于三界菩提。决定不舍不取。不取。故七大中觅他不得。不舍。故外魔亦觅他不得。汝但拟着一法。印子早成也。印著有。即六道四生文出。印着空。即空界无想文现。但知决定不印一切物。此印与虚空。不一不异。虚空不空。本印不有。见十方虚空世界诸佛出世。如电一种。观一切蠢动。如响一种。千经万论。只说汝一心。一切法不生不灭。即是大涅槃果。

　　○问。本既是佛。那得更有四生六道。种种不同。曰。诸佛体圆。更无增减。流入六道。处处皆圆。万类之中。个个是佛。如一团水银。分散诸处。颗颗皆圆。若不分时。秪是一块。种种形貌。喻如屋舍。舍驴屋。入人屋。舍人身。至天身。乃至声闻缘觉。菩萨佛屋。皆是汝取舍处。本源之性。何得有别。

　　○问。秪如目前虚空。岂不是境。岂无指境见心。答。甚么心向境上见。设尔得见。元来秪是照境心。如人以镜照面。纵得眉目分明。秪是影像。何关汝事。问。若不因照。如何得见。答。若涉因。常须假物。有甚么了时。汝不见道。撒手似君无一物。徒劳谩语数千般。

　　○云。如今现有种种妄念。何以言无。师云。妄本无体。即是汝心所起。汝若识心是佛。心本无妄。那得起心更认于妄。汝若不生心动念。自然无妄。所以云。心生则种种法生。心灭则种种法灭。云。今正妄念起时。佛在何处。师云。汝今觉妄起时。觉正是佛。可中若无妄念。佛亦无。为汝起心作佛见。便谓有佛可成。起心作众生见。便谓有众生可度。若无一切见。佛有何处所。如文殊才起佛见法见。便贬向二铁围山。云。今正悟时。佛在何处。师云。问从何来。觉从何起。语默动静。一切声色。尽是佛事。何处觅佛。不可更头上安头。嘴上加嘴。又云。世人秪认见闻觉知为心。为见闻觉知所覆。所以不睹精明本体。空却见闻觉知。即心路绝无入处。但于见闻觉知处认本心。莫于见闻觉知上起见解。亦莫于见闻觉知上动念。亦莫离见闻觉知觅心。亦莫舍见闻觉知取法。

　　○佛真法身。犹如虚空。常人谓法身遍虚空处。虚空中含容法身。不知法身即虚空。虚空即法身也。若定言有虚空。虚空不是法身。若定言有法身。法身不是虚空。但莫作虚空解。虚空即法身。莫作法身解。法身即虚空。虚空法身无异相。佛众生无异相。生死涅槃无异相。烦恼菩提无异相。凡夫取境。道人取心。心境双忘。乃是真法。

　　○问。如何是见性。云。性即是见。见即是性。不可以性更见性。闻即是性。不可以性更闻性。他分明道。所可见者。不可更见。你云何头上更着头。他分明道如盘中散珠。大者大圆。小者小圆。各各不相知。各各不相碍。起时不言我起。灭时不言我灭。所以四生六道。未有不如时。且众生不见佛。佛不见众生。四果不见四向。四向不见四果。三贤十圣不见等妙二觉。等妙二觉不见三贤十圣。乃至水不见火。火不见水。地不见风。风不见地。众生不入法界。佛不出法界。所以法性无去来。无能所见。因什么道我见我闻。故曰实相如是。岂可说乎。又汝妄生异见。言隔物不见。无物言见。便谓性有隔碍者。全无交涉。性且非见非不见。法亦非见非不见。若见性人。何处不是我之本性。所以四生六道。山河大地。总是我性净明体。故云。见色便见心。色心不异故。秪为取相作见闻觉知。去却前物。始拟得见。即堕二乘人中依通见解也。虚空中近则见。远则不见。此是外道中收。

　　○问。佛穷得无明不。师云。无明即是一切诸佛得道之处。云。无明者。为明为暗。师云。非明非暗。明暗是代谢之法。无明且不明。亦不暗不明。秪是本明。不明不暗。秪者一句子。乱却天下人眼。所以道。假使满世间。皆如舍利弗。尽思共度量。不能测佛智。你如今把什么本领拟学他。云。既是学不得。为什么道归源性无二。方便有多门。师云。归源性无二者。无明实性。即诸佛性。(证道歌。无明实性即佛性)方便有多门者。声闻人见无明生。见无明灭。缘觉人但见无明灭。不见无明生。念念证寂灭。诸佛见诸众生。终日生而无生。终日灭而无灭。无生无灭。即大乘果。所以道。果满菩提圆。华开世界起。

　　○为有贪瞋痴。即立戒定慧。本无烦恼。焉有菩提。祖师云。佛说一切法。为度一切心。我无一切心。何用一切法。本源清净佛上。更不着一物。譬如虚空。虽以无量珍宝庄严。终不能住。佛性同虚空。虽以无量功德庄严。终不能住。但迷本性。转不见耳。

　　○六和合者。六根也。六根各与尘合。眼与色合。耳与声合。鼻与香合。舌与味合。身与触合。意与法合。中间生六识。为十八界。若了十八界无所有。束六和合为一精明。一精明者。一心也。

　　○法无凡圣。亦无沉寂。法本不有。莫作无见。法本不无。莫作有见。有之与无。尽是情见。犹如幻翳。所以云。见闻如幻翳。知觉乃众生。

　　○销我亿劫颠倒想。不历僧祇获法身。若以三无数劫修行。有所证得者。尽恒沙劫不得。若于一刹那中。获得法身。直了见性。犹是三乘教之极谈也。何以故。以见法身可获故。皆属不了义教中收。

　　○若是上根人。何处更就他觅他。自己尚不可得。何况更别有法当情。不见教中云。法法何状。

　　○问。文殊执剑于瞿昙者如何。师云。五百菩萨。得宿命智。见过去生业障。五百者。即你五阴身是。以见此宿障故。求佛求涅槃。文殊将智解剑。害此有见佛心故。故言你善害。云何是剑。师云。解心是剑。云。解心既是剑。断此有见佛心。秪如此断见心。如何除得。师云。还将你无分别智。断此有见分别心。云。如作有见有求佛心。将无分别智剑断。争奈有智剑在何。师云。若无分别智。害有见无见。无分别智。亦不可得。云。不可以智更断智。不可以剑更断剑。师云。剑自害剑。剑剑相害。即剑亦不可得。智自害智。智智相害。即智亦不可得。母子俱丧。亦复如是。

　　○以身空故名法空。以心空故名性空。身心总空。故名法性空。乃至千途异说。皆不离你本心。如今说菩提涅槃。真如佛性。二乘菩萨者。为指叶为黄金。拳掌之说。若也展手之时。一切大众。若人若天。皆见掌中都无一物。所以道。本来无一物。何处有尘埃。本既无物。三际本无所有故。

　　○所以道。天下忘己者有几人。如今于一机一境。一经一教。一世一时。一名一字。六根门头领得。与机关木人何别。忽有一人。不于一名一相上作解者。我道尽十方世界。觅者个人不可得。以无第二人故。继于祖位。

　　○岂不见阿难问迦叶云。世尊传金襕外。别传何物。迦叶召阿难。阿难应诺。迦叶云。倒却门前刹竿着。此祖师之标榜也。甚生阿难三十年为侍者。秪为多闻智慧。被佛诃云。汝千日学慧。不如一日学道。

　　大安和尚云。汝各自身中。有无价大宝。从眼门放光。照破山河大地。耳门放光。领览一切善恶音声。六门昼夜常放光明。亦名放光三昧。汝自不识。在四大身中。内外扶持。不教倾侧。两脚牙子大。檐得石二檐。从独木桥上过。亦不教伊倒地。且是什么。汝若觅毫发。即不可见。故志公云。内外推寻觅总无。境上施为浑大有。

　　赵州上堂云。金佛不度炉。木师不度火。泥佛不度水。真佛内里坐。菩提涅槃。真如佛性。尽是贴体衣服。亦名烦恼。实际理地。甚么处着。一心不生。万法无咎。千人万人。尽是觅佛汉子。于中觅一个道人无。若与空王为弟子。莫教心病最难医。未有世界。早有此性。世界坏时。此性不坏。一从见老僧后。更不是别人。秪是个主人公。者个更向外觅作么。与恁么时。莫转头换面。即失却也。

　　○问。狗子还有佛性也无。州云无。云。上至诸佛。下至蝼蚁。皆有佛性。狗子为甚么无。州云。为伊有业识性在。又僧问狗子还有佛性也无。州云有。云。既有。为甚入者皮袋里来。州云。知而故犯。

　　○赵州上堂。如明珠在掌。胡来胡现。汉来汉现。(圆照法界)老僧把一枝草为丈六金身用。把丈六金身为一枝草用。(小中现大大中现小)佛是烦恼。烦恼是佛。(不用灭尘合觉)僧问佛是谁家烦恼。州云与一切人为烦恼。曰。如何免得。州云。用免作么。

　　长沙岑和尚示众。尽十方世界。是沙门一只眼。尽十方世界。是沙门全身。尽十方世界。是自己光明。尽十方世界。在自己光明里。尽十方世界。无一人不是自己。我常向汝诸人道。三世诸佛。共尽法界众生。是摩诃般若光。光未发时。汝等诸人。向甚么处委悉。光未发时。尚无佛无众生消息。何处得山河国土来。

　　○问。如何是文殊。师曰。墙壁瓦砾是。如何是观音。曰音声语言是。如何是普贤。曰众生心是。如何是佛。曰众生色身是。问。河沙诸佛。体皆同如。何故有种种名字。师曰从眼根返源名文殊。耳根返源名观音。从心返源名普贤。文殊是佛妙观察智。观音是佛无缘大悲。普贤是佛无为妙行。三圣是佛之妙用。佛是三圣之真体。用则有河沙假名。体则总名一薄伽梵。

　　○华严座主问。虚空为是定有。为定无。师曰。言有亦得。言无亦得。虚空有时。但有假有。虚空无时。但无假无。曰。和尚所说。有何教文。师曰。首楞严云。十方虚空。生汝心内。犹如片云点太清里。岂不是虚空生时但生假名。又云。一人发真归元。十方虚空。悉皆消殒。岂不是虚空灭时但灭假名。所以道有是假有。无是假无。

　　○示众。若心是生则梦幻空华。亦应是生。若身是生。则山河大地。万象森罗。亦应是生(觉范岑大虫赞曰。如来语阿难。汝元不知一切浮尘诸幻化相。当处出生。随处灭尽。幻妄称相。其性真为妙觉明体。龙胜曰。诸法不自生。亦不从他生。不共不无因。是故说无生。以佛祖之辨。谈心法之妙。其清净显露。如掌中见物。无可疑者。而末世众生。卒不明了。盖其迷妄之性。非其所闻之习故也。禅师闵之。故于所知之境譬之曰。若心是生云云。大哉言乎。与首楞严中观论相终始也)。

　　○问。经云。如净琉璃中。内现真金像。如何。师曰。以净琉璃为法界体。以真金像为无漏智体。体能生智。智能达体。故云。如净琉璃中。内现真金像。

　　子湖踪示众。声色两字。作么生讨得。若了根源。终非他物。譬如圆镜。男来男现。女来女现。乃至僧俗青黄。山河万物。随其色相。一镜传辉。不可是镜有多般。但能映物而露。仁者还识得镜未。若不识镜。尽被男女青黄。山河类等。碍汝光明。有甚么出气处。若识镜去。乃至青黄男女。大地山河。有想无想。四足多足。胎卵情生。天堂地狱。咸于一镜中。得其分剂。长短劫数。若色若空并能了之。更非他物。问。如何是大圆镜。云。一切物着不得。问。为甚么一切物着不得。师云。汝是一切物。还着得汝不。

　　○本自具足。本自周备。直教无纤尘法。碍你眼光始得。若有微尘底不尽。不是一生半劫。赚汝皮囊。汝性命根境法中。造诸妖怪。山精鬼魅。附汝行持。得少为足。鼓弄片皮。于佛法却为毒害。讥礼塔庙。毁彼持经。师子身中虫。自食师子身中肉。

　　○祖师西来。也只个冬寒夏热。夜暗日明。只为你无意立意。无事立事。无内外强作内外。无东西谩说东西。所以奢摩不能明了。以至根境不能自由。僧问。如何不被诸境惑去。师云。你试点惑你境出看。进云。某甲不见。师云。你既不见。惑境何来。僧礼拜。师云。又见妄想去也。

　　千顷和尚云。一切众生。驴骡象马。蜈蚣蚰蜓。十恶五道。无明妄念。贪瞋不了之法。并从如来藏中显现。本来是佛。众生从无始劫来。瞥起一念。从此奔流。迄至今日。佛出世来。令灭意根。绝诸分别。一念相应。便超正觉。岂用多知多解扰乱身心。菩提光明。不得发现。学人问。和尚夜后无灯时如何。师曰。悟道之人。常光现前。有甚么昼夜。问。何不见和尚光。师曰。拟将什么眼见。云。世人同将现在眼见。师弹指曰。苦哉一切众生。根尘相涉。从无始来。认贼为子。至于今日。常被枷锁。汝将眼见意识分别。拟求佛道。即是背却本心。逐念流转。如此之人。对面隔越。

　　大隋照师上堂。三千世界。收在一微尘。四大海水归一滴。须弥纳芥子中。若求自己。秪在一毫毛。你若一毫毛处。见得三千大千。总成经卷。秪是自己动者个境界不得。所以真境不现。说什么纤毫觉处。总是偎刀避箭。惧镜藏形。你唤者个作性么。兄弟。如石压草相似。或然捻却石。依旧习气秪在。须是随处了却。始得与境为主。免尘境使唤始得。大难大难。千难万难。秪是壳解他后。衔铁负鞍。阿谁苦。

　　灵云勤师云。诸仁者。所有长短。尽在不常。且观四时草木。叶落华开。何况尘劫来。天人七趣。地水火风。成坏轮转。因果将尽。三恶道苦。毛发不曾添减。唯根带神识常存。上根者。遇善友伸明。当处解脱。便是道场。中下痴愚。不能觉照。沉迷三界。流转生死。释尊为伊。天上人间。设教证明。显发至道。汝等还会么。僧问如何得出离生老病死。云曰。青山元不动。浮云自去来。

　　○镜清问灵云。混沌未分时。含生何来。云曰。如露柱怀胎。曰分后如何。云曰。如片云点太清里。曰。秪如太清还受点也无。云不答。清曰。恁么则含生不来也。云亦不答。曰。直得纯清绝点时如何。云曰。犹是真常流注。曰。如何是真常流注。云曰。似镜常明。曰。向上更有事也无。云曰有。曰如何是向上事。云曰。打破镜来与子相见(万松云。楞严道。如急流水。望为恬静。流急不见。非为无流。灵云唤作真常流注。圆觉道。潜续如命。为寿者相。诸方谓之命根不断。一条红线掌中牵。分未分。点未点。是衲僧家常茶饭。最好是打破镜的时节。命根断处。妄识销镕。流注干枯。正恁么时。向何处与灵云相见。天地黯黑。如一铤墨相似。唤作衲僧夺胎换骨转身一路。吹残劫尽灰飞后。突出虚空未兆前)。

　　(○楞伽第一。佛言。诸识有二种生。谓流注生及相生。有二种灭。谓流注灭及相灭。古注云。流注。唯目第八识。到金刚定等觉。一念断本无明。名流注灭)。

　　思空山本净禅师。语京城诸大德云。汝莫执心。此心皆因前尘而有。如镜中像。无体可得。若执实有者。则失本原。常无自性。圆觉经云。妄认四大。为自身相。六尘缘影为自心相。楞伽经云。不了心及缘。则生二妄想。了心及境界。妄想则不生。维摩经云。法非见闻觉知。且引三经。证斯真实。

　　长庆巘上堂。弥勒朝入伽蓝。暮成正觉。说偈曰。三界上下法。我说皆是心。离于诸心法。更无有可得。看他恁么道。也太煞惺惺。若比吾徒。犹是钝汉。所以一念见道。三世情尽。如印印泥。更无前后。生死事大。快须荐取。莫为等闲。业识茫茫。盖为迷己逐物。

　　沩山和尚上堂。从上诸圣。秪说浊边过患。若无如许恶觉情见想习之事。譬如秋水澄渟。清净无为。澹渟无碍。唤他作道人。亦名无事人。问。顿悟之人。更有修不。师曰。若真悟得本。他自知时。修与不修。是两头语。如今初心。虽从缘得。一念顿悟自理。犹有无始旷劫习气。未能顿净。须教净除现业流识。即是修也。不可别有法。教渠修行趣向。从闻入理。闻理深妙。心自圆明。不居惑地。纵有百千妙义。抑扬当时。此乃得坐披衣。自解作活计始得。

　　○沩山谓仰山曰。吾以镜智为宗。出三种生。所谓想生。相生。流注生。楞严经云。想相为尘。识情为垢。二俱远离。即汝法眼应时清明。云何不成无上知觉。想生。即能思之心杂乱。相生。即所思之心历然。微细流注。俱为尘垢。若能净尽。方得自在。

　　○问僧。汝甚处人。曰幽州人。师曰。汝还思彼处不。曰常思。师曰。能思者是心。所思者是境。彼处楼台林苑。人马骈阗。你返思的。还有许多般也无。曰。某甲到者里总不见有。师曰。汝解犹在心。信位即得。人位未在。

　　○仰山于僧堂前三昧次。中夜忽然不见山河大地。寺宇人物。以至己身。全同空界。明晨。举似大沩。沩曰。我在百丈时得此境。是融通妄想销明之功。汝向后说法。有人过汝。无有是处(万松道非仰不证。非沩不识。楞严经云。若动念尽。妄念销除于。觉明心。如去尘垢。一伦生死。首尾圆照。名想阴尽。是人则能超烦恼浊。观其所由。融通妄想以为其本。此又见沩仰父子。妙契佛心也)。

　　○仰山一日呈解云。若教某自看。到者里无圆位。亦无可断。沩曰。据汝见处。犹是法在。亦未离心境。仰曰。既无圆位。何处更有心境。沩曰。适来汝作恁么解。是不。仰云是。沩云。若恁么具足。是心境法。争得道无。许汝信位显。人位隐在(宗通云。如此勘验。方知从真妙圆。重发真妙。真信与解路。迥然县隔)沩山谓仰山。寂子速道。莫入阴界。仰云。慧寂信亦不立。沩云。子信了不立。不信不立。仰云。只是慧寂。更信阿谁。沩云。若恁么。则是定性声闻也。仰云。慧寂佛亦不见(一作不立)。

　　○沩山一日索门人呈语。乃曰声色外与吾相见。仰山凡三度呈语曰。如两面镜相照。于中无像。沩曰。此语是也。我是你不是。早立像了也。仰山却问沩山。某精神昏昧。拙于秪对。未审和尚于百丈师翁处。作么生呈语。沩曰。我于先师处呈语。如百千明镜鉴像。光影相照。尘尘刹刹。各不相借。仰山于是礼谢(宗通云。二尊宿善说楞严。一如双镜光明相对。一如妙影重重相入)。

　　○李骘常侍问。未审此之苦报。自何而来。师曰。苦因业来。曰。业因何生。师曰。业因结生。曰。结因何生。师曰。结依妄心生。曰。心依何住。师曰。心即无物。无依无住。所以苦因业。业依结。结依心。心即无所依。譬如地轮依水轮。水轮依风轮。风轮依虚空。虚空无所依。

　　○又问如何得业结消融。师曰若言下识是妄心。本来无所依住。即是常侍无依妙神。此妙神即是本身。本来无有业结及苦乐等事。众生迷此无依。妄随颠倒。种种结业苦乐之事。便从此起。若顿了此无住之神。一切妄业。本无所有。亦无所灭(宗镜云。准此妄境依妄心。妄心依本识。本识依如来藏。如来藏无所依)。

　　临济云。如今学者不得。病在不自信处。自信不及。便忙忙地狥一切境被他万境回换。不得自由。约如今见处。与释迦何别。你且欠少什么。六道神光。未尝间歇。你一念心上清净光。是你屋里法身佛。一念心上无分别光。是你屋里报身佛。一念心上无差别光。是你屋里化身佛。此三种身。是你即今目前听法底人。此三种身。是名言。亦是三种依。古人云。身依义立。土据体论。法性身。法性土。明知是光影。大德。你且识取弄光影底人。是诸佛之本源。一切处是一切道流归舍处。是你四大色身。不解说法听法。脾胃肝胆。不解说法听法。虚空。不解说法听法。是你目前历历底。勿一个形段孤明。是者个解说法听法。所以向你道。向五阴身田内。有无位真人。堂堂显露。无纤毫许间隔何不识取。心法无形。通贯十方。在眼曰见。在耳曰闻。本是一精明。分成六和合。心若不生。随处解脱。秪为一切驰求心不能歇。上佗古人间机境。不达三祇劫空。有此障碍。你只有一个父母。更求何物。你自返照。古人云。演若达多失却头。求心歇处即无事。

　　○你且随处作主。立处皆真。境来回换不得。纵有从来习气。五无间业。自为解脱大海。今时学者。犹如触鼻羊。逢着物安在口里。奴郎不辨。宾主不分。邪心入道。正是出家俗人。若魔佛不辨。正是出一家。入一家。唤作造业众生。未得名为真出家。秪如今有一个佛魔。同体不分。如水乳合。鹅王唼乳。如明眼道流。魔佛俱打。你若爱圣憎凡。生死海里浮沉。

　　○光阴可惜。念念无常。粗则被地水火风。细则被生住异灭。四相所逼。且要识取四种无相境。免被境摆扑。如何是四种无相境。曰。你一念心疑。被地来碍。你一念心爱。被水来溺。你一念心瞋。被火来烧。你一念心喜。被风来飘。若能如是辨得。不被境转。处处用境。东涌西没。南涌北没。中涌边没。边涌中没。履水如地。履地如水。缘何如此。为达四大如梦如幻故。你如今听法得。不见你四大。能用你四大。若能如是见得。便乃去住自由。

　　○你道佛有六通。是不可思议。一切诸天神仙阿修罗大力鬼。亦有神通。应是佛不。阿修罗与天帝战败。领八万四千眷属。入藕丝孔中。莫是圣不。皆是业通依通。佛六通者不然。入色界。不被色惑。乃至入法界。不被法惑。达六种尘相。皆是空相。不能系缚。此无依道人。虽是五蕴陋质。便是地行神通。秪么幻化上头。作模作样。皆是野狐精魅。外道见解。

　　○你欲识三界。不离你今听法的心地。你一念心贪。是欲界。你一念心瞋。是色界。你一念心痴。是无色界。是你屋里家具子。三界不自道。我是三界。还是目前灵灵地。照烛万般。酌度世间的人。与三界安名。你一念心歇得处。唤作菩提树。一念心歇不得处。唤作无明树。无明无住处。无明无始终。若念念心歇不得。便上他无明树。便入六道四生。披毛戴角。你若歇得。一念不生。便是上菩提树。三界神通变化。意生化身。

　　○你若取不动清净境为是。即认他无明为郎主。古人云。湛湛黑暗深坑。实可怖畏。你若认他动者是。一切草木皆解动。应可是道也。所以动者是风大。不动者是地大。动与不动。俱无自性。你若向动处捉他。他向不动处立。你若向不动处捉他。他向动处立。譬如潜泉鱼。鼓波而自跃。动与不动。是二种境。还是无依道人。用动用不动。

　　德山示众云。莫取次用心。万劫千生。轮回三界。皆为有心。心生则种种法生。一念不生。永脱生死。瞥起一念心。便是魔家眷属。破戒俗人。汝莫爱圣。圣是空名。更无别法。只是个炟爀灵空。无碍自在。不是庄严得底物。向三界十方世间。若有一尘一法可得。与汝执取生解。皆落天魔外道。别无禅道可学。亦无神通变现可得。诸行无常。是生灭法。若言入定。凝神静虑得者。尼乾子等外道师。亦入得八万劫大定。莫是佛不。老汉从生至死。是个老比丘。虽在三界生而无垢染。欲得出离。何处去。设有去处。亦是笼槛。魔得其便。身心无可得。只要一切时中。莫用他声色。无思无念。无一法可当情。出家儿乃至十地满心菩萨。觅他踪迹不着。所以诸天欢喜。地神捧足。十方诸佛赞叹。魔王啼哭。何以故。缘此虚空活鱍鱍地。无根株。无住处。若到有里。眼孔定动。即没交涉。

　　○德山上堂。若也于己无事。则勿妄求。妄求而得。亦非得也。汝但无事于心。无心于事。则虚而灵。空而妙。若毛端许言之本末者。皆为自欺。何故。毫厘系念。三途业因。瞥尔情生。万劫羁锁。圣凡名号。尽是虚声。殊相劣形。皆为幻色。汝欲求之。得无累乎。及其厌之。又成大患。终而无益。

　　洞山和尚语曹山云。末法时代。人多干慧。若要辨验真伪。有三种渗漏。一曰见渗漏。机不离位。堕在毒海。二曰情渗漏。滞在向背。见处偏枯。三曰语渗漏。究妙失宗。机昧终始。浊智流转。于此三种。子宜知之(瑞鹿先云。聪明不敌生死。干慧岂免苦轮)。

　　九峰虔云。兄弟还识得命么。流泉是命。湛寂是身。千波竞涌。是文殊境界。一亘晴空。是普贤床榻。其次借一句子是指月。于中事是话月。诸兄弟。约甚么体格商量。到者里不假三寸。试话会看。不假耳。试采听看。不假眼。试辨白看。所以道。声前抛不出。句后不藏形。尽乾坤大地。都来是汝当人个体。向甚么处安眼耳鼻舌。莫但向意根下图度作解。尽未来际。亦未有休歇处。

　　○问。尽乾坤都来是个眼。如何是乾坤眼。师曰乾坤在里许。曰。乾坤眼何在。师曰。正是乾坤眼。曰。还照瞩也无。师曰。不借三光势。曰。既不借三光势。凭何唤作乾坤眼。师曰。若不如是。髑髅前见鬼神无数。

　　○九峰虔禅师受印于石霜。僧问教中有言。三光缘就。始成其见。三光未就。还成见否。虎曰。缘有差殊。见无亏损。僧云。既无亏损。暗中为甚么不见物。虔曰。虽不见物。宁无见暗。僧云。离却三光。如何是真见处。虔曰。匝地日头黑似漆。(石头参同契曰。当明中有暗。勿以暗相遇。当暗中有明。勿以明相睹)涌泉欣曰。见解人多。行解人万中无一个。敢道轮回去在。为何如此。盖为识漏未尽。

　　洛浦元安师曰。玄关固闭。识锁难开。疑网罗笼。智刀劣剪。若不当阳晓示。迷子何以知归。欲得大用现前。但可顿忘诸见。诸见若尽。昏雾不生。智照洞然。更无他物。今学人因他数量作解。被他数量该括。方寸不能移易。所似听不出声。见不超色。假饶并当门头洁净。自己法眼未明。此人秪具一只眼。是非贯系不得。脱坼自由。

　　雪峰存自制塔铭曰。夫从缘有者。始终而成坏。非从缘得者。历劫而弥坚(法眼云。秪今是成是坏。人莫能对)。

　　南禅契璠上堂。若是名言妙句。诸方总道了也。今日众中还有超第一义者。致将一问来。僧问如何是第一义。师曰。何不问第一义。曰。见问。师曰。已落第二义也。

　　曹山和尚云。诸佛心墙壁瓦砾。是者亦唤作性地。亦称体全功。亦云无情解说法。若知有。者里得无辩处。十方国土。山河大地。石壁瓦砾。虚空与非空。有情无情。草木丛林。通为一身。唤作得记。亦云一字法门。亦云总持法门。亦云一尘一念。亦唤作同彻。若是性地。不知有。诸佛千般喻不得。万种况不成。千圣万圣尽从者里出。从来不变异。故云。十方薄伽梵。一路涅槃门(宗镜)。

　　○示众。僧家在此等衣线下。须理会通向上事。若也承当处分明。即转他诸圣。向自己背后。方得自由。若也转不得。直饶学得十成。却向他背后义手说什么大话。若转得自己。一切粗重境来。皆做得主宰。假作泥里倒地。亦做得主宰。不论天堂地狱。饿鬼畜生。但是一切处不移易。元是旧时人。只是不行旧时路。若有忻心。还成滞着。若脱得。拣什么。人人有一坐具地。佛出世。侵他不得。欲知此事。饶今成佛成祖去。只者是。便堕三途六道去。也只者是。须与他作主宰始得。若作主宰不得。便是变易去也。

　　僧问云居智和尚。师言见性成佛。清净之性。不属有无。因何有见。师曰。见无所见。曰。既无所见。何更有见。师曰。见处亦无。曰。如是见时。是谁之见。师云。无有能见者。曰。究竟其理云何。师曰。妄计为有。即有能所。乃得名迷。随见生解。便堕生死。明见之人即不然。终日见。未尝见。求见处体相不可得。能所俱绝。名为见性。曰。此性遍一切处不。师曰。无处不遍。曰。凡夫具不。师曰。无处不遍。岂凡夫而不具乎。曰。诸佛菩萨。不被生死所拘。凡夫独萦此苦。何曾得遍。师曰。凡夫于清净性中。计有能所。即堕生死。诸佛大士。知清净性中。不属有无。即能所不立。曰。若如是说。即有能了不了人。师曰。了尚不可得。岂有能了人乎。汝即应念清净性中。无有凡圣。亦无了不了人。凡之与圣。二俱是名。若随名生解。即堕生死。若知假名不实。即无有当名者。此是极究竟处。若曰我能了。彼不能了。即是大病。见有净秽凡圣。亦是大病。作无凡圣解。又属拨无因果。见有清净性可栖止。亦大病。作不栖止解。亦大病。然清净性中。具不坏方便应用。及兴运慈悲。如是兴运之处。即全清净之性。可谓见性成佛矣。

　　○如人头头上了。物物上通。只唤作了事人。终不唤作尊贵。将知尊贵一路自别。便是世间极重极贵物。不得将来向尊贵边。须知不可思议。不当好心。所以古人云。犹如双镜。光光相对。光光相照。更无亏盈。岂不是一般。犹唤作影像边事。如日出时。光照世间。明朗是一半。那一半唤作什么。如今未认得光影。门头户底。粗浅的事。将做屋里事。又争得。

　　○从天降下即贫穷。从地涌出即富贵。门里出身则易。身里出门则难。动则埋身千尺。不动则当处生苗。一言迥脱。独拔当时。语言不要多。多则无用处(永明释云。若从心地。涌出智宝。有何穷尽。故云无尽之藏。但若得心真实去。根脚下谛去。自然出语与实相相应。言下救人生死。变凡为圣。捉砾成金。若心中未谛。圆信不成。空任虚浮。只增狂慧。直饶说得天华坠。石点头。事若不真。总成妖幻。所以志公见云光法师。讲法华经。感天华坠。云是咬蚤之义)。

　　白水本仁云。老僧寻常不欲向声前色后。鼓。弄人家男女。且声不是声。色不是色。问。如何是声不是声。曰唤作色得么。如何是色不是色。曰唤作声得么。僧礼拜。师曰。且道为汝说。答汝话。若向者里会得。有个入处。

　　龙牙和尚云。法者是轨持之名。道是众生体性。未有世界。早有此性。世界坏时。此性不坏。唤作随流之性。常无变异。动静与虚空齐等。唤作世间相常住。亦名第一义空。亦名本际。亦名心王。亦名真如解脱。亦名菩提涅槃。百千异号。皆是假名。虽有多名而无多体。会多名而同一体。会万义而归一心。若识自家本心。唤作归根得旨。欲得诸流水。但向大海中求。欲识万法之相。但向心中契会(宗镜)。

　　颙禅师云。文殊问金色女。汝身有五阴十二入十八界不。女言如我身有五阴十二入十八界。梵网经云。一切地水。是我先身。一切火风。是我本体。又依正二身。互相依立。华严经云。一切法无相。是则佛真体。经明若计灵智之心是常。色是败坏无常者。则外道断常之见。华严明众生界即佛界。佛界即法界。法界之外。更无别法。乃至万法虽异。其体常同。若不迷于所同。体用常无有二。无二之旨。盖出世之要律。一念相应。不隔凡成圣矣(宗镜)。

　　福州玄沙师备和尚示众云。情存圣量。犹落法尘。己见未忘。还成渗漏。西天外道。入得八万劫定。闭目藏睛。灰身灭智。劫数满后。不免轮回。盖为道眼不明。生死根源不破。出家儿不可同他外道也。阿那个便是平生得力处。切须在急时中。如丧身命。冥心自救。放舍闲缘。歇却心识。方有少许相应。若不如是明朝后日。尽被识情带将去。有甚么自由分。如今却不如他无情之物。敷唱分明。土木石头。说法非常真实。只是少人能听。若闻此说。始可商量。大凡三条椽下。具者个真实发明。便向四生六道中。同于诸佛净土。更惧何生死。且阿谁知他。一切诸法。都无实体。至于灵山曾上。迦叶亲闻。犹如话月。古德云。善恶都莫思量。犹如指月。乃至三乘。行位解脱。菩萨涅槃。圣德圣果。并如空华兔角。不见道却来观世间。犹如梦中事。有为心法。不可相依。只为违真弃本。厌凡忻圣。作此见知。不出他限量。抛他五阴不去。

　　○汝诸人且承当得甚么事。在何世界安身立命。若辨不得。恰似捏目生华。见事便差。如今目前现有山河大地。色空明暗。种种诸物。皆是狂劳华相。唤作颠倒知见。出家人达心识本源。如今看着。尽黑漫漫地。墨汁相似。秪如从上宗乘。是诸佛顶族。汝既承当不得。所以我方便劝汝。且从迦叶门。接续顿超去。此一门超凡圣因果。超毗卢妙庄严世界海。超他释迦方便门。直下永劫。不教有一物。与汝作眼见。何不自急急究取。秪如释迦说十二分教。大作一场佛事。向此门中。用一点不得。用一毛头伎俩不得。如同梦事。亦如寐语。识得即是大出脱大彻头人。超凡越圣。出生离死。离因离果。超毗卢。越释迦。莫祇长恋生死爱网。被善恶业拘将去。无自由分。饶汝炼得身心同虚空去。饶汝到精明湛不摇处。不出识阴。古人唤作如急流水。流急不觉。妄为恬静。恁么修行。出他轮回际不得。更有一般说昭昭灵灵。灵台智性能见能闻。向五蕴身田里作主宰。我今问汝。若认昭昭灵灵。是汝真实。为甚瞌睡时。又不成昭昭灵灵。若瞌睡时不是。为甚有者昭昭时。者唤作认贼为子。是生死根本。妄想缘气。汝欲识根由么。我向汝道。昭昭灵灵。秪因前尘色声香等法而有分别。便道此是昭昭灵灵。若无前尘。此昭昭灵灵同于龟毛兔角。真实在甚么处。汝欲得出五蕴身田主宰。但识取汝秘密金刚体。汝还见南阎浮提日么。世间人所作兴营。养身活命。种种心行。莫非承日光成立。只如日体。还有许多般心行么。还有不周遍处么。金刚体亦如是。如今山河大地。十方国土。色空明暗。及汝身心。莫非尽承汝圆成威光所现。天人群生类。所作业次。受生果报。有情无情。莫非承汝威光。乃至诸佛成道果。接物利生。莫非尽承汝威光。只如金刚体。还有凡夫诸佛么。有汝心行么。不可道无。便当得去也。汝有如是奇特当阳出身处。何不发明。却随向五蕴身田鬼趣里作活计。

　　○动则起生死之本。静则醉昏沉之乡。动静双泯。即落空亡。动静双收。颟顸佛性。直须对尘对境。如枯木寒灰。临时应用。不失其宜。镜照诸像。不乱光辉。鸟飞空中。不杂空色。所以十方无影像。三界绝行踪。不堕往来机。不住中间意。钟中无鼓响。鼓中无钟声。钟鼓不相交。句句无前后(寂音曰。中观论曰。无物从缘起。无物从缘灭。起惟诸缘起。灭惟诸缘灭。以是知色生时但是空生。色灭时但是空灭。譬如𦘕水成文。未尝生灭。玄沙云。钟中无鼓响。鼓中无钟声。钟鼓不交参。句句无前后。此真缘起无生之旨也)如壮士展臂。不藉他力。师子游行。岂求伴侣。九霄绝翳。何在穿通。一段光明。未曾昏昧。个中纤毫道不尽。即为魔王眷属。句前句后。是学人难处。所以一句当天。八万门永绝生死。直饶得似秋潭月影。静夜钟声。随扣击以无亏。触波澜而不散。犹是生死岸头事。道人行履处。如火消冰。终不却成冰。箭既离弦。无返回势。所以牢笼不肯住。呼唤不回头。古圣不安排。至今无处所。若到者里。步步登玄。不属邪正。识不能识。智不能知。动便失宗。觉即迷旨。如今不悟个中道理。涉事涉尘。头头系绊。纵悟则尘境纷纭。名相不实。便拟凝心敛念。摄事归空。细想才生。即便遏捺。如此即是落空亡的外道。魂不散的死人。者里分别则不然。也不是隈门傍户。句句现前。不得商量。不涉文墨。本绝尘境。本无位次。真如凡圣。地狱人天。秪是疗狂子之方。虚空尚无改变。大道岂有升沉。悟则纵横。不离本际。若到者里。凡圣也无立处。若向句中作意。则没溺杀人。若向外驰求。又落魔界。如如向上。没可安排。恰似𦦨罏。不藏蚊蚋。便是千圣出头来。也安一字不得。

　　○镜清道怤上堂。如今事不获己。向汝道。各自验看亲切。到汝分上。因何特地生疏。秪为抛家日久。流浪年深。一向缘尘。致见如此。唤作背觉合尘。亦名舍父逃逝。

　　太原和尚云。欲发心入道。先须识自本心。若不识自本心。如狗逐块。非师子王也。即今语言是汝心。举动施为。更是阿谁。若言更别有者。即如演若觅头(甘泉和尚云。信心是佛。无始无明。轮回生死四生六道。只为不敢认自心是佛。若能识自心。心外无别佛。佛外无别心。除此心外更无别心若言别更有者。即是演若达多。将头觅头)。

　　云门和尚拈起柱杖云。山河大地。三世诸佛。尽在拄杖头上。有甚滞碍。如今明也。暗向什么处去。秪者明便是暗。一切众生。只被色空明暗隔碍。便见有生灭之法。

　　○日里往来。日里辨人。忽然半夜。无日月灯光。曾到处则固是。未曾到处。取一件物还取得么(圆悟勤曰。参同契云。当明中有暗。勿以暗相睹。当暗中有明。勿以明相遇。若坐断明暗。且道是个什么。所以道心华发明。照十方刹)。

　　○尽大地有什么物。与汝为缘为对。若有针锋许。与汝为隔为碍。与我拈将来。唤什么作佛祖。唤什么作山河大地。日月星辰。将什么为四大五蕴。

　　○若从学解机智得。秪如十地圣人。说法如云如雨。犹被诃责。见性如隔罗縠。故知一切有心。天地悬殊。若是得底人。道火何曾烧口。

　　○光不透脱。有两般病。一切处不明。面前有物是一。又透得一切法空。隐隐地似有个物相似。亦是光不透脱。(万松云。云门道。一切处不明面前有物是一。不是教你除幻境。灭幻心。别觅透脱处。三祖云。六尘不恶。还同正觉。与圆觉经知幻即离。不作方便。离幻即觉。亦无渐次。便见作止任灭。如金刚与泥人揩背也。又云。隐隐地有个物相似。正是圆觉存我觉我。潜续如命。细四相病。故普觉云。大悲世尊快说禅病。沩山言。无一法可当情。情犹在境。楞严云。纵灭一切见闻觉知。内守幽闲。犹为法尘分别影事。南院颙云。我当时如灯影里行相似。所以道。亦是光不透脱)。

　　(○大慧云。有人说静是根本悟是枝叶。静得久。自然悟去。山僧敢道他乱道。又引净极光通达为证。且莫错会好。先圣不奈何。说个净极光通达。寂照含虚空。譬如良医。应病与药。如今不信有妙悟底。反道悟是建立。岂非以药为病乎)。

　　(○云栖宏公曰。世人已知见闻觉知为识神。既灭见闻觉知。将谓不落识神。宁知仍是识神窠臼。生死根本。千百人中。且无一二至此。即至此。十个有五双。摆不脱。放不下。嗟乎。此幽闲处。埋没古今几许豪杰。参禅秘要。殆尽泄于是)又法身亦有两般病。得到法身为法执。不忘己见。犹存坐在法身边。是一。直饶透得法身去。放过即不可。仔细点检将来。有甚么气息。亦是病(万松云。前二病少。后一种。师家应病施药。各垂方便。其二种光与光不透脱有两般。病无别。洞上宗风。静沈止水。动落今时。名二种病。你但出不随应。入不居空。外不寻枝。内不住定。自然三病二光。一时透脱。然后透脱。不透脱。拈放一边。子细点检将来。有什么气息亦是病。云门但指其病。不说治法如何。还知么。病多谙药性。得效敢传方)。

　　地藏琛禅师问保福僧。彼中佛法。如何示人。僧云。有时示众。塞却你眼。教你觑不见。塞却你耳。教你听不闻。坐却你意根。教你分别不得。师云。吾问你。不塞你眼。见个甚么。不塞你耳。闻个甚么。不坐你意根。作么生分别。僧有省。

　　○上堂云。汝唤甚么作平实。把甚么作圆常。莫相埋没。得些子声色名字。贮在心头。记持得底是名字。拣辨得底是声色。若不是声色名字。汝又作么生记持拣辨。风吹松树也是声。虾蟆老鸦叫也是声。何不那里听取拣辨去。即今声色摐摐地。为当相及不相及。若相及。即汝灵性。金刚秘密。应有坏灭去也。何以如此。为声贯破汝耳。色穿破汝眼。因缘即塞却汝。幻妄走杀汝。声色体尔。不可容也。若不相及。又什么处得声色来。相及不相及。试裁辨看。

　　安国球禅师示众云。我此间粥饭因缘。为兄弟提唱。终是不常。如今欲后省要。却是山河大地。举明其事。却常亦能究竟。若从文殊门入者。一切无为。草木瓦砾。助汝发机。若从观音门入者。一切音响。虾蟆蚯蚓。助汝发机。若从普贤门入者。不动步而到。以此三门方便示汝。如将一只折箸。搅彼大海。令彼鱼龙。知水为命。离水一分。鱼龙不全性命。若无智眼。审而谛之。任尔百般巧妙。不为究竟。

　　国清师静上座问玄沙云。教中道不得以所知心。测度如来无上知见。又作么生。沙曰。汝道究得彻底。所知心还测度得及不。师因此信入。有人问。弟子每当夜坐。心念纷飞。未明摄伏之方。愿垂示诲。师曰。如或夜间安坐。心念纷飞。却将纷飞之心。以究纷飞之处。究之无处。则纷飞之念何存。反究究心。则能究之心安在。又能照之智本空。所缘之境亦寂。寂而非寂者。盖无能寂之人也。照而非照者。盖无所照之境也。境智俱寂。心虑安然。外不寻枝。内不住定。二涂俱泯。一性怡然。此乃还源之要道也。

　　洞山初示众。举唱宗风激扬大乘。不道全无。其奈还少。只缘未达其源。落在第八魔境界中。(受阴第八云已言证圣。得大自在)识得个不名不物。无是无非。头头物物。无不具足。道我得安乐田地。更不求余。凡有扣击问难。即便敲床竖拂。更不惜便施便设。便行便用。向恶水坑里。头出头没。弄个无尾胡孙。到腊月三十日。鼓也打破。胡孙又走却了。手忙脚乱。悔将何及。若是个衲僧。乍可冻杀饿杀终不着他鹘臭布衫。

　　法眼和尚示僧。汝道六处不知音。眼处不知音。耳处不知音。若也根本是有。争解无得。古人道。离声色着声色。离名字著名字。所以无想天修得。经八万大劫。一朝退堕。诸事俨然。盖为不知根本真实。次第修行。三生六十劫。四生一百劫。直到三祇果满。犹道不如一念缘起无生。超彼三乘权学等见。又道弹指圆成八万门。刹那灭却三祇劫。宝公曰。暂时自肯不追寻。历劫何曾异今日。还会么。今日只是尘劫。

　　○僧问十二时中。如何得顿息万缘去。师曰。空与汝为缘耶。色与汝为缘耶。言空为缘。则空本无缘。言色为缘。则色心不二。日用果何物而为汝缘乎。

　　天台韶国师云。眼中无色识。色中无眼识。眼识二俱空。何能令见色。是眼则不能自见其己体。若不能自见。云何见余物。古圣方便。皆为说破。若于此明得寂静法。不寂静法也收尽。明得远离法。不远离法亦收尽。未来现在。亦无遗余。名一法界。何有遮障。各自信取。

　　灵隐耸云。见色便见心。且唤甚么作心。山河大地。万象森罗。青黄赤白男女等相。是心不是心。若是心。为什么却成物像去。若不是心。又道见色便见心。只为迷此而成颠倒。于无同异中。强生同异。如今直下承当。顿豁本心。皎然无一物可作见闻。若离心别求解脱。迷波讨源。卒难晓悟(经云。若树非见。云何见树。若树即见。复云何树)。

　　崇寿稠云。第一义现成。佛性常照。一切法常住。若见有法常住。犹未是法之真源。佛言一人发真归元。十方虚空悉皆销殒。还有一法为意解么。

　　法眼之子慧明道人。问禅者近离何处。曰成都。曰。上座离成都到此山。则成都少上座。此山剩上座。剩则心外有法。少则心法不周。说得即住。僧无对(佛眼上堂。山僧适在寝堂中。法堂无山僧。寝堂有山僧。下至法堂。法堂有山僧。寝堂无山僧。有则心外有法。无则心法不周。诸上座在衣钵下。闻打鼓便上法堂。法堂上添得上座。衣钵下减却上座。添则成增。减则成灭。灭故落断。增故落常。行脚人如何得离有离无。离常离断。生死疑情。大难透脱。此是如来清净心要。宜须决择。不可等闲)。

　　(△林间录云。慧明法眼之子。知见甚高。下视诸方。禅宗贵大机大用。不贵知解。云庵每曰。汝辈皆知有。只是用不得。如慧明道人。可谓善用者也)。

　　居讷禅师留止洞山十年。读枣柏华严论。至第三会。于须弥山顶上说十住。表入理弃智。非生灭心所得至故。如须弥山在大海中。高八万四千由旬。非手足攀揽可及。以明八万四千尘劳山。住烦恼大海。众生有能于一切法。无思无为。即烦恼海自然枯竭。尘劳山便成一切智山。烦恼海便成一切智海。若更起心思虑。即有攀缘。即尘劳山愈高。烦恼海愈深。不能以至诸佛智顶也。三复之。叹曰。石巩云无下手处。而马祖曰。旷劫无明。今日一切销灭。非虚语也(寂音曰。楞严经云。汝但弃其生灭。守于真常。常光现前。根尘识心。应时销落)。

　　寂音作永明智觉禅师传云。指法以佛祖之语为铨准。曰迦叶波初闻偈曰。诸法从缘生。诸法从缘灭。我师大沙门。尝作如是说。此佛祖骨髓也。龙胜曰。无物从缘生。无物从缘灭。起唯诸缘起。灭唯诸缘灭。乃知色生时但是空生。色灭时但是空灭。譬如风性本不动。以缘起故动。倘风本性动。则宁有静时哉。密室中若有风。风何不动。若无风。遇缘即起。不特风为然。一切法皆然。维摩曰。善来文殊。不来相而来。不见相而见。文殊言如是。若来已更不来。若去已更不去。所以者何。来者无所从来。去者无所至。所可见者。更不可见。此缘起无生之旨也(林间录云。起信云。若心有见则有不见之相。心性离见。即是遍照法界义故。乃知心外无法。遍照义成。苟有去来相见。则遗正义也。如人言。风性本动。是大不然。风本不动。能动诸物。若先有动。则失自体。不复更动。则知动者。乃所以明其未尝动也。去来相见。亦复如是)。

　　○宗镜问。万境无明。与一心法性。为是一。为是二。若是一。不分染净二名。若是二。云何教中说无明即法性。答。体一是真。名二是假。名因情立。真以智明。情智自分。真原不动。不可定同。不坏世谛故。不可定异。不失真谛故。涅槃云。明与无明愚人为二。智者了达。其性无二。无二之性。即是真性。古德约十法界释云。愚人者。九界之愚也。愚人取相。见一切法二性。随其取相。心悉无明也。如寒谷千年。坚冰未尝作水也。智者。佛界之智也。圆观行人。开佛眼者。见同古佛也。圆眼不见无明根本。元是清净法性。如太阳常照。海水未曾作冰也。冰水性一。随缘成二。一不守性。恒自随缘。虽复随缘不坏法性。况法无明亦何定一。亦何定异。则不随事而失体。非共非分。不守性而任缘。亦同亦别。

　　○问。菩提即自身心者。云何教中说不可以身心得。答。菩提之心即心者。乃是自性清净心。湛然不动。盖是正觉无相之真智。其道虚玄。妙绝常境。聪者无以容其听。智者无以运其知。辨者无以措其言。像者无以状其仪。以迷人不了。执色阴为自身。认能知为自心。故经云。身如草木。无所觉知。心如幻化。虚妄不实。以除其执取之心。故云。菩提者。不可以身心得也。菩提非是触尘。不可以身得。菩提非是法尘。不可以心得。若体了人。即达阴界本空。妄心无相。以本空故。法身常现。以无相故。真心不亏。如此发明。五阴即菩提。离是无菩提。不可以菩提而求菩提。不可以菩提而得菩提。文殊云。我不求菩提。何以故。菩提即我。我即是菩提。维摩云。菩提非所观之境。则无能缘之心。所观境空。即实相菩提。能缘心空。即自性菩提(经云。圆满菩提归无所得)。

　　○问。所云五根作用。皆称光明宝摩尼王。悉能雨宝。凡夫根器。亦如是耶。答。经云。六自在王常清净。所以称王。王是自在义。是以眼根任运观之。自在无碍。又常在现量。本性不迁。岂非如王。常得自在。如云应眼时若千日。万像不能逃形质。岂非雨宝义。眼门放光。照破山河大地。岂非放光义。则玄鉴无遗。幽微洞悉。五根随用。亦复如是。乃至意根。一念千里。无有障碍。如云。应意时。绝分别。照烛森罗终不歇。透过山河石壁间。要且照时常寂灭。故知六根不恶。还同正觉。智者无为。愚人自缚。可谓身之宝藏。心之明珠。不说不知。空沈苦海。

　　永明智觉禅师垂诫云。学道之门。别无奇特。只要洗涤根尘下。无量劫来业识种子。深嗟末世。诳说一禅只学虚头。全无实解。步步行有。口口谈空。自不责业。力所牵。更教人拨无因果。便说饮酒食肉。不碍菩提。行盗行淫。无妨般若。生遭王法。死陷阿鼻。受得地狱业消。又入畜生饿鬼。百千万劫。无有出期。除非一念回光。立即翻邪为正。若割心肝如木石相似。便可食肉。若吃酒如吃矢尿相似。便可饮酒。若见端正男女如死尸相似。方可行淫。若见己财他财如粪土相似。便可侵盗。饶你炼得到此田地。亦未可顺汝意在。直待证无量圣身。始可行世间逆顺事。古圣施设。广行遮护千。经所说。万论所陈。若不去淫。断一切清净种。若不去洒。断一切智慧种。若不去盗。断一切福德种。若不去肉。断一切慈悲种。三世诸佛。同口敷宣。天下禅宗。一音演畅。如何后学。略不听从。自毁正因。反行魔说。只为宿熏业种。生遇邪师。善力易消。恶根难拔。岂不见古圣道。见一魔事。如万箭攒心。闻一魔声。如千锥劄耳。速须远离。各自究心(永明垂诫。允合先佛四种清净明诲。刻骨沥血。真实为人。而雷庵受师拣之曰。此亦方便语也。以如来之言观之。则正为空魔所入。噫嘻其可哉。末法邪魔或借永明言。又增狂解。莽荡招殃。则雷庵之云。亦可助永明当头一棒也)。

　　端鹿先上堂。诸法所生。唯心所现。如是言语。好个入底门户。你等诸人。眼见一切色。耳闻一切声。鼻嗅一切香。舌了一切味。身触一切软滑。意分别一切诸法。秪如眼耳六根所对之物。为复是你等心。非是你等心。若道是你等心。何不与你等身都作一块。为甚么所对之物。却在你等六根外。若非是你等心。又争奈唯心所现言语。留在世间。何人不举着。

　　○又云。夜间眠熟。不知一切。既不知一切。且问那时。有本来性。无本来性。若道是有。又不知一切。与死无异。若道是无。睡眠忽省。觉知如故。如是等时。是个甚么。

　　云居道齐禅师谓门弟子曰。吾读楞伽经偈曰。诸法无法体。而说惟是心。不见于自心。而起于分别。可谓大慈悲父。如实极谈。我辈不自领受。背负恩德。如恒河沙。或曰。然则见自心遂断分别乎。曰。非然也。譬如调马。马。自见其影而不惊。何以故。以自知其影。从自身出故。吾是以知不断分别。亦舍心相也。秪今目前如实而观。不见纤毫。祖师曰。若见现在。过去未来亦应见。若不见过去未来。现在亦不应见。此语分明。人自迷昧。

　　○云居齐示疾集众。老僧以风火相逼。特与诸人相见。且向甚么处见。向四大五阴处见耶。六入十二处见耶。是种种处不可见。只今相问者是谁。

　　或问龙济曰。一切钟鼓本无声。如何信之无声。师曰。祖师曰。如鼓声无有作者。无有住处。毕竟空故。但诳凡夫耳。若鼓声是实有。钟声俱击。应不相参。所以玄沙云。钟中无鼓响。鼓中无钟声。钟鼓不交参。句句无前后。若不当体寂灭。如何得句句无前后耶。

　　承天嵩云。全众生之佛性。寂寂涅槃。三世坦然。十方不泯。只为众生不了。迷己认他。便乃尘劳扰扰。妄想攀缘。即相离真。迷己逐物。都为一念不觉。便见空里生华。不觉眼中有翳。此迷无本。性毕竟空。觉本无迷。似有迷觉。觉迷迷灭。觉不生迷。所以经云。诸法如是生。诸法如是灭。若能如是解。诸佛常现前。

　　天衣怀示众云。二千年前。大觉世尊。将诸圣众往第六天上。说大集经。敕他方此土。人间天上。一切狞恶鬼神皆集会。受佛付嘱。有不赴者。四门天王。飞热铁轮追之。唯有一魔王谓世尊曰。瞿昙。我待一切众生成佛尽。众生世界空。无有众生名字。我乃发菩提心。临危不变。真大丈夫。诸仁者作么生着一转语。与黄面瞿昙出气。寻常神通妙用。智慧辨才。到此总使不着。尽阎浮大地人。无不爱佛。到者里。何者是佛。何者是魔。还有人辨得么。良久云。欲识魔么。开眼见明。欲识佛么。合眼见暗。魔之与佛。以拄杖一时穿却鼻孔(妙喜云。天衣老汉。恁么批判。直是奇特。虽然如是。未免话作两橛。若向何者是佛。何者是魔处便休去。不妨使人疑着。却又道开眼合眼。郎当不少。又云。魔之与佛。以拄杖一时穿却鼻孔。雪上加霜。妙喜却为黄面瞿昙代一转语。待者魔王道。众生界空。我乃发菩提心。只向他道。几乎错唤你是魔王。此语有两负门。若人点简得出。许你具衲僧眼)。

　　(△南堂静云。我即向他道。大众。魔王已发心竟。魔常如是住。不然。道汝唤什么作众生。拟开口与一铁轮)。

　　节使李端愿问达观曰。天堂地狱。毕竟是有是无。观曰。诸佛向无中说有。眼见空华。太尉就有里寻无。手揸水月。堪笑。眼前见牢狱不避。心外闻天堂欲生。殊不知忻怖在心。善恶成境。但了自心。自然无惑。

　　云峰悦上堂。举教中此见及缘。元是菩提妙净明体。又道林木池沼。皆演法音。交光相罗。如宝罗网。古圣与么说。唤作回首尘劳。曲开方便。所以道。如我按指。海印发光。汝暂举心。尘劳先起。会么。拂子且将挥世界。拄杖权为答话人。

　　○未达境惟心起。种种分别。达境惟心已。分别即不生。知诸法唯心。便舍外尘相。只如大地山河。明暗色空。法法现前。作么生说个舍。于此明得。尚在半涂。须知向上更有一窍在。

　　大洪报恩禅师答张无尽曰。西域外道。不出有无四见。不即一心为道。则道非我有。故名外道。不即诸法是心。则法随见异。故名邪见。如谓之有。有则有无。如谓之无。无则无有。有无则有见竞生。无有则无见斯起。亦有亦无见。非有非无见。亦犹是也。不能离诸见。则无以明自心。无以明自心。则不能知正道。经云。有见即为垢。此则未为见。远离于诸见。如是乃见佛。邪正殊途。正由见悟殊致故也。夫三界唯心。万缘一致。弥纶万有而非有。究竟寂灭而非无。非无亦非非无。非有亦非非有。四执既亡。百非斯遣。则自然因缘。皆为戏论。虚无真实俱是假名矣。西天诸大论师。皆以心外有法为外道。万法唯心为正宗。然西天外道。皆大权菩萨。示化之所施为。横生诸见。曲尽异端。以明佛法是为正道顺逆皆宗。非思议之所能知也。

　　黄龙晦堂与夏倚公立谈。至肇论会万物为自己。及情与无情共一体。时有狗卧香桌下。师以压尺击狗。又击香桌曰。狗有情即去。香桌无情自住。情与无情。如何得成一体。公立不能答。师曰。才涉思惟。便成剩法。何曾会万物为己哉。

　　○居士吴敦夫。偶阅邓隐峰传。见其倒卓化去。而衣亦顺身不褪。窃疑之曰。彼化之异固莫测。而衣亦顺之。何也。以问晦堂考人。晦堂曰。汝今衣顺垂于地。复疑之乎。曰。无所疑也。晦堂笑曰。此既无疑。则彼倒化。衣亦顺体。何疑之有哉。敦夫言下了解(此可以悬解楞严垂手正倒之义)。

　　真净师上堂。南阎浮提众生。以音声为佛事。所谓此方真教体。清净在音闻。三乘十二分教。一一从音声演出。乃至诸祖宗师。种种禅道。皆从音声演出。庭前柏树。北斗藏身。德山喝。临济棒。无不从音声演出。何况世间一切所有事法。音声无尽。演说无尽。见闻无尽。利乐无尽。苟入此法门。得旋陀罗尼三昧自在海。

　　○要得生死不相续。但直下识取常住真心。性净明体。自然生死不相关。若信不及。不听受。则沈在业识无明海。

　　○真净文解夏示众。以拂子击禅床云。天地造化有阴阳生杀。日月照临。有明暗隐显。江河流注。有高下雍决。明王治世。有君臣礼乐赏罚。佛法在世。有顿渐权实。有结有解结也。四月十五。十方法界。是圣是凡。是草是木。以拂子左边敲云。从者里一时结。举拂子云。总在拂子头上还见么。乃喝云解也。七月十五文同。但以拂子右边敲云。向者里一时解。还见么。乃喝云。秪如四月十五已前。七月十五已后。且道是结是解。举拂子云总在拂子头上还见么。

　　泐潭英阅华严十明论。至为真智慧无体性不能自知无性。故为无性之性。不能自知无性。故名曰无明。华严第六地曰。不了第一义故。号曰无明。将知真智慧本无性。故不能自了。若遇了缘而了。则无明灭矣。是为成佛要门。

　　黄龙新示众云。空谷传响。时时闻于未闻。色里呈真。处处见而无见。见既无见。闻所未闻。唤作无尽藏三昧门。神通门。智慧门。解脱门。若能如是知见信解。修证悟入。我说是人达佛心宗。入佛知见。既是入佛知见。为是能见见。为是所见见。若是所见见。且以何为能。若是能见见。且以何为所。若作能所二见。俱非佛乘。作么生是佛乘。是以如来非智巧。智者必以如来为宗。祖师非妙得。妙者必以祖师为旨。

　　兜率悦谓张无尽曰。参禅只为命根不断。依语生解。如是之说。公已深悟。然至极微细处。使人不觉不知。堕在区宇中。遂作颂证之云。等闲行处。步步皆如。虽居声色。宁滞有无。一心靡异。万法非殊。休分体用。莫择精粗。临机不碍。应物无拘。是非情尽。凡圣皆除。谁得谁失。何亲何疏。拈头作尾。指实为虚。翻身魔界。转脚邪涂。了非逆顺。不犯工夫(经云。如此颠倒。首尾相换)。

　　僧问古塔主。如何一言之中。须具三玄三要。古曰。空空世界。本自无为。随缘应现。无所不为。所以虚空世界。万像森罗。四时阴阳。否泰八节。草木荣枯。人天七趣。圣贤诸佛。五教三乘。外道曲籍。世出世间。皆从此出。故云。无不从此法界流。究竟还归此法界。楞严曰于一毫端现宝王刹。坐微尘里转大法轮。故知万法本无。揽真成立。真性无量。理不可分。到此境者。一法一尘。一色一声。皆具周遍含容四义。理性无边。事相无边。参而不杂。混而不一。何疑一语之中。不具三玄三要耶。

　　洪觉范住清凉。举楞严鼻嗅旃檀义曰。入此鼻观。亲证无生。又智度论。闻者云何闻。用耳根闻耶。用耳识闻耶。用意识闻耶。若耳根闻。耳根无觉识知故。不能闻。若耳识闻。耳识一念故。不能分别。不应闻。若意识闻。意识亦不能闻。何以故。先五识识五尘。然后意识识。能识现在五尘者。盲聋人亦应识声也。何以故。意识不破故。师曰。究此闻尘。则合本妙。既证无生。又合本妙。毕竟是何境界。良久曰。白猿已叫千岩晚。碧缕初横万象罏。

　　○宗镜曰。虽然心即是业。业即是心。既从心生。还从心受。如何现今销其妄业报。答。但了无作。自然业空。所以云。若了无作恶业。一生成佛。又曰虽有作业而无作者。即是如来秘密之教。又凡作业。悉是自心横计外法。还自对治。妄取成业。若了心不取境。境自不生。无法牵情。云何成业。为作偈释曰。举手炷香。而供养佛。其心自知。应念获福。举手操刃恣行杀僇。其心自知。死入地狱。或杀或供。一手之功。云何业报。罪福不同。皆自横计。有如是事。是故从来。枉沉生死。雷长芭蕉。铁转磁石。俱无作者。而有是力。心不取境。境亦自寂。故如来藏。不许有识。

　　○楞严曰。汝元不知一切浮尘诸幻化相。当处出生。随处灭尽。涅槃云。譬如猛火。不能烧薪。火出木尽。名为烧薪。般若灯论云。根境理同然。智者何惊异。衲子于此见彻。方入阿字法门。

　　○道明上座见六祖于大庾岭上。既发悟曰。此外还有密意也无。祖曰。我所说者。非密意也。一切密意。尽在汝边。释迦于然灯佛所。但得授记而已。如有法可传。则即付与之矣。阿难亦尝猛省曰。将谓如来。惠我三昧。前圣语训具在。可以镜心。不然。香严闻击竹声。望沩山再拜。保寿隔江见德山。即横趍而去。何以密耳语哉(三祖商那和修尊者。语优波鞠多曰。如是五百三昧。汝皆当知。如来三昧。辟支不识。辟支三昧。罗汉不识。吾师阿难三昧。即我不识。今我三昧。汝岂识乎。是三昧者。心不生灭。住大慈力。递相恭敬。其至此者。乃可识之)。

　　(△沩山问香严。闻汝一问则能十答。我问汝父母未生前。试道一句。严屡答不契。乞沩代答一语。沩曰我道得。是我之三昧。与汝有何交涉)。

　　○入大乘论曰。诸法体相。世间现见。云何言无耶。曰。凡愚妄见。此非可信。生灭之法。皆悉是空。生灭流转。无暂停时。相似相续故。妄见有实。犹如灯𦦨。念念生灭。凡夫愚人。谓为一𦦨。盖一切诸法。念念灭绝。而今现见者。相似相续故。首楞严曰。谛观法法何状。则知但自灯明。法自无暗。明暗俱空。无作无取。明若有作。不应容暗。暗若可取。不应受明。今观夜室之暗。何自而来。忽有灯𦦨。暗何所往。石头曰。当明中有暗。以明无作故。当暗中有明。以暗无取故。

　　○楞严尊顶法论云。于此特言真发明性。则亦有妄发明性乎。曰有之。曰。何以辨之。曰。任运遍知。本妙而常寂者。真发明性。所谓十方如来。同一道故出离生死。皆以直心。是也。违时失候。妄觉而强知者。妄发明性。所谓用诸妄想。此想不真。故有轮转。是也。本一体也。以无性无时故。随所用之有异耳。任运常寂而知。则合本妙。违时失候而觉。则合妄尘。马鸣曰。本性清净。无明不觉。染心相现。虽有染心。性常明洁。染心之相。即现行无明。明洁之性。即不动智体。有僧问云庵。杂华论称现行无明。即是如来不动智。此实难信。如何得解。有童子方埽地。庵呼之。童子回首。庵曰。非不动智乎。又问如何是汝佛性。童子左右视。罔然而去。庵曰。非现行无明乎。真发明性。譬如明珠之光。常自照珠。孔子曰思无邪。近之矣。妄发明性。譬如东方将旦。澄滓之间已有精色。易曰蒙杂而着。近之矣(仰山云。若有僧来。即召云某甲。僧回首。乃云是甚么。待伊拟议向道。非唯业识茫茫。亦乃无本可据。沩曰善哉。万松云。云庵呼埽除童子。仰山召僧回首。正是者个时节。童子惘然与拟议不别。无明住地烦恼。业识茫茫亦同。云庵仰山。勘僧验人。克的如此)。

　　清凉普明和尚云。如是之法。不假修而自就。不假得而自圆。一切现成。名不动地。用而非有。不用非无。体合妙用。应备无为。心无自性。触事全彰。不动道场。遍十方界。如斯境界。略暂回光。背觉合尘。妄为影事。此之事意。如王大路。行之即是。假使不行。亦在其路。

　　五祖演上堂云。目犍连双足越坑。大迦叶闻琴起舞。毕陵诃骂河神。迦留陀夷埋身粪壤。教中一一有出处。总道是习气。秪如祖师门下。达磨面壁。秘魔擎叉。香山打鼓。石巩弯弓。雪峰辊毬。国宗水碗。归宗拽石。德山不问便棒。临济入门便喝。无业才有人问。便道妄想。且道是个什么。众中久参大德。具顶门上眼的衲僧。出来为白云证据也(佛眼云。佛弟子目连迦叶等是习气。是妙用。擎叉打地。竖拂敲床。睦州一向闭门。鲁祖终年面壁。是为人。不是为人。信知一切凡夫。埋没宝藏。诸人何不摆柁扬帆。抛江过岸。不可钉桩摇橹。何日到家)。

　　佛眼清远师云。现今山河相对。刹土从横。分别思惟。千差万别。怎生说个是你底道理。者里若不了。一切处碍塞杀人。秪为历劫循尘。为物所转。你试拈来。那个是物。何者是你。僧问玄沙。乞师指个入路。沙云。还闻偃溪水声么。云闻。沙云。从者里入。人不明了。秪管道心性周遍。更是谁闻。如此言论。有何交涉。

　　○不见祖师道。风鸣耶。铃鸣耶。便好休歇也。更烦他道。非风铃鸣。乃心鸣耳。你更讨甚么参请。乃至此土。道非风幡动。仁者心动。祖师恁么印证。因何不会。秪为个能所。所以道。因明立所。所既妄立。生汝妄能。无同异中。炽然成异。

　　○诸人旧时曾到处。忽然思量着。一一在目前。为将眼见。为将心见。若道将眼见。思量旧时到处。如何是眼见。若道是心见。心岂有见耶。现今目前。灯笼露柱。是心见耶。是眼见耶。世尊道。从本已来。非心非眼。且道是个甚么。

　　○明来暗谢。智起惑亡。正当明时。暗向甚么处去。祖师道。秪者明便是暗。明暗觌体不可得。黑地里行时。为什么脚高脚低。

　　○一切众生。眼见耳闻。者里有个指示人处。道即此见闻非见闻。问。正当见闻时。作么生见。得非见闻。师云。忽然被人称名道姓。唤你一声时。你去者里还入得么。

　　○眼不至色。色不至眼。声不至耳。耳不至声。法法皆尔。元是自心功德藏。无可得取舍。此正是那伽大定也。

　　大慧语录云。众生迷己逐物。耽少欲味。甘心受无量苦。逐日未开眼。未下床时。半惺半觉时。心识已纷飞。随妄想漂荡矣。作善作恶。虽未发露。未下床时。天堂地狱。在方寸中。已一时成就。及待发时。已落在第八。佛不云乎。一切诸根。自心现器身等藏。自妄想相。施设显示。如河流。如种子。如灯如风如云。刹那展转坏。躁动如猿猴。乐不净处如飞绳。无厌足如风火。无始虚伪习气因。如汲水轮等事。于此识破。唤作无人无我智。天堂地狱。只在当人半惺半觉。未下床时方寸中。并不在别处。发未发。觉未觉时。切须照顾。

　　○佛云。是法非思量分别之所能解。永嘉云。损法财。灭功德。莫不由兹心意识。盖心意识。乃思量分别之窟宅也。猛着精彩。把者个来为先锋。去为殿后底。生死根本。一刀砍断。方是出头时节。正当恁么时。方用得口议心思着。何以故。第八识既除。生死魔无处栖泊。生死魔无栖泊处。则思量分别的。浑是般若妙智。更无毫发为我作障。所以道。观法前后。以智分别。是非审定。不违法印。

　　○心火炽然。熠熠不息。贪欲瞋恚痴继之。如钩锁连环。相续不断。若无猛烈志气。日月浸久。不觉被五阴魔所摄持。若能一念缘起无生。不离三毒。倒用魔王印。驱诸魔侣。以为护法善神。且非强为。法如是故。

　　○如水潦和尚。因采藤次问马祖曰。如何是祖师西来意。祖曰。近前来向你道。水潦才近前。马祖当胸一蹋蹋倒。水潦忽然大悟。不觉起来。呵呵大笑。祖曰。你见个甚么道理。潦曰。百千法门。无量妙义。只在一毛头上。便识得根源去。者个教中谓之入流亡所。所入既寂。动静二相了然不生。才得个入处。便亡了定相。定相既亡。不堕有为。不堕无为。动静二相。了然不生。便是观音入理之门。他既悟了。便打开自己库藏。运出自己家珍。乃曰百千法门云云。又呵呵大笑。马祖知他已到者个田地。更不采他。亦无后语。后来往水潦庵。才举扬。便卖者一蹋云。自从一吃马师蹋。直至而今笑不休。者个便是第一个入流亡所动静二相了然不生底样子。又云门问洞山。近离甚处。山曰。查渡。门曰。夏在何处。山曰。湖南报慈。门曰。几时离彼。山曰。八月二十五。门曰。放你三顿棒。古人淳朴。据宝秪对。我此回实从查渡来。有甚么过。便道放我三顿捧。大丈夫汉。须共者老汉理会始得。明日便去问曰。昨日蒙和尚放三顿棒。未审过在何处。门曰。饭袋子。江西湖南。便恁么去。山忽然大悟。更无消息可通。亦无道理可拈。便礼拜而已。既悟了。便曰。他后向无人烟处。住个草庵。不蓄一粒米。不种一茎菜。接待十方往来。尽与伊出却钉。拔却楔。拈却灸脂帽子。脱却鹘臭布衫。教伊洒洒地作个衲僧。岂不俊哉。门曰。你身如椰子大。开得许大口。者个是第二个入流亡所动静二相了然不生的样子。又鼓山晏国师。在雪峰多年。一日。雪峰知其缘熟。忽然搊住曰。是甚么。晏释然了悟。唯举手摇曳而已。峰曰。子作道理耶。晏曰。何道理之有。杨大年收在传灯录中。谓之亡其了心。者个是第三个入流亡所动静二相了然不生底样子。又灌溪和尚。一日见临济。济下绳床。才擒住。溪便云。领领。者个是第四个入流亡所动静二相了然不生底样子。

　　○善财方于楼阁之前。早已赞叹许多殊胜之事。然未能得入。乃白弥勒菩萨言。唯愿大圣。开楼阁门。令我得入。时弥勒菩萨。前诣楼阁。指弹出声。其门即开。命善财入。善财心喜。入已还闭。闭时如何。便是观音入流亡所底消息。

　　○古圣得了。便于得处。灭却生灭心。亦不住在寂灭地。谓之寂灭现前。于寂灭地获二殊胜云云。所谓兴慈运悲。救拔恶道是也。众生为不觉故。轮转恶道。先觉之士。若无慈悲。如何得众生界空。信知佛恩难报。

　　万松老人云。福州罗山道闲禅师。先问石霜。起灭不停时如何。霜云。直须寒灰枯木去。一念万年去。函盖相应去。纯清绝点去。山不契。往问岩头。头喝云。是谁起灭。山于此有省。罗山问处。天下人榜样。而今初机往往在者里作活计。水上捺瓜相似。伏断烦恼。智觉道。莫与心为伴。无心心自安。若将心作伴。动即被心谩。伴即伴妄心。无亦无妄心。祖师西来。直指人心。见性成佛。岂是教你普州人送贼。认奴作郎来。罗山问处。迷真执妄。严头咄处。即妄即真。若是万松。咄了便休。真妄向上有事在。楞严经阿难言。即能推者。我将为心。佛言咄阿难此非汝心。阿难矍然避席合掌。起立白佛。此非我心。当名何等。此咄如金刚王宝剑。岩头一喝。如踞地师子。全威大用。不欺之力也(海印云。如来四十九年。唯向阿难施此一咄。如金刚王宝剑。实能剿绝命根。阿难向执。缘心。故今被喝。乃矍然向佛)。

　　○万松曰。人皆谓天地生人。谓之三才。佛教反以人生天地。所以三界唯心。万法唯识。者里打做一团。炼做一块。周法界。无表里。楞严经佛告阿难。汝观地性。粗为大地。细为微尘。至邻虚尘。析彼极微色边际相。七分所成。更析邻虚。即实空性。万松常举信心铭。极小同大。忘绝境界。极大同小。不见边表。

　　○有道士问万松曰。弟子三十余年。打叠妄心不下。松曰。我有四问。全似全真。一问妄心有来多少时也。二问元来有妄心不。三问妄心作么生断。四问妄心断即是。不断即是。其人拜谢而去。黄山赵文孺。亲觐圆通善国师。尝作颂曰。妄想元来本自真。除时又起一重尘。言思动静承谁力。子细看来无别人。

　　○陈秀玉学士。尝问万松。弥勒菩萨为甚么不修禅定。不断烦恼。松曰。真心本静。故不修禅定。妄想本空。故不断烦恼。士复问香山大润和尚。润云。禅心已定。不须更修。断尽烦恼。不须更断。复问竹林海巨川。川曰。本无禅定烦恼。士曰惟此为快耳。

　　屏山李纯甫曰。如人初梦。一刹那顷。根身器界。异类众生。一时顿现。种种各别。一念力顿成就无量境界。觉人呼觉。始知梦中。元无我人众生寿者诸相。亦无地水火风等物。毕竟虚空。唯依第六意识以为根本。然则觉人所见山河大地。十二类生。并自身相。唯依第八业识。有大觉者。开说真空。始知长夜。宛如大梦。等无有异。

　　中峰和尚云。楞严谓狂心未歇。歇即菩提。华严谓了知卢舍那。自性无所有。者是如来禅。少林直指。未必如此亲切。有人于此说下。痛快领略。瞥转狂心。返照自性。便尔歇去。不真何待。昔僧谒玄沙。乞指个入路。沙问还闻溪水声不。曰闻。沙曰从者里入。僧领悟。非痛快领略而何。当知狂心苟不自歇。虽佛如来。具百千万亿种不测神变。乃至旋乾转坤。碎山竭海。不劳神力。独不能与众生歇狂心于俄顷。此事苟非当人自肯休。自肯歇。自肯超越。自肯照了。则自性卢舍那。万劫不得归家稳坐。且今日历尽诸趣。备受毒楚。尚不肯痛自歇心。一念狂情。驰逐诸妄。与生死根种。念念交接。复不知更待何时。有自休自歇。自超自越。自照自了之日也。於乎惜哉。

　　紫柏和尚云。楞严云妙触宣明。此语开剖本光无剩。学人当面蹉过。昔有堂头问僧。隔壁听钗钏声即破戒。戒作么持。僧云。好个入路。由是而观在身为妙触宣明。在耳为妙声宣明。一根既尔。何根不然。又四祖年十四。参粲大师。愿和尚与个解脱法门。粲曰。解脱则且止。即今谁缚汝。信遂大悟。古云。磕着撞着。无非入路。良不我欺也。

　　○吾读楞严。始悟圣人会物归己之旨。而古人有先得之者。则曰。若人识得心。大地无寸土。又曰。我今见树。树不见我。我见何见。

　　○举吾不见时何不见吾不见之处一段。师曰。大慧禅师问礼侍者竹篦语不省。向他道。你是福州人。且如将名品荔枝。和皮壳一时剥了。以手送在你口边。只是你不解吞。达观灯下看此。不觉失笑。且道笑个甚么。如荐得。不劳饶舌。既荐不得。老汉为汝说破。此段经如来为阿难老婆心切至矣。何异妙喜和皮壳剥了荔枝。送在礼侍者口边。只是他不解吞。大抵此事苟不到智讫情枯之地。断然承当不下。且道如何是智讫情枯的样子。咄。泥牛夜半归来远。踏破前峰万顷云。

　　首楞严经卷末五录(卷六)

　　首楞严经疏解蒙钞卷末五录(卷七)

　　海印弟子　蒙叟钱谦益集

　　　　佛顶宗录第五

　　二参会公案

　　富楼那问佛。清净本然。云何忽生山河大地。

　　○琅玡觉云。老僧即不然。清净本然。云何忽生山河大地(迷时三界有。悟后十方无)。

　　○荐福信云。先行不到。末后太过。

　　○五祖演云。金屑虽贵。落眼成翳。

　　○佛眼远云。既生山河大地。如何得复清净本然。既复清净本然。云何却见山河大地。大众如何即是。良久云。水自竹边流去冷。风从华里过来香。

　　○净因成禅师上堂。拈拄杖云。清净本然。云何忽生山河大地。看看。富楼那穿过释迦老子鼻孔。释迦老子钻破虚空肚皮。且道山河大地在甚么处。掷下拄杖云。虚空翻筋斗。向新罗国去也。是你诸人。切忌认叶止啼。刻舟求剑。

　　○僧问韶国师。一切山河大地。自何而起。师云。此问从何而起。

　　一人发真归元。十方虚空。悉皆消殒。

　　○五祖演云。一人发真归元。十方虚空。筑着磕着。

　　○佛性泰云。若是德山即不然。一人发真归元。十方虚空。只是十方虚空。

　　○慧明道人问彦上坐。从上先德。有得悟者无。曰有。师曰。一人发真归元。十方虚空。悉皆消殒。举手指曰。只今天台山岿然。如何得消殒去。彦俊辨自负。瞪目遁去。

　　○佛眼远云。从前先圣。岂不发真归元。如何十方虚空。至今尚在。又云。沤灭空本无。况复诸三有。幻沤既灭。虚空殒无。三有众生。从兹殄瘁。四生九类。如何得无。

　　当知虚空生汝心内。犹如片云点太清里。

　　○僧问云门。混沌未分时如何。师云。露柱怀胎。云分后如何。师云。如片云点太清。云太清还受点也无。师不对。(详见宗旨)若能转物。即同如来。

　　○僧问破灶堕。物物无形时如何。堕曰。礼即惟汝非我。不礼即惟我非汝。僧礼谢。堕曰。本有之物物非我也。所以道心能转物。即同如来。

　　○举雪峰云。尽大地是你。将谓别更有。云门云。不见楞严云。众生颠倒。迷己逐物。若能转物。即同如来。

　　○先净照禅师。问楞严大师。经中道若能转物。即同如来。若被物转。即名凡夫。即如升元阁。作么生转。

　　○僧问韶国师。如何是转物即同如来。师曰。汝唤甚么作物。曰恁么则同如来也。师曰。莫作野干鸣。

　　○僧问石门慈照。若能转物。即同如来。未审山门佛殿如何转。师云。我向汝道。汝还信么。云。和尚诚言。安敢不信。师云者漆桶(僧问延庆傅殷师。若能转物。即同如来。未审转甚么物。师曰。道甚么。僧拟议进语。师曰者漆桶)。

　　○僧问谷隐聪禅师。若能转物。即同如来。万象是物。如何转得。聪曰。吃了饭无些子意智。若有意智。即为物转也。

　　○僧问岑和尚。如何转得山河国土归自己去。师曰。如何转得自己成山河国土去。曰不会。师曰。湖南城下好养民。米贱柴多足四邻。僧无语。师示偈曰。谁问山河转。山河转向谁。圆通无两畔。法性本无归(赵州云。汝被十二时辰使。老僧使得十二时)。

　　如我按指海印发光。

　　○沩山忠道者。阅楞严经次。问东明迁。如我按指。海印发光。佛意如何。迁云。用按指作么。云。汝暂举心。尘劳先起。又作么道。迁云。亦是海印发光。

　　一切世间。诸所有物。皆即菩提。妙明元心。

　　○栯堂益上堂举此云。石脾入水即干。出水即湿。独活有风不动。无风独摇。

　　不在内。不在外。不在中间。

　　○僧同归省禅师。未审在甚么处。师云。南斗六。北斗七。

　　此大讲堂(至)又观清净。

　　○雪窦显云。惭愧释迦老子。说甚还与不还。文殊堂里万菩萨。到处觅不得。元来总在者里。灵利汉一见。便请拗折柱杖。

　　吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。

　　○雪窦示众。举此经云。阿难意道。世界灯笼露柱。皆有名相。亦要世尊指出此见精明元。唤作甚么物。愿令我见佛意。我见香台时。你作么生。阿难云。我亦见香台。即是佛见处。佛言。我见香台。则可知。我若不见香台时。你作么生见。阿难云。我亦不见香台即是见佛不见处。佛言。汝云不见。自是汝知。他人不见处。汝如何得知。古人云。到者里只可自知。与人说不得(佛果云。若道认见为有物。未能拂迹。吾不见时。如羚羊挂角。声响踪迹气息都绝。你向什么处摸索。经意初纵破。后夺破。雪窦出教眼颂。亦不颂物。亦不颂见与不见。只颂见佛也)。

　　(△天童云。有见有不见。日午点灯。无见无不见。夜半泼墨。若信见闻如幻翳。方知声色若空华。且道教中还有衲僧说话么)。

　　见见之时。见非是见。见犹离见。见不能及。

　　○虎丘隆谒圆悟入室。悟问见见之时。见非是见。见犹离见。见不能及。举拳曰。还见么。隆曰见。悟曰。头上安头。隆脱然契证。悟叱曰。见个甚么。隆曰。竹密不妨流水过。悟肯之。

　　○佛眼嗣竹庵和尚。与伯父持一居士。醉心楞严。庵曰。若离前尘有分别性。正是生死根本。士骇曰。佛妄说耶。庵曰。佛固不妄。约只今居士对面征诘。心果安在。庵后上堂云。见见之时。见非是见。见犹离见。见不能及。落华有意随流水。流水无情送落华。诸可还者。自然非汝。不汝还者。非汝而谁。常恨春归无觅处。不知转入此中来(万松云。雪窦直颂见佛。佛果单提佛不见处。只可自知。天童颂沥干沧海。逼塞太虚。竹庵直明非物之见。亦生死根本。此衲僧鼻孔长。皆出教意外。别具一只眼。古佛舌头短)。

　　○德山涓禅师上堂。举见见之时四句。喝曰。鲸吞海水尽。露出珊瑚枝。众中忽有个衲僧出来道。长老休寐语。却许伊具一只眼。

　　如是见性。是心非眼。

　　○相国崔公群。见如会禅师。问曰。师以何得。会云。以见性得。会方病眼。崔云。既云见性。其奈眼何。会曰见性非眼。崔稽首谢之(法眼别云。是相公眼)。

　　○云岩作鞋次。洞山近前曰。乞师眼睛得么。师云。汝底与阿谁去也。曰良价无。师曰。设有。汝向甚么处着。山无语。师曰。乞眼睛底是眼不。山曰非眼。师便喝。

　　此诸物象。与此见精。元是何物。

　　○僧问延庆殷。见色便见心。灯笼是色。那个是心。师曰。汝不会古人意。曰。如何是古人意。师曰。灯笼是心。

　　○晦堂和尚云。碍处非墙壁。通处没虚空。若能如是会。心色本来同。拂子是色。那个是心。露利汉才闻举着。隔墙见角。早知是牛。更若拟议思量。何啻千里万里。

　　此见及缘。元是菩提。妙净明体。

　　○云峰悦云。祖师亦云。六根不恶。还同正觉。乃云会么。直饶你向者里参见祖师了。更买草鞋。行脚三千里外。也被翠岩换却眼睛了也。还有不甘的么。

　　○大沩问仰山。妙净明心。汝作么生会。仰云。山河大地。日月星辰。沩云。汝秪得其事。仰云。和尚适来问什么。沩云。妙净明心。仰云。唤作事得么。沩云。如是如是。

　　妙性圆明。离诸名相。

　　○徐龙图阅楞严至此。告海昌遇禅师。佛意诚谓幽深。师云。你如何会。徐欲祗对。师以拂子便打。徐云。和尚也无些子人情。师云。我若不打。你又堪作生么。却问黄龙。释迦老子。到者里。还有出身处么。龙却打一拂子。师云。且听诸方断着。

　　无相则无。非无即相。相有则在。云何无著。

　　○张无尽曰。昔支慜度云。但无心于万境。万境未尝无。诘其所谈。稍似今计。肇师破云。此得在于神静。失在于物虚也。

　　当知十方无边不动虚空。并其动摇地水火风。均名六大。性真圆融。皆如来藏。本无生灭。

　　○皓月供奉问长沙岑曰。蚯蚓断为两段。两头俱动。未审佛性在阿那头。沙曰。动与不动是何境界。月曰。言不干典。非智者之所谈。秪如和尚言动与不动。是何境界。出自何经。沙曰。灼然言不干典。非智者之所谈。大德岂不见首楞严云。当知十方无边不动虚空。并其动摇地水火风。均名六大。性真圆融。皆如来藏。本无生灭。乃示偈曰。最甚深。最甚深。法界人身便是心。迷者迷心为众色。悟时刹境是真心。身界二尘无实相。分明达此号知音。

　　本如来藏。妙真如性。

　　○云际祖禅师问南泉。摩尼珠。人不识。如来藏里亲收得。如何是藏。泉云。王老师与汝往来者是。祖云。不往来者。泉云。亦是藏。祖云。如何是珠。泉召云师祖。祖应诺。泉云。去。汝不会我语。祖从此信入。

　　○圆通国师云。如今还有人信入么。若有。罔象到时光灿烂。若无。离娄行处浪滔天。

　　○佛果云。尽大地是如来藏。向甚么处着珠。尽大地是摩尼珠。唤甚么作藏(天童云。永嘉歌云。如来藏里亲收得。六般神用空不空。一颗圆光色非色。如何是藏。如何是珠。往来者是。不往来者亦是。南泉指藏拾珠。如放在汝掌中。指似与汝。既往来不往来是藏。唤应不唤应俱是珠。又何疑)。

　　无非不非。无是不是。

　　○稠禅师云。一切外缘。本无定相。是非生灭。一切由心。若自性不生。谁言是非。能所俱无。诸相恒寂。

　　○龙济修山主云。是柱不是柱。非柱不见柱。是非已去了。是非里荐取(雷庵受云。文殊问诸物象。与此见精元是何物。欲请如来拣定是非是义。昭然示之。如来亦欲令大众亲证见与见缘。元是菩提妙净明体。于中无有是非二相。即顾问文殊。如汝文殊等。文殊告云。我真文殊等。而如来复宣明曰。但一月真。乃至是月非月。譬如击涂毒鼓。远近闻者皆丧。昔修山主尝曰。是柱不是柱云云。此老垂慈之至。与先圣无少异。未知学者。若为契会)。

　　若复因此。际会道成。所得密言。还同本悟。则与未闻。无有差别。

　　○百丈怀海和上。因拨火示沩山灵祐。因兹顿悟。百丈谓曰。此乃暂时岐路耳。经云。欲见佛性。当观因缘时节。时节既至。如迷忽悟。似忘忽忆。方省旧道己物。不从他得。是故祖师云。悟了同未悟。无心得无法。汝今既尔。善自护持。沩山谓香严曰。汝在百丈先师处。问一答十。此是汝聪明灵利。意解识想。生死根本。父母未生时。试道一句看。师被一问。直得茫然。将平日看过文字。从头要寻一句酬对。竟不能得。屡乞山说破。山曰。我若说似汝。汝以后骂我去。我说底是我底。终不干汝事。师遂将所看文字烧却。辞归南阳。一日芟除草木。偶抛瓦砾。击竹作声。忽然省悟。沐浴焚香。遥礼沩山曰。和尚大慈。恩逾父母。当时若为我说破。何有今日之事。

　　○石头迁曰。宁可永劫受沉沦。不从诸圣求解脱。

　　不如一日。修无漏业。

　　○楚南禅师上堂。设使解得三世佛教。如瓶注水。及得百千三昧。不如一念修无漏道。免被天人因果系绊。问如何修。曰。未有阇黎时体取。曰。未有某甲时教谁体。南曰。体者亦无。

　　昔本无迷。似有迷觉。

　　○忠国师问紫璘供奉。佛是何义。云是觉义。师云。佛曾迷不。曰不曾迷。师曰。用觉作么。

　　闻实云无。谁知无者。

　　○秦王判涅槃论曰。若无圣人。知无者谁。

　　○妙喜云。今人参禅怕落空。只者怕落空的还空得么。经云闻实云无谁知无者。

　　明暗色空。

　　○天圣道禅师上堂。日月绕须弥。人间分昼夜。南阎浮提人秪被明暗色空留碍。且道不落明暗色空一句。作么生道。良久曰。柳色黄金嫩。梨华白雪香。

　　譬如琴瑟箜篌。虽有妙音。若无妙指。终不能发。

　　○保宁勇上堂举此文。拈拄杖云。者个且非琴非瑟。有大妙音。众中莫有妙指者么。试请一发看。若无。保宁自家品弄去也。横按拄杖云。还闻么。良久云。一堂风冷淡。千古意分明。

　　设入大火。火不能烧。大水所漂。水不能溺。

　　○僧问保福。如何是入火不烧。入水不溺。福曰。若是水火。即被焚溺。

　　从无始来。迷己为物。

　　○镜清怤问僧。门外甚么声。曰。雨滴声。师曰。众生颠倒。迷己逐物。曰。和尚作么生。师曰。洎不迷己。曰。洎不迷己。意旨如何。师曰。出身犹可易。脱体道应难(雪窦颂云。虚堂雨滴声。作者难酬对。若谓曾入流。依前还不会。会不会。南山北山转滂沛)。

　　由汝无始。至于今生。认贼为子。

　　○天童略举云。若能推底是汝心。则认贼为子。修山主云。若能推底不是汝心。则认子为贼。天童拈云。如今推也。是子是贼。买帽相头。去鱼食骨。

　　身心圆明。不动道场。

　　○佛语文殊。汝坐道场乎。文殊师利言。一切如来。不坐道场。我今云何独坐道场。何以故。现在诸法。坐实际故(释曰。若如是解者。未必是不坐道场。是坐道场。当坐道场。是不坐道场矣。何以故。道场等不出实际故)。

　　因明立所。所既妄立。生汝妄能。

　　○法眼问百法座主。百法是体用双陈。明门是能所兼举。座主是能。法座是所。作么生说兼举。

　　虚空云何。随汝执捉。

　　○石巩问西堂。汝还解捉得虚空么。堂曰。捉得。巩曰。作么生捉。堂以手撮虚空。巩曰。汝不解捉。堂却问师兄作么生捉。巩把西堂鼻孔拽。堂作忍痛声曰。大煞拽人鼻孔。直欲脱去。巩曰。直须恁么捉虚空始得。

　　松直棘曲。鹄白乌玄。

　　○洞山聪禅师上堂。教山僧道甚么即得。古即是今。今即是古。所以楞严经道。松直棘曲鹄白乌玄。还知得么。虽然如是。未必是松一向直棘一向曲。鹄便白。乌便玄。洞山道。者里也有曲底松。也有直底棘。也有玄底鹄。也有白底乌。久立。

　　如第二月。谁为是月。又谁非月。

　　○云岩埽地次。道吾云。太区区生。岩云。须知有不区区者。吾云。恁么则有第二月也。岩提起扫帚云。者个是第几月(玄沙云。正是第二月。长庆棱问玄沙。云被他倒转扫帚拦面𢷾。又作么生。沙休去云门云。奴见婢殷勤。真如云。将勤补拙)。

　　○曹山僧问古人有言。尽大地惟有此人。未审是甚么人。师云。不可有第二月去也。云。如何是第二月。师云。也要老兄定当。云。作么生是第一月。师云险。

　　○安国球问玄沙。如何是第一月。沙曰。用汝个月作么。球言下大悟。

　　○僧问法眼和尚。如何是第二月。曰森罗万象。曰如何是第一月。曰森罗万象。

　　○宗鉴达云。见闻觉知。思量分别。一见便见。无第二月。又云。拈华示众。空自点胸。微笑破颜。落第二月。

　　彼人因指。应当看月。

　　○玄沙和尚示众云。世尊道吾有正法眼藏。付嘱大迦叶。犹如画月。曹溪竖拂。犹如指月。时鼓山出众云。月聻。师云。者个阿师。就我觅月。山不肯。却归众云。道我就他觅月(护国元云。玄沙鼓山。各说道理。要且未识月在。诸人要识月么。幸无偏照处。刚有未明人)。

　　○有僧问法眼。指即不问。如何是月。眼曰。那个是汝不问底指。又僧问。月即不问。如何是指。眼曰月。僧曰。学人问指。和尚为什么对月。眼曰。为汝问指。

　　于一毛端。现宝王刹。坐微尘里。转大法轮。

　　○圆照上堂举此。拈起柱杖曰。者个是尘。作么生说个转法轮底道理。山僧今日不惜眉毛。与诸人说破。拈起也。海水腾波。须弥岌峇。放下也。四海晏净。乾坤肃静。敢问诸人。拈起即是。放下即是。当断不断。两重公案。击禅床下座(尼妙总上堂。向上一路。千圣不传。学者劳形。如猿捉影。山僧今日与此界他方佛祖。山河大地。草木丛林。现前四众。各转大法轮。交光相罗。如宝丝网。若一草一木。不转法轮。则不得名为转大法轮。所以道于一毛端。乃至大中现小等。不动步游弥勒楼阁。不返闻入观音法门。情与无情。性相平等。不是神通妙用。亦非法尔如然。于此倜傥分明。皇恩佛恩。一时报足)。

　　十方薄伽梵。一路涅槃门。

　　○僧举问乾峰和尚。未审路头在甚么处。峰以柱杖一画云。在者里。(万松云。天童曾道。十方无篱落。从本来元没遮栏。四面亦无门只者里便是入处。所以乾峰一画云。在者里。唤作乾峰与僧指路。又道与他画断。决不是者个道理)僧举似云门。门拈起扇子云。扇子𨁝跳上三十三天。筑着帝释鼻孔。东海鲤鱼打一棒。雨似盆倾。会么(黄龙南云乾峰一期指路。曲为初机。云门乃通其变。故使人不倦。者僧不会乾峰。云门别与一条活路。竹庵早曾点破。颂云。乾峰不用指陈。云门休打骨董。自然东海鲤鱼。筑着帝释鼻孔)。

　　○云门云。你若不识。大唐国里人。在你眼睫里卖香药。又云。者个是屋。上头是天。手里是柱杖。作么生是涅槃门。法云秀以手空中一画。喝云。九流于是乎交归。众圣于是乎冥会。乃知新罗高丽南番日本。西天此土。十方世界。一切人民。尽在诸人鼻孔里。叫叫闹闹。东头买贱。西头卖贵。诸人还闻么。若不闻。还我耳朵来。

　　○僧问云门。薄伽梵即不问。如何是一路涅槃门。师云。我道不得。云。和尚为甚么道不得。师云。你举话即得。

　　○道吾和尚示众。古今日月依旧山河。若明得去。十方薄伽梵。一路涅槃门。若明不得。谤斯经故。获罪如是。

　　○僧问应干禅师。十方薄伽梵。一路涅槃门。未审路头在甚么处。师曰。踏着石头硬似铁。僧云。还许学人进步也无。师曰。点滴依前落二三(出续灯录)。

　　归元性无二。方便有多门。圣性无不通。顺逆皆方便。

　　○云峰悦云。所以道不浪随功涉位。经有经师。论有论主。你道衲僧门下。还有者个消息么。良久云。一言既出。驷马难追。

　　○枯木成禅师上堂。归元性无二。方便有多门。但了归元性。何愁方便门。诸人要会归元性么。露柱将来作木杓。旁人不肯任从伊。要会方便门么。木杓将来作露柱。撑天柱地也相宜。且道不落方便门一句。作么生道。三十年后。莫教错举。

　　妙湛总持不动尊。顶楞严王世希有。

　　○五祖演云。大众。若作禅会则谤经。若作经会则谤禅。若作一团则儱侗。有人跳得。日销万两黄金。若跳不得。有处着你在。

　　○泐潭准云。同异成坏总别。三四五六七八。欲要随流入流。无过先解此法。拈柱杖卓一下云。此法非思量分别之所能解。若也分别。落在众生境界。且道不分别。不思量。是个甚么。掷下拄杖云。妙湛总持不动尊。顶楞严王世希有。

　　不历僧祇获法身。

　　○僧问利山和尚。不历僧祇获法身。请师直指。山曰。子承父业。曰。如何领会。山曰。贬剥不施。曰。恁么则大众有赖去也。山曰。大众且置。作么生是法身。僧无对。山曰。汝问。我与汝道。僧问如何是法身。山曰。空华阳焰。

　　○古德云长者长法身。短者短法身。天童拈云。且道舜若多神。唤什么作法身。良久云。还会么。不可续凫截鹤。夷岳盈壑去也。

　　将此深心奉尘刹。是则名为报佛恩。

　　○沩山举临济辞黄檗。檗唤侍者。将先师禅版拂子来。济召侍者将火来。檗云。汝但将去。已后坐却天下舌头在。问仰山云。临济莫孤负他黄檗也无。仰云不然。沩云。子作么生。仰云。知恩方解报恩。沩云。从上莫有报恩事不。仰云有。只是年代久远不欲举似。沩云。子但举看。仰云。楞严会上。阿难赞佛云。将此深心奉尘刹。是则名为报佛恩。岂不是报恩上事。沩云。如是如是。见与师齐。减师半德。见过于师。方堪传授。

　　○广慧琏示众。佛法本来无事。从上诸圣。尽是捏怪。强生节目。压良为贱。埋没儿孙。更有云门赵州。德山临济。死不惺惺。一生受屈。老僧者里即不然。便是释迦老子出来。也贬向他方世界。举未了。琏云。你若恁么会。入地狱如箭。云。未审作么生会。琏便打。僧拟议。曰会么。僧云不会。曰。山僧今日不避诸方检责。为你说破。将此深心奉尘刹。是则名为报佛恩。

　　○天衣怀示众。玄黄不真。黑白何咎。六祖道。叶落归根。来时无口。此个说话。直入维摩丈室。住金色光中。见十方世界。四圣六凡。如观掌中庵摩勒果。又见一类众生。寝生死夜。惛惛睡眠。不觉不知。作金鸡报晓一声。令伊省寤。岂不快哉。若能如是。方可将此深心奉尘刹。是则名为报佛恩。

　　○文峰说上堂。娑婆世界。以音声为佛事。香积世界。以香饭为佛事。翠岩者里。秪于出入息内。供养承事过现未来尘沙诸佛。无一空过者。过现未来尘沙诸佛。是翠岩侍者。无一不到。诸上座还会么。将此深心奉尘刹。是则名为报佛恩。

　　我见如来。举臂屈指。为光明拳。

　　○赵州有时屈指云。老僧唤作拳。诸人唤作什么。僧云。和尚何得将境示人。州云。我不将境示人。若将境示阇黎。即埋没阇黎去也。云。争奈者个何。师便珍重。

　　○雪峰一日。伸手向僧面前握拳云。尽乾坤若凡若圣。若男若女。若僧若俗。山河大地。都总在者一握里。

　　○钦山邃见僧来伸手云。开即为掌。五指参差。复握手云。握即为拳。必无高下。还有商量分也无。僧竖起拳。师云。汝只是个无开合汉。

　　○黄龙心在室中。竖拳示僧云。唤作拳头则触。不唤作拳头则背。未审唤作甚么。

　　○道场辨谒佛眼远。远问从上祖师方册因缘。许你会得。忽举拳云。者个因何唤作拳。师拟秪对。远筑其口云。不得作道理。师顿去知见。遂作礼。远云。者钝汉。师笑而趋出。

　　○别峰印因圆悟问。从上诸圣。以何接人。师竖起拳。悟云。此是老僧用底。作么生是从上诸圣用底。师以拳挥之。悟亦举拳相交。大笑而止。

　　斯是如来无见顶相。无为心佛。

　　○世尊在忉利天。为母说法。优填王命匠雕栴檀像。世尊下忉利天。像亦出迎。世尊三唤三应。乃云。无为真佛。实在我身。

　　○无边身菩萨。将竹杖量世尊顶丈六了又丈六。量到梵天。不见世尊顶相。乃掷下竹杖。合掌说偈云。虚空无有边。佛功德亦然。若有能量者。穷劫不可尽。

　　○僧问百丈如何。丈曰。为作有边见。无边见。所以不见如来顶相。秪如今都无一切有无等见。亦无无见。是名顶相见。

　　○赵州云。如隔罗縠(又答云。你是阇黎)。

　　○问黄檗。菩萨云何不见顶相。答。实无可见。无边身菩萨。便是如来。不应更见。秪教你不作佛见。不落佛边。不作众生见。不落众生边。不作有见。不落有边。不作无见。不落无边。不作凡见。不落凡边。不作圣见。不落圣边。但无诸见。即是无边身。若有见处。即名外道。外道乐于诸见。菩萨于诸见而不动。如来者。即诸法如义。所以云弥勒亦如也。如即无生。如即无灭。如即无见。如即无闻。如来顶即是圆见。亦无圆见。不落圆边。所以佛身无为。不堕诸数。

　　如汝文殊。更有文殊。是文殊者。为无文殊。

　　○佛在竹园精舍。与大比丘众结足安居。至自恣日。优波离尊者。观诸大众。如海清净。无有缺犯。惟有文殊师利菩萨不乐所止之处。好游聚落。违犯禁戒。优波离具以白佛。欲摈出文殊。佛曰。但摈得便摈。优波离遂集众。鸣犍椎。左右上下。皆是文殊。遍虚空界一切之处。悉是文殊。世尊谓优波离。你欲摈那个文殊。优波离放下楗椎。礼拜忏悔(一云。才拈椎。乃见百千万亿文殊。尽其神力。椎不能举)。

　　○寒拾问丰干。去五台作恁么。干曰。礼文殊。山曰。汝不是我同流。干独游五台。逢一老人。问莫是文殊么。老人云。岂可有二文殊。干作礼。忽然不见(赵州代干云。文殊文殊)。

　　○佛陀波利尊者游五台。遇一老人。问什么处去。云台山礼文殊去。老人云。大德见文殊还识么。者无对。

　　○语溪文喜师游五台。礼金刚窟。感文殊示现。后参仰山。充典座。文殊常现于粥镬上。师以搅粥篦便打。曰。文殊自文殊。文喜自文喜(宗镜引文殊师利巡行经云。文殊师利。遍巡五百比丘房。皆见寂定。最后难舍利弗。广显性空无碍之理。五百比丘。从座而起。于世尊前唱言。从今已后。更不复见文殊身。不复闻其名字。如是方处。应速舍离。所有文殊一切在处。亦莫趣向。所以者何。文殊烦恼解脱等一相说故。舍利弗令文殊为决了。文殊言。实无文殊而可得故。若实无文殊可得者。彼亦不可见广为说法。四百比丘得漏尽果。一百比丘更谤陷入地狱。后还得道。所以无见是真见。无闻是真闻。不见不闻文殊。是真见真闻文殊矣)。

　　我于尔时。乘白牙象。分身百千。皆至其处。

　　○世尊因普眼菩萨。欲见普贤。不能得见。乃至三度入定。遍观三千大千世界。觅普贤不能得见。而来白佛。佛云。汝但于静三昧中起一念。便见普贤。普眼于是才起一念。便见普贤。向空中乘六牙白象。

　　如寤时人。说梦中事。

　　○舍利弗问须菩提。梦中说六波罗蜜。与觉时同异。提曰。此义深远。吾不能说。会中有弥勒大士。汝往彼问。舍利弗问弥勒。弥勒云。谁是弥勒。谁名弥勒。

　　命终之后。上升精微。

　　○天亲菩萨从弥勒内宫而下。无著菩萨问曰。人间四百年。彼天为一昼夜。弥勒于一时中。成就五百亿天子。证无生法忍。未审说甚么法。天亲曰。秪说者个法。秪是梵音清雅。令人乐闻。

　　我于彼前。现四天王身而为说法。

　　○陆大夫与南泉行次。见天王。乃问天王居何地位。泉曰。若是天王。即非地位。陆云。闻说天王居初地。是不。泉云。应以天王身得度者。即现天王身而为说法。

　　即时阿难。执持应器。

　　○世尊敕阿难。食时将至。汝当入城持钵。阿难应诺。世尊曰。汝既持钵。须依过去七佛仪式。阿难问。如何是七佛仪式。世尊召阿难。阿难应诺。世尊曰。持钵去。

　　䟦陀婆罗。忽悟水因。

　　○石梯和尚。侍者请浴。梯曰。既不洗尘。亦不洗体。汝作么生。者曰。和尚先去。某甲将皂角来。梯呵呵大笑。

　　○佛果云。既不洗尘。亦不洗体。且道洗个什么。忽悟水因。自然了当。且道悟个什么。洗亦无所得。触亦无所得。水因亦无所得。若向个里直下见得。便是妙触宣明。成佛子住。

　　○僧问天盖幽禅师。有人问。有禅院名无垢净光。为甚么却造浴室。僧无语。盖代云。三秋明月夜。不是骋团圆。天童颂云。欲会本来无垢的。莫须入水见长人。

　　从闻思修。入三摩地。

　　○应庵华云。思是闻之本。闻是思之用。且道作么生说个入的道理。青原白家三盏酒。吃了犹道未沾唇。

　　○普请钁地次。忽有一僧。闻鼓鸣。举钁头大笑便归。百丈曰。俊哉。此是观音入理之门。僧归院唤问。适来见什么道理。曰。适来肚饥。闻鼓声归吃饭。丈乃笑。

　　○僧问归宗和尚。初心如何得个入处。宗以火箸敲鼎盖三下。云还闻不。僧云闻。宗云。我何不闻。又敲三下。问还闻不。僧云不闻。宗云。我何以闻。僧无语。宗云。观音妙智力。能救世间苦(林间录云。观音悟圆通。与归宗闻不闻之义无别。何也。初于闻中。入流亡所。所入既寂。动静二相。了然不生。动相不生。则世间生灭之法灭。静相不生则不为寂灭所留系。此二中间。不住动相。亦不困静相。观音所谓生灭既灭。寂灭现前也)。

　　○僧问历村和尚。如何是观其音声而得解脱。师将火柴敲柴曰。还闻不。曰闻。师曰。谁不解脱。

　　○赤干行者闻钟声。问仰山。有耳打钟。无耳打钟。师曰。汝但问。莫愁我答不得。曰。早个问了也。师喝曰去。

　　○僧问大阳汉禅师。如何是敲磕底句。师曰。槛外竹风摇。惊起幽人睡。曰。观音门大启也。师曰。师子咬人。乃曰。闻声悟道。失却观音眼睛。见色明心。昧了文殊巴鼻。一出一入。半开半合。泥牛昨夜游沧海。直至如今不见回。

　　○僧问玄沙。承和尚有言。闻性遍周于沙界。雪峰打鼓。者里为甚么不闻。沙曰。谁知不闻。

　　○曹山车一日闻钟声。乃云。阿㖿阿㖿。僧云。和尚作么。师云。打着我心。

　　○僧问云门。生法师云。敲空作响。击木无声。如何。师以拄杖敲空云。阿㖿阿㖿。又敲板头云。作声么僧云作声。师云者俗汉。又敲云。唤甚么作声(又僧举前问法眼。忽闻齐鱼声。谓侍者曰。还闻么。适来若闻。如今不闻。如今不闻。如今若闻。适来不闻。会么)。

　　(△王肯堂曰。二老所标。一破根。一破尘。皆生公之义疏也)。

　　○法眼因四众士女入院。问永明潜。律中道隔壁闻钗钏声。即名破戒。见睹金银合杂。朱紫骈阗是破戒。不是破戒。潜曰。好个入路。

　　○僧问道场讷禅师。如何得闻性不随缘去。师曰。汝听看僧礼拜。师曰聋人也唱胡笳调。好恶高低自不闻。曰。恁么则闻性宛然也。师曰石从空里立。火向水中焚。

　　○高僧释法空。入台山幽居。每有清声。(每夜必闻有声)召曰空禅。如是非一。自后法空知是自心境界。(久而自悟。皆我自心之境。安有外声哉)以法遣之。遂乃安静(智证传云。楞伽言。彼所见非有。是故说惟心。以风幡相待。无有定属以无定属缘生。则名无生。六祖所示见境既尔。则空禅所悟闻尘亦然。首楞严云。见闻如幻翳。乃至犹如梦中事者。讵不信夫)。

　　观世音菩萨。现八万四千手眼。

　　○陆亘大夫问南泉。大悲菩萨。甚处得许多手眼来。泉云。如国家用大夫作什么(雪窦显别云。不及大夫所问。保宁勇别云。也未为分外)。

　　○道吾问云岩晟。大悲千手眼。那个是正眼。晟曰。如人夜间。背手摸枕子。吾曰。我会也。晟曰。作么生会。吾曰。遍身是手眼。晟曰。道也太煞道。秪道得八成。吾曰。师兄作么生。晟曰。通身是手眼(万松云。有无目山人卖卜。雨过泥涂着鲜白鞋入市。人问汝无目。如何泥不污鞋。山人举拄杖云。拄杖头上有眼。以山人为证夜间摸着枕子。手上有眼。吃饭时舌上有眼。听法识人耳中有眼。苏子瞻与聋人说话。画字而已。复笑云。我与彼皆异人也。我以手为口。彼以眼为耳。佛言六根互用信也)。

　　由是六根。互相为用。

　　○定慧信和尚问僧。忠国师无情说法。南方尊宿。如何商量。僧云。诸方皆云六根互用。信云教中道无眼耳鼻舌身意。将甚么互用。

　　○药山一日问云岩云。闻汝解弄师子是不。曰是。云。弄得几出。曰。弄得六出。云。我亦弄得。曰。和尚弄得几出云。弄得一出。曰。一即六。六即七(林泉道。古宿出辞吐气。与修多罗合。故经云。一处成休复。六用皆不成)。

　　四大五阴。

　　○赵州示众。未有世界。先有此性。世界坏时。此性不坏。僧问承师有言。世界坏时。此性不坏。如何是此性。州云。四大五阴。曰。此犹是坏底。如何是此性。州云。四大五阴(法眼云。是一个。是两个。是坏不坏。且作么生会。试断看)。

　　○玄沙与天龙入山见虎。龙云和尚虎。曰。是汝虎。归院。龙请益。沙曰。娑婆世界。有四种极重事。若人透得。不妨出得阴界。

　　○僧问黄龙新。如何是四大毒蛇。曰。地水火风。如何是地水火风。曰。四大毒蛇。僧乞师方便。曰。一大既尔。四大亦同。

　　○药山因施主施裈。提起示众曰。法身还具得四大也无。道得与他一腰裈。道吾曰。性地非空。空非性地。此是地大。三大亦然。山曰。与汝一腰裈。

　　○僧问太安。一切施为是法身用。如何是法身。师曰。一切施为。是法身用。曰离却五蕴。如何是本来身。师曰。地水火风。受想行识。曰。者个是五蕴。师曰。者个异五蕴。又问此阴已谢。彼阴未生时。如何。师曰。此阴未谢。那个是大德。曰不会。师曰。若会此阴。便明彼阴。

　　○竺尚书问岑和尚。蚯蚓斩为两段。两头俱动。未审佛性在阿那头。师曰。莫妄想。曰。争奈动何。师曰。会即风火未散。书无对。师唤尚书。书应诺。师曰。不是尚书本命。曰。不可离却。即今秪对。别有第二主人。师曰。唤尚书作至尊得么。曰。恁么总不秪对时。莫是弟子主人不。师曰。非但秪对与不秪对时。无始劫来。是个生死根本。示偈曰。学道之人不识真。秪为从来认识神。无始劫来生死本。痴人唤作本来人(雷庵受曰。入三摩提者。要在不迷五阴主人。而亲识主人面目。知主人住处。若识主人面目。知其住处。魔将何所施力。世尊谓阿难。若不识知心目所在。则不能降伏尘劳。是己古之宗师。皆自召曰主人翁。复自应之曰诺。又曰。惺惺着。他时后日莫被人瞒。呜呼。此可真为善知识者也)。

　　(△紫柏曰。众生不知现前日用。能分别好恶之心。是前尘影子。认为本来人。此认一错。千错万错。沦坠长劫从此起也。长沙岑曰。学道之人不识真。只为从前认识神。神若缘境而有。则此识本自无体。若不缘境而有。则此识神境未触时。本无窠臼。佛言。一切众生皆由不知常住真心。用诸妄想。楞严常住真心。即此本无窠臼者是。用诸妄想用字。即此认字是)。

　　六根。六尘。六识。

　　○世尊因黑爪梵志运神力。以左右手擎合欢梧桐两株来供养佛。召云仙人。梵志应喏。佛云放下着。梵志遂放下左手一枝华于佛前。佛又召仙人放下着。梵志又放下右手一枝华。佛又云。仙人放下着。梵志云。我今空身而住。更教放下个什么。佛云。吾非教汝放舍其华。汝当放舍外六尘。内六根。中六识。一时舍却。无可舍处。是汝免生死处。(免生死处。有本作放生死处)梵志于言下得无生忍。

　　○神鼎諲问僧。三界惟心。万法惟识。惟识惟心。眼声耳色。是甚么人语。僧曰。法眼语。师曰。其义如何。曰。惟心。故根境不相到。惟识。故声色枞然。师曰。舌味是根境不。曰是。师以箸夹菜置口中。含胡而语曰。何谓相入耶。僧不能答。

　　○僧问石门照。师子是兽中王。什么却被六尘吞。师云。须知六尘好手。

　　○洞山行脚次。逢一婆担水。师索水饮。婆云。水不妨饮。婆有一问。须先问过。且道水具几尘。师云。不具诸尘。婆云去。休污我水担。

　　○问曹山。沙门岂不是大慈悲人。师曰是。曰。忽遇六贼来时如何。师曰。一剑挥尽。曰。尽后如何。师曰始得和同(庞居士云。一群六个贼。生生欺杀人。我今识汝也。不与汝为邻。汝若不伏我。我即到处说。教人尽识汝。使汝行路绝。你若肯伏我。我即不分别。共汝一处住。同证无生灭)。

　　○中邑恩禅师。因仰山问如何得见性去。师曰。譬如一室有六牕。内有一猕猴。外有猕猴。从东边唤猩猩。猕猴即应。如是六牕。俱唤俱应。仰山礼谢起云。适蒙和尚譬喻。无不了知。更有一事。只如内猕猴瞌睡。外猕猴欲相见如何。师下绳床执仰山手作舞云。猩猩。与汝相见了譬如蟭螟虫。在蚊子眼睫上作窠。向十字街头叫唤云。地广人稀。相逢者少。

　　○僧问赵州。初生孩子。还具六识也无。州云。急水上打毬子。僧复问投子。急水上打毬子意旨如何。子云。念念不停留(雪窦显颂云。六识无功伸一问。作家曾共辨来端。茫茫急水打毬子。落处不停谁解看)。

　　(△经云。如急流水望如恬静。流急不见。非是无流。湛入合湛。归识边际。华严云。譬如河中水。湍流竞奔逝。各各不相知。诸法亦如是)。

　　(△曹山问僧。菩萨定中。闻香象渡河。历历地。出什么经。僧云。涅槃经。山云。定前闻。定后闻。僧云和尚流也。山云。滩下接取)。

　　无痛痛觉。

　　○保福见僧来。以杖打露柱。又打僧头。僧作忍痛声。福曰。那个为什么不痛。僧无对。

　　即嗅与香。二处虚妄。

　　○僧问海宴师。如何是古寺一罏香。师曰。历代无人嗅。曰。嗅者如何。师曰。六根俱不到。

　　是诸天上。各各天人。则是凡夫。业果酬答。答尽入轮。

　　○云门问陈尚书。看法华经是不。经中道。一切治生产业。皆与实相不相违背。且道非非想天。有几人退位。

　　○雪窦显上堂。僧问如何是时节因缘。师云。瞌睡汉。僧便喝。师云。诈猩猩。复云。譬若世界坏时。大水竞作。其间无量众生。或没未没。互相悲号。仰望苍苍。皆云相救。四禅天人一见。高声便喝。咄哉众生。我曾预报汝。令频频上来。汝却不听。如今有什么救处。乃拍手云归堂。

　　若作圣解。即受群邪。

　　○万松云。第一义且置。你要圣谛作么。天皇道。但尽凡情。别无圣解。楞严道。若作圣解。即受群邪。只者达磨道。廓然无圣。石火电光中。不妨手亲眼辨。

　　一分无常。一分常论。

　　○世尊因有异学问。诸法是常耶。世尊不对。又问诸法是无常耶。亦不对。异学云。世尊具一切智。何不对我。世尊云。汝之所问。皆为戏论。

　　首楞严经卷末五录(卷七)

　　首楞严经疏解蒙钞卷末五录(卷八)

　　海印弟子　蒙叟钱谦益集

　　　　佛顶宗录第五

　　三举拈偈颂

　　(此中又三○初总明宗本。以一代时教因缘为宗故○次别拈语句。如七征八还等文○后通明经义。不取逐文分配)。

　　总明宗本

　　涅槃经过去佛所说偈。

　　○诸行无常。是生灭法。生灭灭已。寂灭为乐(佛言如是偈句。乃是过去未来现在诸佛所说。开空法道)。

　　(△章安云。半偈者。但说无常一边。不说常边。故言半偈。有为三相。何故但明生灭而不言住。四句偈迮。是故略之。住法不显。生灭迁谢。但明始终。中间宜略。文云。所说空义。此偈明无常。那得是空。只无常即是空之异名。大品云。无常即动相。动即空相。净名云。不生不灭。是无常义。今亦无常。是不生不灭义)。

　　大智度论阿说示(五人之一)为舍利弗说偈。

　　○诸法因缘生。是法说因缘。是法因缘尽。大师如是说(舍弗利闻此偈已。即得初道。还报目连。亦得初道。今按本经。舍利弗目连。皆言是三迦叶说。阿难言。是老梵志说。缘起互异)。

　　○法华文句頞䫌(亦阿说示此云马胜)答偈。

　　○诸法从缘生。是故说因缘。是法缘及尽。我师如是说(有云。诸法从缘生。诸法从缘灭。我师大沙门。常作如是说。又云。如是灭与生。我师如是说)。

　　(△智证传云。法华经曰。无上两足尊。知法常无性。佛种从缘起。是故说一乘。永明曰。缘起佛种者。报身佛。非法身佛也。经以一乘为言。则宁当分别法报身乎。所谓是法住法位者。马鸣所言随顺世间种种知故。世间之相。既曰种种。则非以本自性而皆从缘起。何哉。知其缘起而无生。即是佛种。枣柏云。一念缘起无生。超彼三乘权学等见。于是顿见迦叶波说偈之意)。

　　中论破因缘品偈。

　　○诸法不自生。亦不从他生。不共不无因。是故知(一作说)无生。

　　○释曰。不自生者。万物无有从自体生。必待众因缘。复次。若从自体生。则一法有二体。一谓生。二谓生者。若离余因。从自体生者。则无因无缘。又生更有生。生则无穷。自无故。他亦无。何以故。有自故有他。若不从自生。亦不从他生。共生则有二过。自生他生故。若无因而有万物者。则是为常。是义不然。无因则无果。若无因有果者。布施持戒等。应堕地狱。十恶五逆。应当生天。以无因故。

　　○智论云。如镜中像。非镜作。非面作。非执镜者作。亦非自然作。亦非无因缘。何以非镜作。若面未到。镜则无像。以是故非镜作。何以无面作。无镜则无像。何以非执镜者作。无镜无面则无像。何以非自然有。若未有镜。未有面。则无像。像待镜待面然后有。以是故非自然作。何以非无因缘。若无因缘。应常有。若常有。若除镜除面。亦应自出。以是故非无因缘。诸法亦如是。非自作。非彼作。非共作。非无因缘。云非自作。我不可得故。一切因生法不自在故。诸法属因缘故。亦非他作者。自无故。他亦无。若他作。则失罪福力。若共作有二过。自过他过。一切诸法。必有因缘。是苦乐和合因缘。生前世业因。以实求之。无人作。无人受。空五众作。空五众受。

　　○天台止观云。根尘相对。一念心生。能生所生。无不即空。妄谓心起。起无自性。无他性。无共性。无无因性。起时不从自他共离来。去明不向东西南北去。此心不在内外两中间。亦不常自有。但有名字。名之为心。是字不住。亦不不住。不可得故。生即无生。亦无无生。诸法不自生。那得自境智。无他生。那得相由境智。无共生。那得因缘境智。无无因生。那得自然境智。当知四取是生死本。故龙树伐之。有四取。则有依倚。依倚则是非。是非则爱恚。爱恚生一切烦恼。烦恼生故。戏论诤兢生。诤兢生故。起身口意业。业生故。轮回苦海。无解脱期。今以不生等破四性。性破。故无依倚。乃至无业苦等。清净心常一。则能见般若(当观此一念。为从心自生心。为对尘生心。为根尘共生心。为根尘离生心)。

　　(△若心自生者。前念为根。后念为识。为从根生心。为从识生心。若根能生识。根为有识。故生识。根为无识。故生识根若有识。根识则兼。又无能生所生。根若无识而能生识。谓无识物。不能生识。根既无识。何能生识。根虽无识而有识性。故能生识者。此之识性。是有是无。有已是识。并在于根。何谓无性。根无识性。不能生识。又识性与识。为一为异。若一。性即是识。无能无所。若异。还是他生。非心自生。如此推求。举竟知心不从自生)。

　　(△若他生者。若言心不自生。尘来发心。故有心生。引经云。有缘思生。无缘思不生。若尔。尘在意外。来发内识。则心由他生。今推此尘。为是心故生心。为非心故生心。尘若是心。则不名尘。亦非意外。则同自生。又二心并。则无能所。尘若非心。那能生心。如前破。若尘中有生性。是故生心。此性为有为无。性若是有。性与尘亦无能所。若无。无不能生。如是推求。知心毕竟不从尘生)。

　　(△若共生者。若根尘合。故有心生。根尘各各有心。故合生心。各各无心。故合生心。若各各有合。则两心生。堕自他性中。若各各无。合时亦无。譬如镜面。各有像故合生像。各无像故合生像。若各有像。应有两像。若各无像。合不能生。若镜面合为一而生像者。今实不合。合则无像。若镜面离故生像者。各在一方。则应有像。今实不尔。根尘离合。亦复如是。如是推求。知心毕竟不从合生。又根尘各有心性。合则生心者。当检此性为有为无。如前自生中破)。

　　(△若离生者。若根尘各离而有生心者。此是无因缘生。为有此离。为无此离。若有此离。还从缘生。何谓为离。若无此离。无何能生。若言此离有性。性为有为无。若性是有。还从缘生。不名为离。若性是无。无何能生。如是推求。知心毕竟不从离生)。

　　(○智证传云。如来推检阴入处界。一一皆空。夫非因即是不自生。非缘即是不他生。非自非他。安有和合。即是不共生。非自然性。即是非无因生。四句无生。界从何有)。

　　(○熏闻云。龙树尊者。为被末代人根转钝。广作观法。实以推检四性为本。正顺如来最后垂范)。

　　(○释要云。因即自性计。缘即他性计。因缘合即共性计。自然即无因性计。即是四性观推检。令见无生。诸法若自性生。无缘从何生法。如水无风。岂自成浪。若云他缘生者。他又焉能自生法。如风无水。焉能起波若云共生。未合各无。共时安有。又共涉二边。体属谁耶。共生尚非。无因岂有。此四既空。名字亦绝。性相执除。三空自显)。

　　○清凉云。外道谓冥性为自。梵天为他。微尘和合为共。自然即无因。又此四计。亦是僧佉卫世若提子勒婆娑也。

　　中论观四谛品偈。

　　○众因缘生法。(止观诸本作因缘所生法)我说即是空。亦为是(亦名为)假名。亦是(亦名)中道义。

　　○释曰。众因缘生法。我说即是空。何以故。众缘具足而物生。是物属众因缘。故无自性。无自性故空。空亦复空。但为引导众生。故以假名说。离有无二边。故名为中道。

　　○止观云。今将中观论。合此四番四谛。论云。因缘所生法者。即生灭四谛也。我说即是空。即无生四谛也。亦名为假名。即无量四谛也。亦名中道义。即无作四谛也(北齐慧文禅师读此偈。恍然大悟。顿了诸法无非因缘所生。而此因缘有不定有。空不定空。空有不二名为中道。得一心三智之文。依论立观。智者大师。禀承南岳。依三观立四教)。

　　○清凉云。因缘之言。通于四教。因缘故生灭。因缘故即空。因缘故假名。因缘故中道。因缘为主故。四教皆带之。又此四教。由三观起。从假入空。㭊体异故。有初二教。从空入假。从假入中。有别教起。三观一心中得。有圆教起。

　　(△孤山云。此之三止。即天台三观。奢摩他即空观。三摩即假观。禅。那即中观。龙树四句偈。盖谓此矣。阿难始以三法为请既蒙开示。至乎领解。还以此三而叹乎佛。故曰。妙湛总持不动尊。妙湛即空智也。总持即假智也。不动即中智也。及佛为富楼那说如来藏。本妙圆心。非心非空即心即空。离即离非。三谛炳然。如指诸掌。及为阿难说六解一亡而结叹云。是名妙莲华。金刚王宝觉。如幻三摩提。华开莲现。喻即中也。金刚坚利。喻即空也。如幻有形。喻即假也。洎文殊简示圆通。亦以此为喻。故曰。我承佛威力。宣说金刚王。如幻不思议。佛母真三昧。但以佛母喻中道为异耳。其于诸文中。重重演说。一一破迷。或用于空。或谈于假。或显于中。言偏意圆。盖悉具三法也)。

　　(△长水曰。见与见缘并所想相。即因缘所生法也。如虚空华本无所有。我说即是空也。此见及缘。亦名为假名也。元是菩提妙净明体。亦名中道义也)。

　　掌珍论偈颂。

　　○真性有为空。如幻缘生故。无为无有实。不起似空华。

　　○清凉云。掌珍颂者。清辨菩萨所造。一论惟释此偈。今按此是楞严第五。世尊重宣说偈之初颂。清凉言清辩造论。一论惟释此偈。乃正释如来所说之偈也。此中两重比量。具如蒙钞。

　　别拈语句

　　七处征心。

　　○端师子颂云。七处征心心不遂。懵懂阿难不瞥地。直饶征得见无心。也是泥中洗土块。

　　○东林颜云。七处征心款便成。推穷寻逐案分明。都缘家贼难防备。拨乱乾坤见太平。

　　○北涧简云。吹糠着米。翻成特地。不因一事。不长一智。

　　○绝岸湘云。七处征他天外天。毫光直射阿难肩。瞿昙忒杀怜儿切。逼得鲇鱼上竹竿。

　　○佛眼远颂云。善逝明知直不邪。要穷妄识是空华。故令庆喜推心目。胜相初观始出家。在内何缘昧肝胃。相知在外又成差。琉璃比眼还同境。闭障开明未有涯。合处随生难定体。根尘兼带转蓬麻。世间一切都无著。水陆空行作翳瑕。七处无归全失措。从兹始得遍河沙。

　　○古德偈云。七处征心心不有。心不有处妄元无。妄元无处即菩提。生死涅槃本平等。

　　八还辨见。

　　○端师子颂云。八还之教垂来久。自古宗师各分剖。直饶还得不还时。也是虾跳不出斗。

　　○东林颜云。明暗色空不可还不可还者绝跻攀。夹截虚空成畔岸。一重水隔一重山。

　　○北涧简云。色空明暗。各不相知。行到水穷处。坐看云起时。

　　○绝岸湘云。还还还后更还还。一个闲人天地间。昨夜大虫遭虎咬。皮毛落尽体元斑。

　　○妙喜杲云。佛之一字尚不喜。有何生死可相关。当机觌面难回互。说甚楞严义八还。

　　合颂。

　　○紫柏可读楞严七征八还。置卷而叹。本是泥里土块。何乃众生颠倒。支支离离鼓粥饭气。颂曰。七处征心心征心。八还辨见见辨见。从教猛风荡钓舟。一任吹去水清浅。

　　诸可还者自然非汝不汝还者非汝而谁。

　　○天童灭翁上堂举颂云。不汝还兮复是谁。残红落在钓鱼矶。日斜风定无人埽。燕子衔将水际飞。(咄咄是无等等咒)。

　　○心闻贲云。日暖风和景更奇。华华草草露全机。荼䕷一阵香风起。引得游蜂到处飞。

　　○北涧简云。千山鸟飞绝。万径人踪灭。孤舟蓑笠翁。独钓寒江雪。

　　○破庵祖先偈云。见犹离见非真见。还尽八还无可还。木落秋空山骨露。不知谁识老瞿昙。

　　若能转物即同如来。

　　○白云端颂云。若能转物即如来。春暖山华处处开。自有一双穷相手。不曾容易舞三台(竹庵观云。若为物所转。则不同如来。何故一切众生。皆证圆觉。此如荆溪所谓一者示迷。元从性变。二者示性。令其解迷故也。南禅师颂云云。此老不唯能尽经意。抑且妙得理体)。

　　○真如喆云。若能转物即如来。处处门开见善财。华柳巷中呈舞戏。九衢承醉卧楼台。

　　○佛心才云。毛吞巨海。芥纳须弥。乾坤大地。直下同归。一气不言含有象。万灵何处谢无私。

　　○径山杲李参政转物庵铭云。若能转物。即同如来。咄哉瞿昙。诳谑痴呆。物无自性。我亦非有。转者为谁。徒劳心手。知无自性。复是何物。瞥起情尘。扪空摸骨。此庵无作。住者何人。具顶门眼。试辨疏亲。

　　○(此庵应云。他人住处我不住。他人行处我不行。不是与人难共处。大都缁素要分明)。

　　(△林泉云。是知头头上显。物物上明。唯怕常人。不具正眼)。

　　吾不见时何不见吾不见之处若见不见自然非彼不见之相若不见吾不见之处自然非物云何非汝。

　　○雪窦显颂云。全象全牛翳不殊。从来作者共名模。如今要见黄头老。刹刹尘尘在半途。

　　○佛心才云。云收空阔天如水。月载姮娥四海流。惭愧牛郎痴爱叟。一心犹在鹊桥头。

　　○佛鉴勤云。说离百非存轨则。言无一法尚筌罤。毗耶默默曾缄口。摩竭寥寥镇掩扉。

　　○湛堂准云。老胡彻底老婆心。为阿难陀意转深。韩干马嘶芳草渡。戴嵩牛卧绿溪阴。

　　○径山杲云。妙喜亦有一偈。不在湛堂之下。荒田无人种。种著有人争。无风荷叶动。决定有鱼行。

　　○紫柏可云。苍龙惯喜卧重泉。颔下骊珠愈灿然。借问有谁能抉得。化为日月照山川。

　　见见之时见非是见见犹离见见不能及。

　　○鼓山圭颂云。拄杖头边无孔窍。大千沙界犹嫌少。毗婆尸佛早留心。直至而今不得妙。

　　○遁庵演云。色空明暗本无因。见见犹来亦误人。见不及时犹未瞥。那知殃崇是家亲。

　　○海印信云。见不及处。江山满目。不睹纤毫。华红柳绿。白云出没本无心。江海滔滔岂盈缩。

　　○径山杲云。春至自开华。秋来还落叶。黄面老瞿昙。休摇三寸舌。

　　○杰峰和尚云。见见之时非是见。石火光中拏闪电。三冬旱地出莲华。六月炎天飞雪片。见犹离见见不及。胡饼之中休呷汁。天晴定是日头红。雨落必然地下湿。

　　清净本然云何忽生山河大地。

　　○举僧问琅玡觉和尚。觉云我则不然(云云)。

　　○白云端颂云。混混玲珑无背面。拈起有时成两片。且从依旧却相当。免被旁人来觑见。

　　○佛鉴勤云。因风吹火徒为妙。借手行拳未足多。清净本然随口道。忽生大地与山河(万松云。此唤骑贼马𢆝贼。夺贼枪杀贼)。

　　○天童觉云。见有不有。翻手覆手。琅玡山里人。不落瞿昙后(万松云。龙树摩诃衍论曰。一切诸法。一切因缘故应有。一切诸法。一切因缘故不应有。此翻手覆手也。琅玡上堂云。见闻觉知。俱为生死之因。见闻觉知。俱为解脱之本。譬如师子返掷。南北东西。且无定止。若也不会。且莫辜负释迦老子。此所以不落瞿昙后也)。

　　○紫柏可云。婴儿失怙久飘零。蓦路相逢唤一声。识得阿娘肠断处。从教铁汉泪须倾。

　　如汝所言清净本然云何忽生山河大地汝常不闻如来宣说性觉妙明本觉明妙。

　　○卍庵颜颂云。清净本然遍法界。山河大地即皆现。性觉必明认影明。眼耳便随声色转。

　　○北涧简云。弥满清净。中不容他。山河大地。万象森罗。

　　妙性圆明离诸名相。

　　○卍庵颜颂曰。一钱为本万钱利。富不足而贫有余。换骨夺胎些子药。输他潘阆倒骑驴。

　　○北涧简云。金盘不可动。辘辘转难住。停待良久间。圆明湛如露。

　　阿难大众获本妙心。

　　○卍庵颜云。东西南北捉虚空。海角天涯信不通。力尽神疲无处觅。万年松在祝融峰。

　　狂性自歇歇即菩提。

　　○长庆巘禅师。注楞严经。说文云。楼子和尚。因从街市过。经酒楼下。因整袜带少住。闻楼上人唱曲云。你既无心我便休。忽然大悟。从此号楼子。

　　○慈受深颂云。唱歌楼上语风流。你既无心我便休。打着奴奴心里事。平生恩爱冷啾啾。

　　○本觉一云。偶闻清唱发高楼。你若无心我也休。直下狂心能顿歇。从兹演若不迷头。

　　○宝峰明云。你既无心我也休。此身无喜亦无忧。饥来吃饭困来睡。华落从教逐水流。

　　○宝华鉴云。你若无心我也休。鸳鸯帐里懒抬头。家童为问深深意。笑指纱牕月正秋。

　　○[仁-二+幻]堂仁云。因过华街卖酒楼。忽闻语唱惹离愁。利刀剪断红丝线。你若无心我也休。

　　方悟神珠非从外得。

　　○寒山子诗云。昔年曾入大海中。为探摩尼誓恳求。直到龙宫深密藏。金关锁断鬼神愁。龙王守护安身里。宝剑星寒勿处搜。贾客却归门内去。明珠元在我心头。

　　○腾腾和尚一钵歌云。万代金轮圣王子。只者真如灵觉是。菩提树下度众生。度尽众生出生死。不死不生真丈夫。无形无相大毗卢。尘劳灭尽真如在。一颗圆明无价珠。

　　○石巩和尚弄珠吟云。如意珠。大圆镜。亦有中人唤作性。分身百亿我珠分。无始本净如今净。日用真珠是佛陀。何劳逐物浪波波。隐显即今无二相。对面看珠识得么。

　　○融大师颂云。法忍先将三毒共。佛性常与六情俱。但信研心出妙宝。何烦依外觅明珠。

　　六解一亡。

　　○北涧简颂云。六用无功信不通。一时分付与春风。篆烟一缕闲清昼。百鸟不来华自红。

　　○卍庵颜云。根尘缚脱本同源。一处休时六用捐。手把一条红断贯。娘生鼻孔一时穿。

　　缘见因明暗成无见不明自发。

　　○万回和尚偈曰。明暗两忘开佛眼。(一云黑白两忘)不系一法出莲丛。真空不坏灵智性。妙用恒常无作功。圣智本来成佛道。寂光非照自圆通(智证传云。缘见因明。暗成无见。不明自发。则诸暗相永不能昏。夫不因明尘而自发。不为暗尘之所昏。则佛眼开矣。又曰。余尘尚诸学。明极即如来。以纤尘未尽则未至等妙。所以贵不系一法也。佛眼既开则不受一法。然寂光非照。故首山临终偈曰。白银世界金色身。情与无情共一真。明暗尽时俱不照。日轮午后示全身。午后泊然而化。黑白两忘之效也)。

　　○达观和尚举勘凝庵居士。士曰。见暗之见。即是见明之见。师命侍者灭灯。以掌障其面。大喝云。见么。士罔措。示偈曰。拄柱飞来一阵风。烛光触灭暗尘通。谁知别有通天路。一道神光照不穷。

　　即汝一身应成两佛。

　　○虚堂愚颂城东老姥云。城东圣姥坐莲台。大地众生正眼开。与佛同生嫌见佛。一身难作二如来。

　　今此会中阿那律陀等。

　　○汾阳昭六相颂云。见是阿那律。分明无一物。大地及山河。演出波罗蜜　闻是䟦难陀。声通总莫过。远近一齐了。更不念摩诃　香是殑伽女。慈悲心遍普。净秽尽能知。即此我人母　味是憍梵钵。甜苦寻常说。入口辨辛酸。恰似当天月　触是舜若多。善恶总能知。屠割无嗔喜。秪个似弥陀　意是大迦叶。毗卢供一法。幽室显然分。枝派千光叶。

　　如摩登伽宿为淫女。

　　○紫柏可摩登伽经颂云。怪底瞿昙老滑头。临机纵夺有谁俦。无端赚杀邻家女。嫁与祇园少比丘。

　　观世音菩萨成三十二应身获十四无畏法。

　　○西域那烂陀寺戒贤论师祈观音文云。闻性空持妙无比。思修顿入三摩地。无缘慈力赴群机。明月影临千涧水。

　　○东坡居士观世音赞云。众生堕八难。身心俱丧失。惟有一念在。能呼观世音。火坑与刀山。猛兽诸毒药。众苦萃一身。呼者常不痛。呼者若自痛。则必不能呼。若其了不痛。何用呼菩萨。当自救痛者。不烦观音力。众生以二故。一身受诸苦。若能真不二。则是观世音。八万四千人。同时俱赴救。

　　○洪觉范赞云。我闻菩萨昔因地。所供养佛名观音。从闻思修而悟心。心精遗闻而得道。见闻觉知不可易。譬如西北与东南。而此乃曰闻可遗。令人惘然堕疑网。龙本无耳听以神。蛇亦无耳听以眼。牛无闻故闻以鼻。蝼蚁无耳闻以身。六根互用乃如此。闻不可遗岂理哉。彼于异类昧劣中。而亦精妙不闻断。况我自在慈忍力。无碍解脱独不然。钟鼓俱击声不同。知其不同是生灭。而二种声不同参。即是同时寂灭法。稽首净智功德众。广大庄严悲愿海。闵我心明力不逮。时时种子发现行。如人因酒而发狂。戒酒辄复逢佳酝。愿灭颠倒痴暗障。愿获辨才智慧藏。游戏十方微尘刹。亦施无畏利众生。凡曰有心能闻者。同入圆通三昧海。

　　○卍庵颜颂曰。三十二应不思议。十四无畏如流水。男子身中入定时。女人身中从定起。

　　○北涧简云。趁队选圆通。无端立下风。当时供死款。错说在闻中。

　　○芙蓉楷上堂。钟鼓喧喧报未闻。一声惊起梦中人。圆常静应无余事。谁道观音别有门(良久云还会么。休问补陀岩上客。莺声啼断海山云)。

　　○二十五圆通赞。迦叶赞云。然灯续明。奉佛舍利。饰像以金。报德如是。灭定中已证圆通。何故拈华重瞥地。

　　○弥勒赞云。修唯识定。证慈氏尊。如风吹水。自然成纹。一生授记作佛事。三会龙华分不分(咸辉比丘)。

　　十地五位。

　　○天圣道禅师上堂拈云。不从一地至一地。寂灭性中宁有位。释迦稽首问然灯。仁者何名为授记。

　　远离依他及遍计执。

　　○傅大士金刚经颂云。妄计因成执。迷绳为是蛇。心疑生暗鬼。眼病见空华。一境虽无异。三人乃见差。了兹名不实。长驭白牛车。

　　䟦陀婆罗入浴忽悟水因。

　　○雪窦显举古。䟦陀十六开士。随例入浴。忽悟水因。诸人作么生会。他道妙触宣明。成佛子住。也须七穿八穴始得。颂曰。了事衲僧消一个。长连床上展脚卧。梦中曾说悟圆通。香水洗来蓦面唾。

　　○大沩智云。超诸现量。即悟水因。体明无垢。孰云洗尘。得无所有。了无相身。成佛子住。妙触常存。

　　○涂毒策云。洗尘触体两空寂。妙证密圆超见思。白璧无瑕空受玷。圆通会里受涂糊(空室道人成都范县君。设浴榜云。一物也无。洗个甚么。根尘若有。起自何来。道取一句子玄。乃可大家入浴。古灵只解揩背。开士何曾明心。欲证离垢地时。须是通身汗出。尽道水能洗垢。焉知水亦是尘。直饶水垢顿除。到此亦须洗却)。

　　香严鼻观。

　　○莫将尚书谒南堂静。使其好处提撕。适入厕。闻秽气。急以手掩鼻有省。呈偈曰。从来姿韵爱风流。几笑时人向外求。万别千差无觅处。得来元在鼻尖头(梅华尼偈云。尽日寻春不见春。芒鞋踏遍岭头云。归来笑捻华枝嗅。春到枝头已十分)。

　　汝等一人发真归元十方虚空悉皆销殒。

　　○尼无著总颂云。一人发真归元。十方虚空销殒。试问杨岐栗蓬。何似云门胡饼。

　　(△朴翁铦云。瞌睡茫茫困思来。吃碗浓茶眼便开。四海五湖王化里。更无一物是尘埃)。

　　如世巧幻师幻作诸男女。

　　○国清师静上座。睹教中幻义。述偈云。若道法皆如幻有。造诸过恶应无咎。云何所作业不亡。而藉佛慈兴接诱。小静上座答云。幻人兴幻幻轮围。幻业能招幻所治。不了幻生诸幻苦。觉知如幻幻无为。

　　若此妙明真净妙心本来遍圆如是乃至大地草木蠕动含灵本元真如即是如来成佛真体佛体真实云何复有地狱饿鬼畜生。

　　○卍庵颜颂云。双剑峰前古寺基。天尊元是一牟尼。时难只得同香火。莫听闲人说是非。

　　○北涧简云。三蛇六鼠。一亩之地。竿木随身。逢场作戏。

　　此等众生不识本心受此轮回经无量劫不得真净皆由随顺杀盗淫故反此三种又则出生无杀盗淫有名鬼伦无名天趣有无相倾起轮回性。

　　○卍庵颜颂云。七处精研一妄心。更随三业杀偷淫。身心不是闲家具。前箭犹轻后箭深。

　　○北涧简云。客舍并州已十霜。归心日夜忆咸阳。无端又渡桑干水。却望并州是故乡。

　　无令心魔自起深孽。

　　○卍庵颜颂云。瞿昙彻底老婆心。见明色发理难任。入乡随俗那伽定。佛魔到此尽平沉。

　　○北涧简云。挽弓须挽强。用枪须用长。射人先射马。擒贼先擒王。

　　贪瞋痴。

　　○洞山偈云。贪瞋痴。太无知。赖我今朝识得伊。行便打。坐便槌。分付心王子细推。无量劫来不解脱。问汝三人知不知。

　　○神鼎諲上堂举云。贪瞋痴。实无知。十二时中任从伊。行即住。坐即随。分付心王拟何为。无量劫来元解脱。何须更问知不知。

　　通明经义(但取经义相通不复逐文分配)

　　宝志禅师大乘赞。

　　○妄身临镜照影。影与妄身不殊。但欲去影留形。不知身本同虚。身本与影不异。不得一有一无。若欲存一舍一。永与直理相疏。更若爱圣憎凡。生死海里沉浮。烦恼因心有故。无心烦恼何居。不劳分别取相。自然得道须臾。梦时梦中造作。觉时觉境都无。翻思觉时与梦。颠倒二见不殊。改迷取觉求利。何异贩卖𧷮徒。动静两忘常寂。自然契合真如。若言众生异佛。迢迢与佛常疏。佛与众生不二。自然究竟无余。

　　○报你众生直道。非有即是非无。非有非无不二。何须对有论虚。有无妄心立号。一破一个不居。两名由尔情作。无情即是真如。若欲存情觅佛。将网山上罗鱼。徒费功夫无益。几许枉用功夫。不解即心即佛。真似骑驴觅驴。一切不憎不爱。者个烦恼须除。除之则须除身。除身无佛无因。无佛无因可得。自然无法无人。

　　○内见外见总恶。佛道魔道俱错。被此二大波旬。便见厌苦求乐。生死悟本体空。佛魔何处安着。只由妄情分别。前身后身孤薄。轮回六道不停。结业不能除却。所以流浪生死。皆由横生经略。身本虚无不实。返本是谁斟酌。有无我自能为。不劳妄心卜度。众生身同太虚。烦恼何处安着。但无一切希求。烦恼自然销落。

　　○十四科颂。

　　○声闻厌喧求静。犹如弃面求饼。饼即从来是面。造作随人百变。烦恼即是菩提。无心即是无境。生死即是涅槃。贪瞋如焰如影。智者无心求佛。愚人执邪执正。徒劳空过一生。不见如来妙顶。了达淫欲性空。镬汤罏炭自冷。

　　○我自身心快乐。翛然无善无恶。法身自在无方。触目无非正觉。六尘本来空寂。凡夫妄生执着。涅槃生死本平。四海阿谁厚薄。无为外道自然。不用将心画度。菩萨散诞灵通。所作常含妙觉。声闻执法坐禅。如蚕吐丝自缚。法性本来圆明。病愈何须执药。了知诸法平等。翛然清虚快乐。

　　○迷时以空为色。悟即以色为空。迷悟本无差别。色空究竟还同。愚人唤南作北。智者达无西东。欲觅如来妙理。常在一念之中。阳𦦨本非其水。渴鹿狂趁匆匆。自身虚假不实。将空更欲觅空。世人迷倒至甚。如犬吠雷叿叿。

　　傅大士行路难。

　　○君不见。决定法中无决定。虚妄颠倒是菩提。若心分别菩提法。分别菩提还复迷。若了此迷无分别。迷与分别即菩提。分别菩提非一异。恒同一体不相携。安住性空真实性。空性无空亦不赍。同体太悲含一切。故知真性不乖迷。即此昏迷即无性。亦复不论齐不齐。若舍尘劳更无法。喻若净华生淤泥。如来法身无别处。普通三界苦泥犁。三界泥犁本非有。微妙谁复得知蹊。行路难。路难本自是泥洹。内外身心并空寂。颠倒贪瞋何处安。

　　○君不见。智人求心不求佛。诸法寂灭即贪淫。爱欲贪淫从心起。我亦惩心于不心。若也求心复不得。自然无处起贪淫。贪淫无起亦无灭。颠倒非浅亦非深。又亦不得非贪欲。无得不得妙难寻。三毒性中恒如此。具足常同坚固林。余事贪淫为佛事。更无三毒横相侵。若求出离还沉没。分别出没还复沉。诸佛善得于三毒。众生虚妄不能任。我亦勤修三毒性。更不愿求诸佛心。行路难。路难心中本无物。无物即是净菩提。无见心中常见佛。

　　○君不见。文殊妙德非为远。三障三毒即三空。五分法身缠五阴。六入无知为六通。四倒四果何曾异。八邪八正体还同。七觉菩提性无别。七识流浪会真宗。一切烦恼皆空寂。诸佛法藏在心胸。恒将法忍相随逐。只自差舛不相逢。诸佛如来住何所。并在贪淫爱欲中。今劝断贪淫爱欲。但是方便化童蒙。贪欲本相真清净。假说空名名亦空。行路难。路难心中非是心。寄语真修无念士。慎勿分别毁贪淫。

　　○君不见。爱欲贪淫诸佛母。诸佛世尊贪欲儿。从来菩提为我匠。今使我为众匠师。昔日千端外求佛。佛在衣中今始知。无量痴心本是道。三毒四倒不思议。虚妄行慈慜众苦。不知诸苦是慈悲。瞋恚无明最微妙。世间智者不能思。昔日辛勤学知见。不知智见自无知。四趣三涂悉非有。三障三脱不分离。行路难。路难无有并俱忘。了知烦恼无生想。即是如来坐道场。

　　○君不见。无上菩提最为近。四大五阴皆深奥。(法性无知不可说。有漏无漏并虚通。若欲知斯殊妙道。但自穷搜五阴丛)其实清净妙难知。不悟此心真卒暴。和合性中无有实。是故称为诸法要。于中无妄亦无真。只用无为作微妙。寻其体寂不应言。假为众生立名号。若知名号即非名。解了众生知佛教。觉知无因之正因。当得无因无果报。善达贪爱得无生。无明去来无动摇。不见圣果异凡情。分别圣凡还复倒。若人无愿亦无修。必定当为世间导。行路难。路难非秽亦非净。是非双泯复还存。

　　寒山诗。男儿大丈夫。作事莫莽卤。径挺铁石心。直取菩提路。邪道不用行。行之转辛苦。不要求佛果。识取心王主。

　　○懒残歌。身披一破衲。脚着娘生裤。多言复多语。由来反相误。若欲度众生。无过且自度。莫谩求真佛。真佛不可见。妙性及灵台。何曾受熏炼。心是无事心。面是娘生面。劫石可动移。个中无转变(经云歇即菩提)。

　　○庞居士偈曰。心如境亦如。无实亦无虚。有亦不管。无亦不拘。不是圣贤。了事凡夫。易复易。即此五蕴有真智。十方世界一乘同。无相法身岂有二。若舍烦恼入菩提。不知何方有佛地。

　　○灌溪和尚偈云。五阴山中古佛堂。毗卢昼夜放圆光。个中若了非同异。即是华严遍十方。

　　法眼三界惟心颂曰。三界惟心。万法惟识。惟识惟心。眼声耳色。色不到耳。声何触眼。眼色耳声。万法成办。万法匪缘。岂观如幻。大地山河。谁坚谁变(地藏问法眼。上座寻常说三界唯心。万法唯识。乃指庭下片石曰。且道此石在心内。在心外。眼曰。在心内。藏曰。行脚人着什么来由。安片石在心头。眼无对)。

　　○融大师颂云。瞎狗吠茅丛。盲人唱贼虎。循声故致迷。良由目无睹。

　　○三平和尚偈云。即此见闻非见闻。(云门举此偈。回视僧曰。唤什么作见闻)无余声色可呈君。(谓僧曰。有甚么口头声色)个中若了全无事。(谓僧曰。有什么事)体用何妨分不分。(乃曰语是体。体是语。举拄杖曰。拄杖是体。灯笼是用。是分不分。不见道。一切智智清净)又颂云。见闻知觉本非因。当体虚玄绝妄真。见相不生痴爱业。洞然全是释迦身。

　　○洞山偈云。也大奇。也大奇。无情说法不思议。若将耳听终难会。眼处闻声方得知。

　　○法眼偈云。见山不是山。见水何曾别。山河与大地。都是一轮月。

　　复礼法师问天下学士真妄偈云。真法性本净。妄念何由起。(密禅师释云。意云本净如空。即妄根本何当起也)许妄从真生。此妄安可止。(若真能生妄。即除真方得妄除。真既不可除。妄何可断)无初则无末。有终应有始。(约始终有四句分别。一有始无终。即是始觉。二有终无始。即是无明。三无终无始。谓实际。四有始有终。是一期生死。立此理者。拟将难法相宗。烦恼有终无始)无始而有终。长怀懵兹理。(清凉云。即法相事而例难之。今云有妄即真。则同无终始。若分别说。应有四句。真理则无终无始。妄念则无始有终。真智则无终有始。瞥起妄念。有终有始。若约圆融。同无终始)愿为开秘密。析之出生死。澄观和尚答云。迷真妄念生。悟真妄则止。能迷非所迷。安得全相似。(不一不异故。如论中海水风波之喻)从来未曾悟。故说妄无始。知妄本是真。方是恒常理。分别心未亡。何由出生死。(意以一念不生。前后际断。不应以念而起于念念无穷也。观和尚所答。约真如不变不碍随缘。方为契当)宗密试答曰。本净本不觉。由斯妄念起。知真妄即空。知空妄即止。止处名有终。迷时号无始。因缘如幻梦。何终复何始。此是众生原。穷之出生死。又人多谓真能生妄。故疑妄不穷尽。为决此理。重答前偈。不是真生妄。妄迷真如起。知妄本自真。知真妄即止。妄止似终末。悟来似初始。迷悟性皆空。性空无终始。生死由此迷。达之出生死(圆觉疏云。妄托真起。说真为源。现且迷真。真本无妄。结指经文。以成真不生妄之义。此义是佛法中妨难大节。复礼此问。是法性宗中啮镞关节。不问二宗)。

　　(○空即澄云。复体法师所疑真妄偈。于此经。如是迷因。因迷自有。识迷无因。妄无所依。尚无有生。欲何为灭。一章正可释明。与圭峰圆觉钞。引证普贤章。亦相符也)。

　　长庆棱颂云。万象之中独露身。惟人自肯乃方亲。昔时谬向途中觅。今日看来火里冰(法眼问昭首座。只如万象之中独露身。是拨万象。不拨万象。昭云。不拨。眼云两个。参随左右。皆云拨万象。眼云。万象之中独露身聻。又举问子方上座云。唤甚么作万象。方云。古人不拨万象。眼云。万象之中独露身。说甚么拨不拨)。

　　(○万松云。此见法眼承言会宗。开发二师之妙。昭方究妙失宗。浊智流转之过也)。

　　(○内江界澄曰。如来云。见在汝前。是义非实。于万象中不能剖出。应即物所显矣。僧问赵州。如何是祖师西来意。州云庭前柏树子。是则无一物不播如来之名。无情共说。义在兹矣。又云。此诸物中。何者非见。前以能所互夺。故除树无见。今以能所互分。故树能有见。长庆云。万象之中独露身。而法眼举问是拨万象。不拨万象。此辨验之意也。又曰。若有见者。应有所指。是不拨万象。若非见者。应无所指。是拨万象)。

　　南泉偈云。虚空问万象。万象答虚空。谁人亲闻得。木叉丱角童。

　　○碍处非墙壁。通处勿虚空。若人如是解。心色本来同。

　　已下一经通颂。

　　云庵真净楞严偈寄许朝散云。十卷楞严万法林。法门开辟被机深。八还四就且除矿。三渐七征犹炼金。见见见时当见性。闻闻闻处要闻心。使君为物延僧请。付嘱无忘佛正音。

　　○琦楚石为招提德严法师讲首楞严经说偈一十八首。

　　得道应须广度生。度生必使性心明。阎浮提有梵天咒。捺落迦无淫欲情。庆喜出遭魔网罥。文殊来护法舟倾。多闻未可为奇特。旷劫熏修在力行。

　　外泊虚空内色身。都卢不出此心真。浮沤未足穷瀛渤。弃指须当认月轮。听法缘心非本性。掌亭实主岂游人。离声与色无分别。石上栽华井底尘。

　　手开手合宝光飞。左右回观是阿谁。须信此头摇动处。不妨全体寂然时。明心见性无舒卷。认物随流妄觉知。无上法王真实语。岂同虚假末伽梨。

　　波斯匿性未尝迁。老见恒河似幼年。莫景不须悲白发。浮云终是散青天。来从旷古人何在。去作荒丘骨已捐。劫火洞然无一物。分明父母未生前。

　　七处征心心不有。八还辨见见元无。擘开秘密千重锁。迸出圆明一颗珠。从此圣凡知解绝。有何生死性情拘。话头拈起知音少。留与人间作楷模。

　　地水火风空见识。遍周法界本来圆。当知实义非言说。妄计因缘与自然。起灭无从常住体。粗浮不悟此经诠。众生那个不成佛。与作当来得度缘。

　　根尘识是如来藏。于一毫端洞十方。大地无时相助发。虚空有口自敷敡。众生不守真如性。诸佛皆居常寂光。生灭去来何所碍。鸟飞不尽碧天长。

　　觉明明觉异还同。毕竟山河大地空。演若多心狂自歇。摩登伽女咒难笼。直教根本无明断。便与如来妙理通。三世有为皆有灭。十虚无始定无终。

　　一六义生圆湛中。一亡尽使六销镕。脱粘内伏心非有。劳发前尘性本空。自在浮沉鱼出网。无妨去住鹤离笼。根根互用如何说。正与华巾解结同。

　　良哉二十五圆通。各各熏修不住空。证入法门虽有异。悟明心地本来同。思惟妙德言尤审。选择观音耳最聪。堤畔绿杨新过雨。数声黄鸟啭春风。

　　断淫除杀又离偷。成佛难将妄语求。此四律仪持不染。彼诸魔事及无由。道场既立心身净。神咒弘宣刹海周。无量金刚来护法。愿将杵碎恶魔头。

　　八万四千颠倒想。想为十二类生因。妙明觉性如开悟。虚妄浮心即本真。龙鬼天仙红肉髻。羽毛鳞甲紫金身。谁能静坐思量看。内外中间绝点尘。

　　三界众生依食住。永除酒肉断淫心。相生相杀既无业。外境外魔终不侵。刻骨铭肌除净戒。随方亲佛奉玄音。琉璃中更悬明月。一片光华耀古今。

　　智慧初明欲习干。位从四十四心安。信初中道纯真性。灌顶如王付国看。利行度生心愈旷。回真向俗道何宽。欲登十地须加行。行觉重重复又单。

　　吾闻地狱元非有。十习才成六报来。恶念转教为佛福。刀山喝使作金台。不贪天上欢娱事。肯受人间爱欲胎。本性弥陀常显现。莲华一朵待时开。

　　十类元从十鬼分。命终报尽复为人。十仙徒此短长寿。三界不离生死身。色究竟天居有顶。大阿罗汉出凡尘。穷空大道无还处。未免从头再入轮。

　　旋消五阴十禅那。十五重重破恶魔。明自不愁幽暗隔。坚冰争奈沸汤何。自心了悟非登圣。如水平流岂异波。直至菩提无少乏。大家称赞阿难陀。

　　五阴由来体是虚。五重妄想待销除。不离本觉妙明性。要识根元生起初。多劫受熏嗟莫算。六根互用灭无余。盈空宝施微尘佛若比弘经福不如。

　　○紫柏可示等观读楞严偈云。十卷楞严一柄刀。金牛不见眼中毛。试将智刃游心马。积劫无明当下销。

　　首楞严经卷末五录(卷八终)

　　天和癸亥腊朔以降洎贞享甲子十月二十五日翻刻时改鲁鲁毕乞上报佛祖恩下豁众生眼而已。

　　雒下大谷后学寓光隆沙弥知空
