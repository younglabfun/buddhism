卍新纂续藏经第 53 册 No. 0846 遗教经论记


　　No. 846

　　遗教经论记卷第一(并叙)

　　笑庵　观复　述

　　此论。陈朝真谛三藏。与唯识论等。皆译于南越。后弟子宗恺等。欲迎归建业。以当涂者恐夺时荣。因奏而却之。故南海译文。有藏陈世。自陈至唐开元已前。但有此论之名。而阙论本。后智升撰释教录。那时已获论本。方依论收经。编入大乘藏也。由是前来。既阙论本。故古德直以经为小乘。唯华严疏主。每以经指配于大乘。今之述作者。虽有是论为指南。至于判经大小。尚且二三。盖不审其源流故尔。若释论者。唯住法宣演二记。而宣演判教虽异。其释文则全抄住法。今观论意。二记多失。对验销文。又得失相半。既不可全依。亦不可全弃。故得者取之。失者弃之。勒成三卷。直以所解。铭曰遗教经论记。庶几乎马鸣文意。有所补于将来。

　　时绍兴甲子二月望　华严宝塔方丈序

　　释此论。科分三。初题目。二归敬。三释文。初中二。初标题目。于中约六义释。初通显立题。二别明论目。三对辨开合。四解释名义。五问答显明。六定其去取。

　　初中。大疏云。或以人为目。或以法为名。人有请说等殊。法有法喻等别。或体或用。或果或因。乍复乍单。其类繁广。而圆觉疏。加或能诠所诠。或真妄境智。则吾宗通目多法。随何经论。约何立名。即非局定。

　　二别明论目者。然论有二类。一集义论。谓采集经中义类成论。如瑜伽唯识等。二释论。谓随经释文。如金刚般若论及今论。是故此论题。但约所释经名。以目论名也。若于前所明人法等中。今用何为目。若约论题。依所解得名。所解是经。则约教法得名也。若于所解经题。辨得名者。所遗之教是法。法有教理行果。此亦教法。若约能遗属人。遗通能所。则兼含人法。

　　三对辨开合者。四字。从宽至狭。开合四重。初论字。是能释之通名。以凡释论皆云论故。上三字。所解经之别称。以于诸经中。唯释遗教经故。此具二对。一是能所。谓能释所释故。二是通别。谓通名别名故。次于上三字。经为能诠。遗教即所诠。以经诠显遗训故。则诠旨一对。次于上二字。教是所遗之法。唯局于所。遗通能所。则通局一对。故此一题。开合四对。

　　四解释名义者。遗教乃嘱累得名。训诲为义。住法记云。遗教有二意。一嘱累后事。二临终顾命。故下论释于我灭后云。此言示现遗教义故。即初意也。又释最后教诲云。正显遗教义故。即次义也。即下正宗六分经文。指事教诫。垂示将来。如世遗嘱之类。是也。经者。能诠得名。贯摄为义。佛地论云。能贯能摄。故名为经。以佛圣教。贯穿摄持所应说义。所化生故。论。约能释得名。剖析为义。谓评量教理。剖析名言。故云论也。

　　五问答显明者。问。此论一题。为具取经目。以标论题耶。为略取经目。以标论题耶。答。或具或略。何者。若经题上无佛字。即是略名。若上加佛字。即是具名。今详藏本经。正标佛垂般涅槃略说教诫经。开元释教录。据僧祐录云。亦名佛临般。一曰遗教经。内典录别名。亦曰一名遗教经。余众经录。但有正名。若世流行本。与古德所释本。皆曰佛遗教经。既藏本新旧目录。皆上无佛字。应如住法记谓。上安佛字。后人所加。宣演同此。斯说为正。问。前来诸德释题。皆上有佛字。今何不依。答。此如阿弥陀经。藏本与众目录。皆无佛说字。而世流布本。多具在之。如大乘法师等疏释题。亦释佛说字。既藏本与众目皆无。足显后人安之。但前德。失对藏目。故亦解释也。又贞元已前。凡所译经题中。多无佛说字。而贞元新译经题中。多安佛等字。岂旧译梵本多无。新译梵本多有。验知皆译人意尔。此经姚秦什公译时。既有正别二名。故一名具。一名略也。问。住法记云。今详世典。义不须安佛字。以大千界中。一佛所说。终穷遗教。唯局至尊。故此不标。无所拣故。然前正题标佛字者。欲显示垂般之言。因连人号。不同他经拣余人说。此义云何。答。此释反招难也。何则。如有难云。若但云遗教。余望外道等临终。岂不遗训耶。彼自云如世谓遗嘱之类。则题中有滥。故致正题先标佛字也。又难云。若谓佛字显垂般之言者。亦由垂般通于余圣。故云以佛字拣之。况垂般涅槃略说教诫皆佛。贯之而通拣耶。故知反招难尔。问。无佛字。岂免难耶。答。上明云皆译人意。不谓有无。则滥不滥故。余经名题。滥者甚多(云云。如经目中。可知)。若取连类。如般泥洹经。同本二译。一本不标译人名。题云般泥洹经。一本西晋白法祖译。题云佛般泥洹。此亦具略之异。不应无佛字。则滥余圣般泥洹耶。若云未免滥者。晋汉凡译经题中。多不安佛字等。应皆有滥。故知但译人意。今什公二题。虽具略之别。亦如般泥洹经。同本二译。具略二名也。又遗字既通能所。则义含能遗之佛故也。

　　六定其去取者。藏本以佛垂般等标通者。以什公所译。意存正名。论以别名易见。又人情好略。故世本唯标此名。故译论者。意同顺世。故略标也。故法华释论。勒那摩提。具译云妙法莲华经论。而菩提留支。略译云法华经论。故知题之具略。在于译人。今论从略。

　　二造译人　马鸣者。传云。中天竺有外道智慧。不许公鸣犍椎。鸣即来索论义。时胁尊者从北竺。来游中竺。即鸣犍椎(上巨寒切。下地音。即钟磬类)。外道果来。即至论场。胁之义云。当今天下泰平。大王长寿。四土丰荣。无诸灾患。外道即屈。降为弟子。后小月氏(音支)国王。将欲试验以行正法。故请说法要。以马饿七日。正说法时。牵马众中。以浮流与之(马食浮流草。故以与之)马竟不食。唯悲鸣垂泪。谛听法要。故名马鸣。若付法藏云。富那耶奢。与马鸣论议。鸣既屈。奢度出家。鸣犹未服。欲舍身命。奢即入定。知鸣心念。时暗室中。先已有经。即语鸣曰。汝往取经。鸣曰。此室暗冥。云何往取。奢曰。但去。当今汝见。尔时奢以神通力。遥伸右手。入其暗室。五指放光。其光照耀。鸣由是服为弟子。据传即胁弟子。据付法藏。即奢弟子。以胁是第九祖。奢是第十祖。恐俱为二人弟子。二传别出。故不同也。起信疏云。此菩萨初生之时。感动诸马悲鸣不已。又善能抚琴。以宣法音。诸马闻之。咸悉悲鸣。又释摩诃衍论。有六马鸣。契经异说(胜顶经谓。佛成道十七日。有外道曰马鸣。难佛。摩尼清净经说。佛灭后一百年出世。变化功德经。三百年出。摩耶经。六百年出。常德三昧经。八百年。庄严三昧说。过去有菩萨。名曰马鸣)。据本。即是大光明佛。若明其因。即八地菩萨。约所化境。目能化人。故从马悲鸣。目曰马鸣也。言菩萨者。具云菩提萨埵。此云觉有情。如常释。言造者。广宣抄引唯识疏云。作者名造。今新起故。叙理名述。先来有故。

　　言真谛三藏译者。传云。拘罗那他。陈言亲依。或云波罗末陀。此云真谛。并梵文之名字也。本西印度。优禅尼国人。以梁武大清二年。届于建业。属梁季崩乱。不果宣传。后观机壤。遂欲泛海往楞伽修国。道俗留之。遂停南越。后自梁安泛舶西引。业风赋命飘还广州。刺史欧阳穆公頠。延住制旨寺。请翻广义法门经。唯识论等。穆公薨。世子纥重请传经。而神思幽通。量非情测。常居别所。四绝水洲。纥往造之。岭峻涛涌。未敢凌犯。谛乃铺舒坐具在水上。跏坐其内。如乘舟焉。泛波达岸。既登接对。而坐具不湿。神异例多。后弟子宗恺等。欲迎谛还建业。时扬辇硕望。恐夺时荣。乃奏曰。岭表所译众部。多明无尘唯识。言乖治术。有弊国风。不𨽻诸华。可流荒服。帝然之。故南海新文。有藏陈世。太建元年遘疾。正月十一日午时迁化。年七十有一。自陈武永定二年戊寅。至孝宣太建元年己丑。更译金刚般若等三十八部。余未译者。梵本书。并多罗树叶。凡有二百四十甲。若依陈纸翻之。则列二万余卷。今现译讫。止是数甲。余并在制旨王园两寺。而言译者。宋僧传云。周礼有象𣆁。通六蛮。狄鞮主七戎。寄司九夷。译知八狄。今四方官。唯译官显著者何也。从汉已来。多事北方。故译名烂熟矣。复加之翻者。如翻锦绣。背面俱华。但其华有左右不同耳。由是翻译二名行焉。然有四句。一译字不译音。即陀罗尼是。二译音不译字。如佛胸前卍字是。三音字俱译。如诸经中诸华言是。四音字俱不译。如经题上<PIC>X53063001.gif</PIC><PIC>X53063002.gif</PIC>二字是。然古皆云译胡为汉。至隋及唐。皆言译梵为华。故宁统辨梵胡有异。不应古者皆曰胡言。自隋至唐。皆曰梵语。要胡梵义分。方是正义。具如宋僧传。

　　二归敬请加二。初顶礼下所归三宝。初偈佛。次偈法僧。所以要归三宝者。起信疏云。略有六意。一荷恩德故。二请加护故。三令生信故。四为仪式故。五表尊胜故。六显益物故。顶礼二字。能归至诚。谓以己最上之顶。礼彼最下之足。故云顶礼。敬之至也。然西域有九拜。一发言问讯。二俯首示敬。三柔首高揖。四合掌手拱。五屈膝。六长跪。七首肘据地。八五轮着地。九五体投地。今当第八。但云顶礼者。顶若着地。必两手膝。无不着地。故举顶摄余四轮也。三世下所归分齐。言三世尊者。若但云世尊。约别则三界独尊号。十号之一也。故瑜伽中。合七八总为一。云无上丈夫调御士。故世尊别当第十号。若约总。则具上十德。为世所尊。则开无上士为第七。调御丈夫为第八。故佛当第十。则世尊总具十号也。今偈既云三世尊。三世有二。一过现未三世中。唯佛最尊故。二三种世间。谓有情世间。器世间。智正觉世间。此三世间中。唯佛最尊故。虽初义竖穷三世。实亦横该十方。以三时约时。时无别体。约处以明。故必该十方也。言无上功德海者。以佛德超过一切。故云无上功德。具微尘数相好。深广难量。故喻如海。此同华严云如来无上功德海。普现明灯照世间。一切众生咸救护。悉皆与乐无遗者。此中初句。同今第二句。次句。同今上句。下二句。同今第三句。言哀愍度众生者。大慈悲救物也。度约济度。即佛慈悲。哀愍力为能度。沦溺众生为所度。谓出二死海。至三德岸也。故华严云。汝观如来法常尔。一切众生咸利益。能以大慈哀愍力。拔彼畏涂沦溺者。然归佛偈中。初句下三字。总举诸德。次句。大智。第三句。大悲。以悲智是佛本怀故。述此以申所敬相也。言是故我归命者。示敬意故。初二字。迎上佛具悲智。故我归命也。起信疏云。归者。是依投趣向义。命者。总御诸根。一身之要。人之所贵。莫不为先。举此无二之命。以奉无上之尊。又归者。是还源义。众生六根。从一心起。而背自源。驰趣六尘。今举命根。总摄六情。还归一心。一心。即一体三宝也。问。起信宗一心。故有次义。今何引之。答。能归之人。即论主八地菩萨。岂不会一心耶。况下释一心。亦约第一义心解。

　　次偈中。初句法宝。次句僧宝。第四句能归相。言清净深法界者。约理法界也。界是性义。而言清净深者。以菩萨二乘所得法界。未极清净。未至源底。唯佛穷彻。究竟清净故。以清净深字拣之。故摄论云。拣异二乘所得法界。故名最清净法界也(住法记二解。皆非论意。穿凿之甚。况有从而录之者)。此句。兼上一偈。即佛三身。然三世尊。通报化二身。以约众生等三世间为尊。即属报身。若过现未三世尊。属于化身。其无上功德海。唯约报身。哀愍度生。亦通报化。谓度二死海故。菩萨度变易生死。此约地上见报身故。化身可知。此云清净深法界。即是法身。若尔。此是法宝。何名佛身耶。答。此既理法界。亦即果法。是佛所证深法界。故为法身。若尔。何得合佛法二段配三身耶。答。此依起信疏体例故。彼论云。及彼身体相。法性真如海。疏云。此法宝也。教浅理深。行分果圆。故归理果。以用大中。辨佛报化二身。是故体相二大。自是法身。属法宝摄。今云清净深法界。自是法身。义通理果。属法宝摄。故文在法宝。义当法身也。问。今云法身。安知即是法身耶。答。梁摄论中本论云。复次诸佛法界。恒时应具五业。释论云。此中明法身业。而言诸佛法界者。欲显法身含法界五义。转名法界(一性义。二因义。三藏义。四真实义。五甚深义)。故知法界即是法身也。然虽法界具摄五义。皆约理法界为言(二记配三身等。为与此硕异。智者详焉)。

　　言增长下二句。僧宝。修行有二。一自分。二升进。今云增长。即约升进为言。此通三乘贤圣。者之一字。即是牒人言。世及出世间者。谓出世间修进行者。若三乘中三凡三贤。即世间僧。四果十圣。即出世间僧。若细言之。前三果。未尽三界惑故。亦是世间僧尔。言我等皆南无者。宣演记云。文含二义。一约所归。有二释。一谓佛德特异。故须别明。法僧义齐。所以合示。故云等皆。二谓大小二乘。凡圣僧宝。世及出世。平等普归。故云等皆。二约能归。谓以我一人。总摄一切。悉皆归命。故云我等皆南无也(上彼释)。问。若尔。今摄一切。皆归法僧。何故佛宝。但云我归命耶。答。文影略故。所以前略但云我。影在今文。故知前但云我。亦摄一切众生等。皆归佛尔。问。有何所以。总摄一切归命耶。答。谓十方诸佛。悉皆欢喜故。十方众僧。悉皆赞叹故。十方一切法藏。常恒流布故。问。马鸣大士。证不动地。下地功德。悉以满足。何故。下位皆归命耶。答。谓由所摄能归之人。皆亦同自位故(上诸问答。皆依释摩诃衍论中)。言南无者。梵语正云盘淡。此翻我礼。义云归命。然佛云归命。法僧云南无。唐梵互举尔。

　　二述本意二。论我所下。初正申意。然所以归三宝者。乞威加被。解释佛经。欲令末世修行菩萨。知此方便道故。佛法久住。离难成益也。言我者。问。马鸣已登八地。二我皆断。那自称我耶。答。智论云。世间法中说我。非第一义中说我。以诸法实无我。世间法中。虽说我无咎。又世界语言。有三根本。一邪。二慢。三名字。初二不净。后一是净。一切凡夫。具三种语。见思道人二种语。谓慢名字语。圣人一种语。谓名字。内心不计实法。随世间人。共传是语。佛弟子顺俗故说我无咎。今约顺俗。故云我也。又南海寄归传云。西国南海称我。不是慢词。设令道汝。亦非轻称。但欲别其彼此。令无踞傲之心。不并神州将为鄙恶。据此。则译师顺西域风俗。故经多称我也。言建立论等者。兴建成立此论。为解佛经故。此犹通意。为彼下二句。方是正意。然此经文。一期读之。似专小乘。故旧来诸德。于藏乘教摄中。皆收入小乘。特由此故。论主以自智深知佛意。佛临涅槃说此经者。由别为一类大乘浅机。不能直受大乘深法者而说此经。意在大乘。但文言似小。悬知末代不解佛意。一期取文收入小教。则使末世诸修行菩萨自智力弱者。不知是大乘方便道。弃舍此经。故论主建立此论。令知此经正是大乘方便道。但兼共二乘。所以特云为彼诸菩萨。令知方便道。下文云。复示摩诃衍方便道。与二乘共。此是论主特申释经之意也。后解论者。不能发扬斯理。致使经论双迷。若使此经。明为大乘深机。直说菩萨行法。又不兼共二乘。凡读经者。亦自知此经是大乘经。岂古德同谓小乘。而假此论释之。方知是大乘耶。特申文意秘隐。待论方明。此释既显论主之深旨。冀无惑焉。然论主在起信论归敬后。亦申造论之意云。为欲令众生。除疑舍邪执。起大乘正信。佛种不断故。但彼是大乘实教之宗论。故龙树释论谓。令一切无量众生。外道异生。二乘菩萨。除疑舍邪执。于甚深大乘正道。决定精进。趣入回向故。令三宝种不断。今此论意。是大乘权教之释论。由所释之经。末世多谓小乘。故大士悬知。特云为彼诸菩萨。令知方便道。则佛法久住。反显非此论。则不知方便。误为小乘。则佛法速灭也。问。若尔。亦可非大乘起信论。则应起小乘信邪。答。不尔。若非彼论则泛信大乘。不能于甚深大乘正道。而起正信。只由此义。彼释论特云。发起坚固信。决定于甚深大乘正道故。此论但云令知大乘方便道尔。故知非彼论。则权实不分。非此论。则不知此经是大乘方便道。然彼是大乘实教。故释论云大乘正道。此是大乘权教。故今论云大乘方便道。以二论对明。大乘有二。一曰正道。此即实教。二曰方便道。即当权教。欲彰二论权实之殊。故皆于归敬之后。申明其意。即此正宗六科。皆显大乘方便尔。以彼对此。其意昭然。而住法记。约示权归实。释方便等言。几许误耶。若此是汝等所行是菩萨道者。乃即小成大。令二乘知方便也。此全非论意。又若即权归实。则唯一乘。不应下云与二乘共。是尚共教故。又与法华会权方便何异。此转无交涉。若宣演但云。令知正宗六分方法便宜。进趣菩提。靡不由此。评曰。此通释方便二字。以会六分之经。犹不知方便道言。因何而得。亦不得论意。

　　二以知下。二示益相。意谓。不知此道。应谓小乘。使佛法不久住。过由未尽。二利未成。则唯自利尔。此意愈显。若非此论。但谓小乘。唯住自利故。由此论故。则反于是。问。凡夫不知有过可也。岂圣人不知此道。而起过耶。答。此有二意。一者圣犹有过。谓七地菩萨。入观同诸佛。出观同凡夫。又二地方除误犯尸罗。故未免过。二者。圣必知正道。方得离过。苟不知此道。自非圣人。即此过障于圣地。故云圣过也。初义。灭除凡圣所起之过。次义。灭除滞凡障圣之过。例如烦恼即障(凡夫所起。即是过也)所知之障(是障圣之过故)。

　　三释文二。此修下。初标举科分。然约三藏。则属契经藏。约二藏。即菩萨藏。约诸乘。则建立大乘。其藏乘之义。备如华严大疏。问。谁建立耶。答。是佛本建立。故云此修多罗等。然论主。悬知末世迷于佛意。而谓声闻藏乘。故此特指。若前云建立论。则属论主。又此经建立。虽正在菩萨。亦兼为二乘。以兼从正故。今云菩萨所修等。而宣演记。取金陵会同大小。合而不分。为得圣意。非也。此则取兼为正。公违论旨。此中既判七分。皆云菩萨所修。此为正意。下释此比丘。复示大乘与二乘共。此明兼摄。非是正途。故下节节释经。皆云菩萨。又若谓通小之大故。共二乘者。此乃下拣愚法。上拣一乘。即三乘共教。此约拣异。何谓合而不分。故知此释大违论旨。若住法记云。若据今经。本声闻乘。而论云菩萨者。凡有五意。一本如来出世意。经云诸有所作。常为一事。唯以佛之知见。示悟众生。难曰。此论尚存三乘。何谓一事。又既本此意。论中何处示二乘佛知见耶。此公。只知佛教唯大小乘。安知化法化仪。有多差别耶。二顺法华开会意。经云。汝等所行。是菩萨道。难曰。论谓大乘共二乘。此犹存三。岂是会小归大耶。又既开显。则诸小乘经。皆可作大乘释。何独此论。独本是意。而余小乘经。还作小释耶。三依涅槃重施意。谓涅槃会中。谈常显性。决了权疑。复恐灭后执实谤权。故重施偏小。则使未来。执谤不起。既闻常住。同归佛乘。一切教文。无复偏小。故号出家菩萨真是声闻。论主弘通。正存此意。难曰。若今存此意故。作大乘释者。诸小乘论。皆灭后造。何不存此意。却还作小释耶。如天亲等师。皆大菩萨。岂不知闻常住后。一切教文。无复偏小。而但依经旨。还释以小乘耶。四流通应机意。以偏小教门。已经开废。末世愚昧。人多听从。若附小乘。必无承奉。故西天此土。诸祖圣师。并用大乘。弘赞小教。深符佛旨。颇合机宜。难曰。若用大弘小者。但于小乘经论中。略引大乘义。而毗赞之。岂有一经全是小乘。一论全作大解。此方西域皆无此例。反使论主。虽有流通应机之意。全乖经旨。虚用其功。若使后人效之。一切经论。都无交涉。此岂圣师深意。乃凡愚之浅见尔。五大小相摄意。谓若依小乘。则不摄大机。今从大判。则大小俱摄。难曰。若以大摄小故。判为大乘者。的是经文。全无大义。如当知多欲之人下八段经文。若对大涅槃经。与八大人觉经。诚是大乘所修之行。然由不标总名。但结别目。故释经者。谓是小乘。论主但总名标之。以合经之别目。岂是专以小乘行。作大乘释。欲以大机小邪。只有经随机异。论逐经通。岂有大菩萨不顺经文。别以私意。以大摄小耶。由上五意。足见记主不解差别化法化仪。唯分大小而已。况下节节释文。多违论旨。如下自见。故皆无取。然则智者妙玄。南山律钞。贤首探玄。皆云小乘者(会解曰。古德因配化仪门中始终一类小乘。如阿含遗教说。非判释遗教经也)。亦由什公译此经已。即编入小乘藏中。续至陈朝真谛。译此论于南越。虽曰大乘。然既论藏陈世。因绝见闻。所以开元已前。数本经录。虽列真谛所译三十八部。其入藏者。亦多不足。此论皆入有名阙本录中。至开元间。升师方获论本。续依论义。并经。并编入大乘藏中。尔后诸师。因此论故。方知此经具大乘义。故前智者。南山。贤首。未见论本故。一期取为小乘。次至兴元贞元间。清凉国师。方于大疏。频指遗教。为大乘义。如问明品疏。释如钻燧求火未出而数息。云遗教对此明小水常流则能穿石。演义释云。即是彼经八大人觉等。又发心品云。菩萨获此广大智。疾向菩提无所碍。为欲利益诸众生。处处宣扬大人法。疏云。大人法。八大人觉。钞释云。八大人觉者。遗教全明(云云具如下引)。十地钞中。亦广解释。皆约大乘义以会之。以此验知。若此论。译已不藏南越。岂古德皆谓之小乘耶。问。八大人觉。焉知即大乘耶。答。如八大人觉经云。如此八事。乃是诸佛菩萨大人之所觉悟。精进行道等。又前辈多疑。阙施度故。非是大乘。若尔。则以四谛专在声闻。因缘定在缘觉。六度唯局大乘。如诸教四重四谛。岂定是缘觉。诸小乘论。三祇别修六度。各有满时。此虽云菩萨所修。尚属小教。岂专以谛缘度。而定大小之别乎。如此论释四谛无疑。通于无作四谛。应当一心彻于第一义心。八大人觉诸三昧门。住堪忍地。示无生法。明二无我。会三秘藏。此皆经具明大乘修进观行。何但争六度具阙。以定大乘耶。

　　所分七分。如下随释中辨○初分二。一举经。二论释。于中二。论曰下。初总别科分。言序分修多罗者。是结集家安布。即三修多罗中。当别相也(一总相。二别相。三略相)。若准常三分配释。如孤山疏。例如大疏以大经后二偈为流通。今论异此。大分为七也(住法。宣演。既不许三分。还指后六为正宗。则三分不成。七分又合。马鸣弥天二意皆失)。言利益者。佛出世间。无非利益。今显初转后说等。利益斯圆。故云成就毕竟也。此则二序中。发起序。文含证信。六种不全。以此中但有时主处众故。既是文含。不必具配。配则穿凿也(如二记。以略说法要。为信成就。阿难结集。必从佛闻。为闻成就。此则闻乃虚配。信亦不成。何则。然皆不隢信成就故。若以如是为信顺之辞。此不约指下所说之法。今既以下所说法要。为信成就。此乃合释如是我闻。以如是为指法之辞。非通约信成就也。故彼穿凿。全不知释文体势也)。然证信未必诸经皆具六者。如兰盆经。但有五种。列众但举目连一人。即便入发起序中。又闻在信前。故知非独此经。临终遗训。事异常时尔(如光明经。亦不列众)。

　　二随别分释六。初法师成就毕竟功德二。论初成下总示。一总相者。有二义故总。即次别释中二义也。一诸佛功德故总。二自体清净故总。以自体清净。亦通一切故。二别相者。亦下二义。一别约德望。乃巧便利生为能仁。二别约族望。乃家姓尊贵为释迦。三总别相者。即上总别各二义。皆称佛故。二记配三身故。称之获福者。如慈氏。只约姓望为名。又诸佛名。三身多不具。应称之无福耶。若佛字配三身。自不言可知。

　　论是中下别释。释迦。此云能仁。亦云直林。旧翻度沃焦。能仁据德。直林约处。旧翻唯能义尔。旧亦云释迦文。瑞应经云。释迦云能。文云儒。今约化生为仁。巧便即能也。又释迦即族望。瞿昙即姓望故。智论云。释迦牟尼。姓瞿昙氏。今云家姓者。不对瞿昙。但举释迦亦姓望也。以从劫初。代代相承。为转轮王故。瞿昙云地主。即代代地主也。从古至善思王。皆金轮王。从恣壹摩王有四子。一曰面光。二曰象食。三曰路指。四曰庄严。四子被猜。徙雪山北直树林中。国人乐化。郁为强国。父王叹曰。我子有能。因以立姓。故知旧姓瞿昙。后徙直林。方且命族。故是族望也。姓望。如崔卢等。族望。如博陵等。以是瞿昙之释迦。故云家姓尊贵。因果经说。菩萨将下生时。先观五事因缘。第四云观诸种族。何者最盛。诸族姓种。释迦第一。甘蔗苗裔。圣王之后二记约西竺四姓。释迦是王种。即刹帝利姓。故云尊贵。若尔。凡是刹帝利姓皆尊贵。何独在于释迦耶。此是通名。非今别相。又住法列刹帝利。为四中第一。此乃强以第二为第一。欲顺己见尔。然四姓。婆罗门为第一。故瑜伽云。婆罗门。是最胜种类。刹帝利等。是下种类(等毗舍首陀)。以外道计婆罗门从梵王口生。故为最胜。又彼引诸佛出世。若人尚德行。即于婆罗门姓中生(此如迦叶佛饮光氏。即婆罗门姓也)。今释迦。既是刹帝利姓为贵者。应对形斥余佛婆罗门家姓为贱耶。殊不知。但随人机好尚故生。非对形四姓贵贱尔。今论主。正约代代为轮王。是瞿昙之释迦。故云家姓尊贵。

　　言牟尼者过去因果经云。牟尼者。谓身口意功德满足故。此云一切诸佛功德。正约诸佛三乘功德。皆满足故。又十二由延经云。牟尼者。名为能寂灭。亦名无分别。即理智自体。悉清净也(旧解。翻寂默。强配论文)。佛字。易故不别释。即具上四义总别相也。若释佛字。义如常说。

　　第二功德三。论开法下。初标句。以鹿园是初转法轮处。即最初授道之场。故曰道场(二记皆谓成道处。非也)。余可知。

　　论此二下。二示义。言显示转说义者。初三转四谛法轮(示相。劝修。作证等义。如常)。故云转。既在初时。有展转义故。最后阙此。故但云说。然则转亦说义。亦有说非转义。此示二义初后不同也。故转照持三法轮。虽都名法轮。唯在初言。法轮者。清凉释云。法即轨持。轮如帝王轮从喻得名。略有四义。一圆满义。具毂辐等。体用周备故。二摧坏义。摧坏烦恼。如摧未伏。三镇遏义。已伏烦恼。令势转远。如镇已伏。四不定义。从见至修。修至无学。从自至它。它至解。解至行等。转者说也(此约通称。今论则说转义别)。故总释云。流演圆通。名之为轮。自我至彼。故名为转。若别说者。略有四义。转为动也。显也。运也。起也。动宣言教。显扬妙理。运圣道于声前。起真智于言后。圆摧障恼。名转法轮(此四。约教理行果释也)。言应知者。意谓示转说义。则应可知。

　　论道场下。三配经可知。

　　第三功德二。论弟子下。初总释。于中。既言度陈如须䟦。必能持白净法。成自利行。方得度也。反显如来快说法门。故能尔也。以度字通能所故。能度。即如来快说。所度。即二机受持成行。只由度通能所故。此中具三义也。楞严疏云。憍陈那。姓也。此云火器。其先事火。从此命族。阿若多。名也。此云解。或言已知。以初转法轮时。问言解否。陈那先答已解已知。诸天在空。亦言其解。故佛命彼。名阿若多。须䟦多罗。此云好贤。年百二十。闻佛涅槃。最后至佛所。请决疑难。闻八圣道。即得心开。若般泥洹经。更广闻四谛。成阿罗汉。准大涅槃经般泥洹经。大小虽殊。皆度须䟦已。诸天及人。更无闻法得度之者。唯此一经序说。所度皆已度讫。方说此教诫。后亦云。初入法者。闻佛所说得度。故知此经。与二经自异。既非小之愚法。又非大之常住。亦可见矣。其陈那须䟦。先世因缘。皆如别说。

　　论此二下别示。开前初义。为二种故。以受持约能故。前云示能受持也。其白净法约所故。二句各四。则有八种成就。

　　论大总相下。第四功德。以上科约别。故此云总。又通摄前后中间所度。复言大总也。言二八成就总故者。前二八成就。是别约二人。今是二八成就中总故即总。此中所应度者。一一人中。皆有四种成就。此中总具。故云大总相。

　　第五功德二。论因果下。初总示四种自相。四义类别。故云自相。此中第三。言总自相者。总于因果故。以第一因。第四果。第二因共果。第三总因果故。以中夜表示中道。

　　下别释。既分二中道。初是因。次是果。皆是经之中字。此之中字。总因果二义故不同。第二将入为因。涅槃为果。但名共也。言娑罗者。此云坚固。法瑶云。风霜不能改。四时莫能迁。以况法身金刚之质。老死不能变。念念不能易。常乐之相也。又僧亮云。树高五丈许。上合下离。其华甚白。其实如瓶。香味具足。今以二树鲜荣。二树枯瘁。明法不偏。清凉云。然未知所据。理甚照彰。故以一枯表世间无常。一荣表涅槃常住。住法记。约单只四双。拣大小者。此说非也。若正宗中。单双之异。尚可分辨大小。今在发起序。岂经初便以四双单只。分大小耶。如涅槃经初亦云。如是我闻。一时。佛。在拘尸罗国。力士生地。阿利䟦提河边。娑罗双树间。尔时世尊。与大比丘八十亿百千人俱。二月十五日。临涅槃时。出大音声。大众闻已。皆曰俱共往诣娑罗双树间(云云。六卷泥洹序分。亦同云双树)。此岂小乘耶。若二卷泥洹经序分。但云佛在王舍国鸡山中。第三卷中云。佛在毗耶离大林中等。二经序分。皆不标双树等。唯在正宗。有双树之说(如住法引者。是)若以此经序标双树与大涅槃同。应同是实教耶。故知不必于序分。分双树。以定大小。而宣演谓。此经不言四双。亦不言孤在一处。但言双树。则显所见异。自余之机。无存局见。然此说亦不知四双。及孤在一处。乃正宗之异。此序分略指而已(有谓。指法言四双。起举云双树。八只亦双也。未必分大小之异。如正宗经第三十卷。有四个娑罗双树。为良证也)。言涅槃者。此有多义。总以义翻。名为圆寂。谓德无不圆。障无不寂。若小乘说有二。即有余依。无余依。大乘多种。谓性净方便净等(云云)。然大乘亦说有余无余。则知此二通于大小。故唯识云。有余依涅槃。谓真如出烦恼障。虽有微苦所依未灭。而障永寂。故名涅槃。二无余依涅槃。谓真如出生死苦。烦恼既尽。余依亦灭。众苦永寂。故名涅槃。清凉释云。此通大小。而说真如为体。即异(小乘。以小)约择灭无为为体。评曰。今此论释。既约大乘。故引此通义。摄二乘故。然今正当无余依。以入灭故。若据如来。总具四种。谓有余。无余。自性清净。无住处也。中夜及寂然无声。次论自释。

　　二别释二。论于中下。初总自相。言远离二边等者。清凉云。染净缚脱一异断常来去生灭依正。凡是二法。皆称为边。离此等二边。明中道也。然有二义。一相对离。即离边住中。二相绝离。即中边双绝。为真中道。初义。即正觉中道。离相对之边邪。住正遍觉之中道。次义。即离正觉中道。边邪中正俱离故。然此二中道。初因后果。下明所离念觉。即今正觉中道。此正觉中道。尚是所离之正觉。故与诣双树。与将入。同是因也。唯离正觉。为绝相果。

　　论是中下。二释果自相。一自性无说。对经无声。以涅槃自性。本离念故。则正念亦离也。说由念起。既本离念。故无说也。二远离觉观。对经寂然。以觉观有二种。涅槃四十云。恶觉观。故则生贪欲。善觉观故。则得解脱。今当善觉观也。觉观旧名。新云寻伺。则觉粗观细。今并离之。以契涅槃绝相中道也。

　　论分别下。第六功德可知。前二句。但是经家悬标指。当中夜寂然无声。意谓。过是已后。便无所说。经家探取佛意序之。以激励大众诫听。故继之以为诸弟子略说法要。住法记。擅改经文意。移前二句。在经后。作法词欲旧疑。岂识经意耶。言世间出世间法等者。等下显示毕竟甚深功德分。并后诸科一经所说也。

　　○二修习世间功德分二论已说下。初结前标后以科分。宣演云。论主且约所治障。说名修习世间功德。如下对大人。故云出世间。况科分大意。不碍互通。此中业苦惑三道为次。即所治故。所以尔者。业因既治。则苦果可止(此二顺十二因缘先业后报)。又知苦可止。当断惑集(此二顺四谛先苦后果)。故中苦而先后业惑也二依科牒经以配释二。初修习对治邪业功德二。论邪业下。初牒科。此五字但略牒之。该下四段经文。二依释四。初根本清净戒二。初举经。二论释二。论曰下。初通释所为人。此修多罗。即通指一经。其中每说比丘。皆通三义。言比丘者。此云怖魔乞士破恶(如常说)。又云除馑。世人饥馑于色欲。比丘除此欲爱饥馑之想也。虽别含四义。通是远离相故。复示下。摩诃衍。此云大乘。即大乘方便道。龙树释论。对此亦詺起信为大乘正道。今云方便道。与二乘共。以引彼故。不标菩萨。通曰比丘也。此当通小之大。拣非愚法之小。亦拣非独菩萨法。故云共尔。况此兼欲引小。则正为菩萨也(此中正非宣演为合而不分也)。问。既正为菩萨。何须共小。答。贤首云。凡以大乘似小者。皆二意。一机分粗浅故。二引二乘故。此中正为菩萨。以机分粗浅。不能尽受甚深大乘正道故。以大乘方便道(被接之兼)。欲引二乘后皆进趣正道故。又于下。意云。文标比丘。义亦通含四众(谓比丘比丘尼近事男近事女也)。何以故。远离行同故。然经但云比丘。乃四众中一。今以义通故。一名召四。以此而推。住法记谓天人龙鬼。似不思尔。

　　二总示能为法二。初正明二。论于我下。初别释灭后。既言灭后。正训诫将来。故云示现遗教义故。又既言我灭度。反显非法灭也。故云不尽法故。

　　二蹑释木叉三。论以不下。初蹑不尽。以正释初句。蹑前次句。意谓不尽法即清净法身。此法身有二。一所证自体常住不灭。二五分法身中戒身常在。清凉云。转色蕴成于戒身。表无表戒皆色蕴故(此当无表。故下云顺根本无作波罗提木叉故。所顺即此法身自体)。于二义中。初唯大乘。二通大小。今既以木叉为清净法身。正约戒身。若下云即是如来法身常住。即通五分(二记于此通五分法身。恐不思尔)。然次度二种障。故云常为世间作究竟度也。言尊重珍敬者。尊则不卑。重则不轻。珍则不贱。敬则不慢。亦由度障得解脱果故。宜尊重等。波罗提木叉者。清凉曰。此云别解脱。此就因得名。然有二义。一拣异定道。名之为别。二三业七支。各各防非。故名为别。以远离羁缚业缘。故名解脱。亦翻为随顺解脱。此据果立。随顺有为无为二种解脱果。亦可双从因果得名。随顺是因。故今此科。以清净法身。为究竟度。即次约自体解脱说。若下身口意处木叉。即别解脱义。下释戒是正顺等。约从戒顺此根本。及顺后际解脱。即随顺解脱义(其后际约果能顺是因。正清凉与马鸣意同。又根本即无为果。后际即有为果。亦同)。若依今论。亦翻自体解脱。以义合从。总翻三义故。次亦兼示二义。若二记阙随顺解脱。则释经配论。义皆不足。经云木叉。多含故不翻。

　　论此木下。二会法义以兼释。毗尼者。素律师疏云。梵曰毗尼。或云鞞泥迦。毗那耶。鼻那夜。此等梵音。轻重不同。传有讹略。不得正名。正曰毗奈耶。此云调伏。又母论第一云。灭诸恶法。故名毗尼。既毗尼亦是毗奈耶略称。含其调伏与灭二义。又二记据南山。此翻云律。若据刊定记云。义翻调伏。若敌对正翻为律。今云相顺法者。正约律释。律诠于戒故。下云戒是正顺。约戒与解脱法相顺。故名木叉。即随顺解脱义。言复是等者。调谓调炼。伏谓制伏。则调炼三业。制伏过非。约所诠行得名。既炼三业等。即别解脱义。故云复是诸行调伏义也此二皆兼示下从戒中义尔。

　　论依如下。三依自体以结释。由前有三义。初正约今义。二三兼示下义。故此复指自体。以结释也此中法身。虽通上二义。亦正约无作戒自体解脱说。以是法身住持不灭义故。

　　显益中二。论依此下。初除障利益。上云作究竟度。即度今二障也。度此二障。离过成德。即究竟度义。初度有烦恼。体即无明。故经云如暗遇明。即离过也。后度无善根。即成德也。

　　论余者下。二劝修利益。依之修行。故云大师。佛临灭时。阿难请问。如来灭后。以何为师。(［佛言以戒为师。即此］)义也。苟能奉戒。何异佛世哉。于中住持人法者。其住持法。意在标示。所持根本木叉。即无作戒尔。故常在世作利益也。

　　次下方是能持之相。二方便远离清净戒二。论依根本下。初结前标后。然云依者。谓上解释依根本清净戒说。若如上下诸段。皆有此结前之句。今此既同。合云已说根本清净戒。今不尔者。唯此一段。与前段异。以上下每段经前。皆先标科名。次牒释竟。后结云已说何义等。今由经前但举总科邪业功德。至于释中。乃释木叉等义。则前来未有科名。(故今于结前中。不可同前后诸段。先有标。牒本名者。为一类故。今结云依根)本等。则显上所解释。依于根本净戒已说。故生后云次说等也。如上云。依如来不灭法身自体。说波罗提木叉。语势同矣(若诸说不晓依字。直科云依根本清净戒。而宣演又强解。云根本法体。是所依故。依之修行。而得度故。何迷文体。如是得非过［思］耶)。

　　二依标解释二。初举经。二论释二。论曰下。初释总标。经中者宗牒人。护即持义。约能持(［护。乃持方便戒。约所持护。即根本戒。经言净戒。即所持护也。此则持通］)能所净戒。唯所者字唯能。下云不得贩卖等。正持方便。护根本也。

　　二释别相二。论云何下。初双征。二牒释二。初释护根本二。论护根本下。初牒以科分。然卖等增过多。凡夫所为。合和等损智多。外道所为。故各别科之。

　　二依科分释二。初不同凡夫增过护三。论不同下。初总标。有十一事者。此依藏本为正。以皆当远离如避火坑。约总别分二处释故。

　　一者下。二别释。于中十一。初三即三十舍堕中卖买贩卖二戒。此二通于贸易中。增辉记云。为利买卖名贩。抬价令高为卖。抑价令下名买。初贩者。四分说。䟦难陀。在拘萨罗国道路行。往无住村。至已持姜易食。食已去。后身子至彼乞食。卖食家令持价来。身子不应。彼以䟦难陀事诘之。身子怀惭而去。又一外道得一贵价衣。至祇园共易。跋难陀云。明日来。我欲易之。至夜捣治旧衣令鲜。明早共易。外道易已。余人言。是捣染者。不如汝衣坚致。外道来换。䟦难陀不肯悔还。以此二事。同制种种贩卖戒。即今方便求利义也。二中。即四分云。䟦难陀于市以钱易钱(钱有八种。如下引说)。居士见而讥之。故制种种卖买物戒。义同今现前求利也。三中。无别缘起。但属前二摄。今别开尔。律中上二戒。皆云贸易也。今云交易。即以物相博言。若依下此开也。即上三皆开。以上皆求利故。无求利心。皆不犯也(住法记云。贸宝永制。贩卖容开。既贸易通于上二。而彼意谓。第三者。唯开上贩卖。永制贸宝。此则于第三通义中。开一半义尔。此违律文。又失论旨。本宗义尚尔。余则可知。其宣演但全钞而已)。故四分不犯贸宝中云。不犯者。若语彼人言。看是知是。若守园人。信乐优婆塞。语言此是我所不应。汝知之。又云。若以钱货璎珞具。为佛法僧。以璎珞具易钱。为佛法僧无犯(既令净信者知之。又为三宝故。同今无求利心也。住法云永制。岂非违律耶)。又不犯贩卖中云。不犯者。与五众出家人货易。自审定。不相高下如市易法。不与余人贸易。若使净人。若悔者应还。若以苏易油。以油易苏无犯(上亦无求利心义也。贸易通二。故三皆开)。卖买下。四分云。卖买者。以成金易成金。易未成金。易已成未成金。易成银。易未成银。易已成未成银。易钱。以未成金。易成金。已成未成金。易成银。易未成银。易已成未成银。易钱(如是更互为首。具上二准以作之。钱有八种。金钱。银钱。铜钱。白﨟铅锡。木。胡胶。上六皆云钱。若比丘。种种卖买宝物。则犯舍堕。若［若］开如上说。则不犯)又云贩卖者。以时易时。以时易非时。以时易七日。以时易尽形寿。以时易婆利迦罗(以非时为首。乃至。以婆利迦罗为首。并如上作之。若比丘。种种贩卖得财物。犯舍堕。开亦如上说。上皆卖买法式也)。故今云不犯。卖买法式。如毗尼中广说。然二记谓。经中指律止可略提。准以为例。故不引释。今谓彼由不知述作之式。论家既指广在余。记家须具引释。安可却准经论家为例耶。论既指广。记又准之。而不引释。初学又无心力广计论之。如是则唯上达者自晓。作记本为初学。宜当备引。方合体式。四中。宅即所居。田即业处。苟安宅则身优。置田则食足。此为多求安稳。岂如树下冢间。而常行乞食。安可宴然耶。然四分云。有人施僧田宅店肆。听受使人知之。此通僧用故听受。今约别人。故云不得(广宣钞引释名云。土已耕者曰田。田者填也。五稼填满其中故。宅谓择也。择吉处而营也)。五中。眷属有二。一内。则出家二众。亦五众也。二外。在家二众。此则云不畜人民。约外眷属中。非同意者为言。则显同意者。虽外眷属。不方畜之。何故下征释。特征释者。由人民之言。人通内外。民但属外。若但言人。安显外眷属耶。故复言民。显是外故。而人既两通。故民亦同在人中。但不了善法故不与出家人同意。畜之生漏。故重言民以拣之(此五中。与二记硕异。智者详之)。六中。说文云。男入罪曰奴。女入罪曰婢。既畜之虽生卑下心。反显易生高举心也。然日藏分云。于我法中。假令如法。始从一人。乃至四人。不听受田宅园林车马奴婢等常住僧物。若满五人。乃得受之。今约别人故。亦不听畜。七中。言畜生者。圆觉疏云。人之资具。人所畜养之生故。亦名傍生。以傍行故(正理论云。彼趣多分身横住故。或彼趣中。容有少分傍行者故。或傍行者。旧云畜生。新云傍生)。养生贩卖。故求利也。涅槃云。比丘之法。不得卖买生口(畜为伺养故。以口称之)。正同今为利增过也。八中会通云。下子曰种。移根曰植。言多事者。律云自种华果。及以溉灌。自摘华。自结鬘等。皆目种植所生。不能静缘修道也。此由阿湿波富那娑婆二比丘。于羁连聚落为之。因制此戒。亦僧残中。恶它家行它行收。九中。财宝云积聚者(本有云集)。如上贸宝戒。金银钱皆有多种故。积聚增过漏也。然上九过。初三即舍堕中收。余六即八不净中收。言八不净者。一田宅园林(即今第四)。二种植生种(即今第八)。三贮积谷帛。四畜养人仆(即今第五六二过)。五养系禽兽(今第七)。六钱宝贵物(今第九)。七毡褥釜镬。八象金饰床。及诸重物。今四至九。义当八中之五。余三不必配足。十不觉增过(即经皆当远离。如避火坑)。此依藏本。若露芝本阙此。但用次科足十。有本。以参预世事。为参预增过第十。上二本。近阙远多。二皆非正(所以不同者。正缘论本藏。随获得之。故有少异。又恐随情增减。今以藏本为正)。今谓此别诫前九。觉则无过。当第十也。十一不顺等者。斩伐垦掘。皆不顺威仪。及损众生。以有计草木有命故。斩则损生。又掘地亦误断众生命根故。此二通示慈心也。此即九十中二戒。斩伐谓第十一坏生种戒。此因旷野比丘斫一大树。为舍树神多子孙。坏彼所居。神欲杀之。疑已问佛。佛敕恒阿边有娑罗树神命终。汝可伐之。神即礼佛而去。故制云。坏鬼神村者波逸提。释云村者一切草木是也。若斫截堕故名坏。坏村有五种。一有根种。二枝种(如柳等)三节生种(苏蔓那华等)。四覆罗种(如［茸蔍］等)。五子种(如子还生子等)。五种草木。并不得斫伐。不犯者。若断枯草木。若生草上曳材木。正篱拨堑石。或生草覆道。以杖披遮令开。若以瓦石按之而断。若经行处地上。若扫行路误拨断等。皆无犯。二即掘地戒。此因六群比丘。为佛修讲堂。于四边自手掘地。长者见已。讥其断众生命根。故制此戒。不犯者。若语知是。若曳材木竹等。若篱倒扶正。乃至不故掘。一切不犯。若萨婆多论。不掘地坏生。凡有三益。一不恼众生。二止诽谤。三大护佛法。具如诸记引说。已上十一类。束为四。初三求利。中六畜积。第十通戒。十一乖仪。

　　论此十。下二结劝。此由不顺威仪。一科经文。既在劝诫之后。不作总别两解。则进非凡夫增过。退非外道损智。致使斩伐垦掘。文无所归。论欲收束于增过中。又不失经文次第故。总别两用。所以此总结劝也。此菩萨深旨不可不审。坑中聚火故。以聚释坑。余皆可见。

　　论不同下。二不同外道损智护。谓此五对十事。则同外道世间分别见故。损出世无分别智故。次经云。依因此戒。则生禅智。经五句十事者。初句汤药。饮汁为汤。丸散为药。次句占相。卜术为占。辨形气等为相。第三句星宿。星即五星六曜。宿即二十八宿(音秀)。第四句盈虚(易曰。天地盈虚以时消息。孔颖达云。日月转运于天。犹如人之行步。故推历谓之步［历］据此推亦□也。故以盈步虚为二。上多依住法记［记］也)。第五句算计(节要注云。历数列次也。洪范云。五曰历数。孔颖达正义云。谓算日月行道。所历计气。［朔］早晚之数。所以为一岁之历。据此则算计为二也)。此之五对。修行菩萨欲成出世智。故不可为。若利益众生。摄伏外道。则五地菩萨方学五明也(如华严说)。节要云。且秦缓不救膏肓。裨灶安知天道。世间方术信虚诞矣。假如法开之慈济。一行之阐扬。则释子之五明。有裨正化。世有内昧道要。影附高踪。惟利是求。不思圣制。往不可谏。来者可追。

　　二释是根本三。论何者下。初牒科通标二本。

　　论行法下二依机通指二本。即指前指后也。行法根本。即前根本戒。行法由之而生。故与行法为根本。乃行法之根本。即如来自体解脱尔。为护此无作体故。行行法也。行处根本。即身口意。此三即根本身口意。此非解脱法。何言根本耶。谓不离身口意处。行木叉故。得名根本也。木叉即是解脱。此正三业七支。别解脱也。前论云。亦是诸行调伏义故。即今诸行。调练三业。制伏过非也。又前自体解脱。约如来法身果法得名。此别解脱。约因行得名。故所护能持。皆名木叉。

　　三依经别释行处二。论节身下。初总示上科。但云护根本者。由经初标云。不得贩卖等。结云皆所不应。但一向遮护。此中经云节身等。于身口意处。行木叉故。三业中有六种治障(身三意三)。此则作持。九种不应作(身二口四意三)。此即止持。以作持止持。令三业七支别解脱。故云离三业无别解脱。所以总示三业得名木叉。

　　二别明三。初身处木叉二。论身处下。初通标可知。二别释二。论一者下。初合三。二指经列释。经有五句。初节身。虽是总名。即受别称。别止二过。俭绝它求。勤舍放逸。节身勤俭。故不它求放逸也(住法云。它求。谓奔逐名利。放逸。谓纵恣情欲)。二时食者。四分云。时食者。明相出至日中。案此时为法。四天下食亦尔。非时者。日中后至明相未出。言食者。俱舍云。夫名食者。必先资养自根大种今云内资。即资益内根大故。以资无厌故成障。三清净自活。谓远离四邪命故(一下口食。合药种谷植树等。二仰口食。观视星宿日风月雨等。三方口食。曲媚权豪通使［方］等。四维口食。学术占卜等。此四不净活命。故云四邪命也)。所以治共相追求障。上三妨道。故通曰障。四参预世事。出家本以省事为自性。故预世事则事转多。失本自性。故不应作。五通致使命。失本自性高尚。亦不应作。律开为三宝持书。并父母病人系闭牢狱等。看书持往者得(诸记同引此开)。

　　论云何下。二示解脱。总别会经。此五缘身故(解脱故皆云)。缘身。节身为外脱。时食为内脱。自活为自相脱。不预事为众事脱。不通使为远异脱。言总者。初句云节身。余皆节身别义。故五皆名身处木叉。

　　二口处木叉二。论口处下。初牒标。二别释二。论一者下。初依邪法语。语依法起。所依是邪法。能依安成正语。故不应作。下邪人语例然。住法云。恼众生者。咒诅厌祷禁伏龙蛇捉毒唾肿之类。律开学咒腹中虫。咒毒等。为自护。不为活命故。药仙谓服金石草木等药。或炼津鼓气。为长生不死。须假言辞。虚诬诳惑。故云世辩不正也。

　　二者下依邪人语。经中贵人。即论族姓。以是权望大族姓故。沙门若同其好。必佞词相押。不逆其情故。多作鄙媟语。媟者狎也。又若亲近。恃彼威势故。多依我慢语。二皆云多者。不必全尔。此则结好贵人。即与族同好。亲厚贵人。即与族姓亲友。亦曰亲近。始则同好而入之。终则亲友而恃之。则以经贵人二字。迎上结好。带下亲厚。成鄙媟我慢语也(有本作泄字。媟字为正)。

　　三意处木叉二。论意处下。初牒以总标。于六句中。以义相从。治障不应。各三义故。二依牒解释二。初三种障对治二。论一者下。初通释前三句。一当自端心者。以质直故。名自净心。但自心不见它过。能治多见它过。二正念求度者。由念不正故邪思惟。邪思。即欲界散心。故障上地。不能度下地。故以正思治之。若住法记云。具缚凡夫。未入外凡。故云下地。亦名薄地。未得五停总别念处。故不能度。正念即观行也。而宣演全钞其文。此释甚谬。若具缚未得观行故。不度下地者。此则修五停心等观行方便。具缚下地。入外凡位。未审外凡位中。复修何观行。得度自地入内凡邪。故知。未修观行。即是具缚。若起观行。即名外凡。观成即能度自地入内凡。况此下地。但以胸臆无根之说。而释之耶。又具缚未有形对。岂受上下之称。况薄地即二果。断欲界六品修惑。烦恼渐薄。故云薄地。何忽配入具缚耶。呜呼。今谓经约能治。故云正念求度。论约所治。故云邪思惟障。不能自度下地。以正念思惟。则与上二界禅定相应。故能自度欲界邪思散心。名得度下地。此约三界九地。以欲界邪思。对上界八地。名下地也。故下论约欲界睡盖如蛇。为下地相。似安稳故。亦如世亲摄论释于四食。第二净不净依止住食。云谓触等三食。令色无色缠。有净不净依止。而得住故。由此依止。已离下地诸烦恼。故说名净(同今自度下地邪思惟义)。未离上地诸烦恼故。说名不净(具如下引)。清凉亦云。四禅等定。世智之慧。脱下地惑(此约世间禅智。通凡夫修者)。以下论并摄论。但语证之。即以欲界五趣杂居地为下地。对上八地为上地尔。第三句云。于四供养知量知足者(义当第三句。次第即第五句)。此中所治。别有二障。以知量。治受用众具无限障。以知足。治受用众具厌足障。若据次别释中。虽有二四供养。意正取四心分供养。以是意处木叉故。今云于受用众具中无限无厌足者。乃痴乱众生心分中。受用四心供养。名为受众具等。二记皆约受用四事释。公连下别释。不知其可也。

　　论此供下。二别明后一。然身心二分。各四供养。身分如常说。论虽举此然不耶。此释文故。唯约心供。以释(知量知足)大意。如此二记。取身分为正。心分云义加。似非得意。言不共心者。谓约佗心不与自共。义当违情。即是真心。自不合受。以痴乱故。常受用无厌足心。此能供心无足。义当顺情。既是爱心则痴乱心。亦受无厌。二事相违。心者既不与心共。亦非无厌足。义当中庸。正是痴心故。亦受用等分心。即等具上三单。既受用等具亦然。故结云此四种心供养痴乱众生常受用故。此四即三毒。根本烦恼。通分别俱生。今云痴乱受用。义当分别。所以不知节量也。若入三昧分者。对上乱众生故。入定不乱。而知量也。若入道分。即圣道。对上痴众生。以入道圣智现前故。不痴而知足也。言三昧者。一切音义云。三昧亦云三摩提。或三摩帝。此讹也。正言三摩地。译云等持。等正正持心也。持谓持诸功德。或云正定。谓住缘一境。离诸邪乱。住法云。此翻云观。非也。今由入正定不乱故。不受分别烦恼尔。又入圣道。能断分别痴种。亲见谛理。故不受用无厌足也。此二即上总中。配无限(知量)无厌足(知足)障也。亦可是定共道共二戒之分。入定共分故知量。入道共分故知足。谓遍行中。思数现行。与定相应。能遮出定。不起三邪。而起三正。名定共戒。若与无漏智道相应。名道共戒。故入定道。即知量知足也。

　　论三种下。二三种不应作。一由包藏故受。心垢则污净戒。而不应作。玉病曰瑕。乃细瑕也。人病曰疵。乃小疵也。此二喻持戒者覆藏之过。小尚不应。况乎大过二显异惑众者。论以无缘显己胜行。释经显异。以令佗不正解。释经惑众。以远离释经不得二字。既远离无缘显己。或有因缘。不妨开也。故住法引多论云。凡显德有二。一为名利。二为佛法众生。故为佛法众生。则有因缘也。今约无缘惑众。但令佗不正解故。五三者下。前则受用三毒供养。多约痴乱心。此贮积三毒供事。约贪覆心。痴乱故受用。贪覆故贮积。分二不同。前云供养。此云供事。并约三毒。前云受用众具。此云贮积众具。以并是意处木叉故。此释与二记不同。宜申论旨。

　　遗教经论记卷第一

　　贞应二年癸未七月二十四日于石水御房以新渡唐本书写毕

　　沙门贤辨法师生岁三十五岁

　　正德壬辰二年腊月十七日灵鹫峰𦱉兴沙门元晖谨书于荣古堂中
卍新纂续藏经第 53 册 No. 0846 遗教经论记


　　遗教经论记卷第二

　　笑庵　观复　述

　　三二戒俱脱能生功德二。论已说下。初结前标后。言从戒者。即以方便远离为从。从根本戒故(从字去呼)。言俱解脱者。虽自体解脱别解脱分二。而俱约木叉。名解脱故。今显二戒功德。即禅定等。

　　二依标解释二。初举经。二论释二。初二戒俱脱二。论曰下。初结前从戒相。论既云从戒是戒相。即知前根本是戒体。故次谓无作波罗提木叉也。其戒相。十二年后。方广分别说。岂况临终之时。故不可广说也。然住法记有二意。初以戒相。对前法体。一往分二。二若论遮性。各具体相。此则彼以法体为性戒。从戒为遮戒。故彼谓举遮护性也。今谓。此非论意。论正以前法体。即如来法身自体解脱。名木叉。即此经无作体。此体非为性重戒故。涅槃云。戒有七种。于身口有无作色(具如次引)。前经但云珍敬木叉。明知。但举所护无作体。所以前但是戒体。从戒正是戒相。此非一往分之。以无作体。非唯局性重故(若初标法体局性戒。则遮戒应无无作体)。亦非制遮护性。若尔乃以微细防护分粗重。故非此理。则知今明喜犯以护戒体尔。是知古德谓前木叉中。总包五篇。并嘱轻况重。二皆有理。以无作体。包五篇故。从戒是轻。由喜犯故尚诫。又况重者乎。而住法。任运抑扬。不知其可也。

　　二示今从戒义二。初戒是下指戒双标。指正顺是从义。以方便远离戒。正能随顺。彼根本戒为所顺(顺名)。解脱。故能顺亦受此名。故上云亦是毗尼相顺法故。又能顺此后际解脱。亦名随顺解脱故。清凉云。随顺有为无为二种解脱果故。次明顺无作故。顺后际解脱故。

　　(若无作即大乘法身性。体即无为。若无表戒。体通有为。后际解脱。禅定功德。通有为。灭苦功德。通无为)。

　　二依标别释二。论从根下。初从根本戒。即顺彼也。言无作者。即戒体也。此所发戒体。若昙无德宗。依成实论。以非色心为体。非变碍故。不名为色。非虑知故。不可名心。即非色非心心不相应行摄。若萨婆多宗。以无表色为体。杂心师。亦以表色有变碍。无表随彼。亦受色名。则表无表戒。皆色为体。故涅槃中。菩提王子意疑。比丘善心受戒。至恶无记。应名失戒。故经问云。若比丘护持禁戒。若发恶心。当知是时失比丘戒。佛言戒有七种。于身口有无作色。以是无作色因缘故。其心虽在恶无记中。不名失戒体。犹名持戒。以何因缘。名为无作色。非异色因不作异色果(此约与色为果故。验必有无色体也。旧云作无作。新云表无表)。清凉云。表无表戒。皆色蕴故。南山云。若依通论。明其所发之业体。今就正显。直陈能领之心相。谓法界尘沙二谛等法。以己要期。施造方便。善净心品。必不为恶。则思明慧冥会前法。以此要期之心。与彼妙法相应。于彼法上。有缘起之义。领纳在心。名为戒体。此则所发之体。义通一切。今论正取法身自体解脱。为无作体也(然此法身是戒身。亦正是所发无作戒体摄。二谛尘沙无作义也。若正约大乘。本有理果)。若宣演引杂心论云。作者身动。身动灭已。与余识俱。是法随生。说名无作。此则作无作之名尔。然上所引。皆明体也。论言如向说者。即上方便戒。护根本者是。此约方便戒。从根本戒故。得名波罗提木叉也。若消经解脱之本者。之之一字。是拣显之辞。拣从戒非顺余本。乃顺解脱之本。故名木叉也。但约拣显。故云之本。非约依主释之本。次义从戒为解脱之本。却约果依因本。乃依士释也(因与果为本。胜依劣得名)。二从根本所起成就戒二。论从根下。示初本。此之科名虽含三际。正约从成就戒。因带根本所起为言。以根本即前际。初禀无作。体其所起。即中际方便远离。戒其成就。即后际解脱果故。此正约从戒顺后际解脱。故为后际之根本。

　　二结名二。论戒是下。初正明。所言体者。即是本义。以中际是后际解脱本体故。约中际能正度。由此中际从戒受木叉之名。

　　论此言下。二重释。上但言正度。此正释正度义。三业恶为所度。三业善为能度。三业解脱为度所到处。即彼岸也。所以善翻恶而脱。皆就三业说者。如上云。当知三处木叉。无复有余解脱。下云所修行三种戒中。有如是得失(得则翻恶为善。生解脱德)。故知。三业恶脱。即解脱彼岸。然此皆约中际。正能度三业恶令脱。即别解脱义。清凉谓远离羁缚业缘。即此义也。问。此中合约随顺解脱。名木叉。何名别解脱耶。答。若约正顺义。顺所起成就戒。与后际解脱为本。即随顺解脱义。今结名中。约中际从戒得名木叉故。约别解脱说也。其后际解脱。即次能生功德。乃有为无为二解脱果故。下皆云解脱功德也。然上来释戒相等。多顺小乘者。如大疏说藏摄。而引小乘释毗奈耶藏。演义问云。今明大乘。那引小教。有答云。理实三藏。大小不同。今就引接教说。古来同此。今更一释。谓持心虽异。名意大同。故得引小(释上论与二记迥异)。

　　论能生下。二能生功德。上云后际解脱。因中际从戒生。今云依因此戒。即依因上从戒。得生禅定智慧解脱功德。此中即有为无为二种解脱果。故法华云。如来知见。广大深远。无量无碍力。无所畏。禅定解脱三昧。深入无际。皆果法也。今云诸禅即四禅。诸定即四空定(此通大小因果。今约果法义。如下引释)色无色解脱功德。即有为果。及灭苦智慧。即论云彼二相顺相违解脱功德。相顺亦有为。相违即无为功德。以灭有苦。契无为故。此依藏本。若灵芝本。阙相顺义。既经云灭苦。即灭三界有苦。契寂灭解脱故。

　　四劝修戒利益三。初标章。二举经。三论释。于中三。论曰下。初征示。皆可知。

　　论一者下。二别释有五。初持通能所。能持即方便。所持即自体。以能护所故。劝不失得戒自体。二劝勿缺方便。是能持相。三顺劝离过。成三业善法。即上三业解脱。能生功德也。四反劝可知。五总劝。既知上得失。故云是以当知戒为第一等。上能生即禅定智慧。今所生即安稳处。离三界苦。得涅槃乐。非戒不成也。言三种戒中者。即上三劝。三业离过成德。乃止恶行善。故云三种戒。余皆可知。

　　二修习对治止苦功德三。论已说下。初结前标后。由业感苦。故次来也。论是中下。二开章标示。以乐治苦故。能治约三昧乐也。

　　初根欲苦中二。初总征。此双征下二科。此二是色心总报。蹑前苦治。故次来也。

　　二别释二。初根放逸苦二。初举经。二论释三。初总示能所治二。论曰下。初所治根。即眼等五色根。识所依故。能发识故。俱舍颂云。了自境增上。总立于六根。长行云。增六识身。眼等五根。于能了别各别境识。有增上用。第六意根。于能了别一切境识。有增上用。故眼等各立为根。今虽护五根。不入五欲。而次论意通于六根。而言苦因果者。即此根放逸是苦因。此苦因当体。即是苦果(住法。通以因为集业。果谓感报。而论但约此根放逸。是苦因果尔)。

　　论依净下。二能治。言依戒净三昧者。即经云已能住戒。蹑前已住。名三昧故。即标下戒护也。言方便摄念者。即经当制五根。且令当制。即是方便。制即摄念。能制五根。标下念护也。下以此合为戒念护尔。上总三乐为能治。此中别以净戒三昧方便摄念。制根苦也。而住法谓净戒者。即蹑前文。对经初句。三昧方便等。即指当经对经次句。非唯失于论旨。抑亦破句节文。彼又云净戒摄念。即下戒念护。三昧方便。即下智护。然下云三昧方便者。乃在戒念护中。何得谓智护耶。此乃公违论文。

　　二征释后意。初征有二意。一征云。眼等六根。今何说五耶。二征云。由意根放逸。五根方入五欲。何但说五根耶。故释中亦二意。初以五根皆色。意根非色。故先制五色根。次科即制意根。意即是根。是心法故。后示下释第二征意。文虽但云五根。义实在意根中制。故有二治。皆不离意根。以经皆云纵者。即作意起故。论下释假令纵之云。不作意起故。反显纵则作意起也。故论谓后示意根中。有五根等。以五根入欲境。皆由意根通缘故。二对治皆治意根中五根。由所治名动念不动念。动念则作意起。不动念则不作意任运起也。故下以戒念护并智护中治重者。同治动念。以智护中治细相习障。即治不动念也。故第二征释。不同初义。分意根在后科。但约当科释也。文虽说五。意乃通六。虽有二义。下释文中。正用后义也。若住法记云。五根是别。互不相通。意根是总。通缘非碍。相续过去二种五尘。皆意所缘。则显意中通摄五根。总别既殊。对治各异。故不可合。所以分二种治法。动念对治。即当科戒念护。治根苦也。不动念对治。即后科三种三昧。治欲苦也。评曰。既分总别名治。亦是当科治五根之别。后科治意根之总。即违论谓意根中有五根二种对治故。则二对治。皆治意根中五根。何曾分总别二治耶。又以动念不动念。皆为能治。分为二科者。且彼前既以净戒摄念。为戒念护。乃是能治。摄念既为能治。动念岂亦是能治耶。又以不动即三种三昧。正治意根。总具五根者。亦违论二种对治。皆意根中五根。如何独此治意中五根耶。故上二科。全失论旨。

　　三依别开释二。初戒念护治动念之重失二。初有戒念之益三。论戒念下。初总示根益。经从勿令至苗稼。其身戒制色根。正念制意根。故通名戒念护也。

　　相似即喻身戒下。二别释也。心戒念义也。身即五色根。由戒故净。即乘前任戒也。戒为能牧。根为所牧。如牛种种色。即五根不逸。正念成就。而不行者。上身不逸。由心不行。乘前当制五根也。以制心念不行。则五根不逸也。故以执杖。喻正念成就。

　　正明意根中。有五根对治。心杖既执。即五根之牛。不犯五欲苗稼。二记以种种心为五识。非也。以五根皆瞥尔落谢。意识于中执受。令种种心不行。唯执正念。不受外境。亦三昧成就相也。正是意根。况论以色心分戒念。义甚显然。

　　论以戒下。三双结。初句蹑前身戒清净正念成就(前经云当制五根。带方便为言。令正念成就也)。故名戒念成就。成就即具三昧。故次云三昧方便。及正念功德等。谓既成就戒念。即三昧现前故。修三昧之方便。及三昧中正受功德。皆无灭失。此则三昧之方便。乃能入三昧也。三昧之正受。乃已入三昧。于三昧中。所作正受。具功德也(即定中不受余受。名为正受)。不同上方便属于摄念也。此中正同十地论文势。故彼论云。是菩萨入此三昧。善知三昧方便。乃至三昧所作正受(此三昧。与受不同。非正约三昧此云正受说)。言不犯苗稼相似法者。谓若犯苗稼。即后反结实。是趣欲境。失于功德。今喻不犯。后必结实。即不失功德故。周礼注云。种谷曰稼。如嫁女以有所生故。此则苗稼不定喻欲境。亦不定喻功德。不犯则喻不失功德。犯即喻失功德也(旧谓但喻欲境。住法谓喻功德。二皆未能尽理)。

　　二无戒念之失。论复示下。初总标失藏本。具云复示无戒念失(一句)。上上损心故(灵芝本无损心二字。以失上上故。为一句)。即上句标失。下句示义。二别释义。三论气分下。初气分难治。兼下二科。皆释上上损心也。

　　次说下。二无对难治。于中无治。即对经无辔难制。难治即对经牵坠坑陷。复示下。三重障须慎。言相似。即对经如被劫害。不相似。即对经殃及累世。此不相似。复显因果。深苦云又也。余可知。住法云。上之三段。初明现世增广。次明来报坠堕。后明受报无穷。苦显上上损心也。

　　二智护治动不动重轻障二。论向说下。初乘前标后。前住戒制根。成就三昧。为戒念护。今说三昧之观。故云智护。经中者字。非是牒人。故次云三昧观也。

　　二约智治障二。智者下。初治现行粗重动障。三昧即心一境性。为正定。复言观者。即三昧之观。依主释。即净戒三昧之观也。亦即定之慧。故云智也(住法云三昧即慧。非也)。彼即纵五根也。故纵即戒定不成。多重障也。此纵逸约作意起故。以观治之。亦治意根中五根。余可知。

　　二治细相习不动障三。论重者下。初蹑征。可知。

　　是中下正释。言细相习障者。即微细相熏习气也。虽不作意。亦任运起者。此非深观。莫治所治。即前不动念。以不作意起故。深观现前。自性即灭故。

　　论于此下。初释。经假令纵之。有二义。初云于此处有时则有。无时则无者。此微细相习。起灭不定若观稍劣。细习力故。即于此处。任运纵之。名于此处。有时则有。若观智稍胜。细习力脱。只于此处不任运纵。名无则无。而不作意纵之。而云假令纵之者。但观劣故。经假令之言。含纵无纵也(住法云。即五根处。时有时无。不常有故此非也。若时有时无。则有时则有。时则有无义。今论不尔)。言不作意起者。第二义也。此细相习障。不同前粗重作意起故。但由观劣暂起。故纵起尔。此对前粗重释也。言势无自立者。既由观劣故起。非作意起。(［作意起者］)势有共立。观劣起者。势不独立。虽暂起还灭。故经云皆亦不久。言性是无对者。观胜则性无对故。既观起性习灭故。复云不相见也(此同断惑智在生时惑。在灭相。惑智不相见。今亦尔)。若尔何以经云见其磨灭。次下即释也。

　　是中下。三征释。言示现见时说者。今云见者。依观现时说也。以观智昧劣故任运起。今观智现前。彼即无对。故次云彼无现故。又灭见故者。彼既无可见。则彼灭于见时也。故云灭见正见。经见其磨灭也。

　　二欲放逸苦三。次说下。初标章。二举经。三论释二。论曰下。初示苦本。此心性差别。欲放逸。亦同前根放逸。是苦因果。然前根此。若对前二义中初意。今心性差别为主。是五色根所依。即是意根。此意根摄一切心差别(例如十二处。则意根摄心心所等)。若对前第二义。前五根已在意根中对治竟。此云五根心为主者。既前意根中。已明五根对治。则显此心居然为主。此即别开一意根。显心性差别而治之(例如十八界。于一意根。开成七心界故。今明心为主也)。

　　二明对治二。初总遮生过二。论应知下。初正明。自即心。他即根。故制心则自佗过息。勤遮者释经好制也。何故下。二征示。心性差别。即是障法。能障三昧故。以三昧是心一境性故。

　　二释能所障三。论何者下。初双征。三昧下。二别列。三双释二。初三种障法三。初心性差别障二。论心性下。初通示。是中下。二别释。言修无二念三昧者。者之一字。即修三昧人。谓诫修三昧人。于此贪等差别。知可畏故。专修一心。而制三也。于中四喻相似者。毒蛇喻嗔。恶兽喻痴。怨贼喻贪。大火喻等分。清凉云。经论多说四者。取其三毒。为不善根故。言等分者。杂集云。住自性烦恼。远离猛劣。住平等烦恼故。随境势力。烦恼现行故。释曰自性烦恼。谓胜境贪心则增。劣境贪心则劣。不同上三。于劣境亦起上品贪等(由上三无。问胜劣境。皆起猛利三毒故)。或与境等。名为等分。又于所起。无偏胜劣。故云等分。问。今论云贪等四种。何不如次配贪嗔痴等分。而以嗔痴贪配次第耶(此举住法［记］义。为难)。答。以论释文。多顺义便。不依文次。如常标举。则云贪等。若合喻。须顺相似法。故下配三种三昧。亦从义便。不依文次。若以贪配蛇等。于义不顺故。言复示下释经甚字。并未足喻也。

　　二轻动不调障二。论轻动下。初通示。二别释二。初释轻动不调二。论于中下。初轻动障。言转识者。即前七识。依根动故(前五识依自根。第六依第七意之识。故第七末那即意。意即识故)。如猿得树。依树转故。后速疾故者。即经轻躁(躁者)。疾也。独言转识者。以第八无覆无记。无轻动义故。不依根故。

　　但观下。二不调障。百喻经云。昔有贪夫。于野求蜜。既得一树。举足前进。欲取蜂蜜。不觉草覆深井。因跌足而亡。旧有此事。今举事以取法。不取为喻也。故论不云相似法。但作法直释。却以狂象合之。言有曀者。以但观蜜树。不见深坑井。即为蜜所曀也。言不见未来者。以前见蜜名见在。不见深坑。名不见未来。又由坑在前而不见。验知己有曀。为坑所障碍。故云坑障碍义故。言二种障碍者。见蜜不见坑。为坑所陷坠。不如意处。即生处碍也。既不见深坑而坠。即虽见蜜而不得。反受困苦。故云困苦不成就也。意谓。修行者不调自心。只成困苦。不得成就也。言狂象相似法者。以喻合事也。象无钩而不调。故坠阱而困苦。修行者无调柔三昧。则欲心修因。只成困苦。尔生处即沦坠。故云相似法也。然则经文。先并举其法。次并举其喻。而先合观蜜等者。文连次故。次合动转轻躁者。法喻易知故。腾跃即象无钩。踔掷则猿得树。故切韵云。踔者猿跳也。难可禁制。谓象无钩猿得树。法中即无二三昧也。

　　急挫下。二示不动调伏。初对轻动故。挫之无动。次对不调故。摄入调伏。

　　失诸下。三失诸功德障。可知。

　　无二下。二三种三昧。前对三治。故须明三三昧。今配经文。故少不次(以此验知。前合毒蛇经。顺［顺］义合故。不约贪嗔等次第也)。

　　二多食苦对治二。论已说下。初结前标后。前根欲色心是所资。今食是能资。故来也。

　　二依标别释二。初举经。藏本正云趣得支身趣自除恼。趣略也。以饥疮未愈。略止饥渴尔。何暇生增减。而多求耶。而灵芝本。皆作取字。故以藏本为正。

　　二论释二。初立义二。论曰下。初示障。即少食无食三昧障也。二明数论食有下。初标列名数。言食者。俱舍云。夫名食者。必先资益自根大种故。食有四种。彼论颂云。有情由食住。段欲体唯三。触思识三食。有漏通三界。长行云。经说世尊自悟一法正觉正说。谓诸有情。一切无非由食而住。何等为食。一段。二触。三思。四识。段有二种。谓细及粗。细谓中有食。香为食故。及天劫初食。无变秽故。如油沃沙散入支故。翻此为粗。如是段食。唯在欲界。离段食生上界故。唯欲界系。香味触一切皆为段食。自体可成段别。而饮啖故。谓口鼻分分受之。触谓三和所生诸触。思谓意业。识谓识蕴。此三唯有漏。通三界皆有。又云。如何世尊说食唯四。就胜说四无失。故颂云。前二益此世。所依及能依。后二于当有。引及起如次。长行云。谓初二食。能益此身。所依能依。后二食。能引当有。能起当有。言所依者。谓有根身。段食于彼能为资益。言能依者。谓心心所。触食于彼能为资益。如是二食。于己生有。资益功能。最为殊胜。言当有者。谓未来生于彼当生。思食能引。思食引已。从业所重。识种子力。后有得起。如是二食。于未来生。有引起功能。最为殊胜故。虽有漏皆滋长有。而就胜能。唯说四食。前二如养母。已生故。后二如生母。生未来故(若大乘识。通八识。小乘唯六尔)。今论云。心心数法食。心即心王。心数即心所。就资益功德。增胜义边。正唯触思识三食也。然则前四心供养等。正约三毒供具受用贮积义说。非但以食为供。此中唯局于食。虽云心心数法。正约触等为食也(二记直指前四心供养。不善分别也如此)。

　　若多下。二通择障治。何故段食。不说治法。唯心心数法食方便对治耶。答。以段食唯在欲界。欲界无定。故多段食。则去禅定远。然段食不通上界易知。故但云去禅定远。其心心所法食。既通三界故。别约欲界说。心心所法食。违上界禅定故。以方便对治。而此方便。即是少食故。以欲界散心。同多段食。皆障上界禅定故。少食即得定。得定则生上二界故。然此论文。于方便对治。故下合云成就少食三昧故。以次段论便牒云。如是二种三昧。故知论脱也(而住法记。谓去禅定远下脱。若尔少食三昧。唯治多段食。即违下文。心心数法食多。三昧功德。不现前故。又宣演。谓后合云成就少食无食三昧故。此亦违后示第一义心三昧中尽。既复示三昧中。各不应加少言。由是二记。此一科太意俱失)。既心心所法食。欲界与定相违方便对治。反显心心所法食。不与上界禅定相违。正是色无色定。所依止故。以第一义心观中方尽。成就无食三昧。故论云复示等也。论文巧略。以欲界与定相违。反显上二界不相违。以第一义中尽。显上二界心心数法食不尽。此则以欲界并出界。显于上界尔。由此义故。世亲摄论云。一不清净依止住食。谓段食等四食。令欲缠有情。不净依止而得住故。二净不净依止住食。谓触等三食。令色无色缠有情。净不净依止而得住故。由此依止。已离下地诸烦恼故名净。未离上地诸烦恼故名不净。是名净不净依止。如是依止。由触意思识食而住。除段食故。评曰。摄论对今论。知色无色界。由少食方便。得禅定名净。未断上二界烦恼。为不净故。今论第一义心。方尽触等三食。名无食三昧也。是知少食三昧。治欲界多食。得上界定。而住少食三昧。以无食三昧。通治三界。得出世第一义心。尽有漏心心所法故也。

　　二释文。论如是下蹑前征列。以六种功德。为能成就。二种三昧。为所成就。列名可知。

　　二依列配释二。此六下。初配前。然经文但有能成就六种。其所成就二种。意在文外。唯配六种。义显二种三昧尔。

　　二正释六。初受用对治功德成就。受诸饮食。约段食为受用故。当如服药。明受用时。行心即心心数法食。此是对治。既如服药。为治饥疮故。不应多食。住法云。律中具有四药。食味为时药。诸浆为非时药。酥蜜等为七日药。草木金石不住为食者。为尽形寿药。前之三药。通归饭食。今经意谓。受上三药。当如有病服尽形药耳。平等观功德成就。于好于恶。此通四食。勿生增减。即心平等。谓正心心数法。行心受段食时。即无增减。即心平等。此第一义心也。然好恶食。无增减事。如出耀说。恶生畏王。请一比丘。敕宫中精细饮食食之。食已辞去。王问食讫耶。答已讫。王意其粗恶。观色不悦。复请明日更食。比丘受已生。王自躬造细妙上食供之。食已问曰。食为甘美耶。答曰如食所食。王恚怒。躬自造食。道人但言如食所食。复请明日食。受已即以苦酒煮𧰉豆食之。食已问。食甘美耶。答曰。如食所食。王问。道人好恶。皆云尔耶。即说偈言。如管占卜华。出油用膏车。臭脂膏致远。岂责好与丑。百味食续命。支形得行道。苦酒𧰉豆食。全命何假彼(此正平等观也)。三究竟对治功德成就。此明以食支身除饥渴者。合是色身。何言法身耶。答。即于行心受段食。支身色身时。即心平等。无有增减。此平等观心。即事造理。契合法身。究竟无饥渴也。问。若尔应云平等观摄法身。何言法身摄平等观耶。答。若约支持。观为能支。法身为所支。今约摄持故。法身摄平等观也。例如饮食能支色身。即是色身能摄受饮食尔。四显示平等观功德相似成就。前二法。此喻也。蜂喻比丘。采华喻受好恶食(采多种华。如得好恶食)。但取其味。喻即事取平等味以支法身。不损色香。喻勿生增减。既不生增减。则心平等观法得成也。故复云示现非坏法观故也。住法云。南山戒疏。释略教偈。不坏色香云。喻不多求坏俗士信。与此不同。不烦和会。今谓。彼正取今经无得多求坏其善心。以释彼偈。故云尔也。但下经非是合前法尔。亦由论本久藏。古德未见。故作此释也。若以今论会彼偈。虽喻依是同。喻体少异。若不损法观。亦与今同。彼偈云。譬如蜂采华。不坏色与香。但取其味去。比丘入聚然。不违戾他事。不观作不作。但自观心行。若正若不正。以入聚合采华。以不戾他作不作事。合不坏色香(上皆约他。而与今约自为异)。以自观身行合取味。此同今论意。以观他事。既损色香。则失其味。不坏他事。意在自成观法也。偈云。但自观身行。非约损他信心。但彼取次云坏其善心。故作此解。以今论观之。似觉失意尔。五不虚受用功德成就。受为除恼。岂假多食。损道业耶。故非虚然受尔。此亦通二。一段食除饥渴。为疗形苦。以成道业故。二不起贪等思业。灭除烦恼。出耀经引僧迦罗刹云。犹如多捕众鸟。藏在大器。随时(瞻视)养食(以时)。毛尾既长。随时剪落。选其肥者。日用供厨。中有一鸟。内自思惟。若我多食。肥则致死。若饥不食。复致丧身。宜自料量少食。贪损肤衣毛悦泽。当从笼出。如其所念。即便少食。衣毛悦泽。使从其便。彼修行人。亦复如是。内自较计。如我多食。便自瞢瞢。不得修道。不获思惟善法。恶法滋甚。皆由多食。不至获佛。契经说。有五苦患。一大便数。二小便数。三饶睡眠。四身重不堪修道。五多患食不消化。六知时功德成就。多求则不知时故。坏善心也。心数法多者。谓若多食。则举心多求。故少食三昧。不得现前。唯知时而求此功德。能成就少食三昧也。然论文显少食三昧。而约心心数法食明者。验知住法谓。少食三昧。脱在多段食下。足见非也。言方便时计较者。即经筹量牛力所堪多少故。喻中计挍牛力多少堪任故。法中思惟合受几许饮食尔。即知之方法便宜也。言成就法相应者。即经不令过分以竭其力也。不过牛力之分。随力而用之。则牛力不竭。即知成就时也。故言相应。言示不多食过者。喻中即不用牛力。过分法中。即不多食过分。由此故名少食。上六功德中。初名受食如药。五即受以除恼。六即不多求故。成少食三昧。二明平等观心。三则观成理现。四以喻合之。共显第一义心。成就无食三昧也。

　　三懈怠睡眠苦对治二。已说下。初结前标后。前治多食。是能起。此治怠睡。是所起。故次来也。

　　二依标解释二。初举经。二论释二。论曰下。初示能治。不倦。即下精进。思惟。即下思惟观察。二皆治懈怠睡眠故。

　　二明所治二。论是中下。初怠睡共说以明意。初征有二意。初问云。怠睡二法。身心不同。何以共说耶。二问云。怠睡二法。各别有体。何故共说。然怠以懈怠为性。睡眠以昧略为性。既身(心二)体不同。应各别为障法。故今征起也。示现下有二释。前征意。初身心相假故。谓心怠故身闷重。身重闷故心怠。故云此二相顺。谓互相顺故。成一苦。二由五盖中。此二共说故。今亦共说为障。故俱舍云。佛说五盖。一欲贪盖。二瞋恚。三惛眠盖。四掉悔盖。五疑盖。释中云。何故睡眠懈怠二。各有体合立一耶。食治用同。故合立一。食谓所食。亦名资粮。治谓能治。亦名非食。用谓事用。亦名功能。由此惛眠虽二。食非食同。何等名惛眠盖食。谓五种法。一𧄼瞢。二不乐。三频申。四食不平性。五心昧劣性。何等名此盖非食。谓光明想也。是二种事用亦同。谓俱能令心性沉(上皆论文)。评曰。既五盖中。以惛眠。共为一盖故。今云五种定障中共说故。而言定障者。论又云。色无色界。无有不善。然此五种不善故。唯在欲界。据此五盖唯在欲界。正障上二界定也。此约五盖故。眠怠义类不别。若小乘法相出体。则眠怠有殊。而住法宣演。皆列第四盖。云睡眠盖。乃云由眠睡中。无别懈怠。故知共说。若如上引释。定见其谬解也。二以睡含怠以释文二。论于中。初约缘标拣。以罗汉有余身。在欲界者。由心净故。虽不从心惛睡。然亦从食从时。而起睡故。以彼下释所以。有二。一见思皆断故。不从心起睡。二无所盖。即无染心也。然惛眠盖。唯在欲界。尚不为上界见思所染。况下界烦恼。而能盖耶。故无所盖。反显欲界众生有所盖。故从心起睡。皆具三也。

　　二依标对治二。论是三下。初合治前二。若从心起睡。而修行有观慧者。即能折伏。若因食时起者。虽罗汉有所不免故。非精进不能抑挫之。故分前二唯精进治也。初二句。释经昼则下至消息。言无始未断者。即睡盖也。故宜精进尔。经中善法即禅定等。以欲界习禅等。若时节至。恐起睡思。故以诵经而为消息。息即气息。乃睡息也。故以诵经而消遣之。复示下。即经无以睡眠等。以二乘现身上得果。今引彼故。云无令一生空过。当有所得果证也。住法谓。圣道之言教在二乘。论通佛道。岂论约大乘佛道。同小乘一生而得耶。又经岂定在二乘耶。不知大乘方便引接下机故尔。此亦经论双迷。

　　二别治后一二。论自余下。初总示。以下经文。明观智等。皆治从心起睡。但前云勤修善法。亦含观慧。下明观智。非不用勤。大分而料。故分二治。

　　二别释二。初是中下。初标。二释二。初思惟观察对治。二。一者下。初观五阴无常。先观五阴生灭败坏。经云无常之火。即观诸生灭也。烧诸世间。即坏阴也。智论世间有三。一五阴世间。二众生世间。三国土世间。今当第一。以五阴不一。故云诸。而言世间者有二义。一隐覆义。隐覆胜义故。二可破坏义。三世所迁故。间者堕在虚伪中故。世即是间。故名世间。今通上二义。而皆观破也。复示下。既念无常。早宜求度。不令纵心起睡眠也。意谓。若不念无常。从心起睡。则禅智不得现前。常在下界。不能自度三界也。复次下。三观阴等常害。阴界入者。亦云处。俱舍颂云。聚生门种族。是阴界处义(此颂义别)。愚根乐三故。说蕴界处三(此颂立三所以。义如常说)。以诸经论。多以贼喻根识等。能害财命。此三科法皆色心。烦恼如贼。能害法财慧命。过于怨家。故以勿睡而觉寤也。论正觉。即经惊寤。

　　二净戒对治三。初明净戒三。论二者下。初拣显诸记。皆云定共戒也。拣前别解脱戒尔。清凉云。拣异定道。故云别解脱。今却以定共拣前(马鸣清凉。虽左右。而义同也)。前科治心起睡。但令观阴等。折伏睡盖。故经云勿睡安可睡眠。此名禅定相应心戒。正令。断下界睡盖。得上界禅定。相应离欲安稳故。此下经谓摒除既出。则前以观伏惑。此以戒断惑。既是净心戒。故不同寻常谓戒如捉贼。定如缚贼。慧如杀贼。此约别解脱戒说尔故。今净心戒。正断睡盖也。六种下正释。六种境界心等者。住法云。六识妄心随尘起灭。结成妄识。名境界心。积习胶固潜伏净心。故云安住。此亦无根之谈。何者。经云烦恼毒蛇睡在汝心。即六种烦恼。应是贪嗔等。贪等是心所。而云六识。乃是心王义。不与经顺。又云潜伏净心。论约能治。即持戒钩。此能治中。岂容睡蛇潜伏而住耶。若谓心本无净。烦恼故染者。转不相应。以本净心。约性净说。今云净心。约戒能净令心清净。故名净心戒。正约摒蛇令心室净故。岂论约本净说耶。何疏谬至此。今作四解。一若亦作六识心解者。贪等则六识相应心所。约所目王。故云六识心。此托境起心。名境界心。言安住自心者。即赖耶识。以含藏杂染种子故。此六识相应烦恼种。安住赖耶。如睡蛇在心也。二直作六种根本烦恼解。即贪嗔痴慢疑恶见也。此六通喻毒蛇。于违顺等境起故。名境界心。此心所与心王相应而住。名安住自心也。三作欲界六种俱生烦恼解。即贪嗔痴慢身见边见也。此六虽名俱生。亦托境起。名境界心。与心同事。即安住自心。谓与妄心俱故。故名俱生。正安住义。此通种现。四作欲界六种俱生随眠解。即俱生种子也。正同今睡在汝心。眠伏不起故。然上四解。皆是所治。以净心戒治之也。能治经文可知。然据论。特云六种境界心。必经论自有出处。上虽四解与义相应。苟诸达识见有所出。异明示之。度几理量有归也。

　　三显益二。论复示下。初顺明。睡蛇出则远离下界诸烦恼缠。此离过也。安眠则安稳得乐。此成益也。次说下。二反显。下地欲界有睡盖故。如蛇未出而眠。虽似安稳。而蛇未出。实非安稳。此无惭耻故尔。反显出则成安稳相也。

　　又示下。二治法胜能。自地清净等。即惭服于诸庄严最为第一也。他地无过。即经惭钩制人非法也。若诸经论。惭愧相别。而羞耻通二。今论即以惭耻。通于愧义。故释自地庄严。他地无过。通约惭义尔。别则自约惭。他约愧也。故涅槃云。惭者自不作恶。愧者不教他作。惭者内自羞耻。愧者发露向人。瑜伽四十四亦云。内生羞耻为惭。外生羞耻为愧。成唯识第六云。惭者依自法力。崇重贤善为性。对治无惭。止息恶行为业。愧者依世间力。轻拒暴恶为性。对治无愧。止息恶行为业。此上所引。皆以自他。分惭愧别也。羞耻通二。今论虽存自他。似义含惭愧。而经但云惭愧之服。惭如铁钩。验知。经中以惭摄愧也。然自地则如服。以净戒之惭。自庄严故。他地则惭如钩。以净戒之惭。令他敬畏故。良以禅定相应净戒。名为惭耻。故复云是中等也。言胜余戒庄严者。亦拣别解脱戒。以别解脱戒。同名庄严。而净戒之惭。庄严最胜。故经云最为第一。今复拣者。意如后释。而住法。引婆沙戒如璎珞。老少中年常服好故者。此正所拣余庄严也。

　　是故下。三劝修庄严。胜庄严者。即惭耻也。故六类心所中。无惭无愧。名大不善地法。翻此成大善法。故胜余也。常修者。即勿得暂替也。论示远离等。反劝也。藏本云。损自他故。灵芝本云自地地字传写之误。复示有无下。上既以惭摄愧。此亦以愧摄惭。故互举尔。涅槃云。无惭愧者。不名为人。故云谓与兽无异也。

　　三修习对治灭烦恼功德二。论已说下。初结前标后。前止苦果。此灭惑集。故次来也。问。何故苦言止。惑云灭耶。答。以小乘灭惑。不灭报故。今引接教故。苦但云止。止后苦故。若先作定业所感者。亦不灭。如罗汉餐沙等。若尔何故。业但云对治耶。所以然者。由惑起业。惑既云灭。业可知矣。由业感苦。苦既云止。业可知矣。故虽不言。影下二科。止后业不起。宿业灭除也。

　　二依标解释二。于中下。初总标。示三种障者。即瞋恚贡高謟曲也。示道者下。三种对治道也。即堪忍道无尊胜心直心也。又以三段经文。皆云入道。此三障皆妨圣道故。三种对治。皆示道也(初云不名入道智慧人也。次云何况出家入道之人。后云入道之人则无是处。初云则自妨道。后云与道相违等)。所言道者。杂集论云。由此圣道。是诸圣者证真如路。是故名道。

　　二别释三。初治瞋恚障二。初举经。二论释二。初总示二。论曰下。初所治障。此即六根本中一数。独举此者。大疏云。若据烦恼自他。障菩萨道。瞋恚最重。余悉名轻。华严云。一念嗔心起。百万障门开故。今障菩萨自他二利堪忍道故。唯治此也。示现下能治道。上既标示道。今示堪忍道也。即经纵恚则自妨道。不忍则不名入道。受欲则不称出家行道。故总示忍智为道。不忍非道也。

　　二别释四。初示行安苦道二。初别释行相二。初三业清净三。论修行下。初身行清净。堪忍地者。据无著般若论。于十八住中。即第十三忍苦住。当信行地。即三贤位也。以住此位中。方堪忍种种苦恼故。而经但云支解摄心无嗔。何故言种种耶。故次云无轻重对故。以重害对至。尚能堪忍。轻者不言可知矣。以未至三贤。但能忍轻对尔。今举重况轻。明轻重皆忍。住法云。通命末世凡夫。亦得住堪忍地。古人虽依教相。分辨地位。然经言支解。是举深况浅。论云忍地。是引圣励凡。且臆说为正。教证为非。何妄至此耶。言此示幻化法身成就者。释能忍所以。此菩萨由观幻化法。得成就故。以幻化法为身。故名幻化法身。所以能忍地(住法以幻化名缘生。以法身为清净平等。尤觉穿凿)。

　　又复下。二口行清净可知。

　　复说下。三意行清净。若纵恚心。此障二利。经则自妨道。则自利道障也。其所妨之道。同下不名入道之智慧自体。又下亦云善法者。自利智慧相故。谓既纵恚心。乃妨道智也。经失功德利。利他功德障也。复云显示功德(利他)智慧(自利)二种心行净故。释经反显二种心行净也。如羼提仙被割不嗔。自既入道。亦令歌利王。生善发心。得功德利也。

　　较量下。二较量胜相。以前持戒。净治邪业。并三昧乐。治止苦。与今忍智灭烦恼。成戒定慧三学。故云眷属。但前治业苦。较今灭惑。有所不及。故云持戒苦行不及忍德也。论于中下。摘难解经中苦行中之行字。故牒云于中行者(前后论。摘难牒释。皆尔。如次云于中道者。乃摘牒不名入道中之道字也。而住宣演云云。广作体势。都迷文意。不足摘辨也。故上解眷属。亦复无稽)。言三昧功德等者。即前三昧乐功德。对治根欲多食怠睡三苦故。今约所治因能治。故云并苦行。即治苦之行。名为苦行也(二记莽卤可笑)。然此修习世间功德分三科。对治邪业。则赞戒为第一安稳。二治止苦。则赞定慧相应。净戒中惭为第一庄严。此约忍智灭惑。则通较上经不及忍德。则知经所摄机不一。随人好尚各别赞之。正如问明品云。佛知众生心。性分各不同。随其所应度。如是而说法。悭者为赞施。毁禁者赞戒。多嗔为赞忍。好懈赞精进。乱意赞禅定。愚痴赞智慧等。今为毁禁无惭多嗔众生。各赞一法。亦是经文次第戒定慧三。至此显忍智。地位胜故。故校之不及三种。下二通结示名。示前二科名行安忍苦道。若瑜伽。此忍苦有三相。谓耐怨害忍。安受苦忍。谛察法忍。今皆具之。支解不嗔。即耐怨故。不出恶言。安稳受苦故。不纵恚心。谛察法故。

　　二显示安乐道二。次说下。初标。真如观。即理观也。亦即寂观真观。下约甘露喻无生法。体即是真如。为安乐道也。即反显前三业净等是事观。亦幻观假观。故上云幻化法身故。若约地位。此当初地已上。得无生法故。今明忍行。既云无生。即无生忍。约仁王五忍。当七八九地。清凉云。然约实位。初地即得无生。若约寄位。当七八九是也(以初地。证空无我。名无生法忍也)。又明有力大人。非登地而谁。今经正意。乃励能行。亦约地前三贤。效登地用心观尔。况此观成。即入地故。

　　二释二。论成就下。初顺明有智。成就。即经能行。观智。即经忍字。

　　二反显无智二。论又显下。初通释可知。是中下。二别示。言不如法受者。反显登地方如法受也。甘露即长生不死之药。乃安乐法。故科谓安乐道也。喻无生理。既曰无生。亦即无灭。故十忍品云。若无生即无灭。无灭无生。方曰长生。如甘露也。涅槃名甘露灭。亦此义也。无生体。即是真如。于中下。摘难解道字。问。经反显入道智慧。道是所入之理。智即能入。何论主以所入。谓示智慧自体耶。答。以不忍为嗔。忍即是智。此缘集相。说名能入。无别自体。即以所入理为自体。以是根本无分别智故。故次反显不坏善法。为智慧相。今约所入圣道。为智慧自体也(住法谓。由智慧入道。入道为慧本。故云自体。若尔由慧入道。应智为道本。何忽反此耶。如上戒为解脱本。下明直心为道本。于义可见)。三明过患常护二。复说下。初通释经从所以至无过嗔恚。于中下。二别示。以论配经文显。但经中常当防护。通上则防火。通下则防贼。余可知。

　　四世出世相违法二。论复示下。初世间功德。即经自制也。虽无出世白净法。而亦自制。成世间功德。苟或起瞋。斯犹可尔。以白衣世间许受欲。即违顺法。既此违白衣受用(违即违情。顺即顺情。此违顺情欲。名受用义。同前四心分供养名受用。亦受用约心故)故。违境现前。不能抑忍。而纵起嗔。亦未违理。故曰未毕竟相违故。

　　二出世间道二。论次示下初法。言于世间受用二法中者。即上白衣违顺得受用此二法故。前未毕竟违。此一向违故。余者下二喻。郭璞云。雷之急激者。谓霹雳。庄子曰。水中有火。乃焚大块。即霹雳火。

　　二治贡高障三。初标章。前嗔通障自他圣道。今贡高。别障自圣道。故次来也。二举经。三论释二。初明能所治二。论曰下。初总示。初句标障治。示现下能治。自有尊胜心。则轻贱他身故。无尊胜心。则成行也。远离贡高。即所治。经言憍慢。释以贡高者。以二皆贡高故。以总目别也。别则二义不同。百法谓。憍则于自盛事。而生染着。醉傲为性(此随烦恼)。慢则恃己。于他高举为性(此根本烦恼)。俱舍亦云。慢对他心起。憍由染自性。此中治细故。论释经疾灭云。远离微起故。细者尚治。粗可知矣。所以第二治此障者。有二意。一亦由好犯。二是深障。以慢有七九。通见修断故。俱舍偈云。慢七九从三。皆通见修断。瑜伽大集亦同(谓九慢从三慢起。谓一慢。二过慢。三𢍉劣慢也。其七九慢。名义如别)。又由我慢。与识中四惑。俱障圣道深故。此别治憍慢。对于自他。同名贡高故。

　　于中下。二别配七句。皆轻贱身心行。离贡高故。故云有七句行远离也。一中。以头为尊胜。顶复最上。故云上上。又剃削为先。故云先折。二中。余处者。非唯除发舍冠冕之饰。抑亦身遍舍所佩宝玉等余好也。玉藻云。古之君子。必佩玉。唯丧则否。君子无故。玉不去身。故今皆舍。三中。以五方正色或间色等。为好心故着。出家异此。故着坏色衣也。四分云。上色染衣不得畜。当坏作袈裟色(此云不正色亦云染色)。又云得新衣。当作三种染坏色。青黑木兰。律抄云。青谓铜青。黑谓杂泥等。木兰者诸果汁等(此翻律者。北方为木兰染法［衣］僧祇律在吴地翻。以不见故)。余(南山自谓)于蜀都。亲见木兰树皮。赤黑色鲜明。可以为染。微有香气。亦有用作香者。若寄归传云。凡出家衣服。皆可染作乾陀。或为地黄屑。或荆蘖黄等。此皆宜以赤土赤石。或棠梨土紫。一染至破。亦何事求余。而桑皱青缘。正是遮条。真紫褐色。西方不着。有引遗教三昧经。则五部衣色别制。经云。佛在世时。众僧唯着死人杂衣。因罗旬喻分卫空还。佛知其宿行。使众僧分律。为五部服。色亦五种。令其自随一部中行。遂制。何则各举所长。名其服色。昙无德部。通达理味。开导利物。应着赤色衣。萨婆多部。博通敏达。导以法化。应着皂色衣。迦叶遗部。精勤勇快。摄护众生。应着木兰色衣。弥沙塞部。禅思入微。究畅幽玄。应着青色衣。摩诃僧祇部。勤学众经。敷说义理。应着黄色衣。自尔之后。便太得食。此则佛世。已分五部。衣色别也。若辅行云。遗教三昧经五部。与灭后五部。名同事别。补注云。若据本经。名字皆同。不知何耶。又律抄云。遗教法律经中五色者。此非正录。无知者用之(今亦未详其是非)。然上皆辨衣色。而衣体正用何作耶。南山专用布为正体。故律抄释允野蚕绵作卧具戒云(由四分云。杂野蚕绵。作新卧具。舍堕。是也)。四分。因比丘。至养蚕家。乞未成绵已成绵作卧贝。便待看暴茧作声。因诃制之。若纯作。若杂以毳劫具。若麻及余缕。杂作成者。各斤斧细剉斩。和泥涂壁及埵(上略彼抄文。下则全引)。多论中。憍奢耶者。此是绵名。如秦地养蚕法。乞蚕乞绵缕布成衣者堕。言卧具者。是三衣也(即三衣总名卧具。犹如此方彼之相。故取通号)。外国作衣。凡有二种。一细擘布荸。如作毡法。二绵作缕织成衣也。亦用作三衣持。以乞得故。作成舍堕。善见云。乃至杂一毛便犯。憍奢耶者。丝中微者。蚕口初出名丝。涅槃中皮革履屐。憍奢耶衣。如是衣服。悉皆不畜。是正经律。五分云。蚕家施绵。受已施僧。不得自入。以此诸部相对。故知。所制意重。野蚕尚犯。何况家蚕。杂丝尚犯。何况纯作。多有人乞觅。而作三衣。此合斩舍。不合受持。为着得罪。又云黑毛卧具等四戒。并是三衣总号。昔人疑至今不决。僧祇毡僧伽梨。乃至生具等(上皆律抄文)。若据义净三藏寄归传。正破上所引文也。传云。凡论紽绢。乃是圣开。何事强遮。徒为节目断之。以意欲省招繁。五天四部并皆着用。讵可弃易得之紽绢。觅难得之细布。妨道之极。其在斯乎。非制强制。即其类也。遂使好事持律之者。增己慢而轻余。无求省欲之宾。内起惭而外恶。斯乃遮身长道。亦复何事(云云)。若其自乞茧。目验损虫。斯则俗士尚不应行。何况情希出离。引斯为证。深成未可。若有施主净意持来。即须唱随喜以受之。用资身而育德无过也。五天法服。任刺任缝。衣缕不问纵横。为日不过三五。计绢一疋。作得七条五条。内叶三指。外缘一寸。外缘有刺三道。内叶悉皆缝合。充事表仪。亦何假精妙。若着衲衣者。意在省事。或拾遗于粪聚。或取弃于尸林。随得随缝。用袪寒暑尔。而有说云。律云卧具即是三衣。见制野蚕。便生异意。制谓法衣非绢。即觅布殷勤。宁委本文。元来是褥。高世耶。乃是蚕名。作绢还受斯号。体是贵物。制不听用。自乞乃遮。他施无罪。全不许用。大事严科。此诸敷具。非三衣也。评曰。宋高僧传云。义净虽遍翻三藏。而偏改律部。乃于南海寄此文归。特辨斯事。足见律抄有疑误矣。今详究诸律部。然有二义。一依义净夺破。二据诸律纵破。初义者。如九十中卧具四戒。多云眠褥。恐非三衣。如五分中制作憍赊耶卧具中云。憍赊耶者。虫所作绵。卧具者卧褥也。又新译萨婆多律。此戒云。若苾刍用新高世耶丝绵作敷具等。又十诵制云。若比丘作新憍施耶敷具等。次三戒亦云敷具。其杂蚕绵戒缘起。诸律多大同。既皆云敷具。岂独是旧译多论。而不取诸部耶。况衣体有十。如四分云。衣者十种。紽衣(即义净谓绝绢是也)。劫贝衣。钦婆罗衣。刍摩衣。谶摩衣。扇衣。麻衣。翅夷罗衣。鸠夷罗衣。谶罗半尼衣。然十中。绢麻各当其一。岂麻衣为是。绢衣为非耶(上夺破)。

　　二纵破者。此下三戒。有义通是三衣。如制黑羊毛卧具缘起。四分云。诸梨车子等。多行邪淫。作纯黑羊毛毡。披夜行。使人不见。六群效作毡卧具。因制(云云)。不犯中云。若作荐作枕。作小方坐具。若卧毡等不犯。若五分云。跋耆子用黑羊毛毡。为服饰卧。诸比丘效之。居士入房见问。何贵人物。乃诸比丘所用。因讥。此豪族服饰。比丘着割截衣。求无为道。而今如此。佛因制也。不犯中亦同四分。乃至作卧毡等。第四六年卧具中。佛制已。有病比丘。患痟渴。欲出人间。有一粪扫卧具。重故不能持去。白佛。复制云。若减六年不舍。更作新者。除僧羯磨。已上证之。四分因披黑毡夜行而效之。五分又效服饰。不犯中。又命作卧毡。若本是卧毡。何复开耶。又因出人间。重不可持。令易新轻者持之。以通三衣为卧具。此则律抄。亦有理在。此纵也。而云破者。今详卧具。纵是三衣。乃毡三衣尔。故不得杂蚕绵。于毳劫贝等中。尔成者斩和泥涂壁者不犯。若正毡三衣。用三分黑二分白。四分庬毛作之。此衣许六年持。故知。此中唯许毡作衣。不许杂蚕绵作。而别无文制。不得纯用绵绢作三衣者。以十衣中。初是绢衣故。又下染作三种坏色。应染麻衣绢衣等。以上二义纵夺。皆绢是佛制通用。律无文遮制之。但旧来不通详一期。互相不许。愿诸达识。更细详之。但不乖律。不必强制也。有引楞严云。不得服东方丝绢帛。此等与上律抄引涅槃经意同。是大乘通制内外之衣。凡修行者。皆不许用。非如律制。专在三衣也。不可以通证局。况今有内着绫罗。而外裕布衣者。非唯未审律文。抑亦不晓经说。四中。自己受用者。以畜一钵自受用故。言常自持者。毗尼母云。各自作钵络盛钵自持之。五分云。护钵如眼睛。宜着好处安置。四分云。若手执难持。作囊盛系口。带络肩上。挟钵腋下。钵口向外。善见云。瓦钵袋串左肩。唯乞食擎掌中。所以自持者。因与净人钵行乞。外道投药钵中。比丘死故。制自持也。言应器者。中阿含曰。钵者或名应器。以应体色量。故名应器。言体者。四分云。大要有二。泥钵铁钵也(由四分云。钵有六。谓铁钵。苏摩国钵。乌伽罗国钵。忧伽逾国钵。黑钵。赤钵。上但言诸国所出。大要不离泥铁也。以木钵外道。石钵唯佛。杂宝器在家。比丘异此。唯瓦铁钵)。二色者。四分云。应熏作黑色赤色。僧祇云。熏钵作孔雀咽色者。鸽色者如法(铁钵五熏可用瓦钵二熏即用)。三量者。四分云。上钵受三㪷半。下者㪷半。中品可知。此㪷舛不定。此律姚秦时译。彼国姬周之㪷。准唐㪷。上钵受一㪷。下者五舛。十诵量同四分。乃至引诸部量别(上皆律抄)。南山断云。诸部定量。虽非一准。然多以三㪷半㪷半为限。但此器名应器。须依教立。律云。量腹而食。度身而衣。趣足而已。言通增减。必准正教。然今更详之。所以钵量如许大者。据佛世人品以制。若就今时人。身量稍短小。诚如量腹而已。如本行经说。佛长丈六。调达长丈五四寸。难陀长丈五四寸。阿难长丈五二寸。余诸弟子。身量可知。唯身子。谓之眇少比丘。余名堂堂者。身量长大故。钵量亦大。流至于今。故宜量腹而造。岂亦准佛世耶。而旧来但疑大小。不委人物如何。故通达也(南山虽准教量腹亦未福至此也)。五中。内即饮食。外即衣服。及诸资具。既乞自活。则不经营畜积故。不作余生过方便也。又既自乞衣食而治。即自调伏轻贱身心也(住法但云乞食。恐非论意)。六中。总以智慧。观前五事故。七中。前总观外总治内。则观外治内令疾灭。征起贡高细惑。以细况粗。如前已释。然前诸段经文。皆后后转胜。此中治憍慢。征起亲障圣道。故令疾灭。约断惑。染断已入道。得解脱也。故次云入道人为解脱故行乞。非约初心。令不暂起。初心伏粗。此令灭细。况三段治惑。皆示圣道。入道乃出世间故。下科明出世功德也(此弹住法约初心行人)。

　　二余者下较量劝离。谓白衣尚不宜憍慢。故易曰。人道恶盈而好谦。礼云。傲不可长。欲不可纵。即能较量也。故所较量。不应征起憍慢也。言先际功德者。即经言出家也。若征起憍慢。尚不及白衣之法。岂成出家功德耶。后际功德。即经入道也。非谓出家便名入道。此名入道者。即入圣道故。前科云。是智慧自体。次科云。道分时中。皆约所入圣道为言。正因此后际所入之道。非前际也(住法云。先际功德。出家入道也。非唯不晓此义。抑亦上下俱迷)。以征起则不名入道。此则前际出家。后际入道。所有功德皆为憍慢所障也。又出家入道。本为解脱。则解脱乃所为也。其际字胡江反。

　　三謟曲障三。次说下。初标章。前二障皆约外治内故。对外事以治内惑。此中不对于余。直举自心违所入道。以謟曲与直道相违。故次来也。

　　二举经。三论释三。论曰下。初总标能所治。言根本直心者。下云。直心是道心本故。此约为入道根本也。此为能治。謟曲即所治。谓罔冒施他矫设异仪。嬐曲为性。謟即是曲。故名謟曲。

　　二别示能所治二。于身下。初所治。住法云。凡愚自昧三业动用。还欺自心。足恭面柔。是身謟。巧言令词。是口謟。方便计挍。是意謟。三皆邪曲。而本于意。故但云心。自违彼者。彼即是道。道非邪曲。故与相违。

　　复示下。二能治。经质直。正治謟曲。故云违道障对治。

　　三示反须诫劝二。又复下。初反劝不应。上频言道分者。皆入道分时也。故欲入道分时。不应謟曲。是中下。别释诳欺。欺者以伪为真故。孟子曰。君子可欺以其方。诳者以虚为实故。天亲曰。为获利誉。矫现有德。诡诈为性。此皆心口不实用也。楞严云。心言直故。如是始终地位。中间无委曲相。

　　余者下。二顺诫质直。既质直为道本故。宜端心也。

　　○三修习出世间大人功德分二。已说下。初结前标后以总示。前约所治业苦。故云世间。此约能修功德。故云出世。义虽互通。从大分判。故次来也。功德有八下总示。演义云。八大人觉。遗教全明。一少欲。二知足。三寂静。四精进。五正念。六正定。七正慧。八不戏论。涅槃二十七。加二为十云。善男子。菩萨成就十法。虽见佛性。不得明了。前七同上。八即解脱。九赞叹解脱。十以涅槃教化众生。然今论。既前七为长养方便。第八为成就毕竟。则前七为因。第八为果。经约灭戏论。得寂灭乐。即解脱义故。但名字小异。又虽加二。第九乃赞叹第八功德。十乃以寂灭化生。则前八即正行。为自因果。后二赞化不住自果化他。乃悲智二不同(八大人觉经说八行。亦结云。乘法身舡。至涅槃岸。后还生死。度脱众生。与涅槃后二意同)。若释前八行相。与今经大同。若约八大人觉经(一卷二纸安世高译)。名义少异。彼经八者。一觉无常(义与第六［正］定同。经云。知生灭法相故。论云。观察生老病死苦故。即世无常相也)。二觉多欲苦(同今第一)。三觉知厌足(同今第二)。四觉知懈怠(同今第四)。五觉知愚痴(同今第七)。六觉知贪苦(谓念施念冤亲平等故。同今第五。不忘念［何］诸功德。无畏施故)。七觉知五欲过(谓出家梵行等。同今第三寂静。涅槃云。寂静者。一出家乐。二寂静乐。寂静乐。寂静乐即。梵行)。八觉生死炽然(谓发心代众生苦故。义同今第八不戏论。得寂灭乐。不住寂灭。入生死代苦。以知苦本寂。众生本来常住。入涅槃故。故论云。自性远离也)。经云。如此八事。乃是诸佛菩萨大人之所觉悟。精进修行等。配义虽同。名字小异。次第亦殊。但通约八觉同尔。既与涅槃名义次第相同。而今经段段后皆结名。乃此经名义。本同涅槃。但马鸣大士。今以总名。冠于八段之首。令别义有归。知是八大觉人也。而住法。于此亦谓。教虽在小。论判大行。若尔涅槃所说。亦应是小。然观涅槃。与八大人觉经。虽菩萨修行。亦通引二乘。进趣大道(涅槃云。得果四已。于阿耨菩提。心不休息。是名精进等。八觉经云。若佛子诵此八事。于念念中。灭无量罪。趣进菩提。速登正觉)。与今论意亦同。然虽正为菩萨。亦通引二乘。前释比丘。即斯义也。况今论云。大人常用。此唯菩萨。即显不常用分得者。即兼二乘。故涅槃约知足少欲四句云。有少欲不名知足。谓须陀洹。有知足不名少欲。谓辟支佛。有亦少欲亦知足。谓阿罗汉。有少欲不知足。谓菩萨(初二句小乘。别一而不通。即分得也。第三句罗汉。具二即引彼方便。第四句菩萨。广修众行。名不足不少欲也)。以上诸义。故知。孤山谓。三乘悉曰大人。此言大通。非经论意。住法谓。以大拣小。不通二乘。此言太局。亦非论意。宣演谓。与二乘并佛地。论声闻得小果已。趣大菩提。名为大故。证此大人通目三乘。亦非经论意。经论皆约菩萨。名大人。不妨引小进趣。非目小乘亦名大也。亦非大乘中三乘。总名大乘义(以大乘虽有三乘。于中自分大小［引］)。其佛地论。小果趣大。同上引涅槃。面小入大。引彼方便。既入大已。不名小乘。愈显大人唯菩萨也。然论云常自觉察者。常用此自省。非约自利说。故涅槃中。如九十赞化。明利他故。若尔此八自利。岂菩萨行耶。答。非无利他。但约此八。专名觉察自己尔。其长养等言。乃隔历句。如第七段。后可知。

　　二依标举经以别释八。初无求功德二。初举经。二论释二。论曰下。初总示。言多欲过者。涅槃云。欲有三种。一恶欲。二大欲。三欲欲。恶欲者。若比丘。心生贪欲。为一切众生。上者令一切僧随我后。令四部众。悉供养恭敬于我。亦令国王大臣等。恭敬于我。令我得上妙衣服饮食等。为生死欲。名为恶欲。若比丘。欲令四众知我得住地。得菩提。得四果。为于利养。是名大欲。若比丘。欲生梵天。乃至轮王。刹帝利等姓。皆得自在。为利养故。名为欲欲。若不为是三种恶欲所害。是名少欲。欲者名二十五爱。无有如是二十五爱。是名少欲。并此中多欲过也。今不求上三欲。故名无求功德。

　　二别释二。于中下。初通释。一者下。二别释。多欲之人。此句约欲标人。未配三障。下少欲之人亦尔。多求即业。苦字是果。恼字是烦恼惑也。故次论释苦恼云。是中恼者。烦恼过。从苦生故。既是苦后生恼。即显恼复起业。业又感苦故。复云回转不息也。然论不于此释苦恼二字者。意与下论。互影略故。下既云从苦生恼。则影此回转不息。此中回转不息。影下从苦生恼故也(住法以苦恼配苦果。以多欲配烦恼。甚谬)。二中。无求无欲。即离业。如上引。三种欲皆妄业。今离此故。经则无此患。离苦恼二妄也。既多欲人。多求故。苦恼多。今少欲人。无求欲故。无此患。故知。此患正指苦恼也(苦与恼皆名患故。住法此中配义亦误)。三中。经云少欲应修习。谓自因也。何况少欲。蹑此况显能生万行功德果故。此为因果习起相也。既少欲之因为能生。则无量功德为所生。约所生义。故名为果。故云成就无量行故(住法以无量行功德。为因果。亦非)。四中。觉前三障毕竟无故。少欲标人。无谄则无烦恼。不求人意。即无业。不为诸根牵。即无苦。以根对尘。则牵生于识。故多欲苦。今不牵则苦果无也。五中。毕竟成就。即经有涅槃故。然翻前科。无三杂染。成此三德。谓翻前謟曲。无故心坥然。义当翻烦恼。即般若德也(即无分别智故。故怛然也)。翻前曲求人意。故无忧畏(前云曲求。但为欺诳。故有忧畏。今反此)。义当翻结业。即解脱法也。翻前不为诸根所牵故。有余常足也(以根牵故欲苦。谓炽常苦无余不足)。义当翻苦果法成身德也。既行少欲故。翻三杂染。成此三德。故有少欲者。具此三德。有涅槃也。住法记。以涅槃配法身德。以坥然无畏。双配般若。全非论意。以涅槃具三德故。岂得别配法身耶。涅槃云。三点若别。亦不成伊。我亦如是。解脱之法。亦非涅槃。如来之身。亦非涅槃。摩诃般若。亦非涅槃。三法若异。亦非涅槃。今以涅槃。独配法身。三法既异。安成涅槃耶。若云涅槃实教故。具三德方名涅槃。今经不尔。不妨别配者。今经但约具三德。故云涅槃。不约举一即三。明不纵横并别等尔。经是名少欲。结名。下皆例此。然此一章。经论最显。而住法皆失旨何耶。

　　二知觉功德三。初标章。前离他事。此离于自。故次来也。

　　二举经。三论释二。论曰下。初总示。八皆名觉。独此名为知觉者。以经云当观知足故。观即能觉。知足是所觉。能所具故。名成就知足行也。

　　二别明二。初示能所治不同二。初正明。论对治下。初治苦因果。于中言烦恼过者。以经恼字。即是烦恼过患。非谓过字约业。正义如上释(住法。以过字配业。殊失论旨。又此经云诸苦恼。彼既作三道释。前云苦恼多。何独配于苦耶。故两处者失。足见不晓论旨)。

　　复说下。二成净因果。知足为净因。富乐安稳为净果。曰治法者。即知足法也。经言即是者(知足)。既为净因。即此复是净果。何者。知足者。虽贪而富。卧地而乐。不为欲牵得安稳。故知足即富乐处。安稳处。故云即是也下经亦对此三义。尔住法谓。无贪恼故。富乐为因。以脱三途超二死。为安稳果。失之远矣。若如下拣滥。所以拣者。所治同故(所治即苦恼多。与诸苦恼。义不别也)。此中唯约离自他拣。若涅槃中。师子吼问云。少欲知足。有何差别。佛言。少欲者。不求不取。知足者。得少之时。心不悔恨。少欲者。少有所欲。知足者。但为法事。心不愁恼。又不求未来所欲之事。是名少欲。得而不着。是名知足。不求恭敬。是名少欲。得不积聚。是名知足(更有四句如上引)。然涅槃虽多义。不出此中自他拣也。配之可以意得。

　　二示知足差别二。复次下初标。一者下二释。皆两言何等者。如处中。应云何等处知足受用。何等处不知足受用。以知足不知足二处不同。故云差别。下二例知。然此皆问起之辞。即以经答。如答初云。知足虽处地卧为乐。不知足处天堂未称。下二例然。此三差别相。亦释成前清净因果(住法但云一一双牒何等者。示现差别义故。似未晓论意。此一章殊失旨。尚反责昔人。毁法诳人。不觉过归自也)。于中无自利者。欲牵故无自利也。为知足所愍故。有自他利也。既自知己愍他故。二利俱有也。

　　遗教经论记卷第二

　　正德壬辰二年佛成道前二日净确谨书
卍新纂续藏经第 53 册 No. 0846 遗教经论记


　　遗教经论记卷第三

　　笑庵　观复　述

　　第三远离功德三。初标章。涅槃明次第云。远离一切世间之事。是名少欲。既出家已。不生悔心。是名知足。既知足已。近空闲处。远离愦闹。是名寂静。不知足者。不乐空闲。夫知足者。常乐空寂。故次来也。

　　二举经。三论释二。论曰下。初分门出意。涅槃名寂静。约能远离也。以愦闹为所远离。今含能所。故云远离。言自性远离等者。人法本寂。性常离闹。故云体出。舍众思灭。身心方寂。名方便出。乐众受恼。我见所缠。故云常缚。

　　二随门解释三。初自性远离门二。论自性下。初总标。以诸法自性本空故。以自性空。治四障也。

　　二别释四。一者下。初我相执着障。此障通有二我。一谓于蕴计有主宰。名人我相。二谓计蕴体有实性。为法我相。今约大乘。示法无我。为能治也。其空无相无愿。名三空门(亦名三三昧门。孔目云。据境为门。据能观智。即名三昧。又名三解脱。初修为三昧。终成名解脱。今正约三空门。故云法无我空无相空愿空也)。杂集论。约三解脱。与四谛十六行相摄中云。如所有性中。有十六行。及三解脱门。更互相摄。问。空摄几行。答二。谓空行。无我行。问。无愿摄几行。答六。谓无常行。苦行(兼上二行。是苦谛中四行)。因行。集行。生行。缘行(此四是集谛中四行)。由彼于三界。无所求故。问。无相摄几行。答八。谓灭道八行。由彼不能作诸相故(灭四行者。一灭行。谓离烦恼系故。二静行。谓离苦相系故。三妙行。谓离上二系故。四离行。谓不复退还。最极安稳故。道四行者。一道行。谓圣者证真如路故。二如行。净治烦恼故。三行行。觉真实义故。四出行。趣真常路故)。今论云。寂静者法无我空故者。空即寂静。正当杂集空行。其示法无我。即彼无我行。彼释空云。有三种空性。谓自性空性(依遍计所执自性观。由此自相定非有故)。如性空性(依依佗自性观。由此如所计度。皆非有故)。真性空性(依圆成实自性观。由此即空真性故)。彼释无我云。由蕴处相无。故名无我相。故佛密意说言。一切法皆无我。评曰。上二皆法无我空也。言无为者无相空故者。同杂集摄灭道八行故。彼云。彼不能作诸相故。即今无为也。言安乐者无取舍愿空故者。亦同彼摄六行云。彼于三界无所求故。即今无取舍义。以三界无安。不愿求三界也。上三空。皆法空观。治二我空也。

　　二二者下。我所障。我所内外有二。对法云于。外事。唯计我我所相。于内事。通计我我所相(上虽标我相。实通我所。以诸论治我相。皆离我我所故。此中约别外我所也)。然五蕴中。皆有三我所。一相应我所。由我与彼相应。说有彼故(彼即色受想行识。如云我有色等是也)。二随转我所。谓若彼由此自在力转。或舍或役。世间说彼。是我所故(彼亦五蕴。由我有力故。色等属我。而役彼也)。三不离我所。谓我在色中等。彼计实我。处在蕴中。遍体随行故(彼即能计人。此计我遍五蕴中也)上约内说。外者。如婆娑说。于五蕴计我。即我见。于五蕴各有三我所。一我璎珞。二我僮仆。三我窟宅。今云五众。即是徒属。于上僮仆我所中收。今离此众。即能治也。言五众者。谓比丘。比丘尼。式叉摩那。沙弥。沙弥尼。若涅槃中。但云四众(即内外二众。今约内众。故云五众也)。故彼经云。寂静者有二。一者心寂。二者身寂。身寂者。不亲近四众。不豫四众所有事业。心寂者。终不修习贪嗔恚愚痴。或有身虽寂心不寂。谓比丘坐禅静处。远离四众。心常积集贪欲恚痴。或心寂身不寂。谓比丘亲近国王大臣。断贪恚痴。或身心俱寂。谓佛菩萨(即今修三空观故心寂。远五众故身寂)。或身心俱不寂。谓诸凡夫。不能深观无常无我无净故。又云。近空闲。处远离愦闹。是名寂静(全同今文)。据上经文。皆以离四众。为寂静。与今离五众。意义全同。而住法。谬引法华五众之生灭。证五众即五阴。但译语不同。反斥孤山。作徒众释。宣演亦录之。大违涅槃。妄引法华。谬评译强破先德。孟浪之甚(然若作表法解者。以五众表五阴。古有此解。如何直以聚义。与覆义同。而释耶。若尔涅槃四众。应是四蕴耶)。言乱起无次第者。若着五众。我所障故。身心杂乱。观行无绪故。令离愦闹也。

　　三者下。三彼二无相障。通上无我我所。此非是障。乃约能治目所治尔。如所知非障。是障障所知。独处故身寂。闲居故心寂也。

　　四者下。四无为首功德障。静处之人。入三空门。为大乘初门。即为首功德。故能治无为首功德障。今静处之人。空观现前故。释天敬重。具云。释迦提桓因陀罗。释迦能也。提桓天也。因陀罗主也。即能天主。抚育劝善。能为天主故。并余天众。所敬重故。

　　修习下。二修习远离门。先蹑前。虽自性离我我所。若不舍众。还恐集生。今既舍己众佗众。不集生也。住法以己众即我。他众即我所。便违前论五众约我所障也。彼于此章。最为失旨。而于谬解中。复斥前德。何特尔也。上论既以五众。释经离闹。今舍己众他众。即自他徒属也。以前经意。谓欲求三空。治我相者。当外离我所之众。则观智速成。今亦令舍己他众。则不复集我我所也。方便慧下。迎上舍众。即方便慧成就。应住空闲。为如法住也。善择下。前方便慧。虽住空闲。若不思灭苦本。非善择故。今既思灭。名善择智成就。远离起因。起苦之因。故名苦因。因即是其苦本因。即是法我执。此我法执。以萨迦耶见为首。故为苦之因本。故唯识中说。人法我执。皆以萨迦耶见。为上首见。疑无明等烦恼相应。则二死苦不息也。今灭苦之本因。故名远离。

　　三受用诸见门三。受用下。初乐集起恼。言受用诸见者。即经受众恼故。此分别起者。唯识云。萨迦耶见者。谓于五取蕴。执着我我所。一切见趣所依为业(正同今论集我我所生起自佗也。执着即乐集故)。此见差别有二十句。成六十二见。对法论云。谓如所计色是我。我有色。色属我。我在色中。一蕴有四。五蕴合有二十也。五为我见。余皆我所。谓相应我所(即我有色)。随转我所(即色属我)。不离我所(即我在色中)。故有十五我所。此即分别行缘蕴。亦分别所起处等。皆是分别我见。若历三世。便有六十。加身即我。为六十一。我复异身。为六十二。此依身见。起六十二见。经约乐众受恼者。境即是众。心即是乐。由心乐众。起我我所见。名受众恼也。

　　诸见下。二生已自害。诸见集于心。则沦溺。众鸟集于树。则枯折。

　　复示下。三无出离相。烦恼业生。即生苦故。此由见缚故。没于苦中。法喻可知。

　　四不疲倦功德三。初标章。涅槃名精进。今经亦自结名精进。但精进约顺明。不疲倦约反显故。小异尔。涅槃约生起云。于空寂处常作是今。一切世间。悉谓我得沙门道果。然我今者。实未能得。我今云何诳惑于人。作是念已。精进修习沙门道果。是名精进。故次来也。

　　二举经。三论释二。初精进二。初法说二。论曰下。初拣显。初句牒章。次句拣。后二句显。言善趣者。反显外道虽勤。不能于一切法。善趣诸行。故事难也。今勤者。既于法善趣诸行。故无难也。成不退者。亦显彼虽勤不成不退。但轮回因。今勤者。成不退故。事无难也。

　　二以能下劝修。初句蹑前。次句成前。谓诚欲不退。须勤长养尔。复以下喻况。小水常流。喻不休息精进。则能穿石。喻成有力。以三有坚固如石。精进之水虽小。但流不断。故能穿之出于三有也。

　　次说下。二懈怠。反前必怠也。念处退失。即退四念处也(身受心法)。故云不成就心慧。以念即慧故。问上一切行善趣。今怠中何唯退念处耶。答。有二义。一以念处。是三十七道品之初。七方便之首。若念处数数懈废。则一切行皆失。故唯举此。喻中。即未热而息。以热相近无漏智火。故暖位(即加行位)。今云未热故。资粮中。先修总别念处。既退则余行皆失也。二四念处。通大小乘。治常无常等八倒。又深观念处。即坐道场。故此退失。余皆不成故。唯约此也(住法谓。或可凡所受法。三学八正等。随所修行。皆名念处。无根之谈。出自胸臆)。

　　五不忘念功德三。初标章。不忘念即正念。以忘念即邪思故。故涅槃但云。六者正念。彼经明次第云。是勤进者。系念六处。所谓佛法僧戒施天。是名正念(又具四念处名正念。又修习大涅槃者。是名正念。又系念思惟。如来常住。无有变易。是名正念)。今由勤故。常不忘念。是众行首。故次来也。

　　二举经。三论释二。论曰下。初标示二义。即次释是也。

　　二别释二义二。于中下。初释一切行上首。实则一切行。皆以不忘念。为上首。今经略说。且说为闻思修三慧首尔。在文易见。

　　能遮下。二释能破无始重怨。即以贪等三不善根。为无始重怨。今不忘念。能遮此重怨。而不害三善根也(住法。以三善根强。怨不能害。此则三善遮重怨也。非是不忘念能遮。公违论文)。前科护善。此中遮恶。皆不忘念。行中上首。于理愈明。言烦恼者下。别释经入字。谓忘念者。内心惑乱。即烦恼入中。亦由乱故。外集生过。是贼入也。今由不忘念故。内既不乱故。烦恼不入心。即令外贼。不能集生过也。其烦恼贼。喻三不善根。但约内乱外集。心境相应。起三不善尔。而住法谓。烦恼是惑。贼即喻业特违论谓重怨。既害三善根。定知烦恼贼。喻三不善根也。

　　三劝修成德二。复示下。初劝修。言今初后念成就者。释经常当摄念在心。则初后念成就也(此是藏本。若灵芝本云。令初念处成就。处字误义合用后字为正。住法释云。谓未临事前。释经常摄。不知。是何言耶。况次释无始心。更无交涉耶)言示现遮无始心故者。经既令常摄念在心。验知遮无于始心也。始心即初心。今后念尚成就。况无于初心耶。故云遮尔。住法作两释。并约无始。以释心字。几许许误耶。言无始终失者。上约初后念成就。则有始终念之得。故今无始终念之失也。此释经若失念者谓失始终念也。言成就多过者。释经则失诸功德也。即失前一切行。并三善根也。

　　又成下二成德。则成利他德也。前远离功德。令舍众独处。此顺世间。虽入五欲。犹不忘念。有二义异。一约文次第故。以知足故远离。离故精进。进故不忘念。于中念力强者。纵令同事摄生。反显其念力强者。不应尔也。文有次第。显义不同。不应一准。二者为门不同。前智此悲。二义别故。此顺世间集利他行功德也。喻合可知。

　　六禅定功德三。初标章。涅槃云。具正念者。所得三昧。是正定。此经自云。若摄心者。心即在定。故次来也。

　　二举经。三论释三。初示定因定用二。初定因摄念二。论曰下。初正明。言八禅定者。若分相。言禅定。通以八皆云定。而独名禅也。今云八种禅定者。应云四禅四定。云八种成。八皆禅定。若约释名。应从别目。言四禅者。具云禅那。正云静虑(古翻思惟修。功德丛林。与弃。皆是义翻。正云静虑)。静谓寂静。虑谓审虑。故瑜伽云。于所缘境。系念寂静而思虑。故名静虑。是以静能断结。虑能正观。诸无色定。有静无虑。虽能断结。不能正观。欲界等持。有虑无静。虽正观。不能断结。故唯色界。独受斯名。言四空定者。空即无色也。定即心一境性。谓令心专一所缘也。婆沙云。此四地中。超过一切有色法故(谓地法增胜)。违害一切有色法故(谓害有色故)。色法于彼无容生故。如火中华故。俱舍云无色。若大众部及化地部。亦许有色。细故名无。故四通名空也(上释通名)。若别释四禅者。一有寻有伺静虑。二无寻无伺静虑。三离喜静虑。四离乐静虑(谓初禅。离欲恶而有寻伺。二禅。无寻伺而有喜乐。三禅。离喜动而有乐受。四禅。离乐受故。舍念清净)。四空别者。谓一空无边处定(谓观空。作无边行相。能灭色想。心安空定)。二识无边处定(谓心缘内识。作无边行相。对治下地观空外念粗分别故。［故］安心识定)。三无所有所定(谓内外皆无也。即观前舍外缘内事念粗浮。即无取。所取既无。能取亦无。故无内外也)。四非想非非想处(谓无下地明了想。故云无想。有时劣想。故云非非想。□□□□□□□以治前所有想。复是粗念分别。瑜伽云。先入无所有处定。超过一切有想。今复超过无所有想。故云非想。又言非非想者。非如无想及灭尽定。一切诸想。悉皆灭尽。唯有微细想。外道不了。谓为涅槃。未能无缘。岂离心境。况计此为我。后生爱味。若知此患。更求上进。求上进时。上求所缘觉无所得。无所得故。灭而不转。则得灭受想定。若未得此定。厌想为先。后想不行。即入无想定。若佛弟子。即于此等定中。进发真无漏也)。俱舍云。空无边等三名。从加行立。非想非非想。昧劣故立名。谓修定前起加行位。厌坏色故。作胜解想。思无边空。加行成时。名空无边处。厌空想识。厌识想。无所有准知。其第四空。由想昧劣。谓无下地明慧胜想。得非想名。有昧劣想。名非非想。故前加行受名。第四加行根本同一所缘故。当体受称。上之八定。大小宗中。亦无异辙。小乘就相以修。若会归性。则八定支林。一切皆空。若事尽理现。皆如来藏。泯绝无寄。则定乱两亡。若事理圆融。一即一切。今此经文。既约大乘。非不会空。然就相说。以通引二乘故。言等者。等余一切诸禅定故。皆彼此生也。对治云。四静虑中。三摩地差别。无量名字。不可算数。于初静虑所摄定中。诸佛菩萨。所入三摩地。一切声闻独觉。尚不能了其名。岂况数知。况复证入。初静虑既尔。于余静虑无色所摄定。亦尔。故以八定。等一切也。

　　云何下。二征释。谓上虽云摄念。未知行相。故此征释摄即能对治。心行即所对治。缘是缘虑之心。处是所依之境。此中心行。本有三品。谓上中软。以中软二品取事是同。故合为一。唯有二种缘处也。于上品心行中。言遍所行处心行者。谓于善恶无记中。散心增上。遍一切三界等处。通缘三世。皆此心行遍所行处。言心行者。迁流造作故(对法释遍行义云。世遍行。于三世中。遍随行故。界遍行。遍三界故。又百法中。释遍行云。遍性地时俱故。性即三性。地即九地。时即同时。俱即与八识俱)。言对治缘故者。今正摄此缘虑心。故云对治缘也。言次及下。然上摄字。贯之于义。云摄中软。取事心行尔。中则中品心。软则下品心。软则下品心。以大小乘诸论说上中下。多云上中软。清凉释云。软者下也。以初取事时心尚轻软故。以下品名软也。皆对现境。故云取事。不同上品遍行。通缘过未也。摄字对治此缘虑。故云对治缘也。所以结云。此二种缘处。谓二种心行所缘处也。治此心不散时。名成就时。故近禅定也。住法纰谬。以见爱释遍行中软。无根之谈。不亲经论之过也。

　　禅定下。二用由定成。因定发慧。慧即果用也。故能知世间生灭等。以入禅定。是修道位中。名世间道。故此之中。知世间生灭也。是圭举。定中微细习情起灭。障于静虑等。是也。

　　二明勤修治怠二。又懈下。初总举。经诫常勤及知不动是障也。以不知修之方便。所以懈怠尔。下明三怠。即方便障是怠。是怠障方便故。方便正是节量等三治法也。

　　二别释二。是中下。初所治懈怠。此三通名方便障。次科会释。云何下。二能治精勤。初征。示现下释。初治不安稳中。节量食卧。治身不安稳。调阿那波那(此云遣来遣云。或云出息入息。此数息观。如余处说。此略不录)。治心不安稳也。二治无味中。通即神通。慧即智慧。功德通二。及尽苦源即是解脱。具上三故。名大希有事。三治恐怖中。生老病死。多在人中。四恶趣。谓鬼狱畜修罗也。则解观五趣皆苦。不言天者。以苦相微。非甚可怖。难起精进。故略不言。

　　是三下结。三结定功德二。复修下初法。心不散故。即名无所对治。由此验知。上二种缘处对治。得近禅定者。摄散心也。又以下。二喻。若散心者。非唯不得禅定。抑亦失于智慧。故定喻提塘。水喻智慧。今心不散故。非唯定成。抑亦慧发。故名上上增长也。

　　七智慧功德三。初标章。上云为慧水故修禅。今明所为。故次来也。

　　二举经。三论释四。初明障治二。论曰下。初正明。初句牒章。于真下。二正释。真实义处。即真谛境。是所障也。其贪着即是能障。世间事处。亦所障也。亦以贪着为能障。二皆举所目能。于此二障。能远离者。即经有智慧也。障既有二。智亦分二。对初障故。即根本无分别智。能治迷理随眠。照真谛境。对次障故。即后得智。治迷事随眠。照俗谛境(又初障亦烦恼障。次障亦所知障。亦名理［障事］障)。此迷理迷事随眠。则二障种子也。故能所障。皆分二义。其贪着即根随烦恼之首。举初标后。故经唯说贪者也。然二障体。同是贪等烦恼。但约障理障事。分二障不同。故唯识约烦恼所知。皆以萨迦耶见为首。暨诸烦恼。但约障涅槃菩提。以分二障别尔。今亦例然。故清凉云。以所知障。亦以烦恼为能障。即斯义也。今明有智无贪故。于二障能远离也。

　　于一下。二劝修。论二句释经二句。于中云难得者。此智能双断二障。甚难得故。故不令有失矣。

　　复示下。二能得益。上云难得。义通二障。今难得能得。但云于第一义处远离者。以经于我法中。能得解脱。即于如来法中解脱。故云第一义处远离(上云真实义。即今第一义也)。此约行人初入证时。先起根本智。缘真谛境。故云于第一义处。而能双断迷理迷事二种随眠。故云远离。释成于如来第一义法中。双断二障。而得解脱。故名远离也(此义广如唯识第十引瑜伽中说也)其后得智。于根本后起。唯别照俗谛境。别断迷事惑。故此不说。唯识云。达俗由证真故。说为后得。即其义也。而住法记。用意虽深。于文不晓。以论云于第一义处远离。乃于真谛中。离障解脱。何曾约真谛亦遣耶。故前云于真实处障。今云于第一义处离。义甚分明。何用穿凿耶。

　　复示下。三反显过。自性慧。即根本智。亦名正体智。此智得出世间。今非此智。既不名出世道人。然已出家。又不成世间白衣。两不似也。然道人白衣。乃假施设之名。既非此二名。故云非施设也。

　　四喻功德二。又以下。初正喻。住法记云。闻法悟解。得出生死。如船渡海。思惟观察。能破无明。如灯照暗。修行除业。如药治病。证理断惑如斧伐树。海喻苦道。病喻业道。黑暗与树喻烦恼道(所以二者。以第二思慧即道前比智。如灯破暗。第四证智。如斧伐树。破暗则灯尽还暗。伐树则究竟不生。比证所断不同。故用二喻也)。即用四法。对破三道。经中言慧。论云证者。能所互彰。于义弥显(上粗书皆彼文)。言实智慧者。但约实能。如喻对治。非谓契实之智。以四智比证不同故。于四下释经而自增益。谓四功德次第增益。至第四最胜尔。

　　二又四下。二显功。言于分内处者。于内眼处也。以肉眼有碍。不观障外色。故云分内处。今即于分内处。得四功德照觉之用也(住法谓分内处为凡夫地尔)。故大品明。菩萨行般若时。得于五眼。肉眼净故。得见三千大千国土。今亦明般若慧有照觉用也。

　　八毕竟功德二。已说下。初通结标后。前通标云。长艰成就方便。毕竟两重标显。以前七次第长养。至八成就故。前七皆以前前起于后后。长养机缘。今方成就也。故前七次第以明。第八通蹑前七。又以前七。合为第八方便。第八入证毕竟故。今通蹑前七长养方便。生起第八。名成就毕竟也。此约行人次第方便。解脱毕竟成就自觉。故涅槃中。后二赞叹解脱。并涅槃化生。约悲心利他也。住法。以前五是禅定方便。六是正修。七由定发慧。前七为因。第八为果。评曰。以上节节。引涅槃。明生起次第。足见其非但前七为因。第八为果。通用尔。

　　二依举别释二。初举经。二论释三。初修性拣显二。论曰下。初总明意。初句蹑科。涅槃名解脱。此经名不戏论者。解脱直明所离。此中反显所离。虽反明直举不同。二皆成就毕竟故。论作此科也。即经中寂灭乐尔。故此通示。意云。示现自性远离。以此解脱。体非治法。纯待究竟。故云非对治法也。

　　二别解释二。四种下。初顺明修。四相差别智者。即有无一异等中。约四句说也(一有。二无。三两亦。四双非。一异四句亦尔。等于真俗空有。凡诸对待法。皆可作四句。住法。但约空有而已)。然四差别显智不同。名差别智。此是所障。即有待功德也。言障法分别者。即于四种差别智功德。若别别执之。即是障法分别。以别执有是增益谤。执无是损减谤。执两亦是相违谤。执双非是戏论谤故。别执成谤。通辨为智。然虽解惑不同。对待未忘。皆可分别。故次句云。可分别故。即是戏论(若四句别明。唯第四句是戏论。今约解惑对论。故通名种种戏论。以自性解脱法中。本无解惑对待法故。又中论云。戏论破慧眼。是皆不见佛。清凉云。起心即生。便成戏论。皆此意也)。是则初二句。释经名种种戏论。可分别故一句。释其心则乱。此则差别智境。有相翻对待。通名乱心戏论。故下谓彼功德相也(住法。此中破句节文全云不通晓)。修道下。二反显性修道智。即上四种差别智。既对待未忘。通名戏论。故经云犹未得脱。意谓。虽是出家修道之智。尚住戏论。故云犹也。反显自性方名解脱。故谓非自性也(涅槃中解脱。即此反显自性得解脱也。住法此段亦迷)。

　　二劝修远离二。余者下。初通标。二别释二。一者下初约修明有对远离。即以差别智。翻障法四谤。成彼彼功德。为有对相也。即此有对相。未免乱心。故云远离也。其有彼彼功德。但释上对相尔。故经诫当急舍离等。问。其功德相。非可离法。何亦远离耶。答。但除病不除其法。故经但云急离乱心。令拂对待之心尔。又此一章。正显自性。令离有待之心。意在反显次科自性寂灭尔(住法疏谬不足辨明)。二者下。二约性明无对远离。正明自性远离毕竟功德也。以寂灭乐。即是大涅槃自性故。经云生灭灭已寂灭为乐。此唯一平等。名言道断。心行处灭。即自性离於戏论。故经令速灭也。反显拟心即差。唯绝待无为。方无戏论尔。住法。引戒经序云。已入于涅槃。诸戏已灭尽。即其意也。

　　示现下。三结体性异。言行成就者。以八觉皆行。于此成就也。言体性异者。由此不戏论。得寂灭乐解脱果。故云与前因行体性不同故。又前七结名易见。故不别释。反显体寂难明。故独释尔。

　　○四显示毕竟甚深功德分二。已说下。初结前标后。今结前与论初科分。皆云成就。若标前八觉。乃云修习何耶。答。以觉前七方便。长养机缘。意在成就。而科标大意故。初后但云成就。其八觉次第。修证不同。正诫修以成之。故当文科标。但云修习也。其标后中。前依世谛顺机功德。虽已毕竟。今以此显示甚深功德。契理常说常修。故次来也。

　　二举经演释二。初举经。二论释二。初演义二。论曰下。初标义二。论曰下。初标义。初句牒科。次句示义。牒中。功德二字。文在下意迎上。谓毕竟功德。甚深功德。其显示二字。文在初意贯下。以毕竟功德。为能显示。以甚深功德。为所显示。于示义中。约说与修。分于能所各二。然此一章。论意甚深。前人妄解。始终念失。今先出说。修各二文义之大意。次随科释。庶易见也。然如来说法。菩萨修行。皆以毕竟显示甚深。于如来说中。经文明言能示分别说法毕竟。但以大悲二字。表显甚深功德常说。于菩萨修行中。经文乃略提修世间功德毕竟(即经于诸功德是也)。以广显示甚深功德常修故。如来说中。广明分别说。而菩萨修中广明常修。致使文义难见。特由此故。论主先示义。次方释文。住法。此中不胜。率易一章始终瞢然。哀哉(此中但直释本义。不辨异解。须者对详)二依释二。一者下。初以分别说显常说。于中说法毕竟。即经世尊所说利益究竟。并下广说如来分别说法毕竟中。经文乃是为机分别。机尽则已。故毕竟也。反显如来无缘大悲。常说甚深功德无间。故曰非分别说等。

　　二以世间修显常修二。二者下。初正明。言修世间等者。上二三两科。明世出世间功德故。今总指云于诸功德也。以法随机。依世谛中。显示菩萨行法功德。已毕竟也(前世出世功德。皆通二谛但约随机诫修。故云世间功德毕竟。故如来顺机亦名分别说也。此中合前说行法。常契一心为常修。乃约即事而真。故经云于诸功德。常当一心等)。言显示余者(等者即蹑)。于诸功德。显示常当一心契理。为甚深也。兼次广说七种修相。故云余者尔。问。今云修世间功德。何以知是世谛耶。答。如上智慧中。以真实义处(亦名第一义处)。对世间事。即是世谛。与第一义谛对明。今亦以第一义心。为常修世间功德。故知约世谛中功德尔。但前经。随事教诫。故云世谛尔。

　　此二下。二会前。即毕竟与甚深二种修行功德。于前世出世诸段。经皆各修二种。非唯约相。要常契理。即事皈真。于诸功德。是前二三科也。既于诸功德中。常一心修。故云各修二种也。

　　二释文二。初略示二。是中下。初即世修示常修。谓常契一心也。然经既令于诸功德常当一心故。即事造理。上云一一种中。各修二种义理。于此远离下相似。即此行令离。比入证也。若常契第一义心。即是证智。若比智。但变影缘如。虽似一心。非实一心也。此如见烟知火等。故云一心相似行也(非谓拣痴无记。太粗生)。一心相违行者。但不顺真理。别修事行。皆曰相违行也(非谓贪嗔有记也。此等皆不名行。故亦太粗也)。此相似相违行。皆名放逸。并如怨贼。故诫常当一心舍离也。此意同下。约佛身得灭。如除恶病。如杀怨贼。亦约有为违理。故喻怨贼也。除一实相外。余皆魔事。亦此意也。无限下。二分别说表常说。以无缘大悲。常能普为众生。要无分限。常作利益(此常说意)。但一期化事究竟。故名限齐毕竟尔。然经举大悲。表示常说。正明随机分别说法皆究竟。结显前经所说毕竟也。

　　二广明二。次复下。初常修七相。皆令第一义心修故。于中空泽。即水际也。真实无二念。即第一义心。以有二念。非第一义心故。言修令现前者。令契真炳现也。六中。云于相似法处苏息者。即上一心相似法也。但此智而知。实不见谛。如望烟知火。见鹤知池等。苟休心于中。故曰于相似法处苏息。由此远离上上第一义心也。既不真修。故死无益。为空死也(住法谬解对而可知)。余皆可见。次广下。二分别说。此文明云分别说。二记皆名常说。以私害公。何特尔耶。不知。以佛随机毕竟。反显无缘大悲常说尔。于中化法。如医治病。服则病除。其与念即明记不忘。乃得度法故。如导示道。得达前所故。是中下。如来无失。以服行与否。得失在机也。又佛不负众生。世法苟不服行。生自负佛。何尝负之(此章结显一经修行契理。大乘深旨。住法。瞢然自误误他。过非浅也)。

　　○五显示入证决定分三。初标章。论不结前。但标章旨。前修后证。义易见故。前修灭道。以治苦集。今约入证无疑。故次来也。

　　二举经。三论释二。论曰下。初总显入证。即四谛理也。决疑即经决定无疑。

　　二别释。是中下。初标门。二依释三。初方便显发门二。方便下。初示门意。佛方便故。举四谛以问显发。此实法故。实即谛义。

　　二释经文二。以彼下。初显所观所依。言当观察者。谛有二义。一谛实义。此约所观境。谓如所说相。不舍离故。真实故。□定故。谓世出世二种因果。必不虚妄。不可差失。二审谛义。此约能观智。圣智观彼。审不虚故。凡夫虽有苦集。而不审实。不得称谛。无倒圣智。审知境故。故名圣谛。由上二义是。修行者。常观察故。言依之起行者。有通有别。通者。谓依四谛。起十六行。谓依苦谛。起无常苦空无我四行。依集谛。起因集生缘四行。依灭起灭静妙离四行。依道起道如行出四行(亦名十六相。此等广如杂集论说。前亦略引)。别者。即下依四谛中起违顺观行是也。经云苦等四谛者。谓逼迫名苦(释名相)。即有漏色(出体)。增长名集(释名相)。即业烦恼(出体下二倒此)。寂静名灭。谓即涅槃。出离名道。谓止观等。此约相说。通大小乘。四皆言谛。审实二义。如上释。瑜伽九十五云。由二缘故名谛。一法性。二胜解故。愚夫有初无后。圣具二故。偏说圣谛(谛通二义。圣字唯为审谛。法性是谛。实胜解释是审谛义)。

　　二示有疑无疑二。于四下。初通名。于四谛中有作无作法者。谓于四谛中。约相即四皆有作。清凉云。灭虽无为。因灭惑显示从缘故。约性则四皆无作。由四谛相缘生无性。无可造作故。今经举四谛问有疑无疑者。或于相未了。而疑有作谛。或于性未达。而疑无作谛。或通观性相。而疑相违。苟有上疑。当求决也。住法云。作谓苦集道谛。无作即灭谛。今谓。此释一违论文。二违正理。违文者。次下云。灭道同是自性观故。明知论不独以灭为无作也。二违理者。如下约三道。分此作无作谛。见道应唯见灭谛。则违见道智起。断四谛下八十八使。证四真谛也。岂非通四谛耶。又修道唯修三谛。应二三果。都不证灭。又无学道中。方具四谛。是则前三果。四谛互阙。岂有此理耶。若于四谛。自约有相无相分异者。而智论亦云。小乘三是有相。灭是无相。大乘四皆无相。然今论约位以分。既非就四谛自分相无相别。则不同小乘。然通作无作故。非一向大乘(清凉亦云。有作有量。即是小乘无作无量。即是大乘)乃知大乘通引小故。双存作无作名。约位以分异尔。然天台四教。四种四谛。即无作四谛。乃是圆教。今据清凉云。四种四谛。义出诸师。今顺常经论。或名有作无作。有量无量。又无生无作。通是性义。约空实分二。生灭无量。通是相义。约广狭分二。今约通以性义。为无作也。

　　二别解二。疾问下。初解疾问。然向说毕竟事。文有二处第四分。初分文处。约如来说菩萨修分二毕竟。次释良医知病等。有二毕竟。今是前非后。何者。今约行法。令疾问者。以如来说毕。显菩萨行毕。今入灭时至。若于前所说。所修有疑。可疾问之故。是初二毕竟也(以住法指后二毕竟。然此二是如来说中曲分。故知非指此也。思之)。问。今云四谛(［令疾］)问。岂是前所说耶。答。前经所治。皆是苦集。能治不出灭道。出世间功德。皆翻世间因果。成出世因果。皆四谛摄故。今显所说所修毕竟。令疾问也。不尔一经血脉失绪。故经诫勤而行之。便云。若于四谛有所疑者等。岂非指前法耶。华严大疏云。佛所说法身门。何以唯陈四谛。答。以名虽在小。义则通大小。事理具足(演义云。小乘理事具足者。如十二因缘。但事而无理。今灭谛是理。十二因缘名广事略。事亦不具。但有苦集。而无灭道故。六波罗蜜但显出世间。止有灭道。无苦集故)。谓苦集二谛。是世间因果。所知所断。无故易故。灭道两谛。出世间因果。所证所修。事决定故。知断修证。能运众生。到彼岸故。世界有异。此独无改。况无量无作。何义不收耶(上皆大疏)。故今一经唯明四谛。通作无作。但旧来章疏。不求经意。而执于文。岂不知修多罗教。当于意趣中求耶。

　　二无得下解无疑。作无作如前。于中彼二相违等者。彼即作无作也。以性相乖。于水火二自相违。三皆勿疑也。

　　满足下。二满足成就门。以三唱四谛。故云法轮满足。以谛实故。名实法也。于三处不疑。成就证法故。余可知。

　　三分别说门二。分别下。初标门总示。知心行成就决定者。知无疑故。复知证实义者。知于四谛。如实证故。其答语。即彼彼事。如经可知。阿(平声)㝹楼驮。亦云阿泥楼豆。亦云阿那律。亦云阿泥噜多。并梵音楚夏。此云无灭。亦曰无贪。贤愚经云。弗沙佛末时世饥。有辟支佛。名利吒。行乞。空钵无获。有贫人悲之而与食。自言胜士能受此稗否。即以所敬奉之。食已作十八变。复更采稗。有兔跳抱其背。即变为死人。黏不能脱。待暗还家。委之于地。即成金人。拔指随生。用却还出。取之无尽。恶人告官。欲来夺之。但见死尸。而其所观。即是金宝。现报若是。九十一反。天上人间。不没恶趣。又其生已。家复丰盛。日夜增益。父母欲试之。盖空器皿往送。发盖百味足具。而门日日常有一万六千取债。一万六千还直。出家后。随所至处。人见欢喜。欲有所须。如己家无异。即世尊堂弟。斛饭王之子也。

　　日月下。二依示别释。于中曲分三义。初总答。二别答。三结益。初中。以日月冷热宁易。总喻作无作谛不易也。言于四谛中违顺观行不可异者。谓于有作四谛中。起顺观。知苦断集。修道证灭。于无作四谛中。起违观。以二种因果。缘集起故。缘生本空。违四谛相。住自性空故。初顺观缘相。次违观相空。亦如十二因缘。逆顺二观也。理义决然。故论云不可异也。以佛问意。显于四谛中。有作无作。结示疑无疑分齐。今总答中。亦于四谛作无作中。喻显起逆顺观。不可异故。以示大众心行成就决定。即以彼彼事答也。只由此义故。问答相属。下别答中。意亦如此。

　　言实苦下。二别答。于中别有二义。初别释顺观有作谛。二别释违观无作谛。初中所牒之经。唯云实苦不可令乐。而论释以苦乐各实者。意谓影取经中实乐不可令苦故也。此则释顺观二果也。言更无异因者。牒下句。更句取上句集真是因也。此二句唯明集真苦因。何以论云示苦灭各自因耶。此意亦影取经中道真是因更无异因。故云示苦乐各自因也。此别释顺观。二因与二果。皆于有作谛。起顺观也。以显世出世间因果实义。过日月性。不可异也。复示下。二别释违观无作谛也。即经苦若灭者即是因灭。因灭故果灭(即灭自性观)。灭苦之道实是真道更无余道(即道自性观也。上牒更无异因有二意。一句。取上句。二障绝下六句。又次下牒决定故者。显上六句。是自性观故。故论但牒上下之句。以显此六句。俱是自性观。故不别牒。论文巧妙故尔)。经言苦灭即因灭因灭故果灭者。意谓。因若有自性。苦灭因不灭。果若有自性。因灭果不灭。今由苦灭即因灭。因灭即果灭明知因果各无自性。因果无自性。即是灭谛。自性本灭。成灭谛自性观也。又经言灭苦之道实是真道更无余道者。意谓。灭苦之道。即是自性真道。则道无别自性。故云更无余道。以离灭苦。无余道自性故。此则道若有自性。不因灭苦得既由灭苦得。道则无自性。道既无自性。即以灭苦为自性真道观也。此于无作谛。起自性观。违观四谛相。皆实无自性。成灭道自性观尔。所以苦集无于自性观者。正以苦集无性。示灭道自性本真。故经以苦集因果本灭。成真灭真道。以苦集若有自体。即不灭也。亦由相对苦乐之因果。此中皆遣。弥显相空唯自性成观也。又约法为言。则四谛皆名无作。约观为言。灭道方名自性。故前云无作法。此云自性观也。

　　言决定下。第三结益。决定者牒经结前。苦集因果入顺违观行。总别答意决定故。无疑者。牒经后二字。无异者。法喻。答中实无异。故无疑也。又违顺义理。更无余义可疑也。然此释四谛。经论甚深。前古例皆未达。非唯住法宣演而已。经非生灭四谛。可以火疑于此矣(住法记记文解义皆不能仿佛)。

　　○六分别未入上上证为断疑分二。已说下。初结前标后。前科但于大乘法不疑。然尚住自位。于大乘上上法。犹未入证。并有胜疑亦未断。故次来也。

　　二依标别释二。初未入上上证二。初举经。二论释二。论曰下。初总显。于中三种。皆未入证上上法。既云未入。故后科引彼入如来法中。而寂灭故。

　　二别释三。一者下。初修分。此唯明有作谛者。修道非不照理但对见道。一向照真无作。故就多分。唯明有作谛也。言修分者。或见列在初。谓之资加。今依住法。即修道也。今以义定。既经云所作未办者。正拣初后谓将办而未全办。故云未办。以见道初入。资加初修。无学已办。故知未办之言。正当修道也。问。何修先见后耶。答。如上释。勿得怀疑。论依次列。今顺经故。少有不次。问。经何不次耶。答。正显未入上上证义故。何者。若经先明见道。应先云初入法者。此乃从凡位。初入证位。其正在凡位。尚未有证。至初入时。方证难。显未入上上证义故。先举修道。既自有果证。但未入上上证。经意在此。故先举修也。问。何不云修道。而云修分耶。答分亦道分。但初后各一果证。故唯言道。修位摄两果三向家家般般。故言分也。问。何有悲感耶。答。由未办故。又未入上上证故。见佛入灭。所以自感而悲也。

　　二者下。二见道。言速决定者。以第十六心。道类智忍起时。一念见谛故。又约闻佛说故。圣力使然。示现下。拣修位。以不同修分。次第别断三界七十二品惑。别别证理(此约渐出离人。入见时证二三果故)。此见位中。第十六心。顿断顿证。故此拣也。去上下。以修惑未断。后位尚未得。况去上上佛道。故云转远。经言得度者。得度凡位。入圣位也。喻中。夜喻见惑。电喻见智。以见道智起。唯一刹那。正如电歘然。故住法云。光喻闻法。亦约闻法时。歘起见智。方得道也。道喻见位。

　　三者下。三无学道。彼二即作无作谛。此二性相不同。故云相违。上云彼二相违处不疑。由功用故尔。以此位观心。任运流注。洞了性相。相无自性。故不违性。性非断灭。故不违相。于此性相。无功用故。不同上二位。性相两分。有功用也。所作已办。故云无学道。于上上境。即佛境界也。彼既未入。故有细疑。未深体常住。疑疾灭故。复有下。上约境界有疑。今约自地中。虽无有疑。但见佛灭。故嗟叹也。哉字即是叹词。由上二义。显此众中阿罗汉人。多种不同。初有疑。即慧解脱。俱解脱人。并退思等六人。次叹疾灭。无疑解脱人也。

　　二为断彼彼疑二。初正断彼彼疑三。初标章。云彼彼者。由上云当有悲感。及云灭度一何疾哉。则修分中。两果三向。并家家般般。无学中慧俱。并退思等。六疑非一。故云彼彼也(前见道无疑者。但一念速证故。若第二心起。便属修分。纵起疑心。修分摄故。住法全未尽理)。下能断者。若断悲感。即经勿怀悲恼下是。若断叹疾灭。即如来法身常在是。以护彼不退大乘故。大悲重说也。

　　二举经。三论释下。初总显。言胜分疑者。以未。

　　深入法空。又未契合常住故。见佛灭而疑。即知疑于大乘胜法。故云胜分疑也。

　　别释二。初自下结前已达经举。虽说悉了者。意谓。但是楼驮观察众心。说彼心行自地。先所成者(非谓因楼驮说四谛答佛故大众方达)。故举以结前也(乃是结前入证决定分。次下重说却断此未入上上证中疑也)。

　　二起后断疑二。复令下。初明说意。言于彼者。即前彼彼疑者。令于大乘究竟不退。成就上上法也。此标所为之益相也。是如来悲心淳至。标能为甚深也。谓精淳极至之悲。乃无缘大悲心。即前常利益者。以此心为说。所以坚固大乘。以契常住。故次云不护上上法故也。即皆以如来灭度。而灭度之尔。

　　二示说相三。云何下。初有为有灭。经云会者。说听合会。缘生法故。以有为四相所迁。始终常灭。何见灭而悲感耶。以此断之。故云勿怀悲恼。

　　二常住不灭二。复说下。初通标。言法门常住不灭者。于中标二义。一法门常住。二法门不灭。初即后异义。二即次下二利也。常住与不灭异者。常住约理。不灭约教。故前释遗教义云。不尽灭法故。意谓。有为功德。色身虽会。必有离。而自利利他法门。不尽灭故也。此约遗法住法万二千年度人故。又如庆友尊者法住记云。瞻部寿十岁时。刀兵起。佛法渐灭。增至百岁时。厌前修善。有十六罗汉(即住世者)弘扬。佛法复炽。至人寿七万岁。佛法永灭。罗汉收佛舍利等。建塔供养。没于金刚际。更无佛法。有七万俱胝辟支佛出世。寿至八万时。独觉尽灭。次弥勒出世。然今云法门不灭。以但灭有为功德色身故也。其法门常住。约根胜者。即教造理契常住而得度也。

　　二别释二。又说下。初利他毕竟。可知。自利毕竟二。又说下。初明已度。约彼彼众。各自得度。为自利也。又说下二明未度。上约佛世得度。今约灭后未度者。此有二类机。一以不灭大乘法门。引接不滞愚法者。于大乘中。各随自乘而得度故。故云依不灭法门等也。复有下。二为稍胜之机。引入上上佛法。契常法门。如来法中而得度故。而经谓得度因缘者。前约不灭遗法中度。此约入上上法中度。二皆得度因缘也。

　　又说下。三住持不坏。前教理。此明行果。因分常修。谓契第一义心修故。彼彼皆尔。故云展转。又人人修契妙理无间。亦曰展转。故云不断修也。二果分下。前依教理起行。此依行明果。故经云则是如来法身常在也。由前行常契理。契理之行。能成法身。故云常显也。若住法记云。果分有二。一约行人常修不断。所修之行。即佛法身常住不灭。五百问云。我不灭度。半月一来。即其证也。二约本证法身常在不灭。即经云。于阿僧祇劫。常在灵鹫山。又其证也。乃至广引法华大云等。评曰。二证皆非。何者。其半月一来。唯约戒身。此五分之一。今常修中。所修之法。即契第一义谛。故正当常住理法尔。二引法华常在灵山。乃即此他。显自受用报。又法华约究竟实灭。化城认天性。岂便同此论。何太即耶。故二皆非。此二下结显。此因果住持不坏。示上上法。正能断前叹疾灭之疑。故云应知也。住法记。既自不晓于此。又妄斥古师。大无惭耻。过归己也。

　　二重示无常相三。初标章。次论自释来意。二举经。三论释三。论曰下。初显重说之益。前科说有为功德无常。但断彼悲感之疑。今即于显世无常处。劝生厌离得解脱之益。故次来也。然前科明常修不断。显法身常在。断无学人疑。此不重说者。以机稍胜。既所作已办。已断彼疑。必进趣佛道。今恐所作未办。不能深入常住。故还劝厌世。于有为中解脱也。此佛方便。引住化城尔。故劝早求解脱。又云勿怀忧恼。故知。别为修分中人尔。

　　又示下。示二空之观。然观我空有二观。一寻伺观。二如实观。今经云智慧明。即如实观。灭我我所见根本故。根本即经诸痴暗。乃是无明。以灭俱生细惑。此惑若在。我我所见不忘。故云灭我我所见根本也(住法云。由我我所见。能生诸见。故云根本。迷之甚矣。此约智灭痴暗。名我我所根本。即是痴暗为我我所根本故也。何忽谓我我所见［却］与诸见为根本。是何言耶)。阴等不实者。法空观也。前灭我我所见根本。除我执尔。此通破五阴法空。实无阴相可得。破五阴世间也。观法无坚。故云危脆。

　　三示可患之相二。又示下。初已证可患。此意例如作证转中。我已知已断已证已修。证不虚故。然如来身故非血肉身。乃金刚体。顺劣机故。云如除恶病。正示有为可患如此。又说下。二唯智能灭。初劝修智灭对释经初七句也。唯有智者。即能对智。得除灭之。即灭上。此是应舍等五句也。言得无对法现前者。释经如杀怨贼等二句也。贼既杀已。故云无对现前也。此中杀贼。并上除恶病。激励机心。深生厌患。

　　○七离种种自性清净无我分三。初标章。由次前别为所作未办者。重示无常。今通诫学无学人。以第一义心。观法自性。于如来法中。而住寂灭。故次来也。一经血脉。落落如贯珠。前辈既断章。别别解释。致多失经论深旨。正由此也。

　　二举经。三论释二。初离种种自性三。论曰下。初明一心治种种自性。此约计五蕴中各有自性。如火唯热性。非湿等性。谓无性中。妄想所覆故。计有自性。名为见患。既是妄想计有自性。故云妄想自性障也。此障对治。唯第一义心。观法无我。达法无自性。则法自性空也。

　　复以下。二示勤求一心。如实可知。

　　又示下。三除实慧悉是无常。如实慧。即法空真智。以诸法本空。无可对待。若约相对治。所治是无常故。能治亦无常。故云所有相对治悉无常故。如诸禅中能所对治。通大小乘。由惑障对治。既有对待。并名有相。悉是无常。非唯约世间有漏法。纵修无漏对治。能所未忘。皆是无常不安之相。唯契一心。则泯然平等绝对待也。言示现名相等法应知者。则经列一切世间动不动法。于中情器等。名相种种不同。对待相反。动不动异。此等名相。不一一别释。故云应知故。但于名相中。唯别释动不动二也。静即色无色界。四禅四空。乱即欲界散心也。故云静乱差别。辨一切世间法。皆对待名相。并是无常。唯一心如实。是真常理也。

　　二清净无我二。清净下。初通释文。言甚深寂灭。即大寂定。名大涅槃。即前不戏论故。证寂灭乐也(前不戏论意。与上科有对待法。悉是无常。意全同也)。于中且止。即通三业。身止则仪肃。止口则默然。止意则心一。勿语唯口业也。此表常寂本无我清净。故云相应器也。此中经意。由先令有疑即问。尚夜分未中。至此正中。当入灭度。纵有疑问。时至不答。故即止之也。与寂灭相应故。

　　最后下。别释结。正显遗留教诫也。言住持中胜者。如人临终遗嘱。纵不孝之子。亦不敢违。以最后训诫。深为激切。比于平时所言。此语最胜也。此亦例然。故释所以云。以其遗教故。然诸经皆结流通。如云佛说此经已等。此不尔者。有二义。一余经所以结流通者。以佛比一时所说竟。拣异他时所说。故须结之。今显说此经竟。后更无说。不同余时有结拣也。二但以后之四句。即是结文。谓已诫弟子勿语。恐失中夜之时。便云时将欲过我欲灭度。虽是诫勿语之所以。便显是时入灭也。又云是我最后教诲。显后更无说。故结集家。撮此四句之意。先于序分。标云是时中夜寂然无声。以激劝时会诫听。故前二句。与今后四句。意义无别。但今用释勿语所以。便是结文。前先标后中夜无声。以激劝时会尔。住法记乃谓。切详经末。似阙结文。宜引是时中夜寂然无声二句接之。则始终理顺。今谓。经本无阙。始终意圆。若更加二句。即屋上架屋。床上安床也。然此经如来临终示诲故。每岁中春。讲以报德。计寻既久。详味唯深。于此论义。遂有仿佛。对详住法。若于论意。则十失七八。若也释文。则十得四五。前序谓得失相半。尚且纵之。若但口授。恐久后失传。不见臧否。绍兴甲子。于宝塔再讲。既绝他缘。又加探讨。因时笔之。积成三卷。若不对住法。直释本文。始不如许覼缕。愿诸来学。但体经论之意。趣在劝修。莫因胜负之心。有失佛祖之训。是所祷也。

　　遗教经论记卷第三(终)

　　No. 846-A

　　笑庵自记。绍兴甲子四月初六日。绝笔。至辛未年正月中。重亲录净。七月十日对证毕。壬申正月二十九日。又重校过。

　　佛言我诸弟子。展转行之。则是如来法身常在。佛道教经者。乃如来不灭法身也。故释尊略说云。后什师传译之来。因大乘义隐。人作小[方*几]。马鸣预知。遂造论解。真谛翻译于陈世。久而方行。始将经论。收大乘藏中。犹有记者。经为小教。论作大乘。义当不相当。虽普水移论注经。既为节要。然于论文。未全通解。故笑庵无尽三昧法师。慨兹遗训大义陆沉。特述三卷。释论通经。并辨异解。付与先师达阇梨(上讳宗字)。开板因循经六十一载。虽诸方传写。十本九讹。善服既受先师所得元本。久矣珍藏。遂于本命之年。拘病之际。痛念。

　　佛祖法身不灭。道假人弘。幻化非坚。斯文将丧。由是倒钵倾囊。命工锓板。广远流布。力藉群贤。况笑庵老子。英俊绝论。法门梁栋。大弘祖教。六坐道场。传说袭将五十年。记抄仅三十轴(折薪五卷。会解十卷。圆觉备要一卷。辨疑误一卷。会意一卷。金刚别记四卷。殳蒸遍一卷。此记三卷。并乘教问答等)。斯文之功。三复校酬。故本讲芝。华严后叙。叙之并疏赞之曰。况笑庵。干造化之毛锥。乃吾宗拔萃。类之文彩。信不诬矣。望
诸宗裔。特为流通。报
佛深恩。发明来学。是谓展转行之。法身常在而不灭也。至恳至祷。

　　义学比丘　善服　敬叙

　　正德二年壬辰腊月二十一日净确等谨书了
