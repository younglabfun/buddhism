卍新纂续藏经第 71 册 No. 1417 了堂惟一禅师语录


　　了堂一和尚语录总目卷一庆元路延庆寺语录台州路紫箨山广度寺语录卷二庆元路天宁寺语录天童寺语录颂古赞语自赞卷三偈颂小佛事卷四后录

　　No. 1417

　　了堂和尚语录卷第一

　　初住庆元路延庆禅寺语录

　　门人　宗义　省端　编

　　师于至顺元年庚午。秋八月初四日。在本路万寿禅寺首座寮受请。次日入寺。指山门云。顶门具眼。未举先知。水到渠成。云开月现。

　　佛殿。烧香云。生佛已前。一段奇特大事。今朝觌面相呈。便礼拜。

　　据室。明镜当台。物来斯照。锦鳞跃浪。钝鸟栖芦。

　　升座。拈香云。此香。端为祝延
今上皇帝圣躬万岁万岁万万岁。陛下。恭愿。金轮统御。寿等乾坤。玉烛均调。明逾日月。次拈香云。嗅之则全无气息。用之则炙地熏天。人言价重娑婆。我谓分文不直。爇向炉中。供养前住平江路荐严禅寺。杨岐第十一世。竺元道和尚。用酬法乳之恩。敛衣就座。上首白椎云。法筵龙象众。当观第一义。师云。机先觅妙。空里㘽花。语下求玄。水中捉月。如有作家禅客。不妨对众决疑　僧问。一人有庆。兆民赖之。学人上来。请师祝
圣。师云。劫石有消日。君恩无尽时。进云。祝　　圣已蒙师指示。向上宗乘事若何。师云。铁牛对对黄金角。进云。解吹无孔笛。天下总闻声。师云。伸手不见掌。进云。若不登楼望。焉知沧海深。师云。窦八布衫穿。进云。与么则感恩有分。师云。八花毬子上。不用绣红旗。僧礼拜　师乃云。罢访诸方知识。来归古鄮城中。土面灰头。养问四壁。其奈宿缘难避。来主江干蕞尔禅林。水绕千村。槎横断港。数声柔橹。一曲渔歌。烦佗真正举扬。直是超情绝谓。无端击动法鼓。缁素骈臻。更欲山僧为蛇𦘕足。法昌对泥像说法。事急计生。风穴单丁七年。巧尽拙出。汾阳弄西河狮子。神头鬼面。杨岐㘽田博饭吃。铁心石肠。者一队老古锥。熏天富贵。装出彻骨贫穷。新延庆则不然。竖拂子。天上有星皆拱北。人间无水不朝东　复举。赵州因僧问。狗子还有佛性也无。州云无。师云。赵州狗子无佛性。古今多少错商量。自从六国平来后。荡荡无为化日长。上首白椎云。谛观法王法。法王法如是。

　　上堂。风不鸣条。雨不破块。洞山于金刚岭上栽松。沩山到国清寺里受戒。东海乌鲗。南山筀笋。总是自家买卖。更问如何。漆桶不快。拍禅床下座。

　　上堂。建法幢立宗旨。明明佛敕曹溪是。永嘉大师虽□□竖降旗。大似偷铃掩耳。以拂子画一画。一把柳丝收不得。和烟搭在玉阑干。

　　开炉上堂。衲僧活计无多子。放下诸缘缓作程。品字柴头煨正暖。不知红日又东升。

　　上堂。举汾阳和尚示众云。识得主丈子。行脚事毕。三角云。识得主丈子。入地狱如箭射。师云。二尊宿总被主丈子穿却。延庆则不然。拈主丈。冬不寒腊后看。

　　除夜小参。僧问。一年将尽夜。万里未归人。如何是未归人。师云。眼似鼓椎。进云。谁知远烟浪。别有好思量。师云。碧落碑无赝木。进云。一言截断千江口。万仞峰头始得玄。师云。错认定盘星　乃云。才见冬至。又逢岁除。两曜奔忙。万物代谢。浮生若此。荣枯得失。徒自纷纭。我沙门释子。无饥寒之迫。无征役之劳。二六时中。合作么生支准。求玄妙。枉费精神。无事无为。又成莽卤。临济大师道。有一无位真人。常在汝等诸人面门出入。未证据者看看。恁么说话。也是万里崖州。良久。明年更有新条在。恼乱春风卒未休。

　　复举。投子因僧问。如何是十身调御。投子下禅床立。又问。凡圣相去几何。投子下禅床立。师云。大小投子。将官路当人情。伤盐伤醋。过犯弥天。

　　上堂。鸡衔灯盏走。鳖吹钓鱼竿。宝剑当空掷。神光照胆寒。以拂子画一画。波斯嚼碎三斤钱。莫向金刚脑后看。

　　元宵上堂。丛林中。才见说灯笼与露柱交参。便作奇特商量。及乎寻常说话。是对面蹉过。以拂子画一画。今朝正月十五。今夜处处放灯。

　　佛诞上堂。如来降诞在今朝。摩耶夫人是其母。指天指地语□𠚤。拈得□□□□□。谩神吓鬼二千年。儿孙几个能知有。令行□□□云门。也是虾跳不出斗。竞将恶水蓦头浇。大地山河颠倒走。

　　上堂。僧问。金刚眼中着得什么。师云。着得什么则且置。汝唤什么作金刚眼。进云。学人不会。师云。问取灯笼。进云。十二时中如何用力。师云。无汝用力处。僧礼拜　师乃云。卧病丈室。久不上堂。然语言有间。此法无间。日夜惟凭森罗万象。墙壁瓦砾。为众敷扬。所以道。尘说刹说炽然说。三世一切说。击拂子。若将耳听终难会。眼处闻声方始亲。喝一喝。

　　示众。龟毛拂子兔角杖。拈向人前任度量。昨日前村行一转。田田水满稻花香。击拂子下座。

　　解夏上堂。举翠岩参和尚示众云。一夏与师僧。东语西话。看取翠岩眉毛。还在也无。师云。多财善贾。长袖善舞。捡点将来。也是贼过后张弓。

　　上堂。举教中道。知见立知。即无明本。知见无见。斯即涅槃。拍禅床。世事但将公道断。人心难与月轮齐。

　　祖忌拈香。冷坐九年。和麸粜面。手携只履。卖狗悬羊。年年十月初五日。多费儿孙一瓣香。

　　上堂。昨日有一僧。自罗浮来。一僧自南岳来。一人头长脚短。一人额阔眉低。总有佛法身心。且道那一人合受人天供养。以拂子画一画。巴峡猿啼霜月晓。断肠何必待三声。

　　佛成道上堂。释迦老子生在王宫。鼻孔大头向下。雪山苦行六年。鼻孔大头向下。夜睹明星悟道。鼻孔大头向下。击拂子。几多杜撰巡官。只管敲砖打瓦。

　　岁旦上堂。举黄龙南禅师因僧问。旧岁已去。新岁到来。不涉二途。请师指示。龙云。东方甲乙木。师云。者僧大似向绣针眼里。跃出冲浪锦鳞。其奈黄龙向冷灰堆中。拨出亘天红𦦨。且道。涉二途不涉二途。有指示无指示。拈主丈卓一下。李将军有嘉声在。不得封侯也是闲。

　　上堂。昨日归自城中。道傍田翁相邀少憩。眼见耳闻。无非清净性中流出。成得一颂。今朝举似诸人。小圃新姜露紫芽。豆缘篱落半干花。儿童总角赤双脚。钓得锦鳞归自夸。便下座。

　　上堂。前半夏已过。堂前铁锯舞三台。后半夏未来。眼里瞳人吹木叫。即今中夏。猢狲上树尾连颠。洞山五位。临济三玄。拈向一边。久雨乍晴。各宜晒㫰皮草。

　　解夏上堂。九夏安居事已圆。百千亿劫亦如然。猕猴扑碎轩辕镜。出草烟菟角指天。

　　上堂。僧问。有言有说。皆是世谛之谈。无言无说。未是衲僧行履处。幸对人天。请师垂示。师云。数声清磬是非外。一个闲人天地间。进云。专为流通。师云。无油不点灯。僧礼谢　师乃云。万法是心光。诸缘惟性晓。本无迷悟人。只要今日了。西天四七。东土二三。天下老和尚。总是未了底汉。击拂子。水流黄叶来何处。牛带寒鸦过别村。

　　上堂。拈主丈喝一喝。卓主丈云。了。便下座。

　　上堂。菩提涅槃。真如解脱。是诸佛之所证。无明烦恼。妄想尘劳。是众生之业惑。只如世界未成。无佛名无众生名。如上许多络索。毕竟向甚处安着。良久。任从沧海变。终不为君通。

　　台州路紫箨山广度禅寺语录

　　门人　思齐　思静　编

　　师于至正二年壬午。冬十月初一日入寺。指山门云。入此门来。莫存知解。泥牛吼月。木马追风。

　　佛殿。烧香云。百千诸佛。向一毫头上识取。金屑虽贵。落眼成翳。

　　据室。我此法印。为欲利益世间故说。拈主丈。道得也三十棒。道不得也三十棒。卓主丈。车不横推。理无曲断。

　　拈衣。鸡足山中。翻成特地。黄梅夜半。愈觉乖张。今日箨峰亲授受。披来非短亦非长。

　　院劄。此是当今
圣君贤相。密护大法底句子。度劄云。不妨对众宣扬。

　　三宗诸山疏。说而默。默而说。唤钟作瓮。证龟成鳖。珊瑚枝枝撑着月。

　　江湖疏。越山吴水。春树暮云。威凤祥麟自出群。

　　指座。法空宝座。人人共登。须弥灯王。犹较一级。登座拈香祝
圣罢。敛衣就座。护圣和尚白椎云。法筵龙象众。当观第一义。师云。有问有答。未出常情。无事无为。犹存知解。莫有独脱无依底么。不妨相见　僧出问。昆山那畔。肯笑堂前。归源正印。早已亲传。今日箨峰祝
圣开堂。愿闻法要。师云。须弥顶上击金钟。进云。迥然一句超今古。高蹈毗卢顶上行。师云。不打者鼓笛。进云。昔日保寿开堂。三圣横身相为。临济住院。普化尽力扶持。毕竟明个什么。师云。两头俱坐断。一剑倚天寒。进云。与么则五位君臣齐裂下。三玄戈甲一时收。师云。错下名言。僧喝一喝。礼拜归众。师云。乱统禅和。如麻似粟　乃云。如我按指。海印发光。古佛堂前。敲空觅响。非风幡动。仁者心动。曹溪路上。好肉剜疮。直饶别有生涯。也是和泥合水。今日新广度。为　国开堂。毕竟合谈何事。新罗与占波斗额。灯笼与露柱交参。一切智智清净。无二无二分。无别无断故。正恁么时。且道脑后一句。是第几机。良久。好把一枝无孔笛。等闲吹出万年欢　复举。夹山因僧问。如何是夹山境。山云。猿抱子归青嶂里。鸟衔花落碧岩前。法眼云。我二十年。只作境会。师云。夹山放去太奢。法眼收来太俭。捡点将来。总未有出身之路。护圣和尚再白椎云。谛观法王法。法王法如是。

　　当晚小参。僧问。言前荐得。犹为滞壳迷封。句下承当。未免触途成滞。学人上来。请师方便。师云。牡丹花下睡猫儿。进云。只如疏中有语。非惟事理圆融。且喜师资会遇。又且如何。师云。堂前铁锯舞三台。进云。与么则青山不锁长飞势。沧海合知来处高。师云。嘉州大象吃盐多。陕府铁牛添得渴。乃云。安洲管内。紫箨峰头。昔混源密禅师。洎屡代名德唱道之地。实东南之觉场。龙象之渊薮。无似之踪。祗奉院命。继席兹山。诚为叨忝。赖有暮翁老和尚在上。伏望寿同赵州。以永佛祖慧命。寅夕得遂咨扣。幸莫大焉。然丛林小参。谓之家教。其间锅子大小。杓柄短长。未暇捡点。谅惟我此一众。犹百炼精金。惯调良骥。见超量外。不待繁词　复成一偈。举似大众。长庚箨顶半千里。多士偕行不惮劳。主丈且将留靠壁。同看千嶂起波涛。

　　谢首座藏主上堂。人天眼目。堂中上座。通人分上。未举先知。大藏小藏。全提半提。是甚热碗鸣声。青萝夤缘。直上寒松之顶。白云淡泞。出没太虚之中。击拂子下座。

　　上堂。举明招示众云。者里风头稍硬。且归暖处商量。众随至方丈。招云。才到暖处便瞌睡去。以主丈一时打散。师云。老明招抛出一机。不妨奇特。当时一众。若是灵利衲僧。待他道且归暖处商量。便好一时散去。教他独眼龙。有理难伸。下座。

　　上堂。夜绳不动。疑之为蛇。暗室本空。怖之有鬼。昆明池里失却剑。曲江江上捞得锯。阿呵呵。啰啰哩。鴶鹩舌头三千里。

　　上堂。与么与么。得之于心。伊兰作旃檀之树。不与么不与么。失之于旨。甘露乃蒺藜之园。钟楼上念赞。床脚下种菜。胜首座道。猛虎当路坐。又作么生。击拂子下座。

　　冬至小参。僧问。还丹一粒。点铁成金。至理一言。转凡成圣。学人上来。请师一点。师云。头长脚短。进云。只如僧问古德。如何是冬来事。古德云。京师出大黄。又作么生。师云。舌上覆金钱。进云。初心后学。乍入丛林。和尚岂无方便。师云。秤锤锯解血淋漓　乃云。教中道法离见闻觉知。若行见闻觉知。是则见闻觉知。非求法也。天左旋地右转。日东上月西落。寒来暑往。阴极阳生。铁树开花。冰河发𦦨。君子道长。小人道消。唤作见闻觉知得么。不唤作见闻觉知得么。如斯解会。正是认影迷头。所以道。放行则怛萨舒光。把住则泥沙匿耀。拈主丈。野色更无山隔断。天光直与水相连。

　　上堂。深山岩崖无佛法。石头大底大小底小。一冬二冬叉手当胸。篱头吹觱栗。元是夜来风。

　　上堂。举赵州一日在井楼上。见南泉过。以手抱楼柱叫云。相救。泉以主丈击楼柱五下而去。州便具威仪。上方丈谢云。适来谢和尚相救。师云。杀人刀活人剑。

　　除夜小参。一年三百六十日。今夜岁尽年穷。诸方说妙谈玄。者里应时纳佑。西天四七。东土二三。天下老和尚。总是打净洁毬子。抱不哭孩儿底汉。譬如琴瑟箜篌。虽有妙音。若无妙指。终不能发。衲僧分上。不在多端。地冻天寒。伏惟珍重　复举。僧问古德。年穷岁尽时如何。古德云。东村王老夜烧钱。师云。东村王老夜烧钱。江上渔翁把钓竿。多少遍参云水客。含元殿里觅长安。

　　元旦上堂。元正肇祚。万物咸新。恭惟。两序大众。各各起居多福。三九二十七。菩提涅槃。真如解脱。是甚敲门瓦子。击拂子。但得雪消去。自然春到来。

　　元宵上堂。举教中道。一切众生。具有如来智慧德相。只为妄想执着。而不证得。乃云。灯笼㳂壁上天台。寒山拾得笑咍咍。自有一双穷相手。不曾容易舞三台。

　　上堂。拈一茎草。作丈六金身。将丈六金身。作一茎草。好大众。不是苦心人不知。便下座。

　　上堂。举三圣道。我逢人则出。出则不为人。兴化道。我逢人则不出。出则便为人。师云。耳朵两片皮。牙齿一具骨。无人过价。打与五伯。

　　上堂。僧问。文殊与普贤。万法悉同源。文殊普贤即不问。如何是同源底法。师云。胡张三黑李四。进云。一毛吞巨海。于中更何言。师云。不劳悬石镜。天晓自鸡鸣。进云。是非不到处。还有句也无。师云。诚知你乱会。

　　乃云。小乘钱贯。大乘井索。有漏笊篱。无漏木杓。东卜西卜。七错八错。辱不辱。足不足。乐不乐。雪峰辊木毬。普化摇铃铎。

　　上堂。十五日已前。师子不咬麒麟。十五日已后。猛虎不食伏肉。正当十五日。水上挂灯毬。良久。但得螺蛳吞大象。泗洲出现在杨州。

　　浴佛上堂。竖起拂子。即今释迦世尊。在山僧拂子头上诞生。顶上灌九龙香水。足下敷百宝莲华。汝等诸人还见么。直饶见得倜傥分明。也是迷头认影。击拂子。

　　结夏小参。释迦老子。二千年前。在灵山会上。事不获已。立个法门。谓之禁足护生。克期取证。迨今天下丛林。遵行莫违。西天以蜡人为验。东土以铁弹子为验。竹山今夜击鼓集众。初无许多闲家泼具。只向诸人道。参须实参。悟须实悟。今日是三明日四。雪霜容易上人头。

　　复举。古德云。道不得底句。不在天台。定在南岳。师云。一句明明定古今。天台南岳谩追寻。子期去后人何限。流水高山孰赏音。

　　上堂。倒跨杨岐驴。蹈翻华藏海。文殊普贤。窥觑无门。狸奴白牯。放光动地。会医还少病。知分不多愁。

　　上堂。举长庆棱道者。廿年坐破七个蒲团。只管看驴事未去。马事到来。因卷帘大悟。说个颂云。也大差也大差。卷起帘来见天下。有人问我解何宗。拈起拂子劈口打。师云。有般底闻与么道。便将情识抟量。刺脑入胶盆。殊不知。我王库内。无如是刀。便下座。

　　上堂。古涧泠泠。乱峰矗矗。拈得鼻孔。失却眼睛。喝一喝。

　　进退两序上堂。或进或退。或左或右。扶已坠之纲宗。碎衲僧之窠臼。敌胜还他师子儿。惊群须是英灵手。击拂子下座。

　　上堂。古德云。譬如牛过窗棂。头角四蹄都过了。只有尾巴过不得。师云。且道誵讹在什么处。良久。一言已出。驷马难追。

　　上堂。有物先天地。无形本寂寥。能为万象主。不逐四时凋。拈主丈。古人忍俊不禁。和盘托出。争奈美食不中饱人吃。卓主丈下座。

　　解夏小参。一夏九十日。今已告圆。山僧未尝蹉口道着佛法二字。诸人每日着衣吃饭。何曾欠少一丝毫。好个古佛家风。直是超情绝谓。今夜鼓寂钟沈。无端诸人上来。刚要𦘕蛇添足。古德云。我若真正举扬。法堂前草深一丈。随汝颠倒所欲。南斗七北斗八。竹山则不然。今年桃李贵。一颗直千金。

　　上堂。三世诸佛。舌头无骨。六代祖师。眼里无筋。古庙香炉虽冷。烧却诸人面门。莫言不道。便下座。

　　中秋上堂。举教中道。修多罗教。如标月指。若复见月。了知所标毕竟非月。拈主丈。恁么说话。大似嚼饭喂婴孩。面皮厚多少。卓主丈下座。

　　上堂。释迦掩室于摩竭。净名杜口于毗耶。须菩提岩间宴坐。天帝释空中雨花。古今日月。古今山川。大鹏一举九万里。蟠桃结实三千年。

　　上堂。举雪峰示众云。尽大地撮来。如粟米粒大。抛向面前。漆桶不会。打鼓普请看。师云。老雪峰不妨卖悄。抛向面前。会与不会则且置。打鼓普请看。是什么闲。

　　开炉上堂。衲僧万虑不干怀。妙用头头自偶谐。寒夜地炉无宿火。明朝山上有生柴。

　　上堂。佛真法身犹若虚空。应物现形如水中月。蓦拈主丈。释迦世尊即今走入露柱里去也。汝等诸人。因甚鼻孔失却半边。靠主丈下座。

　　上堂。僧问。智不到处。切忌道着。道着时如何。师云。文不加点。进云。与么则无处容身也。师云。贵买贱卖。进云。官不容针。私通车马。师云。七差八错。僧礼拜　师乃云。三界二十五有是幻。四大五蕴。六入十二处十八界是幻。楼台殿阁。人畜草木。凡所有相。悉皆是幻。毕竟唤什么作实相。良久。一声天外雁。孤客已先寒。

　　上堂。举云门示众云。乾坤之内。宇宙之间。中有一宝。秘在形山。拈灯笼向佛殿里。将山门安灯笼上。师云。中有一宝。秘在形山。大小云门蹉过也不知。拈灯笼向佛殿里。将山门安灯笼上。竹山要断不平。拈主丈。大尽三十日。小尽二十九。

　　佛成道上堂。逾城出家。六年苦行。夜睹明星。成无上觉。颟颟顸顸。莽莽卤卤。掇转南辰向北看。五五依然二十五。

　　上堂。至道无难。唯嫌拣择。但莫憎爱。洞然明白。以拂画一画。寒则向火。热则乘凉。

　　元旦上堂。新年头无佛法可说。惟愿　皇图永固。佛日增辉。四海晏清。万民乐业。我衲僧家。用舍有时。进退合礼。头头妙用。物物全彰。良久。卧龙才奋迅。丹凤便翱翔。

　　元宵上堂。最初一句。末后一机。直下构得。灯笼露柱动地放光。其或未然。竹山今日失利。

　　上堂。我此间。也无禅也无道。也无玄也无妙。只有一口剑。佛来也斩。魔来也斩。众中忽有人出来道。借和尚剑看。只向他道。三年一闰。五年再闰。

　　佛涅槃上堂。诸佛不出世。亦无有涅槃。但以假名字。引导于众生。昨夜南山虎咬大虫。蛇吞鳖鼻。毕竟是第几机。喝一喝。

　　上堂。三分春光二分过。衣单之下事如何。劳生只有僧无事。莫教蹉跎两𩯭皤。

　　上堂。举赵州一日在东司头。见文远侍者过。乃唤文远。远应诺。州云。东司头不可与汝说佛法。师云。赵州谩文远侍者即得。若是眼睛定动底。教它屙也不了。

　　侍者医士至上堂。一十八年。纸袄上抄来底。好个陈年药方。若是攒簇不得底病。总用不着。拈主丈。昨夜洞庭湖火发。燎却嘉州石像眉毛。卓主丈下座。

　　佛诞上堂。尽道释迦老子。二千年前。于净饭王宫。摩耶夫人右胁诞生。又道未离兜率。已降王宫。未出母胎。度人已毕。拈主丈。虚空里钉橛底有甚数。饭箩里撒屎底有甚数。卓主丈。

　　上堂。举教中道。见明之时。见非是明。见暗之时。见非是暗。见空之时。见非是空。见塞之时。见非是塞。见见之时。见非是见。见犹离见。见不能及。师云。金刚与泥神揩背。灯笼与露柱交参。处处绿杨堪系马。家家门户透长安。

　　圣节。邑中升座。问答罢。乃云。云从龙风从虎。圣人作而万物睹。是以山河藉圣人而永固。日月藉圣人而长明。百官藉圣人而禄位常居。万民藉圣人而耕桑乐业。四时适序。五谷丰登。贤俊挺生。凤麟呈瑞。皓皓乎不可尚矣。巍巍乎莫能名焉。且道林下衲僧。毕竟如何庆赞。良久。但见皇风成一片。不知何处是封疆。复说偈云。大哉　万乘尊。天下苍生父。神圣越唐虞。谟烈超文武。百亿须弥卢。寿山高莫比。无边香水海。福海亦如是。

　　上堂。一尘飞而翳天。一芥堕而覆地。虾蟆蚯蚓。悉证圆通。墙壁瓦砾。常宣妙义。拈主丈。大田多稼饱甘霖。喜色欢声满寰宇。

　　上堂。日往月来。星移斗换。一夏九十日。如今已过半。沩山水牯牛。拽脱鼻圈则且置。德山卓牌于闹市。毕竟意在于何。喝一喝。

　　上堂。举盘山积禅师示众云。心月孤圆。光吞万象。光非照境。境亦非存。光境俱亡。复是何物。师云。天台则有。南岳则无。赵州东壁挂葫芦。

　　上堂。十五日已前。即心即佛。十五日已后。非心非佛。正当十五日。不是心。不是佛。不是物。三家村里生苕帚。十字街头破草鞋。

　　解夏小参。僧问。千峰顶上。善法堂前。圣制告圆。请师提唱。师云。家家门前赫日月。人人手里明月珠。进云。文殊三处度夏。达磨九年面壁。毕竟是同是别。师云。断头船子下杨州　乃云。仰山一夏不空过。锄得一片畬。种得一箩粟。沩山一夏不空过。日中一餐。夜间一寝。竹山一夏不空过。波波挈挈。百丑千拙。古今山河。古今日月。古今人伦。阿谁无分。长期百二十日。中期百日。下期八十日。总是疗狂子之方　复举。庞居士问马大师云。不昧本来人。请师高着眼。大师直下觑。士云。一等没弦琴。惟师弹得妙。大师直上觑。士乃作礼。大师归方丈。士随后入云。弄巧成拙。师云。马大师当时见居士作礼。好劈脊便棒。非唯剿绝庞公。亦使天下衲僧。亡锋结舌。

　　上堂。今朝八月初一。诸方旦过门开。我此万仞峰头。亦有衲僧来往。虽则云寒水冷。谁云接纳无方。云门胡饼赵州茶。吃着从教缀齿牙。

　　中秋上堂。举寒山子诗云。高高峰顶上。四顾极无边。独坐无人知。明月照寒泉。泉中且无月。月自在青天。吟此一曲歌。歌中不是禅。师云。竹山未免下个注脚。苏卢苏卢。㗭唎㗭唎。便下座。

　　上堂。古释迦不前。今弥勒非后。雪峰辊出木毬。普化打翻筋斗。堪笑懵衲僧。东西竞头走。苏州有常州有。

　　连云和尚并藏主都寺至上堂。善知识者。是大因缘。打开宝藏。运出自己家珍。津济四生。梯杭九有。如我连云和尚。六坐道场。以无文印。印破天下衲僧面门。直得龙骧虎骤。岳耸波腾。且道同风句子。毕竟如何举唱。良久。杨岐牵犁。九峰拽耙。

　　上堂。一月普现一切水。一切水月一月摄。蓦拈主丈。卓一下。空山秋半老。万木正凋黄。下座。

　　行者落发。体性圆明。诸法无我。一呼善来。须发自堕。

　　沙弥付衣。龙披一缕。金翅不吞。盗匿冢间。鬼神莫近。此是解脱服。汝等应受持。

　　上堂。举世尊在灵山会上。拈华示众。尔时大众默然。惟迦叶尊者破颜微笑。世尊云。吾有正法眼藏。涅槃妙心。实相无相。微妙法门。不立文字。见性成佛。付嘱摩诃迦叶。师云。眼里着不得沙。耳里着不得水。十字街头握手。三家村里逢渠。风吹柳絮毛毬走。雨打梨花蛱蝶飞。

　　祖忌拈香。不露盖胆毛。唯缺当门齿。无端历魏游梁。刚道单传直指。插香云。殃害藂林犹未已。

　　上堂。生佛已前。有一句子。三贤十圣。窥觑无门。一大藏教。诠注不及。竹山真不掩伪。直不藏曲。抛向诸人面前。贵在大家知有。以拂子画一画。穷驴欠一尺。富狗剩三寸。下座。

　　上堂。报化非真佛。亦非说法者。释迦世尊降诞于迦毗罗城。说法于波罗奈国。且道是真佛耶。非真佛耶。以拂子画一画。当门不用栽荆棘。后代儿孙惹着衣。

　　冬至上堂。时临长至。阴极阳生。树上鲤鱼产子。庭前石笋抽萌。法性海中。湛然常寂。尘劳界上。雨施云行。拈主丈。天高地下。鼻直眼横。下座。

　　施主斋僧并藏主至上堂。尽大地是王老师檀越。尽大地是自己光明藏。若能于食等者。于法亦等。于法等者。于食亦等。且道不落古今。不伤物义一句。又如何话会。良久。几度黑风翻大海。未尝闻道钓舟倾。

　　上堂。举永嘉云。损法财灭功德。莫不由斯心意识。师云。唤什么作法财。唤什么作功德。唤什么作心意识。拈主丈。黄河三千年一度清。

　　佛成道上堂。诸佛证菩提。众生徇烦恼。菩提与烦恼。非一亦非二。展手即成掌。握手即成拳。水动即成波。波澄即是水。六年往雪山。垂范示后昆。午夜睹明星。目眩生花尔。普告诸仁者。谛审复谛观。于此刹那间。证成无上觉。

　　上堂。各各照管自己田园。自然时清道泰。物阜民康。释迦出世不出世。达磨西来不西来。了没交涉。拈主丈卓一下。

　　除夜小参。虚空不动。无古无今。岁月迁流。有新有旧。家家门户。祭鬼烧钱。竹山今夜。无佛法可说。无世法可说。只举一则古话。供养大众。举手云。啰啰招。啰啰摇。啰啰送。莫怪空疏。伏惟珍重。

　　岁且。谢新旧两序上堂。举教中道。一切贤圣。皆以无为法。而有差别。今朝是正月初一。旧两序已退。新两序依次出班。大众随例问讯。一一天真。一一明妙。毕竟唤什么作无为法。击拂子。如今要见黄头老。刹刹尘尘在半途。

　　先师暮翁和尚入祖堂。无异堂前展两手处。识得根源。被人钝置不少。紫箨峰顶一十七年。敲空作响。还佗位次安排。置牌云。大家团圞头。共说无生话。

　　元宵上堂。眼若不𥧌。诸梦自除。心若不异。万法一如。人天交接。两得相见。须弥山上走马。大洋海底挑灯。

　　上堂。善逐情生。如珠放光。还照珠体。恶从心起。似铁孕垢。自毁铁形。所以道。天堂与地狱。皆由心所造。拈主丈。芍药花开菩萨面。棕榈叶散夜叉头。

　　佛涅槃上堂。举世尊入般涅槃日。迦叶尊者最后而至。世尊于椁内。露双趺示之。迦叶尊者乃作礼。请如来以三昧火而自阇维。即时金棺出七宝床。升举绕拘尸罗城七匝。却还本处。化火光三昧而自焚之。师云。椁露双趺示迦叶。化三昧火自阇维。面皮知是厚多少。惯把空拳诳小儿。

　　上堂。僧问。名假法假。人空法空。请师直指。师云。曾问几人来。进云。无根树子。向什么处栽。师云。更深犹自可。午后更愁人。进云。只在目前。为什么再三不睹。师云。千年常住一朝僧　乃云。竹山无可款待来宾。只有木井水槎塘茶。且喜人人舌头具眼。满瓯啜了。便道好水好茶。良久。劳生万事正如麻。击拂子下座。

　　九岩道纯和尚至上堂。祖师心印。状似铁牛之机。一印印空。一印印水。一印印泥。者个说话。直饶机如掣电。眼似流星。未免坐在葛藤窠里。拈主丈。蹈断天台石桥。笑倒新昌石佛。

　　上堂。千峰顶上绝诸缘。水牯何妨痛着鞭。啼鸟落花春已老。莫教荒却自家田。

　　浴佛上堂。佛是了事底人。因甚年年将恶水泼佗。击拂子。不经一事。不长一智。

　　结夏小参。心法无形。通贯十方。在圣不增。在凡非减。盖为从生至生。从劫至劫。不觉不知。枉受轮转。劳佗古圣。向第二义。立个法门。谓之禁足护生。克期取证。证又证个什么。若是灵利衲僧。冻杀饿杀。终不着渠鹘臭布衫。直饶朝游罗浮。暮归檀特。于一毫端现宝王刹。坐微尘里转大法轮。也未是衲僧分上事。拈主丈。一切智通无障碍。主丈子亦无障碍。卓主丈。

　　圣节上堂。四海妖氛咸肃静。　　九天舜日自高明。衲僧愿祝　无疆寿。一炷清香一卷经。

　　上堂。旋岚偃岳而常静。江河竞注而不流。野马飘空而不动。日月历天而不周。竖拂子。肇法师即今在山僧拂子头上。转大法轮。良久。隔叶黄鹂空好音。

　　邑中归谢斋上堂。谈真则逆俗。顺俗则违真。十字街头闹浩浩。千峰顶上静悄悄。食轮与法轮俱转。菩提与烦恼无差。露柱灯笼齐起舞。狸奴白牯念摩诃。

　　端午上堂。今朝五月五。门门悬艾虎。绣衣公子饮香醪。黄金满盘堆角黍。灰头土面衲僧家。无端也要知时序。一盏菖蒲茶。大家湿唇觜。击拂子下座。

　　县令袁公至上堂。举韩愈侍郎问大颠。春秋多少。颠提起数珠云。会么。韩云不会。颠云。昼夜一百八。明日复来。门首见首座云。昼夜一百八。意旨如何。座扣齿三下。及至方丈问大颠。昼夜一百八。意旨如何。颠亦扣齿三下。韩云。元来佛法不别。颠云。侍郎见何道理。韩云。适来门首首座亦恁么祗对。颠请首座至。云适来恁么祗对是否。座云是。颠乃打趁出院。师云。大颠打趁首座出院则不问。且道大颠扣齿三下。何似首座扣齿三下。虽然。苦瓜那堪待客。

　　上堂。善言言者。言所不能言。善默默者。默所不能默。所以道。我宗奇特。当阳显赫。佛及众生。皆承恩力。若是增上慢。五千退席者。又争怪得伊。下座。

　　示众。佛祖话头须妙会。魔宫虎穴要亲逢。横拈倒用从渠别。七出八没元自同。少室木人见花鸟。黄梅刍犬吠茆丛。当阳抛出任吞吐。一个杨岐栗棘蓬。

　　解夏上堂。洞山万里无寸草。浏阳出门便是草。昨夜三更失却牛。天明起来拾得宝。阿呵呵。好不好。令人特地开怀抱。倒拈铁笛顺风吹。惊动五湖山海岛。喝一喝。

　　慧因愚仲东堂至上堂。昔黄龙南禅师闲居积翠。有云。虽老不敢宁居逸体。唯谈禅病。以警来蒙。今我前席慧因和尚养闲西隐。以千圣不传之妙。普应群机。且道。今人与古人。相去多少。拈主丈。有时乘好月。特地过沧洲。

　　上堂。举古德问僧。看什么经。僧云。维摩经。古德云。我不问你维摩经。看底是什么经。其僧有省。师云。古德大似压良为贱。者僧虽则有省。也是刺脑入胶盆。检点将来。总未具看经眼在。

　　复田土。并藏主至。上堂。举五祖演和尚偈云。山前一片闲田地。叉手叮咛问祖翁。几度卖来还自买。为怜松竹引清风。好大众。一大藏教。横说竖说。何曾说到者里。以拂子画一画。只为分明极。翻令所得迟。

　　中秋上堂。古人看此月。今人看此月。人有古今月无别。古人看此月。今人看此月。月中仙桂何人折。蓦拈主丈。文殊普贤起佛见法见。贬向二铁围山。靠主丈。门外有读书人报来。便下座。

　　上堂。僧问。昔日混源密禅师住此山。示众云。紫箨峰头峻。无毛铁鹞飞。饶君急着眼。已丧目前机。如何是紫箨峰头峻。师云。游鱼不上钩。进云。如何是无毛铁鹞飞。师云。打鼓弄琵琶。进云。如何是饶君急着眼。师云。摆手出长安。进云。如何是已丧目前机。师云。邯郸学唐步。进云。四句已蒙师指示。向上更有事也无。师云。毒蛇头戴角。乃云。重重无尽华藏海。重重无尽楼阁门。是圣是凡。同出同入。只为情生智隔。想变体殊。于三界二十五有。枉受轮转。良久。来朝率众。古庙看经。便下座。

　　上堂。太末虫处处能泊。不能泊于火𦦨之上。众生处处能缘。独不能缘于般若。击拂子。昨夜清霜重。堂前草又黄。

　　开炉。鸿福和尚并藏主至上堂。高提鈯斧。飏下柴爿。衲僧分上。了没交涉。地炉榾柮高烧起。且自垂帘护暖烟。

　　祖忌拈香。冷坐九年空着忙。西归只履好惭惶。报恩一句无人会。徒仰声光遍八荒。

　　上堂。识心达本。故号沙门。当知山河大地。日月星辰。人畜草木。种种物象。从何发现。终日行住坐卧。喜怒哀乐。种种施为。承谁恩力。良久。只知开口易。不觉舌头长。

　　冬至上堂。逢来一夏又一夏。过了一冬还一冬。身世难将金石固。头颅易见雪霜蒙。泥牛夜吼沧江月。铁鹞晨飞碧嶂风。四七二三诸宿德。曾无一法可流通。

　　上堂。举教中道。灯能显色。如是见者是眼非灯。眼能见色。如是知者是心非眼。师云。释迦老子抑下威光。曲垂方便。也只道得一半。便下座。

　　渊西堂至上堂。倒却门前刹竿着。兄呼弟应久无闻。住山鈯斧轻抛下。喜见西丘嫡骨孙。

　　佛成道上堂。逾城出家。拔剑斩发。雪山六载。麻麦充饥。夜睹明星。成无上觉。嗄。长安风月贯今昔。那个男儿摸壁行。

　　藏主维那至上堂。显藏主对李殿院。侧身而立。水到渠成。克宾维那法战不胜。棒了罚钱。云开月现。以拂子画一画。石牛阑古路。一马生三寅。

　　除夜小参。似地擎山。不知山之孤峻。如石含玉。不知玉之无瑕。不可以智知。不可以识识。不可以语言造。不可以寂默通。一年三百六十日。诸人每日穿僧堂入佛殿。拈香择火。渴饮饥餐。或语或默。或喜或嗔。种种施为。何尝欠少。逗到岁尽年穷。闻鼓声上法堂。雁行而立。图个什么。山僧据曲录木床。说黄道黑。指东画西。也是𦘕蛇添足。蓦拈主丈卓一下。葫芦棚上挂冬瓜。黄檗树头悬蜜果　复举。六祖大师示众云。吾有一物。无头无尾。无名无字。无背无面。诸人还识么。时荷泽神会出云。是诸佛之本源。乃神会之佛性。祖乃打一棒云。我唤作一物尚不中。岂况本源佛性。此子向后。设有把茆盖头。也只成得个知解宗徒。师云。谁解当阳斩万机。竞将知解乱针锥。木人把板云中拍。石女含笙水底吹。

　　岁旦立春谢两序上堂。百年难遇岁朝春。便觉乾坤气象新。海底泥牛斗折角。峰头铁鹞舞翻身。掌知金谷公廉士。表率丛林道德人。愿祝无疆
圣人寿。一炉沉水正氤氲。

　　元宵上堂。举僧问赵州。一灯然百千灯。未审一灯从甚处发。赵州跃出一只履。又云。作家即不与么问。师云。前箭犹轻后箭深。虽然。要见一灯从甚么处发。犹未可在。击拂子。

　　城中归上堂。古德道。王官苦拘束。佛法不流行。拈主丈。且道凫胫自短。鹤胫自长。又作么生。卓主丈。三家村里神树子。十字街头石敢当。

　　上堂。山花开似锦。涧水湛如蓝。物物全真智。何劳更指南。前三三后三三。可怜昔日毗耶老。只许文殊是对谈。

　　双林首座至上堂。傅大士同七佛。行道于云黄山顶。仰山梦第二座说法于兜率天宫。二由一有。一亦莫守。终日茫茫。那事无妨。蓦拈主丈卓一下。心地不生闲草木。自然身放白毫光。

　　佛诞上堂。举世尊才生下。只手指天。只手指地。周行七步。目顾四方云。天上天下。唯我独尊。拈主丈。且道主丈子与释迦世尊。是同是别。卓主丈云。关。

　　上堂。举庞居士云。日用事无别。惟吾自偶谐。头头非取舍。处处勿张乖。朱紫谁为号。丘山绝点埃。神通并妙用。运水及搬柴。师云。庞居士与么说话。古今彻证者。如麻似粟。古今错会者。如麻似粟。以拂子画一画。修罗掌中擎日月。金鳌背上负须弥。

　　上堂。僧问。净名杜口行私路。和尚如何为举扬。师云。的。僧云。恁么则一出一没。师云。水上挂灯毬。僧便喝。师云。打野榸汉。僧云。莫道不逢人。师云。错　乃云。诸佛证大涅槃。众生流浪生死。拈诸佛底。向众生面前得么。拈众生底。向诸佛面前得么。然则诸佛众生。非一非二。到者里。也须明白始得。击拂子下座。

　　上堂。四月十五日。结却布袋头。千兵易得。七月十五日。解却布袋头。一将难求。且道。不结不解一句。作么生道。击拂子。云在岭头闲不彻。水流涧底太忙生。

　　解夏小参。百千法门。无量妙义。但向己求。莫从人觅。所以临济大师道。一念清净心光。是你屋里法身佛。一念无分别心光。是你屋里报身佛。一念无差别心光。是你屋里化身佛。如斯见得。镕瓶盘钗钏为一金。搅酥酪醍醐为一味。明月堂前时时九夏。太阳门下日日三秋。谁管你长期短期。克念摄念。摄念说什么鹅护雪蜡人冰铁弹子。然虽如是。若是饭箩里坐饿死汉。水里没头浸渴死汉。又争怪得。拈主丈卓一下。一把生刍拈未罢。六环金锡响遥空　复举。昔有一老宿。一夏已来。并不与师僧说话。有僧自叹云。我只与么空过一夏。不敢望和尚说佛法。得闻正因两字也得。老宿聊闻乃云。阇梨莫𧬊速。若论正因。一字也无。与么道了。叩齿云。我适来不合与么道。隔壁有老宿闻云。可惜一釜羹。被两颗鼠粪污却。师云。者老宿。一夏不与师僧说话。末后又道正因一字也无。捡点将来。鼻孔在者僧手里。且道隔壁老宿与么道。具什么眼。良久。不入洪波里。争显弄潮人。

　　上堂。应眼时若千日。万象不能逃影质。应耳时若幽谷。大小音声无不足。拈主丈。一大藏教。诠注不及。达磨西来。是证明底人。卓主丈。九衢公子游花惯。未第贫儒感慨多。

　　中秋谢侍者上堂。不是禅不是道。南北东西谩寻讨。昨夜日轮飘桂花。今朝月窟出芝草。阿呵呵。好不好。是圣是凡俱靠倒。犀牛扇破索犀牛。老婆心切盐官老。

　　首座至上堂。举大慧和尚在云居作首座。一日到西积庄。遇一暂到从圆通来。云因看首座颂女子出定话。有个悟处。特来求首座印证。大慧云。你去你去。不是。僧云。某甲未说见处。为什么道不是。大慧再三摇手云。你去不是不是。其僧懡㦬而退。师云。者僧看颂女子出定话。有个悟处。陈年历日。妙喜老人再三摇手云。你去你去不是。土上加泥。蓦拈主丈卓一下。牛胎生象子。碧海起红尘。

　　示众。樵歌来叠嶂。帆影落汀洲。胡孙戴纸帽。直上树梢头。七星剑五云楼。毬打人兮人打毬。万事难把玩。鱼吞水面沤。

　　开炉。山主藏主侍者至上堂。山高暴寒。冻缩如猬。竹山无佛法可说。只举火炉头话。也要大家知委。茶陵郁和尚过桥吃攧。解道。明珠绝颣则且置。婆子请转藏。赵州绕禅床一匝。德山才浴出。廓侍者度一碗茶。毕竟是何道理。拈主丈。阿呵呵。啰啰哩。一抽三。二添四。临济大师无本据。卓主丈。

　　上堂。百亿四大海。在汝诸人顶门上。百亿须弥山。在汝诸人脚跟下。要住即住。要行即行。眼头各自看风烟。莽莽卤卤河沙数。蓦拈主丈卓一下。

　　佛成道上堂。六载雪山修苦行。无端𦘕虎反成狸。明星出现不出现。总是劳生证道时。

　　行者落发。顶𩕳一着。千圣不传。刬草殿前。翻成特地。沙弥付衣。向袈裟下得人身者。如爪甲上土。向袈裟下失人身者。如大地中土。良久。沧海非深。黄连非苦。

　　除夜小参。天地最灵。犹三年一闰。乃成其功。今年三百九十日。正当极尽之夜。未免与大众家话片时。德山示众云。今夜不答话。有问话者三十棒。时有僧出礼拜。山便打。僧云。某甲话也未问。为什么便打。山云。你是甚么人。僧云新罗人。山云。未跨船舷。好与三十棒。竹山若作者僧。当时见他道今夜不答话。有问话者三十棒。便与掀倒禅床。非唯免者老汉和泥合水。唤钟作瓮。亦使天下衲僧。有出身之路。且道据个什么道理。便解恁么。拈主丈。机关不是韩光作。莫把胸襟当等闲　复成一偈。衲僧日用事何如。乌兔奔忙岁又除。法法由来本空寂。三千刹海一蘧芦。

　　上堂。举仰山问沩山。如何是真佛住处。沩山云。以思无思之妙。返思灵𦦨之无穷。思尽还源。性相常住。事理不二。真佛如如。仰山于言下顿悟。师云。大小沩山。错下名言。真佛住处。了没交涉。仰山于言下顿悟。大似认驴鞍桥。作阿爷下颔。喝一喝。

　　上堂。春种一粒种。秋收万颗子。四海无间田。农夫犹饿死。我等沙门释子。饥则吃饭。热则乘凉。莫谓曩劫修来。非从今日。良久。大海若知足。百川应倒流。

　　结夏小参。九旬无虚弃之功。黑牛卧死水。百劫在今时之用。癞马系枯桩。西天以蜡人为验。一犬吠虚。东土以铁弹子为验。千猱啀实。殊不知。衲僧分上。如击石火闪电光。构得构不得。未免丧身失命。然虽如是。犹是无风匝匝之波。更须知有向上一路。拈主丈。主丈且将留靠壁。草鞋干晒待秋风。

　　上堂。佛法遍在一切处。一切处不可作佛法商量。拈主丈。薰风自南来。殿阁生微凉。古人于言下顿悟。又作么生。卓主丈。禹力不到处。河声流向西。

　　解夏上堂。十五日已前。结得解不得。十五日已后。解得结不得。正当十五日。结也结得。解也解得。云门扇子𨁝跳上三十三天。筑着帝释鼻孔。东海鲤鱼打一棒。雨似盆倾。拈主丈。朝悠悠暮悠悠。一叶落天下秋。

　　上堂。僧问。一喝分宾主。照用一时行。离此二途。请师别道。师云。壁上安灯盏。堂前置酒台。进云。从来疑着和尚。师云。汝是甚处人事。进云作家。师云。老僧失利　乃云。凡夫实谓之有。二乘柝谓之无。菩萨谓之当体即空。拈主丈卓一下。三期事毕。万行功圆。不须掘地觅青天。

　　中秋上堂。四时迁谢。转眼不同。方见火云烧碧汉。又逢丹桂落秋风。拈主丈。多向天边看皓月。不知身在广寒宫。

　　上堂。闻说如来顿教门。恨不灭除瓴瓦碎。古人说破。验在今日。哭不得笑不得。落霞与孤鹜齐飞。秋水共长天一色。

　　开炉上堂。出家端为究心宗。乌兔奔忙夏又冬。莫管万山寒气重。地炉榾柮夜通红。拈主丈。无神通菩萨。为甚足迹难寻。靠主丈下座。

　　祖忌拈香。梁王殿上满口含霜。少室峰前皴眉尝醋。插香云。夜暗昼明。西天东土。

　　上堂。言而足。终日言而尽道。言而不足。终日言而尽物。以拂子画一画。道物之极。一画画断。楚王城畔。汝水东流。

　　冬至小参。实际理地。不受一尘。佛事门中。不舍一法。山僧住此深云。已是一十三年。与大众同逢至节。凡曰小参。未尝不举古谈今。多是掉在无事甲里。只如洞山与泰首座吃果子次。洞山云。有一物。上拄天下拄地。黑如漆。常在动用中。动用中收不得。未审过在什么处。泰首座云。过在动用中。洞山令侍者掇退泰首座果卓。恁么说话。若作佛法商量。有甚交涉。不作佛法商量。有甚交涉。明眼人一点也谩佗不得。其或尚留观听。未免烦主丈子。分明说破。卓主丈。复成一偈。举似大众。谁看葭管动飞灰。管取阳和地底回。铁树糁花横古壑。虚空供笑满驴腮。

　　上堂。善财深入毗卢阁。帝释高升善法堂。紫箨峰头日卓午。破沙盆煮菜根香。击拂子下座。

　　除夜小参。谢首座维那。旧岁已尽。新岁将临。万仞峰头。冰枯雪老。无可与大众分岁。未免炊铁钉饭。煮木札羹。等闲一饱。能消万劫之饥。且道仰山梦升天宫第二座。说摩诃衍法。克宾维那法战不胜。兴化棒了罚钱。毕竟是同是别。拈主丈。西天胡子没髭须。昨夜面南看北斗。

　　上堂。举僧问虎丘隆禅师。如何是大道真源。虎丘云。和泥合水。僧云。便与么去而如何。丘云。截断草鞋跟。师云。大道真源问最亲。答云截断草鞋跟。茫茫宇宙人无数。几个知恩解报恩。

　　上堂。山下炎如甑。山间凉似秋。得居山上者。知是几生修。我等沙门释子。自合知惭识愧。退步就己。究明千圣不传者一着子。所以道。将此深心奉尘刹。是则名为报佛恩。

　　上堂。举东山和尚示众云。百炼黄金铸铁牛。十分高价与人酬。庭前不有花含笑。又是东山一夏休。亦成一偈。举似大众。鞭索俱忘露地牛。有何价数可相酬。碧梧庭际初飘叶。谁肯言休即便休。

　　了堂和尚语录卷第一
卍新纂续藏经第 71 册 No. 1417 了堂惟一禅师语录


　　了堂和尚语录卷第二

　　庆元路天宁禅寺语录

　　门人　妙净　无我　等编

　　师于至正二十三年癸卯。六月廿七日入寺。指山门云。千人排门。不如一人拔关。夜暗昼明。天高地厚。

　　佛殿。烧香云。三世诸佛不知有。狸奴白牯却知有。日午打三更。面南看北斗。

　　祖堂。西天东土。𦦨续芳联。不与凡圣同缠。超然名之曰祖。

　　据室。拈主丈。从上老骨柦。向者里揭示第一义谛。如青天白日。卓主丈。须弥顶上浪滔天。

　　拈劄。宝印当空妙。重重锦缝开。灵山付嘱。验在今日。

　　山门疏。屋里生涯。有甚难见。声和响顺。形直影端。

　　三宗诸山疏。各乘愿轮。各阐宗猷。岳耸波腾。龙骧虎骤。

　　指座。更不作礼须弥灯王。便乃高升此座。举足下足。惟我自知。升座拈香祝
圣罢。敛衣就座。湖心和尚白椎云。法筵龙象众。当观第一义。僧出问。赤水求珠。犹是人间之宝。和云唱出。固非格外之机。学人上来。请师祝　圣。师云。舜日高悬亿万春。进云。祝　圣已蒙师指示。宗乘端的事如何。师云。幡竿尖上铁龙头。进云。二六时中。毕竟如何体会。师云。月里仙人巧𦘕眉。进云。将谓少林消息绝。一花重绽劫前春。师云。切忌乱针锥。乃云。摩竭法令。披沙拣金。少室家风。守株待兔。二途不涉。别有条章。所以道。法不孤起。仗境方生。有时拈一茎草。作丈六金身。有时将丈六金身。作一茎草。不是神通妙用。亦非法尔如然。直得万家丛里。古佛场中。人人常光现前。个个壁立万仞。尧风与慈风并扇。舜日与慧。日长明。堪报不报之恩。以助无为之化。然虽如是。衲僧分上。犹是半提。更须知有全提时节。竖拂子。祝融峰顶上。露滴万年松　复举。保寿开堂。三圣推出一僧。保寿便打。三圣云。与么为人。非但瞎却者僧眼。瞎却镇州一城人眼去在。保寿掷下主丈。便归方丈。师云。有者道。三圣起平地风波。保寿具超方眼目。捡点将来。鼻孔总在者僧手里。拈拄杖。若无举鼎拔山力。千里乌骓不易骑。湖心和尚再白椎云。谛观法王法。法王法如是。

　　当晚小参。僧问。近离万松深处。来据双桧要津。少室宗乘。请师举唱。师云。十字街头石敢当。进云。一言迥出青霄外。四众云臻笑点头。师云。月似弯弓。少雨多风。进云。德山小参不答话。洞山小参不点灯。意旨如何。师云。七棒对十三。进云。可谓了了了时无可了。玄玄玄处亦须诃。师云。胡人饮乳。反怪良医　乃云。山僧道惭先哲。荏苒高年。饭蔬饮水。幸安林下。伏承省院大人。诸山知识。误采虚声。俾主城隍古寺。辞不获已。祗奉命严。乍到此山。为众小参。此乃丛林古式。既无玄妙可说。何妨据实而论。从上若佛若祖。无非为一大事因缘故。出现于世。所谓大事因缘者。乃圣凡共有之灵智也。在圣不增。在凡不减。只为情生智隔。想变体殊。于三界二十五有。枉受轮转。菩提心中。皆为浮虚妄想凝结。拈主丈。如上许多葛藤。拈向一边。且道。西天那阑陀寺后。即今有几人修行。卓主丈。云藏无缝袄。鸟宿不萌枝　复举。达磨大师偈云。吾本来兹土。传法救迷情。一花开五叶。结果自然成。松源老祖云。羲之字画。入石三分。李杜文章。光𦦨万丈。师云。松源老祖用黑豆法。换人眼睛则不无。要明达磨大师此偈。犹未可在。以拂子画一画。路从平处险。人向静中忙。

　　中秋谢首座藏主都寺侍者上堂。仰山梦升天宫第二座。说摩诃衍法。压沙觅油。鸟窠吹起布毛。通侍者便乃悟去。构角取乳。且道。倒跨三脚驴。蹈翻华藏海。毕竟又如何话会。以拂子画一画。人间秋半。天上月圆。

　　上堂。五千教典。一句全该。一击金槌。十方震动。虾蟆跳上梵天。蚯蚓抹过东海。可怜傅大士。处处失楼阁。

　　开炉兼谢诸山江湖上堂。世界阔一丈。古镜阔一丈。火炉阔一丈。赖有明宗知识。具眼象龙。未举先知。拈主丈。三面狸奴脚蹈月。两头水牯手拏烟。

　　上堂。车马喧阗。利名捷径。红尘浩浩。酒色樊笼。汝等诸人。要识文殊普贤大人境界。更莫外求。拈主丈。朝悠悠暮悠悠。欲穷千里目。更上一层楼。

　　冬至小参。僧问。时节若至。其理自彰。时临亚岁。节届书云。如何是自彰底理。师云。闭目食蜗牛。一场酸涩苦。进云。莫是鲁公台上书云。汉女宫中测日么。师云。汝自己事。合作么生。进云。自是不归归便得。五湖烟景有谁争。师云。十八十九。痴人夜走　乃云。无边刹境。自它不隔于毫端。十世古今。始终不离于当念。无空劫已前自己。无日用现行自己。皓老布裈赫赤。慈明揭榜堂前。总向鬼窟里作活计。观世音菩萨将钱买胡饼。放下手元来却是馒头。无事晚来江上望。三三两两钓鱼舟　复举。严阳尊者问赵州。一物不将来时如何。州云放下着。师云。赵州放下着。日午打三更。楼至拳头大。波斯鼻孔长。

　　上堂。举须菩提尊者岩间宴坐。诸天雨花赞叹。尊者云。空中雨华赞叹。复是何人。云何赞叹。天云。我是梵天。敬重尊者善说般若。尊者云。我于般若。未尝说一字。天云。如是尊者无说。我乃无闻。无说无闻。是真说般若。师云。者个说话。大似把髻投衙。抱赃叫屈。捡点将来。总不得无过。拈主丈卓一下。

　　佛成道上堂。我佛世尊。弃万乘金轮之位。逾城出家。拔剑斩发。雪山六载。麻麦充饥。夜睹明星。成无上道。好大众。我等沙门释子。在佛光中。不得孤负先圣。不得埋没自己。以拂子画一画。三十三天扑帝钟。狸奴倒上菩提树。

　　上堂。举傅大士云。夜夜抱佛眠。朝朝还共起。起坐镇相随。语默同居止。纤毫不相离。如形影相似。欲识佛性义。只者语声是。玄沙云。大小傅大士。只认得个昭昭灵灵。蓦拈主丈卓一下。雪后始知松柏操。事难方见丈夫心。

　　上堂。鲁祖面壁。禾山打鼓。秘魔擎叉。金牛作舞。者一队汉。窃得些子鬼家活计。各要大开门户。我此一众。东廓上西廊下。山门头合掌。佛殿里烧香。切忌撞着露柱。击拂子下座。

　　元旦上堂。僧问。师子出窟时如何。师云。南山起云。进云。出窟后如何。师云。北山下雨。进云。欲出未出时如何。师云。手执夜明符。几个知天晓。进云。如何是新年头佛法。师云。青绢扇子足风凉。进云。万法归真。真归何所。师云。三脚虾蟆着锦裆　乃云。年新月新。日新时新。不见道。三阳交泰。万物咸新。拈主丈。山僧主丈子。不得不新。卓主丈。

　　元宵上堂。以十镜喻十法界。以一灯喻一真心。老真歇说道理则不无。未免旁观者哂。且道谁是旁观者。喝一喝。下座。

　　上堂。祖师心印。状似铁牛之机。有时拈向人前。便道现成买卖。今朝二月初一。喜见天晴日出。拍禅床下座。

　　佛涅槃上堂。诸佛心内众生。流浪生死。众生心内诸佛。证大涅槃。涅槃生死。无二无二分。无别无断故。以拂子画一画。犀因玩月文生角。象被雷惊花入牙。

　　上堂。举灵云见桃花悟道颂云。三十年来寻剑客。胶柱调弦。几回叶落又抽枝。风恬浪静。自从一见桃花后。眼似眉毛。直至如今更不疑。有甚用处。击拂子下座。

　　结夏小参。才见元正启旦。又逢法岁斯临。衲僧家便道。以大圆觉。为我伽蓝。身心安居。平等性智。又道。护生须是杀。杀尽始安居。殊不知。者般残羹馊饭。吃了吐不得底。如麻似粟。吐了吃不得底。如麻似粟。拈主丈。耳里着不得水。眼里着不得沙。卓主丈。

　　结夏上堂。举天平漪禅师因到西院。居常自言。莫道会佛法。今时觅个举话人也无。西院知一日逢见。乃召云从漪。漪举头。院云错。漪行两三步。院又云错。漪近前。院云。适来两错。是西院错。是上座错。漪云。某甲错。院云错错。漪休去。院云。且在者里过夏。待共上座。商量者两错。漪当时便行。住院后谓众云。我当初行脚时。被业风吹。到汝州思明。长老处。被它连下两错。更留过夏。待共我商量。我不道与么时错。发足南方时。早知道错了也。师云。留僧过夏寻常事。两错商量也大奇。几度桑田变沧海。从来𦘕饼不充饥。

　　圣节上堂。河洛呈瑞。圣人出兴。万国歌谣。均陶至化。八荒宾贡。共乐升平。林下衲僧。感恩有分。一声清磐一声佛。愿祝吾　皇亿万春。

　　上堂。举马祖大师因百丈南泉西堂三人玩月次。大师云。正与么时如何。西堂云。正好供养。百丈云。正好修行。南泉拂袖便去。大师云。经归藏。禅归海。惟有普愿独超物外。师云。丛林多以刁刀相似。鱼鲁参差。理论三大士玩月话。殊不知马大师鼻孔。失却半边。

　　上堂。昨日出郭迎接
御香。闻得两家说话。一家云。东行不知西行价。争得买卖一般。一家云。骑马不若乘船。争得往来相似。拈主丈。生铁昆仑舞柘枝。笑倒东村王大伯。

　　上堂。僧问。不重己灵求解脱。往来消息为谁通。师云。盲人喝贼虎。进云。一言已出。驷马难追。师云。灵利师僧。天然有在。进云。旁观者哂。师云。乞儿见少利。进云。惯从五凤楼前过。手握金枪贺太平。师云。分明记取。乃云。华严会上一个善财。法华会上一个龙女。涅槃会上一个屠儿。总是立地成佛底样子。良久。甜瓜彻蒂甜。苦瓠连根苦。此土西天十万程。冬至寒食一百五。

　　上堂。举古德偈云。频频唤汝不归家。白璧无瑕。贪向门前撒土沙。枯木抽牙。每到年年二三月。蚁食生铁。满城开遍牡丹花。鳖咬虾蟆。击拂子下座。

　　解夏小参。尽十方世界。是圆觉伽蓝。尽十方世界。是摩醯正眼。汝等诸人。于九十日内。竖起脊梁端坐时。焚香礼佛诵经时。观楼阁市井种种物象时。闻钟铃锣鼓种种音声时。乃至拈匙放箸。语默动静。种种施为时。还见得亲彻也无。若也见得。前无释迦。后无弥勒。掷大千于方外。纳须弥于芥中。西天蜡人冰。东土铁弹子。到者里总用不着。其或未然。无孔铁槌成队走。可怜灭却少林宗　复举。云门大师因夏末问僧云。夏末秋初。不触平常。道将一句来。僧无对。自代云。初三十一。中九下七。师云。尽道云门大师。卖宝撞着瞎波斯。殊不知。无端道个初三十一中九下七。笑破土地口。击拂子下座。

　　上堂。斗诤为正宗。懈怠为兼修。古圣至言。验在今日。以拂子画一画。泥金刚既不汗流。石乌龟何曾解语。

　　上堂。举禾山德普禅师讲席有声。两川以义虎称之。参方首谒黄龙便问。阿难问迦叶。世尊传金襕外。别传何物。迦叶云。倒却门前刹竿着。意旨如何。龙云。上人出蜀曾到玉泉不。山云曾到。龙云。曾挂搭不。山云。一夕便发。龙云。智者道场关将军。打供与结缘几时何妨。山良久。复理前问。黄龙俯首。山趋出。豁然有省。大惊曰。两川义虎。不消此老一唾。师云。义虎重询不自欺。黄龙俯首益人疑。只将日用金刚杵。要碎多年铁疾藜。咄。

　　开旦过示众。丛林古式。八月初一。方开旦过。盖为四海禅流。者边过夏。那边经冬。择友求师。决择己躬大事。今则不然。也无夏也无冬。要住即住。要行即行。忽然走入荒村古院。觅饭吃。撞着鼻涕垂颐老冻脓。问云。上人来自大方。如何是上人己躬大事。被它轻轻问着。直得眼似鼓椎。口如木𣔻。返生异见。增长无明。所以道。业识茫茫。无本可据者。是也。者等师僧。也唤作出丛林入保社。异日阎罗老子索饭钱有说在。我此一众。不待繁辞。暑退凉生。伏惟珍重。

　　中秋上堂。贪观天上月。失却室中灯。古德与么说话。面皮厚多少。蓦拈主丈卓一下。有来由无本据。黄梅山中坠腰石。龙朔元年老卢记。

　　上堂。久病方起。击鼓升堂。口吻迟钝。无可举扬。新请藏主。日本国里高士。侍者烧香问讯。未知落处。上大人丘乙己。化三千七十士。可知礼也。击拂子下座。

　　九日上堂。今朝九月九。那个不知有。一盏茱萸茶。从它酒可赊。五湖真衲子。未举心先死。天宁与么告报。真是真实相为。击拂子。有意气时添意气。不风流处也风流。

　　上堂。举神鼎諲和尚举南泉道。我十八上。便解作活计。赵州道。我十八上。便解破家散宅。神鼎云。且道。破家散宅底好。解作活计底好。初心底人。且依前语。若是久参宿德。直须破家散宅。更云万里崖州。师云。有者道。神鼎和尚纵夺可观。抑扬有准。殊不知。错下名言。天宁门下解作活计底。好与二十棒。破家散宅底。好与二十棒。不见道。齐之以礼。

　　开炉上堂。今朝十月初一。丛林是处开炉。我此城隍古寺。其奈柴炭全无。陈如尊者一场懡㦬。走入露柱里去。山门头金刚神。合掌赞云。好个古佛家风。直是超情绝谓。蓦拈主丈卓一下。知音知后更谁知。

　　祖忌拈香。逾沙越漠。历魏游梁。九年面壁。皮髓分张。以香扣炉云。殃害丛林话转长。

　　施主至并谢藏主都寺上堂。三界二十五有。因尘劳而生。六波罗密度门。以布施为最。一大藏教。具有明文。拈主丈。杨岐栗棘蓬。切忌浑沦吞。

　　上堂。四大色身。不解说法听法。肝胆脾胃。不解说法听法。虚空不解说法听法。惟人人分上。历历孤明底。解说法听法。古人与么道。抑下多少威光。天宁则不然。击拂子下座。

　　冬至上堂。举沩山和尚示众云。仲冬严寒年年事。晷运推移事若何。仰山近前叉手而立。沩山云。诚知你答不得者话。又问香严。严云。某甲偏答得者话。沩山再问香严。严亦近前叉手而立。沩山云。赖遇寂子不会。师云。有者道。问既相似。答亦一般。因甚肯一不肯一。殊不知。沩仰家风。父子虽亲。及乎话到誵讹。犹隔海在。天宁要断不平。拈主丈卓一下。

　　上堂。僧问。如何是向上关棙。师云。贼不打贫儿家。进云。青山隐白云。行人游未到。师云。马瘦毛长。僧礼拜。师喝一喝　乃云。言无展事。语不投机。承言者丧。滞句者迷。拈主丈。南天台北五台。总在山僧主丈头上。卓主丈。雨下阶头湿。天晴又没泥。

　　佛成道上堂。六载雪山成底事。长空午夜睹明星。金乌玉兔升还坠。换却几多人眼睛。

　　上堂。举水潦问马祖西来的的意。被马祖当胸蹈倒。水潦忽然契悟。起来抚掌呵呵大笑云。也大奇也大奇。百千三昧无量妙义。只向一毫头上。便一时识得根源去。乃作礼而退。师云。丛林中尽道。水潦被马祖蹈倒。有个悟处。殊不知。马祖当时被水潦涂糊一上。至今无地逃羞。拈拄杖。千年田八百主。卓主丈。

　　除夜小参。欲识佛性义。当观时节因缘。时节若至。其理自彰。不见僧问古德。年穷岁尽时如何。古德云。东村王老夜烧钱。者个说话。丛林中多是随语生解。且喜没交涉。只如僧问杨岐和尚。如何是佛。杨岐云。三脚驴子弄蹄行。汝又如何商量。直饶向金不博金。水不洗水处。道得倜傥分明。也是厨中拭钵帛。蓦拈主丈卓一下。塞北千人帐。江南万斛舟　复说偈云。五天蒿箭搅支那。雪老冰枯事若何。明日三阳交泰后。不妨同唱太平歌。

　　元旦上堂。元正肇祚。凤历更新。击鼓升堂。合谈何事。天得一以清。地得一以宁。君王得一文明至治。衲僧得一鼻孔辽天。拈拄杖。且道。拄杖子得一。必竟有何奇特。以拄杖画一画。截断鄞江水。分开鄮岭云。

　　示众。丛林在在正萧然。末法今当一万年。活计多知藏鬼窟。全威谁解按龙泉。已降我虎不须坐。未出睡蛇那可眠。一句投机播寰宇。杖林山下竹筋鞭。

　　元宵上堂。一二三四五。新罗与占波斗额。五四三二一。灯笼与露柱交参。以拂子画一画。井底虾蟆吞却月。无言童子口喃喃。

　　上堂。春山叠乱青。春水漾虚碧。寥寥天地间。独立望何极。有者道。雪窦大师。因慈悲之故。有落草之谈。天宁未免为它从头注破。春山叠乱青。客来须看。春水漾虚碧。贼来须打。寥寥天地间。阿魏无真。独立望何极。水银无假。击拂子下座。

　　结夏上堂。文殊三处度夏。达磨九年面壁。且道意在于何。以拂子画一画。于斯见得。变大地作黄金。搅长河为酥酪。供养上座。未为分外。其或未然。且𢬵一夏推寻看。待到秋风别问津。

　　上堂。毛吞巨海。芥纳须弥则且置。千光王静住如来。在天宁拂子头上。禁足九旬。今已过半。且道功不浪施一句。毕竟又如何举唱。良久。气似鞴袋。令人可爱。

　　上堂。举古德云。佛从无依生。若悟无依。佛亦不可得。佛从无依生。筑着磕着。若悟无依佛亦不可得。三十二相。八十种好。向什么处去也。以拂子画一画。青原白家三盏酒。吃了犹道未沾唇。

　　上堂。举僧问白水本仁禅师。如何是不迁义。仁云。落花随流水。明月上高峰。师云。大好不迁义。白水尽力只道得八成。有问天宁如何是不迁义。只向道。彩凤舞丹霄。乌龟钻破壁。

　　解夏上堂。桑田成海几番枯。昨夜西风到井梧。浩浩尘中须辨主。释迦弥勒是佗奴。

　　上堂。举教中道。居一切时。不起妄念。眼里着不得沙。于诸妄心。亦不息灭。耳里着不得水。住妄想境。不加了知。虾蟆跳上梵天。于无了知。不辨真实。蚯蚓抹过东海。拈主丈。释迦老子来也。卓主丈。龙门无宿客。龟鹤自成仙。

　　示众。埋头玄妙语言间。掉臂几人能过关。梦境风波空险恶。觉天日月本宽闲。定光金地遥招手。迦叶灵山独破颜。我欲从头重勘过。免教一向管窥斑。

　　重阳。谢丞相施财修佛殿。并谢西堂监收上堂。柱石皇家。金汤佛法。还佗大力量人。田中稻熟及时收。颗粒圆成免外求。此是衲僧用处。且道文殊是七佛之师。因甚在释迦会下听法。以拂子画一画。三年逢一闰。九日是重阳。

　　上堂。举罗汉南禅师示众云。红霞穿碧落。白鹭点沧洲。不是寒山子。时来古渡头。骑骏马骤高楼。万里银河辊玉毬。别明真解脱。拨火觅浮沤。亦和一偈。举似大众。直下苍龙窟。踢翻鹦鹉洲。波斯入闹市。几个不回头。击铁鼓卧龙楼。八十翁翁辊绣毬。娘生双眼活。莫认海水沤。击拂子下座。

　　上堂。一月普现一切水。一切水月一月摄。永嘉大师尽其神力。只道得一半。拈主丈。物见主眼卓竖。凤栖不在梧桐树。

　　退院上堂。古德云。住则孤鹤冷翘松顶。去则片云忽过人间。天宁则不然。识得自家观自在。尘尘刹刹可投闲。

　　天童禅寺语录

　　门人　文暐　云澹　等编

　　师入寺。指山门云。重重无尽华藏海。重重无尽楼阁门。不劳弹指。一超直入。

　　佛殿。烧香云。佛身无为。不堕诸数。石牛阑古路。一马生三寅。

　　祖堂。铁额铜头。驴腮马颔。若谓传佛心宗。一一重须勘验。

　　据室。拈主丈。摩竭法令。少室真规。把住则泥沙匿耀。放行则炟萨舒光。靠主丈。

　　拈劄。百千法门。一印印定。大功不宰。大方无外。

　　山门疏。建法幢。立宗旨。四海象龙。一家桃李。

　　诸山疏。各各具大眼目。各各扶树宗乘。六月黄河彻底冰。

　　江湖疏。地北天南。收罾罢钓。龙象蹴蹈。非驴所堪。

　　指座。此座高广。吾不能升。与么说话。谩新天童不得。遂骤步登座。拈香祝
圣罢。敛衣就座。上首白椎云。法筵龙象众。当观第一义。师云。我宗无语句。亦无一法与人。放一线道。有可商量。莫有迥脱根尘。独超言象者么。僧问。九陇屹半空。双池漾虚碧。绝胜古觉场。万指同栖息。欣逢为　国开堂。极则宗乘。请师提唱。师云。西天胡子没髭须。进云。与么则　皇恩佛恩。一时报毕。师云。狮子不咬麒麟。进云。祇如三圣道。我逢人既出。出即不为人。兴化云。我逢人即不出。出即便为人。意旨如何。师云。千闻不如一见。进云。可谓蒲团时倚无余事。永日寥寥谢太平。师云。不是弄潮人。争入洪波里。僧礼拜归众。师乃云。法随法行。法幢随处建立。有时向十字街头。抛沙撒土。有时向千峰影里。啸月披云。唤作建立法幢。埋没自己。不唤作建立法幢。孤负先圣。衲僧家。机如掣电。眼似流星。到者里。也须明白始得。天左施地右转。日东上月西落。黄河三千年一清。蟠桃三千年结实。且道不拘凡圣。不落古今。毕竟又如何话会。竖拂子。天高群象正。海阔百川朝　复成一偈。举似大众。真空妙有不相干。盘走珠兮珠走盘。竖亚摩醯顶门眼。大千沙界掌中观。上首复白椎云。谛观法王法。法王法如是。

　　当晚小参。僧问。承教有言。止止不须说。我法妙难思。如何是难思底法。师云。一二三四五。进云。恁么则昔日五千增上慢。今朝大众释疑情。师云。专为流通。进云。急水江头须下钓。如何钓得巨鳌归。师云。你祇要勘破新长老。进云。与么则师子窟中无异兽。象王行处绝狐踪。师云。你眼似鼻孔　乃云。似地擎山。不知山之孤峻。如石含玉。不知玉之无瑕。达磨大师来自五天竺国。便云。吾本来兹土。传法救迷情。一华开五叶。结果自然成。金不博金。六祖大鉴禅师云。菩提本无树。明镜亦非台。本来无一物。何处惹尘埃。水不洗水。自后宗风广被天下。德山棒如雨点。临济喝似雷奔。秘魔擎叉。禾山打鼓。俱胝竖指。雪峰辊毬。汾阳莫妄想。赵州唤吃茶。者一队老骨查。鬼面神头。千差万别。争奈鼻孔总在新天童手里。拈主丈。千年桃核里。元是旧时仁　复举。前住当山启禅师因僧问。学人卓卓上来。请师的的。禅师云。我者里一痾便了。有甚卓卓的的。师云。者僧好个问端。大似眼中着屑。启禅师作家手段。不能脑后抽钉。

　　开炉上堂。举此庵师祖偈云。开炉今岁无柴炭。潦倒情怀实不安。寒气四山来得重。大家收足上蒲团。亦成一偈。举似大众。无柴无炭寻常事。懒把家私说向人。拨着冷灰重发𦦨。三冬和气蔼如春。

　　祖忌拈香。得得西来。有何奇特。一苇渡江。九年面壁。奴呼释迦。婢视弥勒。若谓分皮分髓。只履西归。检点将来。分文不直。远讳之晨。爇此枯木。聊表世仪。

　　上堂。举长沙岑和尚。因张拙秀才看佛名经。乃问。百千诸佛。但闻其名。未审居何国土。长沙云。黄鹤楼崔颢题后。秀才曾题否。秀才云未曾题。长沙云。得闲何妨题取一篇好。师云。张拙秀才被长沙一坐。直至如今起不得。天童今日为张拙秀才雪屈去也。拈主丈。苏卢苏卢。靠主丈下座。

　　上堂。山中往年曾有更壶。或阴霾昼起。密云夜作。专为报更。执爨者有准。以致云堂海众。禅诵食息。不失其时。新禅师作记。文辞奇古。石刻犹存。第未知更壶废弛之余。今留何所。此乃为住持者。检点家私之一端。不可作佛法商量。不可作世谛流布。击拂子下座。

　　上堂。三条椽下。七尺单前。提个话头。密密体究。忽然穿透虚空。亦非分外事也。其或未然。有寒暑兮促君寿。有鬼神兮妒君福。

　　上堂。毗卢藏海。清净湛然。一击金槌。圣凡罔措。龙吟雾起。虎啸风生。八十翁翁辊绣毬。草庵卸下琉璃瓦。

　　冬至小参。僧问。群阴剥尽。一阳复生。小人道消。君子道长。衲僧分上。毕竟如何。师云。猛虎口中撑玉箸。进云。恁么则一气不言含有象。万灵何处谢无私。师云。攻乎异端斯害也矣。进云。学人未晓其中旨。请师方便再宣扬。师云。榑桑人种陕西田。进云。便恁么去而如何。师云。拔剑搅龙门。进云。谩某甲一人即得。争奈大众眼何。师云。合取狗口　乃云。灵光不昧。万古徽猷。智鉴洞明。十虚普应。时临亚岁。节届书云。击动法鼓。大众云集。一一天真。一一明妙。更待说个什么。若说有法。又被有碍。若说无法。又被无碍。若说不有不无法。又被不有不无碍。若说不不有不不无法。又被不不有不不无碍。云从龙风从虎。圣人作而万物睹。日可冷月可热。众魔不能坏真说。以拂子画一画。黄檗树头悬蜜果。无言童子唱巴歌。复成一偈。举似大众。尘尘自己光明藏。法法何曾有去来。谩道一阳生地底。竞观葭管动飞灰。

　　上堂。冬至月头。卖被买牛。冬至月尾。卖牛买被。此是三家村里。田厍翁底言语。虽然其验如神。不见道。粗言及细语。皆归第一义。若谓第一义。衲僧门下。正是诳吓闾阎。拈主丈。三边不用安戈甲。万里歌谣谢太平。

　　看藏经上堂。今人看古教。未免心中闹。欲免心中闹。须知看古教。古德与么说话。也有权也有实。也有照也有用。未免有一处誵讹。良久。阿耨达池深四十丈。阔四十丈。也要诸人共知。

　　上堂。僧问。如何是佛。师云。八角磨盘空里走。进云。如何是法。师云。赤脚蹈冰棱。进云。如何是僧。师云。井底种林禽。进云。如何是一体三宝。师云。骅骝将捕鼠。不及跛猫儿。僧礼谢　师乃云。佛祖向上巴鼻。诸人本地风光。觑得破者。银山铁壁。觑不破者。银山铁壁。且道。一大藏教。是个切脚。毕竟唤什么作正文。拈主丈。兴化棒头知落处。笑看千嶂起风雷。

　　腊八上堂。六年修道鱼投网。午夜观星鹤出笼。吓鬼谩神二千载。尘毛刹海撼腥风。

　　上堂。未达境惟心。起种种分别。达境惟心已。分别则不生。者个说话。老僧三十年前得受用。三十年后不得受用。蟭螟虫吞却阶前下马台则不问。汝等诸人。长年吃饭。还曾咬着一粒沙么。击拂子下座。

　　上堂。举僧问云门。如何是云门一曲。门云。腊月二十五。师云。腊月二十五。唤作云门曲。闻者耳须聋。唱者舌须秃。南地竹兮北地木。六六依然三十六。

　　除夜小参。僧问。爆竹声中残腊尽。请师直示少林宗。师云。潘阆倒骑驴。进云。心是根法是尘。两种犹如镜上痕。痕垢尽时光始现。心法双忘性即真。如何是性即真。师云。剑去久矣。汝方刻舟。进云。与么则野老不知尧舜力。冬冬打鼓祭江神。师云。螺蛳吞大象　乃云。古来吾宗旺化。不拘院之大小。不分职之东西。非特长连床上。一念万年。至于开田烧畬。负舂运薪之际。未尝不互相激扬。贵乎发明千圣顶𩕳上不传之妙。上至王公卿士。下及耕牧樵渔。彻证向上巴鼻者。比比有焉。今则不然。虽千础万指之刹。以西来单传直指之宗。视为桎梏。纵有言说。罕究根源。懈于夙兴。多缺参会。礼法囿于世故。不明因果愆尤。我此一众。智识不凡。敢望即事即理同德同心。支大厦之将倾。回狂澜于既倒。不践今时近迹。堪蹑古圣遐踪。不见北禅贤禅师岁夜小参云。年穷岁尽。无可与诸人分岁。且烹个露地白牛。炊黍米饭。向榾柮火。唱村田乐。何故。免见倚佗门户傍佗墙。刚被时人唤作郎。下座归方丈。少时有倚遇上座入方丈。唤云。和尚门外有公人来。禅云作什么。遇云。道勾和尚纳筋角。禅遂捋下头帽抛在地。遇乃从地拾之。禅便擒住云。捉贼捉贼。遇却将帽覆禅顶云。天寒且还和尚。禅呵呵大笑。大小北禅。虽则大开东合。未免与贼过梯。遇上座无端祸出私门。也是垛生招箭。检点将来。总欠悟在。天童今夜岁尽年穷。不惜口业。牵枝引蔓。鼓动脐轮。无非真实相为。切希勉旃　复成一偈。举似大众。西祖意如何。年光飞箭过。拨波求火少。担草弃金多。妙湛非它佛。尘劳即自魔。莫教开却眼。鹞子过新罗。

　　岁旦上堂。旧岁已去。新岁复来。长空雪霁。大地春回。垃圾堆头。真灯𦦨发。荆棘丛里。智慧花开。万法虽云一理该。三台还是大家催。击拂子下座。

　　上堂。空万法于一心。了众味于一舌。不见有异相众生。同成学般若眷属。拈主丈。摘杨花摘杨花。长庆有愿不撒沙。

　　元宵上堂。不栽无影树。不吹无孔笛。牛角长三寸。兔角长八尺。且道一灯然百千灯。灯灯无尽。毕竟又如何限量。良久。唱歌须是帝乡人。

　　上堂。僧问。昭昭于心目之间。而相不可睹。晃晃于色尘之内。而理不可分。既于心目之间。为什么不睹其相。师云。前行不到。末后太过。进云。恁么则云散家家月。师云。令我攒眉。进云。学人不会。师云。脚下泥生。

　　乃云。长觜鸟芳树不栖。摩斯迦沧溟不入。龙泉与刀斧同铁。利钝悬殊。良骥与驽骀同途。迟速有异。以拂子画一画。花须连夜发。莫待晓风吹。

　　上堂。举僧问西堂。有问有答。宾主历然。无问无答时如何。西堂云。怕烂却去那。僧问长庆。有问有答。宾主历然。无问无答时如何。长庆云。相逢尽道休官去。林下何曾见一人。师云。西堂惯于顺风扬帆。长庆妙在逆风把柂。总已坐断者僧舌头。雪窦云。何不与本分草料。雪上加霜。

　　上堂。玲珑岩下。翠锁亭前。古往今来。顶笠腰包。一瓶一锡。好个衲僧。图𦘕常在诸人眼睛里。还曾觑着也么。击拂子下座。

　　上堂。千种言万般解。只要教君长不昧。拈主丈。石头和尚来也。卓主丈。

　　上堂。举真净和尚示众云。头陀石被莓苔裹。卓笔峰遭薜荔缠。罗汉院一年度三个行者。归宗寺里参退吃茶。师云。老真净当时平常说话。后来丛林中。不应作奇特商量。天童寺里。新请知事。宜火速造米揍足官粮。不见道。若要宽先解官。便下座。

　　上堂。饮光论劫坐禅。布袋终年落魄。质库何曾典牛。蚁子不食生铁。占波国人语言难辨。一二三四五。虚空缺处补。五四三二一。黄昏候日出。拍禅床下座。

　　退院上堂。百尺竿头抛铁网。千峰顶上棹金船。行来此日难行事。了得前生未了缘。

　　了堂和尚颂古

　　门人　思谦　普庄　等编

　　举释迦世尊初降生时。一手指天。一手指地。周行七步。目顾四方云。天上天下。唯吾独尊。后云门大师云。我当时若见。一棒打杀。与狗子吃。贵图天下太平。颂曰。

　　分手指天并指地。千奇百怪展家风。云门有口好挂壁。刚要重论盖代功。

　　举世尊一日升座。文殊白椎云。谛观法王法。法王法如是。世尊便下座。

　　法王法令。恢廓无涯。一声椎下。要定誵讹。西天东土二千载。引得儿孙撒土沙。

　　举世尊临般涅槃时。告诸弟子曰。若谓吾灭度。非吾弟子。若谓吾不灭度。亦非吾弟子。

　　灭度不灭度。开口没来由。云自帝乡去。水从江汉流。

　　举阿难问迦叶云。师兄。世尊传金襕外。别传何物。迦叶召阿难。阿难应诺。迦叶云。倒却门前刹竿着。

　　金襕之外传何物。三昧由来各不知。倒却门前刹竿着。阿难从此释狐疑。

　　举维摩经云。其施汝者。不名福田。供养汝者。堕三恶道。

　　一溪流水自忙。万叠青山不老。戴嵩牛卧夕阳。韩干马嘶芳草。

　　举庵婆提女问文殊云。明知生是无生之法。为甚却被生死之所流转。文殊云。其力未充。

　　生死所流。其力未充。蛇吞鳖鼻。虎咬大虫。

　　举僧问赵州。如何是祖师西来意。州云。板齿生毛。

　　西来有甚意。板齿不生毛。吃粥洗钵了。茅檐日又高。

　　举临济大师凡见僧入门便喝。

　　当阳一喝似轰雷。也是重添醉后杯。今古罕逢穿耳客。与谁𢹂手上高台。

　　举药山俨禅师因遵布衲作殿主。浴佛次。药山云。汝只浴得者个。且浴不得那个。布衲云。把将那个来。药山便休去。

　　者个那个。总成滞货。眨上眉毛。早已蹉过。药山休去太颟顸。今日分明重说破。

　　举文殊所说般若经云。清净行者。不入涅槃。破戒比丘。不入地狱。

　　一心了了元非有。万物芸芸不可齐。泉领藕花归洞口。月移松影过溪西。

　　举丹霞到一荒院。遇夜取木佛烧火向。院主乃呵责曰。何得烧我木佛。霞以主丈拨灰云。烧取舍利。院主云。木佛何得有舍利。霞云。若无舍利。更取两尊烧。院主嗣后眉须堕落。

　　丹霞行脚投荒院。正是天寒地冻时。木佛拈来烧火向。无端院主堕眉须。

　　举南阳忠国师。因唐肃宗皇帝问。如何是无诤三昧。师曰。檀越蹈毗卢顶上行。帝曰。寡人不会。师云。莫认自己清净法身。

　　君王出语世无如。拶倒南阳老古锥。清净法身云莫认。也将鱼目换明珠。

　　举僧问古德。年穷岁尽时如何。古德云。东村王老夜烧钱。

　　东村王老夜烧钱。五凤楼前举铁鞭。笑杀太原孚上座。角声吹彻髑髅穿。

　　举德山凡见僧入门便棒。

　　宗师一等太垂慈。白棒逢人蓦面挥。走遍江南与江北。满身烟水孰知归。

　　举僧问沩山。如何是百丈真。山下禅床叉手立。僧又问。如何是和尚真。山复上禅床坐。

　　清溪道士人不识。上天下天鹤一只。洞门深锁碧窗寒。滴露研朱点周易。

　　举达磨大师自梁涉魏。至洛阳少林。面壁而坐。经九年。二祖传法。

　　观音示迹。梁王罔识。折苇渡江。少林面壁。直指单传太险𡾟。一华五叶成狼藉。

　　举昔有一座主。常念弥陀号。有小师唤云。和尚。主回首。小师不顾。如是数四。主叱之。小师云。和尚几年唤佗即得。某甲才唤便发恶。

　　几年唤佛浑无事。数度唤师还发嗔。谁握龙泉绕天下。当阳能报不平人。

　　举六祖大师因风飏刹幡。二僧对论。一云风动。一云幡动。往复曾未契理。六祖云。不是风动。不是幡动。仁者心动。二僧悚然。

　　非风幡动。仁者心动。拈得眼睛。打失鼻孔。祖师真是好知音。多向枯桩旧处寻。

　　举南泉和尚云。心不是佛。智不是道。

　　昨日种冬瓜。今朝栽茄子。生涯胜旧年。何乐到如此。

　　举木平道禅师因僧问。如何是祖师西来意。平云。石羊头子向东看。

　　临机开口不相谩。要使醍醐透顶寒。有问西来祖师意。石羊头子向东看。

　　举香林和尚因僧问。如何是衲衣下事。林云。腊月火烧山。

　　衲衣下事。腊月烧山。问来语切。答去机闲。千里参玄士。徒教卖布单。

　　举僧问首山。如何是佛法的的大意。山云。楚王城畔汝水东流。

　　首山和盘托出。者僧唤不回头。日日楚王城畔。滔滔汝水东流。

　　举盘山一日出门。见舁丧歌。即振铃云。红轮决定沈西去。未委灵魂往那方。幕下孝子哭云哀哀。山忽有省。

　　歌郎声未绝。孝子哭哀哀。大小盘山老。无端落赚来。

　　举紫湖门下立一牌。牌上书云。紫湖有一狗。上取人头。中取人心。下取人脚。拟议即丧身失命。新到相看。便喝云看狗。才回首。湖便归方丈。有问如何是紫湖狗。云嗥嗥。

　　紫湖喝僧看狗。是谁亲遭一口。茫茫走遍西天。得得藏身北斗。

　　举僧问智门。莲花未出水时如何。门云莲花。出水后如何。门云荷叶。

　　莲花与荷叶。自古到如今。出水未出水。何劳着意寻。

　　举僧问古塔主。如何是佛。主云莫莫。又问如何是祖师西来意。主云莫莫。

　　莫莫祥麟。只有一只角。黄头碧眼笑欣欣。八臂那吒空发恶。

　　举僧问岩头。浩浩尘中。如何辨主。头云。铜沙锣里满盛油。

　　眼中着屑。脑后抽钉。金不博金。水不洗水。挽之不后推不前。猕猴上树尾连颠。

　　举鄂州无等禅师谒王常侍。辞退才出门。王乃召云和尚。师回首。王遂敲露柱三下。师以手作圆相。拨三拨便行。

　　吓鬼谩神。横该竖抹。露柱三敲。圆相三拨。拈起死蛇。解弄也活。咄咄咄。

　　举五台秘魔岩和尚。常持一木杈。凡见僧来。遂提起杈云。什么魔魅。教汝出家。什么魔魅。教汝行脚。道得也杈下死。道不得也杈下死。速道速道。

　　秘魔岩下老魔精。立个门庭铁胆惊。好似霍山亲到后。至今四海乐升平。

　　举黄檗因南泉问。黄金为城。白银为壁。此是甚人居止处。檗云。圣人居处。泉云。有一人居何国土。檗近前叉手。泉云。道不得。何不请王老师道。檗云。有一人居何国土。泉云可惜许。

　　可惜许可惜许。知音不在频频举。当年黄檗与南泉。全身辊在草窠里。

　　举曹山因僧问。世界恁么热。向甚处迴避。曹山云。镬汤炉炭里迴避。僧云。镬汤炉炭里。如何迴避。曹山云。众苦不相到。

　　世界恁么热。谁云迴避难。镬汤炉炭里。着得老曹山。

　　举僧问赵州。承闻和尚亲见南泉是否。州云。镇州出大芦菔头。

　　南泉何曾亲见。好手还它赵州。拈出镇州芦菔。塞断衲僧咽喉。

　　举盘山垂语云。三界无法。何处求心。

　　三界本空。一心何有。水上捺葫芦。空中翻石臼。铁牛不怕狮子吼。

　　举僧问赵州。万法归一。一归何处。州云。我在青州作一领布衫重七斤。

　　万法归一一何归。谁将圆木逗方孔。赵州曾在青州时。作领布衫七斤重。

　　举马大师不安。院主问。和尚近日尊位如何。大师云。日面佛月面佛。

　　院主问来元自易。大师答去亦非难。无弦一曲天然别。地北天南谁解弹。

　　举僧问云门。如何是法身。门云。六不收。

　　云门六不收。土宿倒骑牛。踢翻四大海。直上五云楼。

　　举僧问赵州。如何是赵州。州云。东门西门南门北门。

　　乌飞并兔走。清晓复黄昏。赵州如来识。东西南北门。

　　举俱胝和尚凡有所问。只竖一指。

　　竖一指。老俱胝。电光匪急。石火犹迟。从来佛法无多子。只许狸奴白牯知。

　　举僧问香林。如何是祖师西来意。林云。坐久成劳。

　　衲僧门下。不在忉忉。西来祖意。坐久成劳。

　　举僧问百丈。如何是奇特事。丈云。独坐大雄山。僧礼拜。丈便打。

　　有问如何奇特事。便云独坐大雄山。待它礼拜劈脊打。也似波斯念八还。

　　了堂和尚赞语

　　门人　宗远　思廉　等编

　　无量寿佛

　　稽首乐邦大导师。嚝劫乘兹大愿轮。犹如杲日升虚空。群生蒙益无穷已。演畅微妙最上乘。舌相遍覆三千界。群生迷妄久逃逝。广开摄受方便门。一志诚心二深心。三者回向发愿心。尘劳业谢阎浮提。九品咸生安养土。七重树耸诸般乐。重重珠网光交罗。四色华敷八德池。池中香水恒充满。白鹤孔雀鹦鹉等。异口同出和雅音。物我互融宣法化。实非罪报之所生。导师功德难思议。我说持尺量虚空。乐邦殊胜难思议。我说持蠡测巨海。彻见本性自弥陀。谛了惟心自净土。十方刹海悉锁殒。十方如来同证明。

　　维摩居士

　　我观古圣出兴。无非不思议力。居士示疾毗耶。尤非世智能测。借宝座于灯王。请钵饭于香积。如置枣叶针锋。断取妙喜佛国。弹偏击小兮。眼观东南。叹大褒圆兮。意在西北。愿展纤毫神通。顿释群生蒙惑。既云文字性空。何对文殊一默。

　　普贤大士

　　稽首普贤大士。大行大愿度生。无边法界微尘。一一尘中遍入。尘中所有宝刹。刹刹咸有大士。手执妙莲经卷。端坐雪色象王。群生一念相应。大士即见其前。群生业海未空。大士行愿无尽。十方虚空为口。百亿须弥为舌。赞扬大士功德。功德云何赞扬。

　　观音大士

　　三界群有。自昧己灵。见不超色。听不出声。大士示见。非一方便。宴坐观空。空何所见。十方击鼓。闻无不圆。缚脱无二。根尘同源。真慈非慈。真说无说。万国行春。千江印月。十四无畏。刹刹全彰。四无量心。尘尘普应。众生界上几曾迷。刚道圆通耳根证。

　　虚空可量。铁壁可入。大士示见。言思莫及。或定或慧。或慈或威。不违本誓。普应群机。

　　手里轮珠脚下莲。天边明月水中天。度生悲愿自无尽。那个众生觉未圆。

　　全身是此经。有口道不得。大启圆通门。端坐盘陀石。

　　大士经文。不即不离。空觉极圆。匪同匪异。一毫端上示圆通。午夜金乌海底红。

　　玉貌云鬟貌不如。阎浮界上示真慈。红尘浩浩人如海。篮里金鳞卖与谁。

　　布袋和尚

　　蒋公无事趁憨僧。背上何曾有眼睛。尽谓长汀出弥勒。至今流水洗难清。

　　抚人背觅一文钱。走街头担条主丈。龙华会上补处尊。弄出许多穷伎俩。

　　不在威音前。不落迦文后。打开破布囊。囊里般般有。鼻孔分明失半边。喷嚏也成师子吼。

　　金陵真觉大士

　　弊衣徒跣发垂肩。谁谓僧繇𦘕不全。别有示人奇怪处。剪刀镜尺杖头悬。

　　戒香哑女

　　长廓生帚扫尘埃。旷劫深乘悲愿来。滞句承言满寰宇。故将哑口向人开。

　　描金渡水罗汉

　　毗卢藏海。湛然恒寂。一念瞥兴。升沉罔极。粤有圣师。四果极位。应供十方。亲承佛记。少展神通。涉海腾空。烟筇雨笠。风虎云龙。谁把黄金。幻描异相。载礼载瞻。扪空追响。

　　自达磨大师。至归源老人。凡二十八代。天台比丘嗣昙藏主。命工各绘真像。请赞

　　初祖达磨大师

　　西天毒种。东土妖孽。直指单传。千差万别。对梁王道个不识。𦘕虎成狸。逢宋云手𢹂只履。证龟成鳖。大千沙界绝行踪。高圆熊耳峰头月。

　　二祖可大师

　　望真丹有大乘器。立雪齐腰断臂人。了了常知言莫及。华开铁树不干春。

　　三祖粲大师

　　觅罪不可得。与汝忏罪竟。匿迹皖公山。无私大圆镜。

　　四祖信大师

　　是谁缚汝。来求解脱。脑后抽钉。死中得活。我今无心。诸佛岂有。掇转南辰。移来北斗。

　　五祖忍大师

　　问法未由。栽松无暇。七岁归来。翻成话𣠽。传承祖父旧家私。刚向人前索高价。

　　六祖能大师

　　倩人书壁。半夜传衣。从头怪异。遍界光辉。

　　南岳让和尚

　　修证则不无。污染则不得。磨砖作镜时。平地生荆棘。

　　马祖一禅师

　　即心即佛。非佛非心。袖头取领。腋下剜襟。刚被庞翁闲指注。妙弹一等无弦琴。

　　百丈海禅师

　　野鸭飞过去。蓦鼻拽教回。伯牙与子期。不是闲相识。明朝马祖升堂。无端卷却拜席。

　　黄檗运禅师

　　捧却一副钵盂。坐在南泉位上。有问几时行道。便云威音已前。硬如生铁软如绵。遇着知音笑揭天。

　　临济玄禅师

　　黄檗堂前曾吃攧。高安滩上始翻身。分明一个白拈贼。大树阴凉天下人。

　　兴化奖禅师

　　平欺旻德。痛打克宾。钩头有饵。眼里无筋。

　　南院颙禅师

　　特来礼拜和尚。恰遇宝应不在。倦鹤投林。狞龙戏海。

　　风穴沼禅师

　　空山古寺。单丁七年。乞村落以活命。对万象而谈禅。祖祖相传正法眼。免教灭在瞎驴边。

　　首山念禅师

　　迦叶不闻闻。世尊无说说。者个闲公案。何劳强分别。几多明眼人。一片红炉雪。独许念法华。笑它老风穴。

　　汾阳昭禅师

　　逆行顺行天莫测。父母亡灵祭一回。座下六人成大器。胡僧请法不虚来。

　　慈明圆禅师

　　远道阻重兵。易衣类厕养。大法既悟明。高名满穹壤。泉大道极口称扬。杨大年倾诚推奖。咄。

　　杨歧会禅师

　　电激飙驰言外旨。天荒地老凭谁举。三脚驴子弄蹄行。脱口冰霜满寰宇。

　　白云端禅师

　　拨草瞻风。寻玄觅妙。撞着聱头。大发一笑。窥觑无门。思量莫到。直饶脱体承当。也是望空启告。

　　东山演禅师

　　鸡冠华。铁酸饀。多处添。少处减。叶落知秋。开口见胆。

　　圆悟勤禅师

　　金山热病方苏醒。五祖回归正此时。侍者参得禅了也。怜儿不觉报人知。

　　虎丘隆禅师

　　摩醯眼活。妙琢无痕。般若愿深。大功不宰。落落丛林话转新。耽耽睡虎全威在。

　　应庵华禅师

　　虎丘室中得法。洋屿庵中付衣。俯视禅流。云趋水赴。高提祖令。雷厉风飞。

　　密庵杰禅师

　　问正法眼。答破沙盆。欺凌佛祖。震动乾坤。

　　松源岳禅师

　　提金刚剑。破邪师见网。用黑豆法。换衲僧眼睛。杨岐之衣把住。少林之旨愈明。

　　天目礼禅师

　　大疑四众。三督黄牙。量涵巨海。机险悬崖。拈出南山筀笋。东海乌鲗。爱向丛林验作家。

　　横川珙禅师

　　磨棱就圆。示成功于衲子。去华取实。任大法于己躬。扫空当时弊习。恢复上古醇风。万象森罗齐拭目。鄮峰高出大江东。

　　竺源道禅师

　　干屎橛悟在一朝。烂蒲鞋话行四海。一具铁面皮。到死也不改。

　　丰干禅师

　　骑虎出松门。为人机用别。闾丘太守前。天机都漏泄。都漏泄。金刚脑后三斤铁。

　　寒山拾得二大士

　　掣风与掣颠。非凡亦非圣。飏下菜查筒。放来苕帚柄。答丰干不游五台。吓沩山同出松径。写尽天下心。长吟并短咏。倒握铁蒺䔧。击碎轩辕镜。拍肩大笑太无端。森罗万象齐欢庆。

　　灵岩了庵和尚。其嗣法弟子梨洲兴长老。参侍山行像

　　半杯醇酎分獭胆。九曲神珠穿蚁丝。晴日侍游松下路。谁云父子不传持。

　　先师归源和尚

　　古鄮峰前曾失脚。无端蹈着死蛇头。儿孙不是扬家丑。毒气伤人卒未休。

　　仗锡默堂和尚。小师安长老请

　　目光电掣。气宇渊澄。众衲风靡。群魔胆惊。大七峰如五岳。涨西江于东溟。非智能测。何真可呈。因思普化翻筋斗。何独盘山有宁馨。

　　天童元明和尚

　　乃翁双溪。大父归源。冰枯雪老。𦦨续芳联。鞔峰室中诃佛骂祖。道臻众妙。太白峰顶罗龙打凤。机透重玄。起宗纲于委地。动。

　　宸衷于九天。三关不用立。直透威音前。

　　自赞

　　泰岳端长老请

　　从上传持。曾无别旨。虎啸风生。龙吟雾起。弹指圆成八万门。抬眸早已三千里。

　　回峰远长老请

　　四处住山三十载。惟思佛祖报深恩。晓来照影清池上。头发茎茎白到根。

　　染山主请

　　无传之传。此庵家风。无授之授。归源宗旨。不是嫡骨孙。亦非克家子。指出羚羊挂角踪。要看平地波涛起。

　　多福净长老请

　　千峰顶上。十字街头。半聋半哑。全放全收。破沙盆铿金戛玉。干屎橛塞壑填沟。大恩未报。双𩯭先秋。妙笔最难描貌处。爱同衲子结冤仇。

　　小师集福思静长老请

　　四处住山。百丑千拙。石上栽花。水中捉月。描貌将来。家风迥别。别别。师子教儿迷子诀。

　　小师思谦藏主请

　　佛祖是仇敌。群魔为弟昆。金圈胡乱掷。栗棘浑沦吞。死蛇拈起弄得活。方是归源真子孙。

　　中首座请

　　祖翁恩大似难酬。历尽风霜白尽头。岁晏江空无著处。独骑骏马骤高楼。

　　庄藏主请

　　摵碎破沙盆。扫除黑豆法。全无巴鼻传持。惟有空拳恶辣。摘杨花摘杨花。阿剌剌阿剌剌。

　　我侍者请

　　心直语拙。齿疏发皤。罢游江海。投老烟萝。百丈再参马祖一喝。晴空霹雳。国师三唤侍者三应。平地风波。话落丛林已久。师僧错会尤多。莫把生绡描貌我。抬眸鹞子过新罗。

　　暐藏主请

　　疗喂何须炮凤髓。续弦自合取龙筋。黄梅衣付负舂客。妙解徒闻七百人。

　　了堂和尚语录卷第二
卍新纂续藏经第 71 册 No. 1417 了堂惟一禅师语录


　　了堂和尚语录卷第三

　　了堂和尚偈颂

　　门人　文度　文朗　等编

　　次韵赠曙藏主再参灵岩了庵和尚

　　摩尼珠自圆转。舍之则近取还远。大洋海底蓬尘生。须弥顶上洪涛卷。不是心兮不是佛。顶门放出辽天鹘。长空云净月三更。倒持铁杵敲冰骨。既明密意自己边。何须再买三吴船。灵岩老人太饶舌。令行好击三百鞭。

　　灵壑歌。次无言和尚韵

　　灵壑灵壑吾为歌。无风自起滔天波。回头已觉沧溟窄。朝宗万派如渠何。源远流来自摩竭。银山铁壁俱通彻。六月阴生火聚凉。三冬𦦨发冰河热。灵兮非内壑非外。古往今来绝停待。月明歌罢夜堂空。天风撼动千年桧。

　　次中竺古鼎和尚韵。赠允藏主

　　展开佛手。伸出驴脚。露柱灯笼筑着磕着。特为此事参寻。布单枉教卖却。一颗如来藏里珠。日用灵光常烜赫。

　　赠朗首座

　　一字字。一句句。觌面提持。谁云密付。永嘉到曹溪。韶阳见灵树。子真师子儿。机先知落处。七九六十三。逢人休错举。大地春敷五叶华。老胡徒自涉流沙。

　　大义号

　　上人号大义。大义难形谕。不在隔江举火时。不在开田展手处。父母非我亲。黑漆昆仑遭指注。诸佛非我道。狸奴倒上菩提树。三千刹海。一一全彰。八万法门。头头显露。竹山有口莫敷宣。从教举向诸方去。

　　送奉藏主江西礼祖

　　大藏小藏。全提半提。骑声盖色。带水拖泥。三登投子。一宿曹溪。天明刍犬吠。夜半木鸡啼。动静寒温宜自爱。祖师何独在江西。

　　次无际和尚韵。示问禅行者

　　云锁万峰巅。苔径无人迹。净人从何来。貌古双瞳碧。自言多记古机缘。遍历诸方叩知识。我宗无法与人传。交驰问答诚何益。袖里真金用不亲。徒将瓦砾闲相掷。临风不觉成太息。般若丛林长荆棘。

　　次平石和尚韵。赠大云昙藏主

　　游遍诸方归。石床藓花碧。掀翻五千卷。六门顿清适。佗观非正观。无得是真得。自愧仍自悔。谁会复谁识。用舍在当仁。古路如弦直。扇干生死海。不须金翅翼。

　　寄台城虚白居士

　　西祖门庭。单传直指。圣不慕佗。灵不在己。微言妙语满尘寰。总是无用疮疣纸。打破凤林关。斫却𣯛牛尾。毗耶城里老维摩。拍手呵呵笑不已。

　　次了庵和尚韵。送木庵藏主。见溍卿先生为归源老人求塔铭

　　深院无人正岑寂。追慕先师惨愁色。先师迁化何所之。万叠云山锁寒碧。木庵渊默声如雷。令我顿觉孤怀开。持来了庵法兄偈。明珠白璧无纤埃。了庵分违屡更岁。大法千钧能负载。休居死后到先师。伤悼宗门意有在。死兮生兮事若何。波不离水水即波。黄君当今廊庙器。词源浩浩倾天河。盛闻书言与书事。笔力不减董狐史。了庵指子求塔铭。丛林有识咸增喜。会看勒石成丰碑。誵讹句子难形书。每怪古德浪指注。如驴觑井井觑驴。

　　赠藻维那

　　一了一切了。一见不再见。霜剑倚天寒。杀活分手面。兴化打克宾。临机少方便。出院仍罚钱。恩多返成怨。若是大冶金。百炼色不变。放去与收来。何尝不成见。茫茫只解问长安。不知身在含元殿。

　　题王真人月舟图

　　皎皎天上月。泛泛水中舟。月或翳云雾。如心萦百忧。舟或厄风涛。如身困驰求。当净心如月。湛然凌素秋。当以舟喻身。洞视生若浮。月本无明暗。舟还任去留。

　　示小师思齐参方

　　出家入道非小缘。当绍先宗明自己。汝年十五事参寻。临行嘱汝无佗语。勿玩山水费光阴。勿厌粗粝慕甘美。勿轻实德贵虚名。勿效无知狎庸鄙。吴楚丛林知识多。晨参暮请罗万指。棒喝交驰掣电机。直须荐取言前旨。后生可畏古圣言。五十无闻我身是。佗日归来似古灵。我亦致斋庆赞汝。

　　题无著染上人芬陀利华室

　　瑞世白莲华。梵语芬陀利。莹洁玉雪同。馥郁沉檀异。观之色非色。嗅之鼻非鼻。所以古圣言。是法难思议。无著染上人。视世如幻寄。取花以名室。是真无著义。于中或宴安。于中或游戏。此华与此室。不即亦不离。无边法界中。谁净复谁秽。譬彼太虚空。花生眼中翳。

　　赠聪藏主游台雁

　　僧来问字惟一默。金钩玉线空抛掷。狸奴白牯暗嗟嘘。耀古腾今有何极。杖挑日月来天台。万八千丈登崔嵬。五百声闻无处觅。石桥飞瀑鸣如雷。幡然又欲寻雁荡。莫把工夫事游赏。讵那犹自未回头。到时好鼓拦腮掌。衲僧用处曾不难。转地轴兮回天关。大家拗折主丈子。笑看千嶂起波澜。

　　性元号。为资藏主赋

　　见性成佛佛即性。猕猴扑碎轩辕镜。直截根元性非元。脱壳乌龟飞上天。佛即性也谩甄别。性非元也尤亲切。黑漆昆仑舞柘枝。赤脚波斯嚼生铁。道人自是僧中龙。揭翻藏海咸让雄。八万四千尘劳。荆棘丛中高悬惠日。三百六十骨节。旃檀林里普散香风。顿空语默。迥脱罗笼。使夫一类断善根阐提。知有千圣顶𩕳上不传之正宗。咄。

　　示小师妙智参方

　　智过于师。方堪传授。大抵相似。终不唧𠺕。汝丁壮年。我趋衰谬。勿以名牵。勿以利诱。废寝于夜。忘餐于昼。如溺求援。如焚求救。知识门庭。遍宜咨叩。入薝卜林。余香不嗅。至道渊旷。终可成就。语默行藏。色色仍旧。佗日归来。禁得骂诟。无愧古人。吾宗良胄。

　　玄立号

　　玄固非玄。立亦奚立。为万化之母兮。岂言思而可及。即真空成妙有兮。亦情尘之妄执。如是则穷天地亘古今。明如日黑如漆。取不得舍不得。而强号之曰玄立。

　　次南堂和尚韵。赠清禅客

　　开口即错。端的不容。一句道着。丧我门风。直饶壁立万仞。也须末磨粉舂。释尊推微细禅病。明言五蕴。初祖具真正知见。大破六宗。五叶花开震旦。万年松在祝融。狸奴倒上菩提树。午夜金乌海底红。

　　送天宁章藏主归开元省师

　　姑苏城中古法窟。西竺浮来二石佛。闻道曾经劫火余。鼻孔依然高突兀。道人远自浮佛来。探玄有志非凡才。掀翻教典五千卷。笑观双帻青崔嵬。师老归觐诚尤确。修途不惮风尘恶。到时圆相不须呈。侧身立侍禅床角。傥问孤踪事若何。宗乘无补𩯭先皤。太湖三万六千顷。雪浪翻空入梦多。

　　次芭蕉泉禅师示众韵

　　三界扰扰何时休。穷其起处无端由。从迷积迷历尘劫。吾徒自合思回头。昼贪餐夜贪卧。米未经筛糠未簸。巧饰言词显己长。妄生枝节求人过。野干儿何所宜。师子之皮不易披。自己田园荒废了。它家物务总能为。苦奔波。多懡㦬。深种烦恼根。宁结菩提果。一朝蛇入布裈裆。魂胆飞怎眠坐。叫菩萨谁怜我。

　　送思上人之西州

　　妙年思访道。决志尤宜坚。未会入门款。须防劈面拳。沙弥有主无主。赵州曾见南泉。信手拈来兮冰河发𦦨。当头坐断兮陆地生莲。若是咬人师子。等闲拶透机先。知识门庭好咨叩。三吴烟浪接遥天。

　　次保福一庵和尚韵。送鄞侍者游金陵

　　铄石流金不我热。折胶堕指不我寒。男儿奋志迈往哲。抉珠骊颔曾无难。壶中但觉日月永。量外须信乾坤宽。世尊拈花示海众。迦叶当时独破颜。金声玉振二千载。撼动天上并人间。灵锋宝剑常在握。自然破敌还斩关。此去金陵古城下。无事为我拈掇看。脱体承当都在汝。莫教只管弄疑团。

　　赠隐侍者

　　道人索我书长歌。尺水谁能兴丈波。肚里不留元字脚。当知文彩犹嫌多。长歌纵书成底用。打破虚空重觅缝。若人一念自知非。六月黄河连底冻。从来无妙亦无玄。万象森罗举不全。昨夜南辰移向北。阿难依旧世尊边。

　　送方上人游天台

　　日高萝窗睡方起。道人袖出玉茧纸。自言江海久曾游。未到天台心未已。天台古今人共游。几人能解穷清幽。穹崖䆳谷金磬响。玉芝瑶草天香浮。半千尊者乐空寂。或隐或显人不识。有时盏里现茶花。有时松根坐苔石。衲僧用处天然奇。高𢹂七尺乌藤枝。一挨一拶傥不解。临机慎勿轻饶伊。

　　大梅录都寺焙藏经

　　有大经卷离言说。四圣六凡俱洞彻。海藏龙宫五百函。眼里无端着金屑。杨岐用处人罕同。要觅挂角羚羊踪。红炉𦦨上舒复卷。墨花香雾翻晴空。眼观东南意西北。锦标更向何时得。弹指圆成八万门。何待佗生问弥勒。

　　清心堂

　　雅志远尘滓。深云构虚堂。水澄石磊磊。月白山苍苍。琪树落秋影。瑶草生异香。孤坐四檐静。天风透微凉。万虑不相到。一片凝冰霜。人生贵知止。岁月奔风樯。谁能苦膏火。置身声利场。

　　勾龙道人每口中道吽吽呗三字。述此以赠

　　道人道个吽吽呗。顿空言义真奇怪。若是惊群师子儿。拶透机先何痛快。妙乎此道绝疏亲。犹恐从前认识神。直饶一念空三际。也是伥伥摸象人。回仙不见黄龙老。燕石那知非至宝。当时牙齿欠关风。彼此全身入荒草。同中异也异中同。消息由来不易通。昨夜泥牛斗入海。天明铁鹞舞翻空。

　　示小师思敏侍者再参育王雪窗和尚

　　鄮峰有宗工。迅机如电掣。锻圣与镕凡。竹篦三尺铁。汝欲追再参。决志宜猛烈。目前事万端。一刀须两截。当年老韶阳。何尝有言说。纸袄上抄来。重添眼中屑。老我箨峰头。百丑复千拙。临行觅赠言。一口无两舌。自家本有灵光。直要觑教通彻。其或如存若忘。恐无会底时节。

　　次韵赠昱上人

　　吾宗论实不论虚。毫𨤲有差天地殊。南山起云北山雨。东家作马西家驴。江河为舌义难演。铁石作肠恩未孤。不许夜行须晓到。谁知更有赤须胡。

　　次东州和尚答古林和尚真迹韵

　　舜若多神发恶。刚把虚空穿凿。木马奔脱四蹄。泥牛惊折两角。争似凤台虎丘。杰出丛林高作。参徒水赴云趋。迅机雷轰电铄。当阳摵碎破沙盆。瑞气祥光腾碧落。

　　赠弥陀昱长老

　　至道无难。惟嫌拣择。山高海深。乌玄鹄白。若是具眼衲僧。自然超宗逸格。旷大劫不消一瞬。何古何今。无边界全在一尘。非宽非窄。丛林有此出群才。何虑声光不辉赫。摩挲老眼碧峰前。要观九万翔鹏翮。

　　韬侍者血书莲经

　　经名妙莲花。如来真秘诀。方便演三乘。有语非干舌。道人用处尤亲切。沥尽娘生指尖血。一毫端上见神通。百亿毫端亦非别。赞叹莫及。欢喜不彻。一会灵山俨然。切忌眼中着屑。

　　赠天元达书记

　　当年大觉依圆通。主宾契合恢吾宗。文字不即亦不离。高悬慧日开群蒙。圆通道大动　天子。大觉诚为天下士。银珰小使颁纶音。举贤代己人罕似。渊才雅思自古今。宗乘黼黻真知音。男儿奋志迈往哲。金声玉振传丛林。

　　送仙岩华石瑛长老

　　古德心心贵相契。出世不忘悲愿海。丛林是处沾恩波。蔼蔼声光至今在。误读楞严思老安。唐言梵语何相干。非惟无佛亦无己。炎炎六月冰霜寒。道人气岸天然别。骊颔明珠手亲抉。祖翁一个破沙盆。倒用横拈自超越。

　　次韵送振侍者参方

　　只是无师。不是无禅。斩钉截铁。谬解误传。若谓超今迈古。开口蚤成堕负。更言别有生涯。对面抛沙撒土。直饶纳大千于一尘。打三更于日午。正好拶教面红。知有少室真宗。翠岩不得善侍者。那明真际分顽空。参遍江南与江北。须知不假它家力。一念回光见得亲。达磨九年空面壁。

　　次韵赠晟维那

　　祖令高提。欺胡谩汉。越圣超凡。轰雷掣电。兴化打克宾。风穴见南院。机用隔天渊。谁云可同传。直饶灵源湛寂绝渗漓。吾宗那可称传持。指蚁垤为太华。认蹄涔为归墟。对𦦨炉而受冻。坐饭箩而忍饥。男儿奋志从师决择。此道毋自欺。阎浮身世胶胶扰扰。转眼成衰迟。

　　送天童东冈昕书记住天王

　　老南见慈明。良遂参麻谷。拈起铁蒺䔧。击碎无瑕玉。教苑初游兮眼中已刮金鎞。禅林晚归兮脑后更抽金镞。寂寥非内兮素范还还。宽廓非外兮真规复复。挹双沼之渊澄。大双溪之正续。普施法雨勿迟迟。无限焦枯待沾沃。

　　宗元号

　　恢宗廓元。呵佛骂祖。寻流得源。上马见路。了无朕迹。正好推穷。千差万别。八达七通。不蹑前踪。宁彰后位。烈𦦨销冰。迅雷破柱。

　　天台竺昙瑞首座。扁所居室。名四华世界。征伽陀以证

　　无边刹土本清净。净土何独称西方。群生妄觉沦有海。情波识浪何茫茫。娑婆释尊运慈溥。随机演法多门户。十六禅观乘愿轮。面奉弥陀子归父。八德池开四色花。其地布以黄金沙。大如车轮绝倾侧。微妙香洁分光华。天台道人竺昙瑞。四华榜室超言义。优钵昙与拘物头。波斯迦及芬陀利。经行坐卧于其中。浮生万念春冰融。净名不忘修净土。明知佛国从来空。我宗孤危何取舍。问着痛棒和声打。沧溟月白吼泥牛。大野风生嘶木马。于一毫端洞十虚。划波限域徒区区。拈却风前案山子。不妨潘阆倒骑驴。

　　示庄侍者

　　不慕诸圣。不重己灵。机如掣电。眼似流星。敲唱双行有准。师资会遇非轻。野鸭飞过时。谩它百丈。侍郎有省处。不打三平。声前破的。脑后抽钉。抛铁网于泰华。捉麒麟于沧溟。几多痴狂外边走。两耳卓朔头鬅鬙。

　　赠日本俊藏主

　　单传直指。绝学无为。顿空华藏海。抹过毗卢师。无量法门。都来在汝。百千亿劫。不出今时。逆施倒用见教彻。德山临济还堪追。

　　示净藏主

　　活衮衮明落落。拟心早已成缠缚。一毫端上识根源。八万法门顿昭廓。是不是非不非。徒将情解穷玄微。黄龙拈出断贯索。两川义虎方知归。最初机末后着。瘥病不假驴驼药。藏里摩尼自古今。天边日月何辉赫。

　　示度藏主

　　参至无参。学至无学。是圣是凡。全归掌握。七十二汀鄞水。远入东溟。万八千丈台山。高齐南岳。喜有路而可行。笑无绳而自缚。毗卢藏海尽掀翻。回头好截苍龙角。

　　次韵赠初侍者

　　出格言到家句。古往今来几人举。如来禅祖师意。大抵难传㽄嗄器。释尊详说对阿难。正倒只轮金色臂。不在推穷寻逐时。抬眸早已三千里。沩山只牧水牯牛。不用手中三尺棰。男儿参叩勿迟迟。昨夜金风生玉宇。

　　次韵赠守侍者

　　潦倒云门云念七。接响承虚至今日。拈得七兮失却一。运斤须还受斤质。迦叶明明不覆藏。始信如来语非密。陈年一等葛藤窠。对众何劳重拈出。厇愬金毛师子儿。顶门正好施一锥。祖域高深不易到。欲成大智先成愚。临济会下赤梢鲤。谁道千非博一是。末后非逢老夹山。翻身争入洪涛里。

　　赠中竺杰侍者

　　觉海澄圆。性天朗耀。照而常寂。寂而常照。倒握乌藤蓦面挥。谁知特地开怀抱。君不见。世尊拈起一枝花。金色头陀独微笑。惟敲瓦鼓唱巴歌。看佗合出阳春调。有放复有收。自起还自倒。

　　次韵默庵歌。赠唯维那

　　我宗从来无语句。金舂玉应何差互。岩间宴坐老空生。雨花天帝寻无路。南海波斯吹铁笛。泥牛侧耳知端的。纷纷觅妙参玄人。几个能禁恶拳踢。裙衫抖擞尤难知。无端太阿成倒持。𦦨发冰河自闪铄。糁花枯木徒芳菲。莫教守住英灵窟。直须东涌复西没。伽陀书罢倚危阑。天风磨出苍崖骨。

　　于石号。介侍者求

　　上人志道坚于石。石坚贵韫无瑕璧。良工剖琢石非坚。志坚道可穷玄极。落落当从自己求。碌碌休向它山觅。生公说法曾点头。五百力士空施力。

　　次韵赠闰侍者

　　东土隔西天。何妨密相付。觅妙与寻玄。邯郸学唐步。头头总见前。法法成差互。达磨老臊胡。元来不是祖。神光乞安心。来机曾不副。从头点检看。五五二十五。当炉能不避火热。谁谓同途不同辙。看它赤手坐重关。把断何曾通水泄。一机瞥转威音前。拈起死蛇活泼泼。百万人中辊出来。自然用处天然别。因忆金峦善侍者。翠岩亲遭痛摧折。当时不得老慈明。满怀冤屈凭谁雪。

　　赠日本登侍者

　　香林远侍者。久入韶阳室。韶阳道不涉言诠。纸袄无端浪传出。误它学语禅流。转增烟霞痼疾。吐得气转得身。去却七三存一。百尺竿头进步时。搏桑日上珊瑚枝。

　　答龙华穆庵法侄康长老韵

　　四海禅流自旁午。少室宗乘待人举。南堂嫡子凤台孙。地褊善于长袖舞。迅机一喝如雷奔。要使正眼开顶门。焦枯溥沃会有日。黄河九曲来昆仑。

　　次萝月莹公墨迹

　　后以智拔先定动。自然空尽尘劳梦。棒喝交驰建法门。直教丧胆还惊魂。妙喜舌底风雷卷。点铁成金丹九转。萝月道人何所参。马头北也牛头南。我之所说譬时雨。塞却耳根须听取。古今𦦨续与芳联。佛祖曾无一法传。

　　次韵送我藏主再参中竺季潭和尚

　　未明三八九。难蹈古皇道。白璧凿石终自逢。青天掘地从渠讨。是药采将来。拈起一茎草。机先领旨。何疑可疑。量外明宗。弗好也好。五千余卷葛藤窠。十圣三贤俱绊倒。要作德山临济下儿孙。更须参叩千岁岩前老。

　　用韵寄道纯西堂

　　济北宗风。江西法道。电激雷奔不覆藏。龙睛鹘眼难探讨。鞭起石麒麟。毒蛇惊出草。咬破铁酸饀。万象齐称好。泥金刚直得汗流。雪师子争教推倒。灵机洞彻威音前。天香桂子秋光老。

　　如山号恩监寺求

　　道人号如山。山即如如体。上屹万象前。下根九渊底。巨灵力大无所施。愚公岁久那能移。号风老树化鲛鳄。霾云怪石蹲熊罴。恩大或云山可比。道大未许形言语。三脚驴子弄蹄行。狼藉冰霜满寰宇。

　　法华图为鹿苑天鼓闻法师题

　　现瑞舒光灵鹫峰。宣扬妙法启群蒙。三周七喻何亲切。百界千如本互融。更雨天花香蔼蔼。弥罗帝网影重重。还它鹿苑扶宗手。凡圣咸归海印中。

　　寓幻室

　　真不留兮妄本虚。室名寓幻竟何如。干城影里飞金凤。石火光中见梵庐。以有相空为户牖。从无住法立屏除。休闻吾语生疑讶。三界均同一梦居。

　　游景星

　　巨灵何年施斧凿。岩崖𡾼峻千青旻。银河横界可邻壁。翠巘周罗犹从宾。五更先见海底日。三月未觉人间春。潜光毓胜古渊薮。玑公贯公僧凤麟。

　　答方岩大林和尚(二)

　　慢幢疑网已冰销。佛国魔宫几许遥。玉箸好撑师子口。麻绦偏系吕公腰。尺圆宝镜容千里。六结花巾止一条。用舍总行安乐法。侧微谁谓异层霄。

　　觉性圆明事若何。凡兮非少圣非多。一金岂碍持投井。三兽奚劳喻渡河。宝剑空中还自掷。铅刀石上任渠磨。永嘉早已欠缄默。今古犹传证道歌。

　　答南堂和尚见寄韵(二)

　　万古穹祟少室峰。是谁能复九年风。不空佛病并祖病。那得宗通与说通。文豹惟知藏雾雨。彩鸾终不受樊笼。好将袖里吹毛剑。截断千差到大同。

　　鈯斧抛来湖上峰。闲居力振古宗风。非惟睡虎全威在。别有灵犀一点通。夜坐沉檀浮宝鼎。卯斋菱藕满筠笼。祥麟掣断黄金锁。天外出头谁与同。

　　答会翁和尚

　　久客同登巾子峰。满轩江月桂华风。年光易逐星霜换。祖意难将语默通。缚虎直须探虎穴。养鸡何必闭鸡笼。万机休罢头如雪。琴到无弦调自同。

　　岩头雪峤宿鳌峰。抖擞肝肠不露风。抹过三玄并五位。扫空密证与潜通。骅骝岂待金鞭影。鸑鷟宁堪铁网笼。太祖西丘多胤胄。家风不约自然同。

　　次梦堂和尚韵。赠国清敞侍者再参

　　侍者参得禅了也。洞彻威音大劫前。铁马奔程挥折棰。冰河连底打焦砖。明知心外元无佛。刚道壶中别有天。百丈当年再参话。虚空为口举难全。

　　次石屋和尚杂言韵(五)

　　浮生多是强名模。放下情缘道可图。云影溪光清入座。蕨牙菰米旋供厨。秾花勿谓春难老。童龀当知𩯭易枯。万物古今纷变化。难逃天地一洪炉。

　　老我年来事事休。为它犹自动闲忧。林泉胜绝好游玩。乌兔奔忙难驻留。作佛何须生竺国。成仙多是慕蓬丘。有为须极无为地。几个工夫得到头。

　　空阶行蚁上生台。红日三竿门始开。抖擞裙衫无法说。提𢹂瓶锡有僧来。雨余观瀑非常好。月下闻猿分外哀。鹤胫自长凫胫短。是谁续也是谁裁。

　　慕道专诚要决疑。当如胜负局中棋。圆成般若空情识。根本无明立见知。自合探珠投赤水。几多拾砾向春池。秋云满目频搔首。觉苑荒凉正此时。

　　万化趋功不少停。慵将大药制颓龄。才逢露冷江枫赤。又见春回野烧青。供佛自持生铁钵。汲泉谁用古铜瓶。天风一阵松涛恶。高枕南窗午睡醒。

　　赠俊上人

　　生佛已前奇特事。须知用不出今时。蒲帆远别吴城畔。铁锡东游越海涯。进步孤来三事衲。回头惜取两茎眉。红炉新出黄金弹。惊落天边白凤儿。

　　答宗圣首座

　　弟兄南北总成翁。何日开怀话此宗。本有灵源常湛湛。显玄法喻自重重。见须见月休观指。闻贵闻心谩击钟。若约衲僧门下令。乌藤三十未轻容。

　　答天童元明和尚

　　力阐宗猷九陇前。当阳无党亦无偏。辉腾自己光明藏。烛破佗家默照禅。圣解竞推怜末学。灵机独脱慕先贤。烟霞老我千峰顶。喜见双溪有正传。

　　寄则中度首座

　　宗纲委地起无因。敲唱深期过量人。果卓掇时机自别。茶瓢跳处话重新。群生在在投迷网。诸圣尘尘乘愿轮。拈起毫端风雨快。优昙花绽不干春。

　　赠庄上人

　　赵州十八见南泉。心印无传是正传。木马惊嘶新脱鞅。铁牛酣卧久忘鞭。双眸掣电觑不破。满口含霜道得全。万古碧潭空界月。何妨𣤩碎水中天。

　　答玄一隐君韵(二)

　　彤霞暖影煦人酣。水绕平坡竹绕庵。道极玄微元不二。教随名相自分三。雪花浮碗雨前茗。金颗堆盘霜后柑。童子无端事游历。满身烟水百城南。

　　如棋世事屡更新。脱屣功名贵葆真。蓬岛跨来千岁鹤。桃源别是一家春。玄琴黄卷为佳侣。老石长松作近邻。珍重盘溪玄一子。竿头百尺解翻身。

　　答梦堂和尚见寄韵(时重修僧传)

　　简修僧史甘露灭。删集传灯杨大年。重喜酉庵攎妙解。广扬列祖显真传。阴凉大地阎浮树。饶益群生忍辱仙。四海丛林遍蓁莽。高堂何忍事安眠。

　　悼南堂法兄和尚

　　说法洞庭湖外寺。重来智积谶嘉期。云趋水赴三千里。玉应金舂十二时。沙竭龙归无底钵。毗岚风撼不萌枝。东西失此人天眼。情与无情总皱眉。

　　癸卯八月廿五日。南堂靠倒涅槃台。浮幢王刹毫端现。优钵罗花火里开。妙解玄言都扫荡。真规素范顿追回。嘉禾鄞水七百里。侧耳时闻震法雷。

　　次中竺用章和尚韵。赠咨侍者

　　我宗无语亦无法。宁许胡抄与乱抄。回首群魔皆近侍。抬眸千圣匪同交。噇空铁钵休安柄。载月金船好把梢。吹起布毛方悟去。分明屎块向人抛。

　　次韵赠日本敬藏主

　　参玄东走复西奔。求剑刻舟徒记痕。眼正龙蛇元易辩。气高佛祖可平吞。扫空藏教五千轴。抹过尘劳八万门。独上城楼望乡国。海天寒日涌金盆。

　　谢事双桧。答天元师侄韵

　　闲居四壁甘吾分。鸣鼓无由逼晚参。一任角声来枕上。慵将草色问城南。铁牛电眼难留屑。石女云鬟易受簪。因忆慈明见神鼎。江河为舌向谁谈。

　　题大禅安西堂。继休居归源二老人。及南堂之后。重拈雪窦所拈古德公案一百则

　　百章古德闲公案。五色摩尼耀大千。多讶云林藏玉椟。剩观雪窦击金鞭。凤台光吐星中月。昆阜香浮火里莲。珍重南堂施敏手。今逢法喜继前贤。

　　寄梦堂和尚(时在大慈)

　　闲居湖寺谈禅病。还如积翠在江西。霜藤靠壁蜕龙骨。磨衲拥肩行蚁蹊。句里藏锋全杀活。机先失照隔云泥。空王浩劫至今日。大化无私物物齐。

　　用韵赠灵隐密藏主

　　未举乌藤知落处。不虚依我古岩西。罕逢赤手抉骊颔。多向枯桩寻兔蹊。水可结冰冰即水。泥能成像像非泥。毗卢藏海空诸有。一念不生凡圣齐。

　　用韵示左右(二)

　　大家相聚吃茎齑。莫话赵州东院西。黄檗树头无蜜果。悬崖险处有平蹊。袒肩未荷千斤檐。着脚先防三尺泥。廓彻摩醯顶门眼。劣形殊相本来齐。

　　此心无悟亦无迷。多是东行却向西。如信大虚堪觅缝。从教古路自分蹊。疾雷破岳似摧朽。利剑刜钟如切泥。老我烟霞成底用。天时人事固难齐。

　　答天王东冈昕长老

　　云压千峰路欲迷。雪欹老柏断桥西。荣枯自信无纤念。明昧谁云有二蹊。守默痴禅油入面。寻文狂慧絮沾泥。暮翁善唱无生曲。喜见诸孙和得齐。

　　赠日本谦藏主

　　祖域高深到未曾。多夸密授与亲承。人心本自无今古。法运其如有废兴。罢向千门持铁钵。空围万象举霜藤。何期斫额搏桑晓。枯木花开六月冰。

　　示暐藏主省师

　　人人本有光明藏。无受无传古到今。易领解时休领解。难推寻处好推寻。曹溪祖派称南岳。积翠孙枝让寂音。得度有师归礼觐。尚期看我老云林。

　　送大基丕长老住补陀

　　浮幢王刹香海界。古佛圆通门大开。翠岳峨峨参碧汉。鲸涛湱湱震晴雷。沩山踢倒净瓶去。黄檗取将禅版来。一句迥超千圣外。丛林气象追回。

　　送定上人参方

　　探玄须具眼。列祖备机深。但莫随佗语。终能见自心。磨砖难作镜。点铁易成金。太古无弦曲。相期发至音。

　　次韵留道中藏主

　　至道关怀重。浮生系念轻。行藏无别法。语默总真情。翳尽空元净。尘销镜自明。风光清溢目。何处问归程。

　　送来上人参方

　　子来需赠语。展纸复沉吟。蹇浅时流议。宽洪古圣心。无瑕称美玉。出矿是精金。道匪从人得。专诚且访寻。

　　次韵悼藻藏主

　　有志探玄士。牧牛师懒安。圣凡情若尽。生死海能干。鸑鷟徒呈瑞。芭蕉不耐寒。百年真一梦。万事付三叹。

　　至正己亥。谢事竹山。归圆明庵。因阅真净和尚语。有一身终有限。万事毕无时之句。析其十字为首。成杂言十章。示诸左右

　　一庵邻木井。老我合投闲。砌石成莲沼。开轩面药阑。乱峰青崒屼。幽涧泻潺湲。别有生涯在。无弦琴好弹。

　　身居千嶂里。几见岁华更。壁靠过头杖。炉埋折脚铛。御寒麆布褐。诳腹老藜羹。路转溪回处。是谁来共行。

　　终日倚岩隈。闲云去复来。未明心即佛。谩说镜非台。浊水珠还现。淤泥莲可栽。吾宗多异见。有口亦慵开。

　　有身还有累。无[女*(巢-果+(离-禸))]是无求。随事能通达。何人不自由。花生因翳眼。岸住为停舟。法道常超胜。祗园自晚秋。

　　限时登圣果。特地执愚情。弹指三祇劫。抬眸十万程。石牛耕旷野。刍犬吠空城。真正举扬处。堂前草盛生。

　　万法何曾有。一心元自无。虚空终不坏。沧海几番枯。妙辩毗城老。单传碧眼胡。怪来木獬廌。吞却石烟菟。

　　事理已圆融。何妨话此宗。采来都是药。捧上不成龙。杨广山前草。金刚岭上松。大哉穹壤内。千古慕灵踪。

　　毕竟难传授。胡为唤作禅。呈机非句里。领旨岂言前。喝下分宾主。棒头明正偏。祖翁田地在。水牯好加鞭。

　　无事可思惟。随缘度岁时。案头间宝鸭。壁角挂军持。雨歇溪声壮。月高松影迟。真空并妙有。一一洞灵知。

　　时光有今古。佛性无悟迷。表法名何别。还源理自齐。直教分水乳。未免隔云泥。一举四十九。赵州东院西。

　　次所庵首座韵(二)

　　随处成嘉遁。神珠耿夜光。茅庐殊迫窄。法界总含藏。上国蒲轮召。深炉芋火香。癫痫循迷妄。那可秘灵方。

　　觉皇如按指。海印自生光。火不镜中出。珠非衣里藏。瓷瓯浮雪乳。石室蔼天香。妙达真空理。规圆矩自方。

　　阅古轩

　　历探先圣意。毫发本无差。未尽眼中翳。那除空里花。凉风生几席。白月照窗纱。掩卷成枯坐。真观岂有涯。

　　答天童平石和尚见寄韵(五)

　　不肯高居兜率天。逢人要觅一文钱。更言弥勒真弥勒。摋土抛沙百众前。

　　泐水禅如药汞银。黄龙闻着即生嗔。当时不是慈明老。铁网难收一角麟。

　　三尺竹篦长在握。肯将佛法当人情。巍然照雪轩中坐。衲子教它眼自明。

　　旃檀楼阁翠岚中。水镜襟怀鹤发翁。石鼎香销定初起。金乌拍翅海门东。

　　头头物物总天真。谁谓今人愧古人。庆喜何曾徇根识。瞿昙徒自绾花巾。

　　赠的维那

　　化米归来仍化炭。堂司一职辄相烦。要明的的西来意。只在寻常日用间。

　　赠西上人

　　子到问吾西祖意。老来有口只宜闲。赵州曾指庭前柏。千古丛林作话端。

　　赠静知客

　　动静寒温合自知。江淮闽浙浪奔驰。大阳寺里显知客。乳窦峰头百世师。

　　怀古十首寄大宗西堂

　　鹑衣百结不掩骭。粪火堆中有芋魁。寒涕垂颐曾不管。紫泥书自九天来。

　　语非难也识真难。临济腰包上径山。汝自问它何欠少。一堂云侣半抽单。

　　头上青灰三五斗。赵州谁谓太疏慵。等闲剔起眉毛看。老虎斑斑是大虫。

　　饥餐渴饮不多争。不向如来行处行。怪底当年颠普化。饭床踢倒大粗生。

　　白云昔日见杨岐。问及茶陵受业师。不是当家真种草。如何一笑会怀疑。

　　慈明参罢老汾阳。短发肩挑骨董箱。神鼎老昏相见语。丛林多是错商量。

　　芭蕉庵中泉大道。禅子来参无异谈。直示汾州奇特事。解怀抖擞破裙衫。

　　古德示人间露布。看时容易会时难。不因两转合头语。船子那能得夹山。

　　谈辩对人无抵捂。自家无事动干戈。从前一等偷心死。选佛场中得甲科。

　　三督黄牙窍到天。衲僧蹉过万千千。字经三写乌焉马。叠妙重玄竞说禅。

　　次了庵和尚杂言韵(八)

　　吾祖深慈岂易量。要成大树作阴凉。看它五叶花开后。万紫千红敢斗芳。

　　胡僧得得飞金锡。曾为汾阳罢夜参。未许南堂乐闲寂。要弘法道播东南。

　　一尘不立万缘空。夜半阳乌海底红。出窟金毛不求伴。度河香象更谁同。

　　有生有死心源混。无圣无凡性地平。客至休嫌太疏懒。白云流水自将迎。

　　赤手须探火里冰。自家活计勿它营。德山白棒横挥处。即是昏衢智慧灯。

　　触目遇缘无剩法。何须要透未生前。三冬喜有生柴火。且自垂帘护暖烟。

　　捏沙终是不成团。断臂安心话已圆。真正举扬宗教事。草深何止法堂前。

　　眼见耳闻无别旨。手握乌藤行复倚。菩萨声闻曾未知。各证圆通二十五。

　　信庵

　　只个无疑便入门。其中别是一乾坤。拳头对客何劳竖。日日茅檐挂白云。

　　台州天宁音。都管塑观音。知客寮起楼净僧发施草鞋

　　观音示现比丘身。楼阁门开接要津。剃了头光饱吃饭。草鞋重着见何人。

　　寄紫岩绝学和尚

　　莫厌荒凉古道场。吾宗只贵话头行。赵州曾住观音院。麦醋沙盐土塌床。

　　示禅客

　　问来汝须哑却口。答去我须秃却舌。堂前露柱笑掀眉。达磨西来无妙诀。

　　析雪窦迷悟相反偈

　　霏霏梅雨洒危层。一句分明绝爱憎。末法师僧少方便。多将知解当宗乘。

　　五月山房冷似冰。不教容易启柴扄。口边白醭生来久。且喜浑无问法僧。

　　莫谓乾坤乖大信。古今毫发不曾差。赵州犹自婆心切。凡见僧来唤吃茶。

　　未明心地是炎蒸。纵已明来也只宁。栽了冬瓜种茄子。一条百衲补难成。

　　答灵隐竹泉和尚

　　摩醯正眼耀乾坤。物日禅翁六世孙。倒握竹篦全杀活。当阳击碎铁昆仑。

　　建三塔

　　潭北湘南草正青。敲砖打瓦见功成。一非三也三非一。那个髑髅无眼睛。

　　华顶光菩萨制纸龛于炉上。御寒坐禅

　　溪藤裁制御寒威。六面虚明定起时。枣柏当年惟造论。火炉头话几曾知。

　　山居

　　深深炉内煨黄独。烂烂锅中煮蕨薇。旷劫不殊今日事。今年不似去年饥。

　　绿萝溪畔启荆扉。自浣褴衫布衲衣。干鹊鸣来又鸣去。多年江海故人归。

　　寻玄觅妙正纷然。谁解回光究本源。大地众生销妄见。百千诸佛本无言。

　　法社凋衰心欲寒。诸缘空寂更何言。山窗睡起日卓午。一树桫椤花正繁。

　　平面似床松下石。偃枝成盖石边松。无心道者眉如雪。煮得茶香分外浓。

　　云销阴崖寒意早。枯枝收拾两三堆。不教菜叶随流去。恐误高人访道来。

　　定起萝龛偶独行。不知人世岁华更。闲抛藤子清池里。无限鱼儿水面争。

　　三个柴头煨正暖。三竿寒日尚高眠。明知有口可挂壁。万象森罗替说禅。

　　总是娘生一个身。任它富贵任它贫。石床坐落三更月。风揭松涛满耳根。

　　山高才寒便积雪。三冬少有无雪时。庭前齐腰忆二祖。床上缩项思杨岐。

　　题祖会图

　　圣贤瑞世示冥权。妙笔如何𦘕得全。赖有陈年断贯索。将它鼻孔一时穿。

　　独庵

　　单单结构个茅庐。玉殿珠楼总不如。非特与人难共住。更无人可作邻居。

　　勉中侄侍者参方

　　千圣顶𩕳一着子。决择莫辞途路长。雪峤三回到投子。慈明易服见汾阳。

　　赠僧书楞严法华圆觉华严四经

　　直取华巾成六结。曲垂根器演三乘。其如深入光明藏。破一微尘出大经。

　　赠岘维那为法花会化缘捺海塘

　　兴化棒头知落处。东西南北任纵横。灵山一会俨然在。沧海桑田几变更。

　　悼愚仲和尚

　　诸方宿德死殆尽。死到慧因愚仲翁。法道衰寒端可卜。典刑谁复继高风。

　　顿悟心宗空万法。尤专密行化人天。轮珠手里一百八。绽作火中金色莲。

　　无疑

　　何须东卜与西卜。自信从来不覆藏。见得一番亲切了。着衣吃饭只如常。

　　悼寿昌别源法兄(四)

　　平生惯用黑豆法。松源五世的骨孙。信脚蹈翻生死海。当阳指出铁昆仑。

　　有口不吞三世佛。十方刹土任遨游。死来随例成颠倒。舍利劳人满掬收。

　　心存圣解道还殊。药有神功病莫除。劫火从教烧海底。涅槃生死本如如。

　　川陆动逾千里远。弟兄十载不承颜。遗音昨到紫箨寺。骨石已葬丹霞山。

　　国清索天封竹作水笕

　　双涧当阳轻借问。天封直下便相酬。同将百尺竿头意。万仞悬崖接上流。

　　答清凉实庵法兄六首(时在太白前板)

　　黄金世界清凉国。演说无边舌广长。太白峰前分半座。端如灵树待韶阳。

　　箨顶幽居百念灰。窗前明月几番来。昨朝僧向台山去。接得罗浮一信回。

　　吾知捉象与捉兔。一等须教用力全。日用现行明历历。从来无得亦无传。

　　根器未湛禁恶辣。明窗之下且安排。一声看狗狼忙走。门外紫湖空立牌。

　　大小云门奇特事。曾无一法可当情。问渠诸佛出身处。便道东山水上行。

　　不羡超宗并逸格。何劳广学与多知。空来佛国三千界。使得人间十二时。

　　悼紫岩绝学和尚

　　晚年归老千峰顶。警发来蒙念未休。闻道秋来迁化了。何人重举过窗牛。

　　染藏主天童持净

　　苕帚放来拈铁刬。净边功业秽边修。厕筹拨出光明藏。笑倒天童老隰州。

　　有甚卓卓与的的。老禅不觉舌头长。扫空教典五千卷。粪壤堆头自举扬。

　　示朗侍者

　　野鸭分明飞过去。马师蓦鼻拽教回。徒将铁杵敲冰骨。花在不萌枝上开。

　　行者福严归葬父母

　　父母非亲孰最亲。报恩须是负恩人。活埋黄土深三尺。碓觜花开劫外春。

　　悼前清凉松隐和尚(二)

　　八十五年能事毕。跏趺合掌示真归。阇维重使人惊讶。缭乱天华雪片飞。

　　直下西丘四世孙。倒骑铁马上昆仑。清凉山里万菩萨。无相光中添一尊。

　　輗侍者归省松冈和尚

　　刹海三千彰妙用。尘劳八万洞灵知。鸟窠吹起布毛处。普化打翻筋斗时。

　　送希圣彦长老住温州仙岩

　　此去仙姑岩畔寺。乌藤横按接禅流。安公破读楞严句。直得须弥笑点头。

　　宗纲

　　少室峰前抛铁网。振振尽是玉麒麟。一从五派分来后。赤手提持有几人。

　　次松岩恕中和尚山居杂言(四)

　　菩萨圆修与佛邻。退身三界拯孤贫。茫茫角力趋程者。顶罩烧钟一万斤。

　　云头按下守空知。坐对饭箩甘受饥。桂桌兰舟夸好手。未闻夺得锦标归。

　　一句了然超百亿。更疑何事待丁宁。怪来昔日矮师叔。蒲伏洞山床下听。

　　江海归来齿发疏。一庵移入深云住。猕猴成队摘酸梨。见人走上悬崖树。

　　拜和天目老祖四题真迹韵

　　香山汤禅师濯足亭

　　上牢添器费工程。巧处偏于拙处呈。濯足溪流显灵异。当时那辩浊中清。

　　石桥五百罗汉

　　五百声闻受记来。神通手面走风雷。石桥蹈断不蹈断。且向深云静打隈。

　　瑞岩惺惺石

　　怪石破陀让藓苔。老禅危坐不倾摧。长年报道惺惺着。那个出它机境来。

　　龙湫讵那尊者

　　讵那抱膝古崖阿。万斛观倾设利罗。我欲为渠施痛掌。奈渠不肯转头何。

　　题列祖传法正宗标目

　　金舂玉应楔出楔。焰续芳联心印心。真净界中无位次。阎浮世上有知音。

　　答传首座(二)

　　汾阳有语莫妄想。长庆连云也太差。踢倒饭床颠普化。筑来脚指老玄沙。

　　竭世枢机固可𠷣。穷诸玄辩亦徒为。碓坊卢老不识字。六代传衣还是伊。

　　招国清东席木庵和尚

　　皮肤脱尽唯真实。一片虚怀水镜开。正好清狂伴寒拾。隰州古佛望归来。

　　闻䳌有感。寄国清东席了空和尚

　　倒指从头数故人。音书处处隔风尘。杜䳌啼上三更月。一个空山老病身。

　　招前明庆莹中法弟

　　音容动别半千里。黄落已惊三十秋。细大法门无可说。钦山有语启岩头。

　　析旧作成四章。示淡维那

　　化米归来仍化炭。杀人剑也活人刀。谁知恩大难酬处。海未为深山未高。

　　堂司一职辄相烦。彻骨冰寒者一番。束破桶盆双眼碧。黑花猫子面门斑。

　　要明的的西来意。塞却咽喉须出气。无言童子念摩诃。释迦不受然灯记。

　　只在寻常日用间。须知觌面隔千山。句中有眼终难会。琴上无弦正好弹。

　　送僧持钵

　　觉皇三界独称尊。法化宣流在子孙。喜睹云堂容海众。高擎铁钵向檀门。

　　聩翁

　　娘生两耳聋来好。老去无闻万念如。每见傍人开笑口。仰天闲捻白髭须。

　　谢事太白。偶阅东石和尚语。其间有贺能仁仲南东堂退居偈。析成四章。示诸左右

　　占得溪房最上层。省来赤脚蹈冰棱。纵饶着我千金价。不卖平生百不能。

　　山中抛却一堂僧。总可它年继祖灯。万象森罗炽然说。何须劳我举乌藤。

　　小园移在阑干下。屋角天风鸣铁马。今无良遂来咨参。麻谷锄头对谁把。

　　自摘青藜杂饭蒸。饱餐毛孔有余馨。笑它昔日毗耶老。演出如来最上乘。

　　赠日者

　　寿夭荣枯底用推。定于哇地一声时。先生妙纵谈天舌。本命元辰合自知。

　　制衣沈氏求

　　引线行针无别法。量长较短在临时。工夫纯熟自省力。手段精奇人共知。

　　修鞋鲍氏求

　　破柴床下埋尘久。妙手重修在此时。初祖亲携返西竺。大阳转付续宗枝。

　　季昙

　　二千年后法末世。优钵罗华遍界春。饮光独得正法眼。谩尽灵山百万人。

　　闲居杂言同韵六首

　　瘦藤孤倚碧池头。照影空惊两𩯭秋。祖道流通满寰海。负舂卢老出新州。

　　有口何劳举话头。万松声撼四时秋。夜明廉外排班立。怪底当年老隰州。

　　敲出麒麟拄杖头。机如激电气横秋。唆佗临济参黄檗。彻底婆心是睦州。

　　翻身只在一毫头。凛若神山碧海秋。打失眼睛孚上座。角声吹彻古杨州。

　　牧牛善解掣绳头。祖父田园会有秋。不见沩山传寂子。宗乘大阐在袁州。

　　一室空山白尽头。祇园无处不凋秋。束腰岂易追药峤。行脚尤难学赵州。

　　悼玄一隐君

　　埋玉平原草树荒。隐君玄一未尝亡。清凉传与补陀传。千古名山有耿光。

　　图书四壁贯晴虹。方外犹明少室宗。那料藏舟移夜壑。丹霞无处访庞翁。

　　圆中

　　转辘辘地。如盘走珠。向外寻觅。天地悬殊。

　　一言

　　只个归源旨。分明不二谈。机先见真谛。何用口喃喃。

　　生上人礼补陀

　　大士岩间出见。劳生日用相逢。杨柳枝枝甘露。旃檀叶叶香风。

　　凝碧亭

　　群峰锁烟霭。方池漾涟漪。遥空结静色。一片清琉璃。

　　溪讴十首赠无著山主

　　小小一溪水。雄雄四面山。道人栖止处。茅屋两三间。

　　壁角破沙锅。洗来犹可用。拨雪挑荠牙。夜深营茗供。

　　溪居乐性情。谁云大孤绝。脱脚濯清流。开窗待明月。

　　四畔多山家。朴古忘彼我。共乐钟磬声。随时送山果。

　　洗衣一片石。阔可四五尺。崖根着脚牢。溪湍任舂激。

　　盐从山市赊。麦寄邻家磨。斫得生柴归。日头檐外过。

　　茗碗对炉香。同参引话长。西风上衡岳。夜雨宿潇湘。

　　溪云弄晚晴。飞起碧蜻蜓。西园看梨枣。何处唱歌声。

　　寒日已卓午。柴扉犹未开。饥乌如有约。成队下生台。

　　夜来寒气浓。天明雪没屋。化粮人未归。充饥有黄独。

　　小佛事

　　为晓上座火

　　提起火。汝是超生越死晓事底人。隔墙见角。便知是牛。隔山见烟。便知是火。掷下火。

　　仁藏主火

　　生也不道。死也不道。一大藏教。诠注不及。仁则荣。不仁则辱。般若如大火聚。近之则燎却面门。

　　勤都管火

　　上士闻道。勤而行之。生死到来。总用不着。动弦别曲。叶落知秋。摺折圣箭子。拨火觅浮沤。

　　寂都管火

　　逼慈明晚参。对白云发笑。照而常寂。寂而常照。掷下火。火蛇钻汝髑髅。退后退后。

　　能都寺火

　　能所俱亡。生死路绝。杨岐金刚圈栗棘蓬。拈向一边。金将石试。玉将火试。

　　仁都寺火

　　杨岐辅慈明。石窗辅宏智。仁者必有勇。勇者不必有仁。顾众云。夜来何处火。烧出古人坟。

　　昌都寺火

　　透得金刚圈。吞得栗棘蓬。大昌吾道。死款活供。掷下火。南山烧炭北山红。

　　规都管火

　　打破生死关。摺折圣箭子。未为好手。要见真规复复。真须火里莲开。

　　琦典座火

　　如麟如凤。如琦如瑰。敌不得死生何益。明日吃甚菜。二年同一春。掷下火。红炉焰里好翻身。

　　尧首座火

　　不誉尧而非桀。不喜佛而增魔。不舍妄而求真。不贪生而畏死。摩诃衍法。离四句。绝百非。拨波求得火。烧却五须弥。

　　宗首座火

　　我宗无语句。亦无一法与人。仰山梦升天宫第二座。说摩诃衍法。有甚交涉。掷下火。唤作火。则烧杀你。不唤作火。则冻杀你。

　　禅上座火

　　道无古今。禅非坐卧。死款活供。能有几个。太原孚上座。在杨州闻角声。髑髅前打失眼睛。也是认橘皮作火。

　　了堂和尚语录卷第三
卍新纂续藏经第 71 册 No. 1417 了堂惟一禅师语录


　　了堂和尚后录

　　门人　编

　　重刊法华经印施珠山志长老请题

　　觉皇誓愿丘山重。大事因缘信者稀。现瑞放光严万德。开权显实被群机。毗卢正印当空妙。般若真灯遍界辉。一会灵山俨然在。阎浮日月过如飞。

　　赞观音大士

　　心闻洞十方。大哉观自在。为度苦众生。恒深悲愿海。我述赞词不自量。徒绘虚空绝五彩。

　　六根互用。万行齐修。吹香风于旃檀林里。洒甘露于杨柳枝头。无生不度。无刹不游。

　　圆相文殊大士悟上人礼五台后请

　　大智七佛师。尘刹咸归命。不现妙色身。示此大圆镜。直饶凡圣本来同。也是幻药医幻病。

　　布袋和尚

　　背负布囊。肩横藤杖。闲时讨忙。痛处抓痒。落魄长年走市𢌅。抛却上方兜率天。

　　丰干禅师

　　骑虎出松门。为人机用别。闾丘太守前。家风都漏泄。都漏泄。金刚脑后三斤铁。

　　寒山拾得二大士

　　掣风与掣颠。非凡亦非圣。飏下菜查筒。放来苕帚柄。答丰干不游五台。吓沩山同出松径。写尽天下心。长吟并短咏。倒握铁蒺䔧。击碎轩辕镜。拍肩大笑太无端。森罗万像齐欢庆。

　　灵照女

　　悲愿度生无尽时。逆施倒用讨便宜。满船家计沉湘水。却向街头卖簏篱。

　　朝阳穿破衲

　　空山寒日当檐。喜有竹针麻线。此时不下工夫。驴年会成一片。

　　对月了残经

　　天边桂月娟娟。炉上檀烟枭枭。旷劫曾看底经。未展卷时都了。

　　䟦妙喜老祖与监务大夫手帖(幻住乃大夫门馆。亦老祖故人也。见帖中)

　　妙喜百世师。机锋万夫敌。如日行阎浮。群有咸蒙益。惠书监务君。意真语尤直。大海扬风帆。高山落圆石。幻住深道交。卧病询端的。远寄镇心丹。备陈调服食。堂堂大乘人。宁忘悲愿力。或示易中难。或施顺中逆。上贤犹罔知。浅智那能识。持尺量虚空。我谓徒疲剧。

　　石窗和尚语录。宝都管重刊印施求语

　　曹洞家风尚绵密。末学那窥万中一。夜明帘外击金钟。珊瑚枝头升杲日。石窗端可恢先宗。真俗二谛尤圆融。荷众处己洁冰雪。升堂开室挥天龙。四会有录行世久。旧板无踪归蠹朽。永嘉上人捐己资。重刊印施世希有。胜侣着眼观非观。玄言妙语何相干。咬人还他师子子。澄潭不许苍龙蟠。

　　化缘造石塔奉藏拭经舍利。奖藏主求

　　如来藏里摩尼宝。胜义空中设利罗。香吐烟云凝翠盖。光流星斗灿银河。金陵应祷康僧会。玉几专诚刘萨何。高垒云根成窣堵。广资福聚到檀那。

　　阅藏经化粮供众

　　古佛应身扬化地。长庚横晓在东南。重延云侣三千指。旋展霞绦五百函。意在钩头缘般若。春生笔底绽优昙。要教满钵盛香饭。当听维摩不二谈。

　　雪窦华国和尚。九峰芳长老请

　　松源远孙。枝分派列。竺西嫡嗣。焰续芳联。妙用全彰。辊绣毬于万家丛里。真机罔测。垂金钩于千丈岩前。证先宗即心是佛。怜末学待悟为禅。夫是之谓华国和尚乘夙愿轮。饶益乎人天者也。

　　天童平石和尚。东山言长老请

　　冰雪其怀。风雷其舌。道被人天。令行吴越。起祖父欲坠之宗。扫魔外架空之说。竹篦三尺长。用处尤亲切。松涛饱听乐高年。一瓯清茗三更月。

　　无际和尚

　　东瓯胜绝。间出名师。祥麟遁迹。瑞凤来仪。探骊颔抉骊珠。精穷奥旨。入虎穴撩虎尾。弗畏雄威。济中川之舟楫。匡大法之纲维。此是无际和尚丹青描貌不得底。真相非相之希奇者也。

　　题仲谋和尚语录后

　　虎丘曾祖法道。六传而至鄮峰此庵师祖。其险峻之机。纯全之旨。咸称复古。而增辉焉。此庵之传。得凤台佛性叔父东禅圆明先师。又能大其家世。佛性之传。得仙岩仲谋灵岩了庵。犹景星凤凰。世不多见。今观仲谋三会说法语。飙驰电激。玉应金舂。盖其化去后。门人结集。锓梓流通。庶乎览者咸领旨于言前。譬若涂毒之鼓一挝。闻者皆丧。

　　悼楚石和尚

　　抉得龙渊珠九曲。当阳能把蚁丝穿。京城别众摇金铎。法海凭谁驾铁船。杰阁那容留[橘-矛+隹]李。浮图永喜镇秦川。超生越死光明藏。舌卷风雷举不全。

　　悼无梦和尚

　　宗教东南冷似灰。扶持全藉出群材。万言书动。

　　龙颜悦。列祖传惊魔胆摧。熊耳老胡归竺国。雁门大士赴莲台。本来无地容生灭。要使人天正眼开。

　　悼大千和尚

　　茫茫苦海法舟倾。不复垂慈利有情。祖室真灯辉太白。师门的派出双清。盘陀石上名先重。妙喜泉头话太行。无位真人赤骨律。分明日午打三更(无位真人赤骨律。辞世颂语)。

　　育王大千和尚火化后。四物不坏。其徒弟妥侍者请语。谒

　　无相居士宋公求塔铭

　　玉几梦庵醒大梦。了知幻有即真空。轮珠不坏阇维日。设利收来般善功。择法眼睛终烁电。谈玄牙齿尚关风。求文刻石垂千古。洞彻吾宗无相翁。

　　归源老人示众。析成四首

　　问佛与问法。石头路尤滑。生柴带叶烧。苦瓠和根拔。

　　驰求转更狂。须信不寻常。弹指超三际。舒光洞十方。

　　语言并动用。谩觅虚空缝。三冬寒气浓。黄河连底冻。

　　只欠自承当。犹多错较量。挨身入闹市。红日上扶桑。

　　禅人写师真请赞

　　深怜末学。遐仰先宗。面赤不如语直。耳聋争似心空。倒握竹篦三尺铁。金乌飞上海门东。

　　心宗不可传。开口成话堕。压沙谩觅油。敲冰难取火。五色天麒麟。掣断黄金锁。

　　次韵澄散圣山居真迹

　　乐道自然忘世缘。崖根结屋屡更年。霜华灿烂蒙双𩯭。云叶参差拥半肩。百丈再能参马祖。赵州早已见南泉。谁来同拨地炉火。话到威音大劫前。

　　奉答无相大学士宋公见寄

　　本无自性金刚宝。那有他家药汞银。贵乐升平佐
明主。词锋笔阵肃天人。

　　善言言所不能言。一句当阳明正偏。珍重金华傅大士。扫空叠妙与重玄。

　　答赴

　　诏京城。诸高僧见寄韵二首

　　官驿凉生八月初。承
恩入对
御庭除。河清海晏开天统。虎踞龙蟠壮
帝居。报国已酬千里志。匡宗应上万言书。特裁云锦遥相寄。慰我林泉齿发疏。
奉
诏新编佛乐成。万灵趋会彩云轻。经翻贝叶开龙藏。灯灿金莲满
禁城。杭海梯山怀德厚。归牛休马贺时清。当年大觉辞
仁庙。宸翰镌珉在四明。

　　净慈寿首座日本人。持危宋二学士所作南堂和尚行道记语录序见示。书此以赠

　　仰山说法兜率天。扶桑人种陕西田。舌头不觉添三寸。鼻孔无端失半边。道人气岸真奇绝。脚踏金船载明月。慈云堂前吃蒺䔧。满怀冤屈凭谁雪。

　　京城特谒老维摩。雄词妙辩翻银河。持来长庚试一展。光𦦨万丈辉松萝。事理全彰容物我。纤尘不立难肯可。优钵华敷劫外春。祥麟掣断黄金锁。

　　次了庵和尚韵题卧云轩

　　深谷构层轩。纷华不到眼。一榻卧白云。长年遂疏散。圣贤出没如浮云。须弥百亿皆幻尘。香云楼阁遍尘刹。弥勒一一能分身。坐即卧兮卧即坐。谁管光阴蚁旋磨。劳生界上机巧万端。卧云轩中不消一唾。

　　光明室为天渊和尚题

　　我此光明室。广博容大千。方便开户牖。悲愿坚墙垣。毗耶离城真规未泯。摩竭提国胜轨俨然。交罗从夸宝丝网。四色谩说金池莲。馨香味触常三昧。经行坐卧空诸缘。

　　次天界季潭和尚韵。送韫中宣首座

　　万八千丈华顶峰。祥光贯日如晴虹。间生如识到全室。不离幻有谈真空。匡众龙河吉祥处。广扬佛祖同风句。韫中传诵无少差。妙乎不动中间树。逆施倒用侣难识。量外机先好寻觅。一毫端上洞根源。日用现行明历历。君不见古有永嘉真觉师。曹磎证道诚希奇。又不见云峰曾参翠岩老。意在惊蛇先打草。不是佛兮不是心。亦非禅也亦非道。坐来如靠须弥山。折箸谩搅沧溟干。从空放下从空看。转地轴兮回天关。

　　追和古德杂言同韵五首

　　释尊示迹度娑婆。正法难留像法过。易树慢幢大力鬼。甘萦疑网小根魔。顶门眼活观何远。肘后符灵验自多。万一身心坚铁石。终成砥柱障颓波。

　　一千七百闲公桉。何处誵讹透不过。脱体承当魔即佛。从头执着佛成魔。心存厚德推恩广。药奏全功识病多。莫使毗卢清净海。无风匝匝涌金波。

　　老屋深云养宿痾。黄连石蜜几尝过。罢拈藤杖勘禅侣。闲把茶瓯敌睡魔。一刹那间犹是久。尽恒沙数未为多。翠岩一见慈明后。便有滔天逆水波。

　　铁杵宜将石上磨。要教明试一翻过。证非证也三乘果。空可空兮五阴魔。拨火觅沤愚不少。檐泉带月智何多。宗纲力振诸知识。骨冷云山窣堵波。

　　尘沙刹海事如何。六十小劫风雨过。焰续智灯追列祖。锋藏慧剑怖群魔。机先与夺真观妙。格外提持错会多。眨上眉毛回首看。分明全水即全波。

　　心上人求舍利礼宝陀

　　玉几峰前求舍利。宝陀岩畔礼观音。要教瑞相时时现。空却尘劳种种心。

　　次韵送域侍者就柬乃师仲龄和尚

　　佛祖向上关。过在强描貌。有路不吾行。无绳还自缚。击竹老香严。曾谓无锥卓。觅油谩压沙。取乳期构角。国师唤侍者。直截何差错。望空穿凿多。平地风波恶。道交仲龄翁。每思观盛作。真乘好举扬。丛林正衰落。严师礼觐复南询。弹指声中入楼阁。

　　次木庵和尚韵示鉴维那

　　心外非佛。佛外非心。无边界不间毫发。旷大劫何分古今。翠岩用处誵讹。将虾钓鳖。云峰悟时端的。握土成金。楮小自难怀大。绠修终堪汲深。师子翻身兮。威狞罔测。羚羊挂角兮。踪迹何寻。虽云悟解随类。当知演说一音。行待摇鞭匪良马。栖能择木真灵禽。

　　用恕中和尚韵送寄侍者参方

　　千差万别消归己。咳唾扬眉契真理。道人欲作诸方游。一步当知始于此。密意明明在汝边。尘劳妄觉空鏖煎。乌藤倒握遍探讨。抉珠须造骊龙渊。偷心未死成痼疾。神医拱手何由痊。望真丹有大乘器。老胡得得来西干。布毛吹起无别旨。侍者悟去良有以。竿头百尺解翻身。越圣超凡都在汝。

　　虚室歌为庄藏主赋

　　虚也何室。室也何虚。虚兮匪旷。室兮匪拘。鉴世间如影响。了圣道如蘧庐。直下忘能忘所。自然无欠无余。与么与么。尘毛刹土。随缘游戏。不与么不与么。蜗牛壳里。妄自安居。当台明镜。历掌神珠。顿空摩竭法令。扫荡毗耶真规。赤脚波斯寻户入。无言童子笑轩渠。

　　樵庵

　　斧在腰兮柴在肩。三间茅屋断桥边。卢能养母终传法。王质观棋已得仙。煨芋日高开宿火。煮茶月下取寒泉。当年懒盏欠周密。惹动坭书下　九天。

　　雪崖

　　隆冬瑞雪丰年兆。先积高崖也自奇。云尽半空腾素𦦨。风生四野奋寒威。神光独立齐腰处。会祖忘眠缩项时。平地不无千仞险。足心酸涩洞灵知。

　　答前保福仲邠和尚

　　虚空不挂一丝头。沧海能浮万斛舟。广学多闻都扫却。横拈倒用有来由。松华堂上挥谈麈。玉几峰前下钓钩。云侣憧憧问禅病。机先好举过窗牛。

　　送舜西堂省亲

　　天台南望青海边。白发慈母延高年。古寺编蒲作后范。隔江举火超先贤。滔天恩波自枯竭。历劫爱网空萦缠。洞明真智全真孝。银山铁壁坚非坚。

　　示离相俦长老

　　夹山早住一院。未得亲承作家。不知千里悬隔。谬在毫𨤲有差。僧问法身。便答法身无相。僧问法眼。便答法眼无瑕。道吾为客听法。一笑略露爪牙。茶边殷勤致问。未免撒土抛沙。夹山器量本奇伟。即住华亭见船子。两篙打时已点头。一桡呈处心全死。陈年烂葛藤。何用重新举。既以披衣握麈。要称祖师门下士。当知吾宗显赫。利益人天有如此。

　　示师孙法雷藏主

　　瑞光圆照升高堂。鼓辄堕地声愈扬。有僧指鼓谓众曰。法雷震地何其祥。弘荷大法果莫及。向风缁白如云集。　天子赐坐御榻前。茶瓯三荡仍长吸。汝师训汝名法雷。有意远期成大材。四海丛林正衰落。波流风靡追难回。汝丁壮年宜奋励。毗卢藏海空三际。一句无私廓顶门。归源五叶真苗裔。

　　送迈藏主

　　心不是佛。智不是道。丹霞骑圣僧。马祖踏水潦。五千教典尽掀翻。百亿须弥俱靠倒。后非迟也先非早。啐啄之机难恰好。木鸡啼处月黄昏。刍犬吠时天大晓。绝承当。离胶扰。明知不覆藏。却许自探讨。吴楚丛林知识多。临机无吝摅怀抱。

　　定山

　　大定如山不倾动。山非大定还消磨。惟闻虚空不烂坏。七金五岳徒嵯峨。鹫岭衣付大迦叶。龙华待传阿逸多。大洋海底遭火热。须弥顶上翻金波。道人妙龄听吾语。阎浮乌兔如飞梭。定起空山口无舌。何能与子歌长歌。

　　信中

　　信是道原功德母。善根长养在其中。玄微已向言前荐。端的何妨格外通。诚实功夫能保惜。偏邪情解自消融。还他亲到不疑地。空有双忘显正宗。

　　樵隐

　　旋作生柴带叶烧。白云丹嶂乐陶陶。

　　九天曾遣蒲轮召。不出头来尽自高。

　　野牛

　　长林丰草卧云烟。鼻孔辽天不受穿。消得乾坤闲岁月。荒来祖父旧田园。

　　韫中

　　上人字韫中。此义难部㭊。不是珠沉渊。亦非玉藏石。自家一宝秘形山。古今无价堪酬直。明明不离日月间。向外驰求徒费力。

　　梓岩

　　吾闻梓是木中王。托根层岩愈坚久。繁柯上彻碧云高。重阴下覆苍苔厚。秋老风传锦瑟鸣。夜阑电掣金蛇走。空生宴坐天雨华。无说无闻狮子吼。

　　无言

　　维摩床上示疾。善现岩间坐禅。一句何曾脱口。舌覆三千大千。

　　自明

　　非从他得。本有灵光。不离当念。洞彻十方。

　　清白轩为天宁原上人题

　　玉壶贮水。银碗盛雪。物理自彰。清白谁说。四时迁谢兮。有古有今。六窗虚明兮。无二无别。经行既从容。宴坐尤超绝。门外黄尘没马深。毫端辩的方亲切。

　　送秀书记游台雁

　　扫空积翠三关语。便有经天纬地谋。五百声闻都勘过。讵那争敢不低头。

　　次韵赠兴藏主

　　佛祖最上乘。非空亦非色。参之讵可参。得也竟何得。不有寸心丹。难逢双眼碧。道人精进幢。终当造玄极。

　　送日本生禅人礼宝陀游天台

　　生缘辞绝域。参礼到中洲。妙相从心现。真乘匪力求。白华严洞晓。红叶石桥秋。直下明端的。艰勤志可酬。

　　妙禅人求

　　何用谈玄并说妙。亦无密授与亲传。浑仑一个铁馂饀。细嚼方知百味全。

　　借韵勉陟藏主

　　真诚衲子陟藏主。来伴闲居三两年。处己肯摸今日样。探玄期拍古人肩。良驹岂待摇鞭影。瑞凤终知饮醴泉。佛祖话头千七百。直须一一荐言前。

　　借韵示暐藏主

　　牧来水牯得纯时。何用施呈啮镞机。藏里无珍应失色。篱根瓦砾自生辉。本无凡圣成阶级。那有乾坤受范围。黄檗当年打临济。乌藤六十不知归。

　　借韵示朗长老

　　列祖大开方便门。迅机杀活棒头分。长鲸吸尽百川水。健鹘冲开万里云。佛自佛兮居佛位。魔谁魔也堕魔群。莫嫌老我无传授。才涉纤尘染污君。

　　示徒弟楚长老

　　古有至人。善施法令。似空噇空。如镜照镜。赴斋大士提起门槌。扫地寒山放下帚柄。百千劫未始抛离。二六时自然相应。修也何修。证亦非证。无言童子念摩诃。耳根塞却分明听。

　　借韵示徒弟思隐

　　大阳传法付皮履。曹洞宗风坠还起。沧溟枯竭须弥低。千圣之手堪同携。顶门正眼如未明。黄金无色兰无馨。杨岐垂派到昆阜。看他各展扶宗手。折胶堕指犹未寒。扶珠骊颔方为难。祖域荒凉正此时。危如九鼎悬一丝。汝能远来慰空寂。打汝骂汝都无力。一句分明向汝谈。前三三与后三三。

　　乾峰干长老字象初

　　指乾曰象初。干也从何起。未闻太虚空。形其有终始。古德曾有言。贵在明自己。有物天地先。无头亦无尾。不逐四时凋。认着还不是。道人曾主乾峰来。未开口前。早已明斯旨(咄)。

　　珽藏主字大圭

　　试玉要须经烈焰。才形纤翳成玼玷。不分真伪开眼人。非惟燕石藏来赚。难逢至宝出人间。能别至宝尤为难。卞和三献遭刖足。烟云结恨遗荆山。当知至宝得非得。倘分美恶成仇敌。明明不离万像中。鹘眼龙睛曾莫识。

　　无我字照上人求

　　火寄诸缘。或炎或熄。水流于下。随曲随直。风动摇而成声。云去来而绝迹。乳和水而易分。胶隐色而难识。诸法何纷纭。当体本空寂。自家拶倒须弥卢。一句了然超百亿。

　　赠灵隐迅藏主

　　堂堂古德。凛凛真规。美流万世。清振一时。秉起金刚慧剑。撒出海藏摩尼。不有龙睛鹘眼。难窥电激飙驰。与么与么。得之于心。剖石逢玉。不与么不与么。失之于旨。𦘕虎成狸。莫辜三事衲。惜取两茎眉。阎浮光阴迅疾不少驻。究明己躬大事毋自欺。

　　次韵赠净慈达藏主

　　虎丘直下到西丘。派列枝分多胜流。万指云堂曾弗顾。孤村草店肯迟恶。机先中的同非别。句里藏锋各有由。信手揭翻华藏海。还他全放复全收。

　　赠四明廉长老

　　佛祖门庭海样深。出家自合遍参寻。研穷至理楔出楔。透脱玄关金博金。垂棘连城难着价。阳春白雪罕知音。德山一见龙潭后。顿息从前种种心。

　　次韵示奥侍者

　　有见非真见。无传即正传。头头开智眼。法法离情缘。未解抽金镞。休云打铁船。布毛吹起处。不是祖师禅。

　　虎丘继藏主。尝到太白山中。请举话。因寄偈见谢。故答以示之

　　开口无非触祖翁。难教金翅不吞龙。陈年酸饀咬得破。飏向篱根粪壤中。

　　赠辅侍者

　　少室真规。摩竭法令。照乘神珠。当台明镜。言思莫及处。拄杖生根。心手相忘时。钵盂安柄。国师三唤侍者。侍者随声三应。不是量外施功。亦非机先取证。南海波斯念八还。生铁昆仑侧耳听。

　　赠观上人

　　灵踪圣迹满区寰。东南四处尤殊特。设利灵光或可求。观音妙智终难测。石桥瀹茗供声闻。南冥焚檀礼弥勒。喜公操心绝比伦。顾我有口那椷默。歇去向外妄驰求。成来自己真功德(咄)。

　　隐翠轩为刘振道题

　　隐翠于空兮。翠岂非空。隐空于翠兮。空亦是色。隐显无二兮。殊愧苍穹。空色不分兮。那臻玄极。阑干独倚时。万像明历历。

　　题倒骑牛

　　三五儿童髽两角。笛中吹得落梅华。牧来水牯路头熟。颠倒骑时也到家。

　　示左右同韵二首

　　细嚼东山铁酸饀。蔗浆冰碗让甘凉。北齐荷法思龙树。投子传宗嗣大阳。

　　殑伽非鼻可闻香。壁月无风亦自凉。空手教人放下着。赵州特地启严阳。

　　宗净头求

　　东司不可说佛法。赵州此话播丛林。屎肠抖擞不出底。休向威音那畔寻。

　　亨净头求

　　水槽每日积来满。汤镬及时烧得温。炙地薰天干屎橛。娘生鼻孔几曾开。

　　示道者智实参方

　　梵语头陀。此云抖擞。清净本然。尘垢何有。大千界不妨山高海深。无量劫一任乌飞兔走。奉众勤劳宜力行。律己规绳要坚守。未能追攀入室之象龙。莫负舍送出家之父母。不见老饮光。常居万人后。知识门庭好遍参。王麈横挥狮子吼。

　　得净人火

　　听诵金刚经。豁开死眼。解下坠腰石。半夜传衣。拨波求得火。烧却五须弥。

　　了堂和尚后录(终)
