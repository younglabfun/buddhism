卍新纂续藏经第 71 册 No. 1406 石溪心月禅师杂录


　　No. 1406

　　传衣石溪佛海禅师杂录

　　和张防御

　　我有一方田。于中息万缘。生涯虽寂尔。日用不徒然。知足长年乐。无求在处禅。西邻知此意。松竹销寒烟。

　　送超禅人归省亲

　　参玄曾未造玄微。肯学新丰十不归。归举清凉答佛话。教娘知有祖师机。

　　归云

　　拖云从龙去又回。无心却似有心来。只因怕失老僧约。永日岩房拨不开。

　　臭庵

　　自家汗气不曾觉。口未曾开人已知。熏出苏州二石佛。一人掩鼻一攒眉。

　　中山

　　英标拔俗一千丈。壁立孤危不可攀。南北东西徒斫额。谁知步步在其间。

　　省行堂主。往霅川化油

　　火冷灰寒老病身。一灯深夜伴孤贫。忍将滴滴思乡泪。说与溪头问疾人。

　　异手相士

　　天地同根归一指。先生三四已为多。等闲竖起拳头处。数量如何数得他。

　　送保慧大师

　　生在如来家。须学如来行。诸念入正念。有诤归无诤。少林佛国不再见。台山大会堪凭□。波何人哉我何人。眨起眉毛宜猛省。

　　送林藏主省亲

　　有十不归今且归。不愿再见今再见。古今大道常坦然。各自当门通一线。

　　送珙上人之庐山

　　不到庐山不是僧。斯言斯语亦何曾。珙今兴尽还归去。五老依前倚碧层。

　　送艮侍者。随本师归泸南

　　依师参扣到无参。只么呼三应亦三。话到不相辜负处。泸南元是旧泸南。

　　孟府送猿有颂。次韵谢之

　　居从岩洞友熊罴。养在候门送石溪。要识将军成物意。往来莫作听猿啼。

　　延寿化帐

　　卷起何如放下时。微风轻撼碧云垂。夜深动地蚊雷吼。病枕安然总不知。

　　沈兼签记梦

　　一微尘里三千界。半刹那间八万春。如是往来如是住。不知谁主又谁宾。

　　送慧大师

　　剃除绀发搭伽梨。经卷轮珠常自随。欲扣玄关参自己。好看实际访俱胝。

　　昌大师(号曰桂岩)住广福。说偈勉之

　　桂岩桂子久飘香。时节催开选佛场。莫作末山施半杓。使人特地唤娘娘。

　　聪大师号无闻。送广福住院

　　来日台山大会斋。隔身句子绝安排。如今已落无闻手。双放双收机莫偕。

　　示本上座

　　勿游鱼鲁刁刀市。莫逐千干十卜人。他日有缘重会面。金毛狮子要颦呻。

　　送李道士

　　细探道德五千字。字字君家说底书。要识玄之又玄旨。淡然清对了无余。

　　送圭维那

　　年来个事带誵讹。十卜千干不较多。狭路相逢略抬手。看伊眼脑是如何。

　　送光典座

　　辣辣辛辛一味禅。惯常岂在杓头边。一千五百善知识。未出门时话已圆。

　　送真大师

　　戴起还同放下时。好观实际访俱胝。至今五百年来下。一段风光付与谁。

　　送心净头

　　处尘劳界住深禅。几度悲心碎复圆。得失是非都放下。头头皆我旧山川。

　　行者智江。归庐山。乞颂

　　庭前荒草正萋萋。却忆丹霞刬去时。莲社峰高相见了。回来却把圣僧骑。

　　小佛事(法事次第。依屏岩清规)

　　第一移龛

　　第二锁龛。仙上坐

　　大仙心。拟分付。万德不将来。千手拓不去。仙上座。放下着。猛提取。此时入得此门来。还须锁断奔驰路。

　　第三挂真。石田和尚

　　南山片云。西湖滴水。面目全彰。何处回避。谓是石田老人。千里对面。谓非石田老人。对面千里。是耶非耶。(乃展真云)总在者里。休论沤灭沤生。爱取清风匝地。

　　第四举哀。无准和尚

　　空索索而来。逼塞虚空拨不开。赤条条而去。积岳堆山无著处。便恁么。犹是最初机。未是末后句。且如何最末后句。(顾视大众)苍天苍天。冤苦冤苦。

　　第五奠茶。铁塔长老

　　五更睡眼正迷麻。归梦悠悠未到家。探尽方书穷秘诀。只消苦涩一瓯茶。正觉长老。于此证得命脉去。昔年正觉堂上。逢而不逢。今日涅槃台前。别而不别。虽然如是。殷勤倾尽此杯去。烈焰堆中急转身。

　　第六奠汤(欠)

　　第七对灵小参。为净慈无极和尚

　　我宗无语句。亦无一法与人。所以德山入门便棒。临济入门便喝。如挝涂毒鼓。如按金刚王。闻之者丧。拟之则亡。一向恁么去。道绝人荒。虽然官不容针。不免别开线路。向二千年前。十万里外。亲面相见去也。阿呵呵。人从江西来。报道仰山集云峰。与庐山莲社峰比肩。同往中印土拘尸那城。恰值二月十五日。黄面老子入般涅槃。卧金棺露双足。说偈曰。诸行无常。是生灭法。生灭灭已。寂灭为乐。遂化三昧火。焚金色身。见火中金刚舍利非我等事。回谒达磨大师于熊耳峰下。低头问讯。举目一观。大师已在葱岭。手携只履。翩翩独行。乃进前问曰。行色何匆如是耶。幸闻一语。曰。五口相共行。九十无彼我。乃以手指云。乌那曹溪大师。治装归新州。宜往送之。大师闻其语。举手摇拽云。叶落归根。来时无口。引得南山无极老人。忍俊不住。索笔书偈曰。六十四年。生憎佛祖。一笑翻身。虚空独露。乃倒骑慧日阁。出三门。逾西湖。萧然长往。(喝一喝)集云峰归仰山。莲社峰归庐山。(拈拄杖云)惟我拄杖子。虽不入他保社。仁义道中。也要助哀。(卓拄杖一下)复举。南院僧问。从上诸圣。向什么处去。院云。不上天堂即入地狱。僧云。和尚作么生。院云。还知宝应老落处么。僧拟议。院以拂子蓦口打。复唤僧近前云。令合是汝行。又打一拂子。雪窦云。令既自行。且拂子不知来处。雪窦道个瞎。且要雪上加霜。师云。是则全机作用。非则倚势欺人。若知净慈堂头落处。便知从上诸圣落处。且即今在什么处。(良久云)佛祖位中留不住。人间天上绝安排。

　　第八起龛。震侍者

　　震青天雷。击涂毒鼓。伶俐衲僧。点头自许。以灵山为师。以径山为父。同门出入相辜负。既知移步不移身。何似移身又移步。

　　第九门首挂真(欠)

　　第十门首茶(欠)

　　第十一门首汤(欠)

　　第十二下火。鉴知客

　　赵州吃茶。韶阳抽顾。石田彻底乡情。只手一齐分付。便把南山换北山。时将东土移西土。鉴知客猛省提撕。更进一步。脚未跨刀山。投身大火聚。

　　净慈无极和尚。第二把火(有颂)

　　举火炬云。此火把子。上竺讲师。已为说破了也。灵隐不免头上安头去。六十四年。过犯弥天。生憎佛祖。结尽冤苦。一笑翻身。趯倒画瓶。虚空独露。又恁么去。此是无极禅师。末后亲手分付。未是他家末后全提句。石肝肠铁面具。未上刀山。先投火聚。解使陕府铁牛。吞却南山石虎。亦未是他家出没卷舒游戏玩具。无极老人。有些真实好处。语言所不及。又如何商量。(掷火炬云)向者里着取。

　　第十三清凉无相长老。提衣

　　尽大地是清凉正体。无一丝非无相妙衣。此衣不可覆藏。天宁如何提掇。(举衣云)鸡足峰下。多子塔前。阔狭短长。应量恰好。于此承当得去。岂止价重娑婆。苟或踌躇。一唱五百。

　　第十四告副庄。举骨

　　合涧桥边。二寺门外。一片闲田。水云聚会。告禅既有灵骨。也好瞎驴趁队。要见么。面具现在。

　　湛堂主。入骨

　　当处常湛然。觅之不可见。要见么。(举骨云)个是湛堂主。向飞星撒火处。收拾得底。落在山僧手里。毕竟如何分付。湛堂主。日月不及处。要你急翻身。

　　第十五源监寺。入塔

　　源从剑门来。久在南湖寺。谓与南湖同。不与南湖比。倒跨杨岐三脚驴。几度州中粜黄米。佛口蛇心。鸡头凤尾。一时收入此门来。塔户风光都属你。源监寺宜相委。冷地不得打睡。

　　第十六痴绝和尚。入祖堂

　　未登钟阜阿兰若。已踞凌霄窣堵波。莫谓老人无定止。只缘贫恨一身多。如是如是。放下分身两处看。不然不然。日午依然亏一半。此是住当山第三十五代痴绝和尚。即今向什么处安着。莫言无位次。何处不称尊(已上当代住持。入灭法事。次第如是)。

　　月庭和尚。第二把火

　　前丹丘报恩月庭和尚。还记得么。最初一步。天台智者不觉点头。末后一机。妙峰老人至今斫额。与么与么。一片孤光合自知。不与么不与么。两处分辉负清堕。于斯生死去来。今日一时放过。(举火云)月庭和尚。只者个。不得唤作性火真空。又不得唤作性空真火。直下承当休懡㦬。侧听白云重点破。

　　为坦都庄下火

　　昔年曾作庄中主。祖父田园已遍知。夜半人牛俱不见。此时正值月明时。(某人)末后句莫追随。七十五年无影树。且看火里倒抽枝。

　　枢典座(下火)

　　羹以箍篱。饭以木杓。二年同一春。如法修事着。山中众口六十丈。老枢只凭者一着。者一着是什么。(某人)还会么。大洋海底火星飞。何似嵩山破灶堕。

　　寄首座(下火)

　　孤然绝攀。翛然无寄。四十四年。邡潭鳖鼻。天宫第二座说法。睡眼未开。径山分座提纲宗。言犹在耳。(某人)诸事且置。而今风乍休雨乍霁。出门无事相饯行。领取山僧火把子。

　　昱西堂(下火)

　　环琅山中恁么来。天圣屋头恁么住。凌霄峰顶恁么去。(某人)天寒。且来者里向火。

　　䖍庵主　固知库(下火)　德立直岁。入塔

　　世事炎炎如火聚。老䖍一一尽知之。而今换步移身去。正是莲开见佛时。

　　深固幽远。到者知几。惟固知库。全身在是。青山白云中。紫烟红焰里。撒火飞星皆在你。

　　有德可立。无道可修。问田中事。叉手拽锹。风骨既露。丑恶难收。(某人)背阴山兮向阳处。多子相逢笑未休。

　　喜西堂(下火)

　　祥符长老悦翁西堂。还记得么。三十年前生铁面具。思蒙江上转脚来。踏断思蒙江上路。不倚周孔垣墙。不入老庄门户。住祥符而不作祥符主人。依凌霄而不作凌霄伴侣。沤沤和和中[匡/六][匡/六]结结。欢欢喜喜处莽莽卤卤。而今云散水流。又向什么处去。(某人)未上刀山。先登火聚。

　　艮院主(有颂)　珍修造(下火)

　　六十四年。密密绵绵。随方逐圆。失却半边。云收雨散。铁船到岸。月落青天。面目依前。江国春风二三月。锦官花木正争妍。艮院主。打圆相云。忽然者个用事时如何。飏火炬云。只管看。

　　剑关珍禅者。成就大功用。用处鸿毛轻。功成山岳重。如是三十年。助佛鉴建生伽蓝。而于佛鉴而不共。我此大觉寮。工役公所量。岂期时节到来。遽然而长往。珍修造。久雨欲晴未晴。在你惜求火种。

　　升山主入骨

　　德腊崇高。识见明达。少年笃学而竭力奉师。晚岁住山而随机应变。为严金佛灵踪。幻出琼楼玉殿。一日功圆果满。琅琅付嘱而归。尚留火后茎茅。却要径山判断。(举骨云)升山主。拥不聚拨不散。从教狼藉空岩畔。

　　康书记(下火)

　　从西过东。从东过西。步步全是。步步还非。惺惺忆得到家时。从前三百篇。到此徒尔为。从空放下。更莫思惟。岭上石人歌一曲。度炉金佛也掀眉。

　　法臻净头(下火)

　　双径室中真子。岂同门外游人。步步是家山。念念皆正定。有时舍净入秽。有时去秽持净。在两边不住两边。是戏论终非戏论。法臻净头。丙丁童子相邀。要你说些禅病。

　　郁都管　安塔主　珍藏主(下火)

　　郁都管。溪东溪西。田头田尾。放去收来。了无虚弃。如是扶持。如是标格。本利见成。休贪足陌。郁都管。冷看而今是甚火色。

　　塔中主塔中主。山僧也下一转语。何似生。在窟金毛。藏林猛虎。威风凛凛然。爪牙曾不露。如是八十年。觅之了无处。觅无处即其住。安塔主。今向烈焰堆中。猛着精神。宜自荐取。

　　师资会遇。三唤三应。(举火云)只凭者个。一大藏教。演出演入。(举火云)亦只凭者个。三世诸佛。在火焰上。转大法轮。却凭什么。珍藏主。猛着精神。莫教蹉过。

　　超浴主　绍都寺(石田小师)　初水头(下火)

　　既不洗尘。又不洗体。妙触宣明。成佛子住。只知得中间安然底。且未会镬汤无冷处。超浴主。还会么。火焰里荐取。

　　(某人)要识老爷门户么。绍之甚易。承当最难。承当犹自易。守护却为难。难难。屋壁俱𡊢。易易。清风扫地。绍都寺。知也未。家家门前火把子。

　　雨零零风飕飕。藤枯树倒。便赋归休。既解敲冰藏火种。何妨拨火觅浮沤。

　　珦副寺(下火)　珦(许亮切。玉也)

　　昔本不生。今亦无灭。要行便行。何太奇绝。两处卖洞山生姜。一生用少林秘诀。珦副寺。末后如是殷勤。若得山僧把火助热。

　　义殿主　清维那(下火)

　　古殿无佛。日日香烟夜夜灯。梵音何来。须是少林真种草。可谓作有义事。是醒悟心。是何言欤。作无义事。是散乱心。是何言欤。义殿主。有亦不拘。无亦不拘。荡荡身心只自如。却来火里现芙蕖。

　　清虚之理。体自如如。有之则亏其德。无之则传其躯。何来何往。孰亲孰疏。(某人)宽廓寂寥都放下。炎天飞雪拥红炉。

　　圆觉讲主(起灵)

　　从无住本。示有相身。寄人间六十九年。了梦中百千三昧。唯心净土。示有去来而不堕去来。自性弥陀。具足圆觉而住持圆觉。曰戒曰定曰慧。以严自身。非空非假非中。以导后学。经行坐卧。常在其中。虽曰授金台。了知万法不受。能事既毕。卷衣便行。移身换步一句作么生道。去此不远。涅槃台前。有一善知识。名胜热婆罗门。宜往彼问。

　　同庵讲师掩土

　　万法同中有不同。混然都在一庵中。而今同异俱拈却。踏断飞来最上峰　伏惟。新圆寂。同庵都录大讲师。乘悲愿而来。来无所来。依悲愿而住。住无所住。是故从无住本。示有为功。以戒定慧严自身。指空假中惠后学。教门是赖。主席屡迁。虽云有道可传。犹锦鳞之滞水。而实无法可说。似彩凤之翔云。六十九年一弹指顷。谈笑自若。卷衣而行。云外天香遽寂寥。座间花雨俄狼籍。尽谓到江吴地尽。那知隔岸越山多。于斯见同庵老人则未可在。要见同庵老人么。佛垄龛中寻不见。白云影里却相逢。

　　高丽讲师开龛

　　没须锁子锁青空。锁断奔驰路不通。珍重无为无事客。不知全体在其中。故我慧因正主。贤首的传。高丽堂上不庵讲师。七十三年。本无来去。百千三昧。常自现前。进退步趋。总是中道大人境界。语默动静。无非真空妙理法门。处处象王回旋。头头师子奋迅。如是如是。休论月午当台。不然不然。且任须弥堕地。正当此时。且道。不庵讲师。常在其中。不滞其中一句。又作么生。金锁玄关部掣断。大千经卷出微尘。

　　施主煆发(下火)

　　才有一毫头。便是一毫头。翳却顶门眼。刬去勿存留。只个一毫头。不是一毫头。堆山积岳。塞壑填沟。此一一毫头是不是一一毫头亦复尔。会看烈焰雪花飞。不必拨炎求舍利。

　　清净灯首座。撒骨

　　石城顶𩕳望乡园。目力穷时却宛然。江国春风忽吹散。不知消息落谁边。(举骨云)个是清净炉鞴里。千煅万炼底。灯首座一把灵骨。坚如金石。莹若冰霜。放去则包括十虚。收来则总在者里。平生道义。末后夤缘。落在天宁手中。且道如何安着。区中日月不及处。方外乾坤自卷舒。

　　行者道宝(下火)

　　道中至宝。何处寻讨。内外讨之无踪。日用用之恰好。三十三年。为陈氏之子。不绍家世箕裘。四五六岁。在天宁出家。不刬殿前之草。无拘生死去来。不管菩提烦恼。然虽如是。更须知有末后一句。举火云。透者一关。只手分付。

　　为智举五戒(下火)

　　天台临海举五戒。灵隐堂中几岁华。扫地添炉新活业。拾薪供水旧生涯。不忧衣钵不入手。且喜身心已出家。(举五戒)劫火洞然无退转。却来领取一袈裟。

　　知觉饭头(下火)

　　辨出家事。真出家儿。淘米去沙底不是。淘沙去米底亦非。(举火云)为伊点发者些儿。从教遍界火星飞。

　　净道净人(下火)

　　出家勤苦贵精修。衣食随分勿外求。坠石腰间贪踏碓。不知明月过沧洲。既为灵隐堂中客。当把卢公作标格。明心见性如未曾。不免死生苦煎迫。今年随我过虎丘。一疾缠绵只么休。休则休已。毕竟向什么处去。便取山僧火把子。明来明去任优游。

　　苏州道人(撒骨)

　　入得焦山泼天门户。未是顽赖。禁得焦山亘天炉鞴。未是顽赖。(举骨云)直得历历落落。玲玲珑珑。如今放去也。鸟风振海。白浪翻空。不贪香饵碧潭宠。

　　持净来园头(下火)

　　灵隐堂中客。事园持净来。钁头轻飏下。底事绝疑猜。解把菩提树。遍于火里栽。来园头。炉中灰烬莫添柴。铁树无花也着开。

　　为朱老郎(下火)

　　浙东四明山。浙西西湖水。欲识朱老郎。面目只者是。平生妙用与神通。运米搬柴第一功。历遍诸难六十六。事主之心元不同。人言已死岂是死。我道出彼还没此。浑仑一句相赠行。家家门前火把子。

　　为张府夫人余氏。起棺。并掩土

　　无相身中有相身。黄金宫阙几番新。百年回首浑如梦。谁是惺惺做梦人。殁故夫人余氏。四十九年。从无相中出生。有相中入灭。中间一动静一语默。往来于黄金殿上。白玉楼前。富贵荣华。无非佛事。须知梦中有不梦者。昔人云。色身败坏。如何是坚固法身。曰山花开似锦。涧水湛如蓝。若向者里领略得去。不妨与七贤女。把手共行。苟或踌躇。则听一偈。浩浩尘中七宝聚。于中未是安身处。青山影里白云飞。缓步移身亟归去。

　　世界未成。早有此片田地。胞胎既具。便属夫人余氏。而今地辟天开。风光溢目。山围水绕。春意满前。正当窀穸之辰。遽忍别离之恨。舍人抚别。令子拜违。亲属悲摧。挽留莫及。正恁么时。只知夫人埋玉于斯。而不知佛子住此地。即是佛受用。佛子复是阿谁。又唤什么作此地。于斯受用去。经行坐卧。总在其中。佛国天堂不居心外。末后一句。又作么生。一微尘土都遮护。富贵荣华付后人。

　　郭公。起灵。掩土

　　生从无相中受生。灭向有相中变灭。于中心识本来空。一点灵光常照彻。殁故郭四公。与么见得去。昔本不来。虎踞龙蟠面面开。今亦无去。吴水秦淮如是住。湛然不昧去来机。一段风光付与谁。好个转身时节子。青山云外待多时。

　　是中一所黄金藏。雪拥云埋知几年。溢目风光无限好。如今端的落谁边。落在郭公边了也。还见么。淮山横立。大江来朝。松萝周遭。烟云舒卷。贤父兄。六十年面目再睹。孰后孰先。好儿孙。五百载旺气所钟。曰富曰贵。可谓家世栖迟之所。九原安乐之窝。叶落归根忘怀得旨。末后一句如何举扬。开眼闭眼是西方。举足下足皆极乐。

　　为上海蔡府属。起灵。并秉炬

　　一叶乘潮泛浅深。问津上海访三林。水云影里逢迎地。万里平畴一片心。故我蔡公府属。昔日来于斯。一生居于斯。治生立业于斯。仰事俯育于斯。乃至剖破藩篱。广布仁惠。勤修檀度。遍历诸山。亦不出于斯。是以田园望望鸦飞不度。子孙森森雁序满前。亦不离于斯。奇哉奇哉。希有希有。能事甫毕。方八十有一春。拂衣西归。已二百六十日。底事潮声带惨。风韵含悲。将临火化之场水面飘香。正是莲开之际死生无憾矣。转身一着。又作么生。双桧庵头曾有约。伫看火里现优昙。

　　(竖火炬云)还见么。三世诸佛向者里。成正觉坐道场。放大光明。破诸幽暗。历代祖师。向者里。传佛心宗。开大炉鞴。煆圣镕凡。得道诸师。向者里。辨正邪焚外书。流通正法。大檀越蔡君宜义。有条攀条。无条随例也入一分。今日向者里。舍死生分段之身。得金则坚密之体。且双林树下。金棺自焚。今日双桧庵头。香薪自烬。虽然如是。末后一句。径山老僧。与檀越蔡君。宿有夤缘。不妨今日说破。(举火炬云)蔡府属惺惺着。猛着精神。向这里荐却。

　　为刘都钤。掩圹

　　仙姑一片闲田地。今日谁来作主人。无限风光都占了。那堪花木四时春。大众。此一穴地。混沌未分之前。已属刘公都钤了也。混沌既分之后。天地秘之。生灵守之。俟今日今时。和四至界畔。一时付与都钤大尉。永为栖迟之所。佛土天宫。尽在于是。此所谓佛子住此地。即是佛受用。常在于其中。经行及坐卧。(某人)灵輀在此。且道一灵真性在什么处。若也荐得。面目现在。其忽未然。好水好山环绕处。森森松竹引清风。

　　挂海涌一峰额

　　古者道。千陇万陇。不若一涌。我此山名从海涌。寺曰云岩。塔户锁晴空。钟金敲碧落。天下第一胜地。人间最上福田。故云。此峰特标海涌。收敛云山旺气。壮观水陆雄观。万岁千秋。祝皇家寿考。千秋万岁。宏祖域风规。莫怪山僧重说偈句。高悬海涌一峰牌。瑞气祥光遍九垓。近水远山无限意。一时收入此中来。

　　枫林挂劝忠旌孝寺额

　　枫林胜概。古今植福之场。门扁新题。忠孝旌褒之地。喜诵唐人诗句。尚闻夜半钟声。一段风光千手莫掩。八字飞舞千眼顿开。信手拈来当阳显示。广野朝格下之泽。元枢奉如在之灵。绵香火于无穷。俾山林之有托。正恁么时如何。(指额云)更宜高着眼。题目甚分明。

　　墨梅一题序

　　丛林以偈颂。为禅悦余味者。盖黄梅有曰。此偈亦未见性。法眼有曰。此颂可续吾宗。此皆因语而识人也。往往禅宴之暇。一歌一咏。以淘汰业识。疏通性源。亦未敢仿佛单明之旨。否则错砻言句。滋培道根。其损益又从而可知。学者不可不审。顷在四明。同清凉范长老游大梅。或索和花光师墨梅十题。题曰悬崖放下。曰绝后再苏。曰平地春回。曰淡中有味。曰一枝横出。曰五叶联芳。曰高下随宜。曰正偏自在。曰幻花灭尽。曰实相常圆。首尾托物显理。借位明功。以形容禅家流工夫。从入道应世。至于得旨归根边事。无准于实相常圆。着语云。黄底自黄青底青。枝头一一见天真。如今酸涩都忘了。核子如何说向人。予愧短乏。哦咏非素习。不得已。亦勉强思量。到思量不及处。果幻花灭尽耶。墨梅无下口处耶。懡㦬中不觉失笑。噫。绝后再苏耶。平地回春耶。于凑泊不及处凑泊。成二百八十字。字韵句意不拣重复。但不失题意而已。掉在无事甲中。十见青黄。一日与畏友艮岩。火炉头夜话之。艮岩亦忻然成十章。并录之放笔一笑。是淘汰业识耶。是错砻言句耶。必有为我刬去者。

　　题无染颂轴后

　　纯公座元号无染。乃钟山第一座崇公称之。复作序。序之意。以有无染净。是二边语。存一遣一。共过患等。双遣双存过患。亦匪存匪遣。茫茫莫究。其辞宛转。其意深妙。光明藏中。快说禅病。莫过于此也。末后又云。余着语是无染上一重染污。今诸公从而颂之。是一重更一重。无染安在哉。不向一重复一重处求之可乎。石溪野人直言之曰。要识吾无染。纯公座元是。

　　凹岩说(采三字隐语作)

　　金仙子隐曰伟子蒙。沂子良。寂子照。癸巳仲春月望。会月子友于石溪之北。日永风清。漱石枕流。相为赏乐。适福都子隆子至。奉细绾盈铺之供。子友缓带摩腹。指空作凹岩字遗曰。贫无以赠一之三三名号洋洋乎言说不虚。子隆子俯而思。名号虚声也。言说亦无实义。即虚声而承言说可乎。舍言说而求实义可乎。复嘿而言。虚声即实义耶。实义即言说耶。久不自决。三子隐知其心语。乃伸右手。各持一凹岩。兀兀然巍巍然。或嵌嵌确确。空空洞洞。或东西相向。似有还亏。头角峥嵘。若平而险。白云变态。素月分辉。流泉风松。幽禽和唱。各各岩前。一一陈露。子隆子不起于座。如是而观八十小劫。心目不摇。子友说偈。寤之曰。欲写凹岩字未成。云开头角见峥嵘。中间一缺隐身地。换尽面前人眼睛。子隆子不觉唯唯点头。卷之而去(自兀兀然。至幽禽唱。皆三子隐颂中之语)。

　　太虚说

　　竺干古皇先生有句语。如漫天网子相似。非同太虚。非异太虚。而含裹太虚。如是不离本处。即一切处。升法空座。演此句义。四十九年。莫能究其万分之一。最后会百万众于一青莲华上。独擎拳高士忻然微笑。先生目之。只得两手分付。绵绵至今无空缺处。同流异学。密证显符。莫知几何。有柱下隐君子之徒。知清净身。如太虚之无边。故背之而坐。钩在不疑之地也。悟平常心。如太虚之豁然。故从西过东。无乃搀行夺市乎。后五百载从寂寞冲虚中。蹉脚南来失手摸着。四面八方。迴避不及。披襟当之。号太虚者。吾眉山扬若冲道士也。岁莫抱焦桐。访城西兰若。须臾言辞。故嘱之曰。异日平步家山。遇赏音试弹此曲。使大音希声充乎太虚。则不枉南来徒费草鞋钱也。太虚太虚勉旃。

　　䟦无传颂

　　钟山正知客。忽起故山之思。往别北涧于常熟慧日。涧喜其为正传室中真子。乃以无传号之。山中胜集。皆有出山句。横推竖推。无非以祖祖相传。传而无传。不是无传。而曰无传。盖无传即正传。正传即正无传也。嘘。无传之旨。果如是耶。若言以心传心。却唤什么作心。即世谛则伪求之可乎。离世谛则伪求之可乎。或曰。到处见成亲受用。不从葱岭带将来。皆非吾所能知也。要识无传之旨。当从正无传问之。

　　䟦觉如居士手书心经

　　觉如居士。公务余暇。手书法华楞严圆觉金刚等经。仍集古今诸家解说。布于章句之下。末后收功于心经。其微意不言可知。余展卷一观。见诸家所注。一言是一言一句。居士所书。一画是一画。一字是一字。不免合掌赞叹。奇哉心经也。若离此别求可乎。淳祐己酉。端午后五日。灵隐住山某䟦。

　　䟦游参政所书心经

　　龟堂大资相公。燕居霅上。日书心经。惠诸来学。余游太白。方一闻之。心已起敬。及抵冷泉。始获一见。奇哉第一希有之书也。古今王公大人。于此道。或倾心赞之。或肆口毁之。虽赞毁不同。同一心也。楞严曰。顺逆皆方便。矧龟堂所书二百七十六字。既以心名。孰不具有。先觉后觉。同入此门。如是宣说。如是书写。信解受持。依如是住。噫。此时非菩萨行深般若波罗蜜多时耶。具顶目者。乃能默契。

　　添藏经施主。水陆。升座说偈

　　大悲心上流出底。呼为切脚若为评。不知切脚什么字。写不成兮呼不成。依依俙俙如半月。仿仿佛彿若三星。分付老昭诸善士。生生世世寿康宁。

　　容大师。水陆。升座说偈

　　末山一境不露顶。直下全超五障身。佛国无边皆自己。台山大会付何人。苾刍草碧枝枝秀。菡萏花红叶叶新。外祖深恩只者是。一庵和气暖于春。

　　如行新戒。落发升座

　　患累资生无有涯。选官选佛学丹霞。须知发刬殿前草。不碍萱开堂北花。万法从心心是正。一心逐物物皆邪。夜窗寂寂青松下。究彻根源始到家。

　　劝请首座挂牌上堂

　　三春去向那边去。九夏来从屋力来。一喝两头俱坐断。人天眼目与谁开。乌飞兔走。地转天回。时有清风匝九垓。寒山子满头灰。引得丰干笑满腮。且道笑个什么。问取首座。

　　上堂。善恶不思。名为顶句。内外绝依。名为得住。时时寂寂惺惺。时时退步荐取。如是三十年。觅之总无处。觅无处。赢得双眉时陡聚。

　　上堂。外息诸缘。内心无喘。心如墙壁。可以入道。此非少林初祖画出底模子耶。了了常知。言不可及。此非二祖从模子里脱出底耶。而今心愤愤口悱悱。一个半个板齿为铁橛。将者模子。一嚼百杂碎。非知恩报恩者耶。山僧斫额以待。

　　上堂。举马大师因僧问。如何是佛。马云。即心是佛。后南岳让和尚闻云。马子未在。更五年。马云。非心非佛。让云。马子未在。更复五年。马云。不是心。不是佛。让云。马子彻也。后有僧举似大梅。梅云。者老汉。教坏人家男女。未有了日。你但非心非佛。我只即心即佛。师云。马大师。非特教坏人家男女。亦乃错误后代儿孙。那里是他错误处。鲸吞海水尽。露出珊瑚枝。

　　上堂。举临济无位真人话。师云。日永风清。雷奔电卷。无位真人。略通一线。急须着眼看仙人。莫看仙人手中扇。

　　施主请水陆升座

　　举僧问福严。某甲百年后。以何为津梁。严指心云。以此为津梁。僧亦指心云。如何是此。严云但行好事。莫问前程。师颂曰。百年将底作津梁。直指心田是道场。八万四千安乐法。(指胸云)只于此处可承当。

　　举临济半夏上黄檗。却回终夏古则。师拈云。黄檗养子之缘。临济事父之礼。一时清规。千载榜样。因甚到中途。疑此事而回。须信甜瓜彻蒂甜。

　　举。临济无位真人干屎橛古则。师颂曰。没便宜处讨便宜。无位真人小厮儿。如是去来如是住。无时不是在家时。

　　赞

　　出山相

　　弃却金轮尊贵人。要来平地讨艰辛。如斯面目尘埃甚。更说优昙别是春。

　　草衣文殊

　　披草衣。执具书。面不洗。头不梳。是文殊。非文殊。拟议台山路转迂。

　　马郎妇

　　愿海散香风。花披菡萏红。锦鳞方上钓。金锁已腾空。

　　自在观音

　　日高花影重。风暖鸟声碎。在在圆通门。门门观自在。𤥖陀峰顶较些些。片月分辉照沧海。

　　泛莲观音

　　一叶莲舟泛渺弥。诵观音也戴阿弥。希奇妙相毫端上。五浊众生知未知。

　　藕丝观音

　　顶戴阿弥。不假花冠之累累。肩披藕丝。不必璎珞之垂垂。孤然不倚。俨然若思。我于一十九类三十二应身中。次第观之。而无如是抱膝安闲大自在之风规。

　　布袋

　　矬而肥。肥而痴。肩驼背负。或徐或驰。回头处微笑时。此意明明说向谁。

　　达磨祖师

　　跨水行人语不符。绝江足踏一茎芦。此时独自栖栖去。今日人将入画图。

　　小师正知。画师顶相请赞

　　高厚同源。万殊一体。卓尔何来。湛然非止。览蜀天云。挹龙渊水。际会如斯。孰穷所以。正知知之。不出乎是。

　　师寄蒋山痴绝和尚。(并)沂艮岩

　　急水上旗翻五色。飞流中毬辊百花。相逢相笑勿相叹。无限行人未到家。<PIC>X71008001.gif</PIC>

　　没弦琴三弄五弄。无孔笛一声两声。明月浮空天似水。长安归梦恰三更。[○@─]

　　痴绝和尚(和答)　沂首座

　　盘陀石上无根树。毕竟空中有蒂花。树已成林花结果。行人到此合忘家。[○@(?/─)]

　　生铁团上重重缝。电光影里撮雷声。果然点眼知人意。便把三更作五更。<PIC>X71008002.gif</PIC>

　　女子少年双𩯭雪。婆婆八十满头花。芝兰庭畔相携手。明月清风共一家。○

　　刍狗吠成师子吼。木鸡啼作凤凰声。贪观秋水连天碧。不觉桑田几变更。○

　　传衣石溪佛海禅师杂录(终)
