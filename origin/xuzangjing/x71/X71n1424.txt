卍新纂续藏经第 71 册 No. 1424 投子义青禅师语录


　　No. 1424

　　舒州投子山妙续大师语录

　　住芙蓉山嗣法小师　道楷　编

　　上堂示徒曰。正正时非圆。圆中还有遍。遍遍时不色。色里却存圆。更深催晓气。日阑洞晓天。两墀和融处。贵所得玄玄。汝等诸人到这里如何安身立命。得恁么相应去。良久曰。夜明帘外主。今古无人知。须是傍参手。树宗乘一枝。山僧此四句。诸禅德又作么生商量。

　　时有僧出众问。承和尚有言。圆中还有遍。色里却存圆。斯理如何。师云。正不立玄。偏不附物。僧云。可谓暗中有明。明中有暗。师云汝道是何道理。僧云共难其讳。师曰是须恁么会。僧乃礼拜。师乃云。泉洗槛前月。天横雨外山。夜来少室睡佛祖。大难大难。便下座。

　　上堂因示徒云。妙道通心离语言。玄途温体不清痕。龙巢凤子岂常种。了了一机谁得论。诸禅德。且道这个是满眼满耳底样子。正与么时还知落处。云峦崇耸青山顶。乔岳东边万象静。天上人间一样春。谁迎景色到江上。卓拄杖一下云。直饶十成去。犹是争半提。

　　时有僧出众问。如何是全提时节。师云释迦老子建立化城。僧云权化消息为孰说。师云。宝所在近。更进一步。僧云。已是宝处。岂得去乎。师云是须与么去。僧云出他屋里作什么活计。师云。虽无活计。甚胜富贵。僧云如何是密处活计。师云。劫外俨然。无物恼师。僧云容颜甚奇妙。乃作礼。

　　师乃云。鹫岭笑昌。香色芬芳。列圣丛里。独没商量。乃下座。

　　上堂因示徒云。一处妙时万处空。三世了时千世同。寂寂寥寥得后事。飒飒凄凄风树松。这个无人着道理。那个有深见异中。体处用时无别处。一段活心得妙通。拈拄杖云。看看。此是田地隐密底人。此是神通游戏底汉。要见乃见。众中谁是见得底之禅和子。试与老僧出气看。时出毫气。吾为汝证明去。

　　时有僧出众问。作么生是大道心源之妙理。师云。一月普含一切水。一切水月一月摄。僧云恁么为同为别乎。师云汝不见华严六相义耶。僧云总别同异成坏是何所作。师云一圆相之中有一佛。僧云佛是何物。师云讳不得。僧乃礼拜。师云用礼为什么。师乃云。同中有异异中同。总别坏成一树风。天下阴凉人悉在。何须熟处觅真宗。便下座。

　　上堂因示徒云。劫前一气。密密现成。那个一印。堂堂记盛。有时琉璃殿上玉女回首。有时古镜台前石人抚掌。还有人识取伊么。若能认得。许你有。今安乐处独以平等无差法味。稳知甘露洒落之妙文。今日一会云客。蹈破草鞋入吾门来。志究何处去。一句了然超百亿。是什么一句。试道看。道了而俨然坐。时有僧出众问。学人不会。请师举扬。师默然坐。僧云。承闻维摩有入不二门是也无。师呵呵大笑云。这颠言倒语汉。僧便微笑休去。师云老僧罪过。僧便礼拜。师云吃茶去。僧云和尚恐是白拈贼。师云与汝盗个什么。僧云阶前有下马台。师便休。师乃曰。或说玄妙一理所宜。或说了然三乘归处。共是八九成。今日投子为诸禅德说了也。且道是凡是圣。于此商量。云抱青岑。水回寒林。不如此者。谁是陶金。乃下座。

　　上堂因示徒云。火气寒然。雪心熟尔。阳佛去来。阴魔出没。毕竟作么生。天台山上南岳眠。少室峰顶熊耳坐。顾视左右曰。高着眼。休尽是非田地虚。拂除好恶家风妙。自斯不用闲空章。未有一丝挂九窍。诸大德。且道如何一生得底人而相去。时有僧出众问。和尚是得底不得底。师云眉毛在眼睫上。僧云鼻孔何处在。师云汝不盲看。僧呵呵大笑。师云汝何得自瞒。僧乃去。师乃云。拂子头上荐得。主丈头上提取。若能如斯。半开又得。半合又得。恁么不恁么总得。蓦掷丈子曰。犹是聻。便下座。

　　上堂因示徒云。扣声入耳风无意。梅影横窗月不痕。一轮所照是何物。看取人人弄精魂。毕竟归去到甚么处。落处急急着眼看。如能一朝拨转。管取一员无事道人。未然。阎老子不许汝在。还会么。时有僧出众问。如何是一员无事道人。师云。要行便行。要座便坐。师僧如何。僧云行止分明无物妨我。师云汝是何物。僧云苦屈苦屈。师便打。师乃云。寂寂寥寥。妙妙玄玄。是何么机用。清清黯黯。默默堂堂。是什么作略。试请道看。终日安然座一堂。通宵寂寞绝商量。钦光正脉付传后。笑暖机前点异芳。便下座。

　　上堂因示徒曰。昨夜木人眠室中。今朝石女倚孤松。如何是祖师来机。脚下黄金超玉凤。一机历历。密路堂堂。弥满洞辉。日夜分明。神珠一光暗里抽横骨。蚁丝曲道明中座舌头。是衲僧行履处。诸大德。如何领览。时僧出众云。更深无夜色。如何是木人室中睡。师云深。僧云。天明无日气。如何是石女倚孤松。师云浅。僧云。一机了然处。如何是祖师意。师云动。僧云万里无尽处。如何是黄金凤。师云静。僧作礼拜云毕竟又如何。师云内外虚玄彻底空寂。僧乃去。师乃云。一法含多法。一佛印诸佛。一心合千心。一念超万念。岂不见道。栴檀移来一树植。春风秋叶色相同。投子恁么说义。诸人与么听法。毕竟无有二相。具眼者自看。便下座。

　　上堂因示徒曰。心佛无住居觉位。放光雨花动人天。非真非虚梵音质。这者万万具足玄。还见么。前面孤明历历地曾无形影者。是你一心之法也。故古德云。新罗国里有一佛子。才入三昧十方相随。是个此也。且道汝等诸禅德。毕竟入三昧时以何相见。还有答话分么。时有僧出众问。不动身心入三昧。此理如何。师云只是人人底。僧云恁么则用入三昧为什么。师云汝道如何是深入三昧。僧云座具即不无。未曾用礼拜。师云是𠚤。僧乃作礼。师乃云。妙悟妙到直须一如。或示棒或(下示)喝。或论道或谈禅。自本无异法。即今自性不即不离。是𠚤何物。若实合头。与诸佛何殊别乎。吾门儿孙不要犯锋伤手。宛转一气旁参妙旨。共是好手段。便下座。

　　上堂因示徒曰。豁开甘露解脱之法门。透入华严庄严之心源。妙哉游戏三昧而现神通。切哉出头妙界而成圣道。衲僧家脱尽光影而透出肚皮。正当恁么十成时。还有相委底汉么。出来与老僧商量看。时有僧出众问。如何是甘露门。师云看看山前幸有真消息。僧云和尚何如是漏泄。师云曲为汝等。僧云还转无上法轮也否。师云道什么。僧便喝。师乃打。僧云此恩难报。师云此怨难酬。师乃云。归座田地妙玄难臻。衲僧做处旷远自亲。如来顿教祖师心传。山岳高低皆是付事。还见么。竖起拂子高声唤云。诸大德。是甚么。便下座。

　　上堂因示徒云。海门秋静雁音稀。江水澄澄万万微。好个人间金叶色。黄枫片片一时飞。此个田地明明历历。处处堂堂。虽然如是。实知人少。诸禅德。还会么。君臣遍正共不用。体用宾主皆是按排。唯是寻常。亦是大难。若密着华戈。不须一字脚。若卒作模索。未见三空旨。投子恁么告报。早是琳上添玉土上加泥。何故如此。皎玉无瑕。雕纹丧德。大众如何若当。时有僧出众问。即是自知。为什么不疑。师打云孰免个窠窟。僧云和尚莫谩打某甲去。师掷下棒曰你又作么生。僧呵呵大笑出去。师云且来阇梨。僧不顾。师云狮子以一滴乳。迸散(十六)斛驴乳。师乃云。老僧适来为众漏逗不少。还知落处么。西天四七未知处。东土二三不受时。峰下源泉声一涧。山顶岚树袅风枝。诸禅德。山僧这四句毕竟如何。久参上士道看。便下座。

　　师因谓众云。投子有三器。今日举似。汝等子细听。直须以格调妙奏奇曲。上正之器。汝等诸人如何见。弦以妙手将弹玉调。中当之器。汝等诸人如何见。实以活眼见破天容。下偏之器。汝等诸人如何见。众皆默然。师又云。上正之人而可向上。中当之人而可自已。下偏之人而可今时。若又三位共到了。是可无位真人。珍重。

　　师因谓众曰。今日忆得先师道平常无生句。妙玄无私句。体明无尽句。汝等诸人一一商量看。又云。透得无生句方得法身。透得无私句方得那边。透得无尽句方得目前。三句毕竟得时。一一了时。衲僧珍重。

　　师因谓众云。华严经有六种之因缘。有时总。有时别。有时同。有时异。有时成。有时坏。诸禅德。毕竟如何领会。此六相唯是一相。总佛。别心。同法。异念。成僧。坏情。全一佛之所印。珍重。

　　师因谓众云。经云。三界唯一心。心外无别法。心佛及众生。是三无差别。此意何处下觜。拈一双火箸云。这个还有心有佛有众生耶。若无。为什么唯一心。于此如何道取。先师云。三界唯一心。你还见我么。此理甚希有。试道看。珍重。

　　师因谓众云。妙有妙用。其非功勋边事。岂世理所到乎。何故如此。如来未出世西天转法轮。祖师不西来兹土传心印。且道何物转何物传。山云冉冉。江水滔滔。良久云。野菊含金。汉泉𡃤玉。君看消息别。早是不可得。珍重。

　　师因谓众云。见色见心闻声悟道。绝色绝心见色明心。且道以什么商量。竖起团扇云。这个是见色见心。投子恁么说破。既是剩语。诸禅德。还道取得么。放下团扇云。是亦什么心行。珍重。

　　师因谓众云。止止不须说。我法妙难思。黄面老子惊杀。鹙子诳呼众人。虽然如是。实到此田地始得。如是相。如是性。是什么道理。毕竟实相真性施为运动。珍重。

　　师因谓众云。曩祖达磨大师单传心印。开示迷途。教外别传。不立文字。还有知落处者么。谁知还有。教中语。理孰识。谈言表意外。且道为什么对朕曰不识。山僧太无端。珍重。

　　师因谓众云。禅不在意会。道岂以情觅乎。吾得逢远公。方知有大事。不是容易变弄。一众试取心中宝珠来呈我看。珍重。

　　师因谓众曰。吾今日向汝等举似洞山师翁五位。一一领览看。真中有伪正中遍。伪中有真遍中正。圆中有圆正中来。色中有色遍中至。妙中有妙兼中到。毕竟五位一位。一位无位。现空妙显真。真底是什么物。珍重。有偈云。却来元是正中遍。向去正亲遍里正。不来难辨正中来。不去难知兼中至。遍正遥绝兼中到。了然一气大极前。雨过云披天若洗。钟声何入古松风。又云。诸人还知么。若能邈得分得去。许汝有。避遮生死冥符一举。却知隙避不及处。且道新丰老子意。唯顾小儿鸣。却忘自己丑。投子今日重露丑拙。向人莫道好。虽然与么。谁是真得实到汉。出来共商量。珍重。

　　师初到圆鉴禅师处。鉴迎而致礼。师唯默然。鉴令见外道问佛不问有言不问无言话。师受教坐堂中三年。鉴时致问你还记得话头么。师拟分疏。鉴蓦掩师口云。汝向良久处会也。师于言下忽然大悟。乃作礼。鉴曰你妙悟玄机耶。师曰设有也须吐却。时质侍者在傍见之乃云。青华严宛如病得汗相似。师回顾云。合取狗口。着若更忉忉。吾乃呕。自此复经三载。鉴时出洞下宗旨示之。悉皆妙契付。便以大阳和尚顶相皮履布直裰一十八般妙悟而嘱云。代吾续其宗风。莫久滞此。善宜护持。遂书一偈送云。须弥立大虚。日月辅而转。群峰渐倚他。白云方改变。小林风起丛。曹溪洞卷帘。金凤宿龙巢。宸苔岂车碾。乃令依圆通秀禅师处。师至彼无所参问。唯嗜睡而已。执事白秀云。堂中有僧日睡。当行规法。秀云是谁。执事云青上座。秀云。未可。待与按过。秀乃拽杖而入堂。见师正睡乃击床头呵云。我这里无闲饭与上座吃了合打睡。师云和尚教某甲何为。秀云何不参禅去。师云美食不中饱人吃。秀云争柰大有人不肯上座。师云待肯堪作什么。秀云上座曾见何人来。师云浮山远和尚。秀云怪得恁么顽赖。握手相笑归方丈。由是道声借甚兮。

　　师一日坐次。有一僧讳曰道楷。乃来致问。佛祖言句如家常茶饭。离此外别有为人处么。师云。汝道寰中天子来。还假禹汤尧舜也无。楷拟进语。师以拂子撼楷口上云。汝发意来早有三十棒分。楷乃于言下大悟。师云汝见何道理。楷作礼而去。师云汝曾到不疑之地乎。楷掩耳而出去。师大悦许之。

　　师一日坐次。索门人云。吾有一句子。诸禅德下语。自代云。不辞向诸人道。恐带累吾儿孙。乃有偈云。巍巍作王容。堂堂现妙道。吾有一句子。驴载举宗风。又云。同。

　　师一日入堂。因有一僧眠。师云。宛如老僧在圆通禅师处对话相似。僧默然。师云你还邈得耶。僧拟分疏。师乃打。僧于此豁然大悟。乃作礼。师云。你见什么乃礼拜。僧云。今日如贫人获明珠。师忻然而去。其僧径上方丈正宣前事。师呵责云。且去。

　　舒州投子山妙续大师语录(终)

　　No. 1424-A

　　䟦曰。师讳义青。俗姓青社李氏子也。七岁颖异。自往妙相寺出家。试经得度。习百法论。未几云。三祇涂远。自困有何益。乃入洛听华严义。宛若贯珠。赏护无间断。尝读诸林菩萨偈至即心自性。猛省曰。法离文字。宁可讲乎。即弃舍独游宗席。时浮山圆鉴禅师法远和尚居会圣岩。因一夕梦见手畜青色鹰。尤为吉征。至旦师遂臻。远以礼迎之。其机缘语端见前章兮。世谓之青鹰。便是此谓乎。人又曰。是青华严。盖是为以华严为业之。兼契大阳安大师。卷续洞下宗乘。不举世一十三年。大阳传法偈付法远和尚云。阳广山头草。倚君待煆焞。异苗繁茂处。深密固灵根。其偈尾云。得法者潜众十年而方应宣扬。法远和尚受之。自赞师翁大阳顶相曰。黑狗烂银蹄。白象昆仑骑。于斯二无碍。木马火中嘶。远乃以此等物而授师。师悉受之。乃交众作务十二载也。其后唱起新丰之雪曲。排成洞上之妙灯。一千余代出佛之模范。三四有年现祖之机用。独绍阳广踵。自举煆焞之剑。投子山头龙作金凤之舞。大唐国里虎露玉麟之蹄。深入报身无差境界。稳现华严无边妙相。其法嗣出世者其员八人。住芙蓉曰道楷。住石门曰元易。住泐潭曰惟照。住净因曰法成。住大洪云守遂。住白水云妙荣。住紫阳云了期。住云盖曰刹利。此等大宗匠作枝成蔓。玉回珠转。师云大略如此。岂以言句諠之得乎。来谥妙续大师。住丹霞山三世孙沙门子淳卒驰秃笔撰之竟。
