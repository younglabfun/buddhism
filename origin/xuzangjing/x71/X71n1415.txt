卍新纂续藏经第 71 册 No. 1415 穆庵文康禅师语录


　　No. 1415

　　穆庵和尚语录

　　目次天台山明岩大梵禅寺语录杭州龙华宝乘禅寺语录镇江金山龙游禅寺语录秉拂偈赞

　　穆庵康和尚初住天台山明岩大梵禅寺语录

　　住台州府黄岩广孝禅寺嗣法门人清逸等编

　　师于至正丁酉岁。十二月初六日入寺。指山门云。千人排门。不如一人拔关。乃招手云。尽大地人。总从者里入。喝一喝。

　　祖堂。钉觜铁舌。河目海口。象王回旋。师子虓吼。

　　踞室。从上诸佛诸祖。总向者里钉桩摇橹。即今要见新明岩么。拈拄杖卓云。龙袖拂开全体现。象王行处绝狐踪。

　　拈院帖云。百亿须弥山。百亿四大海。百亿日月。总在里许。宝印当空妙。重重锦缝开。

　　山门疏。眼眼相看。心心相知。人情若好。吃水也肥。

　　江湖疏。山长水阔。月臆风襟。丝毫不隔。耀古腾今。

　　诸山疏。四明天台。联辉接翠。一句全提。千古无对。

　　指法座云。尽大地。是个宝华王座。行则与诸人共行。坐则与诸人共坐。顾视左右云。因行掉臂。更上一层。遂升座。

　　拈香云。此香至尊至贵。贯古贯今。爇向宝炉。端为祝延
今上皇帝万岁万岁万万岁。伏愿。日月齐明。乾坤同寿。

　　次拈香云。此香。虚空包不过。大地载不起。东浙西州。到处贵买贱卖。竟无一人酬其价者。逗到万寿山中。撞着个无意智老冻脓。被他飏在搕𢶍堆头。二十年间。直是匙挑不上。今日信手拈来。奉为前住开福。后住灵岩。松源第五世。了庵欲和尚。一炉爇却。不图报德酬思。贵要熏天炙地。遂插香。召大众。众举首。乃云。筑着鼻孔。烧却眼睛。遂趺坐。

　　寒岩和尚白椎云。法筵龙象众。当观第一义。

　　师垂语云。第一义谛。明逾杲日。宽越太虚。直下悟去。天下横行。其或未然。有疑请问。

　　时有僧出众云。拾得寒山古道场。金刚正体露堂堂。高提宝印乾坤大。刹刹尘尘愿举扬。为国开堂。请师祝圣。答云。天垂宝盖山河静。地涌金莲日月新。进云。恁么则群生蒙帝力。四海乐耕耘去也。答云。紫阙宏开寿域碑。进云。祝圣已蒙师指示。向上宗乘事若何。答云。前三三后三三。进云。昔日保寿开堂。三圣推出一僧。保寿便打。意旨如何。答云。须弥山上击金钟。进云。三圣道。你恁么为人。瞎却镇州一城人眼去在。保寿掷下拄杖。便归方丈。又作么生。答云。牛皮鞔露柱。僧礼拜　师乃云。世尊拈华。迦叶微笑。达磨面壁。二祖安心。虎啸风生。龙吟雾起。智不可测。识莫能知。所以穷诸玄辩。若一毫置于太虚。竭世枢机。似一滴投于巨壑。超凡越圣。罩古笼今。直得乾坤荡荡。日月辉辉。万邦安有截之区。四海乐无为之化。拈拄杖。卓一下云。但见皇风成一片。不知何处是封疆。

　　复举。僧问赵州。如何是祖师西来意。州云。庭前柏树子。僧云。和尚莫将境示人。州云。我不将境示人。僧云。如何是祖师西来意。州云。庭前柏树子。

　　师云。赵州浑钢打就。生铁铸成。检点将来。境志未忘。通身泥水。忽有人问明岩祖师西来意。只向他道。重岩迥出青霄外。压倒须弥千万峰。

　　当晚小参。僧出问云。德山小参。因甚不答话。师云。寰中天子敕。塞外将军令。僧云。赵州小参。因甚却答话。师云。狗㺌赦书。诸侯避道。僧礼拜。师云。明岩被你勘破　乃云。诸佛不出世。祖师不西来。解脱门开。七通八达。云从龙风从虎。水流湿火就燥。一一盖天盖地。头头玉振金声。奴使文殊普贤。婢视释迦弥勒。驱耕夫牛。令他苗稼滋盛。夺饥人食。教他永绝饥虚。唤作神通妙用也得。唤作法尔如然也得。所以寒山子道。寒山无漏岩。其岩甚济要。八风吹不动。万古人传妙。诸人还知落处么。白云影散青山出。幽石岩高宝月圆。

　　复举。马祖出世。南岳遣僧问作么生。马祖云。自从胡乱后三十年。不少盐酱。

　　师云。大开东合。饱归天下衲子。还他马祖老人始得。若是佛祖向上一窍。未梦见在。以拂子击禅床。下座。

　　腊八上堂。雪山六年冷坐。却向尼连中洗浴。夜半忽睹明星。不知打失脑门。带累后代儿孙。个个堕坑落堑。明岩别资一路。要与释迦老子相见。拈拄杖云。丈夫自有冲天志。不向如来行处行。

　　上堂。身心清净。诸境清净。诸境清净。身心清净。僧问云门。如何是云门一曲。云门云。腊月二十五。摩诃般若波罗蜜。甚深般若波罗蜜。卓拄杖。下座。

　　岁旦上堂。明教道。新年头有佛法。镜清道。新年头无佛法。阿呵呵。春山叠乱青。春水漾虚碧。寥寥天地间。独立望何极。喝一喝。

　　元宵叙谢两班上堂。一灯然。百千万亿灯俱然。直得乾坤洞照。少室增辉。长者长法身。短者短法身。南北东西。各安旧位。好大众。不用透金刚圈。不用吞栗棘蓬。遂合掌云。三德六味。施佛及僧。法界有情。普同供养。良久云。金仙行履处。步步是红莲。

　　上堂。吾心似秋月。碧潭光皎洁。无物堪比伦。教我如何说。曩谟悉达多般怛啰。春风吹万汇。触处尽开花。

　　佛涅槃上堂。举僧问大龙。如何是清净法身。龙云。山花开似锦。涧水湛如蓝。师云。大小大龙。只透生死关。涅槃关未透在。要会清净法身。十万八千。蓦拈拄杖云。击金钟。辊铁鼓。水东流。日西去。靠拄杖。下座。

　　四月八日上堂。僧问。如何是定乾坤句。师云。眉毛吞宇宙。鼻孔碍须弥。僧云。如何是随波逐浪句。师云。金毛蹈碎狐狸窟。红白春风处处花。僧云。如何是截断众流句。师云。舌拄上腭。僧云。悉达太子。今日降生。且道在三句内。三句外。师云。十字街头石敢当。僧礼拜　师乃云。乘白象降王宫。十分卖峭。指天地行七步。彻骨风流。拈拄杖云。白日青天。云腾雾涌。九龙喷水沐金驱。千古万古活鱍鱍。卓拄杖。下座。

　　退院上堂。古德道。去去实不去。来来实不来。山僧都不会。露柱笑咍咍。恁么说话。好个淈𣸩汉。山僧来时决定是来。去时决定是去。有甚么会不会。良久云。露柱笑咍咍。乾坤正眼开。青山随处好。一步一楼台。拈拄杖。卓三下。下座。

　　次住杭州龙华宝乘禅寺语录

　　参学门人　智辩　等编

　　师于至正甲辰岁。九月一日入寺。拈起劄付。示众云。此是太尉大丞相。显扬从上佛祖真实巴鼻底公验。诸人还会么。横身当宇宙。一句定纲宗。

　　指法座。举步登须弥顶。叠足坐菩提座。万德不将来。全超法报化。升座拈香。祝
圣毕。次拈香云。此香。拈起也。天回地转。放下也。雨顺风调。奉为千佛塔院。南堂欲和尚。一炉爇却。不图报德酬恩。只贵熏他鼻孔。遂趺坐。

　　灵隐和尚白椎云。法筵龙象众。当观第一义。

　　师垂语云。第一义谛。在诸佛。未尝增。在众生。未尝减。一椎击碎。遍界流辉。众中莫有大家出手。共相提唱者么。

　　僧问。龙华三会揭天开。露柱灯笼笑满腮。何翅化身千百亿。尘尘涌出玉楼台。如何是和尚为人一句。师云。头上漫漫。脚下漫漫。僧云。恁么则匝地普天齐廓悟。人人定国与安邦。师云。万年松顶结蟠桃。僧问。达磨九年面壁。意旨如何。师云。油煎石磉盘。僧礼拜。师云。无你下口处　乃云。只个心心心是佛。十方世界最灵物。纵横妙用可怜生。一切不如心真实。竖起拂子云。布袋和尚来也。不审不审。将谓是布袋和尚。元来却是双林善慧大士。即今在拂子头上。放大光明。演说妙偈。夜夜抱佛眠。朝朝还共起。起坐镇相随。语默同居止。纤毫不相离。如身影相似。欲识佛去处。只者语声是。好大众。一切处光明灿烂。一切处得大自在。尘尘尔。刹刹尔。念念尔。直得皇风普扇。佛日高悬。天人群生。咸沾利乐。拈拄杖卓一下云。四海澄清天一统。干戈偃息贺升平。

　　复举。僧问南岳让和尚云。如镜铸像。像成后。为甚么不鉴照。南岳云。虽然不鉴照。谩他一点不得。

　　师云。老南岳。提持生佛未具已前一着。惊天动地。彻古该今。汝诸人。还曾梦见也未。良久云。无云生岭上。有月落波心。下座。

　　初祖忌拈香。吾本来兹土。雄雄戴角虎。传法救迷情。打破蔡州城。一花开五叶。日月光烨烨。结果自然成。水绿映山青。还见达磨大师么。达大道兮过量。通佛心兮出度。不与凡圣同缠。超然名之曰祖。便插香。

　　上堂。举盘山道。向上一路。千圣不传。慈明道。向上一路。千圣不然。师云。二大老。与么说话。大似接竹点月。龙华道。向上一路。遍地遍天。

　　上堂。举僧问赵州。狗子还有佛性也无。州云。无。

　　师云。狗子无佛性。头正尾亦正。跳出向上关。急急如律令。参。

　　佛诞生上堂。以拂子作舀汤势。我今灌沐诸如来。净智庄严功德聚。五浊众生令离垢。同证如来净法身。好大众。如是则尘尘是佛。刹刹是佛。日日浴佛。时时浴佛。汝等诸人。还曾契悟也无。若也契悟。我不敢轻于汝等。若不契悟。汝等皆当作佛。掷拂子作舞。下座。

　　一日。僧问。牛头未见四祖时如何。师云。头上着枷。脚下着杻。僧云。见后如何。师云。要坐即坐。要行即行。

　　上堂。举世尊因五通仙人问。佛有六通。我只五通。如何是那一通。世尊召仙人。仙人应诺。世尊云。那一通你问我。

　　颂曰。那一通你问我。黄檗树头悬蜜果。灯笼拍手笑呵呵。祥麟掣断黄金锁。

　　上堂。举那吒太子。析肉还母。析骨还父。然后现本身。运大神力。为父母说法。佛眼远和尚云。肉既还母。骨既还父。毕竟用甚么为身。且道。说甚么法。

　　颂曰。骨肉都还父母了。十方刹海露全身。云开野水浮空绿。雨过春山泼黛新。

　　次住镇江金山龙游禅寺语录

　　落发小师　宝日　等编

　　师于大明洪武七年。四月二十一日入寺。指山门云。一门一切门。一入一切入。青天白雨飞。大海须弥立。喝一喝。

　　佛殿云。砖头瓦砾。璚楼玉殿。百草头上。丈六金身。良久云。出头天外看。谁是我般人。

　　伽蓝堂云。灵从何来。圣从何起。玉出昆冈。金生丽水。

　　祖师堂云。西天也与么。东土也与么。天下老和尚悉皆与么。老僧亦与么。插香云。一印印定。水泄不通。

　　踞室。灵山拈华。只得一橛。少林面壁。只得一橛。拈拄杖按膝云。横也在我。竖也在我。与也在我。夺也在我。遂卓一下云。水流湿。火就燥。

　　本府疏。位镇江山。匪宽匪猛。咫尺九天。光辉耿耿。

　　指法座云。法空宝座。何高何下。坐断千差正路通。草庵换却琉璃瓦。遂升座。

　　拈香云。此香。包天包地。为盖为台。覆育大千。万方熏益。爇向宝炉。端为祝延
大明世界主。当今皇帝。圣躬万岁万岁万万岁。皇后齐年。皇太子千秋。洎满宫天眷。伏愿。乾坤同寿。日月齐明。金轮御而海岳安。玉烛调而天运序。

　　复拈香云。此香。表里贞坚。近远瞻仰。奉为阖郡阖邑。一切大小官僚。守御一切大小官僚。同增禄算。伏愿。政迹超汉唐。姓名辉竹帛。

　　次拈香云。此香。亘古亘今。非妙非粗。第三回拈出。供养我金刚幢的嗣。千佛慈云院。了庵大和尚。一炉爇却。用酬法乳之恩。

　　趺坐。垂语云。钟不打不响。鼓不打不鸣。莫有向上作家。出来激扬看(问答不录)　提纲云。世尊有密语。充满三千大千界。迦叶不覆藏。山河大地放光明。不是心不是佛不是物。

　　君上以此开辟万邦。宏宣圣化。丞相以此钧调九有。燮理阴阳。六军以此扫荡欃枪。百官以此播扬政治。宗教以此辅翊　王度。民物以此厚植生基。普扇尧风。高悬舜日。便见甘露降神鸟来。瑞麦产器车出。当与么时。且道如何祝颂。击拂子云。天高群象正。海阔百川朝。

　　复举。王常侍访临济。临济引常侍。僧堂内闲行次。常侍问云。者一堂僧还看经么。临济云。不看经。常侍又问。还坐禅么。临济云。不坐禅。常侍云。既不看经。又不坐禅。毕竟作什么。临济云。总教伊成佛作祖去。常侍。大悟云。金屑虽贵。落眼成翳。师云。老临济。高提正印。王常侍。觌体承当。等闲便见祖道光辉。王纲显白。大众。还委悉么。掣开金殿锁。撞动玉楼钟。下座。

　　当晚小参云。古者小参。谓之家教。何谓之家。世俗家。五蕴家。三界家。能出不入。故谓家教。我辈弃离父母。着坏色衣。不涉众缘。安处林野。名出世俗家。悟染净法。不滞尘劳。不胶惑执。名出五蕴家。骑声跨色。越圣超凡。打破虚空。得大自在。名出三界家。若也果能如是。　　随功赏赐。田宅衣物。种种珍宝。老僧不散爱惜。只如髻里明珠。亦乃两手分付。大众还肯可么。拈拄杖卓一下云。海神知贵不知价。留与人间光照夜。

　　复举。法灯禅师示众云。本志隈藏岩谷。隐遁过时。奈缘先师有未了公案。今日出来。为他了却。时有僧出问。如何是未了公案。法灯便打。僧云。为甚打某甲。法灯云。是你殃及我。

　　师云。大小法灯。正是梦里惺惺。说殃及我。殃及你。几时会洒洒落落干净去。新金山也下一着。趁晴盖却屋。乘时刈却禾。输赋王租了。鼓腹唱高歌。下座。

　　留两班上堂。独树不成林。单丝不成线。旃檀丛里。须是旃檀围绕。狮子窟中。还许狮子虓吼。同建法幢。共立宗旨。便能洗光佛日。播振玄风。善世泽民。各安家业。譬如百千灯光。同照一室。光光相照。各不相借。所以道。是法住法位。世间相常住。正恁么时。且道。不伤物义一句。如何举似。地灵步步雪山草。僧宝人人沧海珠。下座。

　　端午叙谢首座藏主管事耆旧上堂。切玉泛葛蒲。包金堆角黍。一饱忘百饥。一句离众苦。薰风自南来。拂拂吹庭户。人情既和洽。应答如钟鼓。赤口与白舌。翻作好歌舞。煌煌少林宗。赫赫面壁祖。

　　僧问如何是面壁祖底消息。乃云。搀南泉钵位底不是。转一大藏教底不是。透得金圈吞得栗棘底不是。毕竟如何。吃茶去。

　　上堂。举文殊三处度夏。迦叶白椎。拟摈文殊。忽见百千文殊。左右弥布。世尊谓迦叶云。汝欲摈那个文殊。

　　师云。文殊八面玲珑。迦叶一味担板。担板中有玲珑消息。玲珑里有担板规模。二俱不涉。毕竟如何。临鸩砧临鸩砧。井底种林檎。今年桃李贵。一颗直千金。下座。

　　师一日垂语云。威音王以前。与汝日用现行。相去多少。又云。打破髑髅。向什么处。见释迦老子。又云。来时因甚无口。

　　秉拂

　　秦川天宁冬至秉拂。垂语云。法不孤起。仗境方生。现前灯烛荧煌。象龙围绕。乃至山河大地。日月星辰。卉木丛林。人畜草芥。悉皆是境。阿那个是法。灯烛荧煌。象龙围绕。乃至山河大地。日月星辰。卉木丛林。人畜草芥。悉皆是法。阿那个是境。于此见得。倜傥分明。便可向高高峰顶横行。深深海底阔步。莫有恁么俊快衲僧。试出来。递相唱和。

　　僧问。达磨未来时如何。答云。塞壑填沟。进云。来后如何。答云。辉天鉴地。进云。毕竟如何。答云。须弥山香水海　乃云。豁开户牖。万里不挂片云。当轩者谁。突出青天白日。恁么恁么。南瞻部洲打鼓。北郁单越升堂。不恁么不恁么。海底辊红尘。山头飞白浪。恁么中不恁么。十字街头吹铁笛。千峰顶上放憨痴。不恁么中却恁么。三更夜半唱巴歌。无端惊起梵王睡。九霄绝翳。何用穿通。一道神光。未尝昏昧。拈拄杖云。看看。上方拄杖子。变作释迦老子。放大光明。照彻三千大千世界。上穷有顶。下透金轮。于其中间。演说摩诃大般若。无二无二分。无别无断故。直得毗卢遮那如来。化成妙宝楼阁。多宝世尊。涌出七层妙塔。交相赞贺云。善哉善哉。希有希有。正恁么时。东海龙王。忍俊不禁。踊跃欢喜。鼓吉祥风。澍甘露雨。却向灵山会上。报诸大众道。群阴既剥。一阳已生。晷运推移。日南长至。应时纳祜。庆无不宜。廓万古之徽献。混一团之和气。卓拄杖一下云。水归大海波涛壮。云到苍梧气象高。

　　复举。洞山冬夜吃果子次。问泰首座云。有一物。黑似漆。上推天。下拄地。常在动用中。动用中收不得。过在什么处。泰云。过在动用中。洞山令侍者掇退果卓。

　　师云。洞山坐筹帷幄。泰首座决胜千里。便见内外和平。上下如一。虽然。只如洞山令侍者掇退果卓。意作么生。掀翻海岳求知己。拨动乾坤见太平。

　　灵隐冬至秉拂。垂语云。向上一着。如天普盖。如地普擎。如日普照。如风普吹。如大火聚。近之则燎却面门。如涂毒鼓。挝之则丧身失命。众中莫有不惜性命的衲子么。出来递相激扬。

　　时有僧出众云。吹大法螺。击大法鼓。演大法义。雨大法雨。正恁么时。愿闻法要。答云。鲸吞海水尽。露出珊瑚枝。进云。如何是吹大法螺。答云。一声遍在诸人耳。进云。如何是击大法鼓。答云。震天动地。进云。如何是演法大义。答云。一字不着画。进云。如何是雨大法雨。答云。三草二木。同时发生。进云。擘破泰山雷未猛。照开沧海月非光。答云。脱壳乌龟飞上天。僧归众。随云。云从龙风从虎　乃云。一法若有。毗卢堕在凡夫。万法若无。普贤失其境界。恁么也不得。不恁么也不得。恁么不恁么总不得。灵锋宝剑。常露现前。拟欲抬眸。横尸万里。拈拄杖。左边卓一下云。群阴向者里剥尽。右边卓一下云。一阳向者里复生。遂横按云。山河大地。和气潜回。草木丛林。温风普扇。佛殿共山门斗额。灯笼对露柱掀眉。飞来峰𨁝跳上三十三天。西子湖灌入诸人鼻孔。处处全彰宝印。头头显示威权。譬如金翅擘海。直取龙吞。香象渡河。截流而过。又如师子筋琴。鼓之则群音顿绝。阿呵呵。啰啰哩。须弥顶上击金钟。大洋海底行阔步。赤脚波斯戴道冠。忿怒那吒擎铁柱。靠拄杖云。擘开华岳连天秀。放出黄河彻底清。

　　复举。僧问古德。如何是冬来事。德云。京师出大黄。师云。古德恁么提持。正如平地上。掷出生铁蒺藜相似。教你进且无门。退亦无路。若是俊快衲僧。一咬咬破。便见通身汗下。百病消除。独步大方。自由自在。辄或一偈。举似大众。京师出大黄。高价压诸方。一击百杂碎。光辉满大唐。

　　偈赞

　　观音大士二首

　　稽首广大清净海。涵育无边诸世界。耳根显示圆通门。救护苦恼众生众。众生本性本清净。与观世音无有异。刹那转念能证悟。寂灭现前超世间。譬如皓月行虚空。影落一切江海水。月月光明互交映。究竟不离本月相。我今既作如是观。刹刹尘尘体如是。普愿法界诸有情。成就圆通真实义。

　　闻所闻尽。觉所觉空。寻声救苦。开发盲聋。一真不昧兮尘尘解脱。六用休复兮法法圆通。十方无影像。三界绝行踪。坐断乾坤千百亿。金乌飞出海门东。

　　大士行道相

　　无行无住妙圆通。大地群生体本同。净极光明真佛母。尘尘刹刹播玄飞。

　　大士童真相

　　髻绾无螺大地春。岩间欹坐显天真。无边苦海圆通境。眼里闻声处处新。

　　大士师子吼相

　　师子吼。无畏说。眼藏筋。口存舌。圆通法门。红炉片雪。透顶醍醐滴滴凉。普为众生除恼热。

　　大士四十二臂相

　　法王大将。普施无畏。或慈或威。或定或慧。或现烁迦啰首。八万四千。或现母陀罗臂。四十有二。上契十方诸佛。同一慈力。下合六道众生。同一悲仰。感应二求而无爽无失。度越八难而无挂无碍。所谓十方圆通。真实显示。不可思议。提挈有情无情。同入金刚王佛母第一三昧者矣。

　　文殊大士草衣相

　　金刚窟。隐显自由。清凉山。游戏自在。一草一木。示妙法身。一谈一笑。示真法界。彼吕氏子。感应神遇。蒲衣被体。金文在手。讵非所谓事事无碍。发明根本妙光大三昧者也。於戏盛哉。

　　维摩居士

　　空色空人。空名空法。证大菩提。获大解脱。弹偏折小兮金狮虓吼。叹大褒圆兮龙象蹴踏。无住本有何本。不二门是何门。香积饭饱尽毗耶。方丈室吞烁乾坤。咦。彼上人者难酬对。老倒文殊丧胆魂。

　　镜容大士

　　鹰巢托质。龙阜接神。时动时静。安居禅定。或隐或显。觉悟王臣。锡杖上挑起刀尺拂。镜面里现出齐梁陈。赞叹大乘。有语簸扬无语。科分十四。是真排斥非真。无生路。通达十方刹海。涅槃食。饫饱三界天人。物物全彰圣相。尘尘常转法轮。灯火香烟交错处。乾坤日月愈光新。

　　秽迹金刚像

　　舍那化身释迦。宝华台光明赫赫。释迦现形秽迹。瞻部洲倾伏魔邪。物物纯真。头头显密。大慈悲。饮以九酝之醴。大忿怒。沃以甘露之浆。煅圣镕凡。全机妙用。世出世间而作大饶益。佛前佛后而广着功勋者也。

　　栽松道者

　　浊港江头。双峰寺里。前身后身。一倒一起。钁头抛下松自长。乾坤大地作阴凉。

　　借韵示辩侍者

　　莫怪侬家眼似眉。九年面壁是吾师。要知父母生前句。记取岩中恶骂时。

　　瞿昙百计诱难陀。倒腹倾肠没奈何。拶破面门亲构得。哑儿拍手忽能歌。

　　寄允中岩宗师

　　三学岩身性自圆。百千日月向空悬。或持或犯俱清净。不负波离五部传。

　　牧童

　　放出沩山水牯牛。溪南溪北暖云收。春风细草连天绿。穴鼻无绳饱便休。

　　送诜维那

　　桶箍爆处髑髅干。刹海三千掌上观。吹起还乡无孔笛。扶桑日出涌金盘。

　　次韵答满藏主

　　三千里外同风句。一对眉毛眼上横。万仞崖头翘足看。木人拍手火中行。

　　古德云。青青翠竹。尽是真如。郁郁黄花。无非般若。颂云

　　金乌海底明。玉马空中走。踏倒须弥卢。面南看北斗。

　　送僧

　　草绿花红师子吼。天高地阔象王行。野狐脑裂群魔伏。又见黄河一度清。

　　持净

　　弹指声前户豁开。屎坑化作碧莲台。笑看清净毗卢体。粪扫堆头辊出来。

　　次韵寄梦堂和尚

　　看山看水放摩陀。佛祖宗纲定。若何。八桂峰前吹铁笛。木人拍手石人歌。

　　拜翠峰明觉祖师

　　惊涛拍岸月如盆。湖上人家竹映门。截断众流无向背。明明一句定乾坤。

　　穆庵康和尚语录(终)

　　No. 1415-A 附记

　　日本义堂和尚日工集曰。永德四年甲子。年六十。在等持。十二月二日。赴建仁大龙庵忌斋。点心罢。大清引入南昌庵。诸老杂话。余问椿庭。比见康穆庵语。尾书曰郊台。何也。庭曰。穆庵时住杭州龙华。与郊台近。盖南渡宋都。祭天于南郊。故云郊台。台乃祀天之台也。

　　又曰。永德二年壬戌。正月二十九日。古剑话曰。尝回自江南。海中值结夏者六人。作偈曰。圆觉伽蓝海上沤。安居禁足渡头舟。蜡人解唱还乡曲。款乃一声山水幽。或至康穆庵处。误举此偈。以解唱。作唤作。穆庵曰。必误矣。非古剑语。唤作字不好(云云)。穆庵乃了庵法嗣也。
