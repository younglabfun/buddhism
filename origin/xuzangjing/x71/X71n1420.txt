卍新纂续藏经第 71 册 No. 1420 楚石梵琦禅师语录


　　No. 1420-A 佛日普照慧辩楚石禅师六会语录序

　　大慧提唱圆悟之道于径山。神机妙用。广大无碍。入其门者。凡情尽丧。得法弟子。不翅十余人。各阐化原。而佛照于其中。称为善继。佛照之后。而妙峰绍之。妙峰之后。而藏叟承之。如持左券相授。器度吻合。无差爽者。寂照在四传之余。复能克肖前人。诚所谓世济其美。然而诸佛证入。虽有不同。其上接西来宗旨。使人离垢氛而发精明者。则一而已矣。寂照之弟子。楚石禅师。蚤以颖悟之姿。锐意于道。一时名德。若晦机。若虚谷。若云外。争欲令出座下。师皆谢之。惟诣寂照之室。反覆参叩。一闻鼓鸣。群疑冰消。世间万物。总总林林。皆能助发真常之机。自是六坐道场。说法度人。嬉笑怒骂。无非佛事。至于现宝楼阁。及种种庄严。导彼末法。因相生悟。其与一实境界。未尝违背。声闻之起。水涌山出。迨世缘将尽。颜色不异常时。翛然坐脱。如返故庐。则其俊伟光明。较于恃口给而昧心学者。其果何如也哉。呜呼大慧之道至矣。自他宗言之。执持正法。作狮子王哮吼者。固往往有人。第近年以来。传者失真。澜倒波随。所趋日下。司法柄之士。复轻加印可。致使鱼目混珍。扬眉瞬目之顷。辄曰彼已悟矣。何其易悟哉。人遂诮之。为瓠子之印。非特此也。五家宗要。历抄而熟记之曰。此为临济。此为曹洞法眼。此为沩仰云门。不问传之绝续。设为活机。如此问者。即如此答。多至十余转语。以取办于口。名之曰传公案。若是者。皆见弃于师者也。今观师之六会语。小入无内。大入无外。机用真切。无愧先德。惟具金刚眼者。有以知余言之有在也。余耄矣。厄于索文者繁多。力固拒之。此独乐序之而弗置者。悯魔说之害教。表正传以励世也。师讳梵琦。其字楚石。行业之详。则备见塔铭中。其来征序者。得法上首。莹中瓛公也。无相居士金华宋濂谨序。

　　No. 1420-B 佛日普照慧辩楚石禅师语录序

　　自鹫岭拈花。鹤林示寂以来。二千有余岁矣。所谓实相无相。微妙法门。初不增减也。然古人有言。得之于心。伊兰作栴檀之树。失之于旨。甘露乃蒺藜之园。若作得失论量。未免傍观者哂。初机后学。凭个什么。菩提达磨。观东震旦国。有大乘气象。遂逾海越漠。而至金陵。奏对梁王。梁王不契。折芦渡江。憩止少林。面壁九年。终不杜口空回。须印证神光始得。神光五传而得曹溪。析为二宗。其一为南岳。得马祖。马祖之下。临济沩仰宗之。其一为青原。得石城。石城之下。云门曹洞法眼宗之。是为五家宗派。临济得兴化。兴化得南院。南院得风穴。风穴得首山。首山得汾阳。汾阳得慈明。慈明得杨岐。杨岐得白云。白云得五祖。五祖得圆悟。至此又析为二宗。妙喜虎丘。子孙满地。妙喜得育王佛照。佛照得灵隐妙峰。妙峰得径山藏云。藏云得寂照元叟。无非磊磊落落。掀天揭地者。今天宁楚石禅师。实嗣元叟。五十年间。六坐道场。偈语流布丛林。其提唱有六会录。脱略近时窠臼。严持古宿风规。电坼霜开。金声玉振。是称妙喜第五世的骨之孙。览者自当有所证入。至正丁未秋。曲江居士钱惟善序。

　　佛日普照慧辩楚石禅师语录目录序一(宋濂)序二(钱惟善)目录卷第一住福臻禅寺语录卷第二住海盐州天宁永祚禅寺语录上卷第三住海盐州天宁永祚禅寺语录下卷第四住杭州路凤山大报国禅寺语录卷第五住嘉兴路本觉寺语录卷第六住嘉兴路光孝禅寺语录卷第七再住海盐州天宁永祚禅寺语录卷第八代别卷第九秉拂小参卷第十举古上卷第十一举古下卷第十二颂古卷第十三佛祖偈赞上卷第十四佛祖偈赞下卷第十五法语偈颂一卷第十六偈颂二卷第十七偈颂三卷第十八偈颂四卷第十九偈颂五卷第二十杂着水陆升座行状塔铭

　　佛日普照慧辩楚石禅师语录目录(终)

　　No. 1420

　　佛日普照慧辩楚石禅师语录卷第一

　　住福臻禅寺语录

　　小师比丘　祖光等　编

　　师于泰定元年冬。在径山兴圣万寿禅寺首座寮。受请入寺。

　　山门。尽大地是解脱门。枉做个佛法会却。泥多佛大。水长船高。

　　佛殿。城东老母不愿见。调达比丘常怒嗔。信手拈一炷香。也是冬行春令。

　　祖堂。总是这一队汉。佛法不到今日。不是这一队汉。佛法不到今日。且道是肯他不肯他。

　　据室。绳床角头三尺地。是诸人乞命处。放过一着。转见不堪。你也没量罪过。我也没量罪过。

　　行宣政院帖。孤峰顶上。盘结草庵。有口只堪挂壁。十字街头。解开布袋。入水方见长人。因什么到恁么地。度帖云。只将补衮调羔手。拨转如来正法轮。指法座云。为法来耶。为床座耶。摩霄俊鹘。便合乘时。止泺困鱼。徒劳激浪。遂升座。拈香祝圣罢。拈香云。此一瓣香。奉为见住径山元叟端和尚。用酬法乳之恩。敛衣就座。天宁老和尚白槌云。法筵龙象众。当观第一义。师云。早是第二义了也。饷间便是第三义。然当罏不避火迸。新长老。今日性命。在诸人手里。一任横拖倒拽。重赏之下。必有勇夫。有么有么。僧问。天垂宝盖。地涌金莲。一句无私。如何祝赞。师云。吾常于此切。进云。常将日月为天眼。指出须弥作寿山。师云。三千年黄河一度清。进云。我本无心有所希求。今此法王大宝。自然而至。且如何是法王大宝。师云。有眼者见。有耳者闻。进云。莫祇者便是么。师云。击碎髑髅。拽脱鼻孔。进云。如何受用。师云。直待雨淋头。僧礼拜。师乃云。未离兜率。已降王宫。未出母胎。度人已毕。三世诸佛。历代祖师。天下老和尚。说心说性。举古举今。总是无风匝匝之波。实情好与二十柱杖。新福臻今日。不是尽法无民。打头不遇作家。到底翻成骨董。人若相委悉。拈却炙脂帽子。脱却鹘臭布衫。其或未然。明朝后日。大有事在。复举临济示众云。赤肉团上。有一无位真人。常在汝诸人面门出入。未证据者看看。时有僧出问云。如何是无位真人。济下绳床搊住云道道。僧拟议。济托开云。无位真人。是什么干屎橛。便归方丈。师云。临济若无后语。洎被打破蔡州。虽然。家无白𤢟之图。必无如是妖怪。

　　除夜小参。善哉三下板。知识尽来参。既善知时节。吾今不再三。诸仁者。一举更不再举。今已再举。一闻更不再闻。今已再闻。头头上明。物物上了。如理如事。亘古亘今。不是涅槃心。亦非正法眼。恁么恁么。三世诸佛。祇言自知。不恁么不恁么。六代祖师。无启口处。设使言前荐得。犹为滞壳迷封。假饶句下精通。未免触途狂见。今夜向红炉上。拾一点雪。枯木上糁些子花。与你诸人。赴个时节。残灯随腊尽。爆竹送春来。复举盘山云。向上一路。千圣不传。慈明云。向上一路。千圣不然。妙喜云。向上一路。热碗鸣声。师云。三大老尽力道。只发明得向下一路。若是向上一路。驴年梦见么。

　　元宵上堂。今朝正月半。灯月光撩乱。目前无一物。打鼓普请看。复云。刺破眼。

　　上堂。僧问。不愁念起。惟恐觉迟。如何是觉。师云。牛角马角。进云。如何是念。师云。四五二十也不识。僧礼拜。乃云。心不是佛。智不是道。开口即错。动念即乖。诸圣竞出头来。未免指鹿为马。到者里。说个什么即得。指东指西得么。点胸点肋得么。好晴好雨得么。行棒行喝得么。总是弄粥饭气。佛法未梦见在。平白散去。孤负上。来鼓这两片皮。谩大众不少。今作么生。归堂。

　　上堂。岩头道。须是一一从自己胸中流出。与我盖天盖地去。恁么道。被他掘窖深埋了也。茫茫宇宙人无数。那个男儿是丈夫。男儿丈夫。相去多少。待你出窖来。却向你道。

　　朝京回上堂。祝圣罢。僧出问云。奉诏迢迢上玉京。京师早已播师名。天香满袖归来也。恰值黄河一度清。学人上来。请师祝赞。师云。天无私覆。进云。金枝永茂千千界。玉叶长数万万春。师云。且得阇黎证明。进云。昔日宋太宗皇帝。因僧朝见。垂问云。甚处来。答云。庐山卧云庵。帝云。朕闻卧云深处不朝天。因甚到这里。当时无对。还作么生。师云。这僧岂不作家。进云。后来雪窦代云。难逃至化。还契得太宗也无。师云。直是千里万里。乃云。风不鸣条。雨不破块。民不失所。路不拾遗。正恁么时。好个太平时节。山僧近承使命。远届上京。面对龙颜。亲闻诏旨。风云庆会。千载一时。及此还山。将何报答。也不出这个时节。诸佛出世。祖师西来。天下老和尚。直指曲说。总不出这个时节。所以道。欲识佛性义。当观时节因缘。时节若至。其理自彰。且作么生是自彰底理。皇图齐北极。圣寿等南山。

　　浴佛上堂。一手指天。已在言前。一手指地。莫教错会。天上天下。可知礼也。惟吾独尊。口是祸门。正恁么时。如何委悉。拈拄杖。千古长如白练飞。一条界破青山色。

　　端午上堂。今朝五月五。不打薅芸鼓。荒却自家田。昧却家中主。报诸人休莽卤。赤口白舌尽消除。无位真人汗如雨。

　　上堂。举僧问南院。后上诸圣。什么处去。院云。不上天堂。便入地狱。僧云。和尚作么生。院云。还知宝应老落处么。僧拟议。院以拂子蓦口打。复唤僧近前云。令合是汝行。又打一拂子。雪窦云。令既自行。且拂子不知来处。雪窦道个瞎。且要雪上加霜。妙喜云。权衡临济三要三玄。须还他南院始得。雪窦为什么却道。拂子不知来处。妙喜道个瞎。且图两得相见。师云。雪窦虽是明眼宗师。要且未知宝应老落处。既未知宝应老落处。因什么却道。拂子不知来处。只具一只眼。妙喜老汉道个瞎。也是东家人死。西家人助哀。

　　上堂。几回生几回死。生死悠悠无定止。自从顿悟了无生。于诸荣辱何忧喜。蓦拈拄杖云。这个不是无生。永嘉大师什么处去也。击香台云。在这里。掷下云。急急如律令。

　　上堂。满耳非声。满眼非色。刹刹观音。尘尘弥勒。当阳有指示。遍界无踪迹。无踪迹何所得。你还见壁么。

　　上堂。什么物恁么来。莫认驴鞍桥。作阿爷下颔。便下座。

　　上堂。林间鹊噪。水底鱼行。胡僧两耳带金镮。踏破草鞋赤脚走。若作奇特解会。不直半文钱。若作平实商量。总在我手里。拈拄杖云。吽吽。

　　上堂。竺土大仙心。东西密相付。才闻举着。打破髑髅。早是被他丈二针。八尺榍榍了也。更开大口道。我超佛越祖。坐断古今。与么不识好恶。切不可向衲僧门下过。何故。杀人可恕。无礼难容。

　　上堂。一是一二是二。三是三四是四。南北东西依位次。子细看来。三家村里土地相似。只是个无转智大王。忽若东弗于逮掇过西瞿耶尼。南赠部洲翻作北郁单越。大洋海底走马。须弥山上行船。你又向什么处摸索。

　　经会上堂。僧问。一大藏教。是个切脚。未审切个什么字。师云。切个不字。进云。只如不字。又切个什么字。师云。莫错举似人。进云。谢师指示。师云。石羊头子向东看。乃云。诸供养中。法供养最。供养即不无。如何是法。莫道我谩你。南无佛陀。南无达磨。南无僧伽。卓拄杖云。山河大地。草木丛林。尽向这里。平等证入。未解脱者。令得解脱。未涅槃者。令得涅槃。虽在衲僧分上。如经蛊毒之家。水也不得沾他一滴。靠拄杖下座。

　　上堂。长长短短新笋芽。零零落落旧篱笆。疏疏密密蚕豆荚。红红白白莺粟花。山又青水又绿。羹又香饭又熟。吃了东西自在行。谁能受你闲拘束。拈拄杖云。还拘束得么。掷下云。不可不自在也。

　　施主庄佛上堂。举昔有秀才问长沙。某甲曾看千佛经。百千诸佛。但见其名。未审居何国土。长沙召秀才。才应诺。沙云。黄鹤楼崖颢题后。秀才还曾题否。才云不曾题。沙云。得闲题取一篇好。师颂云。百千诸佛但闻名。国土从来作么生。黄鹤楼中诗一首。任教今古竞头争。

　　上堂。弥勒真弥勒。分身千百亿。时时示时人。时人自不识。拈拄杖云。冲开碧落松千丈。截断红尘水一溪。

　　佛日普照慧辩楚石禅师语录卷第一

　　音切

　　序　吻(武粉切)　瓠(胡故切)　耄(莫告切)　瓛(胡官切)　蒺藜(上慈栗切下吕题切)　憩(去利切)　汾(扶云叨)　磊(力罪切)　掀(许言切)　揭(居竭切)。

　　录　鹘(乎忽切)　泺(卢各切)　髑髅(上从木切下力候切)　橛(渠月切)　薅(呼槁切)　颔(户感切)　靠(口告切)　颢(胡皓切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第二

　　住海盐州天宁永祚禅寺语录上

　　参学比丘　文玹等　编

　　师于天历元年。二月初三日入寺。

　　山门。闹市门头。来千去万。入寺看额。能有几人。复云。是什么。便入。

　　佛殿。是你是我。撒土撒沙。同门出入。生死冤家。

　　据室。这里无密室传授底法。痛棒热喝。白日青天。傥或踌躇。君往西秦。我之东鲁。

　　拈宣政院疏。昔日灵山亲付嘱。今朝付嘱与灵山。以何为验。度疏云。以此为验。

　　法座。灵山堂已为诸人说法了也。还闻么。若不闻。未免为蛇𦘕足。遂升座。

　　拈香云。此一瓣香。端为祝延今上皇帝圣躬。万岁万岁万万岁。

　　此一瓣香。奉为宣政院官。嘉兴路官。海盐州官。同增禄算。

　　此一瓣香。奉为见住径山兴圣万寿禅寺。妙喜第四世。天下老和尚。元叟端禅师。以酬法乳。仍就座。

　　师云。把定乾坤。不通水泄。放开线道。许你商量。有么有么。僧问。山青水绿。李白桃红。南北东西。总是国王水土。四维上下。无非佛祖门庭。正与么时。请师祝赞。师云。五日风十日雨。进云。与么则筑着磕着去也。师云间。进云。春色无高下。花枝自短长。师云。只恐不是玉。进云。院堂宰相。公选住持。合郡尊官。同临法席。未审发明什么事。师云。验在目前。进云。五祖演和尚道。山前一片闲田地。叉手丁宁问祖翁。几度卖来还自买。为怜松竹引清风。且如何是祖翁田地。师云。看脚下。进云。卖与阿谁。师云。听事不真。进云。不作贵不作贱。作么生买。师云。三生六十劫。进云。争柰被和尚坐断了也。师云。墙壁有耳。进云。只如上手契书。是什么人写。师云。今日东风起。进云。谢师指示。师云。三十棒且待别时。乃云。山僧昔在此山得度。是个脱白沙弥。无端被人推出。人天众前。称为长老。泥猪疥狗。还避得么。今日掇向曲录木床。指东画西。是最初入门。第一杓恶水。到这里。事不获已。只得擘破面皮。将些葛藤。东葛西葛。是以释迦老子。于正觉山前。明星出时。忽然大悟。且道悟个什么。山僧今日。开堂说法。又说个什么。不免将第二杓恶水。浇泼诸人去也。拈拄杖卓一下。喝一喝。

　　复举六祖至广州法性寺。寓止廊庑间。暮夜。风飏刹幡。闻二僧对论。一云幡动。一云风动。往复酬答。曾未契理。祖云。可容俗流辄与高论否。直以非风幡动。仁者心动耳。师云。诸禅德。风动幡动心动。为你拈了也。向什么处见祖师。

　　当晚小参。举同安丕和尚。因僧问。如何是和尚家风。安云。金鸡抱子离霄汉。玉兔怀胎入紫微。僧云。忽遇客来。将何祗待。安云。金果早朝猿摘去。玉华晚后凤𠷢来。师云。正偏回互。不犯锋铓。问答纵横。惟明尊贵。同安老人。惯得其便。或有人。问天宁如何是和尚家风。向道钵盂饙子。忽遇客来。将何秪待。饭后一杯茶。且道与古人。是同是别。

　　上堂。金刀剪不破。彩笔𦘕难成。千里莫持来。万般俱刬却。释迦老子道。应如是知如是见。如是信解。不生法相。正是推波助澜。未得脱洒在。如何是脱洒一句。芍药花开菩萨面。㯶榈叶散夜叉头。

　　上堂。米里有虫。麦里有面。厨库僧堂。山门佛殿。盏子扑落地。楪子成七片。

　　净慈雪窗光书记至上堂。上大人。丘乙己。化三千。七十士。尔小生。八九子。佳作仁。可知礼也。召众云。是什么语话。孔门弟子无人识。碧眼胡僧笑点头。

　　上堂。鸦啼古木。犬吠深林。云横不断青山。潮落无边沧海。渔歌出浦。行行宿鹭群飞。日影穿林。处处炊烟竞出。田家麦熟。即便㘽禾。邻妇蚕眠。相将剥茧。沽盐买醋。运木搬柴。解䌫张帆。垂鞭亸袖。烧香扫地。合掌摇头。文殊普贤。无端起佛见法见。贬向二铁围山了也。还有人救得么。若有。不妨起死回生。如无。且听填沟塞壑。

　　施主入山上堂。南泉道。尽大地是王老师檀越。施者作施想。不作施想。受者作受想。不作受想。若施者作施想。入地狱如箭射。若受者作受想。亦须䘖铁负鞍。莫教蹉过南泉。

　　上堂。天上无弥勒。地下无弥勒。白月印千江。清风生八极。竖拂子云。是什么。复云。尘尾拂子也不识。

　　上堂。举僧问夹山。如何是相似句。山云。荷叶团团团似镜。菱角尖尖尖似锥。复云会么。僧云不会。山云。风吹柳絮毛毬走。雨打梨花蛱蝶飞。师云。夹山老汉。与么答话。恰似夹竹桃花。锦上铺华。只是未曾点着本分事在。若有人。问天宁如何是相似句。向他道。莫将支遁鹤。唤作右军鹅。

　　施主请上堂。僧问。混沌未分时。何如露柱怀胎。请师指示。师云。诸方旧话子。进云。教学人如何趋向。师云。棒上不成龙。进云。分后如何。如片云点太清里。谛当不谛当。师云。一言既出。驷马难追。进云。未审太清还受点也无。当时灵云不对。意在什么处。师云。无朕迹。进云。恁么则含生不来。也亦不对。且道对即是。不对即是。师云。半夜放乌鸡。进云。直得纯清绝点时如何。犹是真常流注。与者僧问处。是同是别。师云。据款结案。进云。如何是真常流注。似镜常明。为什么呼他作镜。师云。可惜许。进云。向上更有事也无。云打破镜来。与汝相见。古人意作么生。师云。也是徐六担板。进云。万古碧潭空界月。再三捞漉始应知。师云。堕坑落堑。僧礼拜。师乃云。若论生佛未具以前。一段大事。只在诸人脚跟下。动便踏着。只是不知起处。你道从甚处起。掀翻四大海。踢倒五须弥。正觅起处不得。岂不见。东山演祖云。山僧昨日入城。见一棚傀儡。不免近前看。或见端严奇特。或见丑陋。不堪。动转行坐。青黄赤白。一一见了。子细看来。元来青布幕里有人。山僧忍俊不禁。乃问长史高姓。他道老和尚看便了。问什么姓。师云。谁家别馆池塘里。一对鸳鸯𦘕不成。

　　上堂。千人排门。不如一人拔关。若一人拔关。千人万人。得到无为安乐之地。山僧与你诸人着力看。以手招云。归去来归去来。

　　上堂。寒食前清明后。雨打桃花。风吹石臼。近来百物价平。白米三钱一斗。好大哥。参堂去。

　　上堂。举僧问乾峰。十方薄伽梵。一路涅槃门。未审路头。在什么处。峰以拄杖。画一画云。在这里。师云。白云万里。僧举前话问云门。门云。扇子𨁝跳。上三十三天。筑着帝释鼻孔。把东海鲤鱼打一棒。雨似盆倾。师云。白云万里。忽有人出来问天宁。与么批判。还惬得二大老意么。向他道白云万里。呵呵呵。啰啰哩啰啰哩。刹刹尘尘知几几。十字街头石敢当。忽然吸竭沧溟水。你辈茄子瓠子。那里知得。拍禅床便起。

　　圣节上堂。僧问。佛祖因缘即不问。君臣庆会事如何。师云。瑞草生嘉运。林花结早春。进云。如何是君。师云。莫触龙颜。进云。如何是臣。师云。量材补职。进云。如何是臣向君。师云。赤心片片。进云。如何是君视臣。师云。如月入水。进云。如何是君臣道合。师云俱。乃举无著与外道论义。着云。天下太平。国王长寿。外道杜口不能破。师颂云。义有河沙数。不出这一句。蚊子上铁牛。无你下觜处。

　　上堂。眉毛虽长不碍眼。鼻孔虽高不碍面。诸佛虽悟无二心。众生虽迷无二见。见不见。倒骑牛兮入佛殿。

　　佛涅槃上堂。披胸示众云。要见释迦老子。向这里识取。汝等善观吾紫磨金色之身。今日则有。明日则无。咄。这野狐精缩头去。过去诸佛亦如是。现在诸佛亦如是。未来诸佛亦如是。卓拄杖云。如是如是。又卓一下云。不是不是。

　　进退两序上堂。东边的东边去。西边的西边去。去去实不去。生铁称锤被虫蛀。来来实不来。灯笼沿壁上天台。且道不动尊。居何国土。一镞破三关。分明箭后路。

　　上堂。心本是佛。造作还非。道不用修。染污不得。只此不染污。是诸佛之所护念。与么道。早是染污了也。丝毫系念。三涂业因。瞥尔情生。万劫羁锁。所以经云。若以色见我。以音声求我。是人行邪道。不能见如来。你道那个是如来。铜头铁额。鸟嘴鱼腮。

　　上堂。见色便见心。大地山河是心。作么生见。又云。心不见心。无相可得。拈拄杖云。观世音菩萨。变作一条墨漆拄杖子。绕四天下走一遭。回到山僧手里。却是芭蕉和尚。你有拄杖子。我与你拄杖子。你无拄杖子。我夺却你拄杖子。若作佛法商量。生身陷地狱。靠拄杖。

　　结夏小参。僧问。大通智胜佛。十劫坐道场。佛法不现前。不得成佛道。此意如何。师云。也无此意。也无如何。进云。未审何时得成佛道。师云。也无佛也无道。进云。莫落空否。师云。空亦空。进云。即今道空的。是什么人。师云。这漆桶。进云。本来无挂碍。随处任方圆。师云。玄沙道底。乃云。以大圆觉。为我伽蓝。身心安居。平等性智。召众云。性智既然平等。说什么圣。说什么凡。说什么迷。说什么悟。古也如是。今也如是。僧也如是。俗也如是。出出入入。何碍安居。往往来来。是真禁足。譬如蟭螟虫。在蚊子眼睫上作窠。向十字街头叫云。土旷人稀。相逢者少。复有颂云。金毛狮子喋屎狗。雪白象王推磨驴。直下不生颠倒见。九旬无欠亦无余。

　　灵隐古鼎铭书记至上堂。世尊三昧。迦叶不知。迦叶三昧。阿难不知。阿难三昧。商那和修不知。商那和修三昧。优波鞠多不知。诸祖三昧。各各不知且置。唤什么作三昧。良久云。除却黄龙头角外。其余尽是赤斑蛇。

　　上堂。拈拂子敲禅床云。观音妙智力。能救世间苦。还闻么。复敲一下云。我为什么不闻。召众云。莫道我谩你。你更谩我太煞也。

　　上堂。兔角不用无。牛角不用有。两两不成双。三三亦非九。夜来空手把锄头。天晓面南看北斗。

　　上堂。或时语须辨取。或时默谁委悉。久参上士。不要丁宁。晚学初机。卒难话会。只如道近上人问道则失道。近下人问道则得道。不上不下。不得不失。道在阿那头。有时乘好月。特地过沧洲。

　　上堂。若能转物。即同如来。你道物作么生转。僧堂入佛殿里行。佛殿入僧堂里过。须弥山骑牛说话。木人打鼓唱歌。露柱每日搊筝。楗椎拍手笑他。且道笑个什么。呵呵。便下座。

　　解夏小参。僧问。如何是学人自己。师云。你问我觅。乃云。诸仁者。百了千当。名为无事道人。若到诸方。管取明牕下安排。永祚这里。放过即不可。何谓如此。百了千当底。犹在半途。岂不见。圆悟和尚道。以世谛法接人去。落在世谛法中。以祖佛机接人去。落在祖佛机中。以向上拈提接人去。落在向上拈提中。以恁么恁么接人去。落在恁么恁么中。以不恁么不恁么接人去。落在不恁么不恁么中。以总不恁么总不恁么接人去。落在总不恁么总不恁么中。直饶万里无片云。青天也须吃棒。当知此事不从他处得来。我王库内无此刀。此刀不离王库内。末后一句。始到牢关。把断要津。不通凡圣。九十日。末后句作么生道。朱夏火云烧碧洞。清秋危露滴金盘。复举僧问云门。树凋叶落时如何。门云。体露金风。师云。这僧若道个谢师答话。云门大师。管取有理难伸。山僧即不然。树凋叶落时如何。拈起拄杖。才伫思。打下法堂。免致诸方检点。

　　中秋上堂。贵买朱砂画月。算来枉用工夫。纯将白粉涂成。要且未是真月。文殊道。但一月真。中间自无是月非月。竖拂子云。本无偏照处。刚有不明时。

　　灵隐竹泉和尚至上堂。举广慧琏和尚道。我在先师会中。见举竹篦。问省驴汉云。唤作竹篦则触。不唤作竹篦则背。作么生。省近前。夺得抛向地上云。是什么。先师云瞎。省从此悟入。我道省驴汉悟则太煞悟。要且未尽先师意旨。师云。大小广慧恁么道。先师实有意旨那。将一把火照看。面皮厚多少。下坡不走。快便难逢。若是向上提持。还我竹泉师兄始得。

　　建宝塔上堂。僧问。昔日南泉和尚。因赵州问云。如何是道。泉云。平常心是道。如何是平常心。师云。敲冰取火。掘地觅天。进云。大好平常心。师云。我不如你。你自会得好。乃云。问既不弱。答得又奇。你道契二大老。不契二大老。还有人道得么。试出来道看。如无人道得。自道去也。一分奉释迦牟尼佛。一分奉多宝佛塔。

　　上堂。汝等诸人。见我开口。便作说法会。见我无言。便作默然会。总向两头觅我。争知不在两头。你道寻常在什么处。莫是高高峰顶立。不露顶么。深深海底行。不湿脚么。若恁么。早被伊寻着也。还知山僧有隐身诀么。终朝不见长相见。尽日相逢却不逢。有念尽为烦恼锁。无心端是水晶宫。喝一喝。

　　上堂。古人真实相为。放下便稳。我却不恁么。撩起便行。一等是踏破草鞋。何故随人脚后跟转。拈拄杖云。拄杖子骑佛殿。出山门去也。

　　上堂。大树大皮褁。小树小皮缠。若不同床睡。焉知被底穿。

　　冬夜小参。僧问。万丈寒潭彻底冰时如何。师云。阳气发时无硬地。乃云。欲得恁么事。须是恁么人。若是恁么人。何愁恁么事。唤作恁么事。早是无事生事。何况聚头杂话。趁赞过时。今日三明日四。肚里黑漫漫地。脚下浮逼逼地。拈槌竖拂。他又不见。弹指謦咳。他又不闻。开口动舌。他又不会。如无孔铁槌相似。养得一万个。有什么用处。龙象蹴踏。非驴所堪。鹅王择乳。素非鸭类。只贵直下便领。更不回头转脑。不立毫末。尽无边香水海。刹刹全收。说一句子。满龙宫溢海藏。无法不具。行一步。踏折释迦老子脊梁骨。唾一唾。粉碎百千万亿须弥卢。犹是奴儿婢子边事。衲僧门下。还作么生。五九尽日又逢春。上元定是正月半。

　　复举僧问投子。大死的人。却活时如何。子云。不许夜行。投明须到。师云。铁轮天子寰中敕。帝释宫中放赦书。

　　上堂。一尘才起。大地全收。罗睺阿修罗王。本身长七百由旬。化身长十六万八千由旬。将四种兵。与天帝释斗战。修罗不胜。走入藕丝窍中。仰面看天。低头看地。呵呵大笑云。到处去来。不如这里。修罗修罗。今后更敢也无。

　　上堂。极小同大。忘绝境界。极大同小。不见边表。昨夜浓霜似雪。今朝暖日如春。父母未生已前。何似这个时节。无事晚来江上望。数株寒柏倚斜阳。

　　上堂。释迦老子道。若有一人。发真归源。十方虚空。悉皆消殒。邓师翁道。若有一人。发真归源。十方虚空。筑着磕着。圆悟和尚道。若有一人。发真归源。十方虚空。锦上铺花。天宁道。若有一人。发真归源。十方虚空。针劄不入。

　　进退两序上堂。千尺丝纶。意在锦鳞红尾。一声霹雳。要看攫雾拏云。随时有卷有舒。觌体无新无旧。光扬法社。辅弼宗门。高蹈世表。下视尘窟。总是当人受用处。还委悉么。龙袖拂开全体现。象王行处绝狐踪。

　　上堂。驴事未去。马事到来。猫儿上露柱。铁锯舞三台。大唐天子呵呵笑。移取眉毛眼下栽。

　　上堂。目前无法。毛毵毵地。意在目前。风飒飒地。不是目前法。平坦坦地。非耳目之所到。黑漆漆地。上是天下是地。灵利衲僧不瞥地。既是灵利衲僧。因什么不瞥地。只为分明极。翻令所得迟。

　　施主入山上堂。僧问。具足凡夫法。凡夫不知时如何。师云。纯钢打就。进云。具足圣人法。为什么圣人不会。师云。生铁铸成。进云。圣人若会。即是凡夫。且道会个什么。师云。寸钉入木。进云。凡夫若知。即是圣人。未审知个什么。师云。一笔勾下。进云。只如今日施主入山。请和尚说法。为说凡夫法。为说圣人法。师云。吹毛宝剑逼人寒。进云。与么则大众获闻于未闻也。师云。有什么了期。乃云。十方刹土一毫端。总是诸人眼自瞒。一一三千大千界。抛来掷去又何难。竖拂子云。三世诸佛。尽向这拂子头上。成等正觉。转大法轮。历代祖师。尽向这拂子头上。兴慈运悲。解粘去縳。山僧即今。与你诸人。向这拂子头上。一刹那间。入华藏世界海。入毗卢楼阁。入净入秽。入凡入圣。入修罗地狱。畜生饿鬼。现种种形。作种种神通变化。承事诸佛。教化众生。还信得及么。你信也好。不信也好。掷拂子云。抛来掷去。有什么过。

　　度僧上堂。未出家时。父母兄弟。障你光明不得。既出家了。师僧道伴。障你光明不得。观山玩水处。拈香拨火处。着衣吃饭处。屙屎送尿处。总是你光明发现处。且如父母未生已前。这一段光明。在什么处。宝月当空圆圣智。何山松桧不青青。

　　结夏上堂。今日结也。憍陈如尊者。领众归堂。钵盂口向天。露柱脚踏地。一要扫刮床帐。防备蚊虫。二要晒㫰蒲团。免教搭湿。三要热时挥扇。困时打眠。切不得将禅道佛法。贴在额尖上。灵龟负图。自取丧身之兆。九十日内作么生。薰风自南来。殿阁生微凉。复举云盖安和尚问石霜。万户俱闭即不问。万户俱开时如何。霜云。堂中事作么生。安云。无人接得渠。霜云。道也太煞道。只道得八成。安云。却请和尚道。霜云。无人识得渠。师云。或有人问永祚。万户俱开时如何。向他道。且喜到来。你道。与古人。是同是别。

　　中夏上堂。前四十五日已过去。后四十五日尚未来。正当四十五日之中。觅现在相不可得。所以道。过去心不可得。现在心不可得。未来心不可得。此不可得亦不可得。平生肝胆向人倾。相识犹如不相识。

　　教授俞观光入山上堂。举云岩示众。有个人家儿子。问着无有答不得者。洞山问云。他屋里。有多少典籍。岩云。一字也无。山云。争得恁么多知。岩云。日夜不曾眠。山云。问一段事得否。岩云。道得即不道。师云。道得即不道。作么生会。长恨春归无觅处。不知流入此中来。

　　上堂。山是山水是水。僧是僧俗是俗。恁么会又争得。山是山水是水。僧是僧俗是俗。恁么会较些子。

　　解夏上堂。今日解也。南天台北五台。一任七纵八横。前程忽有人。问永祚近日如何。作么生祗对。但道来时不教某甲传语。管取坐断天下人舌头。虽然。这个是永祚的。那个是上座的。

　　上堂。举祖师道。在胎名身。处世名人。在眼曰见。在耳曰闻。在鼻嗅香。在舌谈论。在手执捉。在足运奔。遍现俱该法界。收摄在一微尘。识者知是佛性。不识唤作精魂。师云。书头教娘勤作息。书尾教娘莫磕睡。还识娘面觜么。玉容寂寞泪阑干。梨花一枝春带雨。喝一喝。

　　上堂。若据一大藏教。说少一字。若据祖师门下。说多一字。不多不少。恰好处。道将一句来。僧拟进语。师便打出。

　　上堂众方集。师喝一喝。便下座。

　　上堂。是什么声。雨滴芭蕉声。又道是打板声。观世音菩萨。将钱买胡饼。放下手。元来却是生铁。且道为你说。不为你说。

　　谢众施主上堂。举黄龙南和尚。因化主归。示众。有五种不易。一施主不易。二化者不易。三变生为熟不易。四端坐食者不易。且道第五不易。是什么人。良久云。聻。便下座。时翠岩真为首座。藏主问真。第五不易是谁。真云。脑后见腮。莫与往来。师云。山僧即不然。第五不易是谁。莫怪坐来频劝酒。自从别后见君稀。

　　冬至小参。僧问。晷运推移。日南长至。阿那个是常住法。师云。冬不寒腊后看。进云。教学人如何履践。师云。独木桥子。乃云。无阴阳地。含受四时。大寂灭场。发生万物。旋岚偃岳而常静。江河竞注而不流。野马飘鼓而不动。日月历天而不周。千言万言。但识取一言。自然言言见谛。千句万句。但识取一句。管取句句朝宗。直下脱根尘透声色。泯今古离去来。水潦和尚。被马祖一踏踏到。起来呵呵大笑云。百千法门。无量妙义。只向一毫头上。识得根源去。岂不是了事衲僧。赵州道。诸人被十二时辰使。老僧使得十二时辰。你且思量看。行住坐卧。语默动静。更有什么物。为缘为对。尽乾坤大地。何曾有一法系缀于人。若有针锋许与我拈将来。我与么道。已是不着便。更说什么群阴剥尽。一阳复生。大似藞苴。与虚空安耳穴。虽然如是。岂敢违背于他。且道他是阿谁。咄。缩头去。复举僧问清平遵和尚。如何是小乘。平云钱贯。僧云。如何是大乘。平云井索。僧问。如何是有漏。平云箍篱。僧云。如何是无漏。平云木杓。僧云。觌面相呈时如何。平云。分付与典座。师云。永祚不避诸方检责。也要矢上加尖。打破大唐国。觅一个会佛法的。不可得。

　　岁旦上堂。祖师道。果满菩提园。花开世界起。拈拄杖云。一花开也。是桃是李。今日新年头。昨日旧年尾。识得本来人。无忧亦无喜。卓一下云。处处绿杨堪系马。家家门底透长安。

　　上堂万法归真。真归何所。白鹭下田千点雪。黄鹂上树一枝花。

　　州中谢雨归上堂。正说知见时。知见即是心。当心即知见。知见即如今。娑竭罗龙王出海。绕须弥山三匝。一头直至梵天。口吐黑云。遮却大千世界。然后降雨。于是梵王问云。雨从何来。龙王答云。从问处来。又问云。问从何来。龙王懡㦬而退。起一阵猛风。吹散黑云。依旧天晴日头出。顾视大众云。我适来道个什么。众无语。师乃呵呵大笑。

　　经会上堂。僧问。一切诸佛。及诸佛阿耨多罗三藐三菩提法。皆从此经出。如何是此经。师云。更要注解那。乃举洞山问讲维摩诘经僧云。不可以智知。不可以识识。唤作什么语。僧云。赞法身语。洞山云。唤作法身。早是赞也。僧无语。师云。这里下得什么语。塞却洞山口。乃云千。

　　佛日普照慧辩楚石禅师语录卷第二

　　音切

　　饙(甫云切)　刬(楚简切)　亸(丁可切)　惬(起颊切)　蟭螟(上子饶切下亡丁切)　睫(式涉切)　喋(丈甲切)　毬(巨六切)　搊(楚尤切)　趁(丑刃切)　謴(古困切)　咳(苦代切)　攫(居缚切)　挈(尼牙切)　毵(先含切)　飒(思合切)　屙(乌何切)　㫰(力党切)　聻(尼止切)　晷(居美切)　藞苴(上力瓦切下七闾切)　懡㦬(上亡果切下来可切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第三

　　住海盐州天宁永祚禅寺语录下

　　参学比丘　文玹等　编

　　上堂。一道圆光。阿谁无分。猫儿若无分。为什么捉老鼠。若有分。为什么却做猫儿。千年田八百主。

　　上堂。若是得的人。难觅伊去处。大无方所。细绝毫𨤲。永嘉道。如我身空法亦空。千品万类悉皆同。云门道。你立不见立。行不见行。四大五蕴不可得。何处见有山河大地来。我且问你。铜砂锣里满盛油。因什么。不遗一滴。

　　浴佛上堂。清净法身。簸土扬尘。圆满报身。倚富欺贫。千百亿化身。弄假像真。三身中浴那一身。谢三娘秤银。

　　解夏小参。僧问。西天以蜡人为验。未审此间以何为验。师云。验什么碗。进云。和尚岂无方便。师云。鹞子过新罗。乃云。金风扇野。素月流天。远水平铺。纤云尽卷。是处蝉声噪晚。连山木叶惊秋。明月无覆藏。历历绝渗漏。高不在绝顶。富不在福严。乐不在天堂。苦不在地狱。诸仁者。只如生死交谢。寒暑迭迁。结解相寻。光阴似箭。无位真人。毕竟向什么处安着。披蓑倒笠千峰外。引水浇蔬五老前。

　　复举翠岩夏末示众云。一夏已来。为兄弟说话。看翠岩眉毛在么。保福云。作贼人心虚。长庆云生也。云门云关。师颂云。杰出丛林是翠岩。舌元不动为谁谈。如今且喜眉毛在。铁额铜头总未谙。

　　上堂。明还日轮。为什么不暗。暗还黑月。为什么不明。要知明暗何来。待你眼开始得。如何是眼。复云瞎。

　　上堂。举法眼问永明云。隔壁闻钗钏声。即名破戒。现见金银合杂。朱紫骈阗。是破戒是不破戒。明云。好个入路。师云。真个入得。锦上铺花。若入不得。眼中着屑。

　　上堂。观色即空。成大智故。不堕生死。观空即色。成大悲故。不堕涅槃。西天此土。一队不唧𠺕汉。寐语住也未。拈拄杖云。吽吽。

　　荐亡上堂。举天衣怀和尚云。百骸俱溃散。一物镇长灵。百骸溃散皆归土。一物长灵甚处安。南堂静和尚云。一物长灵甚处安。长空云散碧天宽。莲宫佛刹花无数。眨起眉毛子细观。师云。观则不无。唤什么作一物。喝一喝。

　　上堂。举仰山到东寺。寺问汝是什么处人。山云。广南人。寺云。我闻广南有镇海明珠是否。山云是。寺云。此珠如何。山云。白月即隐。黑月即现。寺云。还将得来么。山云将得来。寺云。何不呈似老僧。山叉手近前云。昨到沩山。被索此珠。直得无言可对。无理可伸。寺云。真师子儿。善师子吼。师云。仰山虽是个师子儿。争奈把镇海明珠。作豌豆卖却。千古之下。遭人点检。山僧今日。党理不党亲。便是东寺到来。也须勘过了打。

　　上堂。头上是天。脚下是地。青山是青山。白云是白云。你会也。有马骑马。无马步行。你若不会。夜行莫踏白。不是水定是石。

　　上堂。山门头合掌。佛殿里烧香。且道有指示无指示。剑去久矣。尔方刻舟。

　　除夜小参。僧问。一年将尽夜。万里未归人。还许归去也无。师云。十里长亭。五里短亭。进云。与么则不归也。师云。直须归去。进云。作么生是到家一句。师云。天寒日短。两人共一碗。乃云。作一句商量。师子吼野干鸣。不作一句商量。野干鸣师子吼。一时坐断。未许作家。千里持来。堪作何用。尽乾坤大地。无不说老婆禅。争知永祚这里。不打这鼓笛。云门大师云。诸方老和尚道。须知声色外一段事。这个说话。诳呼人家男女。三间法堂里。独自妄想。未曾梦见我本师意旨在。作么生消他信施。腊月三十日。又须偿他始得。当时早有与么说话。如今是什么时节。师召大众。众才举头。师便喝。

　　复举药山一日谓云岩云。与我唤沙弥来。岩云。和尚唤他作什么。山云。我有个折脚铛子。要伊提上挈下。岩云。与么则与和尚。出只手去也。师云。见与师齐。减师半德。见过于师。方堪传授。云岩当时。也欠一着。待他道我有个折脚铛子。要伊提上挈下。抽身便出。雪后始知松柏操。事难方见丈夫心。

　　铸佛上堂。僧问。如何是金佛不度罏。师云。填沟塞壑进云。如何是木佛不度火。师云。正是时。进云。如何是泥佛不度水。师云。东西南北。十万八千。乃云。泥佛浸了也。木佛烧了也。金佛镕了也。真佛勘破了也。赵州老汉趁出院了也。一去更不再来。咄。

　　上堂。无手人行拳。无舌人解语。忽若无手人。打无舌人。无舌人连忙道个不必。复云。只个不必。天下衲僧跳不出。

　　上堂。鼓声昨夜问钟声。今日钟声答鼓声。廊下木鱼开口笑。贱将佛法作人情。

　　上堂。天高东南。江河淮济注于海。而海不溢。地倾西北。日月星辰系于空。而空不低。人人鼻直眼横。日日昼明夜暗。诸佛不出世。祖师不西来。佛法遍天下。谈玄口不开。会么。释迦老子在西天。文殊大士居东土。

　　上堂。未曾亲近。早隔大千。驾头已入含元殿。犹向空阶击静鞭。

　　上堂。对一说。水流湿火就燥。倒一说。风从龙云从虎。何故。人心难满。溪壑易盈。

　　结夏小参。僧问。如来圣制。禁足护生。一蚁子性命。与诸人性命。是同是别。师云。猴愁搂搜头。进云。诸人性命。与佛祖性命。是同是别。师云。狗走抖擞口。进云。古人道。护生须是杀。杀尽始安居。未审杀个什么。师云。更参三十年。进云。离相离名人不禀。吹毛用了急须磨。师云错。僧便喝。师拈拄杖。僧礼拜。师乃云。一蚁子性命。即是诸人性命。诸人性命。即是佛祖性命。丁一卓二。踢七踏八。长者长法身。短者短法身。只如寒暑交迁。阴阳互换。日日日东上。日日日西没。是心是境。是有是无。是个什么道理。今日结却布袋口。有也被布袋罩却。无也被布袋罩却。总未有出头分在。若要布袋口开定。定九十日。一日也减他不得。复举世尊升座。文殊白槌云。谛观法王法。法王法如是。世尊便下座。师云。将谓世尊别有长处。也只懡㦬便休。致命后代儿孙。个个龙头蛇尾。

　　上堂。闭却僧堂门。倩人守院。未称全提。尽大地荒却。正好吃棒。人无远虑。必有近忧。

　　端午上堂。今朝五月五。艾人骑艾虎。南北东西走。一遭回来说道。大地众生皆受苦。所谓生苦。老苦。病苦。死苦。乃至五阴盛苦。一切诸苦皆可医。惟有禅和子。心病㝡难医。用不得砒霜石蜜。甘草陈皮。作么生医得。我有一只古方。无有医不得者。僧问赵州。学人乍入丛林。乞师方便。州云。吃粥了也未。僧云。吃粥了也。州云。洗钵盂去。粥了洗钵。不用狐疑。鲸吞海水尽。露出珊瑚枝。抚掌下座。

　　上堂。佛佛佛厮淈𣸩。祖祖祖太莽卤。禅禅禅几何般。道道道直下扫。这琉璃瓶子护惜。是个什么。尽是诸人扑碎了也。更来这里。觅什么碗。

　　解夏上堂。僧问。空劫已前。威音那畔。还有结解也无。师云。莫妄想。进云。不妄想时如何。师云。磕睡汉。进云。摩竭他国。亲行此令。师云。西天斩头截臂。进云。当时得道。如恒河沙。未审今日山中。几人得道。师云。蝇子放卵。进云。与么则灵山一会。俨然未散也。师云。土上更加泥。乃云。尽十方世界。是个真实人体。菩提烦恼。生死涅槃。有为无为。前圣后圣。结制解制。长期短期。真实体上。了没交涉。雪峰三到投子。九上洞山。末后鳌山店上。打失鼻孔。大隋参六十余员善知识。长庆坐破七个蒲团。兴化于大觉棒头。深明黄檗意旨。掀翻海岳。罢却干戈。如将谷响千斤。换得空花万片。威音那畔。空劫已前。但有言说。都无实义。穿却天下人鼻孔。一句作么生道。大鹏展翅盖十洲。篱边燕雀空啾啾。复举云门秋初夏末。前程忽有人问。未审对他道什么。门云。大众退后。僧云。过在什么处。门云。还我九十日饭钱来。师云。放过即不可。未审道什么。但对他道。七十二棒。翻成一百二十。过在什么处。对他道。你但吃棒。我要这话行。

　　上堂。个个抱荆山之璧。人人怀沧海之珠。斡旋佛祖枢机。提掇衲僧巴鼻。尽谓顶门眼正。咸言肘后符灵。殊不知。灵龟负图。自取丧身之兆。出格一句作么生。朝霞不出市。暮霞行千里。

　　圣旨看藏经上堂。僧问。一封丹诏九天来。大地山河唱善哉。满藏不知何所说。青莲华向口中开。奉诏旨看藏经。请禅师祝圣寿。师云。一字是一岁。进云。堆山积岳知多少。共祝龙楼不尽年。师云。烂葛藤。进云。依经解义。三世佛冤。离经一字。如同魔说。去此二途。请师甄别。师云。蚁子不食铁。乃云。百千法门。同归方寸。河沙妙德。总在心源。大福德人。修大福德人受。是以恒沙刹土。莫不禀其威灵。草木昆虫。亦皆资其化育。今则法筵洞启。教藏宏开。重重福德门。种种寿量海。如天普覆。如地普擎。如日普照。如风普吹。仲尼云。吾祷久矣。复举宋太宗皇帝。因入寺问僧云。看什么经。僧云。仁王护国经。帝云。既是寡人经。因什么落在卿手里。僧无对。后来雪窦代云。皇天无亲。惟德是辅。师云。若问永祚。但以顶戴经云。万岁万岁。

　　上堂。举南泉问黄檗。黄金为世界。白银为壁落。是什么人居处。檗云。是圣人居处。泉云。更有一人。居何国土。檗叉手而立。泉云。道不得。何不问王老师。檗却问。更有一人。居何国土。泉云。可惜许。师云。二大老。一人无事生事。一人将错就错。直是好笑。当时若作黄檗。待他道更有一人。居何国土。但道这野狐精。设使南泉。通身是口。也须饮气吞声。

　　初祖忌拈香。这汉西来。特地痴呆。不立文字。虚张意气。直指人心。转见病深。见性成佛。翻成窠窟。灵山直是不甘他牛粪烧香。狗尿茶。因甚如此。祇为如此报德酬恩。只这是。

　　上堂。师到法堂前。与大众和南毕。便归方丈。众随后。师云。更无一个灵利。众乃散。

　　施主舍米入山上堂。举雪峰示众云。尽大地撮来。如粟米粒大。抛向面前。漆桶不会。打鼓普请看。师云。你诸人看不出时。僧堂里。长连床上。叠足坐了。子细咬嚼去。

　　佛涅槃日上堂。二月十五中春节。红花白花相间发。金棺不独示双趺。花里灵禽更饶舌。说个什么。喝一喝。

　　上堂。三身四智。非圣人不无。八解六通。非凡夫不有。木人把板云中拍。石女含笙水底吹。是何曲调破阵子。

　　杨府安人。真如善住二居士。入山斋僧。上堂。沙门释子。头戴施主屋。脚踏施主地。口吃施主饭。身着施主衣。将什么报答施主。入道不通理。复身还信施。长者八十一。其树不生耳。若终日吃饭。不曾咬破一粒米。终日着衣。不曾挂着一缕丝。行不见行。立不见立。十二时中。不依倚一物。不见施者。不见受者。亦无施物。恁么见解。正是增上慢人。别造地狱着你在。总不恁么时如何。大众归堂吃茶去。

　　上堂。举大愚芝和尚。一日问侍者云。你问讯了。一边立地。是什么道理。答云不会。愚云。过这边立。侍者便过。愚云。无端无端。师云。成人者少。败人者多。

　　结夏小参。僧问。观山玩水。访道寻师。离此二途。请师指示。师云。乱走作么。进云。和尚恐某甲不实。师云。草贼大败。进云。汉地不收秦不管。夜来明月上高峰。师云。引不着。进云。四月十五日结。为什么人结。师云。癞马系枯桩。进云。七月十五日解。又作么生解。师云。达磨来也。进云。还有不在里许者么。师云。漫天网子百千重。进云。本来无𦊱碍。随处任方圆。师云。放过一着。僧礼拜。师乃云。或有栴檀丛林。栴檀围绕。或有荆棘丛林。荆棘围绕。或有荆棘丛林。栴檀围绕。或有栴檀丛林。荆棘围绕。汝等诸人。横担拄杖。紧峭芒鞋。这边那边。东去西去。在那个丛林中。若在栴檀丛林。则是金毛狮子。能纵能夺。能杀能活。若在荆棘丛林。则是狐狼野干。不能纵不能夺。不能杀不能活。随群逐队。怖死贪生。椎杀千万个。有什么罪过。且如两种丛林。交互围绕时。唤作金毛狮子。又是狐狼野干。唤作狐狼野干。又是金毛狮子。毕竟唤作什么。能纵不能纵。能夺不能夺。能杀不能杀。能活不能活。又如何定当。若定当得出。许你天下横行。若定当不出。九旬无解脱之期。百劫受沉沦之苦。

　　复举僧问赵州。如何是咬人狮子。州云。归依佛。归依法。归依僧。莫咬老僧。师云。这僧也只是个喋屎狗。为什么。赵州一见。便撒屎撒尿。彩奔龊家。

　　上堂。昼升兜率。夜降阎浮。为什么摩尼珠不现。师云。现也现也。蓦拈拄杖。卓一下云。百杂碎了也。诸人总来这里。觅个什么。掷拄杖下座。

　　上堂。长廊下与你说。后架头与你说。法堂上。即不与你说。何也。不说不说。

　　施主设斋上堂。供养百千诸佛。不如供养一个无心道人。百千诸佛有何过。无心道人有何德。若会个中意。牛头尾上安。

　　解夏小参。僧问。直下便是时如何。师云劄。进云。高高处观之不足。低低处平之有余。师云。学语之流。进云。一夏九旬今已满。请师方便指迷津。师云。口只好吃饭。进云。前程忽有人问。和尚近日。如何为人。向他道什么即得。师云。西天令严。进云。和尚三寸太密。师云。红霞穿碧落。白日绕须弥。进云。一句已遍行天下了也。师云。也是无端。僧礼拜。师乃云。平地上吃交。郎当不少。脚跟下蹉过。笑杀傍观。即心即佛。非心非佛。此地无金二两。俗人沽酒三升。更有不唧𠺕底。风前月下。几度沉吟。海角天涯。一生流浪。西天以蜡人为验。我这里。以竹篦为验。唤作竹篦则触。不唤作竹篦则背。速道速道。拟议不来。劈脊便棒。复举长庆云。净洁打叠了也。却近前就我觅我。劈脊与你一棒。有一棒到你。你须生惭愧。无一棒到你。你又向什么处会。雪窦云。雪窦即不然。净洁打叠了也。直须近前。我劈脊与你一棒。有一棒到你。你即受屈。无一棒到你。与你平出。但与么会。师云。众中商量道。坐在净洁地上。必须打叠。近前觅的。吃棒有分。觅的是病。棒即是药。所以雪窦云。有一棒到你。你即受屈。无一棒到你。与你平出。杜撰禅和。如麻似粟。殊不知。二大老。一个掘地为坑。一个夷井塞灶。皆欲坐致太平。争奈反招怪笑。毗婆尸佛早留心。直至如今不得妙。

　　无梦噩书记至上堂。举白云端和尚云。写尽千张纸。徒烦心手劳。人情如太华。争似道情高。师云。大小白云。犹有这个在。永祚承无梦师兄相访。粗茶淡话。兀坐忘怀。若有一个元字脚。彼此不着便。何也。人平不语。水平不流。

　　上堂。黄檗手中棒。剜肉作疮。大愚肋下拳。吃盐救渴。速则易改。久则难追。选佛若无如是眼。假饶千载亦奚为。喝一喝。

　　看华严经上堂。东西南北。四维上下。尘尘刹刹。总不离个华藏世界海。有高有下。有阔有狭。有具有不具。有等有不等。有清净。有不清净有短寿有长年。且道毗卢遮那如来。即今在阿那个世界中说法。又说什么法。为说三乘法。为说一乘法。为说无上乘法。为无所说。试道看。若道得。许你净佛国土。游戏神通。有情无情。同证同入。若道不得。生死海内沉浮。

　　慧钝岩预修请升座。僧问。如意珍用无尽。应物遇缘终不吝。如何是如意珍。师云。多少人用不得。进云。莫只这便是么。师云。你试用看。进云。掬水月在手。弄花香满衣。师云话堕也。进云。今晨施主钝岩提点。预修寄库请和尚升座。回向功德一句作么生举。师云。弹指圆成八万门。一超直入如来地。乃云。有情之本。依智海以为源。含识之流。总法身而为体。诸仁者。还识此源么。若识此源。则千源万源。只是一源。还见此体么。若见此体。则千体万体。同为一体。上则为圣。下则为凡。其在圣也。诸佛菩萨。缘觉声闻。一向净用。而证解脱。其在凡也。天人修罗。及三恶道。一向染用。而堕轮回。欲出轮回。全成解脱。如人因地而倒。因地而起。离却瓶盘钗钏。真金不自外来。就乎酥酪醍醐。美味悉从中出。以至乾坤大地。日月星辰。草木昆虫。森罗万象。莫不辉腾今古。迥绝见闻。透一金刚圈。吞一栗棘蓬。则不可说。金刚圈栗棘蓬。一时吞得透得。岂不是了事汉。更听一偈。一微尘里大宝藏。十方虚空悉充满。普放光明照尘刹。蒙光触者烦恼除。烦恼除故觉道成。能为群生作佛事。福德寿量咸增益。此妙解脱钝岩证。不动本际常寂然。极未来时阐斯道。

　　铸大悲像上堂。有一居士出问云。大悲菩萨。通身是手眼是否。师云是。进云。弟子还具否。师云具。进云。只如半夜里。不见一物时。手眼在什么处。师云。直是通身手眼。进云。谢师指示。师云嘘嘘。乃云。据教中道。众生妄见。不离前尘。开眼见明。明不是明。合眼见暗。暗不是暗。在佛殿前过。不见佛殿后事。在佛殿后过。不见佛殿前事。皆属妄见前尘所遮。若离前尘。无物可见。约永祚见处。大悲菩萨。本自无身。亦无手眼。有的便道。我会也我会也。打二十九棒趁出。留一棒自吃。莫有人下得手么如无。今日失利。举麻谷问临济。大悲千手眼。阿那个是正眼。济云。大悲千手眼。阿那个是正眼。速道速道。谷拽济下禅床。谷却坐。济云不审。谷便喝。济拽谷下禅床。济便坐。谷便出去。济归方丈。师云。二大老。主宾互换。纵夺可观。如猛焰烧空。忽雷震地相似。虽然。与他大悲千手眼。有何交涉。只见波涛涌。不见龙王宫。

　　上堂。有僧作礼拟伸问次。师便下座。

　　上堂。道远乎哉。触事而真。唤什么作真。圣远乎哉。体之即神。唤什么作神。蓦拈拄杖。划一划。喝一喝便起。

　　冬至小参。僧问。群阴剥尽。一阳复生。此性还属消长也无。师云。定花板上。进云。如何是此性。师云。寒时言寒。热时言热。进云。便与么去时如何。师云。依稀似佛。莽卤如僧。乃云。诸人在这里。经冬过夏。岂为身衣口食。看山水过时。单明自己生死大事。永祚亦不将一法。系缀诸人。初无一个佛字。到汝分上。污汝心田。若有纤毫。直须吐却𠻳口三日。此是生死根本。头出头没。未有了期。从无始劫。被身口意使。总是汝自家。担带得来。非天降。非地涌。非人与。如今不了。更待何时。一九二九。三九四九。九九八十一了。前头尚有寒在。

　　复举文殊菩萨所说般若经云。清净行者。不入涅槃。破戒比丘。不入地狱。师颂云。常𢬵白日寻花巷。尽把黄金作酒钱。翻着襕衫高拍手。大家齐唱太平年。

　　上堂。拈却钵盂匙箸。吃饭不得。屏却咽喉唇吻。出气不得。色身安。法身不可不安。法身色身。是一是二。花须连夜发。莫待晓风吹。

　　觉首座请小参。僧问。世尊拈花。迦叶微笑。此意如何。师云。一手不独拍。进云。世尊曰。吾有正法眼藏。涅槃妙心。付嘱摩诃迦叶。毕竟作么生付嘱。师云不知。进云。今古应无坠。分明在目前。师云瞎。进云。尽大地是一句子。请和尚直下全提。师云。春日晴黄莺鸣。进云。这个犹是半提。作么生是全提时节。师云。吃得棒也未。进云。闲挑野菜和根煮。旋斫生柴带叶烧。师云。杜撰禅和。如麻似粟。乃云。我宗无语句。亦无一法与人。若有一法与人。土也消不得。呵呵呵。笑个什么。我笑江西马大师道。即心即佛。又说非心非佛。话作两橛。临济道。我在黄檗先师处。三度问佛法的的大意。三度被打六十拄杖。如蒿枝拂相似。如今思得一顿吃。还有人下得手么。头长三尺。项短二寸。这两个老汉。一向悬羊头卖狗肉。诳呼闾阎。自余固是败将不斩。永祚这里。未免作死马医。但是从前事褫记忆。把佛法禅道。筑一肚皮。到处逞驴唇马觜。谩人自谩底。尽情与我。飏在垃圾堆头。更不要拈着。只么饥餐渴饮。闲坐困眠。虽是博地凡夫。便与古佛同参。且道参什么人。复举临济会中。两堂首座齐下喝。僧问还有宾主也无。济云。宾主历然。师喝一喝。

　　上堂。把禅床拍一拍云。看看大地平沉也。四大海水。没至梵天。其中众生。受无量苦。叫云。相救相救。梵王告曰。汝等众生。不敬三宝。杀盗淫妄。饮酒食肉。造种种罪。罪来归身。终不他作自受。若能改恶修善。即生天上。受种种乐。乐尽还堕地狱中。不如一念无生。便成正觉。道罢。扣齿云。无端瞎却众生眼。然虽如是。祸不入慎家之门。

　　元宵上堂。始贺大年朝。又当正月半。看看百草长。急急三春换。世事密如麻。光阴忙似钻。杖头窟磊子。举动令人羡。村歌社舞斗施呈。直截示人人不荐。

　　上堂。有情说法。无情说法。作么生是有情。山河大地。竹头木屑。总是有情。作么生是无情。诸佛菩萨。畜生驴马。总是无情。召众云。山河大地。竹头木屑。总是无情。因什么。却成有情去。诸佛菩萨。畜生驴马。总是有情。因什么。却成无情去。分明记取。举似作家。

　　上堂。芭蕉闻雷而开。葵花见日而转。木人拍手。石女唱歌。笔描菩萨火中行。泥捏金刚水底走。发扬妙旨。指示玄徒。只要诸人识取无面目的。且道无面目的如何识。未明心地印。难透祖师关。

　　上堂。举镜清问玄沙。学人乍入丛林。乞师指个入路。沙云。还闻偃溪流水声么。清云闻。沙云。从这里入。镜清于此得个入处。五祖邓祖翁云。果然得入。一任四方八面。若也未然。辄不得离却这里。大慧云。若要真个得入。直须离却这里。师云。这里是什么所在。离与不离。更问阿谁。忆昔东溪日。花开叶落时。几拟以黄金。铸作钟子期。

　　解夏上堂。今朝七月十五。行者先来打鼓。长老口里喃喃。恣意抛沙撒土。若是灵利衲僧。直下刬除佛祖。且喜法岁周圆。莫道劳而无补。

　　道旧至上堂。举飒飒凉风景。同人访寂寥。煮茶山下水。烧鼎洞中樵。师云。白云老人。家贫难办素食。事忙不及草书。只是不合将常住物。入自己用。

　　佛日普照慧辩楚石禅师语录卷第三

　　音切

　　阗(徒坚切)　吽(许今切)　溃(胡对切)　眨(仄洽切)　豌(于丸切)　呼(荒乌切)　砒(扶迷切)　淈(古没切)　𣸩(□□□)　龊(叉渥切)　噩(吾各切)　褫(直知切)　垃(力合切)　圾(渠劫切)　磊(力罪切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第四

　　住杭州路凤山大报国禅寺语录

　　参学比丘　昙绍等　编

　　师于至元元年七月二十五日入寺。

　　山门。东门南门西门北门。门门有路。路头在什么处。五凤楼前。

　　佛殿。黄金殿上。释迦老子。不合向这里屙。展坐具云。且礼拜盖覆却。

　　土地堂。龙王殿。赫赫厥声。濯濯厥灵。前朝凤阙。万古龙庭。雨过吴山插汉青。

　　据室。临济在黄檗。吃六十拄杖。如蒿枝拂相似。如今莫有恁么衲僧么。设有。更须勘过始得。

　　拈宣政院疏。白云出岫。本自无心。赤水求珠。还他罔象。万般存此道。一味信前缘。

　　两浙诸山疏。真不掩伪。曲不藏直。落霞与孤鹜齐飞。秋水共长天一色。

　　方外交疏。一句子无彼此。以我为隐乎。吾无隐乎尔。

　　法座。这个宝华王座。常在诸人面前。昼夜放光。因什么不见。山僧今日指出。便乃与三世诸佛。六代祖师。天下老和尚。同一受用也。遂升座拈香云。此一瓣香。天上天下。世出世间。并属照临。皆承恩力。爇向炉中。端为祝延今上皇帝。圣躬万岁万万岁。陛下恭愿。乃圣乃神。乃武乃文。四海咸歌有道。自西自东。自南自北。八方尽乐无为。次拈香云。此一瓣香。奉为皇天之下。一人之上。西天佛子。大元帝师大宝法王。资培福慧。复拈香云。此一瓣香。奉为行省大丞相。行宣政院官。文武采寮。同增禄算。敛衣就座。师云。宝印当空妙。重重锦缝开。不费纤毫力。提掇凤山来。放行则万象回春。把住则千峰寒色。且道把住好放行好。试出来道看。僧问。虚空为鼓。须弥为槌。请和尚一挥。祝皇王万寿。师云。天长地久。进云。可谓日月光天德。山河庄帝居。师云。多少分明。进云。钱塘乃江南第一郡。凤山乃钱塘第一峰。和尚以公选住持。如何报答君相。师云。愈令心似铁。进云。此山唐时号罗汉院。黄檗下宗彻禅师。因僧问。如何是祖师西来意。答云骨剉也。此意如何。师云。我道你髑髅百杂碎。进云。又问他南宗北宗。他答云心为宗。宗即不问。未审唤什么作心。师云。速礼三拜。进云。横担楖栗不顾人。直入千峰万峰去。师云。且莫诈明头。僧礼拜。师乃云。三世诸佛。横说竖说。不曾道着一字。六代祖师。全提半提。不曾接得一人。虽然不接一人。各各眼横鼻直。虽然不道一字。言言玉转珠回。双放双收。同生同死。全明全暗。有杀有活。德山入门便棒。临济入门便喝。睦州见僧便道。现成公案。资福道。隔江见刹竿便回去。脚跟下好与三十棒。八十翁翁入场屋。真诚不是小儿戏。你若对众决择分明。山僧分付钵袋子。

　　复举白云端和尚示众云。若端的得一回汗出。便向一茎草上。现出琼楼玉殿。若未端的得一回汗出。纵有琼楼玉殿。被一茎草盖却。师云。拈却一茎草。琼楼玉殿。在什么处。到江吴地尽。隔岸越山多。

　　当晚小参。僧问。诸佛不出世。祖师不西来。佛法遍天下。谈玄口不开。既是佛法遍天下。为什么谈玄口不开。师云。南斗七北斗八。进云。未审此理如何。师云。去去西天路。迢迢十万余。乃云。人天众前。激扬此事。也须是本分衲僧始得。若非本分衲僧。未免遭人怪笑。只如适来禅客。立个问头。恁么答他。却理会不得。再举一遍。既是佛法遍天下。为什么谈玄口不开。檐声未断前宵雨。电影还连后夜雷。

　　省中把茶回上堂。举风穴在郢州衙内上堂云。祖师心印。状似铁牛之机。去即印住。住即印破。只如不去不住。印即是。不印即是。时有卢陂长老出问。某甲有铁牛之机。请师不搭印。风穴云。惯钓鲸鲵澄巨浸。却嗟蛙步辗泥沙。陂伫思。穴喝云。长老何不进语。陂拟议。穴打一拂子云。还记得话头么。试举看。卢陂拟开口。穴又打一拂子。牧主云。将知佛法与王法一般。穴云。见个什么道理。牧主云。当断不断。反招其乱。穴便下座。师云。击石火闪电光。构得构不得。未免丧身失命。风穴壁立千仞。坐断卢陂舌头。卢陂若是个人。未到牧主检责。才见他道祖师心印。状似铁牛之机。呵呵大笑。若拟议。拍一拍便行。无端请师不搭印。倚他门户傍他墙。刚被时人唤作郎。如今有人。与风穴作主。我要问他。心印在什么处。

　　中秋上堂。凤山说何似万象说。八月十五夜。月㝡亲切。八月十八日。潮更直截。闻不闻瞥不瞥。嘉州大象吃蒺䔧。陕府铁牛流出血。

　　上堂。佛法两字。不要拈着。拈着则不堪。这里龙蛇混杂。凡圣同居。若起无事心。棒了趁出院。金不博金。水不洗水。一句作么生道。放憨作么。

　　上堂。千圣顶𩕳上。点着便知。万象森罗前。突出难辨。亘古亘今无缝罅。盖天盖地绝罗笼。挽之不来。推之不去。拥之不聚。拨之不散。直得秋光湛湛。体露金风。夜色澄澄。凉生玉宇。高枝多宿鸟。腐草足流萤。即含灵颠倒之心。见诸佛圆常之性。恁么说话。笑杀衲僧。衲僧毕竟。有甚长处。喝一喝。

　　冬至小参。僧问。世事悠悠。不如山丘。卧藤萝下。块石枕头。未审与垂手入廛的。相去多少。师云。也不较多。进云。云无缁素。师云。一对无孔铁槌。就中一个最重。进云。与么则天下老和尚。总在里许也。师云。因谁置得。进云。数声清磬是非外。一个闲人天地间。师云。方才搓弹子。便要捻金刚。进云。明日书云令节。毕竟书什么云。师云。那边是什么云。进云。但愿来年蚕麦熟。罗睺罗儿与一文。师云。一日便头白。乃云。垂万里钩。驻千里乌骓。布漫天网。打冲浪锦鳞。如大力魔王道。我待一切众生成佛尽。众生界空。无有众生名字。我乃发阿耨多罗。三藐三菩提心。广额屠儿。放下屠刀道。我是千佛一数。早是不唧𠺕。更向长连床上坐。长连床上卧。眼盵瞪地。杀不死羊相似。万年一念。有什么益。不如泥猪疥狗。却有出离之期。明明向你道。开口不在舌头上。要急相应。来日是书云。复举龙济道。万法是心光。诸缘唯性晓。本无迷悟人。只要今日了。师云。既无迷悟。了个什么。从前汗马无人识。只要重论盖代功。

　　上堂。上是天下是地。耳里听声。鼻中出气。陕府铁牛。吞嘉州大像则且置。拽取瞻波国与新罗国斗额。是第几机。

　　上堂。拈拄杖。卓一下召众云。我这里卓拄杖。你那里闻声。为将耳闻。为将心闻。若将耳闻。耳朵两片皮。作么生闻。若将心闻。心如工伎儿。意如和伎者。又作么生闻。终不虚空里闻也。若是虚空里闻。即是常闻。何待这里卓拄杖然后闻。凤山不卓拄杖。为什么不闻去。岂不见。文殊道。声无既非灭声。有亦非生。生灭二圆离。是则常真实。却因后语。为蛇画足。尽情放舍。脱体无依。转向那边更那边。亦未是到家时节。到家一句。作么生道。只知事逐眼前过。不觉老从头上来。

　　上堂。若有老僧。即无阇黎。若有阇黎。即无老僧。阇黎自阇黎。老僧自老僧。唤作阇黎也得。唤作老僧也得。蓦拈拄杖。卓一下喝一喝。

　　上堂。茅堂月淡。竹户风凄。冰枯雪稿之时。鼓寂钟沈之夜。心心永寂。石女剪于龟毛。念念攀缘。木人裁于兔角。不是洞山五位。亦非临济三玄。齿牙敲磕处。一字元无。父母未生前。全机独脱。透顶透底。亘古亘今。饭是米做。一句作么生道。久立。

　　上堂。遍界是通身是。无一处不是。无一念不是。忽然拈起拄杖子问他。这是不是。便见一千个内。九百九十九个。口如匾担相似。直须自己偷心死。方信从前都不是。都不是只这是。吉了舌头三千里。喝一喝。

　　上堂。见拄杖。不唤作拄杖。见屋不唤作屋。正是痴狂外边走。见拄杖。但唤作拄杖。见屋但唤作屋。又是依样画猫儿。两人同到山中。总与一杯茶吃。要辨缁素。且待别时。

　　佛成道上堂。三千大千世界。日月星辰。山河淮海。昆虫草木。有情无情。拈拄杖。卓一下云。尽向这里。成等正觉。然后凤山。不入这保社。何也石头道底。

　　除夜小参。僧问日从东上。月向西没。作么生是不迁义。师云。柳絮随风。自西自东。进云。年年是好年。日日是好日。师云。瞎老婆吹火。乃云。未达境惟心。起种种分别。达境惟心已。分别即不生。不生法中。具足世间出世间法。一立一切立。一破一切破。一放一切放。一收一切收。觌体全该。当阳廓示。方便唤作常住法身。流出无边诸三昧海。文殊普贤。大人境界。德山临济。向上提持。此方他方。齐成佛道。有说无说。俱转法轮。极三际为一时。统十方为一刹。二十四气。七十二候。三百六十五日。只在刹那。悟之则当念圆明。迷之则永沉生死。复举保宁永和尚示众云。世尊不说说。迦叶不闻闻。卓拄杖云。水流黄叶来何处。牛带寒鸦过远村。师云。青州梨郑州枣。大抵无过出处好。

　　岁旦上堂。半夜起来赴省堂焚祝。焚祝了。丞相府诸衙门人事。人事毕。即回殿堂。行香撒沙。咒土绕廊行道。次第诸山报礼准备接官。若作新年头佛法会。入地狱如箭射。

　　进退两班上堂。虎豹文章。全归爪牙之力。鲲鹏变化。心藉羽翼之功。法社要在人。丛林自然增气。睦州佐黄檗。杨岐辅慈明。相与建法幢。展衲僧巴鼻。

　　元宵上堂。一切月。以一月为真。一切灯。以一灯为体。一即一切。一切即一。一从什么处起。洎合错下注脚。

　　诸山讲主至上堂。先圣道。诸法不自生。亦不从他生。不共不无因。是故说无生。尽大地是胡饼。任你横咬竖咬。西天那烂陀寺里。一万来僧。人人得吃。只有摩诃迦罗大神不得吃。把须弥山一掴百杂碎。帝释𨁝跳。上梵天去也。

　　上堂。即心即佛。祸不入慎家之门。非心非佛。舌是斩身之斧。古人的今人用。今人的古人为。一犬吠虚。千猱啀实。凤山今日。不惜性命。与你诸人。抽钉㧞楔去也茶。

　　佛涅槃上堂。东西南北。空中鸟迹。南北西东。水底鱼踪。瞿昙用尽平生力。直至而今归不得。

　　忽都达儿状元。入山上堂。举玉泉浩布裈。因东坡居士。微服相访。浩问云。尊官何姓。坡云。姓秤。是秤天下长老的秤。浩唾地云。这一唾重多少。坡休去。师云。玉泉是作家宗匠。东坡是当世大儒。蓦劄相逢。发挥此道。尽谓东坡休去。秤尾无星。殊不知。八两半斤。总在自家手里。虽然如是。也须扶起玉泉。只如他道这一唾重多少。多少人道不得。直饶道得。更与一唾。

　　上堂。景物舒晴。湖山叠翠。相将寒食。共赏芳菲。画船处处笙歌。花市重重锦绣。风流公子。全彰古佛家风。红粉佳人。廓示祖师巴鼻。便请拗折拄杖。高挂钵囊。不用低头。思量难得。

　　上堂。这里鸣钟击鼓。拈槌竖拂。说黄道黑。也只为你诸人。那下长街短巷。负儿挟女。嗔拳恶骂。也只为你诸人。地狱未是苦。在此衣线下。不明大事却是苦。此时若不究根源。直待当来问弥勒。

　　浴佛上堂。僧问护明大士。未降王宫。释迦老子。在什么处。师云。眨上眉毛。进云。谢师答话。师云。恰值拄杖不在。师乃以拂子。打一圆相云。三十二相无此相。八十种好无此好。跛跛挈挈且过时。人来不必重寻讨。喝一喝。

　　结夏小参。僧问。尽大地是个佛身。向什么处。安居禁足。师云。锦上铺花又一重。进云。竹密不妨流水过。山高岂碍白云飞。师云。随语生解。乃云。摩竭陀国。亲行此令。抵死要知换却性命。设使悬崖撒手。自肯承当。绝后再苏。欺君不得。也是棺木里瞠眼。凤山这里。无许多事。寻常只是九十日为一夏。黄陈米饭。苦益菜羹。尊胜寺前。叠叠青山不尽。西兴渡口。茫茫白浪无穷。行也任你行。坐也任你坐。出也任你出。入也任你入。卷舒自在。彼此何拘。却不许埋在声色堆头。亦不许离他声色。总不与么。还作么生。锦衣公子贵。林下道人高。复有颂云。拈却东山水上行。薰风殿阁生微凉。住山不费纤毫力。自有人提折脚铛。

　　上堂。一句合头语。万劫系驴橛。灵利汉。闻得便行。早迟八刻了也。

　　同参至上堂。举泉大道访慈明。明云。片云横谷口。游人何处来。泉云。夜来何处火。烧出古人坟。明云。未在更道。泉便作虎声。明便打一坐具。泉推明向禅床上。明却作虎声。泉云。我见八十余员善知识。惟师继得临济宗风。师云。错下名言。当时慈明。争容得这风颠汉恁么道。更与一坐具。且看他作个什么伎俩。才眼目定动。便连棒趁出。临济法道。未致寂寥。

　　上堂。红尘闹市。公子家风。嚝野深山。道人活计。一则穿花度柳。一则啸月眠云。那个得那个失。云在岭头闲不彻。水流涧底太忙生。

　　上堂。不落因果。不昧因果。总未脱野狐身。若要脱野狐身。更过五百生始得。召众云。还肯凤山与么道么。尽大地人不肯。总是野狐种族。喝一喝。

　　中夏上堂。和尚子莫妄想。起心动念是妄想。澄心息念是妄想。成佛作祖是妄想。往往将妄想灭妄想。无有了期。直饶古今言教。一时明得。如珠走盘。敢保此人。未出阴界。碍膺之物。谁与消除。若得消除。名为解脱。其实未得一切解脱。超毗卢越释迦。大丈夫儿。合到如此。点胸点肋。称杨称郑作什么。我未曾向六月里。下一阵大雪。与你诸人在。

　　上堂。打钟钟鸣。打鼓鼓响。三世诸佛。竞出头来。六代祖师。没藏身处。钟中无鼓响。鼓中无钟声。钟鼓不交参。句句无前后。毕竟唤什么作句。喝一喝。

　　施主看楞严上堂。体理得妙。了了常知。一种平怀。绵绵不漏。着衣吃饭。盖是寻常。见色闻声。犹如聋瞽。但可入佛。不可入魔。透得十种禅关。出得五阴区宇。处处无非佛事。头头总是道场。酒肆淫坊。了无𦊱碍。龙宫虎穴。任便经过。亦可入魔。亦可入佛。然后佛魔俱遣。凡圣不存。不取涅槃。不居生死。道我大事了毕。拄杖不在。苕帚柄聊与三十。

　　上堂。才有是非。纷然失心。还识祖师面目么。

　　入新僧堂上堂。举王常侍。一日访临济。同至僧堂前。侍云。这一堂僧。还看经么。济云。不看经。侍云。还坐禅么。济云。不坐禅。侍云。既不看经。又不坐禅。毕竟作个什么。济云。总教伊成佛作祖去。侍云。金屑虽贵。落眼成翳。济云。我将谓。你是个俗汉。师云。临济吹毛剑。什么处去也。若也拈出。有什么王常侍在。自出洞来无敌手。得饶人处且饶人。

　　因斋罗汉上堂。风生古殿。月转回廊。香烟合匝。灯烛荧煌。宾头卢尊者。应供四天下。无一处不到。还到此间么。此间是什么所在。说到不到。合掌云。三德六味。施佛及僧。便下座。

　　上堂。灵鹫山中。量材补职。曹溪路上。少实多虚。不论薄地凡夫。便请丹霄独步。快与快与。有么有么。比拟张麟。兔亦不遇。

　　上堂。好诸禅德。桃红李白。水绿山青。烟雨楼台。市廛车马。云舒云卷。露出几个峰峦。船去船来。惊散一行鸥鹭。桥边酒店。柳外人家。子细观瞻。分明画出。画出则不无。如何着笔。无风荷叶动。必定有鱼行。

　　上堂。婆饼焦断消息。花底春禽鸣历历。不如归去不如归。自是不归归便得。喝一喝。

　　松林施主。妙莲居士项氏。舍宝盖入山上堂。生心受施。净名早诃。有法可说。如来不许。直得无物可施。无法可说。牢笼佛祖。含育圣凡。犹是半珠。未为全宝。到个里。明如杲日。宽若太虚。千圣不携。万机𥨊削。尘尘尔刹刹尔。念念尔法法尔。尽十方微尘国土。一时拈来。着在针锋上。却从针锋上。流出一切智光明云。于其云中。现妙莲华。量等十方微尘国土。合为一盖。内出百千佛。异口同音。而说偈言。一念普观无量劫。无去无来亦无住。如是了知三世事。超诸方便成十力。说是偈已。即入针锋里去也。

　　上堂。如来涅槃心。祖师正法眼。衲僧奇特事。知识解脱门。总是十字街头破草鞋。抛向钱塘江里着归堂。

　　解夏小参。僧问。如何是先照后用。师云。擘开太华连天色。放出黄河到海声。进云。如何是先用后照。师云。剑为不平离宝匣。药因救病出金瓶。进云。如何是照用同时。师云。定光金地遥招手。智者金陵暗点头。进云。如何是照用不同时。师云。三月懒游花下路。一家愁闭雨中门。僧礼拜。师云。更问一转岂不好。僧便退。师乃云。临济宗风。直须辨主。若不辨主。有眼如盲。所以道。不容拟议。斩全身始得。名为主中主。灵锋宝剑。常露现前。拟犯锋铓。横尸万里。一等担拄杖行脚。还曾辨得主么。你若辨得主。见他禅床上老汉。才开口动舌。背却法堂。着草鞋便行。较有些子衲僧气息。但与么软嫩嫩地。无骨头相似。见人说有便著有。说无便着无。十二时中。全没主宰。将什么。敌他生死。消他信施。埋没自己。屈辱先宗。无过此人。才方结夏。又见解夏。日复一日。岁复一岁。待阎老子征饭钱迟了。何不及早回头子细寻思。看是什么道理。髑髅常千世界。鼻孔摩触家风。万里神光顶后相。直下会得。转凡成圣。只在片时。其或未然。换手捶胸去在。复举外道问世尊。昨日说何法。尊云说定法。外道云。今日说何法。尊云说不定法。外道云。因什么。昨日定今日不定。尊云。昨日定今日不定。师颂云。行尽江南数十程。晓风残月入华清。朝元阁上西风急。都入长杨作雨声。

　　径山送寂照先师。入塔回寺上堂。凤山夜来。梦见阿耨达池龙王。请五百罗汉斋。径山末后方至。于是龙王问云。宾头卢尊者。一日应供四天下。径山因什么来迟。径山云。听取我四句。本无生灭。宁有去来。河冰发𦦨。枯木花开。道了便把井底蓬尘一撒。却骑山上鲤鱼。归天台去也。大众夜来梦的是。今日举的是。

　　同诸山探院官回上堂。举石门聪和尚。入州看官。路逢延庆长老问云。中路相逢。一句作么生道。门云。某甲礼拜和尚有分。明日到院茶话次。庆云。昨日闻学士说。新石门和尚。和尚久在石门。为什么却新去。门云。脑后合掌。问云。来时无物去时空。二路都迷。且如何得不迷去。门云。秤头半斤。秤尾八两。师云。石门道。某甲礼拜和尚有分。延庆着贼也不知。要识石门么。李靖三兄。久经行阵。虽然如是。未免倚势欺人。

　　中秋上堂。一月普现一切水。一切水月一月摄。尽大地是水。阿那个是月。尽大地是月。阿那个是水。你若不信。钱塘江里少哩。

　　上堂。罏鞴之所多钝铁。良医之门足病夫。不因柳毅传书信。何缘得到洞庭湖。

　　岁旦上堂。举香严云。去年贫未是贫。今年贫始是贫。去年贫有卓锥之地。今年贫锥也无。真净云。去年富未是富。今年富始是富。去年富。惟有一领黑黪布衫。今年添得一条百衲袈裟。岁朝抖擞呈禅众。实谓风流出当家。师云。香严贫未是贫。奈何犹有个浑身。真净富未是富。家私未免俱呈露。凤山这里。不说富不说贫。随家丰俭没疏亲。竖拂子。收来兔角长三尺。放去龟毛重九斤。

　　元宵忏会上堂。僧问。二祖谒初祖便云。我心未安。乞师安心。初祖向他道。将心来与汝安。且道要有心可安。无心可安。师云劄。进云。二祖云。觅心了不可得。初祖云。与汝安心竟。还端的也无。师云。曾经霜雪苦。杨花落也惊。进云。及三祖问二祖云。弟子身缠风恙。请师忏罪。意作么生。师云。蹉过了也。进云。二祖云。将罪来与汝忏。为复是因风吹火。为复是入草求人。师云。有甚共语处。进云。三祖道。觅罪了不可得。二祖云。与汝忏罪竟。请和尚分明指示。师云。朝三千暮八百。进云。只如二祖安心。三祖忏罪。是同是别。师云。雪上加霜。进云。与么则前无释迦。后无弥勒也。师云。过这边立。进云。今晨施主。礼忏设斋。特请和尚升堂。未审获什么福报。师云。速礼三拜。进云。路逢死蛇莫打杀。无底篮子盛将归。师云。一状领过。乃云。有一人。具大阐提。作无间业。舍戒定慧。行贪嗔痴。栽蒺䔧于三有田中。种荆棘于一真地上。乃至谤佛毁法。破和合僧。能可永劫沉沦。不求诸圣解脱。直待一切众生成佛尽。乃发阿耨多罗三藐三菩提心。未审此人。如何忏悔。良久。镬汤炉炭吹教灭。剑树刀山喝使摧。

　　上堂问侍者云。三月属什么生。者答云属龙。师拈拄杖云。忽然轰一个霹雳。山河大地百杂碎。菩提涅槃。真如解脱。何处有也。

　　浴佛上堂。今日如来降诞之日。灌沐金躯之时。为复是有尘灌沐。为复是无尘灌沐。若道有尘灌沐。与如来敌体相违。若道无尘灌沐。早是涂污了也。毕竟如何。可惜一盆汤。

　　上堂。俱胝竖一个指头。雪峰辊三个木毬。石巩张弓架箭。华亭短棹孤舟。凤山无法可说。不妨坐断杭州。就中却有个好处。好在什么处。四五百条花柳巷。二三千所管弦楼。

　　上堂。梯虽高不能达河汉。锹虽利不能到风轮。通上彻下。一句作么生道。良久云。确。

　　佛日普照慧辩楚石禅师语录卷第四

　　音切

　　屙(乌何切)　楖(阻瑟切)　憨(火含切)　罅(呼嫁切)　搓(七何切)　捻(乃协切)　眨(仄洽切)　瞪(丈证切)　猱(乃刀切)　啀(鱼佳切)　裈(古魂切)　瞠(丑庚切)　苕(徒凋切)　帚(之酉切)　鞴(蒲拜切)　黪(千敢切)　锹(七消切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第五

　　住嘉兴路本觉寺语录

　　侍者　祖灊等　编

　　师于至正四年。八月初八日入寺。

　　山门。蛰户未开。龙无龙句。打破虚空。全体显露。复云步。

　　佛殿。佛者觉义。觉的是谁。西天移来此土。藕丝牵着须弥。

　　祖堂。达磨师不是祖。半夜下阎浮。日轮正卓午。

　　据室。踞虎头收虎尾。第一句下明宗旨。直饶明得。已是第二句。若明不得。更参三十年。

　　拈宣政院疏劄。辊芥投针则易。转凡成圣非难。不假他求。尽在个里。还见么。更听知事宣白。

　　指法座。阳春白雪。唱高和寡。村歌社舞。到处合得着。新本觉今日。相席打令去也。升座拈香祝圣毕。师云。现成公案。不用安排。无孔铁槌。有什么限。稍知触净。便好商量。僧问。先圣道。帝王长寿。天下太平。此意如何。师云。帝王长寿。天下太平。进云。学人与么问。和尚因什么也与么答。师云。好本天下同。进云。不是心。不是佛。不是物是什么。师云。破草鞋。进云。还许学人露个消息也无。师云。苦屈之词。不妨难吐。进云。冲开碧落松千尺。截断红尘水一溪。师云。如虫[御/木]木。乃云。百尺竿头进一步。海阔天宽。万人丛里夺高标。眼亲手办。空劫已前自己。即是日用自己。日用自己。即是空劫已前自己。不可说不可说香水海。浮幢王刹。都卢在你眉毛眼睫上。普光明殿本是卢舍那。与文殊普贤。观音弥勒。目连鹙子。马鸣龙树。一一为诸人。演说心地法门了也。还闻么。若闻去。不妨随处度生。若不闻。寿山入院事繁。未有工夫与你说在。复举僧问曹山。诸佛未出世时如何。山云。曹山不如。僧云。出世后如何。山云不如曹山。师云。大小曹山。口甜心苦。或有人问寿山。诸佛未出世时如何。向他道好。出世后如何好。与他三个好。且听一生参。

　　当晚小参。僧问。天不能盖。地不能载时如何。师云。看你分疏不下。进云。因什么。向芥子里出头。师云。若要好大做小。进云。莫是他安身立命处也无。师云。渠侬得自由。乃云。眼里着沙不得。耳里着水不得。恁么来者。不向一人眼里。着得须弥山。耳里着得大海水。恁么去者。不背一人。无言处演言。无事处成事。无佛处作佛。无生处度生。卷舒立方外。乾坤纵横挂。域中日月。得失俱丧。是非杳忘。拨转向上关。[翟*支]瞎顶门眼。抛却空王殿。卸下本来衣。犹未是衲僧受用处。还委悉么。家无小使。不成君子。复举智者铨和尚示众云。要扣玄关。须是有节操极慷慨。斩得钉。截得铁。硬剥剥地汉始得。若是畏刀避箭之徒。看即有分。师云。大小智者。用尽自己心。笑破他人口。寿山别无奇特。朝晨热水洗面。黄昏脱袜打睡。大海从鱼跃。长空任鸟飞。

　　上堂。日里闹浩浩。不妨静悄悄。夜间静悄悄。不妨闹浩浩。静的闹的。辊作一团。是业识是佛性。喝一喝。

　　中秋上堂。天上月圆。人间月半。古人道。赫日犹亏半。乌沉始得圆。且那一半。落在什么处。更深夜静。共伊商量。

　　上堂。举傅大士云。法地若动。一切不安。师云。寿山从朝至暮。不知走了几遭。若是法地。谁敢动着一茎草。复云。我不争恁么道。傅大士坐了起不得。

　　上堂。此事如一只手相似。开也在我。合也在我。伸也在我。缩也在我。只是不许唤作手。若唤作手。头上安头。不唤作手。斩头觅活。毕竟唤作什么。总道不得。寿山通袖去也。便下座。

　　上堂。三通鼓罢。一炷香焚。老僧坐定。诸人总立。古人道。目前无阇梨。座上无老僧。意作么生。莫是一切皆空么。莫是泡幻之质。终归败坏么。莫是有形有相。便是无形无相么。莫是正恁么时。全明向上事么。莫是换人情识么。总不是这个道理。若与么见解。实未得安乐在。行住坐卧。动静去来。子细踌躇看。

　　上堂。达磨不来东土。二祖不往西天。临济不参黄檗。赵州不见南泉。是处池中有月。谁家灶里无烟。有问分明向伊道。新罗国在海东边。

　　上堂。是柱不见柱。非柱不见柱。是非已去了。是非里荐取。师云。教里少哩。修山主有多少奇特。也只是座主见解。未梦见我祖师意旨在。见露柱。但唤作露柱。见灯笼。但唤作灯笼。不得动着。动着三十棒。

　　堂上。祖祢不了。殃及儿孙。寿山无端。走入水牯牛队里。牵犁拽耙。与你诸人抵债。还有人相救么。若有不妨出来道看。如无钓竿斫尽重栽竹。不计功程得便休。

　　上堂。言发非声。色前不物。泥像手中拂子。𨁝跳上三十三天。木鱼口里明珠。吞却山河大地。诸人向什么处。安身立命。不得春风花不开。

　　开炉上堂。寒则普天普地寒。热则普天普地热。百亿世界。百亿日月。总与这里不别。你道西天那烂陁寺里。今日有几人开炉。

　　上堂召大众云。若道说的是。争奈诸法寂灭相。不可以言宣。若道默的是。争奈佛法无人说。虽慧莫能了。莫是说时默。默时说么。向下文长。付在来日。

　　冬至小参。拈拄杖卓一下云。三九二十七。菩提涅槃。真如解脱。什么处去也。古人事不获已。向你诸人道。目前无法。意在目前。不是目前法。非耳目之所到。便与么会去。早是第八头。更若踌躇。又落第九首。德山到此。入门便棒。临济到此。入门便喝。雪峰到此。便道南山鳖鼻蛇。赵州到此。便道庭前柏树子。云门到此。便道手中扇子。𨁝跳上三十三天。筑着帝释鼻孔。把东海鲤鱼打一棒。雨似盆倾。法眼到此便道。参同契云。竺土大仙心。遂云无过此语也。向下中间。也只是应时节说话。至㝡后。谨白参玄人。光阴莫虚度。乃云。住住恩大难酬。师云。设使粉骨碎身。亦报此恩不得。若报此恩不得。总是虚度光阴。只这竺土大仙心。未审诸人明也未。于此明得。冬至一阳生于此。不明更过恒河沙劫。又卓一下。复举须菩提尊者。因帝释雨花。问云。此花从天得耶。帝释云弗也。尊者云。从人得耶。帝释云弗也。尊者云。从何得耶。帝释举手。尊者云。如是如是。师云。泽广藏山。狸能伏豹。帝释放过须菩提尊者。寻常将什么说法。也好与一拶。

　　上堂。黄帝求珠。可贵可贱。卞和泣玉。堪笑堪悲。老聃西出函关。多虚不如少实。孔子南游江汉。远亲不如近邻。潘阆倒骑驴。梵志翻着袜。这一队汉。生前莽卤。死后颟顸。德山令行。并须瓦解。

　　上堂。举云门大师。因肇法师云。诸法不异者。不可续𠒎截鹤。夷岳盈壑。然后为无异者哉。门云。长者天然长。短者天然短。又云。是法住法位。世间相常住。乃拈起拄杖云。不是常住法。师云。一家有事百家忙。喝一喝。下座。

　　了庵和尚。赴灵岩进发上堂。僧问西天二十八祖也与么。东土六祖也恁么。恁么恁么。如何指示。师云。我却不恁么。进云。如是则超佛越祖。罩古笼今也。师云。也不消得。进云。自有一双穷相手。不曾低揖等闲人。师云可惜许。进云。三圣道。我逢人即出。出即不为人。意旨如何。师云。头重尾轻。进云。兴化道。我逢人即不出。出即便为人。作么生会。师云。恼乱春风卒未休。进云。只如新灵岩和尚。今日进发。且道与两个老古锥。是同是别。师云。还识灵岩么。进云。玲珑八面自回合。峭峻一方谁敢窥。师云。不信道。进云。昔日和尚。来住此山。新灵岩与和尚交代。今日进发。不可空然。师云。早已龟毛长数丈。进云。薄批明月高高饤。细切清风满满盘。师云。谢供养。僧便喝。师云。礼拜了退。乃云。三圣道。我逢人即出。出即不为人。兴化道。我逢人即不出出即便为人。你看他临济儿孙。如水银落地相似。大底大圆。小底小圆。卒讨他头鼻不着。新灵岩和尚。权衡佛祖。镕煅圣凡。为四海禅流。扫诸方露布。洞庭湖上。竖起金刚幢。智积山中。豁开正法眼。毕竟凭个什么。拈拄杖。卓一下下座。

　　上堂。臭肉上苍蝇。坑厕里虫子。还有佛法也无。有则净秽悬殊。无则圣凡隔绝。诸人作么生。下得一转语。惬得病僧意。

　　上堂。搅长河为酥酪。变大地作黄金。供养什么人。尽十方世界。是沙门一只眼。水陆空行。蜎飞蠕动。着在什么处。诸佛非我道。谁是㝡道者。父母非我亲。谁是最亲者。国无定乱之剑。家无白𤢟之图。晴是晴雨是雨。作么生道。桑树上着箭。谷树上汁出。

　　上堂。车不横推。理无曲断。北俱卢洲。长粳米饭下座。

　　病起上堂。寿山不会说禅。病起骨露皮穿。判得阎罗老子。一朝催讨饭钱。剑树刀山。未免镬汤炉炭交煎。更入驴胎马腹。不知脱离何年。因什么如此。是他家常茶饭。

　　除夜小参。僧问。临济大师道。第一句中荐得。与佛祖为师。第二句中荐得。与人天为师。第三句中荐得。自救不了。如何是第一句。师云咄。进云。如何是第二句。师云堕。进云。如何是第三句。师云去。僧礼拜。乃云。古风大好。初无佛祖禅道。随缘放旷。任性逍遥。当恁么时。不可道你强我弱也。见直言见。不见直言不见。知直言知。不知直言不知。东西南北。阴阳寒暑。高低贵贱。是非人我。那里得许多消息来。才分四圣六凡。便见七差八错。有佛有祖。有禅有道。掀翻海岳。抖乱乾坤。纵使德山棒如雨点。打他不住。临济喝似雷奔。禁他不得。寿山这里。只有一口剑。佛之与魔。总与一刀两段。贵图天下太平。汝等诸人。但管饥来展钵。困来合眼。复有何事。腊月三十日。也只是寻常。不起纤毫修学心。无相光中常自在。喝一喝。复举僧问九峰虔和尚。祖祖相传。传个什么。峰云。释迦悭迦叶富。僧云。毕竟传的事作么生。峰云。同岁老人分夜灯。师颂云。同岁老人分夜灯。这头点着那头明。从来不借他人口。切忌如何作么生。

　　岁旦上堂。拈拄杖云。山僧一条拄杖。不曾胡乱打人。今日新正开封去也。释迦老子。达磨大师。放过不可。自余之辈。车载斗量。利剑不斩死汉。忽有人出来道。长老聻。劈脊便棒。不是与人难共住。大都缁素要分明。靠拄杖下座。

　　上堂。水中盐味。色里胶清。决定是有。不见其形。傅大士。也是梦中了了。醉里惺惺。要识心王。犹欠悟在。

　　上堂。头上漫漫。脚下漫漫。烁迦罗眼莫能窥。卢舍那身全体现。便是须弥扑碎。海水沸腾。大地丛林。一时火起。也未曾动着一毫毛在。天人参陪无路。魔外入作无门。任从天下乐欣欣。我独不肯。不见道。尘中不染丈夫儿。喝一喝。

　　上堂。一树两树桃花。三茎四茎修竹。昔年谩说灵云。今日休谈多福。红的自红。绿的自绿。斜的自斜。曲的自曲。南北东西参学人。画蛇往往重添足。休添足。六六元来三十六。

　　佛涅槃上堂。末法比丘。有三种执。一人云。如来决定。在娑罗双树间。入般涅槃。执此为实。累他释迦老子。死了活不得。一人云。常在灵鹫山。及余诸住处。执此为实。累他释迦老子。活了死不得。一人云。一切法不生。一切法不灭。若能如是解。诸佛常现前。活的释迦老子。便是死的释迦老子。死的释迦老子。便是活的释迦老子。执此为实。正是大病。世医拱手。总不与么时。什么处。与释迦老子相见。风暖鸟声碎。日高花影重。

　　浴佛上堂。未有世界。早有此性。世界坏时。此性不坏。出世不出世。成佛不成佛。总是闲言语。净法界身。本无出没。大悲愿力。示现受生。恁么说话。正是俗气不除。且道唤作释迦老子。不唤作释迦老子。一举四十九。

　　结夏小参。僧问。巍巍堂堂。炜炜煌煌。声前非声。色后非色。未审是个什么。师云。无面目汉。进云。即今在什么处。师云。眼见如盲。口说如哑。进云。此人还曾禁足也无。师云。脚不离地走。进云。且道此人肯成佛么。师云。莫谤他好。进云。既不成佛。却教谁度众生。师云有众生即须度。无众生度什么。进云。如今三界二十五有浩浩地。唤作无众生得么。师云。痴人面前。不得说梦。乃云。诸禅德。你无外遗世界。内脱身心。心不系身。身如虚空。身不系心。心如法界。如是禁足。无足可禁。如是安居。无居不安。犹未是衲僧行履处。直得文殊普贤。扫床折被。等妙二觉。随驴把马。到与么田地。日消万两黄金。虽然如是。西天有人。未肯在。复举教中道。种种取舍。皆是轮回。未出轮回。而辨圆觉。彼圆觉性。即同流转。若免轮回。无有是处。诸禅德。唤什么作圆觉。又如何免得轮回去。东涧水流西涧水。南山云起北山云。

　　上堂。雨后桥平水满。山前麦熟鸟啼。岸柳毵毵。林花灼灼。溪光湛湛。草色青青。是心耶境耶。迷耶悟耶。我观三千大千世界。乃至无有如芥子许。非是菩萨舍身命处。你若会得。释迦老子且过一边。

　　上堂。纵横不碍。华藏海中一微尘。逆顺何拘。刹竿头上翻筋斗。无理外之事。无事外之理。无心外之物。无物外之心。在蚌为珠。在龟为兆。在牛为角。在马为蹄。一一交参。重重摄入。释迦弥勒。虽然卍字当胸。文殊普贤。也只鼻头向下。诸人幸自无事。须要护身符子作么。喝一喝。

　　上堂。三乘十二分教。大似屎窖子。你无端刺头。入里许作么。来来我共你葛藤。拈拄杖云。百千诸佛。天下老和尚。到这里。亡锋结舌。你试吐露看。众皆罔措。师云赚杀人。

　　上堂。大事未明。如丧考妣。大事已明。如丧考妣。你道有成褫无成褫。长因送客处。忆得别家时。

　　上堂。闻茶板吃茶去。闻浴板洗浴去。闻寿山道。你诸人休去歇去。为什么。不肯与么去。忽有人出来道。和尚怪某甲不得。向他道。未到寿山。与你三十棒了也。

　　解夏小参。僧问。铁作脊梁骨。金铸坚实心时如何。师云。此去钱塘不远。进云。寿山门下。若有此人。未审如何相待。师云。殷勤送出荒郊外。进云。谢和尚证明。师便喝。僧礼拜。师乃云。天地同根。万物一体。在谷满谷。在坑满坑。量过虚空。虚空犹有其名号。明逾日月。日月犹并其光辉。猕猴各佩古菱花。树木皆为狮子吼。尘尘刹刹。密密堂堂。所以道。法王法力超群生。常以法财施一切。久积净业称无量。导众以寂故。稽首有如是奇特。有如是灵明。但众生背觉合尘故。诸圣应病与药。或立结制。或立解制。或现全身。或现半身。但贵正法流通。不许妄生穿凿。火不待日而热。水不待月而凉。鹄白乌玄。松直棘曲。清风月下守株人。凉兔渐遥春草绿。复举世尊因自恣日。文殊在三处度夏。迦叶欲白槌摈出。方拈槌。乃见百千万亿文殊。迦叶尽其神力。槌不能举。世尊还问迦叶。汝拟摈那个文殊。迦叶无对。师云。迦叶好不丈夫。莫道百千万亿文殊。便是百千万亿世尊。也下一槌摈出。不见道。棒下无生忍。临机不见师。

　　了庵和尚。退灵岩回叙谢上堂。夫为善知识者。驱耕夺食。转凡成圣。其见善知识者。如见青莲华。眼根清净。其闻善知识说法者。如餐香积国饭。毛孔俱香。灵岩禅师之谓也。再归[橘-矛+隹]李。深惬鄙怀。龙象参陪。

　　幸希珍重。

　　上堂。天上天下。脚头脚尾。横三竖四。是我寻常用的。你诸人只好旁观。诸方学得来的不要。有时教伊扬眉瞬目。有时不教伊扬眉瞬目。有时教伊扬眉瞬目是。有时教伊扬眉瞬目不是。智者聊闻猛提取。莫待天明失却鸡。

　　看田回上堂。举沩山问仰山云何处来。仰云田中来。沩云。田中有多少人。仰锸锹叉手而立。沩云。今日南山。大有人刈茅。仰拽锹而去。雪窦云。诸方咸谓。插锹话奇特。大似随邪逐恶。据雪窦见处。仰山被沩山一问。直得草绳自缚。去死十分。妙喜云。仁者见之谓之仁。智者见之谓之智。百姓日用而不知。故君子之道鲜矣。师云。幸是无事。被妙喜老汉。念一道真言。直得天左旋地右转。

　　新赎藏经上堂。举雪峰一日。普请搬柴次。中路逢一僧。乃掷下一段柴云。大藏教只说这个。后来真如喆云。一大藏教。不说这个。师云。只这个是什么。说与不说。且诸人。向什么处。见二大老。中岳能竖起拂子云。提起则如是我闻。放下则信受奉行。师云。若作佛法商量。眉须堕落。

　　建万佛阁上堂。僧问逼塞虚空。不是庄严楼阁。分明面目。亦非一万如来。敢问寿山凭何建立。师云。鲁班绳墨。进云。物见主眼卓竖。师云。钩在不疑之地。进云。若不登楼望。焉知沧海深。师云。乱走作么。乃云。一拽石二搬土。发机不用千钧弩。无边楼阁满虚空。旷大劫来谁是主。谁是主须辨取。最好一梁对一柱。便下座。

　　谢首座秉拂。都寺办斋上堂。禅非意想。以意想求之则乖。道绝功勋。以功勋拟之则错。安个是立个非。舍个迷就个悟。转急转缓。转亲转疏。不能透过那边。多只住在这里。进则银山万叠。退则铁壁千寻。拶得一路开。挨得一线入。元来自己。便是银山铁壁。到与么田地。有什么奇特。三德六味味逾多。一句了然超百亿。

　　上堂。一切处。是自己馒头䭔子。是也不是。语默动静。无第二人。东廊下西廊下。口吧吧地。如瓶泻水相似。蓦劄被人问如何是上座自己。答不得。虽然答不得。要且不曾失。呵呵下座。

　　岁旦上堂。拈拄杖云。新年头有佛法。拄杖子也未敢相许。新年头无佛法。拄杖子也未敢相许。离四句绝百非。总是诸方旧话子。拄杖子也未敢相许。画一画。元正启祚。万物咸新。

　　上堂。过去诸如来。且居门外。现在诸菩萨。更莫踌躇。未来修学人。快走始得。十方虚空。扑落地上。大洋海底火发。烧着帝释眉毛。东海龙王。轰一个霹雳。新罗国里。拍手大笑。山门头金刚竖起拳。华光土地道。用尽自己心。笑破他人口。喝一喝。

　　结夏小参。僧问。一言道尽时如何。师云。开口了合不得。进云。不假一言时如何。师云。合口了开不得。进云。总不与么时如何。师云。七棒对十三。乃云。眨上眉毛早蹉过。开得口来已话堕。祖师关棙少人知。遍界茫茫脚踏火。声前展演。赚杀阇梨。句后商量。翻成途辙。一踢踢翻大海水。一拳拳倒须弥山。犹未是性躁汉在。何况起模画样。诈哑佯聋。断妄攀缘。求真解脱。大似认髑髅作水。买朱砂画月。驴年解休歇么。寿山不惜口业。为你诸人点破。竖拂子云。还见么。这个是文殊门。若从文殊门入者。山河大地。墙壁瓦砾。教你背尘合觉。击拂子云。还闻么。这个是观音门。若从观音门入者。松风涧响。鸦鸣鹊噪。教你返本还源。到个里。证不动尊。成无上觉。更须知有顶门一窍。还委悉么。麦秋晨气润。槐夏午阴清。复举庞居士参马大师。不与万法为侣。是什么人。大师云。待汝一口吸尽西江水。却向汝道。师颂云。盖天盖地一句子。马师尽力提不起。好笑青原接石头。逢人但问庐陵米。

　　上堂。古人云。拟为你吞却。只为当门齿碍。如今不碍也。吞得么。拟为你吐却。只怕咽喉小。如今不小。也吐得么。吞得一任吞。吐得一任吐。设你吞得吐得。我更问你。是什么干屎橛。

　　上堂。是凡是圣。半合半开。非佛非心。全生全杀。直似排空健翮。万里横翔。透网金鳞。一丝不挂。岂不俊快衲僧。有时句到意不到。有时意到句不到。有时意句俱到。有时意句俱不到。若意句俱到。你作么生商量。若意句俱不到。你又向什么处𪅎啄。上上人来时如何。点。

　　中夏上堂。举庞居士云。护生须是杀。生姜不改辣。杀尽始安居。到处得逢渠。欲识个中意。烂泥里有刺。铁船水上浮。胡子没髭须。有底见他道杀。也便道。杀佛杀祖。拣个什么。恁么见解。郑州出曹门。不如休去歇去好。忽然筑着鼻孔。铁船水上浮。是真实语。

　　上堂。大道只在目前。要且目前难睹。欲识大道真体。不离声色言语。诸仁者。佛殿里香炉。东司头筹子。为你说了也。憍陈如尊者。醉后添杯。来我这里。听的总是注脚。当初只谓茅长短。烧却元来地不平。

　　上堂。弹指一下云。这里闻去。一根既返源。六处咸休复。眼处作耳处佛事。耳处作鼻处佛事。鼻处作舌处佛事。舌处作身处佛事。身处作意处佛事。意处作一切处佛事。毕竟是一耶。是六耶。才有一便有六。才有六便有一。此是一六之义。不可道是无。也无眼耳鼻舌身意。无色声香味触法。又不可认有也。这个是教意。那个是祖意。喝一喝。

　　解夏小参。僧问九夏偿劳。如何言荐。师云。重叠关山路。进云。便与么去时如何。师云。江南仅有。江北绝无。乃云。数日已来。可谓极热。晚间得雨。便觉清凉。热既不从外来。凉亦非从内出。不离当处。廓尔现前。则古释迦不先。今弥勒不后。何待精修六度。始至法云。远涉僧祇。方阶佛果。便可于一毫端。现宝王刹。坐微尘里。转大法轮。有时拈一茎草。作丈六金身用。有时拈丈六金身。作一茎草用。如斯坐夏。功不浪施。端的蜡人冰。纯成铁弹子。功圆果满。一句作么生道。一片月生海。几家人上楼。复举僧辞归宗。宗云什么处去。僧云。诸方学五味禅去。宗云。我这里。有一味禅。僧云。如何是一味禅。宗便打。僧云。我会也我会也。宗云道道。僧拟开口。宗又打。黄檗曰。马大师。出八十四人善知识。问着个个屙漉漉地。祗有归宗较些子。师云。说什么较些子。直是未在。我这里。有一味禅。便与掀倒禅床。见之不取。思之千里。

　　上堂。闻声悟道。塞却你耳根。见色明心。换却你眼睛。蒲团上端坐。针眼里穿线。西风一阵来。落叶两三片。

　　上堂。东弗于逮。普请搬柴。西瞿耶尼。和南不审。南赡部洲作什么。复云。适来犹记得。

　　雕千手千眼。大悲像上堂。僧问。大悲菩萨。用许多手眼作什么。师云。春风不褁头。乃举南泉唤院主。主应诺。泉云。佛昔九十日。在忉利天。为母说法。时优填王思佛。请目连运神通三转。摄匠人往彼雕佛像。只雕得三十一相。为什么。梵音相雕不得。院主问云。如何是梵音相。泉召院主。主应诺。泉云。赚杀人。师召众云。若识得梵音相。应以佛身得度者。即现佛身。而为说法。乃至应以天龙夜叉。乾闼婆。阿修罗。迦楼罗。紧那罗。摩[目*(危-(夗-夕)+夫)]罗伽。人非人等身得度者。即皆现之。而为说法。且道说什么法。便下座。

　　龙翔昙芳和尚遗书至上堂。心同虚空界。示等虚空法。证得虚空时。无是无非法。既无是法。又无非法。则诸佛成等正觉。转妙法轮。入般涅槃。如梦相似。昙芳老子佛海禅师。屡董名蓝。亲承眷遇。方辞径捂。即据龙翔。末后光明。全身舍利。八斛四斗。未足为多。试拈一粒。与诸人看。竖拂子云。海神知贵不知价。留与人间光照夜。掷拂子。

　　上堂。函盖乾坤句。随波逐浪句。截断众流句。更有一句。唤作什么。痴人面前莫说。打你头破额裂。

　　上堂。好雪从什么处来。山河大地白皑皑。毕竟向什么处去。日出后一时吐露。

　　岁旦上堂。今年年是去年年。年去年来知几年。昨日日是今日日。日出日入非一日。只个无去来无出入。年年是好年。日日是好日。四溟东海流。般若波罗蜜。

　　上堂。举法华云。止止不须说。我法妙难思。诸增上慢者。闻必不敬信。师云。说了也。止得么。黄面老人。分疏不下。卓拄杖。有时拈在千峰顶。划断天云不放高。

　　上堂。竖拂子云。知有底。唤这个作拂子。不知有底。亦唤这个作拂子。作么生辨。什么难辨。就中知有底。把来便用。不知有底用不得。如今在寿山手里。知有不知有。那里得这消息来。掷拂子下座。

　　上堂。白牡丹红芍药。开是春风开。落是春风落。开落春风总不知。不知蚤已成图度。摇手云。莫莫。

　　兰华严至上堂。善财历一百一十城。参五十三员善知识。末后再见文殊。方了大事。古人道。更有一人。为什么。善财不参。且道是什么人。咄。

　　上堂。鸦鸣鸦鸦。鹊鸣鹊鹊。郭公鸣郭公。姑恶鸣姑恶。亦何必续𠒎截鹤。夷岳盈壑。禅子相投。西山月落。

　　浴佛上堂。未出胞胎以前。有一转语。山僧四处住山。不曾说着。今日如来降诞。未免举似诸人。便下座。

　　结夏上堂。汝诸人。见寿山摇唇鼓舌。便拟聚头鹐啄。向意根下抟量。及乎放出金刚圈。飏下栗棘蓬。十个五双。吞跳不得。此无他。从前在髑髅里。妄想惯了。又闺阁中。暖软物未除。卒遇恶辣钳锤。便生退屈。明明向你道。此事不在言语上。千经万论。可是无言语。还使得偷心也无。端的要死偷心不用。九十日内参取。

　　上堂。鸯崛摩罗道。我从无量劫来。未尝杀生。诸人作么生会。不可作无生话会也。若与么会。生身陷地狱。

　　上堂。十方世界闹聒聒。山河大地只一撮。是非长短俱不说。何似寿山广长舌。既是广长舌。因什么不说。珊瑚枝枝撑着月。

　　上堂。一向面壁。道绝人荒。一向贪程。眼[瞷-日+壬]耳热。未有长行而不住。未有长住而不行。或时十字街头。拈起拄杖和其光同其尘。灼然一切处。光明灿烂去。或时孤峰顶上。放下钵囊。杜其溪塞其穴。灼然一切处枯淡去。即心是佛也不得。非心非佛也不得。不是心。不是佛。不是物也不得。我见两个泥牛斗入海。直至如今无消息。喝一喝。

　　上堂。得之于心。伊兰作栴檀之树。失之于旨。甘露乃蒺䔧之园。生佛本同。因什么。有得有失。若道圣凡差别。证修不谛。心旨故殊。与么唤作三家村里。瞎老婆说话。未曾梦见我衲僧脚下。一茎毛在。有般汉便道。此事得者本不得。不得者亦不失。尽是野狐精。魔魅人家男女。未有了日。更撞着禅床上老秃奴。不识好恶。三百五百。聚头商量道。我开凿人天眼目。着甚来由。滴水寸丝。也须偿他始得。

　　解夏小参。僧问。一人因说得悟。一人因参得悟。一人无师自悟。三人同到寿山。未审接那一人。师云。狮子咬人。韩卢逐块。进云。与么则普请参堂也。师云。去汝不会我语。进云。总不与么来时如何。师云。却较些子。进云。寿山门下。风吹不入。水洒不着。师云。罕逢穿耳客。多遇刻舟人。进云。和尚只有受璧之心。且无割城之意。师云。莫错怪老僧。僧礼拜。师乃云。黄面老人。于三七日中。思惟如是事。作么生是如是事。莫是前后际断。是如是事么。莫是度生既毕。入般涅槃。是如是事么。若唤这个。作如是事。正是水母以虾为目。无自由分。谤他黄面老人。吃铁棒有日。汝等诸人。九十日内。毕竟思惟个什么。我道黄面老人。与你同一眼见。同一耳闻。同一鼻嗅。同一舌尝。同一身触。同一意知。一切智智清净。无二无二分。无别无断故。云门手中扇子。𨁝跳上三十三天。筑着帝释鼻孔。把东海鲤鱼打一棒。雨似盆倾。又作么生。昔年枉向途中觅。今日看来火里冰。复举保宁勇和尚示众。洞山云。五台山上云蒸饭。佛殿阶前狗尿天。刹竿头上煎䭔子。三个胡孙夜簸钱。石霜云。风吹石臼争哮吼。泥捏金刚空里走。趯翻海月乱波生。惊起土星犯南斗。道吾云。三面狸奴脚踏月。两头白牯手拏烟。戴冠碧兔立庭柏。脱壳乌龟飞上天。此三颂。一与祖佛为师。二验衲僧眼目。三与天下人作榜样。若人定当得出。许具一只眼。师云。保宁批判此三颂。易分雪里粉。难辨墨中煤。寿山不惜眉毛。从头注破。一与祖佛为师。分文不直。二验衲僧眼目。是甚泥弹丸。三与天下人作榜样。且莫错会。直饶会得。万里望乡关。

　　造万佛上堂。僧问沩山和尚道。凡圣情尽。体露真常。事理不二。即如如佛。即今佛在什么处。师云。南地竹北地木。进云。此佛还有形相也无。师云。胡人饮乳返。怪良医。进云。和尚为什么。特地起模画样。师云。打草只要蛇惊。进云。未审有功德无功德。师云。放待冷来看。进云。但愿东风齐着力。一时吹入我门来。师云。又恁么去也。乃云。夜夜抱佛眠。唤什么作佛。朝朝还共起。莫错认定盘星。起坐镇相随。毕竟是阿谁。语默同居止。非一亦非二。纤毫不相离。如身影相似。知这一段。虚空多少人。摸索不着。任是精金百炼。巧计千般。铸也铸不成。雕也雕不就。傅大士。才开橐籥。便见精神。直得鉴地辉天。腾今耀古。虽然也祇写得一半。你诸人。从朝至暮。升堂入户。开单展钵。本来面目。有甚掩处。还见么。如今若不究根源。直待当年问弥勒。

　　八月旦上堂。山河无隔碍。光明处处透。四天下人。即今在中庭里。相争佛法甚闹。忽有个出来道。诸人幸自无事。无端被野狐涎唾。觜边抹了。见人便要争佛争法。争这个争那个。争到驴年。也未歇在。弹指云。好没兴。天帝释闻得。从三十三天。下来喝云。你这一队魔子。在这里争什么。各与二十棒。贬向他方去也。寿山不觉手之舞之。足之蹈之。火云初散后。金气欲凉时。

　　上堂。雁过长空。影沈寒水。虫吟古砌。响答虚堂。明明生佛已前。真机独露。了了见闻不及。觌体无私。坐断千差。收归一致。作么生道。拄杖拟吞三世佛。灯笼百斛泻明珠。

　　云溪讲主至上堂。凡夫见色是色。见空是空。圣人见色即空。见空即色。诸人作么生。若见色是色。见空是空。又同凡夫见。若见色即空。见空即色。又同圣人。见才有凡圣二见。此人即堕见执。与彼先尼外道无别。蓦拈拄杖云。这个决定。不是色空。作么生见。令人长忆李将军。万里天边飞一鹗。

　　重阳上堂。昨日是中秋。今朝又重九。亲我紫萸茶。疏他黄菊酒。紫萸与黄菊。本自无疏亲。相识满天下。知心能几人。

　　怡云屋。造石为佛塔成上堂。举教中道。若人以真金。日施百千两。不如暂入寺。诚心一礼塔。理上偏枯。若人静坐一须臾。胜造八万四千塔。宝塔终久化为尘。一念至心成正觉。事上偏枯。直饶理事双亡。正偏不立。要见多宝释迦。则未可在。还委悉么。龙袖拂开全体现。象王行处绝狐踪。

　　佛日普照慧辩楚石禅师语录卷第五

　　音切

　　灊(徐林切)　侬(奴冬切)　[翟*支](丑角切)　鳖(并灭切)　聃(他甘切)　阆(籚宕切)　颟顸(上莫安切下许安切)　肇(直小切)　凫(扶音)　揖(伊入切)　饤(丁定切)　轰(呼萌切)　蜎(于沿切)　蠕(汝朱切)　𤢟(亦镀二音)　毵(先含切)　蹄(徒奚切)　䭔(丁因切)　翮(谐革切)　[(夕/臼)*鳥](竹咸切)　皑(牛哀切)　[瞷-日+壬](如伦切)　簸(补我切)　趯(他历切)　煤(莫杯切)　鹗(五名切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第六

　　住嘉兴路恩光孝禅寺语录

　　参学比丘　景瓛等　编

　　师于至正十七年。八月初一日入寺。

　　山门。无门之门。不入而入。云垂四野。水满双湖。若要天下横行。亲到一回始得。

　　佛殿。还识佛么。面如满月目如莲。天上人间咸恭敬。祖堂。一花五叶。起必有因。且道从什么处起。岸上蹄踏蹄。水中嘴对嘴。

　　据室。阔一丈高十尺。是你诸人。为什么。入作不得。铁壁铁壁。

　　拈行宣政院疏。燮理阴阳。旁通造化。光辉佛日。普扇真风。还他大力量人。成此大力量事。召众云高着眼。

　　拈诸山疏。江南北浙西东。同中有异。异中有同。野色更无山隔断。天光直与水相通。会么。若也不会。看取下面注脚。

　　指法座。诸法以空为座。空尚不有。说什么诸法。便恁么散去。岂不丈夫。更待如何若何。且听唤五作六。遂升座。拈香祝圣毕。师云。言迹之兴。异途之所由生。直截根源的。出众相见。僧问。天得一以清。地得一以宁。圣人得一以治天下。如何是天得一以清。师云。有星皆拱北。进云。如何是地得一以宁。师云。无水不朝东。进云。如何是圣人得一。以治天下。师云。一人有庆。兆民赖之。进云。衲僧得一。又作么生。师云。斩草蛇头落。进云。今日和尚。开堂演法。文武临筵。一切人天。悉皆围绕。未审一耶一切耶。师云普。进云。一寸笔头三尺剑。尽是安邦定国人。师云。更不忉忉。僧礼拜。师乃云。孤迥迥峭巍巍。圣贤罔措。活滚滚明落落。周匝无余。有世界。以光明为佛事。有世界以庄严为佛事。有世界。以香饭为佛事。有世界。以音声为佛事。有世界。以寂默为佛事。且道报恩这里。以何为佛事。以不可思议为佛事。所谓诸佛出现。不可思议。众生业果。不可思议。世界成坏。不可思议。此不可思议。亦不可思议。是故一为无量。无量为一。大中现小。小中现大。于一毫端。现宝王刹。坐微尘里。转大法轮。毕竟承谁恩力。喝一喝。复举南堂静和尚云。君王了了。将帅惺惺。一回得胜。六国平宁。师云。虽然如是。尧舜之君。犹有化在。大勋不竖赏。一句作么生。秋风吹渭水。落叶满长安。

　　当晚小参。举临济大师道。有时一喝。如金刚王宝剑。有时一喝。如踞地狮子。有时一喝。如探竿影草。有时一喝。不作一喝用。师便喝云。且道这一喝。落在什么处。为复是金刚王宝剑。为复是踞地师子。为复是探竿影草。为复是一喝不作一喝用。试辨看。若辨不出。报恩与你注破。金刚王剑。目前可验。拟议不来。堕坑落堑。踞地狮子。直下便是。打破髑髅。拈却牙齿。探竿影草。好也不好。左手扶起。右手推倒。有时一喝不作一喝用。大小临济。只管说梦。便与么会。犹欠一喝在。喝一喝。

　　中秋上堂。天地未分时。高低覆载何在。日月不到处。光明照烛无偏。真个是描不成画不就。昨夜三更白如昼。

　　上堂。拈拄杖。召大众云。还识拄杖么。回天转地。更是阿谁。打雨敲风。不借他力。若也识得。便能不起灭尽定。而现诸威仪。不历僧祇劫。而成一切智。不断烦恼。而证涅槃。声闻人断烦恼。菩萨了烦恼体空。嗔时无嗔相。喜时无喜相。嗔喜不相关。本来无体相。掷拄杖下座。

　　上堂。通身是眼。为什么觑不见。通身是耳。为什么听不闻。通身是口。为什么说不到。通身是心。为什么鉴不出。报恩有一道聪明神咒。布施诸人去也。便下座。

　　上堂。举教中道。耶输提比丘。观视于地。而心得解脱。婆伽梨比丘。观视于刀。而心得解脱。竖拂子云。报恩竖起拂子。诸人得解脱么。若道我得解脱。未举拂子时谁缚你。

　　冬至小参。僧问。去年冬至时。满目是旌旗。今年冬至到。由斯免乱离。毕竟这里无兵甲。师云恰好。进云。千兵易得。一将难求。如何是难求之将。师云。低声低声。进云。忽遇军期急速时如何。师云。自有弹压在。进云。与么则从前汗马无人识。只要重论盖代功也。师云。落在什么处。进云。紫罗袋里盛官诰。金榜题名天下传。师云且缓缓。乃云。成就一切不由他。破坏一切无别法。天上人间得自在。十方世界横该抹。便与么会。唤作依通。己眼未开。无自由分。直须识渠面目。死尽偷心。绝后再苏。方堪进步。无量世间法。无量出世间法。无量神通妙用。无量殊胜庄严。一一现前。一一解脱。一一明妙。一一天真。所以道。真性心地藏。无头亦无尾。应缘而化物。方便呼为智。向上还有事也无。有今日十五。明日十六。复举盐官道。虚空为鼓。须弥为槌。甚么人打得。南泉道。王老师不打这破鼓。法眼道。王老师不打。自然是个破鼓。师云。且道什么处。是他破处。驴年梦见么。

　　上堂。举承天嵩和尚示众。第一单枪甲马。第二甲马单枪。第三撒星排阵。第四衣锦还乡。有僧便问。如何是单枪甲马。嵩云。不是金牙作。争能射尉迟。僧云。如何是甲马单枪。嵩云。金镞马前落。楼烦丧胆魂。僧云。如何是撒星排阵。嵩云。阵云横海上。未辨圣明君。僧云。如何是衣锦还乡。嵩云。四海无消息。回奉圣明君。师云。承天幸是太平时节。何得干戈相待。报恩今日。也不用单枪甲马。也不用甲马单枪。也不用撒星排阵。也不用衣锦还乡。寒来向火。热则乘凉。撒手到家人不识。了无一物献尊堂。

　　佛成道上堂。如来明星现时成道。你道半夜里磕睡的。还见明星么。

　　上堂。南泉道。我十八上。解作活计。赵州道。我十八上。解破家散宅。诸人向什么处。见二大老。若向作活计处见南泉。又不见赵州。若向破家散宅处见赵州。又不见南泉。不如和会一家。免致递相矛盾。却教作活计的。破家散宅。净裸裸。赤洒洒。没可把。好快活。破家散宅的。作活计。七珍八宝一齐拏。更无欠少。也好快活。然后报恩坐地看扬州。总为战争收拾得。却因歌舞破除休。

　　除夜小参。是日已过。命亦随减。如少水鱼。斯有何乐。陆居者。以陆居为乐。水居者。以水居为乐。廛居者。以廛居为乐。郊居者。以郊居为乐。乃至蜎飞蠕动。一切含灵。运用去来。莫不有乐。释尊与么道。意在于何。可来白云里。教你紫芝歌。复举兴化和尚道。我闻长廊也喝。后架也喝。诸子莫盲喝乱喝。直饶喝得兴化。向半天里住。却扑下来。一点气也无。款款地苏醒起来。向你道未在。何故。我未曾向紫罗帐里撒真珠。与你诸人在。师云。我当时若见。只向他道。何必待这老汉。东西顾视。却与一喝。惊群须是英灵汉。胜敌还他师子儿。

　　正旦上堂。三百六旬之始。二十四气之初。斗柄回春。风光夺目。或昼短而夜长。或夜短而昼长。或暑往而寒来。或暑来而寒往。花根本艳。虎体元斑。虽然不改旧时人。未免人人添一岁。召众云。祇这一岁。添到尽未来际。那里洎在。

　　元宵上堂。烈𦦨炉中捞得月。此月了无圆缺。大洋海底剔金灯。此灯不属晦明。正当正月十五日。天上人间标不出。黑似漆。明如日。自古自今。谁得谁失。皆吾心之常分。非有假于他术。喝一喝。

　　上堂。拈拄杖云。报恩未踞曲录木床已前。与拄杖子同参。四十年来。五处住山。与拄杖子同乐。毕竟作么生参。又有什么乐。教拄杖子开口即易。教报恩开口即难。何也。父母所生口。终不为汝说。且听拄杖子说看。卓一下云。此是截铁之言。

　　上堂。深深海底。拨得一星火。高高山顶。钓得一双鱼。然此火煮此鱼。唤取木人开钵盂。石人闻得暗嗟吁。莫嗟吁。争之不足。让之有余。

　　华严经会升座。僧问。一尘含法界无边时如何。师云。三更不闭户。进云。善财童子。为什么往南方。师云。一步不曾移。进云。五十三人善知识。各谈法要。不可是虚说也。师云。一家有事百家忙。进云。如何是普光明殿。师云草里辊。进云。如何是卢舍那身。师云。上是天下是地。进云。竹影扫阶尘不动。月穿波底水无痕。师云。虾跳不出斗。进云。今日元帅。恭请本山一众。阅华严经。未审八十一卷中。那一句㝡亲切。师云。合眼跳黄河。进云。若将耳听终难会。眼处闻声方得知。师云。一任钻龟打瓦。乃云。说真说妄。真妄本虚。如理如事。理事常寂。问也言言绝待。答也句句通宗。经中道。华藏世界所有尘。一一尘中现法界。宝光化佛如云集。此是如来刹自在。刹自在故。即凡身而证佛身。现法界故。处秽土而同净土。闹市里天子。百草头老僧。前三三后三三。你又作么生会。喝一喝。复举僧问上蓝超和尚。善财既见文殊。为什么却往南方。此意如何。蓝云。学凭入室。知乃通方。僧云。到苏摩城后。弥勒为什么。遣见文殊。蓝云。道旷无涯。逢人不尽。师云。奇特中奇特。玄妙中玄妙。达法源的。须是上蓝始得。祖师门下。直是未在。

　　结夏小参。僧问。如何是山里禅。师云。胡孙上树尾连颠。进云。如何是城里禅。师云。十字街头一片砖。进云。如何是村里禅。师云。扶桑人种陕西田。进云。谢师答话。师云。苍天苍天。乃云。衣食养寿命。一日不可无。粪埽敌寒暑。粗粝疗形枯。昨日三春。今朝九夏。何不趁色身强健时。拨教生死路头明白。要去便去。要住便住。谁障得你。谁碍得你。岂不俊哉。岂不快哉。且道。生死路头。作么生拨。空手把锄头。步行骑水牛。人从桥上过。桥流水不流。若不会。与你下个注脚。空手把锄头。骤马上高楼。步行骑水牛。闹处冷湫湫。人从桥上过。饭箩头受饿。桥流水不流。拨火觅浮沤。时不待人。参。复举圆觉经云。居一切时。不起妄念。于诸妄心。亦不息灭。住妄想境。不加了知。于无了知。不辨真实。师云。若然者。道有也得。道无也得。向上也得。向下也得。得也得。不得也得。数片白云笼古寺。一条绿水绕青山。

　　上堂。群芳已谢。百谷云滋。绿树莺啼。雕梁燕语。大野凉风飒飒。长天细雨蒙蒙。惟一坚密身。一切尘中现。还有不现的时节么。卓拄杖一下。

　　上堂。鹰化为鸠眼在。鱼化为龙鳞在。凡化为圣心在。阿那个是你心。喝一喝。

　　上堂。天不能盖。谁是能盖者。地不能载。谁是能载者。日月不能照。谁是能照者。父母不能生。谁是能生者。这一句子。亦能迷却天下人。亦能悟却天下人。竖拂子云。开眼也着。合眼也着。掷拂子云。是什么。

　　上堂。知见立知。即无明本。知见无见。斯即涅槃。无明涅槃。相去多少。良久。行到水穷处。坐看云起时。

　　上堂。宗门中。瓶中鹅喻。井中人喻。窗中山喻。教乘中。水中月喻。镜中像喻。库中刀喻。鼎中金喻。瓶中空喻。诸有智者。要以譬喻而得开解。三十年后悟去。不得孤负老僧。

　　久雨不晴劄上堂。太阳溢目。万里不挂片云。古人道。青天也须吃棒。空将未归意。说与欲行人。

　　上堂。举手云。开即成掌。五指参差。在临济则三要三玄。在洞山则正偏回互。在云门则三句抬荐。在沩仰则父子唱酬。在法眼则唯心唯识。禅门五派。有卷有舒。乃握拳云。如今为拳。必无高下。既无高下。坐断古今。拈灯笼向佛殿里。将三门来灯笼上。

　　上堂。半夜子。心住无生即生死。拈拄杖云。这个不是无生。卓一。下云。生死向什么处去也。昨夜三更。在方丈内。偶然踏着一物。不知是瓦。不知是石。天晓看来。元是一颗烂桃。一疑是瓦也不是。一疑是石也不是。天晓看来是烂桃。祇这疑心何处起。亦无神亦无鬼。子细思量祇是你。昔日玄沙。同僧入山见虎。僧云。和尚虎。沙云。是你虎。乃抚掌三下。下座。

　　解夏小参。僧问。佛佛授手。祖祖相传。未审是授衣耶。传法耶。学人上来。请师指示。师云。黄河九曲。进云。昔日大慧和尚居洋屿庵。一夏打发一十三人。毕竟是有传授无传授。师云。斫额望扶桑。进云。报恩一众□有人得道也无。师云。青天白日。进云。学人未得入处。请师不吝慈悲。师云莫鬼语。进云。携取诗书归旧隐。野花啼鸟一般春。师云取性。乃云。报恩一夏说的。诸人一夏参的。须知说的不道一字。参的不资一法。不道一字。说而无说。不资一法。参而无参。参而无参真参。说而无说真说。所以道。十方同聚会。个个学无为。此是选佛场。心空及第归。大丈夫。不可受人处分也。心空及第。压良为贱。成佛作祖。爱圣憎凡。总不与么。无绳自缚。直下如狮子儿。哮吼一声。狐狼野干。一时屏迹。如涂毒鼓一击。远近闻者皆丧。九旬制满。又作么生。寻常恰似秋风至。无意凉人人自凉。复举。洞山与密师伯。参鄂州哲禅师。哲问曰。阇梨近离什么处。山云。湖南。哲云。观察使姓什么。山云不得他姓。哲云名什么。山云。不委他名。哲云。还治事否。山云。自有廊幕在。哲云。还出入否。山云不出入。哲云。岂不出入。洞山拂袖便行。明日哲入僧堂云。昨日对二阇梨。一转语不稔。今请二阇梨道。若道得。开粥相待过夏。速道速道。山云。太尊贵生。师云。要会尊贵么。报恩不开这两片皮。诸人向什么处摸索。

　　上堂。秋风凉。秋夜长。天河无起浪。月桂不闻香。耳到声边声到耳。从教露草泣寒螀。

　　中秋上堂。举云岩扫地次。道吾云。何得太区区生。岩云。须知有不区区者。吾云。与么则第二月也。岩竖起帚云。这个是第几月。吾拂袖出去。云门云。奴见婢殷勤。师云。云岩竖起帚。道吾便出去。总是第二月。那个是不区区者。此夜一轮满。清光何处无。

　　探元帅回上堂。兵随印转。纪信登九龙之辇。将逐符行。霍光卖假银之城。然则有符必有将。有印必有兵。兵在这里。印在什么处。良久云。报恩今日。小出大遇。

　　上堂。如我按指。海印发光。汝暂举心。尘劳先起。师云。我不似黄面老人。打破狼藉。唤什么作海印。将那个为尘劳。觅针锋许。了不可得。

　　诸山至上堂。僧问。如何是在窟师子。师云。头顶天。进云。如何是出窟师子。师云。脚踏地。进云。如何哮吼师子。师云。还闻么。进云。即今闻也。作么生。师云。伏唯尚享。乃云。一花开大地春。一叶落天下秋。动弦别曲贵知音。瞬目扬眉早蹉过。然则不犯之令。把断要津。无味之谈。塞断人口。德山棒。临济喝。俱胝竖指。鲁祖面壁。归宗斩蛇。大隋烧畬。石巩张弓。子湖看狗。或则平田浅草。或则铁壁银山。或则掣电轰雷。或则和泥合水。全提正印。独振宏纲。检点将来。不无渗漏。所以即心即佛。今时未入玄微。非心非佛。犹是指踪之极。向上一路。千圣不传。学者劳形。如猿捉影。还有趣向分也无。平芜尽处是青山。行人更在青山外。复举僧问黄龙玑和尚云。禅以何为义。玑云。以谤为义。师云。若有人问南湖。禅以何为义。向他道。以赞为义。且道谤的是赞的是。眼见则瞎。耳听则聋。口说则哑。心思则穷。天际雪埋千丈石。洞门冻折数株松。

　　初冬回寺上堂。僧问。昔日有僧问大隋。劫火洞然。大千俱坏。未审这个坏不坏。隋云坏。僧云。与么则随他去也。隋云。随他去也。此意如何。师云。疑则别参。进云。后来雪窦颂云。劫火光中立问端。衲僧犹滞两重关。可怜一句随他去。万里区区独往还。如何是两重关。师云。十重也有。进云。这僧因什么有疑。师云裂破。进云。未审大隋意作么生。师云。前不迭村。后不构店。进云。白云乍可离青嶂。明月难教下碧天。师云。你犹醉在。乃云。一毫吞却山河大地则易。山河大地吞却一毫则难。也不难也不易。铺个破席日里睡。料想上方兜率宫。也无如此日炙背。复举青萝夤缘。直上寒松之顶。白云淡泞。出没太虚之中。万法本闲而人自闹。黄龙云。闹个什么。师云。莫道无事好。

　　佛日普照慧辩楚石禅师语录卷第六

　　音切

　　瓛(胡官切)　蹄(徒奚切)　燮(苏协切)　粝(力葛切)　螀(即长切)　畬(与居切)　泞(直与切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第七

　　再住海盐州天宁永祚禅寺语录

　　侍者　良彦等　编

　　示众。祖师言句。无你𠯗啖处。如今兄弟行脚。傍人门户。吃他残羹馊饭。好不惺惺。只管横咬竖咬。不肯放。粪堆头蝇子一般。才拂他。反生嗔怪。众生颠倒。以触为净。莫教一场热病到时。求生不得生。求死不得死。却思量从前做的。全未了在。这个说话。不是山僧诳你赚你。你看他从上佛祖。怎生为人。南泉道。不是心不是佛不是物。又僧问洞山。如何是佛。山云麻三斤。许你𠯗啖么。终不教你意根下卜度。尽是从千圣顶𩕳上。拈出倚天长剑。向你第八识上断一刀。教你放身舍命。死中得活。方好开大口。道我是衲僧。自既解粘去缚。亦能与人。解粘去缚。自既作佛。亦令大地众生。作佛解好么。

　　示众。十二时中。不依倚一物。尚未是作家。我宗门中。不似三经五论座主。向葛藤里埋却。兄弟开口便道。我是禅和。及乎问他如何是禅。便东觑西觑。口如匾担相似。苦哉屈哉。达磨一宗。看看委地也。吃却佛祖饭了。不去理会本分事。争持文言俗句。高声大语。略无忌惮。全不识羞。有般底。不去蒲团上坐。究明父母来生以前。本来面目。冷地里学客舂。指望求福。忏除业障。与道太远在。不见道。只今休去便休去。欲觅了时无了时。

　　示众。一朝村院主。万劫出头难。大难大难。若是个汉。佛语祖语。不教蕴在胸襟。掉向他方世界。何况世间浅近之学。便诵得四韦陀典。但增妄想。堪作什么。食人涎唾。未有了日。不如无事好。见我道无事。便作无事会。又争得。若要真个无事。须下死工夫。大死一回。死中得活。便能超毗卢越释迦。百匝千重。七通八达。祖师巴鼻。向上宗乘。尽与埽除。不劳拈出。云门云。我今日。共你说葛藤。屎灰尿火。泥猪疥狗。不识好恶。屎坑里作活计。汝若跳出屎坑。却来山僧手里。请棒吃。

　　示众。看这般时节。有志学道兄弟。那里放包。从上来建立门庭。为什么事。可但为你几个乡亲法眷。图口腹恣无明。成群作队。造地狱业。佛法禅道。推向一边。争知业报来。卒亸避不得。刀山剑树。镬汤炉炭。无人替代渠。如今大方丛林。兵变以来。南北东西。万中无一。因什么如此。盖是恶贯满业果熟。自作自受。更教谁承当。祖师劝你出家。终不但为衣食名利。抛乡别井也。只为生死事大。无常迅速。寻师访友。切切究明。喷地一发。成佛作祖去。报父母深恩去。度脱天下人去。既不如此。因何出家。冷地思量古风大好。饥则乞食。寒则补衣。日中一餐。树下一宿。旅泊三界。示一往还。永断无明。方成佛道。岂不见。无业国师示众云。古人得意之后。茅茨石室。折脚铛子里。煮饭吃过。三二十年。名利不干怀。财宝不为念。大忘人世。隐迹岩丛。君王命而不来。诸侯请而不赴。岂同吾辈贪名爱利。汩没世涂。如短贩人。有少希求。而忘大果。与么指示。可煞分明。作福不如避罪。多虚不如少实。在此衣线下。一道圆光。阿谁无分。莫教失却人身。只要你直下构取。便与佛祖齐肩。若道山僧妄语。甘入拔舌地狱。

　　示众。因举教中有六念。念佛。念法。念僧。念戒。念天。念施。衲僧门下。念个什么。若道念佛。道着佛字。漱口三年。不可是念佛也。若道念法。法尚应舍。何况非法。不可是念法也。清净行者。不入涅槃。破戒比丘。不入地狱。不可是念僧也。持犯但束身。非身无所束。不可是念戒也。三界无安。犹如火宅。不可是念天也。施者。受者。并所施物。三轮空寂。俱不可得。不可是念施也。莫是无念么。才是无念。便是有念。避溺投火。转见病深。直饶独脱无依。要作衲僧奴子。亦未可在。欲得会么。千年无影树。今时没底鞾。

　　示众。上来下去。总似衲僧。子细检点将来。只这上来下去。全无衲僧气息。莫是不上来不下去。是衲僧么。不可灯笼露柱。便是不思议人也。佛法不是这个道理。终不禁你上来下去。上来下去。没嫌底法。但只怕你肚里有疑。设使禅床上坐。闭眉合目。不免心念纷飞。廊下经行。依旧七颠八倒。祖师见你如此。立个系驴橛。了事衲僧。拽脱便行。上来下去。有什么事。法眼和尚云。昨夜钟鸣时。诸人尽来此。今夜钟鸣时。复来有何事。有何事无一事。无事人。佛也不奈他何。洞山和尚云。我这里。寻常方丈内。不似诸方。一个上来。一个下去。啾啾唧唧。私地里说的。禅道佛法。尽是向你兄弟面前。满口说满口道。满口拈提。满口栾拣。无你左遮右掩处。这个说话。是事不获已。一时和底翻出。唤作死马医。约山僧见处。无佛无祖。无生死无涅槃。只要你直下无事。更问如何。苦哉佛陀耶。

　　示众。可中学道。多只认得个昭昭灵灵。殊不知昭昭灵灵。正是生死根本。长沙和尚道。学道之人不识真。只为从前认识神。无量劫来生死本。痴人唤作本来人。楞严会上。释迦老子。为阿难说。一切众生。从无始来。种种颠倒。业种自然。如恶叉聚。诸修行人。不能得成无上菩提。乃至别成声闻缘觉。及成外道诸天魔王。及魔眷属。皆由不知二种根本。错乱修习。犹如煮沙欲成嘉馔。纵经尘劫。终不能得。云何二种。阿难。一者无始生死根本。则汝今者。与诸众生。用攀缘心为自性者。二者无始菩提涅槃。元清净体。则汝今者。识精元明。能生诸缘。缘所遗者。由诸众生遗此本明。虽终日行。而不自觉。诸仁者。且道生死根本。与菩提涅槃。是同不同。若道同。生死自生死。涅槃自涅槃。若道不同。阿难一身。便成两佛。何不出来通个消息。莫只背地里。逞奴唇婢舌。腊月三十日。阎老子。征你草鞋钱。别人替得你么。

　　示众。诸仁者。圣人全体。即是凡夫。而凡夫不知。凡夫全体。即是圣人。而圣人不识。不识故念念纯真。不知故头头属妄。诸佛出世。祖师西来。全妄即真。全凡即圣。何人皮下无血。谁家灶里无烟。有时踢出脚尖头。露迥迥地。针劄不入。有时摊开手面上。风飒飒地。水洒不着。无一尘不摄。无一刹不周。无一体不该。无一根不备。能巧能拙。能隐能显。能大能小。能合能开。且道是什么物恁么奇特。喝一喝。

　　示众。从上来。无传授的法。亦无承当的人。觅师弟子。了不可得。于中借一句子。如节度使信旗相似。要用便用。不用便休。初无实法。一大藏教。教外别传。石上种瓠苗。特地寻枝叶。三世诸佛。梦中说梦。六代祖师。梦中说梦。天下老和尚。梦中说梦。山僧梦中说梦。诸人梦中说梦。这一场大梦。直到尽未来际。卒未觉在。你要出生死。被生死羁绊。你要断无明。受无明缠缚。有底便道。无明即大智。要断做什么。生死即涅槃。要出做什么。痴汉。什么人在三界内。什么人在三界外。直下会去。口是祸门。

　　示众。古释迦不前。今弥勒不后。正当今日。凡圣情尽。体露真常。事理不二。即如如佛。我此一众。人人本具。个个圆成。在圆觉大伽蓝。了衲僧本分事。可与人天作眼。人天窥觑无门。可与佛祖为师。佛祖赞叹有分。饶你八万四千母陁罗臂。高高托至梵天。款款地放下来。何曾动着脚下一茎毛子。因甚如此。为他不立一法。不守一玄。通宗通涂。透顶透底。得大解脱。住不思议。与么安居。方堪持论。

　　示众。据说娑婆世界。坑坎堆阜。瓦砾荆棘。土石诸山。高下不平。极乐世界。地平如掌。宫殿楼阁。珍宝庄严。水鸟树林。常宣妙法。虽然。有夭有寿。有苦有乐。若论个些子。那边八两。这里半斤。非净非秽。非生非佛。不用厌此忻彼。爱圣憎凡。既无忻厌等心。又无圣凡等见。随缘放旷。任性纵横。变大地作黄金。搅长河为酥酪。改禾茎为粟柄。易短寿作长年。皆吾心之常分。非有假于他术。拈拄杖云。十方世界。只在目前。

　　示众。教乘中也大可畏。烂泥里有刺。踏着方知。如华严云。有大经卷。在微尘中。量等三千大千世界。书写三千大千世界中事无不尽。有一智人。破尘出经。汝若会得。释迦何别。有智拈一茎草。作丈六金身用。有时将丈六金身。作一茎草用。三千大千世界。只在一毫端。一毫端处。收摄三千大千世界。用也得。不用也得。何处更有涅槃生死名字。亦不见有诸佛菩萨。三乘次第。总是诸人担带得来。只恐识不破。若识破后。有什么事。饥时吃饭。寒则着衣。

　　示众。一人得道。地神报虚空神。虚空神报非想非非想天。递相告报云。下界有人得道。有济人之分。若据此说。决定不虚。我辈沙门释子。充遍大地。不可无一人也。实不敢欺。兄弟总道。我寻师择友。行脚参禅。远是三千。近是五百。寻得多少师。择得多少友。行得多少脚。参得多少禅。毕竟得道也未。古人有言。如人饮水冷暖自知。又道隔山见烟。便知是火。隔墙见角。便知是牛。只怕你不得。那里有不知的。且唤什么作道。试吐露看。是虚是实。有么有么。如无。䘖铁负鞍有日在。

　　示众。无事珍重。大众久不散。师乃云。有什么事。近前决择。如今说个无事。多少人错会。便道无事好。若比粗烦恼。虽难断却轻。耽着无事病。㝡难治却重。不见道。无为无事人。犹是金锁难。祇如二乘断结。证得阿罗汉。便自谓。百了千当。住大解脱。更不前进。正眼观之。如深坑相似。直须回心向大。到十地满足。见性犹隔罗縠在。所以弥勒阿閦。及诸妙喜等世界。尚被他向上人。唤作无惭愧懈怠菩萨。此中学道。大难大难。不坐空王殿。不挂本来衣。何须在恁么。切忌未生时。到这田地。方有些些子衲僧气息。

　　示众。见老和尚升堂。举起拂子便道。指示学人。你在长连床上。开单展钵。吃粥吃饭。这里何不悟去。你妄想起时便有禅。你不起妄想时便无禅。禅不是你妄想得的。山僧寻常道。语默动静。折旋俯仰。一一明妙。一一天真。德山临济。不假棒喝。直下见得。可煞分明。祇这些子透不过。谁障碍你。何不即今了却。虽然。了了了时无可了。玄玄玄处直须诃。会么。

　　示众。如今要见自心。作么生见。且那个是心。若道只这推穷寻逐的是心。又遭佛诃斥。推穷寻逐的。决定不是心。此但妄识。识有生灭。心无生灭。生灭属识不属心。众生从无始劫来。不得道者。为妄识所惑。流转生死。诸佛菩萨。悟真心者。则不被生死之所流转。真心处垢不垢。处净不净。处生不生。处灭不灭。譬如随色摩尼宝珠。若人得之。无不成佛。

　　示众。玄沙道。道人行处。如火消冰。箭既离弦。无返回之势。所以牢笼不肯住。呼唤不回头。古圣不安排。至今无处所。又云。道人不悟。妄自涉尘。处处筑着。头头系绊。更拟凝心敛念。摄事归空。随有念起。旋旋破除。细想才生。即便遏捺。如此见解。即是落空亡的外道。魂不返的死人。冥冥漠漠。无觉无知。塞耳偷铃。徒自欺诳。近来多有此辈。盛行世间。又有一等驴前马后汉。递相传授。妄认幻梦伴子。能嗔能喜。能见能闻。为出世大事。教他认得明白了。便是一生参学事毕。山僧向他道。不是古圣。唤作识神生死根本。我且问你。这个本来人。无常到时。烧作一堆灰了。且道能嗔能喜。能见能闻的。什么处去也。恁么参的。是药汞银禅。此银非真。一煅便流。又如驴乳。构来纯成屎尿。要做酥酪实难。更讨什么醍醐。因问地。你寻常参谁。他道有人教我。只参万法归一一归何处。又教我如此会。今日方知不是。就和尚。请个话头。我道古人公案。有什么不是者。我眼本正。因师故邪。累请不已。向他道。去。参赵州狗子无佛性话。忽然打破漆桶。却来山僧手里。请棒吃。

　　示众。百尺竿头坐的人。虽然得入未为真。百尺竿头须进步。十方世界现全身。只如百尺竿头。如何进步。你才拟心。早落地上了也。不动一尘。又是钝鸟逆风飞。与他坐的何别。还有人构得么。石火电光。那容眨眼。快与快与。时不待人。有志参禅。终不得少为足。登山须到顶。入海须到底。登山不到顶。不知宇宙之宽广。入海不到底。不知沧溟之浅深。既到百尺竿头。直须进步始得。我这里。无解路教你入。无言句共你商量。一味朴实头。如马前相扑。更不周由者也。倒地便休。不似诸方老宿。密室里说的。禅道佛法。有不啖啄处。口递一口。人传一人。将为向上提持。宗门命脉。冷地觑见。镬汤炉炭一般。得便宜是落便宜。若是真正道流。争肯吃他这般茶饭。急须吐却。

　　示众。一大藏教。只是个卖田乡帐。东西四至。一一分明。亩步短长。亦无增减。买者却须亲到地头。五十年前。有人将鲍郎浦为田。卖与杨总管宅。及乎验实。并是虚文。西天九十六种。外道所说。以讹传讹。惟佛一人。是真实语。达磨不立文字。直指人心。见性成佛。只与买田的。作个证见而已。诸人曾到地头么。须知尽十方。乾坤大地。人畜草芥。高低阔狭。无空缺处。总是自家屋里的。所以道。山前一片闲田地。叉手丁宁问祖翁。几度卖来还自买。为怜松竹引清风。五祖老人与么道。大似冒姓佃官田。更不纳租税。别无定夺。依例施行。拈拄杖云。吽吽。

　　示众。行脚高人总道。我穿云度水。担囊负钵。为生死事大。参善知识来。及乎问他那个是你参的善知识。即今在什么处。便道。诸方踞曲录木床。把拂子柄。谈玄说妙的是。我道你错会了也。这个是名字善知识。须知真善知识。不踞曲录木床。不把拂子柄。不谈玄。不说妙。你未出家时。怨亲眷属。人我是非。是你真善知识。既出家了。灯笼露柱。香炉椅子。钵囊鞋袋。是你真善知识。以至若闻若见。钟鱼鼓板。水鸟树林。这边那边。静的闹的。总是你真善知识。不消起一念动一尘。直下悟去。许你出意想知解。五蕴身田。一生参学事毕。何在三条缘下。七尺单前。昼三夜三。觜卢都地。方为究竟者哉。

　　示众。祖师门下客。自有本参事。合去理会。只管看他经论。大不相当。经有经师。论有论师。既称禅师。却钻头入故纸堆里作么。佛自说三乘十二分教。如空拳诳小儿。是不知号曰无明。要做没量汉。须真参实悟始得。他时后日。不被生死拘绊。去住自由。不然。误你去在。岂不见。晏国师道。西天一段事。总被今时人埋没却。觅个出头处不得。更有老宿道。大唐国内。尽是灭胡种贼。人家男女。乍入丛林。何曾会得。闻举经举论。便刺头入里许。念言念语。赚他多少人。十生累劫担枷带锁。于自己转疏转远。且宗门中事。合作么生。不惜口业。向汝诸人道。不假记一字。亦不用一功。亦不用眨眼。亦不用呵气。大坐着绍却去。这里会得。多少省力。更赚他太絮道。我拈得不分明。自是你根性迟钝。干别人什么事。珍重。

　　示众。昨日有一座主。来问山僧云。禅门何故不许人看经论。我向他道。你若知得释迦老子舌头落处。千经万论。一任看取。只如经云。一切诸佛。及诸佛阿耨多罗三藐三菩提法。皆从此经出。唤什么作此经。却又答不得。论云。一切诸法。从本已来。离言说相。离名字相。离心缘相。毕竟平等。无有变异。不可破坏。唯是一心。故名真如。当恁么时。唤什么作论。又无语。因举祖师偈云。正说知见时。知见即是心。当心即知见。知见即如今。乃拈起拄杖云。会么。主云不会。云。何不会取个不会的。主云。只如不会。作么生会。我以拄杖。向空中点三点云。分明记取。举似作家。召众云。昨日那里落节。今日这里㧞本。

　　示众。有人问南泉和尚云。黄梅门下。有五百人。为什么。卢行者独得衣钵。泉云。只为四百九十九人。皆解佛法。独有卢行者一人不解。只会其道。所以得他衣钵。且如道作么生会。向这里。乱统得么。竖拂子云。这个不是色。作么生见。击拂子云。这个不是声。作么生闻。既不可见。又不可闻。毕竟道在什么处。傅大士云。东山水上浮。西山行不住。北斗下阎浮。是真解脱处。洞山和尚道。向前物物上求通。只为从前不识宗。如今见了浑无事。方知万法本来空。这两个老汉。于无言中显言。无相中示相。无意中立意。无性中说性。此无性之旨。是得道之宗。所以教中道。念念攀缘一切境。心心永断诸分别。了达众生无有性。而于众生起大悲。分明说了。尚自不会。更近前就我觅我。与你一棒。还知惭愧么。

　　示众。举真净和尚。一日在室中。问僧云。了也未。僧云未了。净云。你吃粥了也未。僧云了。净云。又道未了。复云。门外是什么声。僧云雨滴声。净云。又道未了。复云。面前是什么。僧云屏风。净云。又道未了。复云。还会么。僧云不会。乃云。听取一颂。随缘事事了。日用何欠少。一切但寻常。自然不颠倒。师云。要识真净么。家住海门东。扶桑最先照。一一超佛越祖。头头盖色骑声。也不属凡。也不属圣。快活中快活。自由中自由。汉地不收秦不管。又骑驴子下杨州。

　　示众。释迦老子道。当处出生。随处灭尽。还会么。昨日雨今日晴。桃花红李花白。登山者。不知涉海之疲劳。涉海者。不知登山之辛苦。龙门和尚道。山僧适在𥨊堂中。法堂上无山僧。𥨊堂中有山僧。下至法堂。法堂上有山僧。𥨊堂中无山僧。有则心外有法。无则心法不周。诸上座。在衣钵下。闻打鼓便上法堂。法堂上添得上座。衣钵下减却上座。添则成增。减则成灭。灭故落断。增故落常。如何得离有离无。离常离断。生死疑情。大难透脱。此是如来清净心。要直须决择。不可等闲。召众云。古人恁么说话。且道与德山临济。相去多少。塞北千人帐。江南万斛船。

　　佛日普照慧辩楚石禅师语录卷第七

　　音切

　　馊(色求切)　鞾(旰瘸切)　佃(同见切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第八

　　代别

　　侍者　应欣等　编

　　上堂。一不得有。二不得无。有之与无。尖斗量不尽。净洁打叠一句作么生。代云。天晴日出。又云。天晴日出。自古自今。作么生是随流一句。代云㖿。又云。是什么。又云。钓丝绞水。或云。孤负诸圣。埋没己灵。且道此人。向什么处行履。代云。贼不打贫儿家。又云。贼不打贫儿家。尚有人不放伊过。誵讹在什么处。代云。一人之力。不如百人。

　　上堂。昼见日夜见星。将什么见。代云。问取露柱。又云。平地吃交。又云。平地吃交。多少人不知。又云。不知且置。作么生扶起。代云。合识些子好恶。

　　上堂。有一人。朝看华严。暮看般若。问他教意作么生。起来问讯。叉手而立。谁敢道他不会。代云。更要棒那。又云。利剑不斩死汉。有时云。利剑不斩死汉。这里莫有独脱无依的么。代云。填沟塞壑。又云。钱塘去国三千里。

　　上堂。释迦已灭。弥勒未生。正当今日。佛法委任何人。代云。非但今日。又云。非但今日。前无释迦。后无弥勒。还有参学分也无。代云。官不容针。又云。官不容针。因什么。知而故犯。代云。孟尝门下。或云久战沙场。为什么。功勋不立。代云。日月易流。又云。日月易流。千年田八百主。又云参堂去。

　　上堂。闹市里天子。百草头老僧。你为什么不领。代云。满眼满耳。又云。满眼满耳。且莫认奴作郎。代云。松不直棘不曲。有时云。毛吞巨海。芥纳须弥。如何是毛吞巨海。芥纳须弥。代云。舌头不出口。又云。舌头不出口。盖是寻常。为什么。天高东南。地倾西北。代云。理长则就。或云。日轮绕四天下。半夜不照阎浮提。阎浮提人。将什么作眼目。代云。东西南北。又云。东西南北。时人知有。不属明暗。道将一句来。代云。谷谷孤。

　　上堂。太平只许将军建。不许将军见太平。作么生明得失。代云。好事不如无。又云。好事不如无。未在更道。代云。教休不肯休。直待雨淋头。有时云。治生产业。皆与实相。不相违背。如何是实相。代云。上是天。下是地。又云。上是天下是地。俗气不除。作么生除得。代云。要除什么。一日云。古圣不安排。至今无处所。为什么。北斗在北。南斗在南。代云。一字两头垂。

　　上堂。空劫中。什么人为主。代云。唵齿临唵部临。又云。毒蛇不咬人。代云。毒蛇不咬人。看你亲遭一口。又云。祸不入慎家之门。

　　上堂。泡幻同无碍。如何不了悟。这里还见祖师么。代云。来也来也。又曰。成人者少。败人者多。又云。成人者少。败人者多。你又刺头入里许。作什么。有时云。巢知风穴知雨。未有风雨时。凭什么便知。代云。白日无闲人。又云。白日无闲人。成得个什么边事。代云。梦见。又云。六六元来三十六。

　　上堂。三世诸佛不知有。狸奴白牯却知有。那个合受人天供养。代云。钵里饭桶里水。又云。钵里饭桶里水。识得来处即消得。又云。又恁么去也。一日拈拄杖云。我不在此住。且道在什么处住。你若道得。我赏你三十。代云。惜取眉毛。又云。停囚长智。或云。是法平等。无有高下。为什么。须弥山不见其顶。大海水不见其底。代云俱。又云。空尚不可得。

　　上堂。观方知彼去。去者不至方。阿耨达池。分为四河。因什么各不至海。代云滔滔地。有时云。打破虚空的人。向什么处藏身。代云。善财拄杖子。又云。善财拄杖子。拈起则是。放下则是。代云。渠侬得自由。又云。渠侬得自由。我道此人。脚下红丝索未断在。又代云。似己妨人。

　　上堂。诸方三百五百。说禅浩浩地。我这里。烧榾柮火。煮野菜羹。吃却饭了噇眠去。你道当宗乘。不当宗乘。代云。万瓦清霜。一牕红日。或云。如来有密语。迦叶不覆藏。你为什么。在露柱里𨁝跳。代云。谩别人即得。又代云驴年。

　　上堂。事存函盖合。理应箭锋拄。天宁答话也。致将一问来。代云。一言既出。驷马难追。又云。见义不为。何勇之有。有时云。临济下也恁么道。曹洞下也恁么道。其余固是不问可知。你且道。威音王已前。毕竟如何道。代云。狼籍不少。又代云。初三十一。中九。下七。或云。去却一拈得七是多少。代云。无这闲工夫。又云。蜜怛哩孤蜜怛哩智。

　　上堂。各各不相知。各各不相借。是个什么。得与么难会。代云。龙蛇易辨。衲子难谩。或云。鸡不鹐无功之食。未出常情。不涉两头。作么生道。代云。人贫智短。马瘦毛长。有时云。青山白云里人。只知青山白云里事。红尘闹市里人。只知红尘闹市里事。作么生得一如去。代云。六耳不同谋。又云。更嫌钵盂无柄那。有时云。路逢达道人。不将语默对。将什么对。代云。鼻曲面蓝巉。又云。君往西秦。我之东鲁。

　　上堂。赤肉团上。壁立千仞。还有商量分也无。代作掀倒禅床势。或云。语不离巢道。焉能出盖缠。古今佛祖言教。如恒河沙。什么处是他渗漏处。代云。寰中天子。塞外将军。一日云。举不顾即差互。拟思量何劫悟。莫有人出得此语么。代摇手而已。又云。维那不在。又代云。千日斫柴一日烧。

　　上堂。扰扰匇匇。晨鸡暮钟。你道那一人。在三界内三界外。代云。不经一事。不长一智。有时云。说禅说道易。成佛作祖难。代云。近日世界不好。又云。近日世界不好。云门大师拈了也不要。代云。有什么了期。或云。日就牕牕就日。人搬柴柴搬人。瓮吞蛇蛇吞瓮。与么说话。一去三十年。不要提着。提着打折你腰。代云。悔不慎当初。又云彼此。

　　上堂。应缘而化物。方便呼为智。若不方便。唤作什么。代云。突出难辨。又云。转扫转多。或云。日用事无别。为什么。昨日栽茄子。今日种冬瓜。代云。一担两桶。又云。分付与典座。

　　上堂。了即业障本来空。如今作么生了。代云。洗脚上船。有时云。如许多时雨水。无根树子长多少。代云。芽磨未全。又代云。或则穿沙。或则逗石。或云。无边身菩萨。不见如来顶相。即且置。你道如来还见无边身菩萨顶相么。代云。事不孤起。或云。我不见一法在门外。犹是门外句。作么生是门内句。代云。还见侬家么。又代云。此去西天。十万八千。

　　上堂。在天天中尊。在人人中尊。毕竟是天耶人耶。代云噫。

　　上堂。拄杖横挑日月。钵盂倒覆乾坤。如何是行脚事。代云。此去客亭不远。一日云。大耳三藏。第三度不见国师。国师在什么处。代云。曲不藏直。或云。心不是佛。智不是道。犹是水母借鰕为目。生机一路。热碗鸣声。总不与么。眉须堕落。诸人作么生。代云恶。又云。贼是小人。又云。消得龙王多少风。

　　上堂。古人道。二龙争珠。有爪牙者不得。意在于何。莫是不争者得么。龙在这里。珠在什么处。代云。什么处去来。又云。且莫造次。又云百杂碎。一日云。明眼衲僧。好与二十拄杖。过在什么处。代云。伏惟尚享。又云。一个闲人天地间。

　　上堂。说则千句万句。如锦上铺花。不说则尽大地人。并皆亡锋结舌。如无孔铁槌相似。说与不说拈了也。作么生。代云。一堵墙百堵调。又云。某甲不会。或云。王索仙陁婆。一名四义。王不索时。义在阿那头。代云。风不来树不动。又云。一笔勾下。

　　上堂。三世诸佛骨髓。六代祖师眼睛。应是从前肯重底。尽情飏却。管取一员无事道人。代云。穿却鼻孔。又云。棒上不成龙。又云。朝三千暮八百。或云。杀人刀活人剑。上古之风规。今时之枢要。用则星飞火迸。不用则浪静风恬。诸人作么生话会。代云。口挂壁上。又云。这野狐精。又云点。

　　上堂。江东西湖南北。到处行脚也。曾听尊宿说话来。且道那一句最亲切。代云。一札十行。又云。两重公案。又云。掩耳便出。

　　上堂。城东老母。不愿见佛。争奈冤家难脱离。如今不要见佛。有什么难。以手掩面云。见个什么。代云。转近转疏。又云。青天白日。又云。且喜没交涉。或云。但莫憎爱。洞然明白。衲僧到这里便道。我只管闲坐困眠。更有什么事。忽然拈山门来佛殿里。将佛殿向灯笼上。你又作么生商量。代云。物见主眼卓竖。又云。不得春风花不开。又云。舌是斩身之斧。

　　上堂。若一毫头。凡圣情念未尽。不免入驴胎马腹里去。则固是。设使一毫头。凡圣情念净尽。因什么。亦未免入驴胎马腹里去。代云劄。又云。有利无利。不离行市。

　　上堂。万里神光顶后相。你道雪山南面。即今有什么人。代云。镬汤无冷处。又云。夜暗昼明。又云。洎合错下注脚。有时云。拈一放一。这边那边。缪盆子相似。直须挥剑。若不挥剑。渔父栖巢。如今作么生理会。代云。合取口。又云。月似弯弓。又云。七穿八穴。

　　上堂。真如凡圣。菩提涅槃。有时舒有时卷。舒也攒花簇锦。不露锋𨦵。卷也削迹收声。全无向背。高高处。观之不足。低低处。平之有余。前三三后三三。作么生会。代云。一口针三尺线。又云。入水见长人。又云。莫涂污人好。或云。三界无法。何处求心。代云。眼不见鼻孔。又云。小鱼吞大鱼。又云。这掠虚汉。

　　上堂。不用朝参暮请。也只是个仲冬严寒。添一毫不得。减一毫不得。代云。用尽自己心。又云。脑后少一椎在。又云。寐语作么。或云。离却四大五蕴。阿那个是你主人公。代云。全火祇候。又云。入石三分。又云两个。有时云。一毛头师子。百亿毛头一时现。现即不无。作么生收。代云。藏头露尾。又云。不消一捏。又云。善来文殊。

　　上堂。毫厘有差。天地悬隔。毫厘不差。天地悬隔。直饶明得。也是虾蟆窟里出头。代云。脑后见腮。又云一得一失。又云少卖弄。有时云。保福有愿不撤沙。因什么却撒。代云。口甜心苦。又云。看看落在眼上。又云。自屎不觉臭。或云。尽大地。是般若光。光未发时。向什么处摸索。代云。天上星地上木。又云。这漆桶。又云。冰消瓦解。

　　上堂。即今休去便休去。欲觅了时无了时。你诸人了得也未。代云。遇饭吃饭。遇茶吃茶。又云。明月照见夜行人。又云。糊饼里觅甚汁。或云。动若行云。止犹谷神。不动不止。作么生辩。代云。野狐过水。又云。相随来也。又云。一镞破三关。

　　上堂。不受是眼。将来的。必应是瞎。你道。老胡十万里西来。将得个什么来。既是不将来。此土亦无受者。可谓彼既丈夫我亦尔。与么说话。已是谤祖师。作么生免得此过。代云。谢三娘不识四字。又云。劳而无功。又云。当炉不避火迸。或云。三界惟心。万法惟识。你寻常见露柱。唤作什么。若唤作露柱。又是心识。若唤作心识。又是露柱。毕竟唤作什么。代云。坐断天下舌头。又云。大斧斫不开。又云。筑着鼻孔。

　　上堂。灵山密旨。迦叶亲闻。少室单传。神光默契。诸人来这里。还知天宁有讳么。代云。也不消得。又云。实谓罕闻。又云。和泥合水。有时云。大阳溢目。万里不挂片云。拈却青天吃棒。合下得个什么语。代云。矢上加尖。又云。一任𨁝跳。又云。啰罗哩罗啰哩。或云。直下是直下是。直下是什么。代云。铁蛇横古路。又云。多少人踏不着。又云。与你拈将来看。

　　上堂。扬眉瞬目。敲床竖拂。向上向下。说心说性。总是依草附木精灵。格外提持。泥里洗土块。还有为人处也无。代云。却较些子。又云。把缆放船。又云。乌龟入水。或云。兔马有角。牛羊无角。你作么生商量。代云。如理如事。又云。棒打石人头。又云。倒退三千里。

　　上堂。诸方老宿尽道。我接物利生。检点将来。大似漫天网子。十有九个。堕在其中。了事衲僧。终不受他笼罩。有么有么。一僧出礼拜。师云。如今日。是什么时节出头来。僧无语。代云。某甲罪过。或云。日可冷月可热。众魔不能坏真说。且如何是真说。代云。怕烂却那。又云。痛领一问。又云。山河大地。

　　上堂。昨日晴干鹊鸣。今日雨鹁鸪语。赵璧本无瑕。相如诳秦主。随时及节一句。作么生道。代云。日日是好日。又云。君子可八。又云。东壁挂葫芦。或云。开眼也着。合眼也着。佛祖出来作什么。代云。明破则不堪。又云。日中逃影。又云。功德天黑暗女。

　　上堂。直得无一法可当情。犹未是衲僧行履处。作么生是衲僧行履处。代云话堕也。又云。验在目前。又云。脚下泥深三尺。有时云。悟则刹那间。操履须长久。上无攀仰。下绝己躬。唤作道人暂时岐路。光前绝后一句作么生。代云说梦。又云。皮下还有血么。又云。胡地冬抽笋。

　　上堂。为无为益无益。梯航九有。津济四生。未必善因而招恶果。什么处着得此人。代云。当阳挥宝剑。又云。一榼在手。又云。石上栽花。或云。不与一法作对。便是无证三昧。恁么则门前树子。消得人天供养也。代云。且莫错会。又云。舌头无骨。又云。刹竿头上仰莲心。

　　师室中示众云。开口不在舌头上。作么生问。六只骰子满盆红。作么生赛。顶罩烧钟一万斤。作么生出。知从心起。为什么。心不知心。见从眼生。为什么。眼不见眼。众生即是诸佛。迷从什么处来。诸佛即是众生。悟从什么处发。一切智通。为什么。明前不明后。无边行满。为什么。论果不论因。日月行四天下。为什么不周。世界在一尘中。为什么不大。

　　师一日出城。逢僧缘化。师拈起钵问云。如许大钵盂。盛得多少饭。僧云。有什么布施。快下将来。师云。太无厌生。僧无语。代云。喂驴喂马。

　　师一日。出门迎接次。僧问。开门待知识。知识不来过。不来过者。是什么知识。师便不审。僧云。和尚见个什么。师云。好心不得好报。僧无语。师云。一状领过。

　　师一日。因送亡僧。僧问。亡僧迁化。向什么处去。师云。识得来处。即知去处。僧云。毕竟从什么处来。师云。石牛沿江走。一马生三寅。僧云。与么则无来处也。师云。你适来问什么。僧拟议。师便打。

　　师一日。因修佛殿。问掌事僧。这殿是什么年中盖造。僧掴露柱云。何不祗对和尚。师云。克由叵耐。倒来这里捋虎须。三十棒一棒也不恕。僧云。容某甲𦥔说便礼拜。师云。且放过一着。

　　师一日除草次。僧问。有根草。任和尚除。无根草。作么生除。师锄地一下。僧便放身倒。师云。诸方火葬。我这里活埋。僧起走。师呵呵大笑。

　　师在凤山。一日入省次。高右丞问。禅分五派。教列三乘。教则不问。如何是禅。师云。正值岁朝公宴。高云。达磨西来。不立文字。直指人心。见性成佛。佛在什么处。师云。管弦杂沓。朱紫荧煌。高云。莫便是长老见处么。师云不敢。高云。容在别日说话。师云。诺诺便退。

　　师在寿山。一日栽松次。僧问。这一片山。拟栽多少松。师云。三十万株。僧云。莫太多么。师云。一一教他盖天盖地去。僧云。昔年临济。今日寿山。师云。且得阇梨证明。僧云。只如临济。以锄头筑地三下。黄檗道。吾宗到汝。大兴于世。为复只记临济一人。为复通嘱后嗣。师云。一点墨水。两处成龙。僧云。一与山门为境致。二与后人作标榜。和尚作么生。师竖起锄头。僧云。与么则超出古人也。师抛下锄头。便归方丈。

　　师一日。忽闻钟声。起立合掌云。观世音菩萨。大慈悲菩萨。僧云。即今在什么处。师云。却归南海去也。

　　师一日。华严座主相访。师问座主。华严有几种法界。主云。四种法界。师云。即今在那个法界中。主罔措。师云。理事无碍也不会。主云我会也。师云。郑州出曹门。

　　师一日。与众观雪次。问僧好雪么。僧云。好在什么处。师指雪。良久云会么。僧云不会。师云。无火冻死的。有什么数。

　　师一夕在中庭。与僧望月次。僧指月问师。那一半。得什么明。这一半。得什么暗。师云。明者从他明。暗者从他暗。僧云。十五夜圆时。暗向什么处去。师云。也与三十不较多。僧云。恁么则全无明暗也。师云。还见真月么。僧云。如何是真月。师云不照烛。僧云。不照烛时如何。师云。多少人捞天摸地。僧云。莫祇这便是么。师云。犹是影在。僧拟进语。师便喝。

　　师一日。赴施主斋。问僧。借座灯王。取饭香积。今日供养何似生。僧云难消。师云。急须吐却。僧云。将什么报答施主。师拈起钵盂云。你也随例得饭吃。僧无语。师云。苦哉佛陁耶。

　　师一日。因座主来参。问云。讲什么经。主云法华经。师云。经中道。是真精进。是名真法供养如来。是否。主云是。师云。供养即不无。如何是真法。主云。具在药王菩萨品。师云。将谓是金毛师子。元来却是野干眷属。主云。如何是真法。望和尚慈悲指示。师云。汝岂不从天台来。主云是。师云。天台山高。一万八千丈。顶上着得几人。主无语。师云。吃茶去。

　　师一日受斋。诸山既至。百戏皆集。斋毕有一长老问云。适来闹浩浩。而今静悄悄。闹浩浩的。向什么处去也。师云。大家在这里。长老云。本来无一事。变现百千般。师云。彼此出家儿。放教肚皮大。长老云。只如雪峰三到投子。九上洞山。还有这个道理也无。师云。我见灯明佛。本光瑞如此。长老便喝。师亦喝。复云。因风吹火。用力不多。便打。长老云。莫盲枷瞎棒。师云。你但吃棒。我要这话行。

　　师一日示众云。老僧泰定元年。正月十一日。彩楼在崇天门外。其时五更楼上。箭发射透二十四面金鼓。自此天下太平。僧便问。如何是箭。师云。十字街头折箸茎。有演福润法师者问云。我闻和尚投机颂云。崇天门外鼓腾腾。蓦劄虚空就地崩。拾得红炉一点雪。却是黄河六月冰。六月冰在什么处。师展两手。法师无语。师云。向下文长。赴在来日。

　　师一日。因施主送杨梅。僧就盒拈起问师云。一般杨梅。为什么有赤有白。师以盒子合却云。见个什么。僧无语。师又揭开盒云。聻。僧又无语。师云。你只是个无开合汉。

　　师一日入经寮。见僧看经问云。看的是什么经。僧云金刚经。师云。我不问你金刚经。看的是什么经。僧无对。师召寮元。来日不得上案。

　　师一日。与僧观稻次。僧问。春种一粒谷。秋收万颗子。四海无间田。农夫犹饿死。为复根苗有异。为复天泽不齐。师云。疏田不贮水。难怨碧潭龙。僧云。与么则时人失望也。师云。你寻常吃个什么。僧无语。师云。这孤恩负德汉。便打。

　　师因元宵。殿堂上灯次。僧问。如何是本来灯。师云。犹是今日事。僧云。今日事本来灯。有什么交涉。师指灯云。一二三四五。僧云。谢和尚指示。师云。剑阁路虽险。夜行人更多。僧无语。师代云。切忌钻龟打瓦。

　　师一日。因僧送拄杖。师云。莫从天台得么。僧云。不从天台得。师云。莫从南岳得么。僧云。不从南岳得。师云。从什么处得。僧度拄杖。师竖起云。是体是用。僧云。拈也从体起用。放也摄用归体。师云。你与么来。只得其体。不得其用。僧云。和尚与么举。只得其用。不得其体。师卓一下。靠拄杖云。体用一时收。

　　师应诏赴都。书金字藏经。一日入内殿。呈卷次。有学士问云。以字不成。八字不是。是什么字。师举笔云。金滴滴地。士云。信受奉行去也。师云。学士也不得草草。士乃礼谢。

　　师一日游山。见两头路。问僧。东去西去。僧云。请和尚鉴。师便行。至中路问僧。此去峰顶几里。僧云三里。师云。路逢猛虎时如何。僧作虎声。师便打云。今日等闲。打着一虎。僧不肯。师云。分明记取。举似作家。

　　师一日。有数僧来参。师问参头名什么。僧云普通。师云。普即不问。如何是通。僧侧身叉手而立。师云。你拟鼻孔里秪对我。僧无语。师云。第二第三。不劳再勘。同坑无异土。便打。

　　师一日入城探宫回。僧问。和尚出入不易。师云。夜来好风。僧云。夜来好风。师云。明日定有雨。僧无语。师云嘘嘘。

　　师一日入园问园头。瓜熟也未。头云。熟来久矣。师云。甜瓜摘一颗来。头取瓜与师云。大刀三十口。师云。饱丛林。

　　师一日索面次。有僧来参。师引面示之。僧珍重便出。师召僧。僧回首。师云。有口不得面吃者多。

　　师一日。采罂粟次问僧。罂里有几粟。僧剖粟便泻。师云。不得乱泻。僧云。不乱泻时如何。师云。驴年会么。

　　师一日。与数僧观海次。僧问。祇是一片水。因什么唤作海。师云。祇是一片海。因什么唤作水。你且道。源从何来。僧云。从一滴来。师云。一滴又从何来。僧无语。师云。这个无地头汉。不打更待何时。连打数棒。别唤一僧近前云。请上座代一转语。僧拟议。师亦打。又有一僧出云。某甲却道得。师云。你作么生道。僧珍重便行。师亦打。

　　师一日。因僧点茶。问云。今日为什么人点茶。僧云。特为和尚。师云。恰值老僧不在。僧便行茶。师却缩手。僧拟议。师扑破盏子。便归方丈。

　　师一日过邻庵问僧。庭下是什么花。僧云怕痒花。师云。花为什么怕痒。僧云。一家有事百家忙。师别云。鼓角动也。

　　师一夜与僧暗坐。童子点灯来。师问。两个相似。一个是影。那一个是什么。僧无语。师代云。更问阿谁。

　　无著与文殊茶次。殊拈起玻璃盏云。南方还有这个么。着云无。殊云。寻常将什么吃茶。着无语。代云。点即不到。

　　阿育王问宾头卢。承闻尊者。亲见佛来。是否。卢以手拨开眉云。亲见佛来。王无对。代云。宿生多幸。

　　汉国有一庵主。遇帝出游。人报云。大王来请起。主云。非但王来。佛来亦不起。帝宣问。佛岂不是汝师。主云是。帝云。弟子见师。因什么不起。主无语。代云。欲观其师。先观弟子。

　　迦叶踏泥次。有一尊者问云。何得自为。叶云。我若不为。谁为我为。者无语。代云。令人疑着。

　　武帝问达磨。如何是圣谛第一义。磨云。廓然无圣。帝云。对朕者谁。磨云不识。代云。大师早晚离西天。

　　太宗皇帝问僧。什么处来。僧云卧云。帝云。卧云深处不朝天。因甚到此。僧无对。代云。云开日现。

　　寂大师进三界图。帝问朕居何界。寂无语。代云。陛下天垂海外。

　　王太傅迎木佛。至明招乃问。忽遇丹霞来时如何。招提起佛云。也要分付着人。代云。今日小出大遇。

　　陆亘大夫问南泉。肇法师也奇怪。解道天地与我同根。万物与我一体。泉指庭前华云。时人见此一株华。如梦相似。大夫休去。代云。十方世界。只在目前。

　　韩侍郎。与肇论主茶次。乃问。闻座主讲得肇论是否。主云不敢。韩云。有物不迁义是否。主云是。韩乃扑破盏云。这个是什么义。主无对。代云。又被风吹别调中。

　　僧问赵州。学人乍入丛林。乞师指示。州云。吃粥了也未。僧云。吃粥了也。州云。洗钵盂去。僧有省。代云。更不忉忉。

　　裴相国参石霜。霜夺笏问云。在一人手里为圭。在公手里为笏。在老僧手里。唤作甚么。国无对。代云。渠无名字。

　　陶相公。见人犯法当死。问僧云。杀则违佛戒。不杀又犯王法。未审如何则是。代云。喜时菩萨。嗔时刹利。

　　洪州大宁众。陈状请第二座住持。宋令公云。何不请第一座。代云。令公爱把不定。

　　有僧化金镀佛。官人云。本望佛度弟子。因什么。弟子度佛。代云。物逐人兴。

　　湖南护国僧抄化次。官人问。既是护国。唐家三百年。社稷何在。代云。只是旧山河。

　　韶山访李副使次。李令人传语云。正与祖师谈话也。代云。祖师说个什么。

　　洞山行脚次。见一官人云。我要注三祖信心铭得否。山云。只如才有是非。纷然失心。作么生注。代云。装香着。

　　高舍人看镜灯。乃问僧云。十方总是佛身。那个是报身。那个是法身。代云。报身法身。

　　陈操尚书斋僧次。乃自行食。僧方展手。书却缩手。僧无对。书云果然。代云。久知尚书不吝。

　　又斋僧次。亦自行食。至首座前云。请施食。座云。三德六味。书云错。代首座。敲钵作声。

　　十一祖。问十二祖云。汝非诸佛。十二祖云。诸佛亦非。代云。非吾弟子。

　　庞居士问马祖。不与万法为侣者。是什么人。祖云。待汝一口吸尽西江水。即向汝道。代云。将谓有多少奇特。

　　耽源礼拜马祖。乃就地画圆相便拜。祖云。汝拟作佛那。源云。某甲终不捏目。代云。七棒对十三。

　　南源云。快人一言。快马一鞭。僧云。如何是一言。源云。待我有广长舌相。即向汝道。代云。是展是缩。

　　沩山云。老僧百年后。向山下檀越家。作一头水牯牛。胁下书沩山僧某甲。当恁么时。唤作沩山僧。又是水牯牛。唤作水牯牛。又是沩山僧。且如何则是。代云。东西南北。一任纵横。

　　沩山令侍者唤院主至。沩云。我唤院主。汝来作么。代云。怪某甲不得。

　　沩山又令唤第一座至。沩云。我唤第一座。汝来作么。代云。和尚惯得其便。

　　僧参沩山。山作起劳。僧云。请莫起。山云。我未曾坐。僧云。某未曾拜。山云。何得无礼。代云。得便宜是落便宜。

　　仰山问僧。什么处来。僧云幽州。仰云。我恰要个幽州信。米什么价。僧云。某甲来时。向彼中过。无端踏折他桥梁。代云。日势早晚也。

　　仰山问僧。名什么。僧云灵通。仰云。便请入露柱。代云。有什么交涉。

　　仰山执杖行次。僧问什么处得来。仰拈向背来。代云。和尚莫谩某甲。

　　睦州见僧来参。便喝云。上座如何偷常住果子。僧云。某甲方到。因什么道偷果子。州云。赃物见在聻。代云。也是倚势欺人。

　　雪峰问洞山。入门须得个语。莫道早个入来了也。山云。某甲无口。峰云。还我眼来。代云。何得当面讳却。

　　雪峰问僧。什么处来。僧云覆船。峰云。生死海未渡。因什么覆却船。代云。一踏两头空。

　　雪峰在洞山搬柴次。乃对山抛下云重。山云。重多少。峰云。尽大地人提不起。山云。因什么得到此。代挑柴便行。

　　雪峰问德山。从上宗乘中事。学人还有分否。山打云。道什么。代云。何必。

　　雪峰问僧。什么处来。僧云疏山。峰云。我以前到时。是事不足。而今足也未。僧云足。峰云。粥足饭足。代云。千年常住一朝僧。

　　雪峰见僧来。峰云作什么。僧云。礼拜和尚。峰云。你向什么处见老僧。僧便珍重去。峰随后与一踏。僧倒地。峰云。这野狐精。放你三十棒。僧无语。峰云。苦哉苦哉。今时例皆如此。代云。赚我来。赚我来。

　　兴化因对御骑马。乃扑折脚归院。令院主作两个拐子。拄却乃绕廊行云。说得行不得。要识跛脚师。祇老僧便是。代云。老和尚。口不救脚。

　　云居令侍者。送裤与庵主。主云。我自有娘生裤。者回举似居。居再令去问。娘未生时着什么。主无对。代与侍者一踏云。归去举似和尚。

　　僧问云居。目瞳无影时如何。代居云。卧龙常怖碧潭清。

　　僧问古德。乾坤之内。宇宙之间。中有一宝。秘在形山。宝即不问。如何是形山。德展两手。僧罔措。代云。通上孤危。直下峭绝。

　　僧问宝寿。万境来侵时如何。寿云。莫管他。僧便拜。寿云。莫动着。动着即打折汝腰。代云。多少人。坐了起不得。

　　南泉因两堂首座。争猫儿。泉拈起猫儿云。道得即救取。道不得。即斩为两段。众无语。乃斩之。代云。负命者上钩来。

　　僧参南泉。乃叉手而立。泉云太俗生。僧合掌。泉云太僧生。僧无语。代云。老老大大。见人过在。

　　南泉见僧洗钵盂。乃夺却。其僧空手而立。泉云。钵盂在我手里。汝口喃喃作什么。代云。本自不将来。

　　南泉问良钦。空劫中还有佛否。钦云有。泉云是阿谁。钦云良钦。泉云。居何国土。钦无语。代就地作一圆相。以足抹却。

　　僧问龙牙。如何是祖师西来意。牙云。待石龟解语。即向汝道。僧云。石龟解语也。牙云。向汝道什么。僧无对。代云。不说不说。

　　钦山问岩头。今生受施主供养。来生作什么去。头以手点鼻。山云。何不向顶𩕳上生。头推出闭却门。代叩门三下。

　　黄檗问百丈。从上诸圣。以何法示人。丈踞坐。檗拟进语。丈云。我将谓你是个汉。便入去。代云。谢和尚重重相为。

　　赵州见投子教化。乃问。莫是投子否。投子云。茶盐钱。布施将来。州休去。代云。容到方丈。

　　僧问洞山。如何是祖师西来意。山云。待洞水逆流。即向汝道。代僧云。那个无舌。

　　赵州顺世。令僧驰。拂子与赵王云。此是老僧一生。用不尽的。代王拈起拂子云。灵山付嘱。何似今日。

　　兴化问云居。权借一问。为探竿影草如何。居三次叠语不能对。代居云。上大人丘乙己。

　　翠岩云。一夏以来。为兄弟东语西话。且看翠岩眉毛在么。师云。迟八刻。

　　玄沙问僧。近离甚处。僧云瑞岩。沙云。近日有何言句。僧云。常唤主人公。云惺惺着。他后莫受人谩。沙云。一等弄精魂。就中也奇怪。上座何不且住。僧云。已迁化。沙云。只今唤得应么。僧无对。代云。终不借他人口。

　　玄沙问镜清。不见一法。是大过患。且道不见个什么法。清指露柱云。莫是不见这个法么。沙云。浙中清水白米。且从汝吃。佛法未梦见在。代䇿起眉毛云。聻。

　　玄沙问僧。近离甚处。僧云德山。沙云。近日有何言句。僧云。一日上堂。众才集。乃掷杖便归闭却门。沙云。错举了也。僧罔措。代云。比来抛砖引玉。

　　云门问僧。近离甚处。僧云江西。门云。江西一队老宿。寐语住也未。僧罔措。代云。鸬鹚语鹤。

　　德山问龙潭。久向龙潭。及乎到来。潭又不见。龙又不现。潭云。子亲到龙潭。代掀到禅床。

　　德山问维那。今日几人新到。那云八人。山云。唤来我与汝一时生按过。那无对。代云。将头不猛。累及三军。

　　明招在法云。一时插火。从食堂前过。有僧云。这个是众僧的。盗向什么处去。招乃转火插云。上座分上有多少。僧无对。招云。这一队汉。今夜总须冻死。代云。这贼。

　　明招问国泰。古人道。俱胝祇念三行咒。便得名超一切人。作么生与他。拈却三行咒。便超得一切人。泰竖一指招云。不因今日事。争见得瓜州客。泰无语。代云。未问以前错。

　　杨岐在九峰受请。方下座。峰把住云。今日喜得个同参。岐云。同参事作么生。峰云。九峰牵犁。杨岐拽耙。岐云。正恁么时。阿谁在前。峰拟议。岐托开云。将谓同参。元来不是。代拟议处便喝。于托开处云。心不负人。面无惭色。

　　兴化问克宾。汝不久为唱道之师。宾云。不入这保社。化云。子会了不入。不会不入。宾云。总不恁么。化便打。来日化白槌云。克宾法战不胜。罚钱作饡饭一堂。仍趁出院。代于总不恁么处别云。不敢自谩。代宾受打处云。苍天苍天。

　　石室捣米次。杏山见云不易。室云。有什么不易。无心碗子盛将来。没底盘子托将去。山无对。代云。何得将常住物。入衣钵下用。

　　丹霞问僧。什么处来。僧云山下。霞云。吃饭也未。僧云吃了。霞云。与汝饭的。还具眼否。僧无对。代云。某甲行脚不逢人。

　　径山问僧。什么处来。僧云天台来。山云。阿谁问汝天台来。僧无对。代云。与么则参堂去也。

　　鼓山点茶。见僧来乃提起盏云。道得即与汝茶吃。僧无对。代云。阿谁无分。

　　僧问忠国师。百年后。人问极则事如何。国师喝云。幸自可怜生。须要个护身符作么。代云。贼不打贫儿家。

　　法眼问修山主。毫厘有差。天地悬隔时如何。修云。毫厘有差。天地悬隔。眼云。恁么会又争得。修云。某甲祇如是。和尚又如何。眼云。毫厘有差。天地悬隔。代云。面赤不如语直。

　　南泉问僧。什么处来。僧云。神山打罗来。泉云。手打脚打。僧无对。代云。更筛一和。

　　洞山同密师伯入饼店。密于地上。画圆相云。将取去。山云。拈将来。密无对。代云。争之不足。让之有余。

　　僧问疏山。索然便去时如何。山云。塞却虚空。向什么处去。僧无对。代云。什么处去不得。

　　漳江云。天门一合。十方无路。有人道得。摆手出漳江。师云。犹隔海在。

　　老宿送官次。乃云。老僧寻常。不曾行此路。官人云。寻常行什么路。宿无对。代云。尊官不问。老僧不答。

　　施主入山。行随年钱。僧云。圣僧前下一分。主云。圣僧年多少。僧无语。代云。钵盂无底。

　　僧问古德。得船便渡时如何。德云。棹在何人手里。僧无语。代云。快便虽逢。

　　陆亘大夫问南泉。大悲菩萨。何处得许多手眼来。泉云。如国家用大夫作什么。别云。随家丰俭。

　　梁朝藏法师。令人传语思大。何不下山教化众生。一向目视云汉作什么。大云。三世诸佛。被我一口吞尽。何处更有众生可度。代复传语云。勘破了也。

　　雪峰领众。游天台至涌泉。临行次。泉把住轿云。这个四人舁。那个几人舁。峰云道什么。泉又问。峰拍轿云。行行。别于几人舁处云。莫钝置我。于拍轿处别云。客是主人相师。

　　僧问雪峰。学人未尽其机。乞师尽。峰良久。僧礼拜。峰云。若到诸方。作么生举。僧云。某终不敢错。峰云。你未出门。早错了也。别于僧云某终不敢错处云。车不横推。

　　雪峰问投子。此间还有人参否。投子掷出钁。峰云。恁么则当处掘去也。投云。不快漆桶。代拈钁抛向背后。

　　雪峰问投子。龙眠路甚处去。投以杖拄峰。峰云。东去西去。投云。不快漆桶。别峰接拄杖便推倒。

　　投子指石头云。三世诸佛。总在里许。雪峰云。须知有不在里许者。投云。不快漆桶。别峰云。干石头什么事。

　　南泉归宗麻谷。礼觐国师。至中路。泉于地画圆相云。道得即去。宗于圆相内坐。谷作女人拜。泉云。恁么则不去也。宗云。是何心行。别归宗云。贼无种相鼓笼。

　　米七师还乡。有老宿问云。月夜断井索。时人唤作蛇。未审七师见佛。唤作什么。米云。若有佛见。即同众生。宿云。千年桃核。代老宿云。洎不问过。

　　大隋问僧。什么处去。僧云。西山住庵去。隋云。我向东山唤汝。便来得否。僧云不然。隋云。汝住庵未得在。代云。和尚有什么事。

　　晏国师赴鼓山。辞雪峰次。峰云。一只圣箭子。射入九重城里去也。太原孚云。未在。待某勘过始得。至中路问云。什么处去。晏云。九重城里去。孚云。忽遇三军围闭时如何。晏云。他家自有通霄路。孚云。恁么则离宫失殿去也。晏云。何处不称尊。孚回见峰云。圣箭子折了也。峰云。恁么处是箭折处。孚举前话。峰云。渠有语在。孚云。这老汉。终是乡情。代峰云。你要勘破鼓山。已被鼓山勘破。

　　僧到水潦。乃画圆相。放潦肩上。潦拨三下。却画圆相。指其僧。僧礼拜。潦打云。这掠虚汉。别后语云。我不与么。你却与么。棒了趁出。

　　明招问僧。侧飞鹞子。眼落在甚处。僧展手云。还解变得么。招云。放子三十棒。僧云。话在和尚。招乃集众勘辨。僧无语。招乃打。代便掴傍僧。

　　明招参次。乃指座上回头狮子云。这个寻常。为什么。要向我恁么道。僧云。什么劫中。向和尚恁么道。招云。噫汝犹隔海在。代云。我不哮吼。和尚拾得口吃饭。

　　云门问洞山。近离甚处。山云查渡。门云。夏在什么处。山云。湖南报慈。门云。几时离彼。山云。八月二十五。门云。放你三头棒。山次日却上问云。昨日蒙和尚赐棒。且过在什么处。门云。饭袋子。江西湖南。便恁么去。别后语云。紧峭草鞋。

　　云门问僧甚处来。僧云径山。门云。你因什么。五戒不持。僧云。某甲过在什么处。门云。这里不着沙弥。别云。未到云门。与你三十棒了也。

　　云岩顺世。道吾问。离却壳漏子。向什么处相见。岩云。不生不灭处相见。别云。三生六十劫。

　　僧问法灯。百骸俱溃散。一物镇长灵。未审百骸一物。相去多少。灯云。百骸一物。一物百骸。别灯云。直是天地悬隔。

　　明招在昭庆席坊打席。庆见招失一目。乃问失几时也。招起身叉手云。某甲不会。庆云。赖汝不会。招云。和尚作么生。会个不会的。庆休去。别庆云。饶你顶门上。更着一只。也须[翟*支]瞎。

　　雪峰云。世界阔一尺。古镜阔一尺。世界阔一丈。古镜阔一丈。玄沙指火炉云。这个阔多少。峰云。如古镜阔。别峰云。流俗阿师。

　　刘铁磨到沩山。山云。老牸牛汝来也。磨云。来日台山有斋。和尚还去否。山放身作卧势。代山云。好不丈夫。

　　僧问鲁祖。如何是不言言。祖云。汝还有口么。僧云无。祖云。寻常将什么吃饭。僧无对。代云。不曾咬破一粒米。

　　赵州一日。从殿上过。乃唤侍者一声。者应诺。州云。好一殿功德。者无对。代云。一回拈起一回新。

　　佛日普照慧辩楚石禅师语录卷第八

　　音切

　　□(徐嗟切)　噇(直双切)　鹐(知咸切)　巉(士衫切)　赚(伫陷切)　喂(于伪切)　叵(□□□)　掴(古获切)　[翟*支](丑角切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第九

　　秉拂小参

　　侍者　等编

　　径山首座寮。结夏秉拂。师拈拄杖云。这个是径山拄杖子。为什么。在琦上座手里。已知来处。何假繁词。脱或未知。不免露个消息。凌霄峰顶。选佛场开。一句当阳。十方坐断。果然坐断去。久参先德。不妨禁足护生。后学初机。谁敢违条起例。上无攀仰。下绝己躬。人人常光现前。个个壁立万仞。三世诸佛。舌头无骨。六代祖师。眼上安眉。德山见僧入门便棒。画饼充饥。临济见僧入门便喝。望梅止渴。老妙喜见僧入门便道。唤作竹篦则触。不唤作竹篦则背。不得下语。不得无语。雕沙无镂玉之谭。结草乖道人之意。既不得下语。又不得无语。拈来拗作两截。看他作得个什么伎俩。广泽龙王。忍俊不禁。把须弥山。一掴百杂碎。𨁝跳上梵天去也。召众云。且道这一期佛事。还有为人处也无。以拄杖连卓三下。复举南岳让和尚。遣一僧往江西。探马大师。候大师上堂。出问云作么生。大师云。自从胡乱后。三十年不曾少盐酱。师云。马大师道。三十年不曾少盐酱。早是费却多少盐酱了也。我若作马大师。才见这僧出来。便下禅床擒住。痛与一顿。教他归去。举似南岳。且显师承有据。自家眼目分明。管取坐断天下人舌头。曹溪一脉。未致寂寥在。

　　梁王忏会。观藏主请小参。师云。只这个会得。在凡不减。在圣不增。超百千万亿日月光明。遍不可思议虚空分剂。无一理不显。无一事不周。无一物不玄。无一土不妙。无明即是佛性。烦恼即是菩提。生死即是涅槃。尘劳即是解脱。譬如虚空体非群相。而不拒彼众相发挥。然而青不自青。黄不自黄。赤不自赤。白不自白。但是意识。于中抟量。是青是黄。是赤是白。意识不起。根境湛然。水之与波。拳之与掌。卷舒开合。岂有两般。动静去来。曾无二致。搅酥酥醍醐为一味。镕瓶盘钗钏为一金。总阴阳寒暑为一时。混江河淮济为一水。一印一切印。一门一切门。一成一切成。一破一切破。所以道。佛说一切法。为治一切心。我无一切心。何用一切法。如是则集众者。无众可集。说法者。无法可说。度生者。无生可度。忏罪者。无罪可忏。岂不见。三祖僧璨大师问二祖云。弟子身缠风恙。请师忏罪。二祖云。将罪来与汝忏。三祖云。觅罪了不可得。二祖云。与汝忏罪竟。诸仁者。还委悉么。若不蓝田射石虎。几乎误杀李将军。

　　真如华严经会。镠维那请小参。师云。看经须具看经眼。见地须得见地句。释迦老子。正觉山前。半夜子时。明星出现。忽然大悟。是第二句。三乘十二分教。权实顿渐。半满偏圆。是第三句。三世诸佛。六代祖师。天下老和尚。尽力道。也只道得第三句。华严会上。文殊普贤。及四十二位法身大士。五十三位诸善知识。各各演说无尽法门。何曾道着第一句来。若有一人。道得第一句。须弥直须粉碎。海水直须枯干。十方虚空。扑落地上。何故如此。难信难解之法。今古罕闻。诸仁者还知么。如今目前。山河大地。万象森罗。草木丛林。墙壁瓦砾。昼夜说炽然。说无间歇。却是他说得最亲。说者既不开口。听者亦不须耳。明明历历地。没一丝毫覆藏。真经现前。多少省力。何待拈香展卷。方转法轮。便好向华藏海中。左出右入。毗卢顶上。倒卧横眠。更说什么菩提涅槃。真如解脱。一切名字。是什么热碗鸣声。一切语言。是什么系驴橛子。所以临济大师道。但有声名文句。皆悉是依变。从脐轮气海中鼓激。牙齿敲磕。成其句义。明知是幻化。外发声语业。内表心所法。以思有念。皆是依通。只么认他着底。依为实解。纵经尘劫。只是依通。我唤作真经。亦是假说了也。毕竟如何。慈舟不泛沧波上。剑阁徒劳放木鹅。

　　慧明院华严经会。椿藏主请小参。师云。处处真处处真。尘尘尽是本来人。真实说时声不现。正体堂堂没却身。诸仁者。还见堂堂正体么。乾坤大地。日月星辰。万象森罗。山林河海。人天鬼畜。蠢动含灵。莫不皆有毗卢遮那。宴坐其中。成等正觉。而为众生。转大法轮。然而众生分上。不取一法。不舍一法。所以道。一切诸佛身。即是一法身。一心一智慧。力无畏亦然。不妨各各自住境界。各各自证解脱。各各自作佛事。各各自现神通。于眼处现神通时。即于耳处作佛事。于耳处现神通时。即于鼻处作佛事。于鼻处现神通时。即于舌处作佛事。于舌处现神通时。即于身处作佛事。于身处现神通时。即于意处作佛事。于意处现神通时。即于一切处作佛事。意处无尽。则虚空无尽。虚空无尽。则世界无尽。世界无尽。则众生无尽。众生无尽。则诸佛无尽。诸佛无尽。则行愿无尽。行愿无尽。则不可说不可说境界。解脱神通佛事。无尽无尽。虽然。犹在法界量里。量外一句。作么生道。还委悉么。山花开似锦。涧水湛如蓝。

　　圆明院起期。懋藏主请小参。师云。永嘉道。行亦禅坐亦禅。语默动静体安然。假使锋刀常坦坦。直饶毒药也闲闲。禅则不无。作么生是体。莫是上是。天下是地。僧是僧俗是俗是体么。莫是巍巍堂堂。炜炜煌煌。声前非声。色后非色是体么。莫是休去歇去。一念万年去。冷湫湫地去。一条白练去。古庙香炉去。寒灰枯木去是体么。莫是恁么中不恁么。不恁么中却恁么是体么。若与么抟量。正是虚空里打铁橛。莫将闲学解。埋没祖师心。只如坐禅。须是了却自己偷心始得。若不了却自己偷心。空坐何益。且阿那个是偷心。但是一切不了。念起念灭。总是偷心。死得偷心。便与佛祖不别。佛祖要人速证无上妙道。长期短期。克期取证。毕竟所证何事。只教你死尽偷心。顿明自性而已。于静坐时。须有方便。六祖大师道。不思善不思恶。正与么时。作么生是本来面目。诸仁者。现今目前。露迥迥地。是个什么。自己本来面目。不可就他觅也。就他觅得。不是自己。从生至老。着衣吃饭。屙屎送尿底。唤作臭皮袋。忽然报满。四大分散时。自己本来面目。却在什么处。石头和尚道。欲识庵中不死人。岂离而今这皮袋。参。

　　坐期满散。盛监院请小参。师云。大道绝言诠。真机无背面。纤尘不尽。突出须弥山。见地未忘。脚下五色索。将知此事本自现成。不用低头。思量难得。所以德山道。毫厘系念。三涂业因。瞥尔情生。万劫羁锁。岂可坐在这里。直须转向那边更那边。不立佛不立祖。自己如生冤家。方有些子衲僧气息。若只向千圣背后叉手。堪作什么。倚他门户傍他墙。刚被时人唤作郎。岩头道。是我向前行脚时。见一两处尊宿。只教日夜管带。坐得臀上生胝。口里水漉漉地道。我坐禅守取。与么时犹有欲在。无依无欲。便是能仁。诸仁者。如今学道之人。那个无依。那个无欲。有依有欲。生死海里浮沉。这老古锥。当会昌沙汰时。去下鄂湖边。作一渡子。两岸各挂一版。有人过渡。敲版一声。问云阿谁。人云我要过那边去。舞棹迎之。一日有婆子。抱一孩儿。问岩头道。且道婆子手中儿子。从甚处得来。岩头便打。婆云。婆生七子。六个不遇知音。只这一个。也不消得。乃抛向水中。雪后始知松柏操。事难方见丈夫心。虽然。切不得认驴鞍桥。作阿爷下颔。喝一喝。

　　荐盛南山。师孙义方外请小参。师云。这一段事。近在口皮边。远在河沙国。不可以有无卜度。不可以难易论量。滞于文字语言。则为文字语言所缚。泥于蒲团禅版。则为蒲团禅板所拘。凡坐禅者。多不脱透。若不著有。即便着无。著有则以无除之。着无恁么生除得。欲与空王为弟子。莫教心病最难医。据实而论。释迦出世。达磨西来。历代传燃。无风起浪。忽然觑破。三界平沈。却来观世间。犹如梦中事。到这个田地。方始好坐禅。坐是何人。禅是何物。勘破了也。说有也得。说无也得。说难也得。说易也得。得也得。不得生得。生从何来。铁锯舞三台。死从何去。牛皮鞔露柱。昔日太原孚上座问鼓山。父母未生以前鼻孔。在什么处。山云。即今生也。在什么处。孚上座不肯。乃云。你问我我与你道。山云。父母未生以前鼻孔。在什么处。孚但摇扇而已。我当时若作鼓山。与他掀倒禅床。见之不思。思之千里。诸仁者。要识南山鼻孔落处么。良久。犀因玩月文生角。象被雷惊花入牙。

　　无学长老。豫修徒弟固维那请小参。师云。佛法本无玄妙解会。向道直下无事。休去歇去。好个脱洒衲僧。若乱踏步向前。则千里万里。若论此事。从与么来。未尝昏味。声色笼罩不住。生死系缚不得。自由自在。无得无失。一切处解脱。一切处圆满。净裸裸绝承当。赤洒洒没可把。穿却天下人鼻孔。全凭个一着子。若无个一着子。老胡又特地西来。做什么。且如石头马祖。百丈黄檗。临济德山。沩仰曹洞。云门法眼。此等皆是从上宗师。亦不得至今日。所谓垂钩四海。只钓狞龙。格外玄谈。为寻知己。岂不见。仰山一日。问同参云。师弟近日见处如何。对云。实无一法可当情。仰云。汝解犹在境。问云何故。仰云。汝岂无能知一法。可当情者。圆悟老祖云。他直得无一法可当情。尚遭仰山点检。到这里。无能知所知。无一法。无无一法。也须是个人始得。欲穷千里目。更上一层楼。须知得底人。一语不虚发。如今不用回头转脑。只贵直下承当。可以作奇特因。可以现殊胜相。竭苦海摧障山。断生死根源。碎无明窠臼。正与么时。因斋庆赞一句作么生道。域中日月纵横挂。一亘晴空万古春。

　　兴化院华严经会。圭监院请小参。师云。怀州牛吃禾。益州马腹胀。天下觅医人。灸猪左膞上。毗卢遮那如来。呵呵大笑云。二十重华藏世界海。中间所有诸佛菩萨。畜生牛马。被杜顺和尚下这一灸。不妨应时应节。彻骨彻髓了也。召众云。且道适来四句。是教耶是禅耶。若道是教。八十一卷华严经。那一卷中。有这般说话。若道是禅。杜顺和尚。自是贤首宗师。为什么。却恁地说。还有人定当得出也无。若定当不出。山僧不惜口业。与诸人注解一遍。肇法师道。古镜照精。其精自形。古镜照心。其心自明。教亦何曾异禅。归宗和尚云。吾今欲说禅。诸子总近前。汝听观音行。善应诸方所。禅亦何曾异教。教是佛口。禅是佛心。未了之人听一言。只这如今谁动口。便向个里会得。坐断天下人舌头。更分什么禅。拣什么教。立也在我。扫也在我。我为法王。于法自在。若立去。有禅有教。若扫去。禅教皆除。禅教既除。二十重华藏世界海。在什么处安着。听吾偈曰。如行东方诸佛刹。尽取大地及须弥。一一尽抹为微尘。一一尘点一一刹。四维上下亦如是。乃至充满虚空界。即以如上诸尘数。一一化现为衲僧。一一僧示庆数身。一一僧具尘数口。一一口中尘数舌。一一舌宣尘数义。尽于未来一一劫。度脱不可说众生。一一位登卢舍那。不可说劫常开演。如此功德不可说。世间无能测量者。譬如幻师聚幻众。复为幻众说幻法。闻幻法已了幻心。既了幻心圆幻行。坐幻道场成幻佛。度脱无量幻众生。展转成佛亦复然。毕竟不离于幻法。本来实际常寂灭。同彼虚空无增减。若能悟此真法界。谁是成佛不成佛。毗卢遮那我同证。普贤文殊妙法身。五十三人善知识。为我印知如是说。

　　延福院忏期满。敬维那请小参。师云。一念普观无量劫。无去无来亦无住。如是了知三世事。超诸方便成十力。拈拂子。作一圆相云。尽十方世界。有情无情。向这里。成等正觉。全心即佛。全佛即心。穷心既无。佛亦不立。所以道。了了见无一物。亦无人亦无佛。大千沙界海中沤。一切圣贤如电拂。与么则处处解脱。而不堕在解脱深坑。处处光明。而不滞于光明胜相。行住坐卧。不着管带。而常历历惺惺。长短方圆。不假安排。而能绵绵密密。终日说不动舌头。终日默不居阴界。终日吃饭。不曾咬一粒米。终日着衣。不曾挂一缕丝。直下似长剑倚天。千日并照。诸天捧花无路。外道窥觑无门。不是强为。法如是故。在菩萨。则谓之六度万行。在声闻缘觉。则谓之四谛十二因缘。在天则天庄严。在人则人富乐。在修罗则修罗灭诤。在饿鬼则饿鬼除饥。在地狱则地狱清凉。在旁生则旁生黠慧。福无不集。罪无不消。拔济四生。梯航九有。收因结果一句。作么生道。烦恼海中为雨露。无名山上作云雷。

　　志侍者请普说。师云。当人脚根下。一段大事。如千日并出。日上无云。万镜临台。镜中无像。初不分真俗好丑。亦不带物我是非。从父母未生已前。至地水火风分散之后。未曾有纤毫相貌。及一丝间隔。盖天盖地。亘古亘今。乃佛乃祖。同证同入。如石室和尚。才见人来。便拈起拄杖云。过去诸佛也恁么。现在诸佛也恁么。未来诸佛也恁么。如是三十年。驴拣湿处尿。一日长沙岑大虫向他道。和尚放下手中拄杖。别通个消息来。石室休去。一不成二不是。又疏山示众云。老僧咸通年已前。会得法身边事。咸通年已后。会得法身向上事。两重公案。云门出问云。如何是法身边事。山云枯桩。错。门云。如何是法身向上事。山云非枯桩。了。门云。还许学人说道理也无。山云许。勾贼破家。门云。只如枯桩。岂不是明法身边事。山云是。明破则不堪。门云。非枯桩。岂不是明法身向上事。山云是。落七落八。门云。法身还该一切也无。山云。法身周遍。岂得不该。口只好吃饭。门指净瓶云。这个还有法身也无。山云。阇黎莫向净瓶边会。鹞子过新罗。二大老。一问一答。直是风凛凛地。傍观只眨得眼。你道枯桩与非枯桩。法身边事。与法身向上事。作么生辨。若辨得。便知二大老问答分明。若辨不得。对面三千里。又僧问赵州。未生世界。早有此性。世界坏时。此性不坏。如何是不坏之性。州云。四大五蕴。甘草甜。僧云。这个是坏底。如何是不坏之性。州云。四大五蕴。黄连苦。还知赵州老汉。舌头落处么。尽山河大地。是四大五蕴。尽山河大地。是不坏之性。若未知赵州老汉。舌头落处。则四大五蕴自在一边。不坏之性自在一边。驴年得休歇去。拈拄杖。画一画云。画断葛藤。虾蟆𨁝跳上天。蚯蚓抹过东海。

　　海印兰若华严经会。华月窗请普说。师云。震法雷击法鼓。布慈云兮洒甘露。只如法雷未震。法鼓未击。慈云未布。甘露未洒。还有为人道理也无。若有为人道理。何用强生节目。是故说法者。无说无示。闻法者。无闻无得。无说无示。真说真示。无闻无得。真闻真得。然则一时佛事。既已周圆。汝等诸人。如何体悉。依希似曲才堪听。又被风吹别调中。复云。此是月窗藏主。建华严经会底意旨。山僧未免升座举扬。约山僧见处。你诸人。即是毗卢遮那。毗卢遮那与你诸人。无二无别。念念中。有无量诸佛。降生成道。转法轮入涅槃。念念中。文殊普贤。观音弥勒出现。念念中。善财童子。五十三善知识。同因同果。同学同行。山僧今日。都将不可说华藏世界海。拈来着你诸人眉毛眼睫上。却把大本华严十三千大千世界微尘数品。一四天下微尘数偈。总作一句。顿在三寸舌头。为你诸人。一时吐露。直下信得及去。此会功不浪施。便乃与摩竭提国。须弥山顶。夜摩兜率他化自在。所说底法门。十信。十住。十行。十回向。十地。等妙二觉。不增一字。不减一字。普请若凡若圣。若幽若显。立地成佛。还省力么。若信不及。又增口业去也。经中道。若人欲了知三世一切佛。应观法界性。一切惟心造。喝一喝云。觅心了不可得。更说什么惟心。心既不可得。毗卢遮那亦不可得。无量诸佛。亦不可得。文殊普贤。观音弥勒。亦不可得。善财童子。五十三善知识。亦不可得。十信。十住。十行。十回向。十地。等妙二觉。亦不可得。不可得亦不可得。却从不可得中。流出一切言教。所以道。教是佛语。禅是佛意。诵佛语者。须识佛意。识佛意者。必通佛语。千差万别。七纵八横。辩才无碍底。说禅说教。如珠走盘。你看他华严下尊宿。圭峰和尚。他是真个悟得底。曾着禅源集。和会禅讲两家云。诸祖相承。根本是佛。况迦叶乃至鞠多弘传。皆通三藏。提多迦以下。因僧乖诤。乃律教别行。罽宾国以来。因遭王难。始经论分化。师子尊者。受二十三祖鹤勒那悬记。先以衣法。付嘱婆舍斯多。独留罽宾。酬偿宿债。经论家便道。师子遭难。禅宗绝而不传。不知婆舍斯多。早传衣法去了。所以圭峰说到这里。又云。中间马鸣龙树。悉是祖师。造论释经。数十万偈。观风化物。无定事仪。未有讲者毁禅。禅者毁讲。今时弟子。彼此迷源。修心者。以经论为别宗。讲说者。以禅门为异法。若谈因果修证。便推属经论之家。而不知修证正是禅门之本事。闻说即心即佛。便推属胸襟之禅。而不知心佛乃是经论之本意。山僧三十年前。出世住院。见天台下讲人。心愤愤口悱悱。说着禅字。头红面赤。何消得如此。近与独芳和尚。几处赴缘。又夜来闻其提唱。多是禅门说话。盖此老本领端正。取之左右逢其源。且如圭峰所诠。自是禅门标表。亦是教乘骨髓。恁么和会。可煞明白。后来汴梁有个净因成长老。一日与法真圆悟慈受。三大禅老。并十大法师。在陈太尉府受斋次。徽宗皇帝。微服临幸。观其法会。有善华严者。对众问曰。吾佛说教。自小乘至圆顿。扫除空有。独证真常。然后万德庄严。方名为佛。禅师一喝。转凡成圣。与经论似相违背。今一喝。若能入五教。是为正说。若不能入。是为邪说。他置个问头。不是逞人我争是非。要知禅教分晓。若不通经达论。如何胡乱。答他撞着。净因是个有地头。无面目汉。回天轮转地轴不为难。只怕你不问。不怕我答不得。当时善华严恁么问。正是抓着他痒处。更不着忙。款款地向他道。如法师所问。不足二大禅师之酬。净因小长老。足以解法师之惑。乃召善。善应诺。成曰。法师所谓小乘教者。乃有义也。大乘始教者。乃空义也。大乘终教者。乃不有不空义也。大乘顿教者。乃即有即空义也。一乘圆教者。乃不空而不有。不有而不空义也。如我一喝。非惟能入五教。至于百工伎艺。诸子百家。悉皆能入。乃喝一喝。问善曰还闻么。善曰闻。成曰。汝既闻则此一喝是有。能入小乘教。须臾又谓善曰还闻么。善曰不闻。成曰。汝既不闻。则此一喝是无。能入始教。又顾善曰。我初一喝。汝即道有。喝久声消。汝复道无。道无则元初实有。道有则于今实无。不有不无。能入终教。又曰。我有一喝之时。有非是有。因无故有。我无一喝之时。无非是无。因有故无。即有即无。能入顿教。又曰。我此一喝。不作一喝用。有无不及。情解俱忘。道有之时。纤尘不立。道无之时。横遍虚空。即此一喝。入百千万亿喝。百千万亿喝。入此一喝。是能入圆教。善不觉起立。向前作礼。成又曰。非惟一喝为然。乃至语默动静。一切时。一切处。一切物。一切事。契理契机。周遍无余。于是四众欢喜。龙颜大悦。净因可谓。识佛意。通佛语。千差万别。七纵八横。辩才无碍。把这一喝。恁么说出来。理上也着。事上也着。禅上也着。教上也着。唤作闹市里飏碌砖。无有不著者。今日一会。却非偶然。建会华月窗。与学般若菩萨。既在禅门。又通教相。欲报佛恩德。无过流通正法。而况独芳和尚。久专讲席。特重禅宗。山僧此来。不胜庆幸。因华严大教。发明临济禅。诸供养中。法供养最。喝一喝云。且道山僧适来一喝。与净因一喝。相去多少。复喝一喝。

　　珠维那请普说。师云。妙喜老人道。命根断家活大。法性宽波澜阔。乃是禅病科立效散。你诸人。要识命根么。只是第八识。如今禅和子病痛。昏沉掉举。总在第八识中。若要独脱无依。须是把第八识。一刀两假。方始快活。教中所谓。𢬵命不死难。僧问投子。大死底人。却活时如何。投子云。不许夜行。投明须到。这僧问得能切。投子答得又亲。伯牙与子期。不是闲相识。第八识既断。蛇无头尾不行。正贼斩了。论什么贼党。无始至今。来为先锋。去为殿后。风动尘起。萦绊杀人。但得一念不生。自然前后际断。便见沩山道。灵光洞耀。迥脱根尘。体露真常。不拘文字。心性无染。本自圆成。但离妄缘。即如如佛僧也。如如佛俗也。如如佛来也。如如佛去也。如如佛。尽十方世界。无一人不是如如佛者。嫌个什么。欠少个什么。英灵衲子。便好向这里。全身担荷。不用回头转脑。特地起疑。疑佛疑祖。疑死疑生。如染一綟丝。一染一切染。如斩一綟丝。一斩一切斩。先圣苦口相劝。盖为袈裟同肩。己事明白。他事亦明白。己事了办。他事亦了办。岂可如獐独跳。不顾后群。既住佛屋。踏佛地。吃佛饭。着佛衣。须行佛行始得。且如何是佛行。佛赞者是佛行。佛诃者是魔法。说什么尼萨耆。波逸提。才举心动念。早破了也。大难大难。且怖心难发。怖心若发。生死根本必除。须要入门一着真正。欲行千里。一步为初。昔日南岳让祖因马大师坐禅。一日问他道。大德坐禅。图什么。师云图作佛。祖遂将砖。就他庵前石上磨。师见问云作什么。祖曰磨作镜。师云。磨砖岂得成镜。祖曰。坐禅岂得成佛。师云。如何即是。祖曰。如牛驾车。车若不行。打车即是。打牛即是。马师休去。祖曰。汝学坐禅。为学坐佛。若学坐禅。禅非坐卧。若学坐佛。佛非定相。于无住相。不应取舍。汝若坐佛。即是杀佛。若执坐相。非达其理。马师言下。大悟作礼问云。如何用心。即合无相三昧。让祖曰。汝学心地法门。如下种子。我说法要。譬彼天泽。汝缘合故。当见其道。师曰。云何能见。祖曰。心地法眼。能见乎道。无相三昧。亦复然矣。师又问。有成坏否。祖曰。若以成坏。而见道者非也。后来马大师出世。有僧问。如何是修道。答曰。道不属修。若言修得。修成还坏。即同声闻。若言不修。即同凡夫。僧云。作何见解。即得修道。师曰。是性本来具足。但于善恶中事不滞。唤作修道人。取善舍恶。观空入定。即属造作。更若向外驰求。转疏转远。但尽三界心量。一念妄心。即是三界生死根本。又僧问。和尚为什么。说即心即佛。曰为止小儿啼。僧曰。啼止后如何。曰非心非佛。僧曰。除此二种人来时。如何指示。曰向伊道不是物。马大师。因让祖一言之下会去。便力荷百二十斤担子。一气走百二十里。更不回头。及乎为人。拈出个即心即佛。非心非佛不是物。杀人刀活人剑。能断自己命根。又能断他命根。临济道。沿流不止问如何。真照无边说似他。离相离名人不禀。吹毛用了急须磨。即今吹毛在什么处。已飏在垃圾堆头了也。

　　佛日普照慧辩楚石禅师语录卷第九

　　音切

　　𨁝跳(上蒲没切下徒叫切)　瓶(蒲丁切)　砾(力的切)　橛(渠月切)　磕(苦阖切)　湫(即由切)　瞥(匹列切)　漉(禄音)　羁(居宜切)　臀(徒昆切)　胝(竹足切)　鄂(五各切)　狞(乃庚切)　膊(普各切)　觑(七据切)　桩(陟江切)　鹞(以照切)　虾蟆(上下加切下莫加切)　蚯蚓(上丘音下戈忍切)　罽(居厉切)　愤悱(上扶粉切下孚匪切)　抓(侧交切)　痒(于两切)　飏(弋尚切)　碌(力木切)　绊(补畔切)　綟(力计切)　獐(章音)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十

　　举古上

　　侍者　明远等　编

　　举云门一日。拈拄杖云。凡夫实谓之有。二乘析谓之无。缘觉谓之幻有。菩萨当体即空。衲僧见拄杖。但唤作拄杖。行但行坐但坐。总不得动着。妙喜云。我不似云门老人。将虚空剜窟竉。蓦拈拄杖云。拄杖子。不属有不属无。不属幻不属空。卓一下云。凡夫二乘。缘觉菩萨。尽向这里。各随根性。悉得受用。惟于衲僧分上。为害为冤。要行不得行。要坐不得坐。进一步。则被拄杖子。迷却路头。退一步则被拄杖子。穿却鼻孔。只今莫有不甘底么。试出来。与拄杖子相见。如无来年更有新条在。恼乱春风卒未休。师云。凡夫不合起有见。二乘不合起无见。缘觉不合起幻有见。菩萨不合起当体即空见。不可放过云门老汉。贪观白浪。失却手桡。累他天下衲僧。总落拄杖圈䙡。放过不可。好与一坑埋却。

　　举僧问香严。如何是道。严云。枯木里龙唫。僧云如何是道中人。严云。髑髅里眼睛。僧又问石霜。如何是枯木里龙唫。霜云。犹带喜在。如何是髑髅里眼睛。霜云。犹带识在。又问曹山。如何是枯木里龙唫。山云。血脉不断。如何是髑髅里眼睛。山云干不尽。遂有颂云。枯木龙唫真见道。髑髅无识眼初明。喜识尽时消息尽。当人那辨浊中清。圆悟老人云。一人透语渗漏。一人透情渗漏。一人透见渗漏。妙喜云。诸人还拣得出么。若拣不出。不惜眉毛。为诸人说破。香严透语渗漏。被语言缚杀。石霜透情渗漏。被情识使杀。曹山透见渗漏。被见闻觉知惑杀。分明说了。具眼者辨取。师云。妙喜老人。全身坐在三种渗漏里。却不被三种渗漏所拘。虽然要见古人。直是远在。为什么如此。无事教坏人家男女。

　　举提婆达多。在地狱中。世尊令阿难传问云。汝在地狱中。可忍受否。云我虽在地狱中。如三禅天乐。世尊又令阿难传问。你还求出否。云待世尊入地狱我即出。阿难云。世尊是三界大师。岂有入地狱分。云世尊既无入地狱分。我岂有出地狱分。妙喜云。既无出分。又无入分。唤什么。作释迦老子。唤什么。作提婆达多。唤什么作地狱。还委悉么。自携瓶去沽村酒。却着衫来作主人。师云。妙喜与么批判。刁刀相似。鱼鲁差殊。不知释迦老子自是释迦老子。提婆达多。自是提婆达多。地狱自是地狱。料掉没交涉。一夜落花雨。满城流水香。

　　举招庆问罗山。有人问岩头。尘中如何辨主。头云。铜沙罗里满盛油。意作么生。山召大师。庆应诺。山云。猕猴入道场。山却问明招。或有人问。你作么生。招云。箭穿红日影。妙喜云。还会么。猕猴入道场。箭穿红日影。两个老古锥。担雪共填井。喝一喝。师云。我当时。若作罗山。待招庆问铜沙罗里满盛油。意作么生便喝。山却问明招。或有人问你。作么生。也与一喝。召众云。且道天宁两喝。与妙喜一喝。是同是别。

　　举招庆普请担泥次。中路按拄杖问僧云。上窟泥下窟泥。僧云上窟泥。庆打一棒。又问一僧。上窟泥下窟泥。僧云。下窟泥。庆亦打一棒。又问明招。招放下泥担叉手云。请师鉴。庆便休。妙喜云。招庆虽然休去。争奈明招不甘。云门当时。若见他放下泥担。云请师鉴。劈脊也与一棒。看他如何折合。师云。国清才子贵。家富小儿骄。

　　举睦州问僧。近离甚处。僧云河北。州云。河北有个赵州和尚。上座曾到彼么。僧云。某甲近离彼中。州云。赵州有何言句示徒。僧遂举吃茶话。州乃云惭愧。却问僧赵州意作么生。僧云。只是一期方便。州云。苦哉赵州。被你将一杓屎泼了也便打。后来雪窦云。这僧克由叵耐。将一杓屎。泼他二员古佛。妙喜云。雪窦只知一杓屎。泼他赵睦二州。殊不知。这僧末上。被赵州将一杓屎泼了。却到睦州。又遭一杓。只是不知气息。若知气息。甚么处有二员古佛。师云。这僧不会吃茶意旨。不知泼屎气息。带累好人。堕屎坑中。合吃多少拄杖。雪窦妙喜一时放过。也须替他。入涅槃堂始得。

　　举僧问云门。如何是超佛越祖之谈。门云胡饼。妙喜云。云门直是好一枚胡饼。要且无超佛越祖底道理。师云𡎺。

　　举洞山云。须知有佛向上事。僧问如何是佛向上事。山云非佛。云门云。名不得状不得。所以非。妙喜云。二尊宿恁么提持。佛向上事且缓缓。这里即不然。如何是佛向上事。拽拄杖劈脊便打。免教伊在佛向上躲根。师云。我这里。无向上向下。佛是西天老比丘。今朝有酒今朝醉。明日无钱明日求。

　　举石门聪和尚云。十五日已前诸佛生。十五日已后诸佛灭。十五日已前诸佛生。你不得离我这里。若离我这里。我有钩钩你。十五日已后诸佛灭。你不得住我这里。若住我这里。我有锥锥你。且道正当十五日。用钩即是。用锥即是。遂有颂云。正当十五日。钩锥一时息。更拟问如何。回头日又出。妙喜云。恢张三玄三要。扶竖临济正宗。须是恁么人始得。虽然如是。云门即不然。十五日已前。诸佛本不曾生。十五日已后。诸佛本不曾灭。十五日已前。你若离我这里。我也不用钩钩你。一任横担拄杖。紧峭草鞋。十五日已后。你若住我这里。我也不用锥锥你。一任拗折拄杖。高挂钵囊。且道正当十五日。合作么生。乃云。十五日前后。钩锥徒尔为。今朝是十五。正好用钩锥。且作么生用。路逢死蛇莫打杀。无底篮子盛将归。师云。用尽自己心。笑破他人口。

　　举白云祥和尚。问僧不坏假名。而谈实相作么生。僧云。这个是椅子。白云以手拨云。将鞋袋来。僧无对。白云云。这虚头汉。云门闻云。须是祥兄始得。妙喜云。云门扶强不扶弱。争奈怜儿不觉丑。这僧当时。若是个汉。待他道将鞋袋来。便与掀倒禅床。直饶白云。牙如剑树。口似血盆。也分疏不下。师拈起拄杖云。这个是假名。那个是实相。这个是实相。那个是假名。一不是二不成。路远夜长休把火。大家吹杀暗中行。掷拄杖举石头问长髭甚处来。髭云岭南来。头云。大庾岭头。一铺功德。成就也未。髭云。成就久矣。只欠点眼在。头云。莫要点眼么。髭云便请。头垂下一足。髭便礼拜。头云。子见个什么便礼拜。髭云。如红罏上一点雪。妙喜云。众中商量甚多。或云无眼功德。有甚点处。或云。莫要点眼么。待他道便请好劈脊便打。若恁么。未免秽污这功德。云门即不然。待这老汉垂下一足。但道起动和尚。师云。长髭亲从大庾岭来。平白被石头热谩一上。见个什么便问。一铺功德。成就也未。虚空里钉橛。又有长髭。把不定便道。成就久矣。只欠点眼在。一盲引众盲。石头垂下一足。还当得点眼也无。一个既不惺惺。两个更是懡㦬。如红炉上一点雪。果然诸人。切忌接响承虚。脱空妄语。

　　举王大王。向雪峰会里。请晏监寺住鼓山。雪峰与孚上座送出门。回至法堂上乃曰。一只圣箭。直射入九重城里去也。孚云。和尚是伊未在。峰曰。渠是彻底人。孚云。若不信。待某甲去勘过。遂往路中把住云。师兄向甚么处去。鼓山云。九重城里去。孚云。忽遇三军围闭时如何。山云。他家自有通霄路。孚云。恁么则离宫失殿去也。山云。何处不称尊。孚便回。谓雪峰云。好一只圣箭折却也。遂举前话。峰云。渠有语在。孚云。这老冻脓。毕竟有乡情在。妙喜云。众中商量道。什么处。是圣箭折处。云鼓山不合答他话。是圣箭折处。鼓山不合说道理。是圣箭折处。恁么批判。非惟不识鼓山。亦乃不识孚老。殊不知孚上座。正是一枚贼汉。于鼓山面前。纳一场败阙。懡㦬而归。却来雪峰处拔本。大似屋里贩杨州。若非雪峰有大人相。这贼向甚处容身。当时可惜。放过却成个不了底公案。只今莫有为古人出气底么。试出来。我要问你。甚么处是圣箭折处。师云。鼓山圣箭子。射入九重城。甚生气概。孚上座。等闲拶着。略露锋铓。回至法堂却云箭折。诬人之罪。以罪加之。妙喜老人谓。孚上座是一枚贼汉。向鼓山面前。纳败阙而归。骑贼马杀贼。大凡事不孤起。当时雪峰。只因卖弄这一只圣箭子。勾贼破家。若也咬定牙关。谁敢无风起浪。便是尽大地。稻麻竹苇。化作衲僧。要勘鼓山。也无启口处。天宁不是贬剥古人圣箭子。是什么厕草茎。抛向垃圾堆头着。更问他折处。且莫𡱰沸好。

　　举明招向火次。僧忽问。目前无法。意在目前。不是目前法。非耳目之所到。未审此四句。那句是宾。那句是主。明招拨开火云。你向这里。与我拈出一茎眉毛看。僧云。非但某甲。尽大地人。丧身失命。招云。何故自把髻投衙。妙喜云。这僧有头无尾。明招有尾无头。若人道得头尾圆全句。云门与你拄杖子。师云。不解拈出火里眉毛。未知四句中。那一句是宾。那一句是主。妙喜道。这僧有头无尾。明招有尾无头。直饶妙喜。道得头尾圆全句。天宁拄杖子。未放伊在。

　　举南泉坐次。一僧问讯。叉手而立。泉云太俗生。僧合掌。泉云太僧生。僧无语。妙喜云。合掌太僧生。叉手又俗气。总不恁么时。尊体无顿处有巴鼻。唵苏噜苏噜。悉唎悉唎。喝一喝云是甚么。近来王令稍严。不许搀行夺市。师云。叉手太俗。合掌太僧。不僧不俗。谁敢安名。检点将来。也是垛生招箭。且道落在这僧分上。落在南泉出上。

　　举麻谷持锡到章敬。绕禅床三匝。振锡一下。卓然而立。妙喜云。纯钢打就。生铁铸成。敬云是是。妙喜云。锦上铺花三五重。谷又持锡到南泉。绕禅床三匝。振锡一下。卓然而立。妙喜云。已纳败阙了也。泉云。不是不是。妙喜云。枷上更着杻。谷云。章敬道是。和尚为什么道不是。妙喜云。愁人莫向愁人说。泉云。章敬则是。是汝不是。此是风力所转。终成败坏。妙喜云。试把火照看。南泉面皮厚多少。复召大众云。云门恁么批判。且道肯他不肯他。师云。麻谷绕床振锡。参礼常仪。为什么。章敬道是。南泉道不是。苦瓠连根苦。甜瓜彻蒂甜。

　　举让和尚遣僧问马祖云作么生。祖云。自从胡乱后。三十年不曾少盐酱。妙喜云。云门即不然。夜梦不祥。书门大吉。师云。且道妙喜与马祖。是同是别。如何黑漆屏风上。更写卢同月蚀诗。

　　举僧问云峰。如何是心地法门。峰云。不从人得。僧云。不从人得时如何。峰云。此去衡阳不远。妙喜云。云门即不然。如何是心地法门。不从人得。不从人得时。如何看脚下。师云。或问天宁如何是心地法门。不从人得。不从人得时如何。早晨有粥。斋时有饭。

　　举僧问岩头。三界竞起时如何。头云坐却着。僧云。未审师意如何。头云。移取庐山来。即向汝道。妙喜云。岩头古佛。向万仞崖头垂手。镬汤罏炭里横身。盖为慈悲之故。有落草之谈。今日若有人问云门。三界竞起时如何。只向他道。快便难逢。未审师意如何。移取云门山来。即向汝道。师云。三界竞起。岩头道坐却着。见怪不怪。其怪自坏。妙喜道。快便难逢。顺水流舟。更加橹棹。天宁道。在什么处。长安甚闹。我国晏然。未审师意如何。待我上山斫棒来。却向汝道。三段不同。收归上科。

　　举僧问五祖。如何是佛。祖云露胸跣足。如何是法。云大赦不放。如何是僧。云钓鱼舡上谢三郎。妙喜云。此三转语。一转具三玄三要。四料拣。四宾主。洞山五位。云门三句。百千法门。无量妙义。若人拣得。许你具一只眼。师云。三玄三要。四料拣。四宾主。洞山五位。云门三句。百千法门。无量妙义。大似头上安头。天宁今日。为你诸人。抽却钉㧞却楔。做个洒洒落落地。丈夫儿。岂不好。何故吃他残羹馊饭。随他脚后跟转。被他唤作无地头汉。惭惶杀人。

　　举僧问云门。如何是道。门云透出一字。妙喜云。透出一字。却不相似。急转头来。张三李四。师云。天宁作么生拈拄杖。击禅床云。洎合停囚长智。

　　举教中道。生灭灭已。寂灭现前。妙喜云。真生无可生。真灭无可灭。寂灭忽见前。虾蟆吞却月。师云。寂灭不现前。心心生与灭。龟毛扇子扇。泥牛一点血。

　　举僧问赵州。百骸俱溃散。一物镇长灵时如何。州云。今朝又风起。妙喜云。今朝又风起。闹处莫插嘴。触着阎罗王。带累阴司鬼。师云。天宁下个注脚。也要醉后添杯。今朝又风起。不必更疑猜。就地撮将黄叶去。入山推出白云来。

　　举法眼问觉铁觜。近离甚处。觉云赵州。眼云。承闻赵州有柏树子话是否。觉云无。眼云。往来皆谓。僧问。如何是祖师西来意。州云。庭前柏树子。上座何得道无。觉云。先师实无此语。和尚莫谤先师好。妙喜云。若道有此语。蹉过觉铁觜。若道无此语。又蹉过法眼。若道两边都不涉。又蹉过赵州。直饶总不恁么。别有透脱一路。入地狱如箭射。毕竟如何。举起拂子云。还见古人么。喝一喝。师云。祖师西来意。庭前柏树子。此话已遍行天下了也。因甚么。觉铁觜却道。先师无此语。众中往往商量。赵州只是一期方便。不可作实解。所以道无。与么乱统。谤他古佛不少。妙喜云。若道有此语。蹉过觉铁觜。若道无此语。又蹉过法眼。若道两边俱不涉。又蹉过赵州。今日烟波无可钓。不须新月更为钩。

　　举青原思和尚问六祖。当何所务。即不落阶级。祖云。汝曾作什么来。思云。圣谛亦不为。祖云落何阶级。思云。圣谛尚不为。何阶级之有。祖深器之。妙喜云。莫将闲话为闲话。往往事从闲话生。师云。弄泥团汉。有什么限。

　　举庞居士问灵照女。明明百草头。明明祖师意。作么生会。照云。这老汉头白齿黄。作这个见解。居士云。你作么生。照云。明明百草头。明明祖师意。妙喜云。庞居士先行不到。灵照女末后太过。直饶齐行齐到。若到云门。一坑埋却。且道过在什么处。明明百草头。明明祖师意。师云。明明百草头。明明祖师意。庞公只解抛砖。灵照何曾瞥地。从教千古万古黑漫漫。填沟塞壑没人会。

　　举云门云。百草头上。道将一句来。众无语。自代云俱。圆悟老人云劄。妙喜云普。复云。俱劄普日轮午。李将军射石虎。虽然透过那边。枉发千钧之弩。师云。云门俱。少实多虚。圆悟劄。了无交涉。妙喜普。直须荐取。这三个汉。各立生涯。摇头摆尾到处逢他。深山藏独虎。浅草露群蛇。

　　举僧问赵州。四山相逼时如何。州云。无路是赵州。妙喜云。无路是赵州。老将足机筹。关南并塞北。当下一时收。师云。四山相逼时。无路赵州老。黄叶落纷纷。一任秋风扫。

　　举裴相国入寺。见壁间画像。问院主云。壁间是甚么。主云高僧。裴云。形仪可观。高僧在甚么处。主无语。裴云。这里莫有禅僧么。时黄檗在众。主云。有一希运上座。颇似禅僧。裴遂召黄檗。举前语似之。檗云。但请问来。裴云。仪形可观。高僧在甚么处。檗召相公。公应诺。檗云。在甚么处。裴于言下领旨。妙喜云。裴公将错就错。脱尽根尘。黄檗信口垂慈。不费心力。似地檠山。不知山之孤峻。如石含玉。不知玉之无瑕。虽然如是。黄檗只有杀人刀。且无活人剑。今日大资相公。或问云门。形仪可观。高僧在甚么处。云门亦召云相公。相公若应诺。云门即向道。今日堂中。特谢供养。师云。裴相国道。高僧在甚么处。分明换却眼睛。黄檗更召相公。刚把钵盂安柄。老妙喜与人。错下注脚便道。似地檠山。不知山之孤峻。如石含玉。不知玉之无瑕。蹉过了也。天宁即不然。亦召相公。相公应诺。劈脊便棒。免教这汉。向死水里淹杀。

　　举僧问赵州。如何是祖师西来意。州云。庭前柏树子。僧云。和尚莫将境示人。州云。我不将境示人。僧云。如何是祖师西来意。州云。庭前柏树子。妙喜云。庭前柏树子。今日重新举。打破赵州关。特地寻言语。既是打破关。为什么。却寻言语。当初将谓茅长短。烧了元来地不平。师云。庭前柏树子。天下杜禅和。只管寻枝叶。还曾梦见么。四海幸然清似镜。莫来平地起风波。

　　举裴相国捧一尊像。胡跪于黄檗前云。请师安名。檗云裴休。裴应诺。檗云。与汝安名竟。裴作礼云。谢师安名。妙喜云。裴公黄檗。可谓如木入水。似金博金。虽然如是。检点将来。不无渗漏。今日蔡中郎。或捧一尊像。请云门安名。即向道。清净法身。毗卢遮那佛。若云谢师安名。即向道。下坡不走。快便难逢。师云。裴公捧像。黄檗安名。冷地看来。如大家教新妇相似。直是好笑。笑须三十年。妙喜既不能坐断。未免随例颠倒。唤作清净法身。毗卢遮那佛。周人以柏。殷人以栗。

　　举外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。外道去后。阿难问佛。外道有何所证。而言得入。世尊云。如世良马见鞭影而行。雪窦云。邪正不分。过由鞭影。妙喜云。邪正两分。正由鞭影。师云。欲识邪正不分么。谁是外道。谁是世尊。欲识邪正两分么。世尊自世尊。外道自外道。此是天宁见处。一任诸方贬剥。

　　举僧问赵州。如何是赵州。州云。东门。南门。西门。北门。僧云。不问这个。州云。你问赵州聻。妙喜云。这僧问赵州。赵州答赵州。得人一马。还人一牛。人平不语。水平不流。会么。受恩深处宜先退。得意浓时便好休。师云。尽这僧神通。跳赵州关不过。大丈夫汉。当众决择。未到弓折箭尽。即便拱手归降。何不着一转语。教他纳款去。且道着得个什么语。

　　举僧问长沙。南泉迁化。向甚么处去。沙云。东家作驴。西家作马。僧云。未审意旨如何。沙云。要骑便骑。要下便下。妙喜云。今日或有人问云门。圆悟老人迁化。向甚么处去。即向他道。入阿鼻大地狱去也。未审意旨如何。饮洋铜汁。吞热铁圆。或问还救得也无。云救不得。为什么救不得。是这老汉。家常茶饭。师云若欲报德酬恩。须是长沙妙喜。忤逆儿孙始得。虽然珊胡枕上两行泪。半是思君半恨君。

　　举百丈凡参次。有一老人。常随众听法。众人退老人亦退。忽一日不退。丈遂问。面前立者。复是何人。老人云。某甲非人也。于过去迦叶佛时。曾住此山。因学人问。大修行底人。还落因果也无。对云。不落因果。五百生堕野狐身。今请和尚。代一转语。贵脱野狐身。老人遂问。大修行底人。还落因果也无。丈云。不昧因果。老人于言下大悟。便脱野狐身。妙喜云。不落与不昧。半明兼半晦。不昧与不落。两头空索索。五百生前个野狐。而今冷地谩追呼。喝一喝云。座中既有江南客。休向樽前唱鹧鸪。师云。这个公案。批判者。多尽向不落不昧上。妄生卜度。未有一个格外提持。带累百丈老人。也在野狐队里。天宁不是钉桩摇橹。胶柱调弦。海枯终见底。人死脚皮穿。

　　举道吾与渐源。至一家吊慰。源拊棺云。生耶死耶。吾云。生也不道。死也不道。源云。为什么不道。吾云。不道不道。回至中路。源云。和尚快与某甲道。若不道。打和尚去。吾云。打即任打。道即不道。妙喜云。生也不道。死也不道。公案两重。一状领到。露刃吹毛。截断纲要。脱却鹘臭衫。拈却炙脂帽。大坐当轩气皓皓。喝一喝。师云。生耶死耶。动念即乖。不道不道。何处寻讨。拽脱鼻孔。打破髑髅。腰缠十万贯。骑鹤上扬州。有意气时添意气。不风流处也风流。

　　举僧问睦州。一言道尽时如何。州云。老僧在你钵囊里。又问云门。一言道尽时如何。门云裂破。妙喜云。或有人问山僧。一言道尽时如何。这漆桶。师云。有人来问天宁。一言道尽时如何。隔。

　　举僧问云门。达磨九年面壁。意旨如何。门云念七。妙喜云。念七念七。全无消息。背看分明。正观难识。既是正观。为什么难识。可知礼也。师云。达磨面壁。云门念七。更问如何。𠲽㖃啒𠷈。

　　举庞居士问马大师。不昧本来身。请师高着眼。大师直下觑。士云。一种没弦琴。惟师弹得妙。大师直下觑。居士礼拜。大师归方丈。居士随后。至方丈云。适来弄巧成拙。妙喜云。且道是马大师。弄巧成拙。庞居士弄巧成拙。还有缁素得出者么。若缁素不出。癞马系枯桩。直饶缁素得出。也是虾蟆口里一粒椒。师云。马大师。弹得没弦琴。调高千古。庞居士。和得无谱曲。响彻九霄。溪边石女暗嗟吁。海底泥牛乱奔走。虽然如是。也未契本来身在。不见道。虾蟆口里一粒椒。

　　举庞居士云。心如境亦如。无实亦无虚。有亦不管。无亦不拘。不是圣贤。了事凡夫。妙喜云。白的的清寥寥。水不能濡。火不能烧。是个什么。切不得问着。问着则瞎却你眼。以拄杖。击香台一下。师云。要作了事凡夫。更须进前三步。

　　举古德云。佛法也大有。只是舌头短。妙喜云。向道莫行山下路。果闻𤠔叫断肠声。师云。古德元不知有佛法。一个个。舌头遍覆十方世界。特地说无说有。说短说长。好劈口便掌。且道天宁意。在什么处。河里失钱河里捷。

　　举洛浦示众云。孙膑收铺去也。有卜者出来。时有僧出曰。请和尚一卜。浦云。汝家爷死。僧无语。法眼代。拊掌三下。妙喜云。这僧汲兴。死却爷。又被他人拊掌。信知祸不单行。福无双至。然洛浦善卜。法眼善断。若子细思量。爻象吉凶。二老一时漏逗。既占得火风鼎卦。何故断作地火明夷。云门即不然。蓦拈拄杖云。孙膑门下。死却即罢。连卓三下云。会么。内属艮宫。再求外象。又卓三下云。千灵万圣。万圣千灵。莫顺人情。复卓一下云。吉凶上卦。师云。洛浦道。汝家爷死。拄却舌头。妙喜牙上生牙。角上生角。妄谈休咎。强说是非。一时抖乱六十四卦了也。

　　举岩头参德山。才跨门便问。是凡是圣。山便喝。头便礼拜。后有僧举似洞山。山云。若不是奯公。也大难承当。岩头闻云。洞山老汉。不识好恶。错下名言。我当时一手抬一手搦。妙喜云。猛虎不识阱。阱中身死。蛟龙不怖剑。剑下身亡。岩头虽于虎阱中。有透脱一路。向剑刃上。有出身之机。若子细检点将来。犹欠悟在。只今还有为岩头作主底么。出来与杲上座相见。良久喝一喝。拍一拍云。洎合停囚长智。师云。德山咬猪狗手脚。岩头锻了底精金。蓦劄相逢。更无回互。将他八两。换得半斤。洞山虽是作家。也只傍观有分。妙喜费许多气力作什么。拈拄杖。画一画云。一。

　　举本仁示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得么。僧云。如何是色不是色。仁云。唤作声得么。僧礼拜。仁云。且道为你说答你话。若人辨得。许你有个入处。妙喜云。本仁将一穿云居子。换却天下人眼睛。却被这僧将一条断贯索。不动干戈。穿却鼻孔。后来舜老夫拈云。本仁既已入草。这僧又落深村。然则阳春雪曲。时人难和。邨歌社舞。到处与人合得着。妙喜云。舜老夫是则也是。未免随搂搜。杲上座。不惜眉毛。为诸人说破。声不是声。色不是色。马后驴前。神出鬼没。雪曲阳春和不齐。邨歌社舞且淈𣸩。以拂子击禅床云。这个决定不是声。复举起云。这个决定不是色。且毕竟是个甚么。喝一喝云。此时若不究根源。直待当来问弥勒。师云。本仁也只道得个声不是声。色不是色。别有甚么奇特。白雪阳春虽唱得。争奈时人和不得。誵讹在甚么处。声不是声。色不是色。

　　举雪峰问僧。近离甚处。僧云覆船。峰云。生死海未渡。为什么覆却船。僧无语。归举似覆船。船云。何不道渠无生死。僧再至雪峰。峰再举前话问僧。僧云。渠无生死。峰云。此不是汝语。僧云。是覆船恁么道。峰云。我有二十棒。寄与覆船。二十棒老僧自吃。要且不干阇梨事。妙喜云。作家宗师。天然犹在。虽然如是。也是作贼人心虚。是则不干这僧事。二十棒何须自吃。但更添二十棒。只打覆船便了。且道渠过在甚么处。老老大大。不合与人代语。师云。覆船道。渠无生死。还吃得雪峰意么。若契得雪峰意。为什么道。我有二十棒。寄打覆船。二十棒老僧自吃。会么。这里若会。便见妙喜道。作贼人心虚。勘破雪峰了也。是则不干这僧事。二十棒何须自吃。但更添二十棒。只打覆船便了。你道妙喜还有过也无。头上着枷。脚下着杻。

　　举僧问镜清。新年头。还有佛法也无。清云有。僧云如何是新年头佛法。清云。元正启祚。万物咸新。僧云。谢师答话。清云。山僧今日失利。又僧问明教。新年头还有佛法也无。教云无。僧云。年年是好年。日日是好日。为什么却无。教云。张公吃酒李公醉。僧云。老老大大。龙头蛇尾。教云。山僧今日失利。妙喜云。二尊宿。一人向高高峰顶立不露顶。一人向深深海底行不湿脚。是则也是。未免有些誵讹。今夜或有人。问杲上座。新年头。还有佛法也无。只向他道。今日一队奴仆。在茶堂里。邨歌社舞。弄些神鬼。直得点胸尊者恶发。把钵盂峰。一掷掷过恒河沙世界之外。惊得憍陈如。怕怖慞惶。倒骑露柱。跳入担板禅和鼻孔里。撞倒舒州天柱峰。安乐山神。忍俊不禁。出来拦胸搊住云。尊者你既称阿罗汉。出三界二十五有尘劳。超分段生死。因甚么。有许多无明。被这一问。不胜懡㦬。却回佛殿里。第三位打坐。依旧点胸点肋道。天上天下。惟我独尊。自云住住。杲上座。他问新年头佛法。为什么。一向虚空里打筋斗。说脱空谩人。良久云。杲上座。今日失利。师云。有佛法无佛法。尽被镜清明教二大老。当头坐断。不许后人抟量。妙喜以虚空口。掉广长舌。将三千大千世界。过现未来。佛及众生。真如凡圣。阴阳寒暑。乘除加减。束作一句。卷舒无碍。收放自由。管什么新年头旧年尾佛法。道有也得。道无也得。谁敢正眼觑着。若到天宁门下。更须勘过。少年曾决龙蛇阵。潦倒还听稚子歌。

　　举僧问睦州。经头以字不成八不是。未审是什么字。州弹指一下云。会么。僧云不会。州云。上来讲赞。无限胜因。虾蟆𨁝跳上天。蚯蚓蓦过东海。妙喜云。这僧只问经头一字。睦州尽将善知众艺。差别字轮。以龙龛手鉴。唐韵玉萹。从头注解。撒在这僧怀里。这僧也不妨奇特。直下便肯承当。且道。什么处是他承当处。听取个注脚。以字不成。八字不是。弹指未终。普天匝地。击开四十二般若波罗蜜门。参透华严会中善知众艺。教内教外一时收。世出世间皆周备。无边罪咎。如火消冰。无量胜义。如恒沙聚。更有个末后句。坚牢库藏永收藏。总属山前熊伯庄。师云。经头一字。是什么字。睦州弹指一下。将黄面老人。四十九年说不尽底。一时吐露了也。妙喜矢上加尖道。更有末后一句。诸人还委悉么。良久。山断疑休去。峰高又起来。

　　举龙牙颂云。一切名山到因脚。辛苦年深与袜着。而今年老不能行。手里把个破木杓。白云端和尚云。龙牙老人。可谓熟处难忘。妙喜云。端和尚恁么道。大似以己方人。杲上座即不然。家贫难办素食。事忙不及草书。师云。这一个那一个。和本三人。一时放过。是非终日有。不听自然无。

　　举三圣道。我逢人即出。出则不为人。兴化道。我逢人即不出。出则便为人。真净和尚云。这两个老古锥。窃得临济些子活计。各自分疆列界。气冲宇宙。使明眼人。只得好笑。妙喜云。真净老人。大似欺诬亡没。杲上座即不然。豁开三要三玄路。坐断须弥第一峰。且道在三圣分上耶。在兴化分上耶。具眼者辨取。师云。三圣兴化。明眼宗师。因什么。活计本同。生涯迥异。但有路可上。更高人也行。

　　佛日普照慧辩楚石禅师语录卷第十

　　音切

　　剜(于丸切)　窟竉(上口骨切下力董切)　桡(女交切)　䙡(丘畏切)　髭(子移切)　苇(属鬼切)　𡱰(丁木切)　搀(仕衔切)　蒂(都计切)　蚀(林直切)　馊(色求切)　贬(悲检切)　𠲽(佛音)　㖃(呼垢切)　啒(古兀切)　𠷈(力述切)　奯(许活切)　龛(苦含切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十一

　　举古下

　　侍者　明远等　编

　　举百丈再参马祖。侍立次。祖竖起拂子。丈云。即此用离此用。祖挂拂子于旧处。良久云。你他后开两片皮。将何为人。丈取拂子竖起。祖云。即此用离此用。丈亦挂拂子于旧处。祖便喝。后黄檗到百丈。一日辞欲礼拜马祖去。丈云。马祖已迁化也。檗云。未审马祖。有何言句。丈遂举再参因缘云。我当时被马祖一喝。直得三日耳聋。黄檗闻举。不觉吐舌。百丈云。子已后莫承嗣马祖否。檗云不然。今日因师举。得见马祖大机之用。且不识马祖。若嗣马祖。已后丧我儿孙。妙喜云。百丈被喝。直得三日耳聋。黄檗闻举。不觉吐舌。百丈疑其承嗣马祖。后因临济三度。问佛法大意。三度打六十棒。便与三日耳聋出气。临济始觉如蒿枝拂相似。敢问大众。既是师承有据。因什么。用处不同。会么。曹溪波浪如相似。无限平人被陆沈。师云。百丈竖拂。马祖一喝。黄檗闻举。不觉吐舌。临济宗兴。正法眼灭。父子不传。神仙秘诀。奈何后代儿孙。尽唤乌龟作鳖。乃喝一喝。

　　举昔有一婆子。施财请赵州和尚。转大藏经。赵州下禅床绕一匝云。转藏已毕。人回举似婆子。婆云。比来请转一藏。如何和尚只转半藏。妙喜云。众中商量道。如何是那半藏。或云再绕一匝。或弹指一下。或咳嗽一声。或喝一喝。或拍一拍。恁么见解。只是不识羞。若是那半藏。莫道赵州更绕一匝。直饶百千万亿匝。于婆子分上。只得半藏。设使更绕须弥山。百千万亿匝。于婆子分上。亦只得半藏。假饶天下老和尚。亦如是绕。百千万亿匝。于婆子分上。也只得半藏。设使山河大地。森罗万象。若草若木。各具广长舌相。异口同音。从今日。转到尽未来际。于婆子分上。亦只得半藏。诸人要识婆子么。良久云。鸳鸯绣出从君看。不把金针度与人。师云。这婆子。谓赵州只转半藏。弄假像真。当时只消道。何不向未绕禅床时会取。

　　举世尊将诸圣众。往第六天。说大集经。来他方此土。人间天上。一切狞恶鬼神。悉皆集会。受佛付嘱。拥护正法。脱有不赴者。四天门王。飞热铁轮。追之令集。既集会已。无有不顺佛敕者。各发弘誓。拥护正法。唯有一魔王。谓世尊云。瞿昙我待一切众生成佛尽。众生界空。无有众生名字。我乃发菩提心。荐福怀云。临危不变。真大丈夫。诸仁者。作么生着得一转语。与黄面老子出气。寻常神通妙用。智慧辩才。到此总用不着。尽阎浮大地人。无不爱佛。到者里。何者是佛。何者是魔。还有辨得出么。良久云。欲得识魔么。开眼见明。欲得识佛么。合眼见暗。魔之与佛。以拄杖。一时穿却鼻孔。妙喜云。天衣老汉。恁么批判。直是奇特。虽然如是。未免话作两橛。若向何者是佛。何者是魔处。便休去。不妨令人疑着。却云欲识魔么。开眼见明。欲识佛么。合眼见暗。郎当不少。又云。魔之与佛。以拄杖。一时穿却鼻孔。雪上加霜。妙喜却与释迦老子。代一转语。待这魔王道众生界空。无有众生名字。我乃发菩提心。只向伊道。几乎错唤你作魔王。此语有两负门。若人检点得出。许伊具衲僧眼。师云。泽广藏山。狸能伏豹。二大老。何用多言。只消对魔王道。魔王魔王。你认那个。作菩提心。还识得也未。设使一切众生成佛尽。众生界空。无有众生名字。你要登心。也未许你在。管取拱手归降。

　　举障蔽魔王。领诸眷属一千年。随金刚齐菩萨。觅起处不得。忽因一日得见。乃问云。汝当依何住。我一千年。觅汝起处不得。菩萨云。我不依有住而住。我依无住而住。如是而住。妙喜云。既觅起处不得。一千年随从底是什么。金刚齐云。我不依有住而住。不依无住而住。如是而住。互相热谩。法眼道。障蔽魔王。不见金刚齐则且置。只如金刚齐。还见障蔽魔王么。恁么批判。也是看孔着楔。即今莫有知妙喜起处底么。喝云𥧌语作么。师云。金刚齐道。我不依有住而住。不依无住而住。如是而住。一时被障蔽魔王捉败了也。虽然。也须扶金刚齐始得。

　　举二十四祖。师子尊者。因罽宾国王。秉剑于前云。师得蕴空否。祖云。已得蕴空。王云。既得蕴空。离生死否。祖云。已离生死。王云。既离生死。就师乞头得否。祖云。身非我有。岂况于头。王便斩之。白乳涌高数尺。王臂自堕。妙喜云。孟八郎汉。又与么去。师云。似则也似。是则未是。

　　举二十五祖。波舍斯多。因与外道论义。外道云。请师默论。不假言说。祖云。不假言说。孰知胜负。外道云。但取其义。祖云。汝以何为义。外道云。无心为义。祖云。汝既无心。安得义乎。外道云。我说无心。当名非义。祖云。汝说无心。当名非义。我说非心。当义非名。外道云。当义非名。谁能辨义。祖云。汝名非义。此名何名。外道云。为辨非义。是名无名。祖云。名既非名。义亦非义。辨者是谁。当辨何物。如是往反。五十九番。外道杜口信伏。妙喜云。婆舍斯多。何用忉怛。当时若见他道请师默论。不假言说。便云义堕了也。即今莫有与妙喜默论者么。或有个衲僧出来道。义堕了也。我也知你向鬼窟里作活计。师云。我若作二十五祖。才见外道入门。便连棒打出。岂不丈夫。更待他道请师默论。至于往反五十九番。远之远矣。

　　举六祖能大师。因僧问。黄梅意旨。什么人得。祖云。会佛法人得。僧云。和尚还得否。祖云我不得。僧云。和尚为什么不得。祖云。我不会佛法。妙喜云。还见祖师么。若也不见。径山与你指出。芭蕉芭蕉。有叶无了。忽然一阵狂风起。恰似东京大相国寺里。三十六院。东廊下壁角头。王和尚破袈裟。毕竟如何。归堂吃茶。师云。棒打石人头。嚗嚗论实事。

　　举牛头下。安国玄挺禅师。因僧问。五祖云。真性缘起。其义云何。祖默然。时师侍次乃谓。大德正兴一念问时。是真性中缘起。其僧言下大悟。妙喜云。未兴一念问时。不可无缘起也。时有僧云。未兴一念问时。唤什么作缘起。妙喜云。我也只要你恁么道。师云。昆仑奴着铁裤。打一棒行一步。

　　举杭州径山国一钦禅师。因马祖遣人送书到。书中作一圆相。师发缄见。遂于圆相中。着一点却封回。后忠国师闻乃云。钦师犹被马师惑。雪窦云。径山被惑且置。若将呈似国师。别作个什么伎俩。免被惑去。有老宿云。当时坐却便休。亦有道。但与画破。若与么。只是不识羞。敢谓天下老师。各具金刚眼睛。广作神通变化。还免得么。雪窦见处。也要诸人共知。只这马师。当时画出。早自惑了也。妙喜云。马师仲冬严寒。国一孟夏渐热。虽然寒热不同。彼此不失时节。忠国师因甚却道。钦师犹被马师惑。还委悉么。无风荷叶动。决定有鱼行。师云。圆相中着点墨。日月无光。天地黯黑。初未惑钦师。马师先自惑。累及老南阳。也一场狼籍。良久。平生肝胆向人倾。相识如同不相识。

　　举鸟窠禅师。因侍者会通一日作辞。师乃问。汝今何往。通云。某甲为法出家。和尚不垂慈诲。今往诸方。学佛法去。师云。若是佛法。吾此间亦有少许。通云。如何是和尚此问佛法。师于身上。拈起布毛吹之。侍者因而有省。大沩秀云。可惜这僧。认他口头声色。以当平生。殊不知自己光明。盖天盖地。妙喜云。沩山与么批判。也未梦见鸟窠在。师云。会通于拈起布毛处便喝。免致诸方检点。我恁么道。也是为他闲事长无明。

　　举无著和尚。送供往台山。文殊相迎次。问大德从何方而来。着云南方。文殊云。南方佛法。如何住持。着云。末法比丘。少奉戒律。文殊云。多少众。着云。或三百或五百。着却问文殊。此间如何住持。文殊云。凡圣同居。龙蛇混杂。着云多少众。文殊云。前三三后三三。妙喜云。当时若见。只向他道。和尚如是住持。直是不易。师云。毕竟前三三后三三是多少。有底道。前三三后三三。我不如你。你自会得好。

　　举南泉示众云。江西马祖。说即心即佛。王老师不恁么。不是心。不是佛。不是物。恁么还有过么。时赵州出礼拜了去。有僧问赵州云。上座礼拜了去。意作么生。州云。汝却问取和尚。僧遂问泉。适来谂上座意作么生。泉云。他却领得老僧意旨。妙喜云。两个老汉。虽然鞾里动指。殊不知傍观者哂。师云。南泉赵州。总被这僧一状领过。

　　举南泉一日问座主。讲得什么经。主云。弥勒下生经。泉云。弥勒什么时下生。主云。现在天宫未来。泉云。天上无弥勒。地下无弥勒。洞山价举问云居。居云。天上无弥勒。地下无弥勒。未审谁与安名。洞山被问。直得禅床震动。乃云。吾在云岩。曾问老人。直得火炉震动。今日被子问。直得通身汗流。大阳玄云。如今老僧举起也。有解问者。致将一问来。乃云地动也。妙喜云。禅床动。火炉动。地动。即不无这三个老汉。要见南泉。直待弥勒下生始得。忽有个汉出来道。天上无弥勒。地下无弥勒。却教什么人下生。又作么生对。但向他道。老僧罪过。师云。啼得血流无用处。不如缄口过残春。

　　举南泉因陆亘大夫云。肇法师也甚奇怪。解道天地同根。万物一体。泉指庭前牡丹云。大夫。时人见此一株花。如梦相似。妙喜云。若向理上看。非但南泉谩他陆亘大夫一点不得。亦未摸着他脚跟下一茎毛在。若向事上看。非但陆亘大夫谩他南泉一点不得。亦未梦见他汗臭气在。或有出来道。大小径山。说理说事。只向他道。但向理事上会取。师云。大众还会么。你若向天地同根。万物一体上会。落在肇法师圈䙡里。若向理事上会。又落在妙喜葛藤中。总无自由分。只如南泉指牡丹。向陆亘道。大夫。时人见此一株花。如梦相似。你毕竟如何会。天宁不惜眉毛。为你诸人。下个注脚。平芜尽处是青山。行人更在青山外。

　　举鹅湖问诸硕德。行住坐卧。毕竟以何为道。对云知者是。湖云。不可以智知。不可以识识。何谓知者是。有对云。无分别是。湖云。善能分别诸法相。于第一义而不动。安得无分别。有对云。四禅八定是。湖云。佛身无为。不堕诸数。安得四禅八定是耶。举众杜口。妙喜云。相骂饶你接觜。相唾饶你泼水。师云。僧投寺里宿。贼打不防家。

　　举百灵一日。路次见庞居士乃问。昔日南岳得力句。曾举向人么。士云。曾举来。灵云。举向甚人。士以手自指云庞公。灵云。真是妙德空生。也赞之不及。士却问灵。得力句是谁得知。灵便戴笠子而去。士云。善为道路。灵一去更不回首。妙喜云。这个话端。若不是庞公。几乎错举似人。虽然如是。百灵输他庞老一着。何故。当时不得个破笠头。遮却髑髅。有甚面目。见他庞公。师云。百灵戴笠便去。得力句分明举似来。因甚么。妙喜老人道。百灵有甚面目。见他庞公。也是扶强不扶弱。有人与妙喜作主。要问作么生是得力句。速道速道。拟议不来。劈脊便棒。

　　举庞居士问马祖。不昧本来人。请师高着眼。祖直下觑。士云。一种没弦琴。唯师弹得妙。祖直上觑。士乃作礼。祖归方丈。士随后入云。弄巧成拙。妙喜云。马大师。觑上觑下不无。争奈昧却本来人。居士虽礼拜。也是浑仑吞个枣。马师归方丈。士随后乃云。弄巧成拙。救得一半。师云。说甚么救得一半。三十年后。换手椎胸去在。

　　举赵州因僧问。学人乍入丛林。乞师指示。州云。吃粥了也未。僧云。吃粥了也。州云。洗钵盂去。其僧因此契悟。云门云。且道有指示无指示。若言有。赵州向伊。道个什么。若言无。这僧为甚悟去。妙喜云。云门大似阿修罗王。搅动三有大城。诸烦恼海。复喝云。寐语作么。师云。诸仁者。要见云门则易。要见妙喜则难。誵讹在什么处。剑去久矣。你方刻舟。

　　举赵州因僧辞。州问什么处去。僧云。诸方学佛法去。州竖起拂子云。有佛处不得住。无佛处急走过。三千里外。逢人不得错举。僧云。与么则不去也。州云。摘杨花摘杨花。妙喜云。有佛处不得住。生铁秤锤被虫蛀。无佛处急走过。撞着嵩山破灶堕。三千里外。逢人不得错举。两个石人斗耳语。恁么则不去也。此话已遍行天下。摘杨花摘杨花。唵摩尼达里吽㗶吒。灵隐岳举妙喜语了云。妙喜老人尽力道。只道得到这里。还知香山落处么。铁山崩倒压银山。盘走珠兮珠走盘。密密鸳鸯闲绣出。金针终不与人看。师云。妙喜老祖。唱之于前。天宁远孙。和之于后。门前种莴苣。莴苣生火箸。火箸开莲华。莲华结木瓜。木瓜忽然攧落地。撒出无数无数脂麻。何也。且要入拍。

　　举赵州与文远论义。斗劣不斗胜。胜者输胡饼。远云。请和尚立义。州云。我是一头驴。远云。某甲是驴胃。州云。我是驴粪。远云。我是粪中虫。州云。汝在彼中作什么。远云。我在彼中过夏。州云。把将胡饼来。妙喜云。文远在驴粪中过夏。面赤不如语直。赵州贪他少利。嬴得个胡饼。检点将来。也是普州人送贼。毕竟如何。鹅王择乳。素非鸭类。师云。当时文远待赵州老汉道。我是一头驴。便道输却胡饼了也。老汉取胡饼。就手夺却便行。

　　举长沙一夕玩月次。仰山云。人人尽有这个事。祇是用不得。沙云。恰是倩汝用去。山云。你作么生用。沙乃与一踏踏倒。山起来云。尔直下似个大虫。妙喜云。皎洁一轮。寒光万里。灵利者。叶落知秋。阘茸者。忠言逆耳。休不休已不已。小释迦有陷虎之机。老大虫却无牙齿。当时一踏岂造次。蓦然倒地非偶尔。众中还有缁素得二老出者么。良久云。设有。也是掉棒打月。师云。小释迦云。你作么生用。岑大虫便与一踏。尽谓高超物外。独步寰中。天宁忍俊不禁。也拟冷处着把火。二大老如斯吐露。于建化门头。足可观光。若是这个事。料掉无交涉。

　　举甘贽行者。入南泉设斋。黄檗为首座。行者请施财。檗云。财法二施。等无差别。行者羿钱出去。须臾复云请施财。檗云。财法二施。等无差别。行者乃行䞋。妙喜云。一等是随邪逐恶。云居罗汉。却较些子。师云。恁么恁么。扶起甘贽。推倒黄檗。不恁么不恁么。扶起黄檗。推倒甘贽。只如恁么中不恁么。不恁么中却恁么。又作么生。师子咬人。韩獹逐块。

　　举沩山。同百丈入山作务。丈云。将得火来么。沩云有。丈云在甚处。沩把一枝柴。吹两吹度与。丈云。如虫御木。妙喜云。百丈若无后语。洎被典座谩。师云。百丈却因后语。被人觑破。带累典座。随邪逐恶。天宁幸是无事。汝等诸人。来这里觅个什么。一盲引众盲。相牵入火坑。以拄杖一时赶散。

　　举黄檗示众云。汝等诸人。尽是噇酒糟汉。与么行脚。何处有今日。还知大唐国里无禅师么。时有僧云。只如诸方匡徒领众。又作么生。檗云。不道无禅。只是无师。妙喜云。且道是醍醐句毒药句。师云。杀人刀活人剑。具眼者辨取。

　　举黄檗一日。因南泉问。定慧等学。明会佛性。此理如何。檗云。十二时中。不依倚一物始得。泉云。莫便是长老见处么。檗云不敢。泉云。浆钱且置。草鞋钱教谁还。檗休去。妙喜云。路逢剑客须呈剑。不是诗人不献诗。师云。又是逢便宜。又是落便宜。

　　举仰山因僧问。法身还解说法也无。山云。我说不得。别有一人说得。僧云。说得底人。在甚么处。山乃推出枕子。沩山闻乃云。寂子用剑刃上事。妙喜云。沩山正是怜儿不觉丑。仰山推出枕子。已是漏逗。更著名字。唤作剑刃上事。误他学语之流。便恁么承虚接响。流通将去。妙喜虽则借水献花。要且理无曲断。即今莫有傍不肯底。出来。我要问你。推出枕子。还当法身说法也无。师云。这僧问法身说法。蹉过也不知。仰山推出枕子。又何曾见。大小沩山。将错就错。配作剑刃上事。缚作一束。秤上秤来。八两半斤。如无轻重。若也当时。才见这僧道法身还解说法也无。便骤步归方丈。岂不是出格宗师。免得天下衲僧贬剥。

　　举仰山因问香严。师弟近日。有悟道颂。试举看。遂举击竹颂。山云。此是闲时构置。又举一偈云。去年贫未是贫。今年贫始是贫。去年贫尚有卓锥之地。今年贫锥也无。山云。你只得如来禅。不得祖师禅。又呈一偈云。吾有一机。瞬目视伊。若人不会。别唤沙弥。山云。且喜师弟会祖师禅。妙喜云。沩山晚年好则剧。教得一棚肉傀儡。直是可爱。且作么生是可爱处。面面相看手脚动。争知语话是他人。师云。师兄师弟。去年今年。论什么道。说什么禅。总是掉棒打月。何异掘地讨天。禅禅。也无妙也无玄。莫把封皮作信传。

　　举香严示众云。如人在千丈悬崖。口䘖树枝。手无所攀。脚无所踏。忽有人问西来意。不对则违他所问。若对则丧身失命。当恁么时。作么生即是。时有虎头上座云。上树即不问。未上树请和尚道。严呵呵大笑。妙喜云。吞得栗棘蓬。透得金刚圈。看这般说话。也是泗洲人见大圣。师云。香严老人。曲说方便。虎头上座。未辨端倪。若论激扬此事。三生六十劫。

　　举灵云见桃花悟道。有颂。三十年来寻剑客。几回落叶又抽枝。自从一见桃花后。直至于今更不疑。举似沩山。山云。从缘得入。永不退失。汝善护持。次举似玄沙。沙云。谛当甚谛当。敢保老兄未彻在。妙喜云。一家有事百家忙。师云。人无远虑。必有近忧。直饶百炼精金。不免入炉再煅。

　　举睦州见僧来云。见成公案。放你三十棒。僧云。某甲如是。州云。门前金刚。为什么竖拳。僧云。金刚尚乃如是。州便打。妙喜云。虽然无孔笛撞着毡拍板。直是五音调畅。六律和谐。子细检点将来。未免傍观者哂。且道谁是傍观者。良久云。不得动着。动着打折驴腰。师云。睦州与这僧。二俱作家。二俱不作家。还有人辨得出么。

　　举临济侍德山次。山云今日困。济云。这老汉寐语作么。山便打。济掀倒禅床。云峰悦云。奇怪诸禅德。此二员作家。一拶一捺。略露风规。大似把手上高山。虽然如是。未免傍观者哂。且道谁是傍观者。喝一喝下座。妙喜云。云峰与么批判。大似普州人。径山若见。缚作一束。送在河里。不见道。蚌鹬相持。俱落渔人之手。师云。众中道。德山临济。好手手中呈好手。红心心里中红心。殊不知。用尽自己心。笑破他人口。

　　举临济垂问。有一人。论劫在途中。不离家舍。有一人。离家舍不在途中。阿那个合受人天供养。妙喜云。贼身已露。师云。天共白云晓。水和明月流。

　　举保寿问胡钉铰云。莫是胡钉铰么。胡云不敢。寿云。还钉得虚空否。胡云。请和尚钉破来。寿便打。胡云。莫错打某甲。寿云。汝向后遇多口阿师。与汝点破在。胡后到赵州。举前话问。不知某甲过在甚处。州云。只这一缝。尚不奈何。钉铰于此有省。妙喜云。直饶钉得这一缝。检点将来。亦非好手。可怜两个老禅翁。却对俗人说家丑。师云。胡钉铰。元不知这一缝。当时赵州。若不与贼过梯。便是踏破百二十緉草鞋。也未瞥地在。虽然钉铰明得。也较保寿三千里。

　　举三圣问雪峰。透网金鳞。以何为食。峰云。待汝出网来。却向汝道。圣云。一千五百人善知识。话头也不识。峰云。老僧住持事繁。妙喜云。一人粗似丘山。一人细如米末。虽然粗细不同。秤来轻重恰好。径山今日。真实告报诸人。切忌钻龟打瓦。师云。透网金鳞。以何为食。待汝出网来。却向汝道。冲开碧落松千尺。截断红尘水一溪。

　　举南院因僧问。赤肉团上。壁立千仞。岂不是和尚恁么道。院云是。僧便掀倒禅床。院云。你看这瞎汉乱做。僧拟议。院打出。妙喜云。吾今为汝。保任此事。终不虚也。师云。这僧敢在毒蛇头上揩痒。苍龙颔下批鳞。谁不赏他大胆。只是末上少了一着。自出洞来无敌手。得饶人处且饶人。

　　举兴化一日云。克宾维那。尔不久为唱导之师。宾云。我不入这保社。化云。会了不入。不会不入。宾云。总不与么。化便打。乃云。克宾维那。法战不胜。罚钱五贯。设饡饭一堂。至明日兴化自白槌云。克宾维那。法战不胜。不得吃饭。即便趁出。云居舜云。大冶精金。应无变色。其奈兴化令行太严。不是克宾维那。也大难承当。若是如今泛泛之徒。翻转面皮。多少时也。妙喜云。云居拗曲作直。妙喜道。要作临济烜赫儿孙。直须翻转面皮始得。师云。克宾法战不胜。兴化据令而行。称提临济宗风。揭示正法眼藏。棒头出孝子。佛法无人情。当时将谓茅长短。烧却元来地不平。

　　举石头因药山问。三乘十二分教。某甲粗知。尝闻南方直指人心。见性成佛。实未明了。伏望和尚慈悲指示。头云。与么也不得。不与么也不得。与么不与么总不得。汝作么生。山伫思。头云。汝因缘不在此。江西有马大师。子往彼去。应为汝说。山至彼准前请问。马师云。我有时教伊扬眉瞬目。有时不教伊扬眉瞬目。有时教伊扬眉瞬目是。有时教伊扬眉瞬目不是。山于是有省。便作礼。马师云。子见个什么道理。山云。某甲在石头时。如蚊子上铁牛。马师云。汝既如是。宜善护持。妙喜云。好个话端。阿谁会举。举得十分。未敢相许。师云。药山只知蚊子上铁牛。不知铁牛叮蚊子。露柱亲遭一口。灯笼无地藏身。吓得马大师。变作老妙喜。我且问你。话端从甚么处说起。相骂饶你插觜。相唾饶你泼水。

　　举洞山示众云。秋初夏末。东去西去。直须向万里无寸草处去始得。只如万里无寸草处。作么生去。后有举似石霜。霜云。出门便是草。山闻乃云。大唐国内。能有几人。妙喜云。师子一滴乳。迸散十斛驴乳。师云。贼是小人。智过君子。

　　举夹山示众云。百草头荐取老僧。闹市里识取天子。云门云。虾蟆钻你鼻孔。毒蛇穿你眼睛。且向葛藤里会取。妙喜云。夹山垛生招箭。云门认贼为子。虽然如是。知恩者少。负恩者多。师云。百草头荐阿谁。闹市里识什么。

　　举九峰在石霜为侍者。因普会迁化。众举首座住持。峰云。须明得先师意始可住。遂问。先师道。如古庙里香炉去。冷湫湫地去。如一条白练去。口边生醭去。首座作么生会。座云。明一色边事。峰云。未会先师意在。不得住。座云。装香来。我若不会先师意。香烟起时。脱去不得。及至香烟才起。首座脱去。峰乃于背上抚云。坐脱立亡。即不无首座。先师意未梦见在。妙喜云。两个无孔铁锤。就中一个㝡重。师云。首座坐脱立亡。侍者说黄道黑。先师意在钩头。须信曲中有直。若在临济门下。三十棒教谁吃。才说是非者。便是是非人。

　　举曹山示众云。诸方尽把格则。何不与他一转语。教他不疑去。云门便问。密密处。为甚不知有。山云。只为密密。所以不知有。门云。此人如何亲近。山云。莫向密密处亲近。门云。不向密密处亲近时如何。山云。始解亲近。门应诺诺。妙喜云。浊油更点湿灯心。师云。雪山南面三千里。

　　举乾峰示众云。举一不得举二。放过一着。落在第二。云门出众云。昨日有人。从天台来。却往径山去。峰云。明日不得普请。便下座。妙喜云。乾峰洗面摸着鼻。云门吃饭咬着沙。二人蓦地相逢着。元来却是旧冤家。虽然如是。只许老胡知。不许老胡会。又云。彼此扬家丑。赖遇无傍观者。师云。两个驼子相逢着。世上如今无直人。

　　举雪峰因僧问。古涧寒泉时如何。峰云。瞪目不见底。僧云。饮者如何。峰云。不从口入。赵州闻僧举乃云。终不从鼻孔里入。僧却问。古涧寒泉时如何。州云苦。僧云饮者如何。州云死。峰闻得乃云。赵州古佛。遂遥望作礼。从此不答话。妙喜云。雪峰不答话。疑杀天下人。赵州道苦。面赤不如语直。若是妙喜则不然。古涧寒泉时如何。到江扶橹棹。出岳济民田。饮者如何。清凉肺腑。此语有两负门。若人辨得。许你有参学眼。师云。妙喜老人。可谓人平不语。水平不流。

　　举高亭初往参德山。隔江见德山在江岸坐。乃隔江问讯。山以手招之。亭忽开悟。便回。更不渡江。遂返高亭住持。妙喜云。高亭横趍而去。许伊是个灵利师僧。若要法嗣德山则未可。何故。犹与德山隔岸在。师云。如今众中商量道。高亭见德山。不与他说话便去。所以妙喜道。犹与德山隔岸在。还曾梦见高亭么。拈起拄杖云。便好唤回与一顿。且道。是赏伊是罚伊。

　　举玄沙示众云。诸方尽道。接物利生。忽遇三种病人来。且作么生接。患盲者。拈捶竖拂。他又不见。患聋者。语言三昧。他又不闻。患哑者。教伊说又说不得。且作么生接。若接不得。佛法无灵验。当时地藏出云。某甲有眼耳。和尚作么生接。沙云惭愧。便归方丈。云门因僧请益。云汝礼拜着。僧拜起。门以拄杖挃之。僧乃退后。门云。汝不是患盲。复唤近前来。僧才近前。门云。汝不是患聋。门云。还会么。僧云不会。门云。汝不是患哑。其僧于是有省。妙喜云。这僧虽然悟去。只悟得云门禅。若是玄沙禅。更着草鞋行脚。师云。玄沙云门。气急杀人。彼自无疮。勿伤之也。

　　举玄沙与天龙。入山见虎。龙云。前面是虎。沙云是汝阿虎。龙归院乃问。适来山中。未审和尚尊意如何。沙云。娑婆世界。有四种重障。若人透得。许出阴界。妙喜云。也知和尚为人切。师云。毕竟见个什么。随例道虎。虾跳不出斗。

　　举云门问直岁。什么处去来。岁云刈茅来。门云。刈得几个祖师。岁云三百个。门云。朝打三千。暮打八百。东家杓柄长。西家杓柄短。又作么生。岁无语。门便打。妙喜云。直岁无语。自有三百个祖师证明。云门令虽行。要且棒头无眼。师云。大小云门。却被直岁勘破。

　　举云门示众云。闻声悟道。见色明心。作么生是闻声悟道。见色明心。乃云。观世音菩萨。将钱来买胡饼。放下手。元来却是馒头。妙喜拈拄杖云。者个是色。卓拄杖云。这个是声。诸人总见总闻。那个是明底心。那个是悟底道。喝一喝云。贪他一粒粟。失却半年粮。复卓一下。师云。汝等诸人。不是不闻声。因什么不悟道。不是不见色。因什么不明心。云门漝么提撕。妙喜漝么判断。一曲两曲无人会。雨过夜塘秋水深。

　　举保福因僧问。家贫遭劫时如何。福云。不能尽底去。僧云。为什么不尽底去。福云。贼是家亲。僧云。既是家亲。为什么翻成家贼。福云。内既无应。外不能为。僧云。忽然捉败。功归何处。福云。赏亦不曾闻。僧云。恁么则劳而无功。福云。功即不无。成而不取。僧云。既是成功。为什么不取。福云。不见太平本是将军致。不许将军见太平。妙喜云。丝来线去弄精魂。师云。家无白泽之图。必无如是妖怪。

　　举法眼问修山主。毫厘有差。天地悬隔。兄作么生会。主云。毫厘有差。天地悬隔。眼云。与么又争得。主云。某甲只与么。未审和尚作么生。眼云。毫厘有差。天地悬隔。主便拜。妙喜云。法眼与修山主。丝来线去。绵绵密密。扶起地藏门风。可谓满目光生。若是径山门下。更买草鞋行脚始得。何故。毫厘有差。天地悬隔。甚么处得这消息来。师云。二老汉。不会转身句。如今忽问天宁。毫厘有差。天地悬隔时如何。向他道。昨日有人问。三十棒趁出院去也。

　　举法眼。有时指凳子云。识得凳子。周匝有余。后来云门道。识得凳子。天地悬隔。妙喜云。识得凳子。好剃头洗脚。虽然如是。错会者多。师云。莫将闲话当闻话。往往事从闲话生。

　　举修山主示众云。具足凡夫法。凡夫不知。具足圣人法。圣人不会。圣人若会。即是凡夫。凡夫若会。即是圣人。此语具一理二义。若人辨得。不妨于佛法中。有个入处。若辨不得。莫道不疑。妙喜云。点铁化为金玉易。劝人除却是非难。师云。修山主熟处难忘。也是胡地冬抽笋。

　　举法云因百法座主云。禅家流多爱脱空。云造前问。承闻座主。讲得百法论。是否。主云不敢。云云。昨日晴今日雨。是甚么法中收。主无对。云云。莫道禅家流多爱脱空好。主抗声云。和尚且道。昨日晴今日雨。是什么法中收。云云。四十二时分不相应法中收。主乃屈服。作礼而谢。妙喜云。昨日雨。今日晴。时分不相应。三日后看取。师云。云自帝乡去。水归江汉流。

　　佛日普照慧辩楚石禅师语录卷第十一

　　音切

　　蒿(呼豪切)　针(之林切)　缄(古咸切)　沩(为音)　攧(都年切)　傀儡(上古回切下力回切)　拶(千葛切)　捺(乃曷切)　蚌(步项切)　鹬(余律切)　铰(古效切)　揩(可皆切)　醭(匹卜切)　摸(莫奴切)　虾(下加切)　漝(时及切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十二

　　颂古

　　侍者　胤丘等　编

　　举德山小参示众云。老僧今夜不答话。问话者三十棒。时有僧出礼拜。德山便打。僧云。某甲话也未问。为什么打某甲。山云。你是甚处人。僧云。新罗人。山云。未跨船舷。好与三十棒。法眼云。大小德山。话作两橛。圆明云。大小德山。龙头蛇尾。雪窦云。德山握阃外之威权。有当断不断。不招其乱底剑。要识新罗僧。只是撞着露柱底瞎汉。

　　涂毒鼓未击。早是鸭闻雷。漫天网未收。跃鳞冲浪来。德山老德山老。正令当行非草草。法眼重加矢上尖。圆明更向声前扫。千古流芳雪窦师。长剑在手亲提持。

　　举德山挟复子到沩山。上法堂从东过西。从西过东。沩山默坐不顾。德山云无无。便下去。复云。也不得草草。遂具威仪见沩山。提起坐具云和尚。沩山拟取拂子。德山便喝。当时背法堂。着草鞋便去。沩山至晚问首座。适来新到。在什么处。首座云。当时背法堂。着草鞋便去。沩山云。还识此子么。已后向孤峰顶上。蟠结草庵。呵佛骂祖去在。

　　作家相见。无背无面。眼似流星。机如闪电。提起坐具。略露锋铓。拟取拂子。聊乘快便。已后孤峰结草庵。牛头向北马头南。

　　举南泉。参百丈涅槃和尚。丈问。从上诸圣。还有不为人说底法么。泉云有。丈云。作么生是不为人说底法。泉云。不是心。不是佛。不是物。丈云说了也。泉云。普愿只恁么。未审和尚如何。丈云。我又不是善知识。争知有说不说。泉云。普愿不会。丈云。我太煞为你说了也。

　　为人不为人。水上捉麒麟。说法不说法。证龟却成鳖。百丈南泉。阵势既圆。只抛瓦子相击。错教千古流传。

　　举百丈再参马祖。祖举拂子。丈云。即此用离此用。祖挂拂子于旧处。侍立少顷。祖云。你已后鼓两片皮。如何为人。丈取拂子举起。祖云。即此用离此用。丈挂拂子。祖便喝。丈大悟。后谓黄檗云。我当时。被马师一喝。直得三日耳聋。

　　大丈夫须剿绝。才涉商量。便成涂辙。画饼不可充饥。吃盐那能止渴。马驹踏杀天下人。未是当时这一喝。

　　举道吾至一家吊慰。渐源抚棺问。生耶死耶。吾云。生也不道。死也不道。源云。为什么不道。吾云。不道不道。后于石霜再举。始知落处。一日将锹子。于法堂上。从东过西。从西过东。霜云作什么。源云。觅先师灵骨。霜云。洪波浩渺。白浪滔天。觅什么灵骨。源云。正好着力。太原孚云。先师灵骨犹在。

　　生也不道。死也不道。满口含霜。全身入草。先师灵骨。廓尔现前。不用铁锹斸地。从教白浪滔天。大可怜不是颠。海枯终见底。人死脚皮穿。

　　举灵山会上。有一女子。于佛前入定。佛敕文殊出之。文殊绕女子三遭。鸣指一下。女子入定俨然。文殊遂运神力。托至梵天扑下。女子亦复俨然。佛云。非但汝一人。出此女子定不得。设使千百万亿文殊。亦出不得。下界有罔明菩萨。能出此定。佛语未竟。罔明从地涌出。佛敕令出定。罔明绕女子三匝。鸣指一下。女子遂出定。老宿征云。文殊是七佛之师。为什么。出女子定不得。罔明为什么。却出得。

　　一切处是定。出入有何拘。瞿昙推倒女子。罔明扶起文殊。咄咄咄嘘嘘嘘。觌面相逢不识渠。

　　举青原谓石头云。人人尽道。曹溪有消息。头云。有人不道曹溪有消息。原云。大藏小藏从何得。头云。尽从这里去。诸事总不阙。

　　有消息无消息。谁辨的。无消息有消息。也奇特。大藏小藏从何得。生铁蒺藜当面掷。

　　举僧问云门。佛法如水中月是否。门云。清波无透路。僧云。和尚从何得。门云。再问复何来。僧云。便与么去时如何。门云。重叠关山路。

　　水中本无月。捏目自生花。到处觅相似。苦哉佛陁耶。问前三十棒。问后趁出院。大小大云门。与人通一线。

　　举僧问龙牙。二鼠侵藤时如何。牙云。须知有隐身处始得。僧云。如何是隐身处。牙云。还见侬家么。

　　藤枝迥秀。二鼠难侵。不如不异。非古非今。侬家面目只这是。旷劫何人住生死。

　　举圆觉经云。以大圆觉。为我伽蓝。身心安居。平等性智。

　　虚空包不尽。大地载不起。任是老瞿昙。于斯难下觜。黄金妆白牯。五彩画狸奴。脚不离门限。长年走长途。

　　举僧问雪峰。古涧寒泉时如何。峰云。瞪目不见底。僧云。饮者如何。峰云。不从口入。后有僧举似赵州。州云。不可从鼻孔里入去也。僧却问。古涧寒泉时如何。州云苦。僧云饮者如何。州云死。雪峰闻之云。赵州古佛。从此不答话。

　　来问不离窠。应机非逸格。雪峰与赵州。一窖俱埋却。要知古涧寒泉。初非湛湛涓涓。无限盲驴拽磨。大鹏背负青天。

　　举外道问佛。不问有言。不问无言时如何。世尊良久。外道云。世尊大慈大悲。开我迷云。令我得入。外道既去。阿难问云。外道有何所证。世尊云。如世良马见鞭影而行。

　　有言无言俱不问。追风骏马犹为钝。忽然自肯点头时。岂待重将鞭影施。谁又何疑。巍巍堂堂。三界大师。

　　举僧问六祖。黄梅意旨。是甚么人得。祖云。会佛法人得。僧云。和尚还得也无。祖云我不得。僧云。为甚么不得。祖云。我不会佛法。

　　黄梅有甚意旨。六祖元是樵夫。道我不会佛法。茫茫接响承虚。若非一笔勾下。转见滋蔓难图。六六元来三十六。长江风紧浪花粗。

　　举太原孚上座问鼓山。父母未生时。鼻孔在什么处。山云。即今生也。鼻孔在什么处。孚不肯。乃云。你问我与你答。山云。父母未生前鼻孔。在什么处。孚乃摇扇而已。

　　父母未生。鼻孔峥嵘。及乎生也。大头向下。鼓山放过太原。太原勘破鼓山。拈起手中扇子。是非都不相关。

　　举乾峰示众云。举一不得举二。放过一着。落在第二。云门出云。昨日有一僧。从天台来。却往径山去。峰云。典座今日。不得普请。

　　赤乌飞白兔走。山茶华水酒柳。两两不成双。三三亦非九。夜来海底剔金灯。天晓面南看北斗。

　　举云岩问道吾。大悲菩萨。用许多手眼作么。吾云。如人夜间。背手摸枕子相似。岩云我会也。吾云。你作么生会。岩云。遍身是手眼。吾云。太煞道。只道得八成。岩云。你又作么生。吾云。通身是手眼。

　　通身遍身。是手是眼。一物元无。十虚充满。云岩尽力道。只道得八成。不是僧繇手。徒说会丹青。

　　举洞山夏末示众云。秋初夏末。东去西去。直须向万里无寸草处去。众无语。僧举似石霜。霜云。何不道出门便是草。

　　静悄悄闹浩浩。闹浩浩静悄悄。新丰万里无寸草。浏阳出门便是草。如今要见二大老。鹘眼龙睛何处讨。

　　举定山夹山同行。定山云。生死中无佛。则无生死。夹山云。生死中有佛。则不迷生死。二人各谓。己语亲切。往大梅举而质之。梅云。一亲一疏。二人下去。次日夹山往问。阿那个亲。梅云。亲者不问。问者不亲。夹山住院后。举此谓众云。我当时失却一只眼。雪窦云。夹山毕竟不知。当时换得一只眼。

　　论佛论生死。有无俱未是。大梅老冻脓。失却拄杖子。当时各与三十。遍界无锥可立。特地分别亲疏。受他当面涂糊。[翟*支]瞎摩醯顶门眼。开发人天有何限。

　　举赵州云。老僧答话去。也有解问底。致将一问来。时有僧出礼拜。州云。比来抛砖引玉。却引得个墼子下座。后法眼举问觉铁觜。此意如何。觉云。与和尚举个喻。如国家拜将相似。问云谁人去得。有一人云某去得。答云汝去不得。法眼云。我会也。

　　照雪横戈。撒星排阵。索战无功。一场气闷。老僧答话也。岂是教你问。抛砖引玉大垂慈。脱颠囊锥徒逞俊。觉铁觜觉铁觜。看看平地波涛起。

　　举马祖百丈。西堂南泉玩月次。祖指月问西堂。正当恁么时如何。西堂对云。正好供养。问百丈。丈对云。正好修行。问南泉。泉拂袖便去。祖云。经入藏禅归海。惟有普愿。独超物外。

　　描也描不成。画也画不就。大地与山河。光明处处透。百丈西堂。供养修行。金舂玉应。虎步龙骧。独有南泉较些子。星流不问三千里。

　　举金牛行食次。问庞居士云。生心受食。净名已诃。去此二途。居士还甘否。士云。当时善现。岂不作家。牛云。岂干他事。士云。食到口边。被人夺却。牛便行食。士云。不消一句子。

　　金牛勾贼破家。庞公据款结案。往来古路翛然。翻忆净名善现。一句子没疏亲。锦上铺花色转新。

　　举师祖问南泉。摩尼珠人不识。如来藏里亲收得。如何是藏。泉云。王老师。与你往来者是藏。雪窦云。草里汉。祖云。直得不往来时如何。泉云亦是藏。雪窦云。雪上更加霜。祖云。如何是珠。泉云师祖。祖云诺。雪窦云。百丈竿头作伎俩未是险。若向个里。着得一只眼。宾主瓦换。便能深入虎穴。或不恁么。直饶师祖悟去。也是龙头蛇尾汉。

　　声前抛不出。句后觅无踪。今古强描邈。堕他光影中。摩尼珠作么会。提起金锤百杂碎。

　　举僧问药山。如何是道中至宝。山云莫谄曲。僧云。不谄曲时如何。山云。倾国不换。

　　道中至宝。倾国不换。舍己从人。药山老汉。分明莫谄曲。万古归一贯。白璧与黄金。从教泥土贱。

　　举僧问云门。学人不起一念。还有过也无。门云须弥山。

　　须弥山见何难。日昼月夜。地阔天宽。君不见。神光断臂立深雪。觅不得心心自安。

　　举僧问投子。一大藏教。还有奇特事也无。子云。演出一大藏。

　　投子一言。旋乾转坤。指不自触。舌何可扪。量外提持兮尽同魔说。目前包裹兮三世佛冤。也无妙也无玄。可怜寻剑客。空认刻舟痕。

　　举智门问五祖戒和尚。暑往寒来则不问。林下相逢事若何。戒云。五凤楼前听玉漏。门云。争奈主山高案山低。戒云。须弥顶上击金钟。

　　耳卓朔头鬔松。斩钉截铁。逸格超宗。五凤楼前听玉漏。须弥顶上击金钟。

　　举本仁示众云。寻常不欲向声前句后。鼓弄人家男女。何故且声不是声。色不是色。僧问如何是声不是声。仁云。唤作色得么。僧云。如何是色不是色。仁云。唤作声得么。僧无语。仁云。且道为汝说答汝话。若人辨得。许你有个入处。

　　沙里寻油。炉边听水。非色非声。满眼满耳。不施本分钳锤。空费自家唇齿。问到甚时休。答从何处止。比他临济德山。直是白云万里。

　　举云门问僧云。古佛与露柱相交。是第几机。僧无语。门云。你问我与你道。僧遂问。门云。一条绦三十文。僧云。如何是一条绦三十文。门云打与。代前语云。南山起云。北山下雨。

　　云门跛脚师。只有一张口。嚼碎太虚空。须弥颠倒走。南山起云。北山下雨。知音何在频频举。

　　举教中道。未离兜率。已降王宫。未出母胎。度人已毕。

　　一二三四五六七。七六五四三二一。一言勘破维摩诘。鼻孔眼睛俱打失。黑如漆明如日。四溟东海流。般若波罗蜜。

　　举僧问云门。生死到来。如何迴避。门云。在什么处。

　　华落华开。月圆月缺。寒则普天普地寒。热则普天普地热。踏着秤锤硬似铁。瓮里何曾失却鳖。

　　举丹霞初见马祖。以两手托幞头。祖云。吾非汝师。南岳石头处去。霞遂至石头。如前托幞头。头云。着糟厂去。霞依童行次。一日石头为众云。今日斋后。普请刬佛殿前草。众竞具锄锹。霞独洗头。捧剃刀于石头前胡跪。头云作什么。霞云。请师刬草。石头笑为剃发。呼为授戒。霞掩耳而去。却回江西马祖院。骑圣僧项。众惊报马祖。祖亲来见乃云。我子天然。霞遂作礼云。谢师安名。祖问甚处来。霞云。石头来。祖云。石头路滑。子莫曾跶倒么。霞云。若跶倒则不来也。

　　剔起便行。太迟钝生。石头刬草。马祖安名。黄河水清丹山凤鸣。见斯人兮驾驭峥嵘。

　　举云门示众云。乾坤之内。宇宙之间。中有一宝。秘在形山。着灯笼向佛殿里。拈三门安灯笼上。

　　有句无句。是住非住。形山在这里。宝在甚么处。陵宇宙铄乾坤。灯笼佛殿及三门。从来没一丝头许。北地黄河彻底浑。

　　举雪峰示众云。尽大地。撮来如粟米粒大。抛向面前。漆桶不会。打鼓普请看。

　　熬山店上成道。象骨峰前入草。三个木毬辊来。一粒粟米全该。直饶打鼓普请看。只在目前人不见。

　　举僧问马祖。如何是佛。祖云。即心即佛。

　　即心即佛。亘古亘今。虚空扑落。大地平沉。昨夜三更曰卓午。大虫咬杀南山虎。

　　举僧问马祖。如何是佛。祖云。非心非佛。

　　非心非佛。将错就错。不入丹青。如何描邈。桃花雪白李花红。日出西方夜落东。

　　举马祖与百丈同游山。见野鸭子飞过。祖云是什么。丈云野鸭子。祖云。向什么处去也。丈云飞过去也。祖将百丈鼻孔扭。丈作忍痛声。祖云。何曾飞去。丈于此有省。

　　野鸭子飞过去。有来由无觅处。杻鼻从教痛彻天。师资切忌寻言路。言路绝。千里万里一条铁。

　　举僧问镜清。新年头。还有佛法也无。清云有。僧云。如何是新年头佛法。清云。元正启祚。万物咸新。僧云。谢师答话。清云。镜清今日失利。又僧问明教。新年头还有佛法也无。教云无。僧云年年是好年。日日是好日。为什么却无。教云。张公吃酒李公醉。僧云。老老大大。龙头蛇尾。教云。明教今日失利。

　　新年头佛法。一有还一无。明教与镜清。同归固殊途。张公吃酒李公醉。赢得清风动天地。

　　举僧问琅玡。清净本然。云何忽生。山河大地。玡云。清净本然。云何忽生。山河大地。其僧有省。

　　同不同别非别。机夺机楔出楔。山河大地红炉雪。莫问如今谁动舌。

　　举僧问长沙。本来身还成佛否。沙云。你道大唐天子。还刈茆割稻否。僧云。成佛又是何人。沙云。是你成佛知不知。

　　成佛不成佛。有言殊未亲。大唐天子贵。不是刈茅人。无端拈出本来身。已是重添镜上尘。

　　举僧问百丈。如何是奇特事。丈云。独坐大雄峰。僧礼拜。丈便打。

　　仰面不见天。低头不见地。独坐大雄峰。全明奇特事。龙唫雾起。虎啸风生。大家携手向峥嵘。

　　举僧问香林。如何是室内一盏灯。林云。三人证龟成鳖。

　　拨动竿头线。来三室内灯。本无恁么事。今古竞头争。自从香林扑灭。谁敢证龟成鳖。君不见。德山棒临济喝。但有纤毫带影来。金刚宝剑当头截。

　　举麻谷持锡见章敬。绕禅床三匝。振锡一下。卓然而立。敬云。如是如是。后到南泉。亦绕禅床三匝。振锡一下。卓然而立。泉云不是不是。谷云。章敬道是。和尚为什么。却道不是。泉云。章敬则是。是汝不是。此是风力所转。终归败坏。

　　如是如是。猛虎插翼。不是不是。青天霹雳。绕床振锡归风力。一句了然超百亿。

　　举僧问药山。平田浅草。尘鹿成群。如何射得尘中尘。山云看箭。僧便放身倒。山云。侍者拖出这死汉。僧便起走。山云。弄泥团汉。有什么数。

　　尘中尘谁解举。射不著有甚数。千千万万弄泥团。到此方知发箭难。试与诸人发箭看。乃云中也。又云过也。

　　举云门示众云。药病相治。尽大地是药。那个是自己。

　　拈却药病。不立自己。一切时中。迥无依倚。了事衲僧。坐在这里。国有宪章。三千条罪。

　　举乾峰示众云。法身有三种病二种光。须是一一透得。始解稳坐。虽然如是。更须知有照用同时。向上一窍始得。云门出众问云。只如庵内人。为什么。不见庵外事。峰呵呵大笑。门云。犹是学人疑处在。峰云。子是什么心行。门云。也要和尚相委悉。峰云。直须恁么始解稳坐。

　　十字街头问路。三千里外知音。乾峰呵呵大笑。云门不是好心。子期端可铸黄金。山未高兮水未深。

　　举灵云见桃花悟道。有颂。三十年来寻剑客。几回落叶又抽枝。自从一见桃花后。直至如今更不疑。玄沙云。谛当甚谛当。敢保老兄未彻在。

　　车不横推。理无曲断。两个五伯。元是一贯。春至桃花满树红。为谁开口笑东风。玄沙有语无人识。只要重论汗马功。

　　举云门问洞山。近离甚处。山云查渡。门云。夏在甚处。山云。湖南报慈。门云。几时离彼中。山云今年八月。门云。放你三顿棒。次日洞山往问。昨蒙和尚放某三顿棒。未审过在什么处。门云。饭袋子。江西湖南。便恁么去。洞山大悟。

　　近离查渡。夏在报慈。一一通来历。一一绝思惟。放汝三顿棒。天下人标榜。照雪吹毛光晃晃。

　　举三圣问雪峰。透网金鳞。以何为食。峰云。待你出网来向你道。圣云。一千五百人善知识。话头也不识。峰云。老僧住持事烦。

　　透网金鳞。以何为食。待汝出网来。话头也不识。放行把住。把住放行。不知白雪阳春曲。更有何人和得成。

　　举僧问赵州。见说和尚。亲见南泉是否。州云。镇州出大萝卜。

　　赵州亲见南泉。鼻孔元无半边。镇州出大萝卜。天下衲僧取则。打破漆桶。坐断舌头。芦花明月夜。随意泊渔舟。

　　举陆亘大夫谓南泉云。肇法师也甚奇怪。解道天地与我同根。万物与我一体。泉云大夫。陆应诺。泉指花云。时人见此一株花。如梦相似。

　　天地同根。万物一体。金不博金。水不洗水。此一株花。如梦相似。陆亘大夫。南泉老子。

　　举云门示众云。十五日已前则不问汝。十五日已后。道将一句来。众无对。自代云。日日是好日。

　　暑往寒来。东涌西没。韶阳老人。舌头无骨。一句绝商量。日日是好日。咄。肯与时人作窠窟。

　　举僧问洞山。如何是佛。山云。麻三斤。

　　物见主眼卓竖。水中月作么取。提起麻三斤。休教地主嗔。输纳官租了。天地一闲人。

　　举雪峰示众云。三世诸佛。在火𦦨里。转大法轮。玄沙云。火𦦨为三世诸佛说法。三世诸佛立地听。

　　三世诸佛。一堆红𦦨。若说若听。无剩无欠。雪峰与玄沙。父子真冤家。麻上生绳犹自可。那堪绳上更生蛇。

　　举东寺问仰山甚处人。山云广州。寺云。我闻广州。有镇海明珠是否。山云是。寺云作何颜色。山云。黑月则现。白月则隐。寺云。子还带得来么。山云。带得来。寺云。何不呈示老僧。山云诺。慧寂昨到沩山。亦被索此珠。直得无言可对。无理可伸。寺云。真师子儿。大师子吼。

　　举世无伦匹。当机有舒卷。须弥山不高。沧浪水犹浅。觌面相呈镇海珠。黑月白月空名模。真师子儿。大师子吼。头上着枷。脚下着杻。仰山幸自可怜生。奈何东寺扬家丑。

　　举赵州示众云。至道无难。唯嫌拣择。但莫憎爱。洞然明白。才有言语。是拣择是明白。老僧不在明白里。汝等还护惜也无。僧问。既不在明白里。未审护惜个什么。州云。我亦不知。僧云。和尚既不知。为什么。不在明白里。州云。问事则得。礼拜了退。

　　本无亏曾不隔。谁拣择是明白。心愤愤口喃喃。几度浮云生碧落。依然明月照寒潭。

　　举石头示众云。言语动用没交涉。药山云。非言语动用。亦没交涉。头云。我这里针劄不入。山云。我这里。如石上栽花。

　　辊芥投针。买铁得金。把毡拍板。弹没弦琴。承虚接响人无数。到底难传太古音。

　　举雪峰示众云。望州亭。与诸人相见了也。乌石岭。与诸人相见了也。僧堂前。与诸人相见了也。后保福举问鹅湖。僧堂前则且置。什么处。是望州亭乌石岭相见。鹅湖骤步归方丈。保福便入僧堂。

　　现前碧绿间青黄。万象森罗不覆藏。揭示雪峰相见眼。望州乌石与僧堂。古人恁么道。只道得一半。那一半君自看。

　　举代宗皇帝。问忠国师。和尚百年后。所须何物。国师云。要个无缝塔子。帝云。请师塔样。国师云会么。帝云不会。国师云。吾有付法弟子耽源。却谙此事。请诏问之。国师迁化后。帝召耽源。问此意如何。耽源呈颂云。湘之南潭之北。中有黄金充一国。无影树下合同舡。琉璃殿上无知识。

　　只这个无缝塔。上下四维。十方周匝。长天月落兮影绝光沈。大海波生兮声传响答。峭巍巍风飒飒。与他知识何交涉。

　　举石头见药山坐次问。你在此作什么。山云。一物不为。头云。恁么则闲坐也。山云。闲坐则为也。头云。汝道不为。不为个什么。山云。千圣亦不识。石头以颂赞之。从来共住不知名。任运相将只么行。自古上贤犹不识。造次凡流岂可明。

　　一物不为。合水和泥。千圣不识。随声逐色。无绳自缚数如麻。客至烧香饭后茶。

　　举云门示众云。人人尽有光明在。看时不见暗昏昏。作么生是光明。众无对。自代云。僧堂。佛殿。厨库。山门。

　　青山青白云白。玉转珠回。龙腾凤跃。佛殿与山门。到此俱拈却。眼里瞳人吹尺八。

　　举世尊生下。周行七步。目顾四方。一手指天。一手指地自云。天上天下。惟我独尊。

　　九龙吐水自空来。衬足金莲遍地开。天上人间藏不得。这回未免出胞胎。独称尊向谁说。错承当第二月。且如何是第一月。咄。

　　举雪峰住庵。有二僧到。峰见以手托庵门。放身出云是什么。僧亦云是什么。峰低首归庵。其僧后至岩头。头问云。雪老有何言句。僧举前话。头云。雪峰道什么。僧云雪峰无语。头云。噫我悔不当初向伊道。有个末后句。我若向伊道。已后天下人。不奈雪老何。僧至夏末。举此话请益。头云。汝何不早问。僧云。不敢造次。头云。我虽与雪峰同条生。不与雪峰同条死。要识末后句。只这是。

　　岩头末后句。对面三千里。虽与雪峰同条生。不与雪峰同条死。只这是是何物。为君打破精灵窟。

　　举天平从漪和尚。行脚在西院。常云。今时莫道会佛法。只觅个举话底人也难得。一日从西院法堂下过。西院高声唤。从漪频举首。院云错。行三两步。院又云错。院云。适来两错。是老僧错。是上座错。平云。是从漪错。院云错错。少顷院云。上堂且在此度夏。待与你商量这两错定。当时便去。后住天平示众云。老僧当年行脚。被业风吹。到汝州西院。有个思明长老。勘我两错。便待留我过夏。待共我商量。我不道恁么时错。我未行脚发足。南方行脚时。早知道错了也。

　　应病与药。且下两错。从公处断。直须出院。天平老天平老。休懊恼。客行何似归家好。却把住道道道。

　　举疏山在香严。严一日上堂。有僧问。不慕诸圣。不重己灵时如何。严云。万机休罢。千圣不𢹂。疏山作呕吐势。严云。师叔不肯那。山云。不得无过。严云。过在甚处。山云。万机休罢。犹有物在。千圣不𢹂。亦从人得。严云。师叔莫道得么。山云。还我法座与你道。于是严令升座。如前问之。山云。何不道肯诺不得全。严云。肯又肯个什么。诺又诺个什么。山云。肯则肯他诸圣。诺则诺于己灵。严云。师叔恁么道。也须倒屙三十年始得。后住疏山。常病返胃。一日举此问镜清。病僧肯诺不得全。道者作么生会。清云。全归肯诺。山云。不得全又作么生。清云。个中无肯路。山云。始惬病僧意。

　　良工列规矩。古鉴辨妍𡟎。掉臂过关者。难藏毫发私。石火钝电光迟。不留肯诺。切忌针锥。闲把一枝无孔笛。逆风吹了顺风吹。

　　举赵州问南泉。如何是道。泉云。平常心是道。州云。还许趣向也无。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不疑之道。廓同大虚。岂可强是非耶。州于言下大悟。

　　南人不相耳。北人不相鼻。眉毛在眼上。鼻孔里出气。巍巍堂堂。炜炜煌煌。剑号巨阙。珠称夜光。莫动着。动着三十棒。

　　举百丈每至升座。常有一老人听法。一日众去。老人独留。丈云。汝是何人。老人云。某非人。然某缘五百生前。迦叶佛时。曾住此山。错答学人一转语。所以五百世堕野狐身。今欲举此话。请和尚为答。丈云。汝试举看。老人云。大修行底人。还落因果也无。某对云。不落因果。丈云。汝问我与汝道。老人遂问。大修行底人。还落因果也无。丈云。不昧因果。老人遂悟得。脱野狐身化去。

　　百丈野狐。苏卢苏卢。不落不昧。悉哩悉悉哩。三三两两过辽西。一双红杏换消梨。

　　举风穴在郢州衙内升座。示众云。祖师心印。状似铁牛之机。去即印住。住即印破。只如不去不住。且道印即是。不印即是。时有卢陂长老出问。某甲有铁牛之机。请师不搭印。穴云。惯钓鲸鲵澄巨浸。却嗟蛙步辗泥沙。陂伫思。穴便喝云。长老何不进语。陂拟议。穴便打一拂子云。长老还记得话头么。试举看。陂拟开口。穴又打一拂子。牧主云。将知佛法与王法一般。穴云。见个什么道理。主云。当断不断。返招其乱。穴便下座。

　　铁牛机不搭印。堪笑卢陂冲雪刃。兴化端然坐受降。纤尘不犯碧油幢。李将军有嘉声在。赫赫神威临四海。

　　举僧问洞山。寒暑到来。如何迴避。山云。何不向无寒暑处迴避。僧云。如何是无寒暑处。山云。寒时寒杀阇梨。热时热杀阇梨。

　　闭门造车。出门合辙。换斗移星。拈日作月。寒时寒热时热。木马走如烟。泥牛流出血。

　　举金牛每至食时。自𢹂饭至僧堂前。抚掌呵呵大笑云。菩萨子吃饭来。菩萨子吃饭来。后僧问长庆。菩萨子吃饭来。意旨如何。庆云。大似因斋庆赞。又僧问大光。长庆道。因斋庆赞。意旨如何。光作舞。僧便礼拜。光云。作么生会。僧亦作舞。光云。这野狐精。

　　金牛一盘饭。特地糁椒姜。不中饱人吃。徒劳舞袖长。这僧若是英灵汉。毛孔犹须七日香。

　　举疏山示众云。病僧咸通年已前。会法身边事。咸通年已后。会法身向上事。云门出问云。如何是法身边事。山云枯桩。门云。如何是法身向上事。山云非枯桩。门云。还许学人说道理也无。山云许。门云。只如枯桩。岂不是明法身边事。山云是。门云。非枯桩。岂不是明法身向上事。山云是。门云。未审法身还该一切也无。山云。法身周遍。争得不该。门指净瓶云。还有法身也无。山云。莫向净瓶边觅。门云。诺诺。

　　猛虎口中夺鹿。饥鹰爪下分兔。疏山撞着云门。可见寰区独步。咸通已后咸通前。法身向上法身边。一条红线两人牵。只是当时话未圆。

　　举台山路上。有一娑子。僧问台山路。向甚处去。婆云蓦直去。僧才行。婆云。好个阿师便恁么去。前后僧问皆如此。后有僧举似赵州。州云。待我为你勘破这老婆。遂往问。台山路向甚处去。婆云蓦直去。州才行。婆云。好个阿师。又恁么去。州归举似大众云。我为你勘破这婆了了也。老宿拈云。什么处。是勘破处。

　　先行不到。末后太过。赵州屋里坐。勘破台山婆。师子咬人。韩獹逐块。七百甲子老儿。今日和赃捉败。

　　举云门示众云。闻声悟道。见色明心。作么生是闻声悟道。见色明心。举手云。观世音菩萨。将钱买胡饼。放下手。元来却是馒头。

　　韶阳老人。口头声色。稻麻竹苇。衲僧几个。解知端的。元来胡饼是馒头。大丈夫儿合自由。

　　举镜清问僧。门外什么声。僧云雨滴声。清云。众生颠倒。迷己逐物。僧云。和尚作么生。清云。洎不迷己。僧云。意旨如何。清云。出身犹可易。脱体道应难。

　　雨滴声若为听。不迷己谁侧耳。为复声来耳畔。为复耳往声边。两岸俱玄一不全。

　　举南泉示众云。昨夜文殊普贤。起佛见法见。每人与二十棒。贬向二铁围山了也。赵州出众云。和尚棒教谁吃。泉云。王老师有什么过。州礼拜。泉下座。归方丈。

　　二铁围山。佛见法见。南泉赵州。惯得其便。穷则变变则通。风从虎兮云从龙。

　　举雪峰问僧。近离甚处。僧云覆船。峰云。生死海未度。为什么覆却船。僧无语。覆船代云。渠无生死。雪窦代云。久响雪峰。

　　生死海无边。不知谁解度。覆船一句子。截断两条路。雪窦老徒唠唠。我王库内。无如是刀。

　　举僧问云门。如何是一代时教。门云。对一说。

　　讶郎当对一说。胶柱调弦。掉棒打月。出头天外是何人。鼻孔依前搭上唇。

　　举僧问云门。不是目前机。亦非目前事时如何。门云。倒一说。

　　谁当机倒一说。七纵八横。千差万别。石田唤起土牛耕。无种灵苗遍界生。

　　举沩山问仰山云。天寒人寒。仰云。大家在这里。沩云。何不直说。仰云。适来也不曲。和尚如何。沩云。且须随流。

　　沩山仰山。天寒人寒。随流一句。万种千般。盘走珠珠走盘。凭君子细好生观。不增不减金刚体。无圣无凡赤肉团。

　　举世尊于一处。九旬安居。至自恣日。文殊倏来。迦叶问。今夏在何处安居。文殊云。在三处安居。迦叶于是白众。欲摈文殊出。才举犍槌。乃见无量佛刹一一佛。所有一一文殊。一一迦叶。举槌欲摈之。世尊于是。告迦叶云。汝今欲摈出那个文殊。

　　唯一文殊。无二文殊。百千万亿。遍满尘区。可惜饮光尊者。当时蹉过了也。既然举起槌来。何不便挥一下。见之不取。千载难忘。总是丧车后药囊。

　　举岩头示众云。涅槃经道。吾教意如涂毒鼓。击着远近闻者皆丧。僧问。如何是涂毒鼓。头亚身云。韩信临朝底。

　　涂毒鼓闻者丧。多少死人平地上。死中得活。是非常堪与丛林作榜样。韩信临朝知不知。突出当阳举话时。

　　举文殊问庵提遮女。生以何为义。女云。生以不生生为生义。殊云。如何是。生以不生生为生义。女云。若能明知地水火风四缘。未曾自得有所和合。而能随其所宜。以为生义。殊云。死以何为义。女云。死以不死死为死义。殊云。如何是死以不死死为死义。女云。若能明知地水火风四缘。未曾自得有所离散。而能随其所宜。以为死义。

　　生以不生生为生。冬瓜挂在胡芦棚。死以不死死为死。蟭螟眼中放夜市。和合离散。各随所宜。毕竟他是阿谁。

　　举归宗示众云。吾今欲说禅。诸子总近前。大众进前。宗云。汝听观音行。善应诸方所。僧问。如何是观音行。宗弹指云。诸人闻么。僧云闻。宗云。一队汉。向这里觅个什么。以拄杖打趁。呵呵大笑归方丈。

　　归宗一弹指。刹刹尘尘从定起。眼里着得百千万亿须弥山。耳里着得不可思议大海水。观音行何可拟少林谩说分皮髓。

　　佛日普照慧辩楚石禅师语录卷第十二

　　音切

　　胤(羊晋切)　舷(胡田切)　阃(苦本切)　撞(徒江切)　挟(胡颊切)　复(方复切)　锋(孚逢切)　铓(无方切)　剿(子小切)　斸(竹足切)　咄(丁骨切)　嘘(虚音)　觌(达寂切)　牯(姑户切)　蔓(亡怨切)　峥嵘(上士争切下户萌切)　悄(七小切)　浏(力周切)　醯(呼啼切)　砖(职缘切)　墼(居的切)　逞(丑井切)　骧(思良切)　翛(萧音)　绦(叨音)　锤(直危切)　锄(仕菹切)　驭(鱼据切)　扭(纽音)　刈(鱼既切)　麈(之庾切)　漪(于宜切)　懊(于报切)　妍𡟎(上吾坚切下尺之切)　陂(彼皮切)　鲸(巨京切)　鲵(五兮切)　蛙(乌瓜切)　伫(除吕切)　饭(符万切)　糁(息感切)　倏(式竹切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十三

　　佛祖偈赞上

　　侍者　文晟正隆等　编

　　栴檀瑞像赞

　　至治三年。岁在癸亥。六月被　诏至京师。八月诣白塔寺。观优填王所刻栴檀瑞像。百拜稽首。而为之赞。

　　不取一法如微尘。不舍一法如秋毫。我常如是见于佛。而亦无见不见者。善哉优填亦如是。不取不舍于释迦。目连神足亦复然。三十二匠无不尔。所以成此栴檀像。八十种好皆具足。惟于世间无取舍。乃能取舍于世间。众生心欲种种殊。佛之所化亦差别。众生不孝化以孝。是故为母升忉利。众生不慈化以慈。是故复从忉利下。世间尊邪而背正。是故去霸而就王。欲令闭恶开大道。示现如斯来去相。咨尔十方瞻礼众。作是观者名正观我今稽首释迦文。刹刹尘尘为垂证。

　　王振鹏。手画栴檀瑞像赞

　　佛在天宫度母亲。优填刻像㝡称真。永传瑞相三千界。精选良工四八人。只有梵音雕不得。若非宿福睹何因。区区色见声求者。蹉过如来妙相身。

　　阿育王。所造佛真身舍利塔赞

　　无忧王铸小浮图。八万四千同一炉。每塔中藏真舍利。众生共礼佛形躯。梵天影现紫金刹。绝顶光标明月珠。我等有缘能供养。尽尘沙界证毗卢。

　　多宝佛塔赞

　　无量劫来多宝尊。全身在塔至今存。五千栏楯绕龛室。万亿金铃垂宝幡。此日听经从地涌。满空奏乐雨花繁。须知两佛跏趺坐。度尽众生始掩门。

　　释迦文佛赞

　　三世如来共一心。一心不隔去来今。然灯授记缘无得。般若谭空叹甚深。穷子摄归安养士。道场唱出涅槃音。云门最是知恩者。解向禅流痛处针。

　　无量寿佛赞

　　浊恶众生信可悲。不投慈父更投谁。一家教摄三乘众。九品莲开七宝池。得佛来从无量劫。临终念在刹那时。愿门六八容人入。入者皆成出世师。

　　弥勒尊佛赞

　　弥勒何时不降生。人间天上但称名。伽蓝始向晨朝入。正觉俄闻暮景成。三会度人虽有限。一心作佛本无程。从初念念修慈忍。大地山河似掌平。

　　第一祖摩诃迦叶赞

　　昔者如来灭度时。丁宁衣法好传持。头陀行满无双士。优钵花开第二枝。鸡足山中待弥勒。龙华会上付伽梨。古今一念超三际。佛祖相传信在斯。

　　第二祖阿难尊者赞

　　轮王伯仲法王资。第一多闻只我师。毕钵岩前诸漏尽。修多藏里几生持。来从旷劫无传授。唱出三乘任设施。堪笑诵苕忘帚者。也言芥子纳须弥。

　　第三祖商那和修赞

　　九枝秀草自然衣。未出胎来早已披。昔日世尊曾记我。百年罗汉更由谁。火龙始信慈悲大。神力还因懈慢施。毕竟无心又无法。何妨弟子去求师。

　　第四祖优波鞠多赞

　　性十七耶年十七。时人到此尽沉吟。眼前固是难开口。发白由来不属心。文室盈筹多士至。三尸脱顶众魔钦。吾徒往往如亡剑。但向船舷刻处寻。

　　第五祖提多迦赞

　　不为身心自出家。绍隆佛种竟谁耶。分明指示声前路。切忌添栽眼里花。梦见日轮高出屋。行随仙众尽除邪。最初一念须真正。只忍中间报分差。

　　第六祖弥遮迦赞

　　无心无法又无师。悟了还同未悟时。不见此门成解脱。都忘前劫遇阿私。在今幸得空诸漏。临灭何妨露一奇。截断死生身便是。八千仙侣莫狐疑。

　　第七祖婆须蜜赞

　　金色祥云雉堞间。道逢六祖便承颜。手持酒器长吟啸。身在城隍任往还。却话檀因无量劫。须知佛果不相关。临终示现慈三昧。化火焚躯只等闲。

　　第八祖佛陀难提赞

　　迦摩提国小瞿昙。肉髻如珠出翠岚。义论𠇾夸风凛凛。心明不在口喃喃。无言吃棒知多少。有语投机落二三。后代儿孙徒费力。森罗万象却能谭。

　　第九祖伏䭾密多赞

　　毗舍罗家起白光。便知此有圣人藏。年过五秩喑无语。意恐双亲爱未忘。诸佛尚言非我道。后昆何处见空王。随机化物来中印。所至青山是道场。

　　第十祖胁尊者赞

　　六十年中处母胎。待他白象送珠来。中天竺有难生号。优钵花从此地开。不夜祥光流日月。无眠宝席委尘埃。重茵更着高高枕。后世禅流可叹哉。

　　第十一祖富那夜奢赞

　　地性无常可变金。众生但向外头寻。去来不定心非佛。问答纵横佛是心。语妙须教真性显。情消岂受妄缘侵。前贤后圣清规在。华叶重重覆祖林。

　　第十二祖马鸣大士赞

　　不识方为识佛身。前身了了是蚕身。大心自足收龙藏。深愿何妨度马人。毗舍离王名不杇。波罗奈国化方新。有无作者功殊胜。到处随机转法轮。

　　第十三祖迦毗摩罗赞

　　初现神通亦异哉。转魔成佛始心开。三千眷属归依后。五百神僧羯磨来。巨海包含真性海。仙才变化岂庸才。众生不必论凡圣。只一毫端摄九垓。

　　第十四祖龙树尊者赞

　　深山孤寂断人踪。大树潜藏五百龙。常愿求师殊未遇。有缘闻法幸相逢。人间但爱生天福。座上俄瞻满月容。到此不明无相理。迷云犹锁一重重。

　　第十五祖迦那提婆赞

　　佛性犹如满月轮。堂堂无相实为真。从师听法开心地。彻水投针显智人。福业翻成调御业。邪因转作涅槃因。巴连弗邑长幡下。盖色骑声一句亲。

　　第十六祖罗睺罗多赞

　　无情说法有来由。木菌前身是比丘。父子同餐今未已。因缘报复后当𠇾。释尊已记千年事。教主宜为众圣俦。指点梵宫金钵饭。师资赢得饱齁齁。

　　第十七祖僧伽难提赞

　　过去娑罗树王佛。还生尘世尊群迷。俄因半夜天光照。直至高岩石窟栖。金在井中元不动。饭来天上为谁携。我无我故成于汝。此事分明觌面提。

　　第十八祖伽耶舍多赞

　　紫云如盖出峰头。童子方持宝鉴游。正是善机年百岁。兼将道德继前修。风铃但为心鸣起。花果还因地种求。内外无瑕何所表。莫教错认水中沤。

　　第十九祖鸠摩罗多赞

　　才闻扣户忽生疑。此舍无人答者谁。万里云端吐明月。千寻水底见摩尼。驰求佛祖缘何事。放舍身心正此时。一念不生三际断。元来鼻孔大头垂。

　　第二十祖阇夜多赞

　　此心清净无生灭。寂寂灵灵现在前。入得此门皆是佛。向来诸祖本无传。重牙石虎山中吼。阔角泥牛水底眠。若更厌人谈罪福。不惟堪笑亦堪怜。

　　第二十一祖婆修槃头赞

　　此日头陀遍行名。前身长乐国中生。杖榰画佛亲曾忏。祖继空宗道已成。光度入门回礼竟。刍尼同产宝珠明。了知宿业由心现。篇聚须当识重轻。

　　第二十二祖摩拏罗赞

　　舍父从师恰壮年。亭亭一朵火中莲。王宫但作浮云想。祖位亲承列圣传。宴坐何尝嫌聚落。游行只是化人天。因思后世多庸妄。谁泛如来大法船。

　　第二十三祖鹤勒那赞

　　第四劫中为比丘。龙宫赴会引缁流。今来众鹤飞相伴。总为当时德不修。七佛金幢曾有祷。二人绯素本同俦。阇维复向空中现。舍利还将一塔收。

　　第二十四祖师子尊者赞

　　道人何必用心求。毕竟无心是道流。弟慧方嗟龙子夭。魔强未免鹤师忧。白虹直贯缘吾党。黑气横分信有由。且把伽梨传嫡嗣。蕴空不复较恩仇。

　　第二十五祖婆舍斯多赞

　　婆舍斯多是两生。彼身才坏此身成。方当左手开拳日。始得神珠照座明。五十九番邪论伏。一千余载祖风清。先师表信衣难毁。足使天魔外道惊。

　　第二十六祖不如蜜多赞

　　昔年为法受拘笼。今日还归太子宫。本愿出家为佛事。须来嗣祖振玄风。年深愈䔍沙弥敬。地动皆知羯磨功。将度众生有何法。且教梵志伏神通。

　　第二十七祖般若多罗赞

　　无父无名世混融。若非智眼莫能穷。当知佛国大势至。即是王都缨络童。印度不居玄化外。真丹皆在妙心中。他年二子弘吾道。一个西行一个东。

　　第二十八祖菩提达磨赞

　　一言尽破六宗迷。在国还除异见非。汉土初来空圣谛。梁王不免挫天威。度僧造寺难论德。断臂安心未入微。留得少林花木在。翩翩只履自西归。

　　第二十九祖慧可大师赞

　　博览群书有正知。少林大士是吾师。愿教句下闻心要。来向庭前立雪时。遍界皆空无一物。众生不了谩多知。屠门酒肆元平等。肯舍冤亲别起慈。

　　第三十祖僧璨大师赞

　　当念推寻罪性空。不居内外不居中。吾人欲忏如何忏。底处藏风更有风。十载往来无定所。多方檀信此心同。平生最爱罗浮好。末后依前葬皖公。

　　第三十一祖道信大师赞

　　无人缚汝谩嗟吁。何更来求解脱乎。到此身心俱放舍。从前苦乐免囚拘。破头山上云如盖。武德年中事已符。天子诏来堪一笑。浮生万事总区区。

　　第三十二祖弘忍大师赞

　　拾得黄梅路上儿。能言佛性早非痴。前生过去身何限。此日还归母未知。但缺如来七种相。傍分信祖一横枝。中宵有客传衣去。不复升堂众始疑。

　　第三十三祖慧能大师赞

　　本是新州负担郎。偶闻市客诵金刚。便投五祖参禅去。却笑三更写偈忙。议论风幡从此定。流传衣钵至今藏。谩人自谓来无口。不道坛经话更长。

　　文殊大士赞

　　阎浮东北最清凉。此有文殊妙吉祥。紫府山川行道处。黄金宫殿摄身光。十千菩萨为徒众。五百那伽护道场。虽是当来普见佛。看他伎俩亦寻常。

　　普贤大士赞

　　如来长子普贤尊。行愿宏深口莫论。一色烂银铺世界。六牙香象振乾坤。无边刹海微尘数。不可思议大法门。始末何曾离当念。凡夫只是弄精魂。

　　观音大士赞

　　海上名山多圣贤。慈悲愿力最居先。面如宝月当三五。化等油云覆大千。缨络聚中常说妙。栴檀林里每谭玄。何时此界无生佛。直待虚空落地年(正坐)。

　　过去如来正法明。须知佛道已圆成。再为菩萨酬深愿。常向娑婆度有情。巡礼宝陁岩上去。引归极乐国中生。六根互用君知否。满耳青黄满眼声(补陁示现)。

　　东大洋西西海南。海云深处善财参。山头有月光流永。水面无风影在潭。自远寻声先救苦。因闻入理并除贪。阎浮界上根尤胜。日夜香灯共一龛(水月善财)。

　　前观音即后观音。不离众生信解心。三十二身随所应。百千万劫在如今。根尘尽向声尘脱。业海咸归愿海深。早晚莲舟蒙救度。盲龟值木芥投针(莲舟)。

　　本自端居不动身。随机说法化天人。波间顿现孤轮月。雪里潜行万国春。迷去有情偿业果。悟来无耳着声尘。堂堂密密圆通境。大地山河为指陈(天人水月)。

　　文殊子细拣圆通。一一根门一一功。诸圣尽推闻理妙。六尘皆到用时空。隔垣响彻无遐迩。入道言诠有始终。收得光明如意宝。利人利己乐何穷(珠瓶宝座)。

　　圣师莫把古今论。真教难将体用分。无相未尝离有相。我闻终不异他闻。全凭一念慈悲力。亦藉多生定慧熏。末法比丘皆可证。如来实语不欺君(有僧作礼)。

　　遥瞻补怛洛伽山。小白花开正可攀。拍岸潮声时浩浩。穿林鸟语日关关。普门一品长宣诵。薄福众生当等闲。只个闻思修不昧。经行坐卧见慈颜(海岸花岩)。

　　东林僧景潜一夕梦。观音大士谓曰。我以三珠施女。起起檀越来矣。明日某氏至。愿庄严宝像。因发像腹。得方寸之镜一。银泥细书经一。琉璃瓶一。瓶之大如指。三舍利于中跃跃。有光出。试以铁锥。锥陷而舍利无损。余适见之。百拜稽首。而为赞曰。

　　世间之声。皆以耳听。而此大士。独以眼观。眼既观声。耳亦听色。色不自色。声不自声。一心不生。六用俱寂。以俱寂故。能兴大悲。以大悲故。度诸众生。或为画师。自画其像。或为雕者。自雕其形。或现鹰巢。或现蛤㲉。及种种相。而此大悲。无兴大悲。受大悲者。我作是说。如眼于色。如耳于声。虽不可取。要不可灭。皆如幻故。皆如梦故。稽首如幻如梦之像。稽首如幻如梦之经。稽首如幻如梦之珠。稽首如幻如梦之镜。愿令如幻如梦之众。皆悟如幻如梦之心。皆成如幻如梦之佛。稽首此方真教体。广大无碍遍沙界。随诸众生颠倒想。一切所求无不获。虽应其身三十二。所说法句惟一音。此音不从舌根生。亦复不从耳根入。如是六处本寂灭。故称名者得解脱。我亦证此解脱门。与观世音等无异。异无异者亦寂灭。亦无寂灭寂灭者。故我同是观世音。一切众生亦同证。

　　凡心净如水。圣化圆如月。一影落千波。高低共澄彻。本来非垢净。岂复论圆缺。同一不思议。如何妄分别。我观观音氏。体用俱超绝。于此蚌蛤中。摄受微尘刹。弹指阿僧祇。大千一毛发。衣冠俨可数。缨络知谁设。欲将心喻珠。乃以身为舌。大启圆通门。令除烦恼结。随机三十二。一一炽然说。说者言语断。听者心行灭。大士长现前。清凉洗炎热(蚌蛤像)。

　　湛然不动。体若虚空。高下随入。根尘互融。在耳何观。幽谷传声而答响。在眼何听。春华发色而耀丛。大地山河。咸宣妙智。金石丝竹。尽演圆通。顶奉如来之像。眉横帝释之弓。烁迦罗首。清净宝目。母陁罗臂。皆具八万四千。无求而不得者。众生行住坐卧。长在其中。只者蒲萄新卷叶。都因幻妄显全功。

　　我观三界尘劳。群生扰攘。自性不明。贪欲所障。溺于苦海。随于识浪。从劫至劫。舍妄取妄。故闻思大士。以慈悲方便。为莲叶之舟。出而置之于彼岸之上。顿明自性。不向外寻。观音即汝。汝即观音。

　　称名者。同六十二亿恒沙菩萨之福。逗机则。异三十二应国土说法之身。法身无为。不堕诸数。无方不现。无感不赴。我观此像。如月在天。其轮虽一。而光遍百川者焉。

　　空觉觉空。觉空空觉。重重幻灭。念念道圆。统八万四千波罗蜜门。为一普门。无门可辟。即不可思议妙观察智。为一圣智。无智可诠。烈焰堆中捞得月。须弥顶上浪翻天。

　　一称名拔无量苦。一睹相与无量乐。不动神情。而顿现十方。普运悲智。而长居五浊。闻无所闻。觉无所觉。长天月皎兮片石云收。大野风生兮四溟潮落。

　　宴坐盘石。心无所缘。冥应万机。道何可议。能使苦者乐。晦者明。夭者寿。死者生。听十方之色像。观遍界之音声。巍巍乎荡荡乎。盖不可得而名也。

　　念念兴慈运悲。人人离苦得乐。一瞻一礼。同证常住法身。若圣若凡。咸令成等正觉。久从无量劫中来。月在沧波捞不着。

　　眼里耳里鼻里。小千中千大千。随一有情受苦。便蒙大士哀怜。水在地月在天。真体堂堂在目前。

　　天上月水中月。同古今共圆缺。只这圆通门。何曾费言说。大海茫茫一叶莲。虚空有尽香无绝。

　　圣师无所说。童子无所闻。青山自青山。白云自白云。拣尽圆通二十五。文殊之辩谩纷纷。

　　一卷普门品。纵横在笔头。通身无影像。满纸黑蚍蜉。虚空扑落须弥碎。度尽众生愿未休。

　　大士众生父。众生大士儿。父怜儿最苦。宁不起慈悲。芳草座绿杨枝。正是全超八难时。

　　随类应身。即身为舌。其圆通门。炽然常说。能以眼听。音无间歇。巍巍堂堂。常住不灭。

　　篮不见鱼。通身是眼。眼若有见。如鱼堕篮。见不见离。闻非闻灭。善哉大士。常现娑婆。

　　觉天空阔。心月孤圆。宴坐不动。光明无边。狭则一毫。宽则大千。卷却㡧子。真身现前。

　　现天女相。摄众生心。如青莲花。出大火聚。清凉热恼。是二俱空。稽首慈悲。不离当处。

　　从闻而入。即思以修。众生解脱。非向外求。大地一尘。大海一沤。正体不动。分身遍周。

　　圆通面目。描写难成。直下便是。多少分明。风动绿杨千万叶。晓来黄鸟两三声。

　　妙智之力。眼声耳色。逼塞虚空。了无痕迹。遮身向上数重云。应念现前元不隔。

　　慈悲誓愿如山重。业识尘劳似海深。十字街头卖鱼去。护生心是杀生心。

　　金刚石畔善财参。未免慈悲为指南。但道现前无可说。一轮明月在寒潭。

　　圆通不许离尘寰。道在寻常日用间。数抹淡烟笼碧树。一条飞瀑下青山。

　　水中月影如何取。脚下莲舟不用撑。提起数珠一百八。何曾佛外觅众生。

　　闻思修悲智愿。此身本空。无刹不现。碧落光明白月轮。玉毫突出黄金面。

　　娑婆人有大因缘。但一称名现在前。只这如今谁动口。却须问取白衣仙。

　　分明觉观离根尘。普度群迷出苦轮。须信炽然声色里。如如不动现全身。

　　出海鲸鱼摆浪开。䘖花鹦鹉自空来。净瓶口里喃喃地。尽说圆通向善财。

　　见色心先现。闻声道已彰。慈容一轮月。瞻礼获清凉。

　　石露珊瑚树。山含玛瑙云。虚空无说说。大地不闻闻。

　　雨过碧天空。云横紫雾重。忽然瞻妙相。满海是芙容。

　　浪打苍崖石。风吹紫竹林。飞来两鹦鹉。相对说惟心。

　　遇苦救苦。随流入流。无边刹海。一叶莲舟。

　　廛市卖鱼。腥风满途。众生易度。邪法难扶。

　　如意宝轮王菩萨赞

　　稽首大士。如意轮王。本无一法。弥满十方。是故诵真言者。声未发而身心安乐。瞻圣像者。目未举而动静吉祥。成就万德。灭除千殃。我今以四大海水为乳。以五须弥山为香。以山川草木。为供养之具。以日月星辰。为灯烛之光。世界不可说。虚空莫能量。与一切众生。同修如法供养。极未来际劫。严净菩萨道场者也。

　　地藏王菩萨赞

　　从久远劫。现慈悲身。处地狱如游园观。使众生永脱苦轮。一颗宝珠提掇处。照开黑暗。六环金锡动摇时。增长威神。持其名者。免生死罪。睹其像者。了涅槃因。不可思议大愿力。无边刹海未来人。

　　文殊问维摩疾图赞

　　不二法门离分别。三十二人探水月。文殊童子本无言。却是维摩大饶舌。此图之作非偶然。意在语默。思惟先天。花落地拂在手。万象听他师子吼。

　　文殊大士赞

　　山玉有辉。盘珠无滞。毗赞空王。激扬胜义。即众生根本无明。是诸佛简择妙智。或持千钵。或现五髻。或教导十六王子为妙光法师。或提奖六千比丘于觉城东际。象王回旋。师子游戏。一切处金色世界。一切处文殊室利。直说与人人不会。虚空更展黄金臂。

　　维摩居士赞

　　三万二千猊座。不离方丈室中。只因当时一默。唤作多口老翁。

　　弥勒菩萨赞

　　五十六亿万岁。方始下生人间。知足天中不住。身心到处安闲。

　　辟支佛牙赞

　　日本成藏主入吴。逢一童子。施辟支佛牙。得而宝之请赞。赞曰。

　　有一众生。出无佛世。曾从往劫。受独觉记。花开叶落。心融神会。观此因缘。豁然超诣。于三界中。如鸟出笼。虽不说法。但现神通。手磨日月。身卧虚空。十有八变。开豁群蒙。至涅槃时。吐三昧火。自化形骸。惟留骨锁。妙设利罗。雨若干颗。累累如珠。头头而堕。维道人成。得其大牙。坚若金刚。净如莲花。砧杵不碎。玉雪无瑕。再拜稽首。宁小幸耶。我作赞辞。仰其高躅。冥熏法界。净洗心目。神物诃护。无忘付嘱。人能敬信。莫不生福。

　　佛日普照慧辩楚石禅师语录卷第十三

　　音切

　　填(徒坚切)　雕(丁幺切)　楯(食允切)　堞(徒叶切)　秩(除室切)　喑(于深切)　胁(虚业切)　垓(古苔切)　菌(奇陨切)　赢(余成切)　齁(火候切)　搘(耆支二音)　泛(孚梵切)　毁(麾诡切)　挫(祖过切)　皖(户板切)　蛤(古合切)　捞(路高切)　蚍(毗音)　蜉(扶牛切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十四

　　佛祖偈赞下

　　侍者　文晟正隆等　编

　　十六大阿罗汉赞

　　第一位西瞿耶尼洲宾度罗䟦罗堕阇尊者

　　三明六通八解脱。乃是人天良福田。设供能招来果胜。敷床且验坐花鲜。龙王殿里饶珍馔。牛货洲中有大缘。海水搅成甘露味。檀波罗蜜此心圆。

　　第二位迦湿弥罗国迦诺迦伐蹉迦尊者

　　迦湿弥罗大士居。岩间树下更清虚。时来利物先忘我食取资身不愿余。听法青龙安钵内。䘖花白鹿走阶除。长宵皓月光如洗。坐听沙弥读梵书。

　　第三位东胜身洲迦诺迦䟦厘堕阇尊者

　　圣者常居东胜身。坐来但见海扬尘。渡河且自分三兽。标瑞终能效一麟。天上时长何倏忽。世间劫短太逡巡。性空念念离贪欲。珍重全抛火宅人。

　　第四位北俱卢洲苏频陁尊者

　　大千沙界北俱卢。此地常言佛法无。劫树衣裳心不贵。长粳米饭饱何须。但令受化人心伏。岂患迷方刹土拘。此道周流四天下。众生业果易凋枯。

　　第五位南赡部洲诺讵罗阿氏多尊者

　　在世分明出世间。或游廛市或居山。自来雁荡栖心久。长向龙宫说法还。巨石迸开云片片。高崖飞下瀑潺潺。经行坐卧无非定。谁道清宵白昼闲。

　　第六位耽没罗州䟦陁罗尊者

　　耽没罗洲八百里。漫空海浪隔云峦。众生有念头头错。大士无心处处安。近涧水萦红玛瑙。疏林雪洒碧琅玕。诸天所散花成积。早晚风来扫石坛。

　　第七位僧迦茶洲迦理迦尊者

　　如来付嘱固难忘。利物何曾密处藏。久住世间终不厌。暂游天上亦无妨。粗衣缀钵资生具。旷野深山圣道场。自在还同师子子。从他节序变炎凉。

　　第八位钵啰罗洲伐阇罗吠多罗尊者

　　仙洲住在钵啰罗。有识俱令出爱河。美甚雪山生乐味。奇哉火圣粲芬陁。龙宫水涌阶前地。鹫岭云连户外坡。况乃禅居人不到。䘖花时见鹿麋过。

　　第九位香醉山中戌博迦尊者

　　香醉山中水石奇。折旋俯仰四威仪。身心脱去闲糠秕。语默由来妙总持。秀草自然香旖旎。遥山无限碧参差。天人向午供甘露。正是城隍乞食时。

　　第十位三十三天中半托迦尊者

　　三十三天帝释宫。圆颅方服住其中。黄金钵有酥陁饭。白日心如般若空。永脱苦轮须利物。行登宝所不施功。前时预受菩提记。尚待庄严势力充。

　　第十一位毕利飏(平音)瞿洲罗怙罗尊者

　　毕利飏瞿海上洲。神通不碍往来游。真心本自离生灭。大道何曾假证修。西竺幻人擎尘尾。上方仙子爇牛头。六时唱礼黄金像。无相须从有相求。

　　第十二位半度波山中迦那犀那尊者

　　半度波山插太空。白云掩映碧玲珑。名标五伯声闻上。道被三千世界中。定起影斜金殿月。斋余香袅玉炉风。有时走入军持浴。须信沙弥亦具通。

　　第十三位广胁山中因竭陁尊者

　　广胁名山处处闻。其中别是一乾坤。雨龙听讲天花湿。野鹿依禅砌草温。万化皆从无相出。十虚但有假名存。了然此理超生死。何用他求解脱门。

　　第十四位可住山中伐那波斯尊者

　　万古山垂可住名。随时坐卧与经行。身虽属幻须修幻。果证无生在度生。犀柄频摇花片落。宝书试展月轮明。自从五结消亡后。烦恼菩提悉等平。

　　第十五位鹫峰山中阿氏多尊者

　　如来已灭鹫峰虚。千五百人龙象居。定慧圆明犹日月。身心清净似芙蕖。奇禽异兽来围绕。瑞霭祥云复卷舒。此地时时钟梵作。俨然佛转法轮初。

　　第十六位持轴山中注茶半托迦尊者

　　持轴山中大士家。明珠绝颣玉无瑕。昼披般若千行偈。天雨曼陀四色花。楗椎远传僧布萨。香烟浓染佛袈裟。白牛自可兼羊鹿。先引儿童驾小车。

　　第九祖伏䭾蜜多赞

　　从旷大劫来。未尝谭一字。谁道五千年。方才启唇齿有说与无说。且莫谤祖师。折箸搅大海。灯心拄须弥。口不摇舌。足不逾户。五十年宴坐一床。三千界禅门九祖。诸佛非道。父母非亲。若心若行。何伪何真。山头翻白浪。井底起红尘。

　　布袋赞

　　花衢柳巷任经过。虎穴魔宫不奈何。背上忽然揩只眼。几乎惊杀蒋摩诃。

　　乌藤只么往来挑。布袋虽轻未肯抛。无尽重重华藏海。都将一个肚皮包。

　　十字街头等个人。不知满面是埃尘。重重破纸包干粪。一度拈来一度新。

　　靠着布袋打瞌睡。百千万年只一忽。娑婆界上无此僧。龙华会中无此佛。

　　寒拾赞

　　闾丘未到国清前。谁识文殊与普贤。三寸舌头轻漏泄。有何伎俩掣风颠。

　　大圆觉海是伽蓝。到了何曾有圣凡。两个头陀高拍手。从教人道太褴襂。

　　国清寺里岂无人。只话寒山拾得贫。苕帚粪箕常在手。可怜净地却生尘。

　　遥望东南紫气堆。崩云泄雨转崔嵬。圣贤面目分明在。莫道斯人去不回。

　　智者大师赞

　　眉分八彩。目曜重瞳。法本无得。辩何有穷。太虚绝兆。赫日方中。银地佛窟。玉泉神工。总持禀戒。灌顶承风。禅河香象。教海大龙。瞻之仰之。极天高而地厚。名也实也。非鼠唧而鸟空。夫是之谓祖龙树。宗北齐。师南岳灵慧禅师之幻容。

　　清凉国师赞

　　无明本空。法界如幻。谁为普贤。圆满行愿。十地鸟迹。二觉波文。凡圣平等。迷悟同群。稽首清凉。洞明智理。疏毗卢藏。称真佛子。千龙发浪。四海流慈。十大愿王。七帝门师。遗像现前。麈尾在手。常住世间。太虚不朽。

　　达磨大师赞

　　初辩宝珠。半文不直。次破六宗。全无旨的。离南印来。入震旦国。再对梁王。还云不识。一住少林。九年面壁。堪笑神光。分明是贼。及乎安心。觅心不得。看他什么奇特。未免许多狼藉。葱岭那边逢宋云。破履至今遗一只。

　　长江一苇。大地一华。廓然无圣。到处逢他。且道他是阿谁。香至亲子。神光老爷。

　　谁云打落当门齿。椎杀深深掘窖埋。自是梁王不唧𠺕。放他走入魏朝来。

　　当时我若作神光。三拜无疑是诈降。侧立看他开口缝。进前推倒葛藤桩。

　　少林冷坐几经春。鼻孔依然搭上唇。只为乡谈改不得。被人唤作婆罗门。

　　西天二十八头驴。踏碎支那独有渠。后代儿孙多执拗。个强一个觜卢都。

　　三年泛海神通力。一苇浮江鬼怪多。将谓末梢遮得尽。依前不奈宋云何。

　　因陀罗所画十六祖。闻上人请赞

　　初祖

　　易掩当门齿。难藏盖胆毛。神光三拜后。熊耳一峰高。

　　六祖

　　惹起风幡话。流传卒未休。有人来问我。六耳不同谋。

　　牛头

　　盘陀石上坐。几度见春来。百鸟无消息。山花落又开。

　　鸟窠

　　太守名居易。禅师号鸟窠。相逢休话险。一片好山河。

　　南岳

　　试问曹溪印。令人下口难。只因无染污。突出万重关。

　　马祖

　　磨砖不成镜。坐禅不成佛。泥牛斗折角。虚空揣出骨。

　　百丈

　　从他鼻头痛。不是祖师机。日日江湖上。纷纷野鸭飞。

　　赵州

　　南泉王老师。有此宁馨儿。勘破台山话。回来人不知。

　　雪峰

　　对众辊木毬。当阳拈鳖鼻。明明出胸襟。一一盖天地。

　　玄沙

　　抛却钓鱼船。走上飞鸢岭。触着脚指头。当下便心肯。

　　云门

　　打佛乞狗吃。知恩方报恩。后来真净老。又要罨云门。

　　慈明

　　骨董箱儿里。拈来几百般。白金归寿母。觑着骨毛寒。

　　杨岐

　　踢出一头驴。只有三只脚。寸步不曾移。踏遍长安陌。

　　白云

　　云门上大人。白云丘一己。从此化三千。清风来未已。

　　圆悟

　　奇哉认得声。有意却无情。一片碧岩集。闲将肝胆倾。

　　大慧

　　华擘首山禅。深为衲子冤。竹篦生铁铸。石火迸青天。

　　因陀罗所画诸圣。闻上人请赞

　　空生

　　寂寂岩间坐。喃喃口更多。只言无法说。争奈雨花何。

　　丰干

　　寺里随僧住。山前跨虎过。闾丘太守到。道你是弥陀。

　　寒山

　　不居妙喜界。不恋清凉山。个个求成佛。输他道者闲。

　　拾得

　　当初因拾得。便以此为名。欲识这个意。无生无不生。

　　宝公

　　刀尺杖头悬。时时走市廛。萧家菩萨子。只解说因缘。

　　布袋

　　浪走草鞋穿。长挨布袋眠。天宫衣钵在。归去是何年。

　　懒瓒

　　炉中煨芋火。香不到青霄。世主缘何事。频令敕使招。

　　船子

　　晓出天连水。昏归月满舟。锦鳞如不遇。垂钓几时休。

　　赵州和尚赞

　　参见南泉早。会得平常道。行脚债已酬。住山年益老。随机说法。不用思量。信口答禅。何劳寻讨。古佛重来。群魔尽扫。庭前柏树子。敲风打雨。满目森森。狗子佛性无。照雪吹毛。杀人草草。至今道播乾坤。非独话行燕赵。

　　云门大师赞

　　候睦州三日开门。空拶折脚。被雪峰一问杜口。便低却头。灵树会中。人天眼目。大唐国里。衲子冤仇。用𨍏轹钻。穿虚空作窟笼。因干屎橛。向平地起戈矛。得路塞路。看楼打楼。若是真净老师。见你必然罨杀。且问丹青妙手。画他着甚来由。

　　临济大师赞

　　龙骧虎骤。马颔驴腮。黄檗室中。三度亲遭打出。大愚肋下。三拳便被托开。老婆心当时太切。风颠汉特地回来。未续佛祖慧命。先结宗门祸胎。痛棒白日雨。热喝青天雷。正法眼藏既灭尽。大千沙界无纤埃。

　　杨岐祖师赞

　　从来不会说禅。随例纸褁麻缠。坐断杨岐云盖。卖弄栗棘金圈。一转公案。欺谩大众。三脚驴子。𨁝跳上天。荷慈明重担。喜白云卸肩。神仙无秘诀。父子不相传。

　　五祖和尚赞

　　邓师翁。多法喜。爱念聪明咒。惯唱啰罗哩。咬破铁酸豏。却是鸡冠花一首诗。拈起好怕人。谁信白额虫九条尾。摊世界作棋盘。把虚空书祖意。红粉佳人。风流公子。见神见鬼。说道说理。真非真是不是。天上人间知几几。

　　圆悟祖师赞

　　鸡鸣飞上阑干。蓦地打失布袋。开口动舌。披露此声。截铁斩钉。发挥下截。篆不雕之心印。迥绝言诠。提本分之宗乘。初无向背。纳须弥于芥中。掷大千于方外。七处妙敷扬。九重亲奏对。若论正眼流通。直至尽未来际。咄。

　　大慧祖师赞

　　湛堂室中𨁝跳。满口谈禅。佛果句下掀翻。从头改辙。悟既无悟。说即不说。精金炉鞴。火迸星流。黑漆竹篦。雷訇电掣。师子踞地哮吼。野干从脑迸裂。十八年衡梅游戏。赵璧本无瑕。数千里川陆归来。生姜不改辣。再上凌霄峰。重行临济喝。小释迦云。一人指南。吴越令行。也是证龟成鳖。

　　日本渊默庵。画二十二祖。请赞

　　初祖

　　三周寒暑泛重溟。撞着萧家有发僧。对朕者谁云不识。为谁辛苦到金陵。

　　二祖

　　幸是巍巍好丈夫。却来少室受涂糊。虽然拜了知惭愧。索得娘生一臂无。

　　三祖

　　握节当胸忏罪人。罪从何起要知因。远来更不论僧俗。一句无私达本真。

　　四祖

　　胁不沾床三十秋。初无心法副人求。黄梅道上逢童子。昔日冤家又聚头。

　　五祖

　　母子师资也是闲。分明此道播人间。后来话柄凭谁举。多种青松满四山。

　　六祖

　　多少黄梅会里僧。一时放过岭南能。至今大庾山头石。岁岁春风长葛藤。

　　南岳

　　何物堂堂与么来。人皆不识起疑猜。电光石火分缁素。无限劳生眼豁开。

　　马祖

　　即心即佛口喃喃。非佛非心转不堪。八十四人门户别。何曾一个是同参。

　　百丈

　　野鸭高飞落远汀。嫌人扭得鼻头疼。思量个样无滋味。笑不成兮哭不成。

　　黄檗

　　大机大用显家风。坐断乾坤独此翁。后代儿孙皆有耳。如何十个五双聋。

　　临济

　　无位真人在面门。阿师太似弄精魂。临行灭却正法眼。何止三千海岳昏。

　　兴化

　　紫罗帐里撒真珠。今日分明验过渠。说得自知行不得。更言还识老僧无。

　　南院

　　啐啄同时立话端。当人总是自欺谩。棒头突出摩醯眼。付与诸方子细看。

　　风穴

　　祖师心印铁牛机。早是重安眼上眉。对阵不能擒纵得。令人千古笑卢陂。

　　首山

　　有口何妨诵法华。无端继祖事如麻。楚王城畔东流水。曾与时人挂齿牙。

　　汾阳

　　十智同真一句收。鱼龙锁户向汾州。夜来逾觉风霜紧。佛祖闻名也缩头。

　　慈明

　　一剑横安水一盆。草鞋委地杖临门。西河师子生狞甚。来者须教丧胆魂。

　　杨岐

　　不因堂上鼓声严。争得慈明出晚参。住后栽田博饭吃。方思说梦老瞿昙。

　　白云

　　要识茶陵落发师。须还除夕夜胡儿。一茎草上春风转。玉殿琼楼几个知。

　　五祖

　　铁酸豏子向人夸。拈出鸡冠一朵花。常为先师言语拙。尽抛弓冶立生涯。

　　圆悟

　　金鸭香销锦绣帏。风流全在一声鸡。如今处处逢昭觉。野鸟山花不更迷。

　　妙喜

　　背触俱非验学人。竹篦三尺没疏亲。年来此话凭谁举。日炙风吹又过春。

　　径山寂照先师元叟和尚赞

　　这慈尊真灭门。是非尽刬。佛祖平吞。藏云克家之子。妙喜四世之孙。用首山竹篦。全提正令。瞎摩醯顶目。巨辟重昏。二十年天下径山。绵里泥团。锦包特石。千七百堂中衲子。棒如雨点。喝似雷奔。掀翻海岳。震动乾坤。把断牢关一句子。金香炉下铁昆仑。

　　道场晋翁和尚赞

　　胡达磨不是祖。老枯禅何必数。若非灭族子孙。谁绍泼天门户。石从空里立。遍界绝遮拦。火向水中焚。大地无寸土。言其体也。谁论生灭去来。当其用也。不离声色言语。即性即相。全规全矩。直下分明。现前荐取。

　　受业先师天宁讷翁和尚赞

　　大道体宽。虚堂响答。面目现在。人天交接。破草鞋。走五十四座军州。粗坐具。礼不可思议祖塔。南海瘴重重。北山云叠叠。既了行脚大事。尽见诸方老衲。开荆棘之地。而作宝坊。化屠沽之人。而修净业。单传直指之妙。非文字所可形容。潜利阴益之心。如虚空自然周匝。夏复夏腊复腊。要识天香子孙。且看少林花叶。

　　自题

　　临济本参黄檗。向大愚肋下筑拳。雪峰承嗣德山。在鳌山店上成道。可使千古流芳。未免一回落草。观此形骸。具何眼脑。入门那个得升堂。三尺竹篦如电扫。问此陋质。从何而生。一沤巨海。片云太清。本来无体。描邈难成。举笔即错。觌面相呈。烧却[巾*((ㄇ@人)/登)]子。我要话行。五十年住院。三千里行脚。撞着破灶堕。勘破一宿觉。白首看云山。是身随饭啄。夜来风雨过。壁上胡芦落。透顶透底。彻骨彻髓。体不离用。用不离体。勉强形容。初无伦比。打成一片五十年。拟议相隔三千里。

　　虚空为口。万象为舌。一句全提。六时常说。约住德山棒。拈却临济喝。别别。烈𦦨炉中捞得月。

　　有口无舌。三缄不发。露柱灯笼。替他演说。和南不审。君子可八。斫额看鱼。焚香祭獭。

　　日面月面。苏州常州。全无本据。却有来由。刹竿头上翻筋斗。三十三天筑气毬。

　　正法眼藏瞎驴灭。般若妙心全体空。佛祖相传只遮是。亘尘沙界振宗风。

　　万宝坊中睡起。崇天门外鼓鸣。拾得红炉片雪。日午恰打三更。

　　古鼎和尚遗像。祥符林长老请赞

　　四坐道场。一生孤硬。具眼宗师。超方哲匠。三玄三要。擘破完全。一抑一扬。背驰归向。传列祖之灯。息六宗之诤。身非身相非相。天教擎在千峰上。

　　绍兴崇报行中和尚寿像。上乘明长老请赞

　　以一毫端智。遍量法界空。佩文章正印于肘间。魔外窥觑无路。握黑漆竹篦于掌上。佛祖甘立下风。淮山以西。浙河以东。踞三禅刹。伏诸钜公。譬如秋月在川。下非升而上非降。春风扇木。叶自红而花自红。贤哉上乘。似而有之。述而明之。庶不愧于奚家之祖翁。

　　西白禅师寿像。祇园文长老请赞

　　道迈古今。学兼内外。白牙香象。蹴踏而截流。金毛师子。哮吼而踞地。机用可谓逸群。文章乃其游戏。青天白日。放古佛之瑞光。闹市红尘。阐南湖之祖意。直得大海波翻。须弥粉碎。少林不识。曹溪不会。却净慈道逾高。笑诸方进为退。乃古鼎之的传。妙喜之六世者也。

　　佛日普照慧辩楚石禅师语录卷第十四

　　音切

　　迸(彼诤切)　瀑(蒲报切)　潺(仕山切)　秕(补履切)　旖(于蚁切)　旎(于绮切)　颅(刀胡切)　怙(胡古切)　瞌(苦合切)　伎俩(上巨寄切下良奖切)　褴(力切三)　襂(所今切)　窖(古孝切)　揣(初委切)　罨(于检切)　𨍏轹(上徒洛切下力的切)　卸(先夜切)　辣(力达切)　啐(仓愦切)　啄(丁角切)　豏(胡斩切)　鳌(遨音)　肘(张切柳)　蹴(七六切)　踏(驼盍切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十五

　　法语

　　侍者　善成等　编

　　示觉首座

　　不与万法为侣者。是什么人。这里悟去。一生参学事毕。只么饥餐渴饮。闲坐困眠。虽涉百万阿僧祇劫。如弹指顷。更论什么诸佛菩萨。畜生驴马。瓶盘钗钏。都来镕作一金。酥酪醍醐。尽与搅成一味。不迁不变。无始无终。唤作常住法身受用。惟心净土。以至红尘闹市。枯木寒灰。逆顺纵横。卷舒出没。又何拘碍者哉。永嘉所谓。非但我今独达了。恒沙诸佛体皆同。

　　示观提点

　　昔日杨岐老人。放下金刚圈。抛出栗棘蓬。吞跳得者固多。吞跳不得者亦不少。如今去圣逾远。举此话者渐稀。要在大力量人。能成大力量事。廓然自省。非在别求。方知自己便是金刚圈。更教谁跳。自己便是栗棘蓬。更教谁吞。管取杨岐老人。不勘自败。

　　示辩长老

　　既称长老。出世为人。喻如金錍刮眼膜。非是小事。若伤锋犯手。未免破睛。危乎险哉。间不容发。岂可恣曚袋。掉三寸舌。说脱空谩人。你看他夹山。初住京口寺。己有发明。到垂手处。不无渗漏。后往华亭见船子。及船子向他。道离钩三寸。子何不道。道不得劈口一桡。竿头丝线从君弄。不犯清波意自殊。始大彻。所以道。参禅须是悟始得。悟了须是见人始得。若不见人。只成杜撰禅和。说拍盲禅。到处教坏人家儿女去也。第一本领要端正。履践须明白。院子大小。正当置之度外。临济下风穴首山。何尝聚三百五百众来。至今道行天下。所谓山不在高。有仙则名也。

　　此宗示弘首座

　　释迦不出世。达磨不西来。众生鼻直眼横。世界昼明夜暗。蜜甜檗苦。鹄白乌玄。风不待月而凉。火不待日而热。一一见成公案。头头本分生涯。唤什么作此宗。此宗作何面目。石头南岳。启口不得。临济德山。袖手旁观。聚百千万雷为一喝。是甚热碗鸣声。束无边虚空作一棒。当甚蓬蒿箭子。净裸裸绝承当。赤洒洒没可把。奴呼菩萨。婢视声闻。高揖释迦。不拜弥勒。直饶与么。未称此宗。若解举一明三。目机铢两。未言先领。未举先知。如斯品格不凡。略有少分相应。此宗门下难得其人。只许俊流。不论懵袋。选佛若无如是眼。假饶千载亦奚为。首座勉之。

　　示观藏主

　　黄面老子。深入雪山。冷坐六年。只餐一麻一麦。不以为苦。忽于腊月八日。夜半子时。仰睹明星。忽然大悟。叹云。奇哉一切众生。具有如来智慧德相。但以妄想执着。而不证得。我当教以圣道。令离诸着。是以有偏圆半满之说。充塞尘区。然犹未惬本怀。乃至灵山会上。拈花示众。方了末后大事。是皆从旷劫。积习而来。诚不容易。所以教中云。我法海中。无有一文。无有一句。非是舍施转轮王位。而求得者。非是舍施一切所有。而求得者。谓之无上法宝。两手分付与人。自宜顶戴奉持。不可返生轻慢。天宁曾有一问。且道雪山得底。与灵山传底。是同是别。若道同。一是教一是禅。若道别。亦无初亦无末。试着一转语看。

　　偈颂一

　　侍者　文斌等　编

　　送智维那往江西

　　智不到处道一句。生铁称锤被虫蛀。南北东西参学人。莫教踏着无生路。无生路上荆棘多。将心觅佛还成魔。闲伸两脚睡一觉。任他日月如飞梭。谁管你天。谁管你地。说妙谈玄。弄粥饭气。马祖出八十四人。问着无有不会。直饶归宗较些子。也是瞎驴趁大队。如今好个太平时。佛法两字谁论之。堂前青草深一丈。往往口角生胶黐。拈却德山棒。不用临济喝。寒则普天普地寒。热则普天普地热。要行便行歇便歇。切忌逡巡守途辙。

　　送默庵渊首座

　　默默默。无上菩提何所得。得无所得便归来。错认藩篱为阃域。升堂入室见其人。若语若默皆非真。至于此语亦不受。但有纤毫即是尘。德山棒临济喝。从上门庭巧施设。子承父业几时休。太似乌龟唤作鳖。不如付与山河说。昼夜炽然无间歇。就中一句尤直截。尽大地人须结舌。默庵闻得笑呵呵。衔花百鸟如余何。

　　示善禅人

　　不思善不思恶。十二时中空自缚。善亦思恶亦思。老僧使得十二时。问渠善恶何头面。逆顺纵横千百变。只因不识主人公。所以临机少方便。善师善师听我言。从古至今无圣贤。着衣吃饭只者是。不然去学诸方五味禅。

　　送中竺月首座游江西

　　珊瑚枝枝撑着月。南北东西兴难遏。五千余里到不到。八十四人彻不彻。夜来桂子飘天香。此意分明难覆藏。天宫毕竟说何法。至今双涧流汤汤。去亦可住亦可。麒麟不带黄金锁。草鞋索断云路深。拾取龟毛穿耳朵。

　　送福州诺禅人。再参天童

　　主人翁惺惺着。潦倒瑞岩。自呼自诺。蛇吞鳖鼻口生烟。虎咬大虫头戴角。会不会知不知。大唐国里无禅师。玲珑岩主七十四。优钵罗花第一枝。送君此去君知么。莫把草鞋轻踏破。前头更有最高峰。不独飞𤠔岭难过。

　　送朗藏主礼栴檀像文殊圣师

　　如来身相非声色。目连谩自劳神力。几回往返忉利天。刚把栴檀细雕刻。当时匠人三十二。尽道梵音雕不得。既是梵音雕不得。十分相似终何益。迩来流落在人间。南北东西随意看。不识如来真实相。人间无处无栴檀。如来身谁不有。挑囊负笈空奔走。未了之人听一言。只这如今谁动口。心亦不是佛。佛亦不是心。清凉山里万菩萨。流水落花何处寻。

　　送圭侍者归天台

　　灵隐山中圭侍者。骨目风神甚潇洒。入门要我送行篇。句短句长随意写。一句短。蟭螟眼里着不满。一句长。遍虚空界莫能量。国师三唤露肝胆。侍者三应舍冰霜。赵州古佛更饶舌。暗中书字文彩彰。以此送行须记取。若到诸方休错举。家在赤城千嶂深。夜来木叶吟风雨。

　　送赞禅人游台雁

　　菩萨子。百岁光阴一弹指。尚无剪爪闲工夫。而况寻山并玩水。虽然山水有何过。刹刹尘尘皆可喜。抬头撞着自家底。方知因我得礼你。我闻天台之众峰。五百圣者栖其中。又闻讵那在雁宕。坐看瀑雪飞晴空。青萝直上寒松树。花落鸟啼猿挂处。山前一片古寺基。直至如今没人住。没人住处不可行。从教千古万古青苔生。与其孤峰顶上诃佛祖。曷若十字街头踏尘土。

　　送显侍者游四明

　　学佛被佛魔。参禅被禅碍。不学又不参。孤负这皮袋。祖师门下客。志气何慷慨。拨动济人舟。了偿行脚债。去去只么去。路在红尘外。来来只么来。眼上双眉盖。任你万重关。铁鞭都击碎。一切但平常。莫作平常会。

　　送升禅人游金陵

　　达磨未来东土前。白云片片在青天。达磨既来东土后。黄鸟双双啼翠柳。萧公作帝知几秋。度僧造寺何悠悠。金鳞透网不透网。可惜三度空垂钩。官路崎岖行不得。后代儿孙转荆棘。尺鷃徒能掠地飞。大鹏谩有垂天翼。长江南北浙西东。一花五叶当秋风。深山无人大泽静。但见狐兔栖蒿蓬。昔年遗下一只履。不独无头亦无尾。如今飏在垃圾堆。赢得清风来未已。升禅升禅胡为哉。远自凤山登凤台。粝竭节有顶门眼。解笑吾师特地来。

　　送能仁显首座游金陵

　　君不见。天禧之塔高复高。下视刹海如尘毛。人家处处见塔影。塔影家家行一遭。一一家中有一塔。以手遮影终难逃。人家不迁塔不动。去地非远天非遥。东江首座江东去。铁锡横飞留不住。石头城中亦不多。一人越州馆内亦不空。一处去不去兮来不来。衲僧行止无纤埃。一番雨过寒侵骨。江上诸峰翠作堆。

　　用南楚和尚韵送玫书记往天童礼宝陀

　　如来禅祖师禅。文字禅是何禅。一笔勾下。白日青天。笑杀湖南长老。大书楷字深。镌不见毗耶居士。唠唠击小弹偏。及乎被人问着。直得杜口无言。禅禅灵石书记。作么流传。竹月生寒籁。松风入夜弦。既善骑声盖色。何妨说妙谈玄。潮音洞里敲金𩍐。太白峰头驾铁船。

　　送印禅人

　　印泥印水印空。当头锦缝重重。灵利衲僧。构得何拘。南北西东。有把柄无背面。听之不闻。觑之不见。通方作者知机变。一任苍苔生古殿。透青眼不瞬。照物手宁虚。百炼精金出大冶。南询步步超毗卢。

　　送大梅元维那

　　即心即佛。非心非佛。目机铢两。讲若画一。大梅山中忽相逢。耳朵卓朔头髼松。克宾维那法战胜。饡饭之香熏太空。无不无有不有。黑黑明明三八九。幸是金毛师子儿。参方志气冲牛斗。

　　送祥禅人

　　诸方旧话无人举。举者直须眉卓竖。木马双双带月行。泥牛对对临风舞。从闽入浙参访谁。直下便是休狐疑。吃粥了也洗钵去。赵州古佛曾提撕。

　　送延圣世首座还日本

　　两堂首座齐下喝。当时临济正饶舌。传来此话知几年。舶底依前用邠铁。昔者乘桴游大唐。如今挟复归扶桑。到家拈出宾主句。针眼鱼吞金翅王。

　　送净慈妙藏主

　　龙河老师巧方便。再索侍者犀牛扇。永明门前水一湖。忽然迸出摩尼珠。扇兮珠兮俱飏却。瘥病不假驴䭾药。好个翔空五色麟。如何绊得黄金索。活滚滚明落落。无限清风满寥廓。

　　送天宁敬藏主

　　看底是甚么经。经中说甚么义。远辞万里扶桑。近别四明双桧。低头问讯。叉手殷勤。一一明妙。一一天真。不妨提起坐具。且与茶湿口唇。走遍大唐无佛法。金香炉下铁昆仑。

　　送观藏主还里

　　对一说倒一说。佛祖从来无秘诀。更问灵山付嘱谁。葛藤未免生芽檗。道人放下驰求心。当念廓然超古今。直上扶摇九万里。大鹏不比寻常禽。

　　送报本禧都寺

　　鼓山一只圣箭子。射入九重城里去。却被老孚轻把住。雪峰未免从头注。因思古德老婆心。瓦砾拈来要作金。后人但随声色转。千里万里徒参寻。自家识取天真佛。碧眼黄头恣轻忽。

　　送中竺伟藏主

　　大藏五千余卷。卷卷皆说自心。不是语言文字。徒劳纸上搜寻。中天竺有善知识。两眼明如秋水碧。闲时只见看云山。才见僧来便面壁。如来禅祖师意。藏主聪明会不会。百万人天拥从时。香花飘满阶前地。

　　送一禅人

　　江东西湖南北。一条古路如弦直。出门绿水绕青山。脚下麻鞋生两翼。无位真人没处寻。秋高落叶飘山林。参方带眼不带眼。是处法堂青草深。老宿见来多指注。与他掀倒禅床去。

　　送了禅人

　　甚么物恁么来。虾蟆吞却月。铁锯舞三台。拄杖头边草鞋底。一声雷震清猋起。相逢不用口忉忉。踏着无非自家底。譬如雁过长空。影沈寒水。机先透彻祖师关。坐见千花生碓觜。

　　送云禅人回仰山

　　小释迦大禅佛。四藤条下甘埋没。撑天拄地好男儿。肯学狐狸恋窠窟。谁不顶门眼正。人皆肘后符灵。因甚淈淈𣸩𣸩。更待丁丁宁宁。直下是直下是。早涉流沙十万里。撞着知音举似伊。何须待问庐陵米。

　　送喜禅人

　　藕丝窍中世界阔。大鹏挨落天边月。山僧半夜惊觉来。此意茫茫向谁说。十个五双行脚伴。参方不带参方眼。德山挟复见沩山。多少葛藤多截断。两口无一舌。千车同个辙。道士倒骑牛。乌龟嚼生铁。移取瓢苗石上栽。泥牛滴尽通身血。

　　送宜禅人

　　举一不得举二。抹过京三汴四。回天转地何难。点石化金亦易。无索摸绝忌讳。张公吃酒李公醉。孤峰顶上任纵横。闹市门头恣游戏。当阳点破坚实心。水面捺得葫芦沉。拄杖横担千万里。青天白日雨淋淋。

　　送日本东藏主游台雁

　　台山之东雁山西。有一句子无人提。忽然蹉口道得着。五百尊者俱掀眉。涧下水流。峰头云起。青松瑟瑟。白石齿齿。宾头卢或往或来。诺讵那乍彼乍此。直饶回向如来乘。也是陈年烂葛藤。教外别传重举似。千寻海底剔金灯。

　　送径山空维那

　　井底蓬尘山上鲤。大家坐听炉边水。三登九到不惺惺。少室谁云有皮髓。此事将心谩度量。山河为汝长敷扬。虚空开口笑不已。露柱灯笼争放光。兴化打克宾。丛林如鼎沸。须是金毛师子儿。一声哮吼吒沙地。

　　送欣侍者参松月翁

　　二祖安心。三祖忏罪。依俙无孔铁锤。仿佛冬瓜印子。只因祖父相谩。殃及儿孙未已。拈来粪埽堆头。抛向洞庭湖里。扶桑有个衲僧。爱弄些儿唇觜。暗中一踏踏着。明处一提提起。山僧抚掌呵呵。毕竟是何道理。论赏也。击碎骊龙明月珠。论罚也。敲出凤皇五色髓。赏即是罚即是。去见松月老人。必有方便为你。

　　送月侍者江西礼祖

　　但有一月真。无非复无是。灵山话不出。曹溪亦空指。往见马大师。簸箕月相似。团团无缝罅。落落全终始。八十四人中。归宗较些子。其余善知识。总在光影里。自己不是渠。渠正是自己。逗到光影消。吸尽西江水。

　　送义禅人游台雁

　　昔年有个闾丘老。不识丰干空懊恼。寒山拾得恣颠狂。走入深林无处讨。永嘉得得访曹溪。绕床振锡呈威仪。松风江月只如旧。悟者自悟迷者迷。也无迷也无悟。俊鹰不打篱边兔。万里无云海月高。脚头脚尾通天路。

　　送彻侍者礼补陀兼省师觐亲

　　宝陀大士逢不逢。千里万里圆光中。本生父母见不见。动静去来常会面。离师太早古所嗤。无师自悟今其谁。看他临济省黄檗。是真弟子超于师。彻禅好个赤梢鲤。辰锦砂兮未为比。一声霹雳飞上天。虾蟆蚯蚓空攀缘。

　　送哲禅人。仗锡省师。并柬仲默和尚

　　仗锡老师七十八。眼如点漆眉如雪。分明画出须菩提。坐听孤猿吟落月。深山古寺天正寒。叶深一尺堆床前。地炉烧火帘不卷。袈裟黑似炉中烟。客来只恐放烟出。争奈山林藏未密。喧喧道价满江湖。负笈挑囊固非一。千里东归频寄声。乃翁终是有乡情。目连鹙子神通妙。何必区区圆相呈。

　　送净慈明侍者回东山

　　南屏山中五百众。大有神通并妙用。可怜辛苦宾头卢。无时不赴檀门供。就令侍者托钵归。眼上不惜长长眉。问渠扇子在何处。临风更索犀牛儿。犀牛儿怎描貌。王维笔下丹青薄。西湖烟雨漫遮藏。日出东山露头角。

　　送哲藏主省师

　　正月六日初得春。千花百草皆精神。寿山拄杖活鱍鱍。敲风打雨尤惊人。哲禅得之不妄用。临机杀活能擒纵。洞山五位敢施呈。临济三玄休卖弄。寻常放在卧床头。直与佛祖为冤仇。顶门眼照大千界。是何起灭同浮沤。一卓卓碎鸳湖雪。一点点开鄞峤月。与师平出固难为。见过于师岂虚说。却因拄杖思寿山。翻然又逐春风还。

　　送均禅人礼祖

　　佛法不怕烂却。一任填沟填壑。普天匝地漫漫。直是无人说着。而今举起又何妨。也胜供养烧枫香。一大藏教闲故纸。信手拈来聊拭疮。震旦虽阔无别路。四七二三面相觑。马驹踏杀天下人。般若多罗休寐语。

　　赠智浴主诵经化柴

　　好个金刚正体。廓然无表无里。从来不受一尘。毕竟如何澡洗。既不洗体。亦不洗尘。没踪迹处。切忌藏身。却来声色堆头坐。枯木花开别是春。药王昔日然两臂。一念道心终不退。正体堂堂忽现前。后人不省焚身意。七轴莲经岂在多。只将者个化檀那。时时打鼓邀僧浴。免使无柴阁冷锅。

　　送石霜在首座归国

　　家住海门东。扶桑最先照。迷即天阴性地昏。悟来日出心光曜。玉在山而木润。珠沉渊而媚川。肘后符灵。兮扫除佛祖。顶门眼正。兮开凿人天。风飒飒时。宝华座无说而说。冷湫湫地。枯木堂不禅而禅。袖中取出唐朝物。兔角龟毛一串穿。

　　送彭禅人归里

　　一二三四五。甘草甜黄连苦。新罗国里曾上堂。大唐国里未打鼓。五四三二一。黑似漆明如日。牧羊海畔女贞花。拒马河边望夫石。妙中更妙。玄中更玄。现成公案。白日青天。天上天下。三指七马。释迦弥勒是空名。不知谁是安名者。大海一滴水。须弥一寸山。若将心放舍。处处是乡关。

　　送的藏主归里

　　日本师僧皆可喜。不惮鲸波千万里。捐躯为法到南方。如此出家今有几。的禅的是禅家流。密证潜符更奇伟。从来佛祖是生冤。肯认山河为自己。五千余卷纸上语。却笑痴蝇钻未已。自家宝藏无一物。尽大地人提不起。提得起归去来。东风入律梅花开。

　　送天宁谥藏主回净光

　　永嘉老子错行脚。被人呼为一宿觉。曹溪只是个樵夫。佛法何曾解参学。三千威仪八万行。一拶清风顿销铄。偶然撰得文字成。被人唤作真丹经。泥里洗土不唧𠺕。画蛇添足空丁宁。看渠两着浑未是。学者焉能出生死。如来藏里本无珠。万古虚名挂唇齿。谥禅之口吞诸方。为我殷勤问净光。有珠无珠要渠答。永嘉老人应着忙。说与如今甚时节。莫恋松风与江月。

　　送因维那省亲

　　人人有个生缘。快马只消一鞭。达磨不来东土。二祖不往西天。道人生缘在何处。万水千山任来去。去来曾不隔纤尘。日用堂堂全体露。盖天盖地。亘古亘今。不是正法眼藏。亦非涅槃妙心。诸佛非我道。虎头戴角出荒草。父母非我亲。掣断金锁天麒麟。出门随步清风发。千里万里阿剌剌。

　　送泽禅人

　　神锋戍削荆山之璞。虽是后生。甚堪雕琢。凤凰台上凤凰儿。羽翼解笑云鹏迟。诸方往往罩不住。要识弟子观其师。南岳磨砖不成镜。打牛是中当时病。马驹踏杀天下人。具眼方能辨邪正。古今得道如云烟。上人齿少宜勉旃。但尽凡情无圣解。饥餐渴饮且随缘。

　　送兴藏主游金陵

　　春山青春水绿。一枝两枝梅花开。十里五里村路曲。石城云影聚复散。草店鸡声断复续。描也描不就。画也画不成。检尽五千四十八。更无一字能品评。道人笑我虚开口。矢上加尖成漏透。背却法堂穿草鞋。井深绠短终难构。

　　送心禅人

　　心不是佛。知不是道。南北东西。何处寻讨。稀复稀少复少。二千年事只虚传。三寸舌头胡乱扫。麦浪堆中钓得虾。红炉𦦨上拈来草。

　　送蒋山皎藏主

　　钟山龙蟠。石城虎踞。觌面相呈。更无回互。笑他多口老瞿昙。乘之二兮乘之三。众生根器既不等。往往玉轴堆琅函。道人见处天然别。四句皆离百非绝。铁网忽卷沧溟干。珊瑚枝枝撑着月。

　　送源维那

　　群灵一源。假名为佛。春雨蒙蒙。春风拂拂。梨花淡白柳深青。满目江山如画出。髑髅常干世界。鼻孔摩触家风。会得蛇吞鳖鼻。不会虎咬大虫。会与不会。着甚死急。道人行处火烧冰。万仞峰头独足立。

　　送森藏主

　　钟楼上念赞。床脚下种菜。猛虎当路坐。鸡屿洋无盖。森禅日东来。意气何慷慨。开口吞佛祖。不嫌牙齿碍。诸方奇特语。无一念心爱。只是旧时人。方能明下载。山僧却喜渠。早晚付钵袋。

　　送基禅人

　　现成基业。不用安排。直下构取。好个生涯。寒即着衣饥吃饭。梵行已立所作办。若将知解污胸襟。如象溺泥深更深。却须参扣善知识。百城烟水逢知音。山僧略为施方便。楚越瓯吴曾历遍。笠下清风只自知。杖头明月无人见。

　　送道场傅维那

　　佛祖不传之秘诀。百草头边俱漏泄。海神怒把珊瑚鞭。须弥灯王痛不彻。等闲惊起苍弁峰。走入傅禅怀袖中。金锤一击百杂碎。散为七十二朵青芙容。抛向面前人不荐。更饶抖擞裙衫看。猛虎依岩百步威。目光灿烂如飞电。却忆大雄山下客。狭路相逢曾筑着。庙胜将军坐碧油。听他猛士施筹䇿。

　　送宁禅人礼祖

　　青山白骨非祖师。脚下过去都不知。觅得伽陀要何用。穿云度水空奔驰。阿魏无真。水银无假。本自现成。徒劳知解。长庆走出僧堂门。卷起帘来见天下。

　　送性禅人

　　色不到耳。声何触眼。灵利衲僧。切忌担板。便与么去。犹欠一槌。光前绝后。流俗阿师。眨上眉毛早蹉过。撩起便行成滞货。孟尝门下客三千。检点将来无半个。

　　送清禅人之九江

　　近离浙右。远届江西。我有一机。觌面亲提。舡过鄱阳湖里浪。却来五老峰头望。静耶动耶试甄别。心也境也俱凋丧。和罗饭骨董羹。随家丰俭。畅子平生。如何南北驰求者。本有光明却面墙。

　　送吉禅人

　　道道道。红炉𦦨上一茎草。禅禅禅。河里尽是木头船。出世遇人不着。苦口劝渠行脚。衣内自有明珠。昼夜光辉炟赫。会即便会。慎勿沉吟。墙壁瓦砾。总是知音。不见广额屠儿。业识全无本据。放下手中屠刀。我是千佛一数。

　　送直藏主

　　宗门下事如铁壁。使尽神通入不得。拈起吹毛一口剑。西天此土血滴滴。天宁岂是超诸方。凡圣同居常寂光。各有生涯无欠少。大千捏聚一毫芒。如来藏里珠。呈似山僧看。拂袖出门去。迅雷同闪电。泥塑金毛师子儿。野干之辈何能为。

　　送珠藏主回广

　　广南镇海明珠。当甚泥搓弹子。抛向垃圾堆头。直得价增十倍。与么酬君颠倒欲。乐不乐兮足不足。自家屋里奇特事。回天轮兮转地轴。啰罗哩罗啰哩。教外别传有什么。一狐疑了一狐疑。

　　送方禅人回仰山

　　譬如室有六窗。内外狝猴相唤。忽然一个睡着。两个同得相见。仰山亲到中邑来。净洁地上飞尘埃。大丈夫儿杀活手。逢人拶着青天雷。多处添些子。少处减些子。不论是不是。对面三千里。

　　送福禅人回闽

　　玄沙不出飞狷岭。大地拈来作胡饼。两个泥人努眼睛。从他一肯一不肯。秋到菊花黄。虾蟆着锦裆。丛林闹浩浩。遍界绝遮藏。甘草甜黄连苦。五五从前二十五。鼻孔人人搭上唇。猫儿个个捉老鼠。

　　送睹禅人礼五台

　　五台山里文殊。坐断清凉世界。几回劫火洞然。毕竟烧他不坏。举头便见摄身光。南北东西古道场。利剑分明截人我。普天匝地何茫茫。牵牛老子如相遇。叉手进前轻把住。前三三与后三三。归到南方无问处。

　　送道禅人

　　四七二三无授受。一一面南看北斗。刹竿头上仰莲心。风搅丛林师子吼。真不掩伪。曲不藏直。拄杖昂头。草鞋生翼。百炼精金无变色。善财行处无荆棘。东平扑碎沩山镜。临济未是白拈贼。

　　送庆禅人

　　要识无位真人。寻常少喜多嗔。遇夜熟眠一觉。起来没处藏身。吃粥了洗钵去太分明。休莽卤。大地撮来无寸土。南泉不打盐官鼓。

　　送幸禅人

　　从上祖师。鬼门贴卦。后代儿孙。千变万化。诃释迦慢弥勒。金刚取泥处。屋里人知得。好不资一毫。丑不资一毫。虚空钉铁橛。平地辊波涛。心吃吃口唠唠。殊不知。我王库内无如是刀。

　　送密禅人

　　通身是眼。不见自己。骂之则嗔。赞之则喜。阿呵呵好大哥。知恩者少。负恩者多。江上青山不改。天边白日如梭。闹浩浩静悄悄。直须当处解脱。不被尘劳缠绕。管甚诸方五味禅。粪箕苕帚从头扫。

　　佛日普照慧辩楚石禅师语录卷第十五

　　音切

　　錍(匹迷切)　刮(古猾切)　桡(如昭切)　黐(丑知切)　鷃(乌间切)　垃(力合切)　粝(力葛切)　𩍐(多邓切)　饡(子旦切)　舶(捕格切)　桧(古会切)　蘖(鱼列切)　猋(标音)　罅(呼嫁切)　嗤(尺之切)　鄞(五斤切)　弁(皮彦切)　炟(丁达切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十六

　　偈颂二

　　侍者　文斌等　编

　　送全首座回仰山

　　须弥槌打虚空鼓。万象森罗齐起舞。惊倒南泉王老师。疏山失却曹家女。宽时遍法界。窄处不容针。短绠四五尺。古井千万寻。莫谓仰山年代远。天宫正说摩诃衍。不知谁是白槌人。梦里觉来空眨眼。大道体宽。无好无恶。离心意识参。出圣凡路学。铁牛背上括龟毛。石女腰边裁兔角。

　　送宗禅人回雪峰

　　天地与我同根。万物与我一体。好个脱洒衲僧。切忌坐在这里。不慕诸圣。不重己灵。解粘去缚。拔楔抽钉。翻身乌石岭。触目望州亭。到家记取。叮咛问讯。曾郎万福。辊动三个木毬。吓杀参方瞎秃。

　　送普禅人还闽

　　青山青白云白。欲识一贯。两个五百。福州名品荔枝。多是鹘仑吞却。玄沙筑破脚指头。直得通身白汗流。如今所谓善知识。接物利生沙压油。脚未跨门先勘破。何须待踞灯王座。五湖四海觅知音。一曲阳春少人和。

　　送一禅人礼补陀

　　稽首补陀大士。只这语音便是。与么接向承虚。如何出离生死。钝鸟逆风飞。一日三千里。铁树夜开花。朝来还结子。西瞿耶居睡觉。东弗于逮经行。南赡部州打鼓。北郁单越搊筝。且道是何曲调。听时却又无声。

　　送俊禅人

　　初祖见僧便面壁。被人打破成狼藉。寿山门户向南开。件件现成殊省力。要坐便坐。要行便行。譬如平地掘甚沟坑。众生即是诸佛。诸佛即是众生。不出一念心。彻头又彻尾。茫茫匝地普天。往往离波求水。

　　送可禅人

　　即心是佛无心道。不觉全身入荒草。语拙今人笑古人。古人却笑今人巧。后生晚长忌聪明。且要低头学老成。却忆南泉好言语。要渠痴钝过平生。初三十一。中九下七。四溟东海流。般若波罗蜜。

　　送理禅人

　　如来无禅。祖师无意。枯木石头。泥团土块。老臊胡既道不识。卖柴汉又云不会。鸟窠初不离鸟窠。打地一生长打地。跳出漫天网子。名为了事衲僧。百尺竿头进一步。寿山手里有乌藤。

　　送巳禅人

　　过去诸佛已灭。未来诸佛未生。现在中间无佛。且放天宁话行。天宁有甚么长处。业识茫茫无本据。昆明池里失却剑。却向西江捞得踞。拈来又是铁蒺藜。自南自北随风吹。扶桑天子呵呵笑。尺二眉毛颔下垂。

　　送性禅人之江湘

　　秋雨垂垂。秋风飒飒。或彼或此。乍离乍合。湘江那畔雁初来。渔唱穿云笛韵哀。更有芦花飞似雪。远山重叠锦屏开。咄哉漆桶不快。唤作真如境界。阇梨幸自可怜生。莫向宗门立知解。

　　送匡禅人

　　三世诸佛不知有。大地山河颠倒走。狸奴白牯却知有。火中迸出红莲藕。朝看东南暮西北。落落盘珠无影迹。长连床上饱吃饭。坐卧经行不费力。说妙谈玄也是痴。本来无事出家儿。江西湖南与么去。不须更问毗卢师。

　　送证禅人省亲

　　父母未生以前。追风木马如烟。无量劫来未悟。任他寒暑推迁。万年一念。一念万年。神通妙用。大道虚玄。顶上摩醯亚目。途中道伴交肩。总是发明这个事。金乌长出海东边。

　　送净禅人

　　绳床走入枇杷树。须弥𨁝跳上天去。不参死句参活句。活句蹉过河沙数。无所说师子吼。有所说野干鸣。坐断两头。筑着鼻孔。打开八字。刺破眼睛。水牯牛儿甘水草。从他岐路乱纵横。

　　送化禅人

　　本色道人行履处。千人万人把不住。湘南潭此恣游行。拄杖一寻生铁铸。所至解针枯骨吟。秋风萧索秋云阴。诸方杀有善知识。要辨龙蛇须访寻。君不见。潦倒赵州年八十。行行尚为参方急。又不见。马祖一喝大雄峰。百丈闻之三日聋。

　　送中竺恭藏主回东浙

　　近从中竺来。却往四明去。玲珑岩接玉几峰。总是寻常行履处。大梅即心即佛。宝陀闻熏闻修。岳林一个布袋。天台五百比丘。寒山子往来华顶。诺讵那坐断龙湫。一大藏教陈葛藤。自余是甚碗脱丘。火本无火。承言者纷纷。自我鳌山店上唤师兄。黄檗树头生蜜果。

　　送天童证侍者再参

　　鸟窠吹布毛。侍者便悟去。天童亲切句。不要重指注。十月天渐寒。早过西兴渡。相望一千里。往复行大路。入室再参时。嗔拳须照顾。

　　送应侍者礼补陀

　　眼听声耳观色。清冷云中飞霹雳。此是圆通自在门。衲僧几个知端的。昔年未出扶桑时。亲见宝陀之圣师。再到海山深处觅。须弥顶上戴须弥。

　　送瑛维那礼补陀

　　兴化打克宾。罚钱趁出院。诸方旧话子。反覆参详看。有耳谁不闻。有眼谁不见。露柱挂灯笼。山门朝佛殿。横拖拄杖去。却绕鄞江转。筑着脚指头。通身流白汗。宝陀岩上人。日夜长对面。咄。

　　送高丽兰禅人礼补陀

　　道人且以何为道。切忌区区外边讨。外边讨得枉劳神。只个心珠常皎皎。吴水碧越山青。白云三片四片。黄鸟一声两声。三世如来提不起。历代祖师难下觜。要见家家观世音。分明因我得礼你。

　　送俊禅人浙东参礼

　　学人自己。游山玩水。云门大师。事不孤起。此去浙东寻访谁。肩横七尺乌藤枝。初登玉几谒舍利。更向宝陀参圣师。一二三四五六七。七六五四三二一。杰出丛林俊衲僧。何须特地从人觅。

　　送径山英首座归鄞

　　凌霄峰头第二座。摩诃衍法曾明破。百非四句俱已离。白雪阳春有谁和。直得含睴亭𨁝跳上梵天。东坡池吞却四明山。蓦然倒骑佛殿出门去。棋盘石任苔痕斑。君不见。寒山子归太早。十年忘却来时道。又不见明觉老无处讨。十洲春尽花凋残。珊瑚树林日杲杲。

　　送炬首座游台温

　　饮光论劫坐禅。未免把䌫放舡。文殊三处度夏。大似辽天索价。英俊道流。去住自由。朝游檀特。暮往罗浮。天宫说法了也。知是般事便休。人人释迦弥勒。个个寒山拾得。走遍天台雁荡。抹过山城海国。从来鼻孔大头垂。莫道相逢不相识。

　　送孚侍者之浙东

　　新昌弥勒佛。脚不离地走。夜半过扶桑。面南看北斗。却入天台雁荡。又到清凉补陀。撞着寒山拍手。听他拾得高歌。阿呵呵阿呵呵。依旧堂中叠足坐。不劳万里涉鲸波。

　　送信首座参礼育王宝陀

　　离四句绝百非。摩诃衍法谁当机。能令寂子缩头去。可使吾道生光辉。东浙西州恣探讨。个中谁了谁不了。果然识得本来人。万别千差俱一扫。法身元无设利罗。方便示现降群魔。闻思大士应尘刹。至竟不曾拘宝陀。谩道石横方广寺。未容薄地凡夫至。琼楼玉殿彩云间。正眼观来何足贵。手点昙华亭上茶。最先勘破盏中花。几人麻上生绳想。又复将绳认作蛇。背却天台游雁荡。讵那尊者空遗像。大龙湫与小龙湫。瀑雪翻云千万丈。尽尘沙界一般天。历历分明在目前。未动步时都历遍。谁能空费草鞋钱。

　　送宝陀鼎维那

　　浙东山浙西水。五湖四海皆自己。明月高挑拄杖头。寒云乱踏芒鞋底。从门入者非家珍。勘破宝陀岩上人。盖色骑声也奇特。一枝古洞桃花春。此行迤𨓦回天育。去去优昙远山绿。为我寄声二尊宿。出门未免重叮嘱。

　　送顺禅人并柬乃师

　　苏州有常州有。两两不成双。三三亦非九。有一句子到你。秃却我舌。无一句子到你。哑却我口。灵利衲僧知不知。汝师自是真宗师。如何弃却甜桃树。只管沿山摘酸梨。

　　送万年楚藏主回日本

　　万年一念。一念万年。不在天台南岳。亦非东土西干。会得则风行草偃。不会则纸裹麻缠。本来无一物。教外有何传。昔入大唐来。眼不见鼻孔。今归日本去。脚不跨船舷。入海泥牛奔似电。沿江木马走如烟。

　　送汀州文禅人

　　达磨西来。不立文字。见性明心。落在第二。还他出格道流。坐断报化佛头。眼里着沙不得。水中捉月何由。诸方老宿河沙数。学者担簦如蚁慕。拈却那吒第一机。其余总是闲家具。四海参寻善知识。谈玄说妙空劳力。当阳勘破老毗耶。一句了然超百亿。汀泉福建。明越温台。门门巨辟。法法全该。老鼠满地走。抱取猫儿来。

　　送昱禅人回三平

　　父母未生已前。好个本来面目。日用何曾欠少。谁云是事不足。山又青水又绿。早便起晚便宿。乌不日黔。鹄不日浴。拄杖但唤作拄杖。屋但唤作屋。莫问如来禅祖师禅。下里曲阳春曲。昔日三平见大颠。断弦须待鸾胶续。

　　送弘藏主还径山兼柬西白首座

　　上上上上。到最高高处。望望见青山起白云。云山出没如波浪。大华藏海知几重。重重围绕凌霄峰。须弥绝顶只这是。耳闻迦叶敲金钟。百千万亿四天下。信手拈来无一把。束作龟毛一管笔。经头一字如何写。写得分明说得亲。还他眼目人天人。

　　送高丽顺禅人归国

　　普贤身中行一步。超过恒河沙佛土。昨日方离海岸来。今朝便往高丽去。我此浙江。何异汝乡。冬寒向火。夏热乘凉。达本心者。头头是道。昧真性者。处处迷方。父母未生。有甚么与他辛苦。担皮囊效。善财参知识。礼文殊。谒弥勒不知。放下驰求心。内外中间绝消息。或游山或面壁。或垂手入𢌅。或韬光晦迹。煅凡成圣。只须臾拄地撑天也奇特。顺禅人须委悉。红日照中春。清风生八极。

　　送钦首座南还

　　六祖到广州。寓正法性寺。因举风幡话。略与二僧议。从此引葛藤。蔓延南海地。后人不解刬。一岁多一岁。珍重钦禅老。颇有英灵气。参方本无得。问法总不会。我保任此人。高踞佛祖位。

　　送参侍者

　　参须实参。悟须实悟。好个师僧。便恁么去。灵山会里人。总是天麒麟。百千年滞货。拈弄越精神。蹉过赵州禅。遭他文远笑。斗劣不斗胜。驴粪中着到。因思老古锥。节外更生枝。一笔都勾下。方为跨灶儿。吾家白雪曲。且要高人和。佛祖出头来。与渠都按过。

　　送宁侍者参方礼祖

　　佛祖丛中无位次。参方行脚谁家事。随兴一念便乖张。莫向禅门求意旨。须知真正道人家。到处忘怀愍自他。烂炒浮沤盛满钵。却来石上种莲花。国师三呼侍者三应。呼兮应兮。头正尾正。寻师必是。达其源。密意明明在汝边。他日归来无折合。必须痛吃老爷拳。

　　送雪窦荣藏主归国

　　心地法门。匪从人得。便与么去。天地悬隔。师子教儿能返掷。羚羊挂角无踪迹。以字不是。八字非觉天。日月增光辉。百尺竿头五两垂。大唐又向扶桑归。火热风动摇。水湿地坚固。打破铁围山。古今无异路。临行何待重分付。

　　送参侍者参方

　　佛法遍在一切处。莽莽卤卤河沙数。蓦劄相逢唤得回。穿云度水从君去。头上笠腰下包。清风明月杖头挑。不曾咬破一粒米。万两黄金也合消。开却门须识主。彼此相知何必举。背靠法堂着草鞋。初非密室中私语。山未高兮海未深。赵州文远没弦琴。当时公验分明过。四海谁人识此心。

　　送越藏主

　　一大藏教。只说这个。东土西天。分明勘破。我今以百千万亿阎浮洲。拈来挂在床角头。拣甚么新罗日本。佛誓流求。闹浩浩冷湫湫。有时放有时收。收放纵横了无碍。卷舒出没常自由。谁道客来无供养。不妨满钵炒浮沤。

　　送志禅人

　　道人三次到来。今始索吾长偈。此事直下分明。问渠何须特地。十方只在目前。大道初非物外。若也会即便会。干木逢场作戏。不会亦无欠少。总自自家活计。踏着诸佛顶门。拽脱祖师巴鼻。四大海水壁立。五须弥山粉碎。好个大丈夫儿。可与禅林增气。

　　送吴中滋禅人

　　苏州有常州有。历历面南看北斗。主伴参随与么来。象王回旋师子吼。吃盐闻咸。吃醋闻酸。一有多种二。无两般。口中说食终不饱。身上着衣方免寒。不见道家山好家山好。家山内有无根草。时当腊月正春风。五叶一花香未了。

　　送中竺海维那

　　当念不生。空诸有海。坐断释迦文。全超观自在。中峰顶上鸣楗椎。尽大地人俱绝疑。陈如尊者有长处。一句分明举似谁。坐卧经行。卷舒出没。啮镞之机。如同电拂。三十三天筑气毬。两手扶犁水过膝。

　　送广南慧藏主

　　镇海明珠只一颗。如来藏里深扃锁。忽然突出拄杖头。照见山河千万朵。若问此珠作何色。圆陀陀兮明历历。南山之南北山北。直截示人人不识。归去来归去来。依然高挂越王台。

　　送进禅人之浙东

　　百尺竿头进一步。家家门口长安路。浙西之水浙东山。鹘眼龙睛多罔措。是佛不识佛。骑驴更觅驴。我今独自往。到处得逢渠。画蛇不必重添足。六六元来三十六。

　　送东侍者之天平

　　天平卓笔峰最奇。入门便看浮山碑。其中九带不到十。读者未免心狐疑。上人来自扶桑国。惯见琉璃浸天碧。夜半金鸡啼一声。鼻孔眼睛俱打失。走遍东西与南北。依然无处寻行迹。

　　送常上人

　　秋风凉。秋夜长。井梧飘败叶。岩桂喷清香。莫作世谛流布。切忌佛法商量。便与么。玉殿琼楼。初无盖覆。不与么。银山铁壁。特地遮藏。两头截断。十字纵横。却笑长眉老尊者。跏趺曾不下禅床。

　　送万寿通侍者

　　通身是。遍身是。拈却无位真人。坐断空劫自己。向上一路。不许商量。讨甚空花阳𦦨。更寻蛇足盐香。仲冬严寒。孟夏渐热。自古自今。谁巧谁拙。鸟窠吹起布毛。直下斩钉截铁。道人若也有疑。归家问取禅月。

　　送净慈道藏主还景德

　　黄面瞿昙不动舌。纵横四十九年说。葛藤往往叠成谁。毕竟天无第二月。一庵近日离南屏。蓦劄问渠看甚经。只么默然叉手处。青天白日轰雷霆。龙湾老龙湾老。叔侄相忘情更好。镇海明珠待索时。与他倾出一栲栳。

　　送愚叟如西堂

　　本色住山人。且无刀斧痕。如斯三十载。道誉塞乾坤。列下从前诸佛祖。须弥槌打虚空鼓。却完全揭示。当阳主中主。主亦不必论。宾亦不必夸。妙喜竹篦分背触。谁能撒土更抛沙。遇饭吃饭。遇茶吃茶。弟兄相见。丰俭随家。露地白牛甘水草。不妨到处纳些些。

　　送宗藏主

　　大士挥尺一下。赵州绕床一转。古今多少葛藤。二老当头截断。宝华藏主饱丛林。访友寻师年岁深。腊月花开无影树。阳春曲奏没弦琴。东风急东风急。上下四维挨不入。水底青天尽踏翻。何曾乱打鞋头湿。

　　送圣寿政维那

　　不用低头。思量难得。真不掩伪。曲不藏直。流出音声佛事。豁开贤圣阃域。洞山麻三斤。云门干屎橛。曾勘诸方来。必竟如何说。拄杖如龙活鱍鱍。横拈倒用乾坤阔。

　　送净慈寿首座还日本

　　富士山头月。祖龙溪上水。月既不来此。水亦不往彼。正当水月交辉时。万里何曾隔一丝。石女裁成火浣布。泥牛踏断珊瑚枝。有佛无佛俱是诳。即心非心尽同谤。教网高张未入微。宗门直指还流浪。所以道。正法眼破沙盆。古今此道喧乾坤。黄金满国难酬价。付与休居的骨孙。椿庭提起百杂碎。不要被渠相负累。掷过那边更那边。寻常只守闲闲地。便与么。实奇哉。诸方大可笑。嚼饭喂婴孩。但恐空中释梵来。昙华又为无心开。

　　送延寿梓知客

　　临济大师宾主句。赵州见僧吃茶去。旋风顶上屹然栖。走遍天涯不移步。九九从来八十一。寻常显元尤绵密。撑天拄地丈夫儿。手眼通身赫如日。

　　送蒋山澄知客

　　独龙冈头。跳珠峰下。客来须看。贼来须打。还上古之风规。赞升平之法社。师子之爪既呈。羚羊之角斯挂。善能和其光同其尘。自可忘其情绝其解。蟭螟吞却妙高山。草庵卸下琉璃瓦。

　　送日本易上人

　　己躬下事元明白。动念却成云水隔。老胡谩自度流沙。不会当头个一着。日日日东上。日日日西沉。何用有口说。无弦方是琴。道人拄杖握在手。是圣是凡劈脊搂。掇转扶桑作大唐。惊起法身藏北斗。

　　送灵隐福藏主

　　三业清净佛出世。步步踏着黄金地。三业不净佛灭度。黄金地上难移步。与么与么。当阳明皎皎。不与么不与么。遍界黑漫漫。两处牢关打脱。千里藏海枯干。阿那个是菩提烦恼。唤甚么作生死涅槃。尽大地人齐斫额。飞来峰月照人寒。

　　送亮侍者参方

　　国师三唤侍者。侍者三应国师。蚯蚓抹过东海。藕丝穿却须弥。从来此道无今古。不动纤尘超佛祖。迷也悟也何必云。语兮默兮自看取。春风日夜吹天地。是处园林变红翠。一一交罗帝网珠。头头揭示灵山会。咄。

　　送观首座

　　云门未到灵树。已见知圣大师。首座悟道了也。一对无孔铁锤。前无释迦。后无弥勒。圣固难知。凡安可测。且道悟个什么。面赤不如语直。七月八月秋风凉。千山万山客路长。太平庵中叠足坐。任运施为无不可。

　　送双林湛侍者

　　来也与么来。去也与么去。佛祖不为人。古今无异路。寻常吃饭吃粥。何待说性说心。端坐受他供养。日消万两黄金。打破大唐国。觅一个会佛法底。了不可得。我见两个泥牛斗入海。直至如今没消息。

　　送灵隐聚藏主

　　冷泉汤汤广长舌。无昼无夜无间歇。必竟不知何所说。卷尽五千四十八。塞却耳根作么听。听得分明心路绝。心路绝处正眼开。灯笼㳂壁上天台。

　　送默维那

　　云峰见翠岩。投诚而入室。岂无娘生口。不肯为渠说。一朝桶箍爆。通身白汗出。披衣上方丈。且喜大事毕。汝自象山来。问吾求旨诀。置之杂务中。扰扰经岁月。抛却土木场。使就维那职。职满要参方。须依善知识。西川复东浙。毕竟承谁力。

　　送隆侍者

　　此事分明非授受。灵光一点从来久。释迦迦叶同虚空。少室神光亦何有。吾负汝兮汝负吾。侍者三应国师呼。我在大唐汝日本。半夜飞出金老乌。

　　送四明瑞岩润藏主

　　从来无一法。海口莫能宣。霜风卷黄叶。唤作止啼钱。若遇明眼人。且拈放一边。扑碎摩尼珠。大海浮铁船。能可空两手。不为物所缠。经行及坐卧。在处莫非禅。

　　送久藏主游天台雁荡

　　佛佛授手。面南看北斗。祖祖相传。凿石种红莲。一气转一大藏教。水流湿兮火就燥。万里风抟海上鹏。几年雾隐山中豹。益无所益。为无所为。拔苦与乐。兴慈运悲。黄檗树头得蜜果。没底篮子盛将归。直下是。休拣择。新罗在海东。日本多商舶。发弓饮羽兮两岸俱玄。鞭石吼升兮纤毫不隔。台岳云浮点点青。蜃江月泛茫茫白。

　　送玹侍者还里

　　鸟窠吹布毛。便有人悟去。而今作么生。莽卤河沙数。玹禅既磊落。须会超方句。见色与闻声。不可第二度。秋风吹木犀。髼松开满树。梦里忽闻香。觉来无觅处。翻身摸着枕。元是木头做。便与么承当。重叠关山路。

　　答道场清远禅师

　　吾侄僧中龙。为人施法雨。根虽有利钝。心本无差互。壁立万仞表。青山常独露。谁言师弟子。此事须密付。达磨不会禅。妙喜亦非祖。处处是道场。何劳辨能所。勉之从今日。高步追前古。

　　寄尼孙静山主

　　我有一机。向上全提。超佛越祖。海里须弥。天上天下。知之者寡。拟议不来。劈脊便打。五祖邓师翁。扫除临济宗。圆悟与大慧。一一龙生龙。有个尼无著。至今流正脉。古今常现前。看是何标格。

　　送道场浚藏主

　　心不是佛。智不是道。天上人间。何处寻讨。西斋今年六十八。分明一老一不老。惭愧青山人。相看寂寞濵。问余有甚奇特处。追风铁马戴麒麟。昨夜月轮如火热。晒得乌儿白似雪。天真灵妙不思议。一语标宗言下彻。

　　送智门斯道

　　眼有三角。头峭五岳。枯木糁花。炎天飞雹。既善解粘去縳。不须续凫截鹤。斯人斯道兮千载一时。日面月面兮古之今之。句后声前竟莫测。棒头喝下终无私。

　　不见老智门弹一曲。断弦更待何人续。莲华荷叶分明。也是酬君颠倒欲。

　　示徒弟心安参方

　　一人所在亦须到。半人所在亦须到。入门休问主是谁。看渠开口提纲要。一言相契便参堂。不惮辛苦充街坊。缝个布袋䭾斋粮。朝参暮请听举扬。出家只要了心地。终不图他名与利。古德皆从恁么来。后生晚长须睎骥。泰山之石溜滴穿。蟠桃着花三千年。忽然水底火烧天。那时归来吃痛拳。

　　送日本春侍者

　　七佛已来。皆有侍者。辅弼宗师。作成法社。香林在韶阳。闻指示暗抄。临济验洛浦。拽拄杖便打。𢬵性命断知解。岂肯认奴作郎。随他指鹿为马。近来车载斗量。漫说云兴瓶泻。春禅幸自英灵。见地须交脱洒。忽然光明盛大。可见风流儒雅。何也。阿魏无真。水银无假。

　　送进侍者

　　疏山卖却布单。三千里外行脚。忽然打破漆桶。恰似虎头生角。进禅得得来中州。三万里截沧溟流。解笑瞎驴趁大队。倒拈拄杖风飕飕。扶桑那畔一轮日。直至黄昏后方出。[翟*支]瞎摩醯顶门眼。东土西天无祖佛。

　　送用首座

　　道人日本来。将甚么过海。有语涉商量。无言成窒碍。譬如金翅鸟王。须弥顶上翱翔。不学栖芦钝鸟。卑飞只恋池塘。摩诃衍法如何说。四句皆离百非绝。杨柳丝丝舞碧烟。梅花片片飘香雪。

　　送权维那

　　三世诸佛不知有。一一面南看北斗。狸奴白牯却知有。拈得鼻孔失却口。袖里金锤未举时。分明超过毗卢师。忽然一下百杂碎。石虎吐出木羊儿。渠渠渠我我我。折旋俯仰无不可。识得西来祖意传。白云影里青山朵。

　　送志侍者

　　短歌数十丈。长句三两言。不长又不短。石火迸青天。圆悟作侍者。何曾参得禅。当时邓师翁。未免所见偏。法久乃成弊。须忘鱼与筌。后生逐队走。纸褁仍麻缠。决择要明白。卷舒机用全。道人日本来。可拍佛祖肩。骏马不受羁。长途自腾骞。日驰三万里。顷刻抚八埏。妙喜臭皮袜。杨岐金刚圈。临济正法眼。灭向瞎驴边。鼻孔略仿佛。诸方谁敢穿。

　　赠前西隐玉涧血书华严经

　　毗卢性海无边表。非古非今非大小。有时捏聚一毫头。血滴滴地从挥扫。有时伸作广长舌。一卷百番宣未了。玉涧老金溪宝。如来样向心中造。善财童子未知归。度水穿云谩寻讨。当砌华映帘草。雪白瓷瓯香袅袅。自然觉者处其中。终不随他打之绕。

　　次韵赠西隐白石

　　释迦掩室。金粟无言。同条共贯。拔本塞源。闻无闻。见无见。如投师子一滴血。六斛驴乳皆星散。藏中自有摩尼珠。须知不在龙宫殿。襟怀荡荡。眉宇津津。沧溟半勺。大地纤尘。直得飞来峰𨁝跳。壑雷亭下雨翻盆。

　　佛日普照慧辩楚石禅师语录卷第十六

　　音切

　　绠(古杏切)　搊(楚尤切)　鄞(五斤切)　丽(郎计切)　迤(徒何切)　𨓦(力绥切)　黔(巨炎切)　羚(鲁丁切)　屹(鱼乞切)　舶(捕格切)　睎(许机切)　骥(居致切)　埏(以栴切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十七

　　偈颂三

　　侍者　文斌等　编

　　赠五台体法师

　　惟一文殊。无二文殊。百千万亿。遍满尘区。或作老人。或为童子。或在山林。或居廛市。或乘狮子跨空行。或现光明从地起。法师久矣驻五台。一双净眼长舒开。黄金虽贵着不得。六凡四圣皆尘埃。如今更莫思量着。六用门头空索索。不坐禅不看经。白云自白青山青。饭罢绕廊行一转。刹那圆满菩提愿。

　　送徒弟巘书记参方

　　当年洛浦辞临济。不比寻常赤稍鲤。未落夹山齑瓮中。好将一喝重扶起。巘禅卓锡秦水濵。再涉寒暑忘艰辛。何独丛林重名节。灼然父母非我亲。黄龙只是南书记。道德文章可名世。还他直截老杨岐。流出胸襟盖天地。

　　送有侍者游天台

　　天台一万八千丈。正眼观来平似掌。不待崎岖走路岐。尘尘刹刹皆方广。头上笠腰下包。青山绿水长逍遥。衲僧本自无羁绊。万两黄金也合消。

　　送虎丘应藏主

　　真参第一着。妙悟第一药。若是过量人。其心自昭廓。虎丘扫荡邪见师。电光石火舒先机。伶俐衲僧俱直截。不须更问今何时。大藏小藏从此去。岂有意根桩立处。十字街头没底鞋。千年石上无根树。

　　送净慈海藏主

　　永明门前一湖水。更有荷花香十里。三世如来说不到。一大藏教提不起。禅和未许乱承当。却是虚空解举扬。塞却耳根何处听。舌头不动语琅琅。谛观堂上老师偈。勿以区区情识会。昨日下雨今日晴。张公吃酒李公醉。

　　送印侍者游南岳

　　君不见。马祖坐禅图作佛。奈何无事寻窠窟。让师浑不费钩锥。平白家财遭籍没。又不见。五百比丘常在定。猕猴各佩菱华镜。问君底处是誵讹。切忌逢人说邪正。盘陀石上青松根。日轮卓午天无云。曜古腾今只这是。跏趺印出莓苔痕。放即收收即放。天下衲僧为榜样。新罗依旧海东边。门口不在舌头上。七十二峰皆可游。异花灵草无春秋。石桥踏断成两截。方见桥流水不流。

　　送心侄参方

　　慈明窜身火队中。只要勘辨汾阳翁。半夜亡亲索祭祀。明朝大嚼杯盘空。其时在座多象龙。未免散去随西东。滚滚百川流入海。皮肤脱落真实在。将军疋马过袁州。临行记莂增光彩。如今满地皆儿孙。未有一人能灭门。寿山但道看脚下。佛祖不劳开口吞。

　　送云居玉维那礼补陀

　　玉禅南方转一遭。会佛法底如牛毛。拄杖头边拨得着。为渠画断天云高。扑灭祖灯。扫除胡种。诸圣不慕。己灵不重。连城白璧本无瑕。满掬摩尼为谁捧。尝爱疏山老。解云肯诺不得全。又闻云居翁。闺合中物须弃捐。破家散宅作活计。透出威音王以前。天台南石桥北。观音院里有弥勒。发挥二十五圆通。屋角桃花露春色。

　　送义藏主

　　你问讯了。一边立地。不是如来禅。亦非祖师意。用时便用没商量。说甚了义不了义。众生本来是佛。更要灵山授记。七纵八横。远问近对。如此师僧。果然伶利。等闲撒出摩尼珠。直得神光照天外。

　　送玄禅人之江西

　　马祖自从胡乱后。分明对众扬家丑。来来去去是庞公。吸尽西江不开口。方外八十有四人。摇头摆尾皆金鳞。却从平地起波浪。大坐当轩据要津。残羹馊饭不知数。纵展炊巾无著处。好提古剑髑髅前。日炙风吹全体露。

　　送成侍者参方

　　侍者参得禅。我未敢相许。职满说游方。临行求赠语。后生真可畏。老僧全望汝。诸方善知识。说法如云雨。行脚要带眼。入门须辨主。寿山一句子。请分明记取。

　　送大藏主归里奔丧

　　父母俱亡。觅偈奔丧。谁是报恩者。何处是故乡。行遍天涯海角。没参学处参学。十方不离目前。只么寂寥宽廓。君不见荷泽师。走向僧堂里白槌。摩诃般若未开口。露柱灯笼已哮吼。

　　送晟侍者

　　秋风处处飘黄叶。正坐蒲团缝坏衲。道人别我去游方。三度问渠渠不答。试看如今是甚时。千钧祖道悬于丝。师求弟子固未暇。可有弟子求其师。君不见。投针彻底惊龙猛。叉手向前参瑞像。拈得山僧兔角杖。他年卓在孤峰上。

　　送彝藏主

　　一大藏教是切脚。平上去入切不着。释迦老子口门窄。烦恼菩提尽拈却。所在丛林黄叶落。生天癞狗翔云鹤。从他夷岳而盈壑。且把乌藤束高阁。

　　送净慈颜藏主游庐山

　　拈起一片木叶。移来一座庐山。古人真实相为。且免区区往还。着草鞋拖拄杖。游州猎县。极意妄想。若是出格道流。必然别有伎俩。恁么中不恁么。击木无声。不恁么中却恁么。敲空作响。欲知庐山高。更听庐山谣。百亿赡部洲。都卢入秋毫。东西二林在山北。自古远公标胜迹。结社同修十八人。临终尽向莲华国。南则归宗开先万杉栖贤罗汉慧日。六刹相连。五老峰明月泉。香炉师子金轮玉渊。遥瞻瀑布不可近。迸雪崩雷崖石穿。千树万树青松交加屈曲。一个两个白鹤鼓舞蹁跹。满地嘉华美草。随时瑞霭祥烟。何消尊宿开口。但管森罗说禅。不是长行短偈。亦非直指单传。革五宗之旧辙。扫诸祖之颓传。针眼鱼吞大千界。扶桑人种陕西田。

　　送聪禅人

　　出门步步清猋起。一棹铁船三万里。大鱼刚被小鱼吞。缩却龙头展蛇尾。未到中原俱历遍。浙山如黛江如练。临风侧耳听乡谈。故国依然海西岸。佛不论先后。道不拣精粗。禅不属迷悟。智不得有无。释迦弥勒是他奴。那个男儿不丈夫。

　　送大慈让维那

　　折旋俯仰须㬰顷。抹过普超三昧顶。灵利衲僧终不凡。遍参岂为观风景。一毫端上慈云峰。草鞋踏破山重重。当年法战既得胜。后来自可兴吾宗。陷虎之机险崖句。何待西斋再分付。

　　送中天竺吾藏主还日本

　　初来大唐国。此道已圆成。而况岁月多。煅炼金愈精。添不得减不得。应用恒沙有何极。莫问凡流与上贤。谁论大智并情识。西湖之水西湖山。动静不离方寸间。月在中峰夜将半。天香桂子谁能攀。亦不唤作心。亦不唤作佛。亦不唤作半满偏圆。亦不唤作照月权实。掇转船头是故乡。龙吞不尽琉璃碧。

　　送仪侍者游天台雁荡

　　前释迦。后弥勒。心不见心。无相可得。出门绿水青山。到处花红草碧。如斯举似。鱼鲁参差。直下承当。天地悬隔。寒山子道。千年石上古人踪。万丈岩前一点空。此一点空不可取。天台雁荡随西东。衲僧行脚休轻议。略以虚怀标此位。非凡非圣强安名。高踏毗卢顶上行。

　　送伊藏主游四明天台

　　出门拈起拄杖子。不择山林与城市。第一穿过玲珑岩。先听主翁敷妙音。翻身直上玉几峰。踏着从前自家底。八万四千设利罗。须知不在金坛里。好风稳送宝陀船。刹刹尘尘逢大士。访雪窦游清凉。触目无非圣道场。天宁定水善知识。师子哮吼群狐藏。霞城岂独观风景。五百声闻须唤醒。一一教他出世来。闹中不碍身心静。直饶茶盏现奇花。也待众生心自肯。国清三圣谁不知。兴发到处题新诗。虚空作纸大海墨。稻麻竹苇皆毛锥。诸方说禅浩浩地。解举此话今其谁。滑石桥难措足。下有龙蟠无底谷。多少游人不敢窥。悬崖日夜飞银瀑。举头更望华顶云。千里万里长相逐。摩挲拄杖。又向西州还。一毫头上。忽然突出须弥山。

　　送诸侍者游天台雁荡

　　台山青。雁山碧。满眼满耳。非声非色。先过嵊县礼弥勒。莫道通身是崖壁。撑天拄地更有谁。往往示人人不识。试点五伯罗汉茶。一枚盏现一枝花。分明拈出这壹着。多少师僧蹉过他。游华顶了国清去。名蓝正在幽深处。丰干寒拾面目真。屈曲寒藤上高树。款款行入芙蓉村。奇峰峭壁云吐吞。灵岩左右十八寺。寺寺皆有山当门。讵那终日抱膝坐。仰观瀑布从空堕。勿云尊者不说法。撒出骊珠千万颗。逐事与君提话头。如今不了何时休。大唐国里无佛法。看取铁船水上浮。

　　送寿禅人

　　真正举扬谁辨的。白云锁断寒山色。参方衲子太惺惺。剔起眉毛双眼碧。有祖以来提唱多。而今莫问如之何。饥餐渴饮无余事。脱却笼头卸角䭾。

　　送吾禅人

　　古藤横瘦肩。两屦踏残雪。阳乌啼未休。春山若为别。朦胧睡眼何处开。应向前途指明月。

　　送日本建长佐侍者之庐山

　　大唐国里宗乘。未有一人举唱。信手拈起布毛。惭愧鸟窠和尚。此话传来几伯秋。五双十个徒悠悠。灯笼露柱太饶舌。万象森罗齐唱酬。此行舟过湓城口。峰顶已闻狮子吼。五老同时笑展眉。瀑布不溜青山走。除却平常与奇特。逢人作么通消息。倒骑铁马上须弥。嬴得清风生八极。

　　送明禅人参径山。兼柬古鼎和尚

　　近离何处来。曾到此间否。不许俊衲僧。人前乱开口。天宁拄杖子。未免劈脊搂。决不至三十。但打二十九。留一棒自吃。诸方若为剖。凌霄老宗匠。管取横点首。不作野干鸣。亦非师子吼。若人会此意。堪续牟尼后。

　　送日本侍者

　　大唐日本东西国。一样眼横并鼻直。海底泥牛摘角牵。云中石女抛梭织。日禅幸自可怜生。却道西来有消息。西来本也无消息。平地茫茫种荆棘。文远何曾见赵州。善财亦不参弥勒。

　　送天宁元首座

　　灵山第二座。不与诸方同。解笑小释迦。梦升兜率宫。百非及四句。落落开谈丛。说处却成默。塞时无不通。毒蛇吞鳖鼻。猛虎咬大虫。坐断佛祖舌。初非修证功。三冬枯木秀。九夏雪叶红。持此似老僧。将以明己躬。直下兜一喝。未免三日聋。三日聋尚可。吓杀东村翁。

　　送中竺宏侍者

　　大机大用无传授。谁解金毛狮子吼。千岁岩头七十翁。通身是眼通身手。若道今年已涅槃。男儿终不受人谩。犀牛扇子依然在。直得清风满座寒。

　　送径山一藏主

　　一大藏教闲葛藤。尽大地人跳不出。梦庵本是奇衲子。夜半扶桑吐红日。拈起凌霄峰顶茶。却是洞庭湖上橘。三千世界庵摩勒。放开捏聚谁能诘。松风涧水自谈玄。却笑区区论权实。权非权。实非实。白云道个钵啰娘。带累儿孙空受屈。

　　送中竺岳藏主

　　道人特地咨参我。有我有人成话堕。才跨门来剔起眉。分明宝藏开金锁。唐国之西日本东。都卢摄在微尘中。珊瑚树林知几几。照见海日三更红。释迦四十九年说。贵买朱砂画明月。中竺果然机用别。金刚宝剑当头截。

　　赠远侍者

　　佛佛授手。祖祖相传。黄头碧眼。白日青天。动念即乖。开口即错。不用续凫截鹤。何必夷岳盈壑。参之者离心意识参。学之者出圣凡路学。昔年日本来。红炉一朵芙蓉开。此日诸方去。铁鞭击碎珊瑚树。东西南北任纵横。嬴得清风布地生。

　　送灵隐文藏主

　　古释迦不先。今弥勒不后。兔角不用无。牛角不用有。何人同得入。与谁同音吼。叨叨四十九年说。带水拖泥裙半截。出格还他俊衲僧。打刀须是邠州铁。眼对眼机对机。冷泉收得摩尼归。逢人倾出一栲栳。白日青天雷电飞。

　　送慧藏主

　　入门便棒德山老。入门便喝临济师。子孙一一灭胡种。旷大劫来曾绝疑。此行正值风帆便。吹落梅华三五片。一大藏教。只说这个法。赵州老人。空绕禅床转。且喜南湖职已圆。拈华百万人天前。饮光笑眼自开合。良马不用珊瑚鞭。

　　送日本丘侍之金陵

　　十月朔风号古木。金陵远也行何速。菩提达磨未来前。淮北淮南山簇簇。不立文字。直指人心。盲龟值木。辊芥投针。从本以来无佛祖。了知此事非今古。国师侍者意如何。汝负吾兮吾负汝。

　　送端侍者

　　赵州文远侍者。白云清凝二师。相与作成法社。象王狮子交驰。灵山幸自龙钟了。左右无人话怀抱。惭愧端禅日本来。铁牛不吃栏边草。朝来问讯。客至烧香。上一画短。下一画长。若更近前求指示。山僧正值接官忙。

　　月庵

　　天上月水中月。惟一月无二月。再三捞漉也无端。十五团栾又何别。忆着当年马大师。浑家共玩清秋时。南泉拂袖便归去。豁开户牖当轩谁。数伯年来无此作。遇夜才升晓还落。自家屋里暗昏昏。向外驰求都是错。唤回头为伊道。灵光一点同昏晓。辉天鉴地如未知。江北江南问王老。

　　云海

　　未明云海直截。且就一波上说。一波动则万波生。一波止则万波灭。所以众生烦恼。不离生灭。一法到得诸佛之地。烦恼翻为智慧。智慧烦恼本虚。众生诸佛皆如。却向其中指出。浩浩滔天沃日。滔天沃日也无端。未审流从何处毕。或时作伯亿洲中尽潮落。或时干三千界内起波澜。海云大士观云海。但见重重无障碍。我观云海初不同。颠倒日月吞虚空。声闻不是马兔。菩萨亦非象龙。释迦老子谩多口。欲谈云海词先穷。谓之云非五色。谓之海绝涓滴。碎须弥消劫石。尽未来时不可测。不可测。对现分明有何极。

　　云庵

　　云兮飘忽。太虚出没。谓其出也本无心。谓其没也离窠窟。或从龙。千里万里长相逢。或抱石。一片两片不可觅。水边林下露幽奇。好手丹青谁貌得。收来直是没纤毫。放去从教吞八极。一有多种。二无两般。远在方寸。近隔大千。凡夫不证法云地。圣人不住无云天。德云长在妙峰顶。海灵普应众生前。百匝千重。是何人境界。左舒右卷。乃列圣机权。君不见。关西子没头脑。假号云庵显其道。佛手未伸驴脚开。灼然孤负黄龙老。汝今亦复号云庵。此义苍茫吾未了。三问渠侬三不知。白云依旧连芳草。

　　镜庵

　　有一物。黑似漆明如日。六窗无处着尘埃。万象不能逃影质。东平尽力扑不碎。灵利师僧欠灵利。猕猴各佩古菱花。落落神光照天地。胡来汉现几经春。认主人人是甚人。更问中间并内外。无尘未免又生尘。

　　古航

　　阴阳未判。形壳未离。上无片瓦。下无卓锥。敢与龙王斗富。从教衲子生疑。不此岸不彼岸。不住中流。随机应变。扬清激浊兮浪静风恬。灭迹收声兮雷奔电转。三世诸佛知不知。六代祖师见不见。拟议堤防。蓦口桡逡巡。卖弄竿头线。便与么涉波澜。不与么隔关山。两头坐断乾坤阔。一棹江西十八滩。

　　无文

　　始从鹿野苑。终至䟦提河。未尝谈一字。笑倒病维摩。维摩大士默然处。演出演入河沙数。三十二说徒纷纷。一切数句非数句。缺齿老禅。面壁九年。分皮擘髓。汉语胡言。直饶以龙龛手鉴。唐韵玉篇。从头注解解不得。自携只履归西天。冬瓜印子传来久。古篆分明拈在手。上人一击百杂碎。露柱灯笼尽哮吼。钱塘十月天风高。示余颂轴如牛腰。白者是纸黑是字。香墨何曾蘸紫毫。

　　斯道赠万寿由藏主

　　佛佛授手。祖祖相传。直下便是。不涉言诠。所以匡徒领众。因而说妙谈玄。譬如接竹打月。又似胶柱调弦。分明日用中。逼塞虚空内。筑着又磕着。谁会谁不会。贵如土贱如金。须弥山未高。大海水未深。东西南北谩参寻。尘世几人知此心。

　　梅隐

　　七伯年前老古锥。松花为食荷为衣。人皆欲见不可得。茆屋四面青山围。采藤衲子忽然到。口缝才开遭怪笑。从此恶名传世间。谁知出语无玄妙。即心即佛错承当。非心非佛也寻常。残羹馊饭谁肯吃。好肉更来剜作疮。有佛处不得住。无佛处急走过。劝君莫学守株人。七个蒲团空坐破。

　　大彻赠中竺奯藏主

　　大彻投机一句子。突出咽㗋与牙齿。藕丝窍里骑大鹏。蟭螟眼中放夜市。片言不为少。全藏不为多。灯笼见露柱。拍手笑呵呵。虚空扑落在地上。钵盂开口吞山河。蜜怛哩孤。蜜怛哩智。一字不着画。兄弟添十字。当年黄檗大无端。六十蒿枝打临济。

　　松石赠中竺贞书记

　　青松落落。白石凿凿。上摩星汉。下带云壑。若使为栋为梁。为政事之堂。为圭为璋。为公侯之光。不如道人无事。日与松石相忘。清风起而龙吟。芳草映而虎踞。红尘闹市任喧哗。家在青山更深处。

　　无相赠日本讷藏主

　　法身无相。直下分明。眼不见色。耳不闻声。虽是不闻不见。却解随几应变。自从打破太虚空。舜若多神常对面。

　　龙渊赠骊藏主

　　龙无龙句。渊非渊句。要问龙渊。在甚么处。尽大地是浪。忽青天起雷。日月陡黑。山岳倾摧。散四海五湖之甘泽。活三草二木之枯荄。叶公不解描貌。未免将错就错。赤手谁来得颔珠。古今不露真头角。

　　无外赠日本严藏主

　　有不有空不空。圣凡总在圆光中。浮幢王刹香水海。莫问南北并西东。一即一切。一切即一。亘古亘今。谁得谁失。都卢只在毫端。却向那边寻觅。纵然觅得亦非真。直下分明能几人。诸佛假言三十二。切须体认本来身。

　　鳌山赠仙岩金长老

　　有鳌山兮甚奇特。镇黄岩兮浮翠色。峭崔嵬兮高崱屴。直上云端望何极。君不见。雪峰昔遇岩头老。三十年来尽倾倒。流出胸襟盖天地。鳌山店上方成道。龙鳞鳞鱼鳞鳞。几番沧海飞红尘。毗岚猛风鼓不动。十洲三岛长如春。

　　古木赠荣藏主

　　天地未分时。槎牙第一枝。阎浮虽有树。争奈结根迟。几回寒几回热。柯似青铜叶如铁。挺立何愁动地风。高标可怕连山雪。楩楠杞梓总凡材。莫不皆从尺寸栽。不是千年万年物。转头便化为尘埃。庄生之椿今已朽。少林之桂君知否。撑天拄地是何物。一一面南看北斗。

　　心源赠悦维那

　　三点如流水。曲似刈禾镰。佛祖莫能说。余人谁解拈。五闻寒山子。有偈非极谈。徒然挂唇齿。秋月照碧潭。更谁知无物比。冷涵空兮清彻底。回光返照刹那间。一脉本从何处起。

　　硕林赠中竺果首座

　　睦州老人识临济。阴凉大树亲授记。果然盖覆天下人。今日儿孙铺满地。一一高枝撑太空。重重密叶来清风。硕林挺出万物表。非与寻常花木同。遍界冰霜渠不受。随时变异渠不朽。等闲鸟兽那敢栖。长有金毛狮子吼。

　　大机赠日本全藏主

　　大机须兼大用说。机用直教心路绝。德山一棒山岳崩。临济一喝虚空裂。君不见长沙岑大虫。作用不与诸方同。寂子亲曾举到此。被渠一踏传无穷。道人素有冲霄志。发明宗门向上事。等闲拈起蒺䔧槌。百亿须弥成粉碎。

　　无尽赠登山主

　　百亿三千大千界。拈来地上土一块。虚空尚有消损时。尘世光阴易凋谢。不灭不生唯此心。纵经旷劫长如今。如今直至未来际。却笑目连穷佛音。

　　智隐赠愚禅人

　　有无但较三十里。晦迹韬光乐于己。诏书飞出凤凰楼。三度入山征不起。圣人具足凡夫法。凡夫具足圣人心。非凡非圣尽超绝。路在白云深更深。

　　无隐赠吾禅人

　　日用堂堂全体露。着衣吃饭朝还暮。灵山拈起一枝花。伯万人天皆罔措。色且不是色。声且不是声。描也描不就。画也画不成。只在目前休外觅。青山绿水转分明。

　　思远赠日本闻侍者

　　一念普观无量劫。无去无来亦无住。三际求之不可得。生铁称锤被虫蛀。达磨度流沙。特地到中华。虽云十万里。毕竟不离家。饶君走遍浮幢刹。南北东西没差别。寒则普天普地寒。热则普天普地热。这一处心行灭。虚空包不尽。千圣莫能说。灵利衲僧知不知。不知却问天边月。

　　桂岩赠日本净居月长老

　　月中桂子飘岩幽。长成一树三千秋。秋风吹开枝上花。花所及处清香浮。月公本是菅公裔。道誉之香塞天地。金粟如来梦幻身。不须更受菩提记。

　　绝照赠用首座

　　净裸裸绝承当。赤洒洒没可把。龙潭吹灭纸烛时。眼光烁破四天下。日月不到处。乾坤难覆藏。三千大千界。正体露堂堂。缘见因明。暗成无见。明暗两忘。心灵百变。目前无阇梨。座上无老僧。一念不生三际断。扶桑夜半日轮升。

　　香山赠果长老

　　五分法身收不得。非栴檀也非[蒝-(白/小)+(儿/言)]卜。妙峰孤顶露堂堂。少室真机明历历。嗅着能令鼻观通。白云掩映碧玲珑。花开叶落年年事。依旧须弥耸太空。

　　中山赠颖首座

　　乾坤之内。宇宙之间。丹青莫状。手足难攀。通上既孤危。直下尤峭绝。旷劫无动摇。群峰自环列。君不见。混沌开辟分七金。须弥坐断沧溟心。衲僧不解中山义。只管区区向外寻。

　　大岳赠日本积首座

　　除却须弥山总小。只消芥子都吞了。与他拈起一微尘。富士嵯峨接蓬岛。中国岱衡华霍嵩。宝刀削出青芙蓉。回光返照方寸里。积块浮沤三界中。捏不聚吹不碎。是何物在乾坤外。临崖望海海茫茫。触石起云雪队队。

　　大心

　　摩诃两字如何译。不落时人情与识。上乘菩萨信无疑。中下之流岂能测。古释迦今弥勒。是处分身千伯亿。怛怛忉忉空费力。为人曲指何曾直。饥餐渴饮任天真。便是降魔转法轮。

　　无方

　　一拳打破虚空。一脚踏翻大地。东西南北不分。上下四维安寄。大华藏界云水宽。伯千刹土秋毫端。放开捏聚总在我。左抛右掷胡为难。既非杂染与清净。毕竟如何辨邪正。直下全提摩竭令。繁兴永处那伽定。

　　南隐

　　五十三人善知识。善财无处寻踪迹。文殊指示太分明。踏破草鞋空费力。不住山林不住尘。非凡非圣非疏亲。衲僧了了见得彻。大道茫茫没却身。谓之有离窠臼。谓之无塞寰区。阎浮夜半日卓午。只在目前何不睹。

　　实庵

　　棒打虚空鸣剥剥。石人木人齐应诺。十方惟一坚密身。铁壁银山难入作。无形相亘古今。不除妄想觅真心。牛头自见四祖后。百鸟㗸花何处寻。

　　笑云

　　山中人笑云来去。几度欲留留不住。一片西兮一片东。为谁挂在青松树。有时卷。不论高低并近远。有时舒。南北西东满太虚。本自无心休问迹。悠扬散漫随风力。白衣苍狗任纵横。返寂还空何处觅。却恐山中云笑人。区区未免走红尘。但能放下便安乐。所以长将云喻身。

　　少林

　　达磨面壁。可祖安心。二株嫩桂。布影垂阴。上撑天兮下拄地。往不古兮来非今。自从只履归西域。岁岁春风添翠色。莫道庭无立雪人。一花五叶香何极。

　　西源赠远首座

　　阿耨达池分四河。四河竞注同其波。不独鱼龙与虾蟹。大身复有阿修罗。天台远也侍吾久。出纸乞我西源歌。歌西源无滴水。佛也祖也彻头彻尾。今兮古兮透顶透底。更说甚么竺干震旦。南岳石头马大师庞居士。只因一口吸西江。无限波涛从此起。

　　一源

　　群灵一源。假名为佛。佛既假名。源从何出。释迦老子曾未悟。四十九年曲流布。谁言教外有别传。百万人天空罔措。先圣道。流泉是命。湛寂是身。从本不清不浊。即今非古非新。四大海收归涓滴。五须弥卷入微尘。遍界金波常匝匝。与他凡圣无交涉。

　　海屋

　　普门道人索我歌。未免平地生风波。屋为海耶海为屋。海屋之义当如何。百千瀛渤从此起。起亦不离涓滴水。沃日滔天也大奇。卷舒只在轩窗里。我观观音心海空。一一佛屋罗其中。接影连辉宝楼阁。珠幢玉树光玲珑。及乎敛念元无有。试问道人知此否。不下禅床遍十方。春风自袅金瓶柳。

　　谷隐

　　龙以角听。蚁以身听。人听在耳。风鸣谷应。听到无声谷自空。山河石壁遥相通。直饶千手掩不得。所以八面俱玲珑。虽然隐也何曾隐。白日青天雷辊辊。

　　闲闲

　　终日忙忙。那事无妨。行住坐卧。一丝不挂。看经费眼力。作福受奔波。饥来吃饭困来睡。如此闲闲快活何。

　　佛日普照慧辩楚石禅师语录卷第十七

　　音切

　　巘(鱼偃切)　坛(徒含切)　摩挲(上莫罗切下素何切)　嵊(实证切)　湓(盆晋)　栲栳(上苦早切下力皓切)　奯(许活切)　陡(当口切)　荄(古来切)　崱(阻力切)　屴(林直切)　镰(力詹切)　菅(贾颜切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十八

　　偈颂四

　　侍者　文斌等　编

　　明真颂二十八首

　　我有摩尼一颗。埋在五蕴身田。昨向泥中取出。光明照烛无边。所为莫不知意。日用寻常现前。世上谁无此宝。昏迷未脱盖缠。死生生死。萦绊果报。或人或天。一旦逢善知识。岂非有大因缘　(右一)。

　　只这言语声色。非根非尘非识。释迦亲见燃灯。故号能仁寂默。平治自家田地。净除瓦砾荆棘。身光充遍十虚。岂止百千万亿。一念成佛。不疑多方。转化何极。虽云妙行庄严。毕竟归无所得　(右二)。

　　触目无非此道。莫拣精粗大小。众生与佛何殊。总是自心所造。修善天堂化生。受用珍奇异宝。地狱皆由作恶。铁床铜柱围绕。临终罪业现前。方恨悔之不早。觉悟烦恼菩提。迷惑菩提烦恼　(右三)。

　　禅师不假多知。饥餐渴饮随时。将心用心大错。在道修道堪悲。内外推寻不见。中间亦绝毫厘。众生别求智慧。诸佛何异愚痴。一等黄金作器。瓶盘钗钏环儿。自体元无改变。千般任用炉锤　(右四)。

　　贪嗔痴号三毒。三毒起于一心。本来空寂三毒。三毒自此平沈。顿获金刚正体。亲闻大觉圆音。了然不生不灭。解者非古非今。智士现前究竟。愚人向外推寻。妄情造业难断。如象溺泥渐深　(右五)。

　　观心常坐习定。便欲此生亲证。证得常住法身。堪续如来慧命。若也沈空滞寂。堕于二乘禅病。澄潭不许龙盘。大象岂游兔径。随处逍遥快乐。洞明自己真性。可中不乱不定。向上非凡非圣　(右六)。

　　法离言语文字。返著文字言语。假使精进三藏。何如直截根源。巡行数墨不悟。转读令人转昏。心地本无一物。澄空迥绝尘痕。胡为自起障碍。日夜随他六根。一念空诸所有。魔外窥觑无门　(右七)。

　　昔有维摩大士。示疾毗耶城里。三十二个菩萨。各谈不二玄旨。文殊请问维摩。维摩一默而已。如今博地凡夫。未学音声三昧。刚把公案批判。妄将贤圣诃毁。若非了悟自心。般若妄谈招罪　(右八)。

　　末法比丘不让。多因忿怒斗诤。既依大戒出家。须禀六和为尚。罗汉深证无生。未曾与人相抗。善哉圆顶方袍。便是当来佛样。心内坦然平夷。世间靡不归仗。莫起一念嗔火。赫赫燎原难向　(右九)。

　　众生业识茫茫。心里浑如沸汤。只管随声逐色。何由返照回光。参禅发明自性。譬似远客还乡。旷劫收归当念。当念含摄十方。触境逢缘不变。着衣吃饭如常。无明从此消灭。热恼自然清凉　(右十)。

　　不了第一义谛。因兹名曰无明。我观无明无性。无住无灭无生。菩萨双亡理事。声闻怕怖色声。一居逍遥乐土。一在解脱深坑。离却二边中道。洞然清净光明。人间天上随意。广度恒沙有情　(右十一)。

　　灵空元自无像。不用断除妄想。妄想即是真心。何须分一作两。冰消为水温和。水结为冰严冷。浊恶众生可化。清净诸佛堪仰。诸佛众生本性。岂同外物消长。金刚座上刹那。永绝从前影响　(右十二)。

　　法身不见边表。日用何曾欠少。语默动静施为。无心自然合道。但有丝毫挂碍。便遭魔境缠绕。大海普纳百川。须弥合成四宝。到头难免无常。徒自汪洋峻峭。一悟真空妙理。涅槃生死俱了　(右十三)。

　　众生本来自佛。甘堕无明窠窟。若悟无明本空。轮回从此超出。譬如一点明灯。能破千年暗室。决了贪嗔体性。空华阳𦦨非实。直须立志参究。不可随情放逸。惟有禅门捷径。别无入道要术　(右十四)。

　　佛口初无言说。法身岂有生灭。只因随顺世间。便见千差万别。细辨凡夫因果。广标诸圣旨诀。玄门历历开张。教网重重施设。末上拈花示众。尽除方便直截。譬如十斛驴乳。散在一滴狮血　(右十五)。

　　大有世间痴汉。随他声色流转。不知万境枞然。总是心灵所变。堕在尘劳海中。无由脱离魔罥。羊车即是牛车。我面何殊佛面。直下回头便是。不劳苦口相劝。一朝飏下皮囊。免到阎公业案　(右十六)。

　　小小如萤之火。能烧大地丛林。莫教一念嗔起。灭尽无边道心。佛祖令人保护。防他境界来侵。众生与佛何别。弃却真如外寻。流出盖天盖地。本来非古非今。要知般若灵验。入海铁舡不沈　(右十七)。

　　觉道无过自悟。参禅不要他求。却来心外觅佛。如向沙中取油。演若达多发笑。也曾弃镜寻头。白云千里万里。黄叶前秋后秋。要了即今便了。未休何日当休。拍手浩歌归去。倒骑露地白牛　(右十八)。

　　古今得道贤圣。当念无修无证。烦恼菩提两亡。涅槃生死俱净。境风飘鼓不动。常处那伽正定。应佛圆如太虚。临机湛若明镜。堂堂世出世间。在在法王法令。一切凡夫本同。不离法界体性　(右十九)。

　　愚夫背恶向善。佛道转求转远。放下身心便休。一时善恶俱遣。天堂快乐不思。地狱煎熬亦免。好个天真古佛。十方法界充满。既无生灭去来。宁有是非长短。性地自然坦平。尘劳何用除断　(右二十)。

　　法王出现世间。方便谈空破有。有者必归于无。是为圣师子吼。玉毫金相庄严。前取涅槃非久。天地至时崩坏。谁论贫富好丑。可怜外道愚痴。妄执梵天长寿。八万大劫既终。难免轮回不受　(右二十一)。

　　何处出离生死。几人悟解真空。真空非有形貌。更问南北西东。瞥起纤毫妄念。头头窒碍不通。执之必落邪道。放之未免昏蒙。身心直下透脱。如鸟飘然出笼。无病何须服药。愚痴智慧双融　(右二十二)。

　　任你多般取舍。如同水上浮沤。沤生沤灭难止。念去念来不休。努力要须猛省。回光更莫他求。一间空舍无主。倾坏何劳再修。饥把钵盂噇饭。睡时块石枕头。十二时中快乐。谁能似我无忧　(右二十三)。

　　幻士化成大宅。园林花果争鲜。其中罗列男女。车马住来市缠。取性欢呼鼓舞。乘时放逸狂颠。死生骨骸盈地。婚嫁笙歌满前。愚者执为实有。不知幻化使然。至竟都无一物。云开依旧青天　(右二十四)。

　　法性本无造作。且非内外中间。声色何须苦猒。尘根亦不相关。断除烦恼转远。求证菩提即难。有念便沉生死。无为自契涅槃。两途俱是障碍。中道又隔河山。打破镜来相见。身心索尔虚闲　(右二十五)。

　　悟向迷中寻悟。迷从悟里发迷。被他二法缠缚。何日解成菩提。佛祖元无指示。痴狂妄有思惟。常情执着不舍。断见由来自欺。智者不求解脱。一言可破群疑。贪嗔即是大道。背舍心王问谁　(右二十六)。

　　燃灯授记释迦。于法了无所得。我观天上人间。不见当来弥勒。浊恶众生可怪。目前睹佛不识。何须转脑回头。便合骑声盖色。尽未来时度生。分身百千万亿。即今揭示龙华。一切人间罔测　(右二十七)。

　　欲识自家宝藏。六时常放光明。本非青黄赤白。不离坐卧经行。三世如来骨髓。历代祖师眼睛。大似水中月影。还同色里胶青。灼然不可取舍。毕竟难论坏成。在在逢缘利益。尘尘救度迷情　(右二十八)。

　　招提德严法师。讲首楞严经说偈一十八首寄之

　　得道应须广度生。度生必使性心明。阎浮提有梵天咒。捺洛迦无淫欲情。庆喜出遭魔网罥。文殊来护法舟倾。多闻未可为奇特。旷劫薰修在力行。

　　外洎虚空内色身。都卢不出此心真。浮沤未足穷瀛渤。弃指须当认月轮。听法缘心非本性。掌亭实主岂游人。离声与色无分别。石上栽花井底尘。

　　手开手合宝光飞。左右回观是阿谁。须信此头摇动处。不妨全体寂然时。明心见性无舒卷。认物随流妄觉知。无上法王真实语。岂同虚假末伽梨。

　　波斯匿性未尝迁。老见恒河似幼年。莫景不须悲白发。浮云终是散青天。来从旷古人何在。去作荒丘骨已捐。劫火洞然无一物。分明父母未生前。

　　七处征心心不有。八还辨见见元无。擘开秘密千重锁。迸出圆明一颗珠。从此圣凡知解绝。有何生死性情拘。话头拈起知音少。留与人间作楷模。

　　地水火风空见识。遍周法界本来圆。当知实义非言说。妄计因缘与自然。起灭无从常住体。粗浮不悟此经诠。众生那个不成佛。与作当来得度缘。

　　根尘识是如来藏。于一毫端洞十方。大地无时相助发。虚空有口自敷扬。众生不守真如性。诸佛皆居常寂光。生灭去来何所碍。鸟飞不尽碧天长。

　　觉明明觉异还同。毕竟山河大地空。演若多心狂自歇。摩登伽女咒难笼。直教根本无明断。便与如来妙理通。三世有为皆有灭。十虚无始定无终。

　　一六义生圆湛中。一亡尽使六销镕。脱粘内伏心非有。劳发前尘性本空。自在浮沉鱼出网。无妨去住鹤离笼。根根互用如何说。正与花巾解结同。

　　良哉二十五圆通。各各熏修不滞空。证入法门虽有异。悟明心地本来同。思惟妙德言尤审。选择观音耳最聪。堤畔绿杨新过雨。数声黄鸟啭春风。

　　断淫除杀又离偷。成佛难将妄语求。此四律仪持不染。彼诸魔事及无由。道场既立心身净。神咒弘宣刹海周。无量金刚来护法。愿将杵破恶魔头。

　　八万四千颠倒想。想为十二类生因。妙明觉性如开悟。虚妄浮心即本真。龙鬼天仙红肉髻。羽毛鳞甲紫金身。谁能静坐思量看。内外中间绝点尘。

　　三界众生依食住。永除酒肉断淫心。相生相杀既无业。外境外魔终不侵。刻骨铭肌持净戒。随方睹佛奉玄音。琉璃中更悬明月。一片光华耀古今。

　　智慧初明欲习干。位从四十四心安。信初中道纯真性。灌顶如王付国看。利行度生心愈旷。回真向俗道何宽。欲登十地须加行。行觉重重复又单。

　　吾闻地狱元非有。十习才成六报来。恶念转教为佛福。刀山喝使作金台。不贪天上欢娱事。肯受人间爱欲胎。本性弥陀常显现。莲花一朵待时开。

　　十类元从十鬼分。命终报尽𣸪为人。十仙徒此短长寿。三界不离生死身。色究竟天居有顶。大阿罗汉出凡尘。穷空大道无归处。未免从头再入轮。

　　旋消五阴十禅那。十五重重破恶魔。明目不愁幽暗隔。坚冰争奈沸汤何。自心了悟非登圣。如水平流岂异波。直至菩提无少乏。大家称赞阿难陀。

　　五阴由来体是虚。五重妄想待消除。不离本觉妙明性。要识根元生起初。多劫受熏嗟莫算。六根互用灭无余。盈空宝施微尘佛。若比弘经福不如。

　　示诸禅人九首

　　四七二三何所传。分明佛祖是生冤。拈来的的无多子。点破区区在一言。犹自将心求悟解。不须特地觅根源。昼明夜暗寻常事。屋角风铃语更繁。

　　都缘昧却自家心。只管茫茫向外寻。不识彩鸡呼作凤。还将黄叶认为金。求师䟦涉山川远。逐境因循岁月深。有问却须向伊道。谁家屋里没观音。

　　而今谩说普通年。此话无人举得全。临济何曾见黄檗。赵州亦不到南泉。追风木马来如电。入海泥牛去似烟。船在须弥山上泊。一篙撑破水中天。

　　立处孤危用处亲。不知蹉过那边人。宗师未免抛机境。学者须令辨主宾。热喝嗔拳同灭电。普天匝地尽扬尘。果能着着超方外。十影神驹磨色麟。

　　喃喃唱道固非真。默默酬机也未亲。却是山河大地说。徒劳文字语言陈。敲床竖拂休称妙。簇锦攒花枉斗新。可信吾宗无此事。分明不认本来人。

　　树凋叶落正斯时。体露金风几个知。未入玄门难下口。从来大悟不存师。炊巾谩为参方展。掣电犹嫌伫思迟。五十三人炉鞴热。铸成一个善财儿。

　　不除妄想不除真。也是朱砂画月轮。脱体承当能几个。将心凑泊有多人。寒山直忘来时道。布袋横拖满眼尘。世出世间常快活。从他物我竞疏亲。

　　瑞岩自唤主人公。口与心违道不同。千里持来须粉碎。满盘托出尽虚空。随声逐色龟投网。得意忘言鹤脱笼。何必升堂求指示。现前无法不圆通。

　　日用分明问阿谁。谈玄说妙谩多知。新新固是无停识。念念何曾有住时。若遣众生修定慧。还令诸佛起愚痴。五双十个难吞透。自作金圈与栗皮。

　　阅藏诸僧求偈六首

　　以字不成八字非。普天匝地解人稀。生狞师子才开口。忿怒那吒顿失威。三窍圆珠言下得。十方法界目前归。如来禅许师兄会。还我宗门向上机。

　　教外别传传底事。言前便领领何迟。才求妙悟心昏昧。未透玄关眼搭眵。佛字道来须漱口。禅床掀倒不容师。偏圆半满何须举。尽是空拳诳小儿。

　　案头故纸已多年。中有摩尼曜大千。了了示人人不会。明明标旨旨难宣。牛栏马厩如何说。海藏龙宫作么诠。一句包容无量义。阎浮树在海南边。

　　觅心不得便心安。因甚禅流入作难。往古来今多少样。改头换面百千般。须教兔子离窠窟。更逼鲇鱼上竹竿。自己灵台如未悟。藏经只为别人看。

　　拈来更问是何经。宝藏玲珑夜不扄。露柱伸眉万象说。须弥合掌太虚听。云门特地撺拄杖。百丈无端指净瓶。顶上拨开三只眼。知君犹自磨惺惺。

　　心是光明妙法幢。照今照古信非只。㳂阶冻蚁空寻穴。扑纸痴蝇未透窗。达磨大师𨍏轹钻。释迦老子葛藤桩。寻常只么闲闲地。可使波旬外道降。

　　送僧住庵九首

　　住庵门户泼天开。且竖拳头接往来。方便许人呈漆器。等闲垂钓得黄能。是窗是壁心心现。非圣非凡法法该。佛祖位中留不得。从教金殿锁苍苔。

　　大隋燕坐木庵时。问答何曾巧设施。拄杖挑蛇付猛火。草鞋信手盖乌龟。无论正定兼邪定。尽使深疑顿绝疑。东土西天无佛祖。说禅不动口唇皮。

　　满屋黄金眼不开。山居岂是大痴呆。钵中饭少枯堪吃。身上衣单纸可裁。日出道人锄地去。夜深童子点灯来。须知佛法无高下。悟了方堪养圣胎。

　　白云深护碧岩幽。成现生涯免外求。一个衲衣聊挂体。三间茅屋且遮头。长松片石闲无事。淡饭粗茶饱即休。拈出舀溪长柄杓。不风流处也风流。

　　昔人久矣住岩阿。撞着烧庵施主婆。十字街头无向背。孤峰顶上却誵讹。侵晨自拾枯柴去。向晚还冲猛虎过。妙用神通只这是。来人未免问如何。

　　走遍禅林却住庵。临行别我语喃喃。挥毫写偈宁非错。杜口吞声转不堪。万法空来知有几。十成蹉过问前三。古人为佛垂慈切。不猒城隍入闹蓝。

　　四祖当年访懒融。牛头山下忽相逢。一言见性方成道。百鸟䘖花便绝踪。不怕烟菟号永夜。长煨榾柮过深冬。流泉叠嶂分明语。要引禅流达此宗。

　　青山影里钁头边。为法求人也可怜。打地初非闲打地。磨砖却是乱磨砖。直教桶底和墙脱。要把绳头蓦鼻牵。分付灭胡真种草。大家明取未生前。

　　穿云渡水又何疑。转脑回头更是谁。粟米粒中摊世界。藕丝窍里挂须弥。把茅不换千间屋。一饱能忘万劫饥。若问住山何境界。人人鼻孔大头垂。

　　示华严会诸友八首

　　正觉山前大雪中。明星夜照普天红。慈尊正眼既打失。觉苑从头谈脱空。要与古今为榜样。直教凡圣绝罗笼。依然广大门庭在。岂假潜鞭密炼功。

　　大千经卷在微尘。剖出还他过量人。无始众生尽成佛。本来大果不离因。沤生沤灭重重海。花落花开树树春。可信入荒田不拣。横拈倒用总奇珍。

　　开题七字甚分明。早隔西天十万程。未展霞绦先领会。何劳玉轴更施呈。花枝朵朵分红白。溪水条条间浊清。触目无非真法界。都收有识与无情。

　　骑声盖色大毗卢。可惜男儿不丈夫。枉去蓝田寻美玉。谁知布袋褁真珠。口头岂假多言说。经里元来一字无。抛却残羹与馊饭。赵州东壁挂葫芦。

　　于刹那时觉道成。了无一法可留情。十方法界从心现。大地山河似掌平。铁树枝头红果熟。泥牛颔下白毛生。分明指出通天路。南北西东自在行。

　　知识门庭五十三。一针锋上悉包含。心能契理无难事。脚不沾尘是遍参。谷口黄莺声哑咤。檐头紫燕语呢喃。玄门毕竟如何入。向道西川出漏篮。

　　弥勒殷勤慰善财。一声弹指阁门开。身心俱向此时舍。境界却从何处来。皎皎青天飞霹雳。茫茫白昼辊尘埃。看他无手人挥袂。石上莲花取性栽。

　　文字虽多义一般。众生骨髓佛心肝。何劳经卷开时读。但就香烟起处看。俊鹘常思空外翥。痴蝇只向纸中钻。直饶讲得天花坠。不达斯宗尽自谩。

　　送僧入蜀四首

　　西川五十四军州。满目风光烂不收。一笠一包行脚去。好山好水任君游。昔年大士居昭觉。今日何人接胜流。道路八千如咫尺。还同自己屋檐头。

　　去去峨眉礼普贤。莫教错认妒罗绵。华严会上咨参在。妙德空中主伴圆。侧耳但闻菩萨现。回身仍见象王旋。区区不用从他觅。密意分明在汝边。

　　此行须到大隋家。照顾潭中鳖鼻蛇。十个五双俱蹉过。一千七百谩周遮。悟来大地山河窄。迷去他乡道路赊。才有纤毫须刬却。免教人道摘杨花。

　　嘉州大像接青云。犹是如来小小身。正体虚空包不尽。众生肉眼见何因。有缘处处逢弥勒。无语琅琅转法轮。合掌低头三拜起。方知全假即全真。

　　送僧之庐山

　　简寂观中甜苦笋。归宗寺里淡咸齑。庐山面目分明露。衲子身心特地迷。秋到树头黄叶落。夜深峰顶白猿啼。参禅若也求玄妙。十万流沙更在西。

　　寄双林东溟

　　门椎拍板付禅翁。衣钵长留睹史宫。梼树两株为佛事。竹篦三尺展神通。泥牛岭上吞黄犊。石虎山前咬大虫。我有家书无处寄。金刀剪破太虚空。

　　寄圣寿千严

　　伏龙山上老头陀。转觉无明业识多。堪笑古人施棒喝。却成平地起干戈。传来一道聪明咒。写出平生快活歌。谢事寻常懒开口。听他石臼念摩诃。

　　悼焦山道元

　　我在钱塘住两年。几回同买过湖船。张家寺里春方半。杨子江头月屡圆。只望先师公案了。皆称寂照子孙贤。谁知转眼成千古。泪洒伽陁唱和篇。

　　悼江心石室

　　几年石室老师兄。今日胡为唤不应。八万尘劳空荡荡。三千刹海冷澄澄。摧残世上无根树。扑灭人间不夜灯。末后光明难盖覆。红炉猛火结寒冰。

　　贺径山永首座

　　摩诃衍法若为宣。五髻峥嵘高插天。一喝虚空成粉碎。重提佛祖旧因缘。分明剑向眉间挂。岂待瓢从地上旋。弹压满堂龙象众。方知法社有英贤。

　　示僧四首

　　不是风兮不是幡。祖师一击破重关。自心又把心来认。无手重将手去扳。金屑徒劳增翳膜。剑峰直下斩痴顽。可怜滞句承言者。也道寻常语默间。

　　不是幡兮不是风。痴人特地受罗笼。张良谩立安邦计。李靖休夸斫阵功。十影神驹犹碍道。九苞祥凤不离空。如今要识曹溪旨。举足西行却向东。

　　一切众生有佛性。如何狗子独言无。赵州善用吹毛剑。衲子全抛待兔株。门外雪深人迹少。渡头风紧浪花粗。当阳若更求玄解。笑倒西天碧眼胡。

　　一切众生无佛性。髑髅个个有龙吟。东平解扑沩山镜。庞老曾弹马祖琴。旷劫本来无背面。古人真个好智音。痴儿也道忘言路。平地翻为荆棘林。

　　答浮慈和尚韵。送彝藏主三首

　　一气转一大藏教。却来个斗里藏身。拨开猛烈红炉焰。拈出清凉白月轮。觌面相呈全体露。到头不出此心真。宗师有语皆超卓。多少拈䭔䑛指人。

　　一气转一大藏教。尘毛刹海现全身。洞明自性无生理。能转如来正法轮。三句劈开玄与要。两头坐断伪和真。狂机大似蓝田石。误杀弯弓射虎人。

　　一气转一大藏教。金毛狮子解翻身。圣凡顿现高台镜。魔外横飞热铁轮。才涉语言皆是妄。但随声色便乖真。如今却忆长汀老。十字街头等个人。

　　宗镜录华严十种无碍。成十偈示僧

　　一理事无碍

　　真性皆同刹相殊。廓然清净大毗卢。香披菡萏千重叶。影现摩尼五色珠。法界森罗元不有。宗乘举唱亦非无。凭君更莫论心境。荆棘从来是坦途。

　　二成坏无碍

　　空中佛国坏还成。水面沤花灭又生。体用何须论彼此。根尘不必较亏盈。三千刹土随心变。二八蟾光逐候明。古往今来手翻覆。黄河知是几回清。

　　三广狭无碍

　　广狭须知不滞形。圣凡迷悟在心灵。诸般水入方圆器。一等空随大小瓶。菩萨天人依法界。修罗蚊蚋饮沧溟。自来平等真如体。就急移宽也只宁。

　　四一多无碍

　　十虚捏聚一毫头。百亿毫头刹海周。习习和风薰草木。茫茫大海摄川流。彩丝直把明珠贯。金像都将宝镜收。细看目前相入处。尽归方寸莫他求。

　　五相即无碍

　　万法圆成一念中。众生世界尽牢笼。光明大小珠相似。赤白青黄色不同。毕竟未知何处起。如今方信本来空。平常一句如何会。日出西方夜落东。

　　六微细无碍

　　曲折皆能一一随。穷幽极渺固委移。纤毫蜜滴蜂吞处。九曲珠穿蚁度时。芥子孔中藏大海。藕丝窍里着须弥。燎原起自如萤火。智者犹因取喻知。

　　七隐显无碍

　　千差万别任枞然。不落高低染净边。圣处即凡凡即圣。圆时能缺缺时圆。节文并似初生笋。因果浑如未剖莲。但属自心非外境。阴晴同是本来天。

　　八重现无碍

　　一尘一刹一如来。刹刹尘尘靡不该。帝释殿前珠作网。梵王宫里镜临台。风休巨浸星辰入。日照芳池菡萏开。包褁虚空只这是。灵明廓彻信奇哉。

　　九主伴无碍

　　大华藏海舍那身。眷属庄严处处真。列宿光明瞻玉兔。诸王富贵属金轮。江河浪动无非水。草木花开总是春。一念十波罗蜜满。此中谁我复谁人。

　　十三世无碍

　　水中葫芦捺得沈。非来非去亦非今。空花乱落随流水。石笋新抽出远林。休把此言论妙道。待将何物比真心。永明老子轻饶舌。输我西窗茗碗深。

　　澄灵散圣山居偈。如宝藏主求和

　　因僧问我西来意。我话山居是几年。佛祖位中休着脚。凡愚社里且随肩。三间屋子藏山坞。万树松花照石泉。旷大劫来无改变。阿难依旧世尊前。

　　寄天童孚中和尚

　　长庚峰顶白云间。捧劄西来笑展颜。几叠岩峦围丈室。万株松树绕禅关。当年金碧谁将去。今日天龙合送还。老我恰如窥豹者。管中时复见斑斑。

　　寄大慈晦谷和尚

　　灵岩又复转花岩。数到慈云恰好三。我望乡关千里隔。君将佛法一肩担。金毛踞地谁能近。玉尘生风不倦谈。握手未知何处是。晚天凉月出东南。

　　佛日普照慧辩楚石禅师语录卷第十八

　　音切

　　枞(子容切)　罥(古泫切)　擘(补革切)　眵(赤之切)　鲇(乃谦切)　能(奴台切)　舀(陷音)　烟(于去切)　菟(徒音)　咤(知加切)　袂(弥锐切)　翥(之庶切)　梼(徒力切)　应(于蒸切)　苞(博交切)　䭔(丁回切)　䑛(神尔切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第十九

　　偈颂五

　　侍者　文斌等　编

　　四料拣

　　夺人不夺境。三竿晓日千门静。桃花树树近前池。不见佳人来照影。

　　夺境不夺人。玉鞭金镫赏残春。千红万紫归何处。蓦地风来卷作尘。

　　人境两俱夺。漠漠长蛇围偃月。谁敢当头犯太阿。直教万里人踪绝。

　　人境俱不夺。上下四维春似泼。圣主垂衣日月明。将军放马乾坤阔。

　　总颂

　　一具枯骨成牙齿。两片薄皮为耳朵。昨夜三更失却牛。天明起来失却火。

　　四宾主

　　宾中宾。鱼目将为无价珍。瞎眼波斯来打合。一般病痛一般贫。

　　宾中主。东西不辨喃喃语。手中杖子不曾离。错认灯笼为露柱。

　　主中宾。德不孤兮必有邻。玉殿琼楼无草盖。不知谁是帝乡人。

　　主中主。大用现前没规矩。金毛狮子一滴血。迸散驴儿十斛乳。

　　总颂

　　何门不向此门归。万煅炉中铁蒺䔧。不是山僧多指注。大家惜取两茎眉。

　　四喝

　　一喝如金刚宝剑。劈面挥时难亸闪。不论佛祖与天魔。才有纤毫须痛斩。

　　一喝如踞地师子。古冢野狐逢即死。若是金毛师子儿。展开四足摇双耳。

　　一喝如探竿影草。可中谁了谁不了。碧眼胡儿举铁鞭。玉门关透长安道。

　　一喝不作一喝用。十月黄河连底冻。小小狐儿掉尾行。这回不要虚惊恐。

　　三玄三要

　　第一玄。释迦弥勒有何传。人间天上来还去。古井茫茫把雪填。

　　第二玄。未曾开口在言前。电光石火亲提得。鼻孔依然被我穿。

　　第三玄。胡孙上树尾连颠。只因掣断黄金锁。便把心肝树上悬。

　　第一要。了无奇特并玄妙。未曾噇饭肚皮空。久不吃茶唇舌燥。

　　第二要。门外读书人来报。乌有先生作状元。子虚听得呵呵笑。

　　第三要。只为慈悲成落草。非我非渠也大奇。蟭螟眼里山河绕。

　　首山纲宗偈

　　郎君拙非拙。体莹如冰雪。背挽兔角弓。射落天边月。女儿巧非巧。一老一不老。骑却水牯牛。莫教入荒草。

　　汾阳三诀

　　第一诀。佛祖曾超越。莫话未生前。休论心路绝。

　　第二诀。动静谁甄别。龟毛扇子扇。泥牛一点血。

　　第三诀。江南并两浙。春和万树花。冬冷千岩雪。

　　十智同真

　　甚人同得入。俊鹞趁不及。打破凤林关。穿靴水上立。

　　与谁同音吼。面南看北斗。猴愁搂搜头。狗走抖擞口。

　　作么同生杀。向上一路滑。潘阆倒骑驴。梵志翻着袜。

　　甚人同得失。判官手里笔。冷水浸冬瓜。大家厮淈𣸩。

　　那个同具足。如贼入空屋。拾得丽水金。却是蓝田玉。

　　什么同遍普。蟭螟吞却虎。船子下杨州。大地无寸土。

　　何人同真智。无是无不是。雪峰曾辊毬。俱胝亦竖指。

　　孰与总同参。特地口喃喃。苦瓠连根苦。甜瓜彻蒂甜。

　　那个同大事。山形拄杖子。北人不相鼻。南人不相耳。

　　何物同一质。三九二十七。年年是好年。日日是好日。

　　黄龙三关

　　我手何似佛手。两两三三九九。李公醉倒街头。元是张公吃酒。

　　我脚何似驴脚。这里踏他不着。合眼跳过黄河。遍界红轮辉赫。

　　人人有个生缘。不知谁后谁先。赵州八十行脚。谢郎只在渔船。

　　寄高丽桧岩至无极长老

　　当年自说游高丽。近日人传住桧岩。会下不知多少众。前三三与后三三。

　　五冠山上看飞瀑。下有寒潭万丈海。见说神龙降已久。全身入钵大如针。

　　真身舍利无方所。东国西天共一家。不见彦阳通度寺。神光长绕佛袈裟。

　　闻道江陵有五台。放光石寄一枝来。文殊大士分明现。莫道迷云扫不开。

　　鸣沙滩上试扬鞭。无数琵琶自动弦。一色玫瑰三百里。浑将锦绣褁山川。

　　金刚一万二千峰。远近高低各不同。那个峰头堪着我。他年缚屋隐其中。

　　千重暗室万年冰。唤作琉璃是假名。不隔弟兄相见眼。扶桑夜半日轮明。

　　和梁山十牛颂

　　寻牛

　　天涯海角遍参寻。直入万重烟嶂深。𢬵得今朝与明日。绿杨堤畔听莺吟。

　　见迹

　　东西南北路头多。踏踏遗踪可是么。仔细看来无两个。便从今去莫疑他。

　　见牛

　　隔墙认角又闻声。雨过前村草正青。一对眼睛乌律律。通身毛色画难成。

　　得牛

　　辽天鼻孔要穿渠。直待金绳烂始除。向去不须分皂白。和泥合水且同居。

　　牧牛

　　从来一个不羁身。满眼云山满眼尘。今日稍能知触净。肯缘苗稼犯他人。

　　骑牛归家

　　前坡只尺是侬家。叠叠春山横暮霞。好个归来时节子。一钩新月挂檐牙。

　　亡牛存人

　　千重云树万重山。倒卧横眠任我闲。此景画图收不得。谁言身在画图间。

　　人牛俱亡

　　返身踏破太虚空。一处才通处处通。匝地普天无影迹。不知谁解立吾宗。

　　返本还源

　　一一根门自有功。闻声见色不盲聋。晨昏总是寻常事。睡起三竿海日红。

　　入廛垂手

　　珍御全抛与么来。分明乌觜与鱼腮。辉天鉴地能奇特。尽使劳生眼豁开。

　　十二时颂

　　子时大地黑漫漫。不待重将正眼观。枕子忽然抛落地。须弥崩倒海枯干。

　　丑时远近尽鸡鸣。万想千思睡不成。身在世间间不得。又穿衣服下阶行。

　　寅时那个是闲人。贵贱贤愚总为身。只管噇眠呼不起。奴儿婢子也生嗔。

　　卯时渐见日轮高。已向阶前走几遭。鼻孔眼睛忙似钻。千般不顾是眉毛。

　　辰时未免去烹煎。火涩柴生满灶烟。四只钵盂三只破。一双匙箸不完全。

　　巳时作务也奇哉。门户支持客往来。对坐吃茶相送出。虚空张口笑咍咍。

　　午时赤日正当中。五色摩尼耀太虚。扑碎都来无一物。依然赤白与青红。

　　未时树影过窗西。觌面相呈刬地迷。从旷劫来无间断。今朝何事隔云泥。

　　申时一日几光阴。早被桑榆暮景侵。抖擞精神休瞌睡。啾啾乌雀满园林。

　　酉时红日下西山。草屋柴门及早关。几个老乌松顶泊。清晨飞去夜方还。

　　戌时无事莫开门。静卧寥寥四壁昏。自有光明看不见。见时生死不能吞。

　　亥时洗脚上床眠。生在阎浮大可怜。眠不多时天又晓。未知休歇是何年。

　　送玹上人礼祖

　　珠不曾穿玉不磨。浑仑句子绝誵讹。江西特地寻灵骨。却是无风匝匝波。

　　送道场馨维那

　　堂里宣扬十号时。陈如尊者亦开眉。转身问讯出堂去。不觉踏翻瑶席池。

　　送立禅人还七闽

　　玄沙不度飞鸢岭。百亿山河拄杖头。子若归乡须验看。秤锤到井忽然浮。

　　送遂藏主归灵隐

　　从来佛祖碎玄关。万论千经下口难。未动舌头俱吐露。白莲峰月照人寒。

　　送贤禅人

　　圣贤有甚么奇特。鼻孔元来搭上唇。若起一毫增损见。当知不是个中人。

　　送英禅人

　　英灵衲子久无闻。一句当阳玉石分。不把草鞋轻晒却。吴山红树越山云。

　　送玄侍者

　　学道参玄俊衲僧。千山万水一枝藤。始终不堕人窠臼。他日方堪继祖灯。

　　送虎丘定藏主

　　睡虎元来是大虫。翻身跳出草窠中。是凡是圣俱吞却。方见杨岐正脉通。

　　送玉泉昌侍者

　　布裈赫赤纸衣鲜。不写文殊与普贤。抖擞更无尘一点。肯将净解污心田。

　　送虎丘顺侍者

　　白云飞落剑池傍。纸袄新糊玉一方。塔影忽然颠倒卓。为渠悬笔写提纲。

　　送问禅行者

　　凤凰山下劄一寨。搴旗斩将罕逢人。饶伊出得长蛇阵。顶罩烧钟一万斤。

　　送径山志书记

　　山上鲤鱼生一角。忽然𨁝跳上青天。俱胝道者无寻处。却把龙王鼻孔穿。

　　送容禅人

　　未别便行多少好。须将白纸问人求。凤山未有工夫答。且听松风举话头。

　　送昌禅人

　　一片寒云海上横。道人正泛铁舡行。夜深珠向龙宫出。无限光明动地生。

　　送兴禅人之天台

　　秋风剪剪叶飘飘。去向天台度石桥。一踏便须成两截。普通年事在今朝。

　　谢人送炭

　　晚来烧起满炉红。潦倒无能一病翁。因忆古人生意在。正当腊月有春风。

　　夜坐

　　地炉兀坐烧残叶。童子酣眠唤不应。空尽大千无佛祖。老虫翻下夜龛灯。

　　送一禅人

　　出丛林又入丛林。渡水穿云路转深。谁谓他乡元不隔。草鞋步步踏黄金。

　　送日禅人游南岳

　　南岳岧峣插太虚。道人独往果何如。老猿啼在云深处。露滴松梢月上初。

　　送明禅人游天台

　　五百声闻不住山。何拘天上与人间。只消一盏黄茶水。供罢依然旧路还。

　　送质禅人游南岳

　　古路迢迢往复回。白云终日冷成堆。半千尊者无寻处。石上幽花带露开。

　　送宜禅人之姑苏

　　洞庭一望水漫漫。去路遥随眼界宽。红蓼白苹秋正好。不知谁把钓鱼竿。

　　玩月

　　兔有形兮桂有枝。何如光影未生时。古今玩月人无数。独许南泉王老师。

　　送清禅人参方

　　雪尽莎根转旧青。幽房宿火响空瓶。吴山越岫知多少。那取工夫到祖庭。

　　闻子规

　　啼来啼去一声声。却笑离人不解听。何处故乡归未得。白云空锁乱山青。

　　送巳禅人

　　露湿长松晓未干。殷勤送别下层峦。前途有问山居事。但道冬来十月寒。

　　因僧请益五祖演和尚语示之

　　满城开尽牡丹花。未免逢人撒土沙。拈起庭前柏树子。赵州门户隔天涯。

　　寄宪使士敬王公

　　绣永直指向东南。百郡趋风尽耸瞻。长羡昔年裴相国。解从黄檗句中参。

　　此事当机觌面提。休将祖意问东西。相公判笔丘山重。谁谓升天别有梯。

　　赠南岳山禅人

　　旧结茅庵岳顶居。年深且与世人疏。曾垂一钓千峰上。得个黄鳞绿尾鱼。

　　寄同参

　　试把虚空打一量。虚空只抵一丝长。一丝摘断重量看。赤脚波斯走大唐。

　　祖师留下一只履。东土西天谁往来。抛向洞庭湖里了。却教沧海起尘埃。

　　渔者

　　钓鱼船上谢三郎。只在芦花深处藏。高枕绿蓑歌一曲。不知蓬背有严霜。

　　因雪示众

　　长空片片雪花飞。眼底青山见亦稀。㝡是禅庭消未得。五双十个不知归。

　　道童参政见访

　　隼旟光里昔曾培。人我山高喝使摧。记得省堂重会面。禾城又是第三回。

　　祖意明明百草头。长江自古向东流。须知此物非他物。坐卧经行免外求。

　　寒夜寄友

　　欲问平安半字无。天寒夜冷坐围炉。因思熊耳峰前客。谩有青青桂两株。

　　用韵答国清梦堂和尚

　　从来眼不见鼻孔。东土西干无祖师。八十老僧头雪白。蒲团禅板且随时。

　　天人日日雨曼陀。怪尔空生默坐何。无梦老禅憎爱尽。新丰曲和莫徭歌。

　　答东山楚材和尚

　　我昔与君参径坞。罕逢弟子过于师。一千七百浩浩地。翻忆大平无事时。

　　钵盂倒覆四天下。拄杖横吞诸佛师。不用腕头些子力。放开捏聚总临时。

　　答妙庵玄首座

　　饮光不得阿难陀。续𦦨联芳奈老何。千里同风一句子。渔人舞棹野人歌。

　　好与法灯三十棒。却将公案谤先师。幸然寂照无传授。谁记拈槌竖拂时。

　　答琼西堂

　　同参寄我妙伽陀。不问如何与若何。白云阳春无此曲。一回击节一回歌。

　　题船子夹山图

　　劈口一桡天在水。离钩三寸水连天。夹山不解抽身退。尚待华亭覆却舡。

　　洞山云。直道本来无一物。亦未合得他衣钵。颂云

　　主人手里秤高低。买卖商量总不齐。直是无人酬价数。黄金白璧贱如泥。

　　有僧下九十六转语。末后云。设使将来。他亦不受。颂云

　　一路通时路路通。谁分南北与西东。春风不管乡谈别。到处桃花似旧红。

　　送传禅人

　　传到无传是正传。千钧大法一丝悬。当人不费纤毫力。炟赫灵光满目前。

　　送舜禅人

　　参见诸方尊宿来。草鞋不枉踏尘埃。深村古院无奇特。惭愧高人到一回。

　　送琼禅人之天台

　　百炼炉中铸铁牛。一茎草上现琼楼。丰干拍手寒山笑。谁似渠侬得自由。

　　送因禅人之江西礼祖

　　百亿须弥鞋袋里。无边刹土钵囊中。参方若具参方眼。列祖齐教拜下风。

　　送圆禅人

　　九夏功圆正此时。钵囊花绽一枝枝。东西南北从君去。顶后神光几个知。

　　送敬禅人参方

　　九到洞山双眼碧。三登投子两眉横。家家门外通霄路。莫向古人行处行。

　　送初禅人礼五台

　　百城初友是文殊。行脚参方信不虚。休问清凉山远近。有缘处处得逢渠。

　　送德禅人之南岳

　　拈来拄杖化为龙。吞却乾坤不见踪。有问又须向伊道。万年松在祝融峰。

　　送福知客之江西

　　谁是主人谁是客。入门一着已先知。马驹踏杀人无数。只有归宗眼似眉。

　　送省侍者省母

　　空花要觅生时蒂。阳艳须寻起处波。不是出家恩爱重。梦魂偏在故乡多。

　　送安禅人往参天童

　　谁道葫芦醋不酸。衲僧带眼若为谩。长松一望二十里。脚未跨门先胆寒。

　　送先禅人。用蒋山韵

　　曾在独龙冈上住。宝公刀尺合将来。将来呈似山僧看。何故囊藏不肯开。

　　送勤禅人礼白塔栴檀像。五台文殊

　　紫栴檀把黄金褁。唤作如来丈六躯。端的要知真与妄。五台山顶问文殊。

　　送人礼宝陀十首

　　大士分明立险关。黑风里面浪中间。𢬵身入得翻身出。潮到沙头日上山。

　　重重绿树垂肩发。片片红霞覆足裙。合掌向前称不审。大千沙界一时闻。

　　海泼烂银千万里。山堆浓绿两三重。要知大士深相为。听取朝朝暮暮钟。

　　恒沙菩萨尽同名。唱出一声千万声。秃却舌头哑却口。青山尽处白云横。

　　有一观音在面门。舒光炟赫照乾坤。晓风吹上盘陀石。东望扶桑特地昏。

　　观音顶上戴弥陀。心法何曾厌琢磨。莫道圣凡相去远。须知大海本同波。

　　万种千般在一心。宝陀岩上觅观音。直饶见得分明了。依旧云遮紫竹林。

　　上人发足往南方。大士眉间已放光。记取重重相为处。海涛推日上扶桑。

　　五更日上金镕海。万里朝来雪滚沙。一念信心知是妄。普门曾不隔天涯。

　　补陀岩是石头堆。日夜潮声到两回。莫道观音不曾现。山高海阔赚人来。

　　竺堂

　　西土大仙门户别。古今能有几人登。黄头碧眼藩篱外。入室输他俊衲僧。

　　铁壁

　　千寻峭石势崔嵬。总是纯刚打就来。碧眼胡僧觑不破。春风日日绣苍苔。

　　友岩

　　最难知是结交心。铁壁银山百万寻。生死两岐俱识破。石头大小尽黄金。

　　宝山

　　空手入来空手去。黄金堆垛玉玲珑。等闲提起一根草。万劫千生用不穷。

　　无住

　　机轮辘辘见应难。盘走珠兮珠走盘。犹怪盘珠有痕迹。暮云飞尽碧空寒。

　　汝海

　　楚王城畔水东流。未入沧溟不肯休。到了何曾分尔我。一般波浪拍天浮。

　　流出胸襟盖天地。小为一滴大无边。明知不是他家事。只者波涛涨百川。

　　太虚

　　内外空空无一物。山河大地尽包藏。踏翻有海尘劳息。打破干城劫数长。

　　元庵

　　三间茅屋从来住。百鸟䘖花几度春。户底门头虽换了。依然不改旧时人。

　　大经

　　释迦老子口门窄。般若华严小脱空。将谓涅槃包得尽。摩诃两字未开封。

　　大愚

　　用巧人多用拙稀。心如木石太无知。就中自有分明处。懵懂元来不是痴。

　　无尽

　　祖祖相传只这是。佛佛授手亦如斯。海波干又须弥碎。不见虚空有烂时。

　　定山

　　屹然常在白云中。不比飞来小小峰。几度毗岚翻海岳。何曾动着一株松。

　　竹所

　　香严一击便忘知。大地平沉正此时。打雨敲风千万个。青青总是岁寒枝。

　　春泉

　　东风浩浩水潺潺。不隔千山与万山。识得根源何处起。任流花片落人间。

　　梅叟

　　看到南枝又北枝。从教两鬓白如丝。幻华灭尽留真实。正是青青着子时。

　　无旨

　　世尊何法可敷扬。迦叶从来不覆藏。且自栽田博饭吃。说禅浩浩任诸方。

　　蓬隐

　　圆峤方壶深更深。白云一色盖琼林。从来不与时人隔。却笑人来海上寻。

　　道林

　　本因言语显无言。不住中间与两边。荆棘栴檀俱刬却。免教枝叶惹风烟。

　　无得

　　石女腰边裁兔角。铁牛背上刮龟毛。草庵忽卸琉璃瓦。古井蓬尘十丈高。

　　道山

　　无心尚隔一重关。险峻方知到顶难。试问六年成底事。冻云深锁雪漫漫。

　　竺隐

　　五天居处绝埃尘。只见青天不见人。毕竟藏身没踪迹。没踪迹处莫藏身。

　　正宗

　　掀翻海岳振乾坤。南北东西此道尊。临济德山无棒喝。不知将底付儿孙。

　　大网

　　四海都将一网收。不须重下钓鳌钩。看他众目分张处。无限鱼龙在里头。

　　翠庭

　　岁寒常爱色青青。曾是神光立到明。阶下任堆三尺雪。祖师门户未常扃。

　　剑关

　　一握吹毛凛似霜。挥来那个敢当场。与君放出其中主。百万魔军总被降。

　　大千

　　百亿须弥方捏碎。恒沙世界又抟成。藕丝窍里挨红日。一片山河似掌平。

　　灵仲

　　虚明一点从何起。只在寻常日用中。毕竟难谩破灶堕。但将泥瓦合虚空。

　　别峰

　　峭巍巍地插天青。峻壁悬崖有路登。莫谓此中山势险。前头更有最高层。

　　象外

　　有形有相落凡尘。无相无形未是真。不在范围天地内。数声清磬一闲人。

　　无邪

　　偏中正与正中偏。仔细推来着两边。和这二边都扫却。一轮明月挂中天。

　　一初

　　才举此心成第二。寂然不动也非亲。须知佛法无多子。坐断乾坤日见真。

　　实庵

　　拈却虚头一着子。入门不要问西东。单单只把空拳竖。大坐当轩振祖风。

　　天然

　　昔日丹霞骑圣僧。马师方便为安名。人人具足如斯体。不是因缘造作成。

　　镜堂

　　铸出元非百炼铜。照时方信本来空。白银为壁黄金瓦。试问何人住此中。

　　复初

　　返本还源一句子。恰如混沌未分开。明明数一为千万。千万重归一上来。

　　佛日普照慧辩楚石禅师语录卷第十九

　　音切

　　镫(多邓切)　亸(丁可切)　闪(式敛切)　阆(芦宕切)　𢬵(皮援切)　咍(诃台切)　刬(楚简切)　寨(柴夬切)　搴(居件切)　应(於陵切)　隼(息晋切)　旟(以诸切)　炟(丁达切)　赚(徒陷切)　垛(徒果切)　辘(力木切)　屹(鱼乞切)
卍新纂续藏经第 71 册 No. 1420 楚石梵琦禅师语录


　　佛日普照慧辩楚石禅师语录卷第二十

　　杂着(附水陆升座及行状塔铭)

　　侍者　中端正参等　编

　　入上人血书华严经䟦

　　夫常住真心。举一尘而尘尘顿现。难思妙德。修一行而行行全彰。喻众色之依空。若千波之匝海。始从信地。无位不周。终至觉场。本体何别。然众生迷于妄念。不知即妄以明真。诸佛照于圆宗。所以唱玄而设教。事非报化之末迹。理绝凡圣之常谈。今古炽然。物我交彻。此杂华之大旨。为群经之元首也。与比丘悟入。证十法界。入重玄门。泯性相而不无。示身心而非有。刺血为墨。书写是经。下笔时亲见普贤。弹指处已参慈氏。积劫求之而不足。半偈得之而有余。当令神物护持。广作世间饶益。

　　血书莲经䟦

　　妙理虚玄。真乘湛寂。念而无念。甘露沃其心。持而不持。金印封其口。所以分身佛集。多宝塔来。远近同归。古今共贯。三世如来法施之式。十方菩萨悟入之因。谩劳历劫证修。不出刹那圆具。然钟鼓非礼乐之本。而器不可去。文字非宗乘之极。而书不可无。因筌以得鱼。藉指而观月。昔药王然身于净明德佛。释迦屈体于阿私陀仙。即以不坚之身。了于常住之法。慧光兰若比丘德慧。刺血而书此经。毕命以弘斯道。毫端散绮。诸天莫不雨花。纸上流金。大地为之震动。譬夫膏油相续。而灯不灭。条甲无间而木向荣。慎厥终惟其始。佛法无多子。久长难得人。勉之。

　　经王尊贵。秘藏幽深。究竟绝于名言。方便令其悟入。自如来开演。出彼千龄。及罗什再翻。成兹七轴。受持读诵。如饮海以无边。书写流通。若量空而不尽。潜利阴益。妙用恒沙。随喜赞扬。神功叵测。粤有比丘惟德者。丹诚贯日。素检怀霜。念得度之缘。非师不具。臻报恩之极。舍佛何由。由是发起行云。炼磨心地。沥十指血。终七轴经。以报师恩。以酬佛荫。推此志也。岂小缘哉。凡我同流。宜加赞叹。

　　书楞严经

　　性觉妙明。亘古今而不变。本觉明妙。在迷悟而皆如。假喻虚空而不空。发挥群相而非相。超乎闻见。异彼因缘。交光相罗。弥满清净。十方诸佛。同宣了义之玄旨。一切众生。咸具圆通之正体。只为客尘扰扰。岂知日用昭昭。耳目所拘。孰解骑声盖色。根尘未脱。安能息虑忘缘。堕情想之樊笼。感升沉之业报。譬如眚目晕此明灯。宛若沤花发于巨海。外列山河世界。中分鬼畜人天。本因织妄而成。莫匪瞪劳而现。四三宛转。十二轮环。生死死生。有无无有。直下断除爱欲。还他调御丈夫。自今疾至菩提。教我多闻弟子。超越五蕴区宇。廓清十种禅那。如能宣此咒心。乃可制诸外道。利人利己。世出世间。证不动尊。成无上觉。未城澄照沙弥智祚。少年苦行。锐志禅门。具足烁迦罗心。书写首楞严典。一诚注相。十帙奏功。誓毕世以受持。命谫才而称述。姑伸梗概。甚愧荒芜云尔。

　　题十六罗汉画卷

　　梵语阿罗汉。此翻杀贼。应供。无生。中含三义。故东土不翻。杀贼者。是杀无明贼。应供者。应天上人间之供。无生者。了自性涅槃。本自不生。今亦非灭。般若云。断顺上分五结永尽。名阿罗汉。上五结者。一色爱。谓色界爱。二无色爱。谓无色界爱。三无明。谓心不了。四掉。谓心躁动。五慢。谓心自高。华严云。上品十善。以智慧修习。心狭劣故。怖三界故。阙大悲故。从他声闻而解了故。名声闻乘。此阿罗汉。唯佛一人。能诃责之。令其进修不已。而圆佛果。余小众生。不宜轻忽。但当恭敬供养求福。世出世间。而为津梁。外书云。千里之行。始于足下。九层之台。起于累土。夫岂不然哉。

　　大悲像记

　　大悲千手眼者。观音大士应化之身也。恭惟大士。因地行愿。可得而言者。已备载于诸经。若曰神功圣德。千变万化。盖不可得而思议也。假使有人。以百亿须弥山为笔。以百亿大海水为墨。以百亿娑婆世界为纸。始从今日。尽未来际。大书特书屡书。不一书以捃摭之。于百千那由他。恒河沙。不可说不可说转分中。未能书一分也。复次有人。以十方空。诸佛国土。稻麻竹苇。草木丛林。悉为微尘。一一尘悉化无量身。一一身悉具无量舌。一一舌悉纵无量辨。始从今日。尽未来际。显说密说。昼夜说无间歇。以赞咏之。于百千那由他恒河沙。不可说不可说转分中。未能说一分也。虽然多之。所宗之谓一。一即一切。一切即一。其小无内。其大无外。若然者。虽以一丸之土。一指之木。一铢之金。为之像设。亦何异于百万三千大千世界之身座乎。至正四年秋。予来主寿山。明年与众议。建万佛宝阁。又明年阁成。又明年。而得耆旧比丘若钦施财。造大悲像。明年而功就。於戏。法身固不可以数测。今示其小者。特丈六之躯耳。其面二十有一。其手一千有八。其目则如其手之数。而加面焉。其四十二手。各有所执。光映于座。座承于足。由足下座石。至顶上化佛。高凡四十尺有奇。木用楠桐。髹用朱漆。金用纯金。日光在左。月光在右。善财龙女。韦天大权。以次列侍。骤开户而望之。晃晃乎。若七金之山。来从海上。而屹立于前也。大哉施心。固不可以物计。今标其信者。特缗钱一万余耳。亦岂易耶。尝叹钦之积财。俭不为己。既重饰大殿佛像。而复力为此像。人方口之而不置。钦独谦之而不伐。斯人也。将欲警夫后人也。故有作焉。后人也将欲继夫斯人也。宜有述焉。若无作又无述。虽有此记。谁无此记。若有作又有述。虽无此记。谁有此记。是不可不记也。龙集己丑。至正九年春。住持梵琦撰。

　　重修释迦如来真身舍利宝塔颂

　　诸佛如来。出现于世。莫不皆示八种之相。从初降神诞生。乃至出家修道。降魔成佛。转法轮。最后入涅槃。碎紫金躯。为八万四千舍利。使天人龙鬼。造塔供养。罪灭福生。终在菩提。我本师释迦牟尼如来。此云能仁寂默。当现在贤劫第四佛。住兜率天。为护明大士满足天尊。四千岁补处。时至于是下生迦维罗卫国。净饭王宫。乘日象。入摩耶夫人胎。十月满足。从右胁而诞。当东震旦国。周昭王。二十四年甲寅岁。四月八日也。至四十二年二月八日。游四门逾城出家。时年十九。历试邪法。摧伏外道。穆王三年癸未岁。二月八日。明星现时成道。为憍陈如等五人。转四谛法轮。皆证道果。住世说法。四十九年。后告上首神足。摩诃迦叶云。吾以清净法眼。涅槃妙心。实相无相。微妙法门。分付于汝。汝当护持并敕阿难。副贰传化。无令断绝。又付金缕僧伽梨衣。转授慈氏付嘱讫。即于熙连河侧。娑罗双树间。右胁累足。泊然而逝。实穆王五十二年。壬申岁二月十五日也。阇维火灭。八王共分舍利。归国建塔。竞留供养。灭度一伯年。有王名阿育。此云无忧。取诸塔中所有舍利。八万四千颗。造八万四千塔。阎浮聚落。满一亿家者。耶舍尊者。遣鬼神。以一塔镇之。按宣律师感通录。震旦塔。凡十三所。刘萨诃所礼者。独明州阿育王寺。舍利光明特盛。至诚祈祷。必彰感焉。梵琦生缘象山。九岁出家。便闻建塔。功德最大。往往默感于心。天历元年。戊辰岁二月三日。住持海盐州天宁永祚禅寺。时年三十四壬申岁。建千佛阁。元统二年甲戌岁。梦龙王献宝。因募塔缘。檀施日臻。后至元二年。丙子岁春。龙化蜿蜒之形于丈室。五彩毕备。四方来观之。凡两月而去。及塔成复来。隐见非一。至今祀为应梦龙王。夏填筑塔基。三年丁丑岁。九月二十三日子时。起手建塔。至辛巳岁奏功。凡七层八面。高二十四丈。庄严绮丽。见者皆悦。越十二年兵兴。己亥秋失宝瓶。计白金二伯两。当是时。谢事嘉禾天宁。结庵闲居。众请再领寺事。乃造鍮石宝瓶取。至正二十四年。甲辰秋。九月二十四日。奉瓶修塔。天雨宝花。明年乙巳岁七月。泥盖方毕。自丁丑至乙巳。凡二十有九年矣。梵琦年七十。瞻礼旋绕。欢喜踊跃。百拜稽首。而说颂言。

　如来舍利无有边　　不啻八万四千颗
　天上人间所造塔　　其数过于恒河沙
　金银真珠与琉璃　　车渠琥珀及玛瑙
　或用玻璃水晶等　　并黑沉水赤栴檀
　种种雕镂功严饰　　所获妙果不思议
　或奉一花供一香　　或但低头合指爪
　或绕一匝礼一拜　　莫不皆坐菩提场
　或以香水洒其地　　或磨香泥涂其壁
　或烧油灯作光曜　　无有不圆佛智者
　已去释迦灭度久　　塔为第一之福田
　盘如枣叶刹如针　　其影巍然至梵世
　譬如虚空平等入　　不离尘隙芥子孔
　我今兴建大浮图　　亦有先佛真身住
　广博严丽包法界　　一切如来处其中
　诸大菩萨及声闻　　莫不俱来受供养
　天龙八部咸诃护　　凡有目者悉观瞻
　明月宝珠置其顶　　宝箧真言实其腹
　入夜银缸射星斗　　炽然花开天树王
　八角风铃演妙音　　七层栏楯共围绕
　普为众生作饶益　　功德高厚若须弥
　亦如大海纳百川　　亘古亘今镇长在
　愿共法界诸含识　　同得往生极乐国

　　韦陀尊天赞

　　妙高四埵。南有提婆。其下将军。名曰韦陀。位在童真。护我支那。兜鍪锁甲。持杵降魔。二十八部。三十二将。将中最贤。帝释所仗。坐则为起。背则为向。护善遮恶。积德修行。末世比丘。禀戒不全。起居食息。实赖尊天。如跛得杖。如渡得船。受佛付嘱。愿海无边。

　　水陆升座

　　洪武元年。九月十一日。钦奉
圣旨。于蒋山禅寺。水陆会中升座。

　　师云。真如净境界。一泯未尝存。能随染净缘。遂成十法界。法界者。众生心也。众生心即佛心。大哉心乎。无形无相。充遍十方。亘古亘今。包含万有。但在众生分上。一向染用。谓之无明。诸佛分上。一向净用。谓之佛性。无明佛性。是二俱空。然而众生不了于空。无明所惑。从无量劫。而至今世。因身口意。起贪嗔痴。贪行多者。二万一千。嗔行多者。二万一千。痴行多者。二万一千。等分行者。二万一千。共造八万四千。诸烦恼业。生罹王宪。死在地狱。动经劫数。未有出期。古德有言。一切苦果。因业而受。受尽还无。何苦之有。岂不见。梁朝傅大士心王铭云。观心空王。微妙难测。无形无相。有大神力。能灭千灾。成就万德。体性虽空。能施法则。观之无形。呼之有声。为之法将。心戒传经。水中盐味。色里胶青。决定是有。不见其形。又云。欲求成佛。莫染一物。心性虽空。贪嗔体实。入此法门。端坐成佛。竖起拂子云。还见么。无量寿世尊。即今在拂子头上。放大光明。普照十方尽虚空遍法界。不可说不可说。又不可说。极微尘数。三千大千世界。百亿日月。百亿四天下。百亿四大海。百亿五须弥。百亿欲界天宫殿。百亿色界天宫殿。百亿无色界天宫殿。于中一一世界天宫殿。内皆有菩萨。海众围绕。随机说法。各各不同。顿说渐说。实说权说。纵说横说。显了说盖覆说。凡有所说。皆说此心。何一理而不圆。何一事而不备。何一尘而不摄。何一刹而不收。这里见得。未度令度。未解令解。未到彼岸者。令到彼岸。未证涅槃者。令得涅槃。
皇恩佛恩。一时报毕。其或未然。更添注脚去也。击拂子云。还闻么。这里闻去。诸人耳在一声中。一声普遍诸人耳。此是观音大士。圆通法门。十方俱击鼓。十处一时闻。此是圆真实。隔垣听音响。遐迩俱可闻。此是通真实。声无既非灭。声有亦非生。生灭二缘离。是则常真实。是故诸佛于此得之。遍十方界。成等正觉。菩萨于此得之。圆满六度万行。独觉于此得之。洞明十二缘生。声闻于此得之。三明六通。证八解脱。诸天于此得之。高超十地。人伦于此得之。具足众善。修罗于此得之。永绝憍慢。地狱于此得之。咸脱苦轮。乃至饿鬼旁生。并及四生九类。一切含识。于此得之。莫不悟自心佛。成自心佛。金刚般若云。过去心不可得。未来心不可得。现在心不可得。心既不可得。佛亦不可得。菩萨亦不可得。独觉亦不可得。声闻亦不可得。诸天亦不可得。人伦亦不可得。修罗亦不可得。饿鬼旁生。四生九类。一切含识。亦不可得。此不可得。亦不可得。永嘉大师道。了了见无一物。亦无人亦无佛。大千沙界海中沤。一切圣贤如电拂。所以二祖神光。参初祖菩提达磨曰。我心未宁。乞师安心。初祖云。将心来与汝安。神光云。觅心了不可得。初祖云。与汝安心竟。以拂子划一划云。划断葛藤。正与么时。果满功圆一句作么生道。将此深心奉尘刹。是则名为报
国恩。钦惟
皇帝陛下。英武仁圣。削平海内。子育兆民。九夷八蛮。罔不宾服。是以梯山入贡。航海献琛。元年大赦天下。洽以宽恩。无辜冤枉。亦蒙济拔
特赐银帑。命善世院。就蒋山禅寺。修建冥阳水陆。

　　大斋一昼夜。于中作诸佛事。供佛贤圣天地神祇。三界鬼神。并召臣僧梵琦。举唱宗乘。所集功勋。并用超度四生六道。无辜冤枉悉脱幽冥。往生佛土。成就菩提。所愿如意珠。烁破无明窟。智慧剑截断生死根。因大法以悟心。趣乐邦而见佛。复举梁朝武帝。请傅大士讲经。大士登座。挥尺一下。宝公菩萨谓帝曰。陛下还会么。帝默然。菩萨云。大士讲经竟。师拈云。今日
圣恩。令臣僧梵琦。升于此座。举扬第一义谛。普愿迷流同成佛道。释迦老子。四十九年。说不尽底。细大法门。尽被傅大士。一时吐露了也。且道节文在什么处。冥阳水陆大斋缘。遍满三千与大千。东走金乌西玉兔。上穷碧落下黄泉。永抛业识无明海。高坐如来妙宝莲。恩重须弥何以报。祝延
圣寿万斯年。

　　洪武二年。三月十三日。钦奉
圣旨。于蒋山禅寺。水陆会中升座。

　　师云。震法雷击法鼓。布慈云兮洒甘露。即今法雷已震。法鼓已击。慈云已布。甘露已洒。且道山僧说甚么法。说向声闻乘法耶。说向独觉乘法耶。说向菩萨乘法耶。说向阿耨多罗三藐三菩提法耶。说向凡夫界法耶。教中道。法界中。无有法名向声闻乘。向独觉乘。向菩萨乘。向阿耨多罗三藐三菩提。无有法名向凡夫界。无有法名向染向净。向生死向涅槃。何以故。诸法无二故。譬如虚空。若去来今。求不可得。然非无虚空。据实而论。只遮虚空。早是钉橛了也。云门手中扇子。𨁝跳上三十三天。触着帝释鼻孔。东海鲤鱼打一棒。雨似盆倾。诸人又作么生会。良久云。不起纤毫修学心。无相光中常自在。又云。不是心。不是佛。不是物。是个什么。明白道了也。更要解注那。此事不在言语上。十双五个。作言语会。苦哉屈哉。香严和尚道。如人上树。手不攀枝。脚不踏枝。树下忽有人。问祖师西来意。若答他则丧身失命。若不答他。则违他所问。答则是。不答则是。大慧和尚云。我这里禅。如一团火相似。若触他则烧杀你。若背他则冻杀你。只如永嘉大师。有两句子。与贼过梯道什么。镜里看形见不难。水中捉月争拈得。平如镜面。险似悬崖。金刚取泥处。是我屋里人。知得更饶个古话。吾宗第四祖优波鞠多尊者。因一族姓子出家。夜投天寺宿。尊者乃作方便。化一夜叉。担一死人来。更有一夜叉。空手而至。二鬼共诤。一言我担死人来。第二者言。我担死人来。前一鬼言。我有证人。此人见我担死人来时。此人念言。我今必定死。应作实语。语后鬼言。此死人者。前鬼担来。非是汝许。后鬼大瞋。㧞其一臂。前鬼以死人臂。还续如故。后鬼复㧞一臂。前鬼更拔死人臂。还复补处。后鬼拔其两脚。前鬼悉以死人脚。补之如本。如是二鬼。共食所㧞新肉。即便出去。此族姓子。豁然大悟。今日
圣天子。普度幽冥。令臣僧梵琦说法。度诸佛子。所冀一言之下。泮然无疑。知一切法即心自性。成就慧身。不由他悟。如梦忽觉。如莲花开。正恁么时。如何举似。一百五日近清明。上元定是正月半。复举昔有士人。撰无鬼论。鬼现身云我聻。士人无对。后来五祖演和尚。代以两手。合作鹁鸪觜云谷谷呱。师拈云。五祖和尚。可谓是千圣顶上拈来。万人丛中指出。语默所不到。情解所不及。向上一句作么论量。常忆江南三月里。鹧鸪啼处百花香。

　　楚石和尚行状

　　师讳梵琦。字楚石。小字昙曜。明州象山人。姓朱氏。父杲好善有隐德。母张事佛惟谨。以大元元贞二年。丙申之岁。六月丁巳。梦日堕怀中而生师。师在襁褓中。有神僧来见之。谓其父曰。此儿佛也。他日必当振佛法。照曜浊世。宗族乡党。因以昙曜字之。四岁失怙恃。祖母王氏鞠之。口授以论语。辄能成诵。或问书中所好者何语。即应曰。君子喻于义。六岁善属对。七岁能书大字。诗书过目不忘。一邑以奇童称之。九岁抵西浙。从海盐天宁讷翁模公受经业。又依从族祖晋翁洵公。于湖之崇恩。赵文敏公。以先陇在崇恩。数往来其间。每见师异之。为鬻僧牒。礼讷翁得度。年十六。于杭之昭庆。受具戒为大僧。是时文采炳蔚。声光蔼着。两浙名山宿德。争欲招致座下。径山虚谷陵。天童云外岫。净慈晦机熙。各有龙象数伯。更称誉之。年二十。晋翁迁道场。命为侍者。既又俾典藏钥。一日阅首楞严经。至缘见因明。暗成无见。不明自发。则诸暗相。永不能昏。因有省入。由是阅内外典籍。宛如宿习。然于佛祖向上一着。终有滞碍。元叟端和尚主径山。道望重天下。师往参次即问。如何是言发非声。色前不物。叟遽云。言发非声。色前不物。速道速道。师拟进语。叟震威一喝。师乃错愕而退。会英宗皇帝诏善书者。赴阙金书大藏经。师在选中。辞叟遂行。既至馆于万宝坊。近崇天门。一夕睡起。闻彩楼上鼓鸣。豁然大悟。彻见径山为人处。述偈曰。崇天门外鼓腾腾。蓦劄虚空就地崩。拾得红炉一片雪。却是黄河六月冰。实甲子正月十一日也。是岁东归。再参元叟于径山。叟迎笑曰。且喜汝大事了毕。自是师资征决。佛祖机缘涣然矣。叟遂以第二座延之。而学者多咨扣焉。未几以行宣政院。命出世海盐州之福臻。一香供元叟。是为妙喜五世云。天历戊辰。迁州之天宁。至元乙亥。迁杭之报国。至正甲申。迁嘉兴郡之本觉。丁亥帝师锡号。曰佛日普照慧辩禅师。丁酉迁郡之天宁。己亥有退休志。以海盐天宁有山海之胜。遂筑寺西偏以居。别自号西斋老人。癸卯寺主者祖光告寂。州大夫强师。复主寺事。戊申举得法上首景瓛。自代而复老于西斋焉。
皇明启运。混一海宇。
天子念将臣或没于战。民庶或死于兵。宜以释氏法设冥。以济拔之。于是以洪武元年。九月十一日。征师说法于蒋山。廷臣奏其说。

　　上大悦。明年三月。复用元年故事。再征于蒋山说法。上闻其说又大悦。十五日
赐宴文楼下。亲承
劳问。
诏馆于天界寺。十日及行。出内府白金以
赐。又明年秋。
上以鬼神之理甚幽。意先佛必有成说。宜征其徒之尝为师德者问焉。于是浙水东西被
召者。凡十有六人。予与师洎梦堂噩公与焉。七月十二日。至天界馆。于方丈
上命礼部官劳。又命膳部。赐薪米等物。寻以所问。命讲究明白。候斋日奏对。而师以二十二日示微疾。然与诸师。援据经论。辨窍其理自若也。二十六日。忽索浴更衣。跏趺书偈曰。真性圆明。本无生灭。木马夜鸣。西方日出。置笔谓梦堂曰。师兄我去也。堂曰何处去。师曰西方去。堂曰。西方有佛。东方无佛耶。师乃震威一喝而逝。礼部官以遗偈闻。
上为嗟悼久之。翰林学士。宋公景濂。危公大朴。与师为方外友。尤痛恻焉。龛奉四日。颜色愈明润。缁白瞻礼。如佛涅槃。天界住持。白庵金禅师。乃古鼎铭和尚。嗣法上首。师之法门犹子也。凡后事莫不尽礼。同召诸师。咸以法供养焉。时例禁火化。
上以师故。特开僧家火化之例。是日天宇清霁。送者千余人。火余牙齿。舌根数珠不坏。舍利五色。纷缀遗骼。参学弟子文晟。奉其遗骼及诸不坏者。归海盐。以八月二十八日。葬于西斋而塔焉。师平日度人。或以文字而作佛事。六会语。梓传已久。外有净土诗。慈氏上生偈。北游集。凤山集。西斋集。又有和天台三圣诗。永明寿禅师山居诗。陶潜诗。林逋诗。总若干卷。并行于世。师所在施者云集。凡所营建。咄嗟成功。在海盐天宁。建大毗卢阁。范铜肖毗卢遮那佛。千佛。文殊普贤大悲千手眼菩萨等。像位置上下。相好殊胜。又建宝塔七层。高计二伯四十余尺。塔成忽偏倚欲仆。师惧祷于佛。一夕大风雨。州民闻空中有声曰。急往天宁救塔。明日塔乃四正如初。及师再来。塔以兵燹殆废。且失顶之宝瓶。师复鸠施完葺之。时景瓛为径山书记。以钱命铸宝瓶补之。上瓶之日。天花纷雨。异香满空。州民聚观。骇叹无已。在本觉建大阁。上以奉万佛。下以奉大悲菩萨。十地菩萨阁之。雄伟像设之庄严。殆冠西浙。师为人。身短小而志器弘大。体无为而神应莫测。炽然作用。无非以实相示人。俾之悟焉证焉。而后已。故虽有营建之美。辞辨之富。而实无作。也无说也。譬犹春之于花。月之于水。所可形容者。影与色香耳。道化所被。薄海内外。高丽日本学者。尤钦慕焉。世寿七十五。僧腊六十有三。得度者若干人。嗣其法者若干人。景瓛文晟。将谒辞于当代大手笔。以铭其塔。以昭示来学。请予录其行实。予始在径山。与师交甚契。又同禀法于元叟和尚。其后往来东西浙。得师出处为详。洎师示灭。又亲睹其光明之效。不可辞也。第以衰病纪次繁陋。然立言君子。于斯或有所稽焉。洪武庚戌。九月初吉。前住绍兴府。崇报禅寺。法弟至仁谨状。

　　佛日普照慧辩禅师塔铭有序

　　皇帝即位。洪武之元年。端居穆清。悯念四海兵争。将卒民庶。多殁于非命。精爽无依。非佛世尊。不足以度之。秋九月。
诏江南大浮图十余人。于蒋山禅寺。作大法会。时楚石禅师。实与其列。师升座说法。以耸人天龙鬼之听。竣事近臣入奏。
上大悦。二年春三月。复用元年故事。
召师说法如初。锡燕于文楼下。亲承
顾问。暨还出内府白金以赐。三年之秋。
上以鬼神情状。幽微难测。意遗经当有明文。妙柬僧中通三藏之说者问焉。师与梦堂噩公行中仁公等。应
召而至。馆于大天界寺。
上命仪曹劳之。既而援据经论成书。将入
朝敷奏。师忽示微疾。越四日趣左右具浴。更衣索笔书偈曰。真性圆明。本无生灭。木马夜鸣。西方日出。书毕谓梦堂曰。师兄我将去矣。梦堂曰。子去何之。师曰西方尔。梦堂曰。西方有佛。东方无佛耶。师厉声一喝。泊然而化。时七月二十六日也。天界住持。西白金公法门犹子也。为治后事。无不尽礼。时制火葬有禁。礼部以闻。
上特命从其教。茶毗之余。齿牙舌根。数珠咸不坏。设利罗粘缀遗骨。累累然如珠。其弟子文晟。奉骨及诸不坏者。归于海盐。卜以八月二十八日。建塔于天宁永祚禅寺葬焉。既葬嗣法上首景瓛。复偕文晟。以仁公所造行状。来征铭。仁公博通内外典。文辞简奥。有西汉风。其言当可信弗诬。谨按状。师讳梵琦。楚石其字也。小字昙曜。明州象山人。姓朱氏。父杲母张氏。张梦日堕怀而生。师方在襁褓中。有神僧摩其顶言曰。此佛日也。他时能照烛昏衢乎。人因名之为昙曜云。年七岁灵性颖发。读书即了大意。或问所嗜何言。即应声曰。君子喻于义。至于属句仿书。皆度越余子。远近号为奇童。九岁弃俗入永祚。受经于讷翁慔师。寻依晋翁洵师。于湖之崇恩。洵师师从族祖也。赵魏公见师器之。为鬻僧牒。得剃染为沙门。继往杭之昭庆。受具足戒。年已十有六矣。洵师迁住道场。师为侍者。居亡何命司藏室。阅首楞严经。至缘见因明。暗成无见处。恍然有省。历览群书。不假师授。文句自通。然胶于名相。未能释去缠缚。闻元叟端公。倡道双径。师往问云。言发非声。色前不物。其意何如。元叟就以师语诘。之。师方拟议欲答。叟咄之使出。自是群疑塞胸。如填钜石。会元英宗。诏粉黄金为泥。书大藏经。有司以师善书。选上燕都。一夕闻西城楼鼓动。汗下如雨。拊几笑曰。径山鼻孔。今日入吾手矣。因成一偈。有拾得红炉一点雪。却是黄河六月冰之句。翻然东旋。再入双径。元叟见师气貌充然谓曰。西来密意。喜子已得之矣。遽处以第二座。且言妙喜大法。尽在于师。有来参叩者。多命师辩决之。元泰定中。行宣政院。稔师之名。命出世海盐之福臻。遂升主永祚。永祚师受经之地。为创大宝阁。范铜铸贤劫千佛。而毗卢遮那。及曼殊师利。普贤千手眼观音诸像。并置其中。复造塔婆七级。崇二伯四十余尺。功垂就势将偏压。师祷之。夜乃大雨风。居氓闻鬼神相语曰。天宁塔偏。亟往救之。迟明塔正如初。迁杭之报国。转嘉兴之本觉。更构万佛阁九楹间。宏伟壮丽俨。如天宫下移人世。帝师嘉其行业。赐以佛日普照慧辩禅师之号。佛日颇符昔日神僧之言。识者异焉。会报恩光孝虚席。佥谓报恩一郡巨刹。非师莫能居之。师勉狥众请而往。寻退隐永祚。筑西斋为终焉之计。至正癸卯。州大夫强师。主其寺事。时塔毁于兵。师重成之。景瓛为代。复归老于西斋云。师为人形躯短小。而神观精朗。举明正法。滂沛演迤。有不知其所穷。凡所莅之处。黑白向慕。如水归壑。一弹指间。涌殿飞楼。上插云际。未尝见师有作。君子谓。师纵横自如。应物无迹。山川出云。雷蟠电掣。神功收敛。寂然无声。由是内而燕齐秦楚。外而日本高丽。咸咨决心要。奔走座下。得师片言。装潢袭藏。不翅拱璧。师可谓无愧妙喜诸孙者矣。师世寿七十五。僧腊六十三。得法者若干人。受度者若干人。其说法机用。则见于六会语。其游戏翰墨。则见于和天台三圣。及永明寿陶潜林逋诸作。别有净土诗。慈氏上生偈。北游凤山西斋三集。通合若干卷。并传于世。余慕师之道甚久。近获执手。护龙河上。相与谈玄。因出剩语一编求正。师览已叹曰。不意儒者所造。直至于此。善自护持之。师善诱。推此一端。亦可概见。及闻师殁。与国史危公。哀悼不自胜。危公亦深知师者也。铭曰。

　大鉴密旨余十传　　妙喜起蹴龙象筵
　有如大将据中坚　　铁卒十万佩櫜鞬
　或触之者命发悬　　谁欤五世称象贤
　佛日晓出瀛海𤲬　　红𦦨闪闪行中边
　流光所至无幽玄　　忆初飞锡来北燕
　彤楼画鼓金星缠　　一击三际皆廓然
　火中新敷清净莲　　绀色涵空绝蔓牵
　自兹口喷百丈泉　　洗涤五浊离腥膻
　内而诸夏外朝鲜　　纷纷来者人驾肩
　示以实相非空言　　塔庙赫赩名山川
　一佛能变万与千　　会万归一道则全
　不识诬为有漏缘

　帝来中使来传宣　　钟山说法超沈绵
　万人瞻依曲两拳　　一朝入灭同蜕蝉
　西方弹指即现前　　白玉楼阁琉璃田
　金铃宝树演真诠　　师之往矣神弗迁
　寂光常定无偏圆　　我作铭诗翠琰镌
　昭朗盛烈垂年年

　　翰林学士。亚中大夫。知
制诰。兼修
国史金华宋濂撰并书。

　　翰林侍讲学士中顺大夫知
制诰。同修
国史临川危素篆题。

　　佛日普照慧辩楚石禅师语录卷第二十

　　音切

　　瞪(直耕切)　谫(即俴切)　捃(居运切)　摭(之石切)　髹(许求切)　蜿(于阮切)　蜒(以然切)　鍪(莫候切)　划(乎麦切)　琛(敕金切)　鞠(巨六切)　洵(相均切)　蔚(于物切)　噩(吾各切)　骼(柯额切)　燹(先践切)　瓛(胡官切)　竣(且旬切)　累(力追切)　剃(托计切)　稔(如枕切)　毁(麾诡切)　迤(以支切)　剩(孕音)　櫜(古刀切)　鞬(居言切)　𤲬(仁缘切)　赩(喜刀切)　蜕(弋雪切)
