卍新纂续藏经第 71 册 No. 1421 愚庵智及禅师语录


　　No. 1421-A 径山和尚愚庵禅师四会语序

　　或问于濂曰。世间至大者何物也。曰天与地也。曰至明者又何物也。曰日与月也。曰然则佛法亦明且大也。其与天地日月齐乎。曰非然也。曰其义何居。曰天地日月。寓乎形者也。形则有成坏。有限量。虽百亿妙高山。中涵百亿两曜。百亿四天下。以至于恒河沙数。皆有穷也。皆有止也。此无他。囿乎形者也。若如来大法。则不然。既无形体。又无方所。吾不为成。孰能为之坏。吾不为后。孰能为之先。吾不为下。孰能为之上。芒乎忽乎旷乎漠乎。微妙而圆通乎。其大无外。其小无内。真如独露。无非道者。所以超乎天地之外。出乎日月之上。大而至于不可象。斯为大矣。明而至于不可名。斯为明矣。是故以有情言之。则四圣以至六凡。或迷或觉。佛法无乎不具也。以无情言之。则水火土石。与彼草木或洪或纤。佛法无乎不在也。三乘十二分教。不能尽宣也。八万四千尘劳门。不能染污也。呜呼。假须弥山以为笔。香水海以为墨。书之以不可说不可说阿僧祇数劫。其能尽赞颂之美乎。然而佛法固明且大也。其灵明之在人也。万劫虽远。不离当念。一念不立。即跻觉地。亦在夫自勉之而已。濂虽不敏。每遇学佛者喜谈。而乐道之初。不以其证入浅深而有间其意。颇有见于斯也。径山住持愚庵禅师。得法于元叟端心。四据名篮。敷扬佛法。以耸人天龙鬼之听。缁素相从如云归岫。其弟子观通等会稡成书。介吾友用堂楩公来征文。以题其首。濂悬灯而孰读之。其解人胶缠。如鹰脱绦旋。摩云而奋飞也。其方便为人。如慈母爱子。一步而三顾也。其全机大用。如大将临陈。旗鼓动而矢石集也。诚一代之宗师。而有德有言者欤。虽然。不二门中一法不立。何况于言。览者当求禅师言外之意。使意见两忘。而忘忘亦忘。方近道矣。呜呼。佛法超乎天地之外。出乎日月之上。岂细故哉。人患不求之尔。今极其赞颂。而书于此录之端。实欲起人之敬信也。绘画虚空。非愚则惑。濂盖无以远其责矣。洪武八年二月二十一日。翰林侍　讲学士中顺大夫知　制诰。同修　国史兼　太子赞善大夫金华宋濂序。

　　愚庵及禅师语录总目第一卷隆教禅寺语录(三十条)第二卷普慈禅寺语录(三十九条)第三卷杭州净慈报恩禅寺语录(三十四条)第四卷径山兴圣万寿禅寺语录(一十一条)第五卷再住径山兴圣万寿禅寺语录(五十九条)第六卷小参(一十三条)第七卷颂古(五十五首)赞语(三十五首)第八卷偈颂(三十三首长短句)第九卷偈颂(一百七首五七言)第十卷自题(五首)书䟦(十二首)附塔铭(宋濂撰)

　　愚庵及禅师语录总目(终)

　　No. 1421

　　愚庵和尚语录卷第一

　　初住庆元路隆教禅寺语录

　　门人　观通　等编

　　师于至正壬午十月十日。承行宣政院疏请。入寺。指山门云。峰峦海涌。楼阁天开。是处是弥勒。无门无善财。

　　祖堂。祖祖相传。佛佛授手。日午打三更。面南看北斗。

　　据室。顾左右云。这里无密室传授底法。诸人簇簇上来讨个什么。拍禅床便起。

　　升座拈香云。此香天地万物。同体同根。至尊至大。本支百世。无坏无杂。弥高弥坚。虔爇宝炉。端为祝延
今上皇帝圣躬万岁万岁万万岁。陛下钦愿。山如砺河如带。丕万世太平之基。车同轨书同文。廓四海无为之化。

　　次拈香云。三世诸佛无传授。历代祖师无传授。天下老和尚无传授。隆教今日此香爇向炉中。供养前住杭州路径山兴圣万寿禅寺第四十八代慧文正辩佛日普照禅师。元叟端和尚。诸人且道。毕竟为个甚么。以香扣炉三下。便烧。遂就坐。吉祥和尚白椎罢。僧问。释迦不出世。达磨不西来。佛法遍天下。谈玄口不开。和尚今日出世。毕竟为什么边事。师云。蛇无头不行。进云。既是释迦不出世。为甚四十九年说。师云。法久成弊。进云。达磨不西来。争奈少林有妙诀。师云。年老成魔。进云。佛法天下遍不遍。谈玄之口开不开。则不问。和尚为国开堂。皇恩佛恩。凭何报答。师云。有眼者见。有耳者闻。僧礼拜。师乃云。海日高明。海天空阔。峰峦海涌。楼阁天开。头头无上妙门。在在金刚正体。诸佛出世。以讹传讹。祖师西来。将错就错。一大藏教诳[言*赫]闾阎。明眼衲僧自救不了。但能无心于事。无事于心。便见尧风荡荡舜日熙熙。天清地宁。民康物阜。山僧道薄人微。远承院命。三江九堰。航海梯山。为国开堂。举扬宗旨。无一丝毫瞒诸人。诸人亦无一丝毫瞒山僧。冀各存诚。共相委悉。

　　复举。僧问百丈。如何是奇特事。丈云。独坐大雄峰。僧礼拜。丈便打。师云。大小百丈。只解无佛处称尊。今日忽有问新隆教如何是奇特事。只对他道。汝等皆当作佛。他若礼拜。更向道。但办肯心。必不相赚。

　　上堂。即心即佛。兔马有角。非心非佛。牛羊无角。会么。功德天黑暗女。有智主人二俱不受。下座。

　　上堂。师召大众。众皆仰视。师云。鹞子过新罗。便下座。

　　上堂。举临济道。一人论劫。在途中不离家舍。一人论劫。在家舍不离途中。那个合受人天供养。临济见处遍枯。果然只具一只眼。山僧昨抵昌国访诸官寮。从东过西。从西过东。波波挈挈。竟日只在途中。且如何说个不离家舍。此日归来。山门头合掌。佛殿里烧香。穿僧堂。入厨库。总是自家屋舍。又如何说个不离途中。衲僧家只要据实而论。若不据实而论。谓之脱空谩语汉。争受人天供养。隆教与么告报。也是小脱空。且平实一句作么生道。乃云。从来不唱脱空歌。把火烧山拾田螺。白格树头鱼扇子。急水滩头鸟作窠。好大哥。以拂子击禅床。下座。

　　宝陀古鼎和尚至上堂。僧问。兴化见同参打下法堂。意旨如何。师云。有甚共语处。进云。高亭访德山。隔江见刹竿便回去。又作么生。师云。蚁子不食铁。进云。宝陀和尚今日入山相看。和尚如何施设。师云。相逢自有知音知。何必清风动天地。僧礼拜。师云。败将不斩。乃举。龙牙道。云居师兄得第二句。我得第一句。师云。大小龙牙。只和开张大口。不觉舌头拖地。山僧。兹承宝陀法兄和尚曲劳象驾。枉贲空山。但愧荒疏无伸供养。岂敢妄通消息。观音菩萨将钱买糊饼。放下手却是馒头。是第二句。且如何是第一句。喝一喝。下座。

　　上堂。弥勒真弥勒。分身千百亿。时时示时人。时人皆不识。慈氏如来三百六十骨节。八万四千毛窍。一时撒向诸人怀里了也。敢问诸人。还识得也未。若也识得。天上无弥勒。地下无弥勒。卓拄杖。此时若不究根源。直待当来问弥勒。

　　上堂。僧问。语是谤。默是诳。语默向上有事在。如何是向上事。师云。胡孙上树尾连颠。进云。向上一路千圣不传。向上一路千圣不然。毕竟如何则是。师云。向上一路只在目前。乃云。冬至月头卖被买牛。冬至月尾卖牛买被。期三百六旬有六日。以闰月。定四时。成岁。移易一丝毫不得。东头卖贵西头卖贱。三十年后破草鞋向甚处着。

　　上堂。寒暑迭相催。今朝腊月旦。滴水一滴冻。莫道且缓缓。便下座。

　　上堂。举玄沙因光侍者道。师叔若参得禅。小侄当打铁船下海去。沙住后令人持书问光去。打得铁船也未。光无对。后汾阳昭代云。只见锥头利。不见凿头方。玄觉云。玄沙也是贫儿思旧债。师云。大小玄沙光侍者。人我未忘。互扬家丑。千载之下。遭人点捡。翠屏终不学他古人。一切只是如常。昨承灵隐天童侍者相访。寒温才罢。烧香吃茶。茶罢送归客位。自然主宾道合。叔侄情忘。今日升堂略此叙陈。伏希道照。

　　佛成道上堂。举赵州问南泉。如何是道。泉云。平常心是道。州云。还假趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不疑之道。廓然荡豁如太虚空。岂可强是非耶。师云。王老师过犯弥天。将释迦世尊六年雪山千苦万辛。所得无上大道。等闲花擘殆尽。合与二十拄杖。当时赵州眼光烁破四天下。面被热瞒则且置。今日众中莫有为世尊㧞本底么。如无。隆教不是为它闲事长无明。忝为遗教远孙。未免出只手去也。拽拄杖。下座。一时趁散。

　　真泯二上座火。真如净境界。一泯未尝存。能随染净缘。遂成十法界。掷火云。泥捏金刚水底走。笔描菩萨火中行。

　　上堂。举东山演祖示众云。祖师说不着。佛眼看不见。四面老婆心。为君通一线。便下座。师云。若教频下泪。沧海也须干。

　　上堂。僧问。不与万法为侣者是甚么人。师云。十字街头石敢当。僧拟再问。师云。又要第二杓恶水在。乃云。时维三月。节届清明。不寒不暖。半阴半晴。落花啼鸟一声声。蓦拈拄杖。穿却解空鼻孔。[翟*支]瞎达磨眼睛。踏破草鞋赤脚走。好山犹在最高层。

　　师一日。盥手次。僧问。如何是祖师西来意。师以水洒之。僧便走。师唤来来。古人水泼梃逐不去。汝因甚便走。僧却以手作洒水势。师云。汝作道理会也。僧便喝。师亦喝。僧复喝。师便打。僧云。和尚莫错打某甲。师云。汝但吃棒。我要者话行。

　　上堂。举古者道。色声为无生之鸩毒。受想是至人之坑阱。又道。直须向声色里睡眠。声色里坐卧。击拂子。唤作声得么。竖拂子。唤作色得么。离却分别心识意庆言句外。道将一句来。

　　佛诞上堂。良久云。释迦老子生也。虾蟆蚯蚓同证法身。露柱灯笼共相庆贺。云门大师道。我当时若见。一棒打杀与狗子吃。成人者少。败人者多。击拂子下座。

　　上堂。水母吕鰕。琐𤥐腹蟹。眼在鼻上。脚在肚下。下座。

　　元太初藏主至。上堂。举阿难尊者问大迦叶云。世尊传金襕外。别传何物。迦叶召阿难。阿难应诺。迦叶云。倒却门前刹竿着。师云。阿难如是问。迦叶如是答。且道。世尊当时有所传耶。无所传耶。这里着得只眼。一大藏教五千四十八卷。半满偏圆。权实空有。无不透顶透底。拈拄杖卓一下。打面还他周土麦。唱歌须是帝乡人。

　　上堂。顾大众云。老僧已为诸人和盘托出了也。饥逢王膳不能餐。莫错怪人好。便下座。

　　上堂。僧问。马祖升堂。百丈卷席。意旨如何。师云。不是苦心人不知。进云。龙袖拂开全体现。象王行处绝狐踪。还得相应也未。师云。万里望崖州。乃举。洞山道。五台山上云蒸饭。佛殿阶前狗尿天。刹竿头上煎䭔子。三个胡孙夜播钱。石霜道。风吹石臼争哮吼。泥捏金刚水底走。踏翻海月乱波生。惊起土星犯南斗。道吾道。三面狸奴脚踏月。两头白牯手拏烟。戴冠碧兔立庭柏。脱壳乌龟飞上天。保宁勇和尚云。此三颂。一颂堪为佛祖为师。一颂堪作人天榜样。一颂堪验衲僧眼目。具眼者辨取。师云。保宁与么道。奴见婢殷勤。翠屏不惜眉毛。与诸人说破。字经三写。乌焉成马。

　　解制谢都寺办斋藏主秉拂。上堂。咬破铁酸饀。百味具足。演出大藏教。一句该通。三脚驴子弄蹄行。万里无寸草。下座。

　　秋日示众。叨据名蓝海上州。惭无道福继芳猷。宗纲委地方堪悯。圣德如天未易酬。好把灵符县肘后。莫将闲事涴心头。金风昨夜飘梧叶。地北天南又早秋。

　　师一日入园。见典座割瓜。师问。刈得几个祖师头。座云。三十个。师云。那个皮下有血。座云。和尚何得重重相戏。师云。好心不得好报。

　　八月旦。开堂请监收。并谢雨。上堂。今朝八月初一。天外云收日出。夜来灌门龙王见大神变。降注大雨。尽大地草木丛林。稻禾菽粟。皆得沾济。隆教寺里。普请监收个个得人。一年三百六十日。管取粥足饭足。江南两浙。春寒秋热。下座。

　　育王石堂和尚遗书至。并入祖堂。上堂。五十三年。弄巧成拙。踏破虚空赤脚行。万象森罗笑不彻。大众。个是育王石室和尚末后为人底句子。明如杲日。宽若太虚。权实照用俱备。擒纵杀活皆全。可以津济四生。可以梯航九有。蚊子上铁牛。无你插觜处。卓拄杖。这里见得。无一处不睹慈容。无一时不闻说法。苟或未然。少间下座。普请讽经。庄严品位。香烟起处。一任观瞻。

　　师到千𥗽庄。众请观海次。师问。大海不宿死尸。鱼以水为命。因甚死在海中。代云。怕烂却那。又云。性海无风。金波自涌。忽遇旋岚偃岳时如何。代云。湛湛地。

　　回至庄中吃茶次。师云。邪心是海水。烦恼是波浪。毒害是恶龙。尘劳是鱼鳖。诸人日用现行。作么生免得。有僧拈茶瓶。师前倾茶。便行。师云。正是乱泻。僧回顾。师便喝出。

　　九日上堂。僧问。如何是宾中宾。师云。君向潇湘我向秦。进云。如何是宾中主。师云。常在途中不离家舍。进云。如何是主中宾。师云。常在家舍不离途中。进云。如何是主中主。师云。横按镆耶全正令。太平寰宇斩痴顽。进云。宾主已蒙师指示。向上宗乘事若何。师云。三年一闰。九日重阳。复举。大茅示众云。欲识诸佛心。但向众生心行中识取。欲识常住不迁义。但向万物凋落处会取。师云。古人言不虚发。发心全真。众生现行无明烦恼。业识茫茫。作么生说个诸佛心。秋变冬凋。春生夏长。万物荣谢无有停息。又如何说个不迁义。三玄三要事难分。得意忘言道易亲。一句明明该万象。重阳九日菊花新。拍禅床云。汾阳和尚来也。切忌错下注脚。

　　上堂。顾左右云。千年田八百主。郎当屋舍没人修。火官头上风车子。咄。

　　上堂。二月仲春渐暄。村村花柳争妍。唯有衲僧拄杖。长时无变无迁。卓拄杖云。上乘菩萨信无疑。中下闻之必生怪。

　　愚庵和尚语录卷第一
卍新纂续藏经第 71 册 No. 1421 愚庵智及禅师语录


　　愚庵和尚语录卷第二

　　普慈禅寺语录

　　门人　溥震　等编

　　师于至正乙酉十月初一日受请入寺。

　　佛殿。烧香云。前三后三。日面月面。急须着眼看仙人。莫看仙人掌中扇。

　　祖堂。昆明池里失却剑。曲江江头捞得锯。须弥峰顶浪滔天。大洋海底蓬尘起。大小祖师。口门无齿。

　　升座祝赞罢。僧出问云。隆教适闻挝退鼓。龙峰又见踞猊床。出群标格天然别。不比诸方孟八郎。正恁么时。时节因缘则不问。四众临筵。愿闻法要。师云。山僧剃头五日一次。进云。和尚与么答话。莫不得么。师云。好人不肯做。直要屎里卧。进云。三圣道。我逢人则出。出则不为人。意旨如何。师云。枯叶知天风。进云。兴化道。我逢人则不出。出则便为人。又作么生。师云。海水知天寒。进云。和尚今日逢人则出。出则为人。岂不出它古人一头地。师云。莫乱统。进云。世尊出世。梵王前引。帝释后随。和尚为甚么不许学人赞叹一句。师云。向汝道莫乱统。僧礼拜归众。师乃云。道业无成愧昔贤。行藏去住谩随缘。自怜宿债难逃避。又向沧溟驾铁船。其奈大法陵迟。时当象季。新长老用尽神通。又且如何施设。敢请文殊普贤。为普慈打篙摇橹。势至观音张帆把柂。见前胜流交相唱和。但能同德同心。自然无可不可。不住此岸。不住彼岸。不住中流。直教尽十方尘毛刹海。愚痴下劣。贫苦疲乏。秽恶不净众生。任运流入萨婆若海。为依为怙。正与么时。且风恬浪静。共乐清平一句。又作么生道。竖拂子云。天高群象正。海阔百川朝。

　　上堂。拈拄杖云。十地惊心。二乘罔测。卓拄杖云。子承父业。赚杀多少人。靠拄杖下座。

　　上堂。举云门道。若说菩提涅槃真如解脱。是烧枫香供养你。若说佛说祖。是烧黄熟香供养你。若说超佛越祖之谈。是烧饼香供养你。归依佛法僧。下去。师云。云门气宇如王。却作座主见解。普慈道。若说菩提涅盘真如解脱。是将黑豆换你眼睛。若说佛说祖。是将木槵子换你眼睛。若说超佛越祖之谈。是将鱼目换你眼睛。归依佛法僧下去。

　　上堂。僧问。众生为解碍。菩萨未离觉。和尚作么生。师云。天寒日短。两人共一碗。进云。如何是清净法身。师云。月色和云白。松声带雨寒。乃云。时节不相饶。又逢腊月旦。昨日地摇六震。今朝天雨四花。你诸人只管瞌睡。冬行春令则不问。面南看北斗一句作么商量。

　　上堂。僧问。药山示众云。我有一句子。待特牛生儿。即向汝道。未审是那一句。师云。千手大悲提不起。进云。时有僧出云。特牛生儿也。只是和尚不道。山唤侍者将灯来。僧便抽身归众。意旨如何。师云。一对鸳鸯画不成。乃云。今朝正月十五。开却千门万户。斩新旧日风规。扫荡陈年露布。良久云。春暖画堂多富贵。夜深灯月两相宜。

　　上堂。僧问。释迦已灭。弥勒未生。正当今日佛法委付何人。师云。老僧打退鼓。进云。前无释迦。后无弥勒。还有参学分也无。师云。风不来树不动。乃云。目前无法。心外无机。皇风荡荡。民物熙熙。花霏霏。日迟迟。高下林峦锦绣围。却怪长时杜䳌子。春山无限好。犹道不如归。

　　灯都寺火。举火把云。漏灯𧣴子。照破历劫生死昏衢。尽十方世界是个大涅盘门。顾左右。夜来何处火。烧出古人坟。

　　一日新到僧参。师问。甚处来。僧云。补陀礼拜观音来。师云。观音菩萨将钱买胡饼。放下手却是馒头。作么生会。僧云。学人乍入丛林。乞和尚慈悲指示。师蓦拈拄杖云。东海鲤鱼打一棒。雨似盆倾。会么。僧拟进语。师便打云。若到诸方。不得错举。

　　祈雨看经。上堂。举睦州看华严经次有僧问。是甚么经。州云。大光明云。青色光明云。紫色光明云。那边是甚么云。僧云。南边是黑云。州云。今日定有雨。师云。睦州将错就错。瞒这僧则易。瞒普慈则难。山门今日看经。设有僧问是甚么经。只向道。扇子𨁝跳上三十三天。筑着帝释鼻孔。东海鲤鱼打一棒。雨似盆倾。丰年野老讴歌甚。在处嘉禾合穗生。下座。

　　上堂。赵州道个洗钵去。其僧豁尔知归。鸟窠吹起布毛。侍者当下得旨。阿呵呵。啰啰哩。达磨老臊胡。打落当门齿。

　　上堂。举南泉示众云。自小牧一头水牯牛。拟向溪东放。不免食他国王水草。拟向溪西放。不免食他国王水草。不如随处纳些些总不见得。有僧举似云门。门云。南泉水牯牛。随处纳些些。且道在牛内纳。牛外纳。直饶说得纳处分明。我更问你索牛在。师云。王老师道十八上便解作活计。只个水牯牛也不解牧得。累他云门骑牛觅牛。普慈这里。自小牧一头水牯牛。不免食他国王水草。只是不曾犯人苗稼。有时牵梨拽杷。有时卧月眠云。饥则加餐。渴则就饮。数十年来但恁么过。且道。与南泉相去多少。召众云。千头万头但识取一头。

　　上堂。广寻文义。镜里求形。息念观空。斩头觅活。总不与么。无孔铁锤。划拄杖。三边不用安戈甲。万里歌谣贺太平。

　　普请㘽松。上堂。僧问。记得临济在黄檗㘽松次。檗云。深山里㘽许多松作什么。济云。一与山门作境致。二与后人作标榜。道了。以钁打地三下。意旨如何。师云。今日普请㘽松。进云。可谓峻硬不得问着。师云。少神作么。进云。黄檗道。虽然如是。子已吃吾三十棒了也。不知临济当时过在什么处。师云。你道临济合吃棒。不合吃棒。进云。吃棒且置。济以钁打地三下作嘘嘘声。毕竟明什么边事。师云。明钁头边事。进云。黄檗道。吾宗到汝大兴于世。还端的也无。师云。一句合头语。万劫系驴橛。僧礼拜而退。师复举临济在黄檗㘽松公案。乃云。诸人要做临济儿孙则且置。只如黄檗道。虽然如是。子已吃吾三十棒了也。且道临济当时过在什么处。应庵云。养子之缘固当如是。扶强不扶弱。济以钁打地三下。复作嘘嘘声。为是啐啄同时。为复别有道理。普慈向这里拟着个眼。也要诸人瞥地。卓拄杖。雪后始知松柏操。事难方见丈夫心。

　　出庄归请知客。上堂。昨日过南庄。今朝又东郭。动静与去来。何曾有间隔。然则动则涉尘劳之境。静则沉昏醉之乡。动静双泯则落空亡。动静双行则瞒顸佛性。七十三八十四。途路之乐不如在家。喝。谁在画楼沽酒处。相邀来吃赵州茶。

　　上堂。山田脱粟饭。野菜澹黄齑。吃则从君吃。不吃任东西。知恩者少。负恩者多。

　　上堂。僧问。佛法禅道。相去多少。师举手云。展则成掌。握则成拳。僧礼拜。师云。狂狗趁块。乃举。保宁勇和尚示众云。风鸣条雨破块。晓来枕上莺声碎。虾䗫蚯蚓一时鸣。妙德空生都不会。都不会。三个成群。四个作队。窅窅窕窕飘飘摇摇。向前村后村。折得梨花李花一佩两佩。师云。右军笔画入石三分。李杜文章光𦦨万丈。老保宁可谓尽善尽美。点捡将来。未免笑破衲僧鼻孔。何故。要且无佛法道理。普慈又作么生。乃云。蒲团上端坐。针眼里穿线。西风一阵来。落叶两三片。

　　上堂。道远乎哉。触事而真。圣远乎哉。体之即神。云门乾矢橛。洞山麻三斤。罕逢穿耳客。多遇刻舟人。

　　上堂。举僧问乾峰。十方薄伽梵。一路涅槃门。未审路头在什么处。峰拈拄杖划一划云。在者里。云门拈起扇子云。扇子𨁝跳上三十三天。筑着帝释鼻孔。东海鲤鱼打一棒。雨似盆倾。师云。涅盘心易晓。差别智难明。乾峰云门虽则各资一路。瞒者僧即得。点捡将来。等是行于邪道。普慈今日设有僧问。十方薄伽梵一路涅盘门。未审路头在什么处。只向道。家家门首透长安。

　　解夏进退两序。上堂。有进有退。有结有解。左之右之。风流儒雅。钟楼上念赞。床脚下种菜。胜首座道。猛虎当路坐。卓拄杖。一雨普滋三草二木。

　　上堂。凡夫实谓之有。二乘析谓之无。缘觉谓之幻有。菩萨当体即空。云门道。衲僧见拄杖。但唤作拄杖。行但行。坐但坐。总不得动着。师云。一切贤圣皆以无为法而有差别。便下座。

　　中秋谢开口耆旧。上堂。僧问。百丈示众云。汝为我开田了。我为汝说大义。有僧开田了。便问。开田了也。请和尚说大义。丈展开两手。且道。是说不说。师云。一举四十九。进云。恁么则天人群生类。皆承此恩力。师云。汝分上作么生。进云。和尚今日开田。功昭百世。学人请和尚说大义。毕竟如何展演。师云。烂泥里有刺。僧礼拜。师乃云。百丈开田说大义。大舒两手。龙峰开田谢主事。岂可空然。击拂子。一片月生海。几家人上楼。

　　上堂。世尊三昧迦叶不知。迦叶三昧阿难不知。阿难三昧商那和修不知。普慈三昧诸人不知。诸人三昧各各不知。所以道。譬如河中水。川流竞奔逝。各各不相知。诸法亦如是。又如大火聚。猛焰同时发。各各不相知。诸法亦如是。喝。将谓合有与么说话。

　　上堂。僧问。竺士大仙心。东西密相付。如何是密付底心。师云。九秋黄叶乱飘金。进云。和尚莫将境示人。师云。老僧罪过。乃云。暂时敛念。是处是弥勒。无门无善财。分尔有心。土石山河。瓦砾荆棘。不是神通妙用。亦非法尔如然。万象之中独露身。唯人自肯乃方亲。昔年谩向途中觅。今日看来火里冰。喝一喝。下座。

　　上堂。举药山久不上堂。院主白云。大众久思和尚示诲。山云。打钟着。主声钟。众集。山便归方丈。主随后云。和尚许为众说法。因甚一言不措。山云。经有经师。论有论师。又争怪得老僧。师云。药山老汉。当断不断。反招其乱。当时待他道。大众久思和尚示诲。拽拄杖。劈脊便棒。非徒截断者僧舌头。要且不失为天下宗匠。

　　请首座都监寺。并谢监收。上堂。举五祖和尚道。四五百石麦。二三千石稻。好个𠇾粮方。耆婆不得妙。五祖老人。等闲拈出无上命世真丹。抛向诸人面前。一任横吞竖咽。可以起死回生。可以转凡成圣。若不具人天眼目。直是无下口处。何故。明明百草头边事。不比杨岐栗棘蓬。

　　祖忌拈香。对梁王廓然无圣。此地无金二两。坐少林九年面壁。俗人沽酒三升。无影树花敷五叶。无烟火焰续千灯。太平本是将军建。不许将军见太平。

　　上堂。举教中道。假使满世间。皆如舍利弗。尽思共度量。亦复不能知。师蓦拈拄杖云。释迦老子与天帝释。向中庭里。相争佛法甚闹。各与二十拄杖。贬向二铁围山。卓拄杖云。好把一枝无孔笛。夜深吹过汨罗湾。

　　因雪上堂。僧问。雪覆千山。为甚么孤峰不白。师云。别是一乾坤。进云。九天垂瑞雪。万国尽欢心。师云。片片不落别处。僧礼拜。师拈拄杖卓一卓云。乾坤大地。一时粉碎了也。十方诸佛。六代祖师。天下老和尚。直得瓦解冰消。独有普贤菩萨。具大神力。见大神变。欢喜踊跃。喃喃说偈云。雪子落纷纷。乌盆变白盆。忽然日头出。依旧是乌盆。忽有个汉出来道。长老长老。此是雪诗。衲僧分上。合作么生。只向道。三冬多瑞雪。鼓腹乐尧年。

　　涅槃上堂。众生毕竟无生死。诸佛何曾有涅槃。一把柳丝收不得。和烟搭在玉栏干。

　　上堂。僧问。拟心即差。动念即乖。不拟不动。还有过也无。师云有。进云。毕竟如何则是。师云。莫认自己清净法身。乃云。时节不相饶。又逢三月旦。拈却佛祖机。与君通一线。棕榈叶散夜叉头。芍药花开菩萨面。

　　上堂。举。德山和尚因僧问。从上诸圣以何法示人。山云。我宗无语句。亦无一法与人。雪峰从此有省。有问雪峰。和尚见德山。得个什么便休去。峰云。我当时空手去空手回。东山演祖拈云。白云今日说向透未过者。有两个人从东京来。问他道甚处来。他却道苏州来。便问伊苏州事如何。他道一切寻常。虽然如是。瞒白云不过。何故。只为语音不同。毕竟如何。苏州菱邵伯藕。师云。老东山可谓长于譬喻。词不迫切。虽然如是。要且只说得德山雪峰影子边事。若是齐眉共瞩。并驾齐驱。未敢相许。何故。闽蜀同风。肚里有虫。

　　结夏上堂。护生须是杀。杀尽始安居。是真实语。是不诳语。喝。差之毫𨤲。谬以千里。

　　上堂。顾左右云。彼自无疮。勿伤之也。归堂吃茶去。

　　上堂。临济吃六十拄杖。高安滩上知归。兴化于大觉棒头。深明黄檗意旨。这般说话。诸方唤作残羹馊饭。然羹藜含糗者。难与道太牢之滋味。是汝诸人合作么生。不觉秋深夜又长。

　　重阳上堂。举。真净和尚云。九日无白醪。饱餐黄栗糕。十日有黄菊。催人打禾谷。五更钟未鸣。邻鸡已数声。相逢不下马。各自奔前程。师云。逸格风流。通身文采。老云庵美则美矣。若约衲僧分上。犹欠剿绝在。山僧效颦亦有一偈。举似大众。非图迈古超今。且要应时应节。九日无白醪。萸茶满碗浇。十日有黄菊。凉飙动林麓。五更钟未鸣。过雁两三声。更欲求玄旨。迢迢十万程。

　　上堂。金佛不度炉。木佛不度火。泥佛不度水。真佛屋里坐。赵州眼光烁破四天下。未免错认驴鞍槁。作阿爷下颔。毕竟如何。觅佛不见佛。讨祖不见祖。甜瓜彻蒂甜。苦瓠连根苦。

　　上堂。譬如牛过窗棂。头角四蹄都过了。唯有尾巴过不得。且道。誵讹在甚么处。良久。虎咬大虫。蛇吞鳖鼻。

　　上堂。举。赵州和尚道。老僧除二时上堂粥饭。是杂用心处。师云。赵州有年无德。错下名言。烧香礼拜。是杂用心。看经讲教。是杂用心。参禅学道。是杂用心。了生达死。是杂用心。成佛作祖。是杂用心。唯二时上堂粥饭。是善用心。何也。不曾咬破一粒米。

　　上堂。僧问。如何是毗卢师。师云。断跟草鞋。进云。如何是法身主。师云。尖檐席帽。进云。学人不会。师云。见成行货。有什么不会。僧拟议。师便喝。乃云。春雨如膏。春风如刀。春光似箭。断不相饶。卓拄杖。龙峰拄杖无迁变。又见鹅黄上柳条。

　　上堂。知见立知即无明本。知见无见斯即涅槃。无明涅槃。是一是二。一夜落花雨。满城流水香。

　　上堂。十五日已前。觅甚文殊普贤。十五日已后。释迦老子不知有。正当十五日。天上无弥勒。地下无弥勒。时有僧跃出问。天上无弥勒地下无弥勒。未审谁与安名。师云。我行荒草里。汝又入深村。

　　解夏上堂。四月十五日。结却布袋头。十字纵横底有甚数。七月十五日。解却布袋头。无绳自缚底。有甚数。喝。结也不可得。解亦何曾有。解结二圆离。面南看北斗。下座。

　　上堂。僧问。至道无难。唯嫌拣择。不拣择时如何。师云。遇饭即饭。遇茶即茶。僧礼拜。师云。放汝三十棒。乃云。才逢解夏。又见中秋。看看白尽少年头。蓦拈拄杖。旋岚偃岳而常静。江河竞注而不流。野马飘鼓而不动。日月历天而不周。卓拄杖。有时乘好月。不觉过沧洲。

　　愚庵和尚语录卷第二
卍新纂续藏经第 71 册 No. 1421 愚庵智及禅师语录


　　愚庵和尚语录卷第三

　　杭州路净慈报恩禅寺语录

　　门人　正除　等编

　　师于至正戊戌七月二十日。承行宣政院领院官太尉丞相达识帖穆尔。差宣使九曜奴。驰驿于苏州受业海云院。敦请入寺。据室云。刮龟毛于铁牛背上。朝打三千。截兔角于石女腰边。莫打八百。指东划西。鼓唇摇舌。耳居门外。击石火闪电光。冰棱上度过九𨸰。剑刃上拾得全身。苕帚柄聊与三十。总不与么来时如何。拈拄杖。吽吽。

　　指法座云。尽十方世界。是普光明藏师子之座。诸佛众生同起同坐。因甚山僧今日特地高升。只恐诸人昧其所自。便升座。敛衣就坐。上竺和尚白椎云。法筵龙象众。当观第一义。师云。若论第一义。法筵未启。法鼓未鸣。山僧未升座已前荐得。早落第二了也。设使起模画样。作意商量。问一句来。答一句去。未免落七落八。今日众中莫有天然气概底么。不妨相见。僧问。保寿开堂。三圣推出一僧。寿便打。意旨如何。师云。蚊子上铁牛。进云。三圣道。恁么为人。非但瞎却这僧眼。瞎却镇州一城人眼去在。寿便归方丈。又作么生。师云。鹞子过新罗。进云。只如和尚今日开堂。相君坚请。湖海交欢。四众临筵。如何指示。师云。但把片心穷浩劫。荡云深处祝尧年。僧礼拜。师乃云。皇皇南宕胜觉场。奕奕永明高广座。山僧才疏德薄。岂敢跻板。然遇缘即宗。难为辞让。湖光㶑滟。山色空蒙。廓示真如境界。宗镜高悬。慧日朗耀。恢张少室风规。一一腾今焕古。头头玉转珠回。真得释迦弥勒共乐尧年。文殊普贤同倾舜日。虽然如是。犹未拨动向上一窍在。喝。干戈才偃息。四海乐升平　复举。当山智觉禅师示众云。欲识永明旨。门前一湖水。日照光明生。风吹波浪起。师云。诸人还见祖师么。卓拄杖。要识是非。面目见在。

　　开堂。阅藏经。上堂。终日看经。经头一字。因甚不识。长年吃饭。千粒万粒从一粒生。因甚不知。卓拄杖云。打破两重关。泗洲人见大圣。

　　上堂。天不能盖。地不能载。细入无间。大绝方所。黄连甜。甘草苦。焦螟虫吞却虎。明眼衲僧休莽卤。

　　谢斋秉拂上堂。举。五祖和尚示众云。结夏无可管顾诸人。未免作一家宴。遂抬手云。逻啰招。逻啰摇。逻啰送。莫怪空疏。伏惟珍重。南屏冬至丛席荒凉。直是无可施设。赖有库司都寺。与堂中首座。前日作那一场佛事。不同小小。离四句绝百非。搅酥酪醍醐为一味镕瓶盘叙钏为一金。令我现前一众。三世诸佛。历代祖师。五百十六大阿罗汉。均饱禅悦法喜。眼里也饱。耳里也饱。不觉手之舞之足之蹈之。欢喜踊跃。向宗镜光中。同声赞叹云。希有希有。奇哉奇哉。于食等者。于法亦等。于法等者于食亦等。山僧。只管端坐受供养。且道与五祖相去多少。良久云。其施汝者不名福田。供养汝者堕三恶道。

　　上堂。僧问。莲花未出水时如何。师云。寒则普天普地寒。进云。出水后如何。师云。热则普天普地热。进云。如何是佛法大意。师云。门前一湖水。乃云。一九二九。相唤不出手。三九二十七。树头吹觱栗。四九三十六。夜眠如露宿。时节不相饶。朱颜日渐凋。你衲僧家。寒则向火。热则乘风。各自照镜看。面皮厚多少。

　　上堂。举。僧问镜清。新年头还有佛法也无。清云有。僧云。如何是新年头佛法。清云。元正启祚。万物咸新。僧云。谢师答话。清云。镜清今日失利。又僧问智门。新年头还有佛法也无。门云无。僧云。年年是好年。日日是好日。为什么却无。门云。张公吃酒李公醉。僧云。老老大大龙头蛇尾。门云。智门今日失利。师云。新年头有佛法。镜清合吃二十拄杖。新年头无佛法。智门合吃二十拄杖。何故。老老大大。不合说有说无。喝。道无不是无。道有不是有。东望西耶尼。面南看北斗。

　　元宵上堂。人人自有光明在。看时不见暗昏昏。既是自己光明。因甚看时不见。蓦拈拄杖敲烛台云。一灯发千光。千光一灯见。

　　佛涅槃。上堂。湖光潋滟晴偏好。山色空蒙雨亦奇。净法界身无出没。不须惆怅怨芳时。

　　清殿主火。琉璃殿上荆棘参天。胜热门头清风匝地。掷火云。郎当屋舍没人修。火官头上风车子。

　　佛诞上堂。僧问。净法界身本无出没。因甚释迦老子今日降生。师云。知而故犯。进云。遵布衲浴佛次。药山问。你只浴得这个。还浴得那个么。遵云。把将那个来。如何是那个。师云。担枷过状。又僧问。心佛及众生。是三无差别。还端的也无。师云的。进云。不是心不是佛不是物。是个甚么。师云。不识。又僧问。佛身无为不堕诸数。因甚有千百亿化身。师竖拂子云。你道这个是第几身。僧拟进语。师便喝。僧退后。师云。身口意清净。是名佛出世。身口意不净。是名佛灭度。三文钱娶个黑老婆。头不梳。面不洗。知他是凡是圣。

　　一日供罗汉。达识帖穆尔丞相到寺。问师云。长老今日供罗汉。五百尊者俱来应供也无。师云。活佛降临。罗汉安得不至。相云。施主设斋。得何果报。师云。种谷不生豆。相云。恁么则功不浪施也。师云。赖遇丞相证明。相云。三轮空寂。毕竟如何。师云空相。云功归何所。师不答。相云。长老何不转语。师云。且请方丈吃茶。

　　丞相到方丈又问。净名丈室。容受三万二千师子座。净慈丈室容多少。师云。一尘不立。相云。得与么觌体相违。师揭起帘云。请丞相鉴。相呵呵大笑云。作家宗师。不劳再勘。师便供茶。

　　上堂。教中道。见见之时。见非是见。见犹离见。见不能及。顾左右召大众云。还见么。一等共行山下路。眼头各自看风烟。

　　上堂。僧问。古人拈椎竖拂。意旨如何。师竖起拂子。进云。毕竟意作么生。师云。待汝一口吸尽西湖水。只向汝道。乃云。譬如琴瑟箜篌琵琶。虽有妙音。若无妙指。终不能发。横按拄杖以手作抚琴势云。发则发了也。诸人还闻么。佛以一音演说法。众生随类各得解。不见祖师道。幽幽寒角发孤城。十里山头渐杳冥。一种是声无限意。有堪听有不堪听。

　　上堂。古德道。一处不通。两处失功。两处不通。触途成滞。云门举了拈起拄杖云。山河大地三世诸佛。尽在拄杖头上。有甚滞碍。一切众生只被色空明暗隔碍。便见有生灭之法。师拈起拄杖云。拄杖子吞却山河大地。色空明暗何处有也。生灭之法了不可得。诸人每日着衣吃饭行住坐卧。有甚么滞。有甚么碍。

　　上堂。僧问。真空不坏有。真空不坏色。作么生是真空。师云。山河大地。进云。治生产业皆与实相不相违背。如何是实相。师云。无明烦恼。进云。便恁么去时如何。师云。笑破虚空。乃云。拨草瞻风。只图见性。即今上人性在甚处。识得自性。方脱生死。眼光落地时作么生脱。脱得生死。便知去处。四大分离向什么处去。大众不得孤负兜率。不得孤负老僧。不得孤负自己。

　　上堂。何物苦求而不得。何物不求而自来。何物铁椎打不破。何物夜合而昼开。满地落花春已过。绿阴空锁旧莓苔。

　　祖忌拈香。双耳带金环。两眼如墨突。行脚不逢人。九年空面壁。破邪师六宗异见。乱世英雄。传上乘一心之印。太平奸贼。只履翩翩何处归。一花五叶成狼籍。顾左右云。净智妙圆。体自空寂。

　　嗣隆藏主火。宗风欲嗣虎丘隆。藏教掀翻气吐虹。二十七年全体现。南山烧炭北山红。

　　千秋节冬至。上堂。千秋令节今朝是。九九阳生第一爻。四海阴霾俱解驳。宕云深处祝唐尧。

　　平山林和尚入祖堂。召大众云。亭亭石塔东峰上。此老初来百神仰。福源浩浩起当湖。千岁岩头飞白浪。宗镜高悬二十年。不啻焰光高万丈。翻身靠倒灵鹫峰。双树悲风撼穹壤。扑碎破砂盆。灭却正法眼。动静绝行踪。去来无影象。是谓眼空佛祖。道重王臣。年逾八秩。五处住山。平山老和尚。指牌云。湖光潋滟山空蒙。觌体全彰大人相。

　　上堂。僧问。元正启祚。万物咸新。如何是新年头佛法。师云。日日香花夜夜灯。进云。蒲团静倚无余事。永日寥寥谢太平。师云。知恩方解报恩。乃云。元正启祚。须弥椎打虚空鼓。万物咸新。普天和气转洪钧。恭惟。首座大众。蓝田美玉丹山凤。各各起居多福。永日寥寥谢太平。一湖春水当门渌。

　　江浙省丞相达识帖穆尔。修设水陆普度大会。升座拈香。云此香。毓乾坤之正气。真柱国之长材。擢干舒光。匝祥芬于龙楼凤阁。分枝布叶。腾瑞蔼于柏府薇垣。拈来价重连城。爇处恩覃沙界。奉为某人。虔爇宝炉。供养十方常住三宝。法界幽显圣凡。平等资熏。普皆饶益。出生功德。祝延今上皇帝圣躬万岁万岁万万岁。陛下钦愿。政教立而奸邪止。八方销兵革之忧。阴阳调而风雨时。万姓乐耕桑之业。遂就坐。僧问。大丞相挥金建会。普济群生。名尊宿据令提纲。愿闻极唱。师云。且喜天下太平。进云。与么则八方销兵革之忧。万姓乐耕桑之业。师云。重言不当吃。进云。教中道。释迦世尊以一大事因缘故。出现于世。欲令众生开示悟入佛之知见。莫不便是者个道理么。师云。休将鹤唳误作莺啼。进云。大丞相方面东南。翊赞中外。广修胜会。保国安民。所获福德其量几何。师云。虚空可量风可系。无能尽说佛功德。僧礼拜。师乃云。释迦世尊。以一大事因缘故出现于世。种种譬喻。演说诸法。欲令众生开示悟入佛之知见。所以道。我此法印。为欲利益世间故说。唯此一事实。余二则非真。有道。是法非思量分别之所能解。在所游方。勿妄宣传。敢问诸人。且如何说个一大事因缘。竖拂子云。离却拂子道得。则大丞相修设水陆普度胜会。一期事毕。山僧不必高升此座鼓两片皮。诸人不妨各自散去。其或未然。向第二义门。与诸人打葛藤去也。良久云。譬如虚空具含众象。于诸境界无所分别。又如虚空普遍一切。于诸境界平等随入。如天普盖。如地普擎。如日普照。如风普吹。不可以智知。不可以识识。诸佛出世。以之成等正觉。津济四生。梯航九有。祖师西来。以之建法幢立宗旨。开甘露门。广度群品。当今圣主。以之统御金轮。调和玉烛。九重端拱无为。万国咸归至化。故我大丞相。以之方面东南。股肱王室。拯生民于水火。保社稷于安危。展皋夔稷卨之讦谟。树伊傅召周之大业。见前胜流。以之治生产业。作诸佛事。乃至今辰结集胜会。同音佥诵法华妙典。说戒放生。熏修忏法。悉使见闻。莫不回三毒为三聚净戒。转六识为六波罗蜜。回烦恼为菩提。转无明为大智。以之保国安民。则国安民泰。以之禳灾弭盗。则盗息灾消。以之忏罪。则罪垢蠲除。以之荐亡。则亡没解脱。以之普度水陆会内。幽显圣凡。则同驾愿轮。俱登觉岸。可谓理无不遍。事无不周。殊胜中殊胜。奇特中奇特。如宝月之行空。了无朕迹。如莲花之出水。不染淤泥。喝。便以此为一大事因缘。切忌错认驴鞍桥。作阿爷下颔。要耳未摸着他释迦老子脚根下一茎毛在。直饶离言说相。离文字相。离心缘相。大似痴狂外边走。亦未梦见他释迦老子腋下汗臭气在。击石火。闪电光。净裸裸。赤洒洒。没可把。也是虾蟆窟里作活计。毕竟如何。蓦拈拄杖。释迦老子穿过诸人鼻孔。卓一下云。拄杖吞却释迦老子。又卓云。释迦老子吞却拄杖。举起云。唤作拄杖。又是释迦老子。唤作释迦老子。又是拄杖。掷下云。拄杖不可得。释迦老子不可得。诸人鼻孔在什么处。且唤什么。作大事因缘。一切智智清净。无二无二分无别无断故。遂合掌顾左右云。看看。十字街头石敢当。醉中惊觉起来。倒骑拱北楼。奋身虚空。欢喜踊跃。普告大众云。日暖风和二月天。同修胜会结良缘。黎民永息三灾劫。圣寿延鸿亿万年。喝一喝。

　　复举。天台智者大师。昔居南岳读法华经。至是真精进是名真法供养如来。见一会灵山俨然未散。敢问大众。智者自是陈隋时人。与释迦老子。相去二千余载。因甚却见一会灵山俨然未散。为复是神通妙用法尔如然。这里缁素得出。便见大丞相。即今与智者大师释迦老子。把手并行。不异灵山一会。其或未然。是真精进。是名真法供养如来。更须仔细熟读始得。拍禅床下座。

　　上堂。顾视大众云。会么。山门前金刚是泥做。便下座。

　　上堂。林泉凉夏日长。头头显露。物物昭彰。雨过六桥杨柳暗。风来十里芰荷香。

　　上堂。今朝五月半。举则旧公桉。普请诸禅流。大家着眼看。蓦拈拄杖。唤作南屏拄杖。笑倒五百罗汉。

　　乘提点火。十方国土中。唯有一乘法。劫火洞然。世界俱坏。唯金刚圈不坏。莫不便是这个法么。举火把云。道得也是火焰上添草。

　　七月旦。请侍者诸山客至。上堂。一叶落天下秋法身须透闹啾啾。定光金地遥招手。智者江陵暗点头。蓦唤侍者云。三界唯心。万法唯识。一句中具三玄。一玄中具三要。且道。与上来说话相去多少。良久。若也不会。问取诸山和尚。

　　上堂。僧问。如何是本身卢舍那。师云。不离阇梨所问。进云。如何保任。师云。彼自无疮。勿伤之也。乃举。僧问安国师。如何是本身卢舍那。国师云。为老僧过净瓶来。僧取净瓶与师。师云。却安旧处着。僧安旧处。又问。如何是本身卢舍那国师云。古佛过去久矣。云门云。无眹迹。师云。云门好个无眹迹。毕竟如何是本身卢舍那。乃云。花发鸡冠媚早秋。谁人能染紫丝头。有时风动频相倚。似向阶前斗不休。喝一喝。

　　上堂。十方诸佛是个烂木橛。三贤十圣是个茅溷头筹子。汝等诸人。总来者里作么。琅瑘与么告报。可谓恩大难酬。诸人若也未知。报恩更为颂出。十方诸佛烂木橛。十圣三贤茅溷筹。无事晚来湖上望。白苹红蓼满汀洲。

　　寂照忌拈香。今朝八月初四日。一句明明道不得。合国人追不再来。千古万古空相忆。径坞云深。西湖水碧。爇苍松古柏。作栴檀牛首之香。撷蕴藻苹蘩。为酥酪醍醐之食。聊旌远讳斯临。倍觉感怀畴昔。非关义重恩深。只贵眼横鼻直。一度秋风一度愁。地久天长有何极。

　　请昌国吉祥亨子元充首座。上堂。临济建立黄檗宗旨。普化尽力成褫。无端仰山道。此人有头无尾。有始无终。山僧昔年承乏海山。子元横身辅佐。兹者备员宕寺。又荷分座说法。却不似仰山道。此人有头无尾。有始无终也。谛观佛祖。各各出兴。随方化导。莫不全宾全主。全主全宾。大用齐彰。大机普应。流通正法眼藏。显示涅槃妙心。直得云行雨施。水到渠成。还他过量人。堪任过量事。卓拄杖。龙得水时添意气。虎逢山色长威狞。

　　开炉上堂。火炉头话无宾主。无主无宾话亦无。潦倒丹霞烧木佛。却教院主堕眉须。

　　赴径山退院上堂。备员南宕恰三年。又向凌霄阐化权。了却先师旧公案。饥来吃饭困来眠。且先师公案作么生了。拍禅床下座。

　　愚庵和尚语录卷第三
卍新纂续藏经第 71 册 No. 1421 愚庵智及禅师语录


　　愚庵和尚语录卷第四

　　径山兴圣万寿禅寺语录

　　门人　希颜　等编

　　师于至正辛丑十月十七日。承奉行宣政院官疏请。入寺。指山门云。天下径山。天下龙门。吐吞日月。函盖乾坤。

　　佛殿。顾左右云。插一茎草建琼楼玉殿。拈一茎草作丈六金身。山上有鲤鱼。井底有塳尘。

　　升座祝赞。问答罢。乃云。通上彻下。迥绝罗笼。匝地普天。了无眹迹。识不可识。智莫能知。一自拈花微笑。面壁安心。便见五叶流芳。千灯续焰。体究将来。总是强生节目。直饶上无扳仰。下绝己躬。常光见前。壁立万仞。何异癞马系枯桩。黑牛卧死水。借使斩新日月。逸格风规。冰棱上度过九𨸰。剑刃上拾得全身。正好朝打三千。莫打八百。岂不见云门大师道。尽乾坤大地。无纤毫过患。犹是转句。不见一色。始是半提。须知更有全提时节。虽然一向与么去。法堂上何啻草深一丈。官不容针。私通车马。二峰突兀。双径回环。大觉国师愿力宏深。孚佑龙王净缘际会。维禅林之首刹。实天下之名山。不妨与诸人高挂钵囊。拗折拄杖。直得八方宁谧。万姓歌谣。鸦鸣鹊噪。总契真源。风动尘飞。皆明佛事。扬不扬之正化。报不报之深恩。正与么时。且开堂祝圣一句如何举似。击拂子。黎元顿息三灾劫。睿算延洪亿万春。

　　复举。僧问当山諲禅师。掩息如灰时如何。諲云。犹是时人功干。僧云。干后如何。諲云。耕人田不种。僧云。毕竟如何。諲云。禾熟不临场。师云。諲禅师与么答话。劳而无功。这僧若是个汉。决不依他作解。后来应庵和尚道。凤合香沈。雪巢夜冷。半窗明月。和气蔼然。正与么时。且道。归宗与径山。还有相见分也无。喝。直饶相见。也是虾蟆窟里作活计。要见四方八面逸格变通。别着个眼始得。新径山莫有长处么。拍禅床云。敲出凤凰五色髓。击碎骊龙明月珠。千古华山山脚下。只应潘阆倒骑驴。久立珍重。

　　上堂。举睦州道。捏聚也在我。裂开也在我。有僧便问。如何是裂开。州云。菩提涅槃。真如解脱。三九二十七。即心即佛。我且与么道。你又作么生。僧云。某甲不与么道。州云。𧣴子扑落地。楪子成七片。僧云。如何是捏聚。州乃敛手而坐。师去。大小睦州。拟将织蒲鞋手。笼罩古今。自谓。捏聚放开。乾坤把断。要且无合杀。者僧当时若是皮下有血。见它与么道。但低声向它耳边下一转语。教他捏聚也不得。放开也不得。

　　瑞浴主火。坚固法身。脓滴滴地。火不能烧。水不能洗。掷火云。我见灯明佛。本光瑞如此。

　　上堂。僧问。不起一念时如何。师云。道者合如是。进云。与么则依而行之也。师云。虚生浪死汉。又僧问。父母非我亲。谁是最亲者。师云。识得不为冤。进云。诸佛非我道。谁是最道者。师云。阇黎合自知。僧拟议。师便喝。乃云。今朝又是十一月。卷地北风吹觱发。腊月三十便到来。劝君各要知时节。人渐老水长流。君子可八。知得便𠇾。

　　上堂。拈拄杖。冬至一阳生。拄杖长丈二。石笋暗抽条。千花生碓觜。且衲僧分上。成得个甚么边事。莫有道得底么。有则不妨出来对众道看。若无。径山自道去也。卓拄杖。

　　上堂。僧问。临济道。一句中具三玄。一玄中具三要。如何是一句中具三玄。师云。万仞峰头驾䥫船。进云。如何是一玄中具三要。师云。眼里瞳人吹木叫。进云。如何是和尚家风。师云。吹折门前一株松。进云。学人不问这个风。师云。汝问甚么风。进云家风。师云。我这里大功不竖赏。乃举仰山示众云。汝等诸人。各自回光返照。莫记吾言。汝无始劫来。背明投暗。妄想根深。卒难顿㧞。所以假设方便。夺汝粗识。如将黄叶止啼。有什么是处。师云。尽十方世界。是诸人自己。尽十方世界。是诸人本有光明。为我拈针锋许。妄想粗识来看。喝一喝。下座。

　　上堂。庚申好日逢元旦。四海歌谣乐太平。圣德如天何以报。卓拄杖云。万年松上一枝藤。

　　上堂。举。僧问长庆。有问有答。宾主历然。无问无答时如何。庆云。怕烂却那。僧又问睦州。州云。相逢尽道𠇾官去。林下何曾见一人。师云。长庆放顽。睦州檐板。等是有问有答。要且未会无问无答底道理在。今日忽有问径山。有问。有答。宾主历然。无问无答时如何。只向道。一曲自歌山自绿。此情不与白云知。

　　愚庵和尚语录卷第四
卍新纂续藏经第 71 册 No. 1421 愚庵智及禅师语录


　　愚庵和尚语录卷第五

　　再住径山兴圣万寿禅寺语录

　　门人　希颜　编

　　师至正甲辰。二月十九日。复住径山。

　　据方丈云。释迦掩室于摩竭。癞马系枯桩。净名杜口于毗耶。黑牛卧死水。径山终不学它古人。毕竟如何。卓拄杖。钓竿斫尽重㘽竹。不计工程得便休。

　　院劄。拈起劄云。前佛性命。后佛纪纲。总在这里。凛然。如朽索之驭六马。危乎。犹一𩬊之引千钧。若非大丞相赤手提持全肩檐荷。何处更有今日。诸人还委悉么。车不横推。理无曲断。

　　升座祝赞罢。有僧出问云。龙门岌岌倚天开。妙喜今朝喜再来。坐断十万全正令。森罗万象舞三台。正与么时。如何是祝圣一句。师竖起拂子云。万岁万岁万万岁。进云。妙喜道。十方世界至人口。法界所有即其舌。只冯此口与舌头。祝吾君寿无间歇。未审与和尚是同是别。师云。黄河如带。泰山如砺。进云。祝圣已闻玄妙语。祖师心印若为论。师云。山上有鲤鱼。井底有逢尘。进云。此是开山国一祖师道底。和尚毕竟如何指示。师云。井底有塳尘。山上有鲤鱼。进云。恁么则今古应无坠。分明在目前。师云。一任钻龟打瓦。又有僧出问云。记得昔日江西马祖。尝令西堂智藏驰书。到当山国一禅师。师开缄。见一圆相。索笔于圆相中点一点。意旨如何。师云。不因阇梨问。老僧亦不知。进云。后来南阳忠国师道。钦师犹被马师惑。还端的也无。师云。也端的也不端的。僧礼拜归众。师乃云。山僧随缘受报。滥此承乏。坐婴宿障。誓欲投闲。兹承监察御史太尉柱国丞相。不忘灵山付嘱。协心削牍。复任住持。难为迴避。只得免循旧例。升于此座。虔爇宝香。祝延今上皇帝圣寿万安。皇后齐年。太子千秋。文武官班。同增禄算。钦愿。皇图永固。帝道遐昌。武偃文修。河清海晏。风调雨顺。物阜民康。便恁么散去。一期事毕。宁不尽善尽美。更教山僧说个什么即得。且山僧虽离此山。恰恰二年。朝夕与诸人眉毛厮结。行则与诸人同行。坐则与诸人同坐。觅一糸毫隔碍底道理。了不可得。此日归来。依然只是旧时人。不改旧时行履处。所以道。往复无际。动静一原。去来不以象。动静不以心。觅一糸毫动静去来之相。了不可得。若信得及。便好各各安家乐业。恢张祖父田园。吹无孔笛。唱太平歌。驱逐文殊普贤。走使观音势至。于一毫端见宝王刹。坐微尘里转大法轮。任运优游。随缘自在。虽然如是。若约衲僧分上。要且未梦见他汗臭气在。岂不见江西马大师。昔日令西堂智藏驰书。到当山大觉钦禅师。大觉开缄。见一圆相。索笔于圆相中点一点。可谓龙骧虎骤。玉转珠回。好手手中呈好手。红心心里中红心。因甚南阳忠国师却道。钦师犹被马师惑。后来雪窦道。径山被惑且置。若将呈似国师。别作个什么伎。俩免被惑去。敢谓天下老和尚。各具金刚眼睛。广作神通变化。还免得么。雪窦见处。也要诸人共知。即这马师当时画出。早是惑了也。耳道雪窦与么批判。还能自免也无。山僧今日因斋庆赞。举似诸人。以拂子打圆相云。莫有不受惑者么。喝一喝。

　　复举。应庵和尚再住归宗。上堂。举南禅师出城还山。有颂示众云。去日一溪流水送。回时满谷白云迎。一身去住非去住。二物无情似有情。应庵道。南禅师好则好。只是爱便宜。归宗亦有一颂。举似大众。去时冒雨连宵去。回时带水又拖泥。自怪一生无定力。寻常多被业风吹。愚庵今日再住径山。亦有一颂。举似大众。去日应须偿宿债。回时宿债本来空。山上鲤鱼打𨁝跳。一国之师展笑容。

　　上堂。至道无难。惟嫌拣择。如何是佛麻三斤。如何是佛乾矢橛。庭前柏树子。一夜风吹落。

　　上堂。僧问。牛头未见四祖时如何。师云。深山藏毒虎。进云。见后如何。师云。浅草露群蛇。进云。见与未见时如何。师云。日出东方夜落西。僧礼拜。师乃云。千波竞起是文殊家风。一亘晴空是普贤床榻。春光澹荡。鸟语绵蛮。万壑争妍。千嵓并秀。且道是什么人境界。直下会得。更须知有人境俱夺向上一路。拈拄杖。有时卓向千峰顶。划断飞云不放高。

　　上堂。无漏真净。云何是中更容他物。良久。啼得血流无用处。不如缄口过残春。

　　上堂。僧问。三世诸佛不知有。狸奴白牯却知有。未审知有个甚么。师云。师姑元是女人做。进云。一大藏教是个切脚。还亲切也无。师云切。僧礼拜。师乃云。今朝五月一。天晴日头出。林间梅子红。砌下泉声急。眼里耳里绝潇洒。无上菩提从此得。教中道。若以色见我。以音声求我。是人行邪道。不能见如来。惺惺直须惺惺。历历直须历历。拍禅床云。莫待当来问弥勒。

　　上堂。五月五日端午节。潦倒径山无法说。大家吃盏葛蒲茶。一般滋味休分别。分别则任汝诸人。且道毕竟是何滋味。良久云。人情若好。吃水也肥。

　　因事上堂。举古德道。忍忍。三世如来从此尽。饶饶。万祸千殃从此消。点点。无上菩提从此得。慈受深和尚云。会得此三种语了。好个不快活汉。师云。老慈受错下名言。会得此三种语了。好个没量大人。还委悉么。尧舜不彰民自化。相逢何必动干戈。

　　上堂。举子湖忽一夜于僧堂前叫捉贼。大众皆惊。有一僧从堂中出。子湖擒住云。捉得也。捉得也。僧云。不是某甲。湖云。是即是。你不肯承当。师云。子湖好与三十棒。何也。只解捉贼。不解杀贼。

　　上堂。僧问。声闻见性。如夜见月。菩萨见性如昼见日。和尚见性时如何。师云。黄河九曲。水出昆仑。进云。直指人心见性成佛。还端的也无。师云。问取达磨大师。僧拟议。师云。鹞子过新罗。乃举。黄檗问百丈。从上相承底。和尚如何指示于人。丈据坐。檗云。后代儿孙将何传受。丈云。我将谓你是个汉。便归方丈。师云。百丈便归方丈则且置。且道从上相承底。毕竟是个什么。蓦拈拄杖卓一下云。秋初夏末。东去西去。南天台北五台。走得遍还自知。

　　上堂。今朝又是八月一。万壑千岩俨秋色。牛带寒鸦过别村。善财何处寻弥勒。

　　上堂。今朝八月十五。看取月圆当户。分明无欠无余。只恐诸人蹉过。不蹉过。两个拳头一个大。

　　上堂。举白云示众云。金蕊丛丛带露新。采来烹茗赏佳辰。浮杯何必须宜酒。但有清香自醉人。开福道。白云老人。大似巧媳妇。做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山长在眼。不妨流水去无涯。师云。白云开福。大似徐六檐板。各见一边。径山见处。也要诸人共知。时移节换是寻常。过了重阳又一阳。人事自生今日意。黄花只作去年香。

　　一日新到僧参。师问。汝名甚么。僧云智通。师云。一切智通无障碍。汝为甚么头头叶着。处处系绊。僧云。某甲参方。遇夏过夏。逢冬过冬。今日特来礼拜和尚。并无系绊。师云。汝因甚螣蛇缠足。僧看脚下。师云。又道无系绊。便打。

　　师又问僧。汝名甚么。僧云慧彻。师云。年多少。僧云。四十。师云。四十而不惑。汝还彻也未。僧云。某甲特来求和尚指迷。师云。眉在眼上。僧拟议。师亦打。

　　衍书记赴普庆。上堂。僧问。释尊出世。为一大事因缘。今日书记出世。和尚升座举扬。毕竟为个甚么。师云。今古应无坠。分明在目前。进云。与么则古释迦不先。今弥勒不后。师云。一任卜度。进云。三圣道。我逢人则出。出则不为人。兴化道。我逢人则不出。出则便为人。且道是。同是别。师云。一对无孔铁锤。进云。真净和尚道。这两个老古锥。窃得临济些子活计。各自分疆列界。气冲宇宙。又且如何。师云。关西子没头脑。进云。龙门无宿客。龟鹤自成仙。师云。又被风吹别调中。乃云。欲识佛性义。当观时节因缘。岂不见马祖问药山。子近日见处作么生。山云。皮肤脱落尽。唯有一真实。祖云。子之所得。可谓协于心体。布于四肢。既然如是。将三条篾。束取肚皮。随处住山去。山云。某甲又是何人。敢言住山。祖云。不然。未有长行而不住。未有常住而不行。欲益无所益。欲为无所为。宜作舟航。无久住此。马簸箕固是。鰕为子屈。然则时节既至。其理自彰。正与么时。且如何说个自彰底理。蓦拈拄杖。召大众云。来日普庆山中看取。斯道长老为一切人。分明举似。卓拄杖。喝一喝。

　　上堂。举安国问僧云。得之于心。伊兰作栴檀之树。失之于旨。甘露乃蒺藜之园。我要个语具得失两意。僧竖起拳云。不可唤作拳头。国云。只为唤作拳头。雪窦云。无绳自缚汉。拳头也不识。师云。得又得个什么。失又失个什么。直饶得失两忘。未免无绳自缚。更说什么一语两意。遂竖起拳云。一拳拳倒黄鹤楼。一踢踢翻鹦鹉洲。有意气时添意气。不风流处也风流。

　　上堂。举。僧问六祖。黄梅衣钵什么人得。祖云。会佛法人得。僧云。和尚还得么。祖云。我不得。僧云。和尚因甚么不得。祖云。我不会佛法。大慧和尚拈云。大众还见祖师面目么。若也不见。山僧为你指出。乃云。蕉芭蕉芭。有叶无了。忽然一阵秋风起。恰似东京大相国寺。三十六院东廊下壁角头。王和尚破袈裟。毕竟如何。皈堂吃茶。师云。妙喜恁么提持。正是错认驴鞍桥。作阿爷下颔。误他后代儿孙。随例唤钟作瓮。诸人要见祖师面目么。描也描不成。画也画不就。叶落归根。来时无口。

　　上堂。今朝十月初一。门外寒风凛凓。待归暖处商量。何似当阳拈出。蓦拈拄杖云。火炉阔一尺。古镜阔一尺。三世诸佛出不得。六代祖师出不得。天下老和尚出不得。

　　达磨忌。拈香。万里西来。九年面壁。前无释迦。后无弥勒。单单遗下履一只。等闲卖弄。价重连城。奇特商量。分文不直。一番拈起一番新。千古令人转相忆。呈香云。休相忆。今朝十月初五日。

　　上堂。僧问。如何是佛法大意。师云。开口见胆。僧礼拜。师便下座。

　　上堂。今朝十一月十四。打鼓升堂贺冬至。南山云起北山云。张公吃酒李公醉。若论佛法两字。谢三娘卖银。

　　上堂。异法有故。异法出生。异法无故。异法灭尽。不教仁者取一法如微尘大。不教仁者舍一法如毫𩬊许。诸人每日上来下去。也只是被些子声色惑乱。身心不安。若是声色名字。不是佛法。又疑伊作么。喝一喝。

　　上堂。心是根。法是尘。两种犹如镜上痕。痕垢尽时光始见。心法双忘性即真。永嘉大师虽负曹溪正传。若到径山门下。直须棒了连夜赶出。何故。诸方闻得。将谓径山与人说心说性。

　　腊八上堂。旷大劫来成正觉。无端错认定盘星。径山不是扬家丑。只恐诸人昧己灵。

　　上堂。举白云端和尚示众云。此事如万仞崖头。总知道放着手脚。便一朴到底。只是舍命不得。山僧不动毫头。教诸人到底去。乃掷下拄杖。师蓦拈拄杖掷下。召大众云。还得到底么。登山须到顶。入海须到底。登山不到顶。不知太虚之宽广。入海不到底。不知沧溟之浅深。喝。才有是非。纷然失心。

　　上堂。元正启祚。万物咸新。井底蓬尘蔽日。山上鲤鱼拏云。且不涉时缘一句作么生道。拈拄杖云。拄杖今朝添一岁。拈来依旧黑𥻘皴。

　　上堂。十五日已前。春雨如膏。十五日已后。春光似箭。正当十五日。管弦沸月宣和气。灯火烧空夺夜寒。拈灯笼来佛殿里。将山门安灯笼上。一切智智清净。无二无二分无别无断故。蓦拈拄杖云。三岁孩儿抱花鼓。莫来拦我毬门路。

　　上堂。一切无涅槃。无有涅槃佛。无有佛涅槃。远离觉所觉。觉所觉空。空所空灭。寂灭见前。眼中添屑。既是寂灭见前。为甚么却眼中添屑。咄咄咄。无物堪比伦。教我如何说。

　　上堂。僧问。既是一真法界。为甚么却有万别千差。师云。甜瓜彻蒂甜。苦瓠连根苦。进云。祖师道即心即佛。又道非心非佛。学人如何趣向。师云。拟向即乖。乃举。圆悟与佛灯过溪次。蓦将佛灯推向水中便问。牛头未见四祖时如何。灯云。潭深鱼聚。又问见后如何。灯云。树高招风。又问见与未见时如何。灯云。伸脚只在缩脚里。师云。同行须好伴。还他佛灯圆悟。虽然。山僧当时若见。总推向死水里浸却。何故。老老大大。过溪也不依本分。

　　上堂。举僧问虎丘隆禅师。九旬禁足。意旨如何。隆云。理长则就。师云。九夏安居就理长。径山无法可论量。桑畴雨过罗纨腻。麦陇风来饼饵香。

　　上堂。举。金峰和尚示众云。山僧二十年前有老婆心。二十年后无老婆心。有僧便问。如何是二十年前有老婆心。峰云。问凡答凡。问圣答圣。如何是二十年后无老婆心。峰云。问凡不答凡。问圣不答圣。师云。路遥知马力。岁久见人心。还见金峰立地处么。截断生死根株。超出圣凡途辙。万古乾坤。一朝风月。

　　颜藏主赴千顷。上堂。举。古德道。者一片田地。分付来多时也。我立地待你构去。法眼道。者一片田地。分付来多时也。我坐地待你构去。佛果道。这一片田地。分付来多时也。我今为汝当面庆忏。一即三。三即一。所见不同。互有得失。径山道。这一片田地。分付来多时也。自是你构不着。今日分付。用愚长老赤手提持。袒肩担荷。向千顷云中。放两抛三。深耕浅种。㘽荆棘林。开三毒花。结无明果。改禾茎为粟柄。变瓦砾作黄金。直得释迦弥勒拍手喜欢。文殊普贤合掌赞叹。追还百代典刑。振起一方丛席。卓拄杖。要识真金火里看。棒头有眼明如日。

　　上堂。举翠岩示众云。一夏与兄弟东语西话。看翠岩眉毛在么。用尽自己心。笑破它人口。保福云。作贼人心虚。是精识精。是贼识贼。长庆云。关。一字入公门。九牛拽不出。这一队汉。朝打三千。暮打八百。有什么罪过。只如洞山道。秋初夏末。东去西去。直须向万里无寸草处去。石霜云。出门便是草。诸人作么商量。若也不会。径山直为颂出。万里无寸草。出门便是草。大尽三十日。小尽二十九。下座。

　　上堂。诸方今日开炉。未免与诸人说些火炉头话。以拂子作吹火势云。唤作火烧煞你。不唤作火冻煞你。

　　上堂。四大本空。佛依何住。青青翠竹尽是法身。若悟无依。佛亦无得。郁郁黄花无非般若。诸人信也好。不信也好。三千里外。遇着本色道流。辄不得道。径山从来柳下惠。

　　上堂。僧问。如何是不迁义。师云。日出东方夜落西。进云。如何是不坏身。师云。昨日生今日死。进云。如何领会。师云。不快漆桶。乃举。五祖和尚云。有一物。不属凡不属圣。不属邪不属正。万事临时。自然号令。师云。家无白泽之图。岂有如是妖怪。

　　上堂。举麻谷持锡到章敬。绕禅床一匝。振锡一下。卓然而立。敬云。是是。又持锡到南泉。绕禅床一匝。振锡一下。卓然而立。泉云。不是不是。谷云。章敬道是。和尚为甚么道不是。泉云。章敬是是。汝不是。此是风力所转。终成败坏。师云。百鸟不来春又过。不知谁是到庵人。

　　上堂。冬至前后。砂飞石走。草木丛林作师子吼。群阴剥尽。一气潜回。一亦莫守。万法无咎。蓦拈拄杖云。拄杖子吞却山河大地。置而不问。且道马大师自从胡乱后。因甚三十年不少盐酱。卓拄杖。金轮天子来。草店家风别。

　　上堂。迦叶粪扫衣。价直百千万。轮王髻中宝。不直半分文。常州草虫。一百文买一幅。苏州城里泥孩儿。三文钱买一对。有利无利不离行市。猫儿偏解捉老鼠。

　　上堂。僧问。达磨未来时如何。师云。眼在鼻上。进云。来后如何。师云。脚在肚下。问如何是学人自己。师云。脚板大如手掌。进云。如何是衲僧行脚事。师云。紧峭草鞋。乃举。云门问疏山。如何是法身边事。山云。枯桩。又问如何是法身向上事。山云。非枯桩。门云。还许学人说道理也无。山云许。门云。枯桩岂不是明法身边事。山云是。门云非枯桩岂不是明法身向上事。山云是。门云。法身还该一切否。山云。争得不该。门指净瓶云。法身还该者个么。山云。阇梨莫向净瓶边会。门便礼拜。师云。二员尊宿。一问一答。一挨一拶。如珠走盘。纵横无碍。可谓善说法要。虽然。要且只说得法身边事。诸人要会法身向上事。切忌向语脉里转却。何也。一兔横身当古路。苍鹰才见便生擒。后来猎犬无灵性。空向枯桩旧处寻。

　　上堂。今朝五月端午节。径山为汝开真诀。赤口白舌尽消除。百怪千妖俱殄灭。黄鹂上树一枝华。白鹭下田千点雪。参玄流善甄别。观音菩萨将钱买糊饼。放下手却是一块生铁。击拂子下座。

　　上堂。生佛已前。有一段奇特因缘。大家会取好。便下座。

　　上堂。僧问。德山入门便棒时如何。师云。寰中天子来。进云。临济入门便喝时如何。师云。塞外将军令。进云。一人行棒。一人行喝。总道是发大机。显大用。还有优劣也无。师云。今日热如昨日。僧云。谢师答话。师乃云。今朝六月初一。诸处㘽田已毕。炎炎火日当空。大野流金铄石。衲僧摇扇取凉。不费纤豪气力。不费力。万两黄金亦消得。

　　青苗上堂。僧问。药山寻常不许人看经。意旨如何。师云。常转如是经百千万亿卷。进云。山一日看经次。有问和尚不许人看经。因甚却自看。山云。我只要遮眼。又且如何。师云。汝若看。牛皮也须穿。进云。和尚今日普请看经。毕竟功皈何所。师云。污邪满车。瓯窭满篝。乃举。教中道。如来所演八万四千法藏言教。皆名为文。离一切言音文字。理不可说。是名为义。又云。若诸经中文句广博。能令众生心意踊跃。名不了义。若能宣说文句及心。皆同灰烬。是名了义。山中今日满散青苗胜会。见前大众一七日中披宣大藏。依了义经不依不了义经。一句一偈一字一义。莫不格于天地感于神明。悉使见闻心意踊跃。且如何说个文句及心皆同灰烬底道理。云门大师道。直得触目无滞。达得名身句身。山河大地是名。名亦不可得。唤作三昧性海俱备。犹是无风匝匝之波。直得忘知于觉。觉即佛性。唤作无事人。更须知有向上一窍在。且作么生是向上一窍。拈拄杖。污邪满车。瓯窭满篝。

　　因监寺入塔。因妄有生。因生有灭。寂灭见前。髑髅眼活。菡萏花开栗棘蓬。无缝塔中云匌匝。

　　上堂。举。保宁勇和尚示众云。祖师门下绝人行。深险过于万仞坑。垂手不能空费力。任教堂上绿苔生。师云。见义不为。何勇之有。

　　寂照忌拈香。巴陵酬云门之恩。只凭三转语。俭生不孝。杨岐为慈明设斋。特作女人拜。义出丰年。径山今日先师忌辰。直是无可施设。茗碗熏炉。聊伸供养。庶表不忘。诸人且道。不忘个什么。便烧香。

　　善权通长老嗣书至。上堂。自从胡乱后三十年。不少盐酱。雪后始知松柏操。任汝非心非佛。我只管即心即佛。事难方见丈夫心。有底便道。江西信息通也。大梅梅子熟也。善权方便。固当如是。只如石头道。书亦不达。信亦不通。诸人如何话会。直下道得。鈯斧子未到你在。

　　圆悟大慧祖师同忌拈香。只手不独拍。单丝不成线。而个五百文。斗凑合一贯。鸡啼白昼认频呼小玉。总堕声尘。薰风南来证诸佛法身。何曾梦见。横说竖说炽然说。卷百亿香水海于广长舌本波澜。内空外空毕竟空。摄有漏微尘国于事事无碍法界。臭皮袜炙地熏天。折竹篦鍧雷掣电。擉瞎临济正法眼。摵碎东山铁酸饀。陵灭宗风五逆孙。终不随他脚跟转。香爇一炉。茶倾三奠。盏子扑落地。碟子成七片。

　　上堂。一二三四五六七。地水火风空觉识。拈来数目甚分明。明眼衲僧数不出。数得出也大奇。乌龟钻败壁。鸡向五更啼。

　　十月旦。上堂。当炉不避火迸。当言不避截舌。骑驴入尔鼻孔里。牵牛入尔眼睛中。作么生商量。若道不得。老僧代诸人下一转语。掷拄杖下座。

　　一提点入塔。一人发真皈元。十方虚空消殒。宝塔从地涌出。正是平地骨堆。抚骨云。无人知此意。令我忆杨岐。

　　元宵请藏主典座。上堂。佛法无人说。虽慧莫能了。譬如暗中宝。无灯不能见。僧问睦州。一气还转得一大藏教也无。州云。有甚饆饠䭔子。快下将来。是你诸人作么生了。作么生见。蓦拈拄杖。百般制造由人。到底无过是面。卓拄杖。喝一喝。

　　上堂。离言说相。离文字相。离心缘相。毕竟如何。迦叶擎拳。阿难合掌。

　　上堂。僧问。不是心。不是佛。不是物。是个甚么。师云。天人群生类。皆承此恩力。进云。谢和尚指示。师云。莫谤老僧好。僧礼拜。师乃拈拄杖云。三世诸佛亦如是。西天二十八祖亦如是。东土六祖亦如是。天下老和尚亦如是。左边卓云。如是则易。不如是则难。右边卓云。如是则难。不如是则易。中间卓云。也不难。也不易。靠拄杖。放在卧床头。急要打老鼠。

　　请两序。上堂。独树不成林。两手鸣掴掴。老大小丛林。各要知时节。主事辅弼山门。头首赞扬佛法。十方高人聚会。究取当头一着。长老坐致太平。手里把个木杓。蓦拈拄杖。诸人从朝至莫。啾啾唧唧说黄道黑。总在杓头里七出八没。且道。杓柄长多少。卓拄杖。喝一喝。

　　上堂。葵花随日转。芭蕉闻雷抽。菩提烦恼。循业发见。划拄杖。分开碧落松千尺。截断红尘水一溪。

　　行重建行春桥。师召众云。大桥雄跨石湖濵。舍旧图新喜落成。万国车书通远道。三吴城郭展修程。溪山出色增佳胜。箫鼓行春乐太平。不动脚头登彼岸。十方一路要分明。好诸仁者。还他力量人。辨此奇特事。功夫妙密。机用纵横。易深险成坦途。架虚空为平地。高高处观之不足。低低处仰之有余。可以津济四生。可以梯航九有。直得辉腾佛日。庆衍。

　　皇图。牧讴樵唱。共履康庄。马载驴驼。咸臻实际。正与么时。且平步丹霄。高超物表一句。作么生道。遂骤步云。尘尘刹刹无留碍。直踏毗卢顶上行。

　　愚庵和尚语录卷第五
卍新纂续藏经第 71 册 No. 1421 愚庵智及禅师语录


　　愚庵和尚语录卷第六

　　小参

　　门人　忻悟　等编

　　解夏小参。僧问。德山小参。不答话。药山小参。不点灯。赵州小参。要答话。是法平等。因甚三段不同。师云。舌头不出口。进云。沩山问仰山。一夏作何功业。仰云。锄得一片畬。种得一箩粟。还当宗乘也无。师云。嚗嚗论寔事。进云。仰山却问沩山。和尚一夏。作何功业。沩云。日中一餐。夜后一寝。又且如何。师云。渠侬得自由。

　　乃云。目前无法。法法枞然。心外无机。机机相副。岂不见。沩山问仰山。子一夏在山。作何功业。仰云。开得一片畬。种得一箩粟。沩云。恁么则不空过一夏。仰山却问沩山。和尚一夏在山。作何功业。沩云。日中一餐。夜后一寝。仰云。恁么亦不空过一夏。看他从上尊宿。又何曾有丝毫奇特道理。一切只是寻常。自然声和响顺。投子云。诸人变见千般。总是自担带将来。赵州道。吃粥了也未。吃粥了也。洗钵盂去。天高地厚。海阔山遥。月白风清。蛩吟蝉噪。行者击鼓。山僧小参。诸人簇簇上来。讨个什么。拈拄杖。划一划云。凉飙动寰宇。一叶已惊秋。

　　除夜小参。僧问。刍狗吠时天地合。木鸡啼后祖灯辉。一年光景今宵尽。万里更无人未归。见前一众。尽是他乡之客。即今岁尽年穷。如何得便归家去。师云。阇梨家在什么处。进云。僧问药山。学人拟欲归乡时如何。山云。汝父母。遍身红烂。卧在荆棘林中。汝归何所。意旨如何。师云。愁人莫向愁人说。进云。僧云。恁么则不归去也。山云。切须归去。汝若归去。我示汝个休粮方。僧便请。山云。二时上堂。不得咬破一粒米。又且如何。师云。药山老汉。得恁么老婆心切。进云。且那里是他老婆心切处。师云。阇梨要问长老口哑那。僧便退。

　　师云。刍狗吠时天地合。木鸡啼后祖灯辉。一年光景今宵尽。万里更无人未归。好大众。古人与么道。只要你直下识取自家城郭。免见倚他门户傍他墙。刚被时人唤作郎。久参先德。不隔丝毫。后学初机。宜加审细。岂不见。僧问药山。学人拟欲归乡时如何。山云。汝父母。遍身红烂。卧在荆棘林中。汝归何所。僧云。恁么则不归去也。山云。却须归去。汝若归乡。我示汝个休粮方。僧便请。山云。二时上堂。不得咬破一粒米。若唤作休粮方。正是还乡曲。谓是还乡曲。又道休粮方。老药山。赤心片片。悯物垂慈。其柰十个有五双蹉过。至竟不解知归。逗到弥勒下生。转见流离孤苦。长沙和尚道。我若举扬宗教。法堂上。草深一丈。事不获已。向诸人道。尽十方世界。是沙门一只眼。雪峰又道。尽大地。撮来。如粟米粒大。到者里。不敢望汝别县慧日。独振玄风。但向古人鹘臭布衫上。知些子气息。一年三百六十日。一日朝昏十二时。东廊上西廊下。穿僧堂入佛殿。总是到家时节。转山河国土。归自己。转自己。归山河国土。如壮士展臂。不假他力。天上人间。纵横自在。苟或未然。乌飞兔走。腊尽春回。明朝庆贺新阳。各各又添一岁。莫将有事为无事。争是争非空白头。

　　复举。僧问洞山。寒暑到来。如何迴避。山云。何不向无寒暑处去。僧云。如何是无寒暑处。山云。寒时寒杀阇梨。热时热杀阇梨。师云。洞山老汉。与么答话。非唯儱侗真如。亦乃瞒顸佛性。忽有问隆教。寒暑到来。如何迴避。也只答他道。何不向无寒暑处去。更问如何是无寒暑处。和声便打。若是识痛痒汉。管取出离五行三界。

　　净慈入院。小参。僧问。日可冷。月可热。众魔不能坏真说。如何是真说。师云。风动尘飞。鸦鸣鹊噪。进云。欲识永明旨。门前一湖水。拈却门前一湖水。如何是永明旨。师竖起拂子。进云。即此用。离此用。师放下拂子。

　　又俗士问。弟子欲出离生死。如何用心。即得。师云。无心可用。即离生死。进云。即心是佛。又且如何。师云。心空即是佛。有心即非佛。士拟议。师便喝。

　　乃云。马祖百丈已前。无住持事。道人相寻于空间寂寞之濵。其后虽有住持。王臣尊礼。为人天师。今则不然。挂名官府如有户籍之民。此晦堂。不赴大沩之招。而致斯语。观此则知。住持之道。那时已是不堪着眼了也。更教看着今时做处。也好惭惶煞人。明教谓。住持者。持其法。使之永住。而不灭。所以法随法行。法幢随处建立。永嘉道。建法幢。立宗旨。明明佛敕曹溪是。世降俗末。名存寔亡。大法凋瘵。无甚今日。山僧。道惭凉薄。行愧荒疏。誓欲深藏岩壑。隐遁过时。误蒙柱国丞相。不忘灵山付嘱。远劳使命。推挽来此住持。是犹使蚊负山。螳螂怒臂。以当车辙。却不似法灯和尚道。为缘先师有未了公案。出来。为他了却。所谓王臣尊礼。为人天师。建法幢立宗旨。则吾岂敢。虽然南屏胜地。衲子渊薮。人能弘道。非道弘人。佛运垂秋。宗纲委地。冀诸胜众。戮力匡持。弘赞法社。蓦拈拄杖。你有拄杖子。我与你拄杖子。你无拄杖子。我夺却你拄杖子。卓拄杖云。三级浪高鱼化龙。痴人犹戽野塘水　复举。德山小参。示众云。今夜不答话。问话者。三十棒。时有僧出礼拜。山便打。僧云。某甲话也未问。为甚打某甲。山云。你是甚处人。僧云。新罗人。山云。未跨船舷。好与三十棒。

　　后来法眼益云。大小德山。话作两橛。圆明密云。大小德山。龙头蛇尾。

　　雪窦拈云。二尊宿。虽善裁长补短。舍重从轻。要见德山老汉。亦未可在。何故。殊不知。德山握阃外之威权。有当断不断。不招其乱底剑。诸人要识新罗僧么。只是撞着露柱底。瞎汉。

　　师云。这个公案。诸方老宿。每至小参。未尝不拈出。注解一上。虽则各资一路。未免所见不同。互有得失。法眼云。话作两橛。易分雪里粉。难辨墨中煤。圆明云。龙头蛇尾。只见波涛涌。不见海龙宫。雪窦道。德山握阃外之威权。有当断不断。不招其乱底剑。正是扶强不扶弱。殊不知。大小德山。当断不断。自招其乱。诸人要识这僧。鹞子过新罗。

　　解制小参。举东山和尚示众云。百炼黄金铸铁牛。十分高价与人酬。庭前不有花含笑。又是东山一夏休。亦成一偈。举似大众。鼻孔撩天水牯牛。铁鞭三百未轻酬。溪东牧了溪西牧。又是南屏一夏休。

　　冬至小参。僧问。说法不应机。总是非时语。如何是应机底法。师云。汝问我答。进云。生死交谢。寒暑迭迁。如何是不迁义。师云。冬至寒食一百五。

　　乃云。群阴欲去未去之际。一阳欲生未生之时。伐贲鼓以考鸿钟。会人天而提祖令。今夜。不说菩提涅槃。真如解脱。不说即心即佛。非心非佛。不是心。不是佛。不是物。洞山掇退果卓。祭鬼神茶饭。阿谁肯吃。慈明揭榜堂前。弄胡孙家具。笑杀傍观。叉手进前。进前叉手。奴见婢殷勤。天寒人寒。大家在这里。无孔铁椎。鲁公台上书云。汉女宫中测日。知时识节。却堪持论。自余立机立境。行棒行喝。全锋敌胜。同死同生。正按傍提。横来竖去。和泥合水。截铁斩钉。七十三。八十四。等是鬼家活计。于诸人分上。料掉没交涉。喝。一年三百六十日。四时八节。春了夏。夏了秋。秋了冬。不觉不知。过了三百六十日。明朝便是冬至。前来许多络索。既是总用不着。自己分上。合作么生。喝。点铁化为金玉易。劝人除却是非难。

　　灵隐平山林和尚。对灵小参。正法眼藏。涅槃妙心。廓三际。以无去无来。洞十虚。而非中非外。诸佛知之而独用。众生日用而不知。故我灵隐堂上平山和尚。赤手提持。袒肩担荷。权寔照用俱备。擒纵杀活皆全。五处住山。风行草偃。王臣为之斗仰。魔外为之冰消。尘尘刹刹。普见威权。物物头头。全彰奇特。高超十地。迥出三乘。有时拈一茎草。作丈六金身。有时将丈六金身。作一茎草。于一毫端。现宝王刹。坐微尘里。转大法轮。出没卷舒。纵横自在。以此穿三世诸佛鼻孔。以此换历代祖师眼睛。以此坐天下善知识舌头。以此断丛林衲僧命脉。以此造无间业。镬汤炉炭。刀山剑树。碓捣磨磨。为一切人。抽钉㧞楔。解粘去缚。以此开甘露门。示甘露器。令诸众生。入甘露室。食甘露味。机机透脱。法法融通。末后全提。甚生光彩。声前非声。色后非色。蚊子上铁牛。无你插觜处。直得飞来峰。起舞三台。西子湖动摇六震。正与么时。是汝诸人。还知老和尚落处么。卓拄杖云。烦恼海中为雨露。无明山上作云雷　复举。世尊。涅槃会上。摩胸告众云。汝等当观吾紫磨金色之身。瞻仰取足。无令后悔。若谓吾灭度。非吾弟子。若谓吾不灭度。亦非吾弟子。

　　师云。释迦老子。四十九年。三百余会。说法如云如雨。大机大用。千圣窥觑不及。万灵扪摸无由。因甚。逗到涅槃会上。一个浑身。不解作主。直至摩胸告众。普请观瞻。当时众中。忽有个皮下有血。出来道。咄。瞿昙瞿昙。没处去。没处去。非唯进且无门。退亦无路。管取求生不得生。求死不得死。净慈今夜不是压良为贱。捡点将来。争似我平山和尚。五会说法。高耸人天。撒手去来。斩钉截铁。拍禅床云。踏碎虚空赤脚行。十方世界阿剌剌。

　　冬至。因事小参。千载南屏古道场。目前无法可论量。群阴销尽阳生也。四海同瞻化日长。如是则钟鼓山林依旧。太平气象维新。人人脚跟下。辉大宝光。个个顶门上。开正法眼。鹊噪鸦鸣。深谈寔相。牧讴渔唱。共演真乘。当头坐断。八面玲珑。正令全提。十方通畅。有时夺人不夺境。有时夺境不夺人。有时人境两俱夺。有时人境俱不夺。临济大师。满肚无明。通身担板。要且费力不少。居一切时。不起妄念。于诸妄心。亦不息灭。住妄想境。不加了知。于无了知。不辨真寔。释迦老子。钉桩摇橹。抱桥柱澡浴。有什快活处。山前一片闲田地。叉手丁宁问祖翁。几度卖来还自买。为怜松竹引清风。老东山。虽则熟处难忘。却较些子。忽有个衲僧。出来道。长老长老。恁么也得。不恁么也得。喝。和泥合水汉。不见道。时人住处我不住。时人行处我不行。不是与人难共住。大都缁素要分明。复喝一喝　复举。僧问古德。万境来侵时如何。德云。莫管他。

　　师云。万境来侵莫管他。情尘瞥起便周遮。大圆宝鉴明如日。汉现胡来等不差。

　　除夜小参。一年三百六十日。今当极尽之夜。诸人还猛省么。是日已过。命亦随减。如少水鱼。斯有何乐。真净和尚云。唯二乘。禅定寂灭为乐。是为真乐。学般若菩萨。法喜禅悦为乐。是为真乐。三世诸佛。慈悲喜舍。四无量心。为乐。是为真乐。石霜普会云。休去。歇去。冷湫湫地去。是谓二乘寂灭之乐。云门云。一切智通无障碍。拈起扇子云。释迦老子来也。是谓法喜禅悦之乐。德山棒。临济喝。是谓三世诸佛。慈悲喜舍之乐。除此三种乐外。不为乐也。喝。老云庵。慈悲之故。有落草之谈。虽则扶他先作。未免簧鼓后昆。若是罗笼不住。呼唤不回。逸格变通底。灼然别有生涯。决不依他作解。不见神鼎禋禅师道。是日已过。命亦随减。如少水鱼。有何不乐。便恁么去。可杀省力。教中谓之随顺觉性。成法破法。皆名涅槃。智慧愚痴。通为般若。菩萨外道。所成就法。同是菩提。无明真如。无异境界。诸戒定慧。及淫淫痴。俱是梵行。地狱天宫。皆为净土。有性无性。齐成佛道。喝。清平世界。切忌讹言。释迦老子。教坏人家男女。合与二十拄杖。放过则且置。若要依而行之。直须寔到这个田地。始得。山僧。从年头至年尾。未尝不以此一着子。为汝诸人。然终不敢错误诸人一毫许。盖为各各眼横鼻直。脚踏地。头顶天。其柰异生见解。我执不同。又争怪得。大凡小参。谓之家教。今夜不惜口业。更为诸人举话。普请大家证入。如何是佛。麻三斤。如何是佛。乾矢橛。喝一喝　复举。僧问香林。如何是衲衣下事。林云。腊月火烧山。

　　应庵和尚云。香林恁么道。老鼠入牛角。有问归宗。只向道。明年更有新条在。恼乱春风卒未休。

　　师云。潦倒香林。错下名言。未免遭人点捡。腊月火烧山。与他衲衣下事。有甚么干涉。直饶应庵道。明年更有新条在。恼乱春风卒未休。也未梦见他衲衣下。鹘臭气在。

　　再住径山小参。僧问。大慧和尚。昔日再住此山。有云。去是住时因。住是去时果。去住与果因。无可无不可。且如何是去是住时因。师云。五九尽日定逢春。进云。如何是住是去时果。师云。饭颗山头逢杜甫。进云。去住与果因。无可无不可。还端的也无。师云。这里是甚么所在。说去说住。说因说果。

　　又有僧问。如何是真如佛性。师云。径山门下。无这般闲家具。进云。盐官道。一切众生。有佛性。沩山又道。一切众生。无佛性。未审有之与无。孰是孰非。师云。是则总是。非则总非。进云。和尚大善知识。何得儱侗真如。瞒顸佛性。师云。老僧入院事烦。

　　乃云。去是住时因。住是去时果。去住与果因。无可无不可。喝。这里是什么所在。说去说住。说因说果。说可说不可。虽然如是。这里却有个好处。且道。好在甚么处。良久云。再理旧词连韵唱。村歌社舞又重新。蓦拈拄杖。大慧祖师来也。大慧好处。山僧与么举似。彼此共知好则好。且道。还有为人处也无。愚庵固是无些子好处。忝为大慧的孙。也要与诸人。露个消息。去住休论果与因。拈拄杖云。一回拈起一回新。卓拄杖。若知扑落非他物。掷下拄杖。始信纵横不是尘。

　　复举。乾峰示众云。举一不得举二。放过一着。落在第二。师云。乾峰与么道。入地狱如箭射。毕竟如何。二由一有。一亦莫守。日午打三更。面南看北斗。

　　除夜小参。僧问。如何是先照后用。师云。拈起少林无孔笛。等闲吹出万年欢。进云。如何是先用后照。师云。雕弓已挂狼烟息。万里歌谣贺太平。进云。如何是照用同时。师云。泥牛吼处天关转。木马嘶时地轴摇。进云。如何是照用不同时。师云。犹握金鞭问归客。夜深谁共御街行。进云。今岁今宵尽。明年明日催。如何是不属阴阳消长一句。师云。待凌霄峰点头。即向汝道。

　　乃云。今岁今宵尽。世事悠悠。何时而尽。明年明日催。只知事逐眼前过。不觉老从头上来。寒随一夜去。去去寔不去。春逐五更来。来来寔不来。既是寒随一夜去。且如何说个去去寔不去。春逐五更来。又如何说个来来寔不来。合水和泥。岂堪持论。斩钉截铁。未称全提。北禅分岁。烹露地白牛。遭人追纳皮角。平地造妖捏怪。径山今夜小参。与诸人聚集片时。虽则寻常事例。也是醉后添杯。东山演祖云。汝等诸人。见山僧竖起拂子。便作胜解。及乎山禽聚集。牛动尾巴。却作等闲。殊不知。檐声不断前旬雨。电影还连后夜雷。阿呵呵。会也么。甜瓜彻蒂甜。苦瓠连根苦。达磨大师非是祖　复举。僧问云门。如何是云门一曲。门云。腊月二十五。僧云。唱者如何。门云。且缓缓。

　　师云。云门一曲。村歌社舞。足可施呈。较之黄钟大吕。白雪阳春。大欠音律在。今夜忽有问。如何是径山一曲。只向道。腊月二十九。唱者如何。明年更有新条在。恼乱春风卒未休。且道。与云门。相去多少。拍禅床。下座。

　　结夏小参。僧问。才过中春。又逢首夏。依时及节句。乞师直指。师云。薰风自南来。殿阁生微凉。进云。僧问云门。如何是诸佛出身处。门云。东山水上行。圆悟道。薰风自南来。殿阁生微凉。老妙喜。因甚向这里悟去。师云。听事不真。唤钟作瓮。进云。和尚今日举扬。学人何不解悟。师云。汝迷来。多少时也。

　　乃云。九旬禁足鱼投网。三月安居鸟入笼。生杀尽时蚕作茧。如何透得这三重。以拂子。敲禅床三下云。向这里。一时透取好。白云端和尚云。古人留下一言半句。未透时。撞着铁壁相似。忽然一日觑透后。方知自己。便是铁壁。棒打石人头。嚗嚗论寔事。复敲三下云。这里透得彻去。踏破天关。掀翻地轴。肩横日月。背负须弥。只恐不是玉。是玉也大奇。又敲三下云。这里透不彻去。亦能受用自在。如龙得水。似虎靠山。人皆苦炎热。我爱夏日长。薰风自南来。殿阁生微凉。任运流入萨婆若海。这条通天活路。千圣共行。虽不可以告人。要且瞒诸人。一点不得。然则功多业熟。职到威成。若是恁么人。方明恁么事。喝。五陵公子游花惯。未第贫儒感慨多。冷地看他人富贵。等闲无柰幞头何　复举。大愚芝和尚。示众云。大家相聚吃茎齑。若唤作一茎齑。入地狱如箭射。大众。还知大愚为人处么。听取一颂。有口不吞三世佛。大家相聚吃茎齑。虽然冷淡无滋味。一饱能消万劫饥。

　　冬至小参。僧问。道远乎哉。触事而真。唤甚么作真。师云。千年无影树。进云。圣远乎哉。体之即神。唤甚么作神。师云。今时没底靴。进云。群阴欲去未去之际。一阳欲生未生之时。还有佛法也无。师云。钟作钟鸣。鼓作鼓响。进云。今古应无坠。分明在目前。师云。莫眼花。僧礼拜。

　　师乃云。恁么恁么。猕猴弄黐胶。不恁么不恁么。鰕跳不出斗。恁么中不恁么。识取钩头意。莫认定盘星。不恁么中却恁么。捉得玉麒麟。元是金师子。蓦拈拄杖云。还见么。又卓云。还闻么。闻见分明。是个什么。不是心。不是佛。不是物。释迦掩室于摩竭。耳朵两片皮。净明杜口于毗耶。牙齿一具骨。冷水浸冬瓜。大家厮鹘突。叵耐个周金刚。不识好恶。见僧入门。便棒。临济小厮儿。不分缁素。见僧入门。便喝。诸佛出世。以讹传讹。祖师西来。将错就错。各各分上。谁不丈夫。伶俐者。闻与么道。笑破娘生鼻孔。傝䢇者。转见无绳自缚。所以道。般若如大火聚。近之则燎却面门。又如师子筋琴。抚之则群音顿绝。山僧今夜。坐地待你构取。构得构不得。未免丧身失命。喝。如我按指。海印发光。汝暂举心。尘劳先起。虽然如是。善舞太阿。终不自伤其手。放一线路。有个商量。划拄杖云。群阴剥尽。又划云。一阳复生。五髻彩云呈瑞。九霄红日添长。随缘自在。任运徜徉。会得山门朝佛殿。定知厨库对僧堂　复举。沩山示众云。仲冬严寒年年事。晷运推移事若何。仰山叉手进前立。沩云。我情知你答者话不得。却问香严。严云。某甲偏答得者话。沩山理前问。严进前叉手立。沩云。赖遇寂子不会。

　　师云。叉手进前。进前叉手。描也描不成。画也画不就。老沩山。真杰斗。肯一不肯一。舌头不出口。父子虽亲妙不传。八角磨盘空里走。

　　除夜小参。时节易过。大年夜瞥尔到来。心地未明。诸仁者急着精彩。万法是心光。诸缘唯性晓。本无迷悟人。只要今日了。苏武牧羊海畔。长日欣然。李陵望汉台边。终朝笑发。东村王老夜烧钱。忙者自忙闲者闲。东方甲乙木。一则三三则一。赵州东壁挂胡卢。观音院里有弥勒　复举。浮山和尚。除夜示众云。老矣聊随粥饭缘。浮山无法与人传。夜深各自归堂去。放下情怀且过年。

　　浮山老人。与么提唱。美则美矣。要且无为人处。径坞辄赓一偈。切希听取。海众同居结净缘。少林消息本无传。寒来暑往谁相委。荏苒浮生又一年。

　　吴江张伯琮。荐母。请对灵小参。师云。通上彻下。迥绝罗笼。匝地普天。了无眹迹。不是心。不是佛。不是物。三乘由之而建立。五性自此而出分。可以起死回生。可以转凡成圣。可以拔苦与乐。可以转女成男。可以回三毒为三聚净戒转六识为六波罗蜜。回烦恼为菩提。转无明为大智。如是则成法破法。皆名涅槃。智慧愚痴。通为般若。尽十方世界。是唯心净土。尽十方世界。是本性弥陀。尽十方世界。是大解脱场。尽十方世界。是妙庄严域。无边刹境。自他不隔于毫端。十世古今。始终不离于当念。教中道。一念普观无量劫。无去无来亦无住。如是了知三世事。超诸方便成十方。淑真安人。与么会得。便知四十九年前。由此一念而生。生无所生。人间天上任纵横。四十九年后。由此一念而灭。灭亦非灭。千江有水千江月。生灭二圆离。红炉飞白雪。正恁么时。诸人还知淑真安人。归根得旨底消息么。竖拂子。看看。无量寿世尊。即今在拂子头上。现无量广大神通。放无量妙宝光明。奏无量妙宝音乐。散无量妙宝香花。树无量妙宝轩盖。与我淑真安人。并驾齐驱。𢹂手同归极乐世界去也。可谓殊胜中殊胜。奇特中奇特。顾左右云。天碧太湖三万顷。分明八德藕花池。

　　愚庵和尚语录卷第六
卍新纂续藏经第 71 册 No. 1421 愚庵智及禅师语录


　　愚庵和尚语录卷第七

　　颂古

　　门人　宝盈　等编

　　世尊初生

　　谩历僧祇旷劫修。祸胎又复降阎浮。至今丑恶难遮掩。突出云门拄杖头。

　　外道问佛

　　皓月当空似鉴圆。尘毛刹海照无偏。迷云散尽搏桑晓。桂殿嫦娥怨未眠。

　　女子出定

　　出得出不得。商量徒苦辛。千年桃核里。觅甚旧时人。

　　殃崛摩罗持钵

　　瞿昙具正遍知。尊者岂无三昧。母子两得分解。非干别人之事。

　　罽宾国王。斩师子尊者

　　利剑斩春风。虚空展笑容。未明三八九。宿对一重重。

　　达磨面壁

　　九年面壁访知音。毕竟同谁话此心。三拜起来依位立。丈夫膝下有黄金。

　　庐陵米价

　　庐陵米作么价。此语流传遍天下。佛法大意这只是。衲僧不用生疑怪。

　　石头云。恁么也不得。不恁么也不得。恁么不恁么。总不得

　　诸佛心要。列祖玄关。至简至易。难之又难。

　　马祖。三十年。不少盐酱

　　自从胡乱后。不曾少盐酱。有甚闲消息。寄与让和尚。

　　庞居士。问马大师。不与万法为侣者。是什么人。大师云。待汝一口吸尽西江水。即向汝道

　　一口吸尽西江水。识浪情波彻底干。截断老庞三寸舌。倚天长剑逼人寒。

　　百丈再参马祖

　　当机一喝怒如雷。谁道精金色不回。直得耳聋并吐舌。三玄戈甲火中栽。

　　国师三唤侍者

　　国师彻底老婆心。侍者真鍮不博金。奇语傍花随柳客。养儿方识父恩深。

　　南泉。心不是佛。智不是道

　　心不是佛。智不是道。夜雨滴空阶。春风吹百草。本无迷悟人。只要今日了。

　　南泉平常心是道

　　平常心是道。亲切为君宣。瞥尔情生也。何由脱盖缠。

　　赵州访临济

　　西来祖意。触处分明。赵州洗脚。临济侧聆。

　　赵州访茱萸

　　曹溪正脉古犹今。拄杖如何探浅深。莫道茱萸无一滴。赵州直下被平沈。

　　赵州勘婆

　　善舞太阿剑。决无伤手厄。惯编猛虎须。必有全身䇿。勘破台山臭老婆。打失当头个一着。

　　赵州。有佛处。不得住

　　无柰雪霜寒。怕见杨花落。打破赵州关。清风满寥廓。

　　赵州。狗子无佛性

　　赵州狗子无佛性。三世如来不见踪。昨夜含晖亭上望。青山倒景月明中。

　　赵州问南泉。知有底人。向什么处去。泉云。山前檀越家。作一头水牯牛去。州云。谢师答话。泉云。昨夜三更月到窗

　　水牯水牯。皮好鞔鼓。角好吹呜哩呜。昨夜三更月到窗。天上日轮正卓午。

　　青州布衫

　　万法归一。一归何处。宁可截舌。不犯国讳。青州布衫重七斤。千手大悲提不起。提得起。也大奇。等闲挂向肩头上。大胜时人着锦衣。

　　无业国师云。若一毫头。凡圣情念未尽。不免入驴胎马腹里去。白云端和尚云。设使一毫。头。凡圣情念净尽。亦未免入驴胎马腹里去

　　佛祖位中无住着。人天路上绝跻扳。驴胎马腹埋头入。一片闲云任往还。

　　镇州萝卜

　　镇州出大萝卜。赵州亲见南泉。五祖栽松道者。洞宾元是神仙。

　　临济。见僧入门。便喝

　　入门便喝。是何宗旨。明眼人前。一场笑具。

　　德山。见僧入门。便棒

　　入门便棒。是甚机用。趁得老鼠。打破油瓮。

　　三圣。逢人则出。出则不为人。兴化。逢人则不。出。出则便为人

　　张公卖醋。李公卖盐。道路各别。养家一般。

　　临济。两堂首座。齐下喝

　　两堂喝下主宾分。点铁成金岂易论。父子不传真妙诀。嘉声千古振乾坤。

　　德山托钵

　　钟未响兮鼓未鸣。德山托钵下堂去。雪峤连忙唤得回。岩头密启深深意。不了目前机。宁论末后句。果然迁化恰三年。疑杀禅和万万千。

　　洞山云。言无展事。语不投机。承言者丧。滞句者迷

　　解唱非关舌。能言不是声。干戈才偃息。四海乐清平。

　　雪峰望州亭相见

　　鹅湖归方丈。保福入僧堂。望州乌石岭。何处觅曾郎。

　　玄沙。见新到才礼拜。沙云。因我得礼你

　　目前无阇梨。座上无老僧。因我得礼你。错认定盘星。

　　玄沙三种病人

　　钓鱼船上谢三郎。搅得江湖沸似汤。捡点衲僧三种病。不知自病入膏肓。

　　玄沙云。若论此事。喻似一片田地。四至界分。结契卖与诸人了也。只有中心树子。犹属老僧在

　　祖翁田地中心树。拄地撑天价莫论。卖与买人谁是主。清阴留取覆儿孙。

　　灵云见桃花

　　武陵源上东风里。款乃歌声逐流水。回首仙踪不可寻。桃花乱落如红雨。

　　明招。虎生七子

　　无尾烟菟气食牛。是谁全放复全收。李将军有嘉声在。射着元来是石头。

　　普化。明头来。明头打

　　普化摇铃铎。曾郎辊木毬。虚空放纸鹞。线断一时休。

　　兴化打克宾

　　大觉堂前遭痛棒。衲衣卸下急翻身。分明有理难伸诉。法战场中打克宾。

　　兴化上堂云。今日不用如何若何。便请单刀直入。兴化与你证据。时有旻德长老。出众礼拜。起来便喝。化亦喝。德又喝。化又喝。德礼拜归众。化云。适来若是别人。三十棒。一棒也较不得。何故。为他旻德。会一喝不作一喝用

　　龙骧虎骤。电激雷奔。一挨一拶。摇乾荡坤。冰棱上度过九鞠。剑刃上拾得全身。选佛若无如是眼。宗风那得到于今。

　　僧问兴化。四方八面来时如何。化云。打中间底。僧便礼拜。化云。昨日赴个村斋。回来。中路撞着一阵卒风暴雨。却向古庙子里。闪避得过

　　闹处静峭峭。静处闹浩浩。古庙里藏身。咄哉兴化老。风吹不入。雨打不湿。四方八面绝遮拦。中间犹隔万重山。好把一枝无孔笛。夜深吹过汨罗湾。

　　夹山示众云。目前无法。意在目前。不是目前法。非耳目之所到

　　直下会来犹未是。才生分别转誵讹。休将支遁池中鹤。唤作山阴道士鹅。

　　云门须弥山

　　云门禅在口皮边。灵利师僧会转难。突出须弥横海上。从教日月自循环。

　　云门大师云。闻声悟道。见色明心。作么生是闻声悟道。见色明心。乃云。观音菩萨。将钱买胡饼。放下手云。元来却是馒头

　　吹尽风流大石调。唱彻富贵黄钟宫。舞腰催拍月当晓。更进蒲萄酒一钟。

　　瑞岩唤主人公

　　潦倒瑞岩无别法。寻常但道惺惺着。凡圣由来共一家。谁是主人谁是客。

　　云门示众云。世界恁么广阔。为什么。钟声披七条

　　声来耳畔何须较。耳到声边不用论。披起七条全体现。更于何处觅闻闻。

　　首山竹篦

　　首山举起竹篦。衲子休分背触。唤作一物不中。拟议横尸露骨。

　　僧问乾峰。十方薄伽梵。一路涅槃门

　　十方薄伽梵。一路涅槃门。华岳连天秀。黄河彻底浑。

　　芭蕉拄杖

　　芭蕉拄杖子。分明为君举。夺也未尝夺。与亦何曾与。放在卧床头。急要打老鼠。

　　罗山送同行矩长老

　　几年湖海共参寻。惜别如何话此心。生铁蒺藜当面掷。三千里外有知音。

　　僧问风穴。语默涉离微。如何通不犯。穴云。常忆江南三月里。鹧鸪啼处百花香

　　百花深处鹧鸪啼。高下林峦锦绣围。满目春山与春水。笙歌丛里醉扶归。

　　汾阳十智同真

　　千溪万壑归沧海。八表三边朝紫宸。欲识汾州真面目。重阳九日菊花新。

　　百丈野狐

　　用尽自己心。笑破它人口。多遇野干鸣。罕逢师子吼。

　　举道者访琅瑘

　　打鼓弄琵琶。相逢两会家。禅流争指注。杜撰数如麻。

　　楞严经云。见见之时。见非是见。见犹离见。见不能及

　　开眼也着。合眼也着。黄面瞿昙。错下注脚。

　　楞伽经。五法。三自性。二种无我

　　法性本空。不堕诸数。虚空亦无。何名为我。百非四句尽掀翻。家家门首长安路。

　　法华经云。大通智胜佛。十劫坐道场。佛法不现前。不得成佛道

　　一念普观无量劫。饥来吃饭困来眠。堂堂大道无今古。佛法何曾不现前。

　　赞语

　　门人　至宝　等编

　　释迦出山相

　　明星瞥见便抽身。鼻孔依前搭上唇。殃及儿孙无了日。直将北斗作南辰。

　　无量寿佛

　　愿轮赫日绕须弥。垂手毋忘二六时。住世寿元无有量。度生悲智不思议。光明遍照恒沙国。福慧真成大导师。地狱天宫皆净土。此心只许老胡知。

　　观音大士

　　惟我大士。普现色身。而此福聚。示以童真。一月在天。影含众水。清净宝目。明照无二。三界火宅。均受热恼。手甘露枝。永矢弗舍。我愿众生。得正三昧。刹刹圆通。尘尘自在。

　　手眼通身。福慧无量。修因证果。上合观音古佛本妙圆通。拔苦与乐。下与法界众生同一悲仰。无机不被。有愿必从。如谷答响。如风行空。海岸乾坤自孤绝。善财何处觅灵踪。

　　从闻思修。入三摩地。以悲智愿。行平等慈。度一切众生。实无众生得灭度者。具一切功德。是真功德不可思议。不是文殊轻漏泄。圆通门户许谁知。

　　突鬓如云淡梳洗。无底篮盛赤梢鲤。东头卖贱西头贵。不愁世上无行市。三级浪高鱼化龙。痴人犹戽野塘水。

　　闻所闻尽。空所空灭。将钱买胡饼。放下却是铁。县崖峭壁。现自在身。月在水中捞得上。不将一法系于人。大士方便力。微妙难思议。而于一毫端。示现文句身。法界诸有情。瞻礼仍读诵。言词相寂灭。现前获圆通。我愿未来世。修行不退转。具足智方便。亦如光世音。八万四千母陀罗臂。提接之悲。岂唯四尔。法身无相不堕诸数。随众生心。现一切处。一即一切。一切即一。月印千江。春行万国。我观大士。离分别见。离性亦无。日面月面。

　　平等垂慈道至公。六根互用总圆通。潮回浦面千波合。春透花枝万卉同。悉使痴昏瞻慧日。普令热恼濯清风。大悲空尽众生界。依旧扶桑在海东(为日东禅人赞)。

　　四不思议二殊胜。兔角龟毛一串穿。谁识普门真境界。海天无际月孤圆。

　　跏趺草偃吉祥风。玉脸吹香展笑红。一念普观无量劫。狸奴白牯证圆通。

　　莲叶舟轻苦海深。跏趺听彻海潮音。鱼龙鰕蟹都成佛。无限平人被陆沈。

　　娑婆教体在音闻。闻复音销道自尊。未许文殊善甄别。十方一路涅盘门。

　　池沼树林皆演法。山河国土共舒光。眼声耳色常三昧。何啻心闻洞十方。

　　维摩居士

　　神通妙用不思议。大似空拳诳小儿。试问针锋持枣叶。何如芥子纳须弥。观身实相宁多病。杜口无言只自欺。堪笑灵山三万众。望风碌碌树降旗。

　　是病非地大。亦不离地大。咄哉老古锥。开口成话堕。不得文殊错证明。至今卧病毗耶城。

　　布袋和尚

　　百亿分身补处尊。囊中别是一乾坤。不知说法龙华会。毕竟如何建化门。

　　达磨

　　龙凤之姿。天日之表。栖栖暗度江。讨甚闲烦恼。三五回中毒。宿债难逃。八九年面壁。邪禅默照。裂髓分皮急转身。不觉全身入荒草。

　　胸中崖岸千寻险。脚下波涛万丈深。十万西来缘底事。只应梁志是知音。

　　东西走得脚皮穿。教外何曾有别传。任尔一花开五叶。好儿终不使爷钱。

　　罗汉

　　修行未断鼠毒法。应供毋忘信施恩。三界尘劳深似海。与谁𢹂手涅槃门。

　　天台智者大师

　　手把铁如意。作大师子吼。一心本空寂。三谛亦非有。灯笼㳂壁上天台。惊起法身藏北斗。

　　六世祖师。漳南禅人。请赞

　　证不灭受。达诸法空。当朝触讳。有理难容。一苇渡江。九年面壁。前无释迦。后无弥勒。分皮擘髓。大振玄风。千峰到岳。万派朝宗。

　　将心来安。心无可觅。三拜起来。依位而立。水不洗水。金不博金。云开月现。日照天临。积雪没腰。利刀断臂。仰止风规。觉我形秽。

　　将罪来忏。罪不可得。证自觉智。灭妄想惑。艰难备尝。不动本际。命县一丝。灯联三世。毗卢心印。铭示后昆。黄河九曲。水出昆仑。

　　胁不着席。垂六十年。三诏弗起。雷动九天。道传懒衲。衣付小儿。月临众水。春透花枝。一切诸法。悉皆解脱。最初一句。末后一着。

　　老难授道。去来奚难。舍身受身。浊港江边。圆满德相。具大总持。千钧大法。七岁沙弥。钁头边事。不劳拈出。双峰峨峨。青松郁郁。

　　佛性本空。岂有南北。一句当机。青天白日。菩提无树。明镜非台。三更付法。醉后添杯。死款活供。来时无口。石上栽花。空中结纽。

　　栽松道者

　　破头山里栽松日。浊港江边寄宿时。大法一丝县九鼎。去来心事许谁知。

　　李习之参药山

　　云在青天水在瓶。方知见面胜闻名。回身失却来时路。直向深深海底行。

　　船子和尚

　　抛却兰桡覆却舟。锦鳞一跃过沧洲。钓竿不用重栽竹。千古朱泾水倒流。

　　永明智觉禅师

　　以心为宗。如镜照镜。一尘不立。群机普应。风吹波浪。日照光明。欲识玄旨。翳汝眼睛。心外无法。镜中无象。我述赞词。敲空作响。

　　伏虎逢禅师

　　朗瞻院里村僧。大寂室中逆子。盗如来心骨舍利。道地白地升须弥。三佛对谈。开眼寐语。至若携大扇。时时入城。乞钱买肉。驯猛虎。帖帖无伤人之意。护禁戒。则神人尝跪于前。惜檀施。不遗洗钵盂水。是皆行业之不可测者。或外现而内秘。小根魔子。岂容拟议。宜乎吴越国主。特加礼敬。节度使。为之大敞其居。敕名真际。是谓猪头和尚普觉大师。永永真风之不坠者也。

　　行化骑虎小象

　　普觉真身瘗五云。化风藉藉古犹今。难教虎绝伤人意。只要人无害虎心。

　　开元和尚方崖禅师

　　大方无外。大圆无内。大坐匡床。横挥玉尘。发大机于阳羡溪头。显大用于阖闾城里。崖崩石裂。电激雷奔。手面纵横。绰有余裕。穿尽天下衲僧鼻孔。不动根本自然之智。澄江净如练。爱谢玄晖念话。解识生缘。绿阴生昼寂。笑韦应物留题。只作境会。掀翻寂照门庭。凌灭妙喜家世。百巧僧繇邈未真。九九元来八十二。

　　古鼎和尚。定都管请赞

　　这尊慈。铁奉化。四坐道场。眼空佛祖。背触竹篦颠倒握。电掣雷訇。纵横栗棘浑仑吞。神憎鬼怖。据凌霄峰。作师子吼。一十一年。言满天下。道满天下。名满天下。摇篮绳断露全身。大地山河无寸土。

　　愚庵和尚语录卷第七
卍新纂续藏经第 71 册 No. 1421 愚庵智及禅师语录


　　愚庵和尚语录卷第八

　　偈颂

　　门人　慧镜　等编

　　寄大慈学古庭讲主(时无量寿院。四十行人。同声华严。古庭主席)

　　稽首华严大法王。万行因华严果德。破一微尘出大经。大慈法力难思议。谛观法界诸有情。如来智慧悉圆满。妄想执着成倒迷。如大经卷藏一尘。种种譬喻广演说。方便善巧力开示。誓令小大咸悟入。同入毗卢华藏海。毗卢藏海无有边。功德胜妙亦无量。体用全彰大方广。实无名相而可得。八万四千诸法门。由兹建立所分别。一法若有堕凡夫。万法若无失真境。法王称性炽然说。终始未尝谈一字。法身大士四十位。闻所闻尽曾不闻。方当闻说寂灭时。彻证华严真法界。乃知出息与入息。常转如是大经卷。异口一音佥读诵。一即是多多即一。径山说偈徒赞叹。大慈法力赞莫及。善哉无量寿道场。金碧庄严胜无比。阿兰若法菩提场。睹史夜摩靡差别。七处九会即如今。一念三世悉平等。前佛后佛等一佛。前身后身同一身。稽首法王世希有。如佛出世普饶益。愿言世主千万寿。金轮法轮永同转。住行向地诸上人。世出世间同法会。

　　过海罗汉图。因如海请题次韵

　　十八高人学无学。伎俩通身用不着。钵盂安柄舀虚空。拄杖和云挑华岳。天生三毒牢不迁。往往对面森戈鋋。看读岂识白伞盖。默照参得黄杨禅。娑竭罗宫频出入。大龙相招小龙揖。只贪龙颔得明珠。不知裙子褊衫湿。赤脚踏苇如徒杠。袖手浮杯稳胜航。波神鲛女设供具。差珍异宝争妍䊋。到此急须登彼岸。主人翁也勤勤唤。弄潮输与弄潮人。岂容名字阿罗汉。了得心身本性空。随波逐浪皆超宗。斫胫未遭黄宗运。谁识瞿昙那一通。白昼晴窗开玉轴。一笑东风生意足。天台雁宕几时归。万壑春雷吼飞瀑。

　　瞎牛歌。赠韩公望(公望儒医。中年目眚。自号瞎牛)

　　隔垣见肝胆。自号为瞎牛。我歌瞎牛歌。万象笑点头。瞎牛儿。人莫识。旷大劫来无等匹。异类中行得自由。眼处闻声耳观色。瞎牛儿。世希有。金毛师子唤作狗。祖父田园任力耕。异苗灵药时翻茂。瞎牛儿。无烦恼。谁管青黄赤白皂。一犁新雨陇头春。数声长笛江村晓。瞎牛儿。真快活。脚头脚尾乾坤阔。鼻孔撩天不着穿。生死无明俱透脱。瞎牛瞎牛听我歌。六根互用无遍颇。众生洞视只分寸。大千刹海庵摩罗。

　　应庵和尚。送密庵遗偈。蒋山请和

　　潦倒蕲州子。无门为法门。怜儿不觉丑。遗墨尚留痕。披卷光零乱。摇干复荡坤。县知挥洒日。砚沼雨翻盆。毒药醍醐句。当机断命根。密庵曾落赚。钟阜莫钦遵。

　　次空室韵。赠中竺杰侍者

　　尔家有祖薤室翁。天南地北趋玄风。岂但宗通说亦通。肆口说法诸法空。下视碌碌皆儿童。妙圆不涉空假中。二三四七将无同。声动𦦨摩睹史宫。鸿钟铿鍧鼓冬𪔴。冢嗣杰出千人丛。等观万物垂慈瞳。鄮峰灵塔慈云笼。佛智灯连广智公。天历圣代亲遭逢。如佛出世福慧充。中天调御天人雄。利生悲愿无有终。惯用热铁并洋铜。玄沙钓鱼在孤篷。石巩生涯唯一弓。弄大旗鼓若总戎。怀哉懒庵心为㤝。爱尔入室朱颜红。浩气横空犹螮蝀。饱参华夏声誉隆。扶桑归计休匆匆。千钧大法在尔躬。老我闻见如盲聋。

　　示七闽鼎禅者

　　丛林秋晚时。祖脉丝县鼎。学佛要明心。参禅须见性。心空性即空。头正尾亦正。拗折石巩一张弓。拈出玄沙三种病。

　　示严州用禅者

　　但能善用其心。则获胜妙功德。乃先圣之格言。贵当人之不惑。展开七尺单。竖起生铁脊。脚下如临万仞坑。腕头何翅千钧力。前无释迦。后无弥勒。昨夜桐江水逆流。钓台浸烂严光石。

　　次中竺韵。送元藏主。兼柬楚石和尚

　　纵横笔阵元和脚。写出威音前一着。权实昭彰理事全。佛祖让雄甘小却。平地惊翻千岁岩。炜炜煌煌尤赫赫。老子全施格外机。不比寻常黑豆法。藏主道韵熙春阳。况是年华方盛强。少室门风苦寥落。要须努力扬余光。黄檗何孤打临济。云门底事师曾郎。丛玉轩中喜相见。十里平湖开镜面。深愧疏慵日应酬。搅得身心一团线。先师未了旧公案。眼底凭谁为批判。寄语秦川楚石翁。老骥腾骧当血汗。

　　弥首座还嘉禾。兼柬南堂天宁三塔兴圣资圣顾玉山诸老

　　黄梅雨歇江天凉。薰风南来白昼长。闲房古寺不肯住。却忆并州是故乡。临行袖纸索长偈。信笔莫嫌无好句。法弱魔强正此时。济北颓纲合扶起。只今四海惟南堂。佛病祖病排膏肓。有若长庚配残月。清光烂熳天一方。更爱南湖第一刹。瓦砾纵横炽然说。璚楼玉殿现毫端。不费腕头些子力。龙渊直下深无底。浩浩松源有源委。不比寻常药汞银。真成师子一滴乳。虹渚风烟接爽溪。伯吹埙兮仲吹篪。放开佛手展驴脚。纵横妙用皆全提。一笑三生净名老。闻道全身入荒草。勘破诸方老古锥。夺市搀行非小小。醉李亭前好归去。一一相逢烦道意。千里同风不用论。也知首座多长处。

　　盈藏主归淮南

　　日月盈昃。辰宿列张。江河流注。山岩峥嵘。头头普示。物物全彰。子也亲曾入吾室。有口只堪高挂壁。本无一法可流传。拈花微笑成狼藉。一气转一大藏教。万象森罗俱绝倒。直得长淮水逆流。凌霄峰头日杲杲。袖纸殷勤索赠言。大似拨火求渊泉。丈夫胸中有天地。止啼黄叶非金钱。

　　次西斋韵。赠定藏主

　　如来四十九年说。偏圆半满无空阙。始终一字不曾谈。无端重把牢关泄。道人秉志事参方。勇猛精进光明幢。信手揭翻华藏海。树头惊起鱼双双。直得虚空失笑。万象拱立。又谁管你无位真人。常在面门出入。君不见。老赵州眼无筋。大王来不起身。有问万法归一。一归何处。却道。我在青州。做一领布衫。重七斤。

　　次韵。赠福藏主

　　无上两足尊。福足慧亦足。法门广辟度群生。六六依然三十六。大藏教兮一络索。子细看来特地错。嘉州大象蓦翻身。陕府铁牛攧折角。子是龙河英俊流。何劳向外空驰求。五千余卷疮疣纸。十圣三贤茅溷筹。无本据。有来由。禾山只解打鼓。雪峰一味辊毬。休休。春光似酒。春雨如油。随缘放旷。任运优游。尽说洛阳花似锦。不知春在柳梢头。

　　次西斋韵。赠真藏主

　　道人学道如香象。截流渡河真勇猛。马驹踏杀天下人。一喝耳聋惟百丈。古今不陨一丝毫。力行古道毋辞劳。一气转一大藏教。销得黄金北斗高。谁言祖讳休轻触。五逆儿孙无面目。如何是佛麻三斤。直下分三要成六。

　　示福建常禅人

　　天不能盖。地不能载。岂常人之所能荷担。大小祖师。问着但道不识不会。航海梯山。千里万里。东讨西寻。不是不是。着衣吃饭时。屙屎送尿处。如形影之相随。求人不若求己。君不见。玄沙备。不出岭来多意气。踢破娘生脚指头。百世光明照寰宇。

　　次韵。赠秀北宗藏主

　　面南看北斗。火里芦花秀。一句三玄济北宗。拈来塞断衲僧口。大藏与小藏。双收复双放。大洋海底。衮没马之红尘。须弥峰头。鼓滔天之白浪。潦倒径山。惭无伎俩。谩赠短歌。敲空作响。罗龙打凤羡龙河。龟毛结网三千丈。

　　示宝陀春藏主(泗州大圣受业)

　　宝陀岩上观音。泗州城里大圣。神通妙用纵横。总是冬行春令。德山入门便棒。临济入门便喝。知之者谓之喜舍慈悲。不知者唤作寻常孟八。道人咨参遍寰宇。抉珠直入沧溟底。眼头苍翠既分明。脚下浅深还自委。

　　示修藏主

　　祖师巴鼻。莫辨金沙。空中结纽。石上栽花。一大藏教对一说。拄地撑天系驴橛。掣断金锁天麒麟。等闲挨落天边月。会则事同一家。不会千差万别。那吒顶上吃蒺藜。金刚脚下流出血。

　　格首座。归日本。次韵

　　是不是非不非。肩横七尺乌藤枝。从来首座有长处。脚未跨门吾已知。不用说心说性。何须象席打令。问讯烧香吃茶。分明如镜照镜。昨夜文殊普贤。起佛见法见。贬向二铁围山。休论梦升兜率。剑挂眉间。翻身靠倒扶桑国。南海波斯念八还。

　　恩禅人参方

　　恩禅欲参方。袖卷索长偈。更不涉思惟。分明为君举。闽越山万重。江淮水千里。纵横拄杖头。总是自家底。有佛处不得住。何妨小小盘桓。无佛处急走过。正好迟迟游戏。遇饭即饭。遇茶即茶。可行即行。可止即止。草鞋踏破早归来。莫待秋风撼庭树。

　　示净心禅人

　　心净则佛土净。刹刹尘尘大圆镜。心空则诸法空。昨夜南山。虎咬大虫。参禅只要明心地。立雪神光曾断臂。觅心不得即安心。达磨大师无本据。我无一切心。何用一切法。心空及第好还家。万里北风吹觱发。

　　次韵。示东林守禅人

　　学道譬彼用兵。善战不如善守。但知能言匪舌。便解行拳非手。何烦抛却东林。远参西麓病叟。汝既单刀直入。我即乌藤便搂。棒头拾得全身。未许开张大口。

　　成禅人参净觉

　　学道本成见。万法唯心识。头头见释迦。处处逢弥勒。实学真参大丈夫。释迦弥勒是他奴。鼻孔吸干四大海。眼睫倒挂须弥卢。任性优游天界。随缘放旷
皇都。志公岂是闲和尚。达磨道地老臊胡。一个现十二面观音。问渠那个是正面。一个道廓然无圣。第一义谛争得无。要须超越。莫受涂糊。净觉国师机用别。紫罗帐里撒珍珠。

　　示传无用

　　用无用。为无为。作无作。活衮衮。明落落。刚然索我无用之空言。画蛇未免重添足。无用老。知不知。用而无用为无为。大洋海底红尘飞。用而无用作无作。空里磨盘生八角。用而无用无亦无。蟭螟吞却须弥卢。便恁么去。未敢相许。别有商量。卖弄口觜。无用老。怎么好。不若从他要用便用。生铁团上休寻缝。要为便为。饥来吃饭寒着衣。要作便作。春至花开秋叶落。须知执法修行。正是无绳自缚。君不见。祖师道。大用现前。不存轨则。桑条上着箭。柳树上出汁。妙用恒沙有何极。又不见。傅大士曾有言。空手把锄头。步行骑水牛。后夜双溪弄明月。看取桥流水不流。

　　新首座归荆溪山居。次印心韵

　　大乘根器生神州。冰枯雪老知几秋。碧明胡僧眼未识。迢迢谩作真丹游。一言易出难翻款。九年面壁嵩山畔。殃及齐腰立雪人。觅心不得忙如钻。道流问道来江东。龙河万衲如云从。眉间剑气拂牛斗。相逢政好论宗风。五叶一花开朵朵。达磨不曾传慧可。不见当年老药山。一物不为唯宴坐。道流好归松石室。自在经行及坐卧。有问西来事若何。楼至拳头如钵大。

　　雪岩和尚牧牛歌。庆禅人请和

　　雪岩牧牛机不密。溪东溪西露声迹。引得无知瞎屡生。终日茫茫去寻觅。何如长庆一牧三十年。调伏功深有来历。或全放或全收。纵横自在无拘留。闲鞭索旧犁杷。嗄地一声俱飏下。从教日炙与风吹。饥来吃饭寒着衣。脚头脚尾乾坤阔。鼻孔撩天双眼活。三叉路口夕阳红。酒旗猎猎摇晴空。短笛横吹西复东。落花飞絮春蒙蒙。

　　次韵。送等藏主

　　生佛本平等。参方须见性。众生无相身。诸佛无见顶。光明遍刹尘。晃晃相辉映。是藏不是藏。非心亦非境。少减与多添。曾不堕亏剩。蛩吟秋夜长。鸟啼春昼永。明明绝覆藏。历历亡偏正。物我了真空。顺逆委天命。法海浩无边。行行恣游泳。堪嗟演若多。迷头徒认影。

　　震藏主归吴。兼柬万寿行中法兄。次全室韵

　　七穿八穴毗卢藏。不住十玄并六相。五千余卷错流传。说性说心皆影响。拈花微笑本无旨。冷暖自知鱼饮水。二三四七谩相承。上大人兮丘乙己。我昔叨居慧日峰。当场蹴踏多象龙。子方年少擅英俊。力探此道尝游从。老我衰残非旧日。喜子龙河扣全室。全室当今大法王。为人只个龟毛拂。顶门有眼分邪正。塞却耳根休听莹。凌灭宗风五逆儿。佛祖天魔随号令。北山与我同心曲。白纸不劳驰片幅。为言早晚定南还。相看粪火煨黄独。

　　友禅人请藏经。归日本。次韵

　　善财南询见初友。拈得鼻孔失却口。弹指豁开楼阁门。震遍震兮吼遍吼。益堂远自扶桑来。鲸涛直度无萦回。顺风五日到中国。喜见海山万朵青崔嵬。构得藏典五千四十有八卷。岂惮山长并水远。明朝别我又东还。好把船头轻拨转。须知大法本无传。树林水鸟常敷宣。石城山前重回首。佛日照曜东南天。

　　虚室。赠满藏主。次韵

　　幻有不异真空。虚妄不离真实。有室胡为揭虚空。此室无面无背。与虚空而同大。苟离实而即虚。六户皆成有碍。室之宽。无边刹海俱包含。室之窄。纤毫长物难藏着。宽窄虚实当头坐断。不用论量。十世古今一念现前。了无县隔。此室非空亦非有。要在当人善持守。等闲和底尽掀翻。喷嚏也成师子吼。

　　元禅人归日东

　　大唐国里无佛法。胸次莫留元字脚。行脚参方合自知。差病不假驴驼药。达磨老臊胡。西来成大错。人人鼻孔撩天。个个眼生三角。直指人心心本空。见性成佛佛乃觉。春至自华开。秋来还叶落。踏破草鞋归去来。万里海天飞一鹗。

　　示山居持首座

　　坚持密行。默照深禅。执之失度。放之自然。端可以卷舒。立方外乾坤。纵横挂域中日月。说甚么眉间挂剑。血溅梵天。君不见。大梅一见马师后。拈得鼻孔失却口。直入千峰与万峰。谁肯将身藏北斗。又不见。潦倒龙山住庵日。入海泥牛绝消息。不知尘世是何年。但见日头东畔出。庵居识得庵中主。狸奴倒上菩提树。不妨百鸟献花来。从教菜叶随流去。

　　洞庭谣。送嘉则堂。住水月

　　东洞庭西洞庭。下瞰太湖三万六千顷。白波之浩渺。上矗奇峰七十一二朵。秀色之空青。金刹星罗焯云汉。林屋路窅通沧溟。卢公石屏凛生面。尚想叱咤生风霆。更怜慈受乐幽隐。树林水鸟。共演妙法谈真乘。耀古辉今夸二老。俯仰有谁同此道。水月光中得异才。善舞不妨场地小。清净之身广长舌。坐断湖山炽然说。水天无际月孤圆。一切水月一月摄。杨岐乍住空四壁。辛苦栽田博饭吃。风穴单丁俨千众。百世高风动寥泬。复先德之真规。埽末流之尘迹。插一茎草。现璚楼玉殿。未称全提。布缦天网。打冲浪锦鳞。不劳余力。流芳天瑞挺孙枝。临济未是白拈贼。

　　古镜。赠明禅人

　　混沌未分。世界未立。一片灵光。湛而常寂。静鉴万象。洞照十虚。交彻融摄。无欠无余。胡来汉来。日面月面。见见之时。见非是见。尔称古镜。当究厥旨。耀古腾今。辉天鉴地。

　　湛源。赠定禅人

　　真源湛寂。挠之则昏。静以照之。镜而不痕。倏然情波。忽焉识浪。流转三界。千态万状。咨尔定力。五浊俱捐。尘尘清净。刹刹澄圆(已上皆长短句)。

　　愚庵和尚语录卷第八
卍新纂续藏经第 71 册 No. 1421 愚庵智及禅师语录


　　愚庵和尚语录卷第九

　　　　偈颂

　　门人　护位　等编

　　读华严

　　华严法界浩无边。玉转珠回满目前。究竟直须超性海。精通犹是涴心田。不离当处该三德。曲说多方显十玄。惭愧舍那尊特父。诳儿偏解奋空拳。

　　读法华

　　六万余言最上乘。寒窗相对篆烟腾。无边譬喻刀头蜜。大事因缘火里冰。弹指不妨开宝塔。焚身谁解继真灯。循行数墨三千部。一句全超忆慧能。

　　读楞严

　　谛观佛顶首楞严。金口流珠颗颗圆。大定不离修万行。密因先合断三缘。毫端现刹难思议。眼处观声绝正偏。赤手果能探教海。得鱼须信贵忘筌。

　　读楞伽

　　大品楞伽奥旨深。止啼黄叶胜真金。了知我相元无我。直达心宗岂有心。兔角龟毛难比况。情波识浪任浮沉。百非四句俱拈却。蠓蠛蚍蜉解赏音。

　　读圆觉

　　大圆觉海广尤深。谁信真源近可寻。三观澄明标匪月。六尘清净矿元金。却怜调御多饶舌。未许曼殊独赏音。披卷只图遮老眼。克期修证本无心。

　　血书华严经

　　五十三人血战来。百城烟水尽成衃。毗卢楼阁红云涌。帝网山河赤帜开。十指头边师子吼。一针锋上象王回。有无功力难思识。直得腥风遍九垓。

　　墨书法华

　　松陵信士王元吉。夫妇同持妙法华。笑倒虚空多宝塔。惊翻露地白牛车。世缘未了曾何碍。宝所亲登定不差。朵朵青莲毫末现。腕头余力更堪夸。

　　绣字金刚般若经

　　般若灵文宿有缘。等闲绣出喜功圆。银钩铁画分行布。玉线金针显妙玄。兔子怀胎皆剩法。蚌含明月匪真诠。金刚正体堂堂露。锦上添花五色鲜。

　　秦因二上人。同书华严

　　毫端幻出大华严。名句形身胜妙兼。宝网云台同演说。尘毛法界尽包含。众生共入毗卢藏。梵苑双敷优钵昙。披卷了无文字相。善财空走百城南。

　　藏主。职满还吴

　　今古何曾有悟迷。南屏懒把布毛吹。山青云白光明藏。鹊噪鸦鸣小艳诗。十里平湖秋澹澹。三吴归路黍离离。莫嫌送别无分付。又是重安眼上眉。

　　僧院判奉旨。降香育王宝陀。北归。次雪窗和尚韵。以赠

　　西河师子僧思吉。远降天香跨海回。设利宝光开五色。洛伽大士舞三台。孤峰顶上逢弥勒。百草头边识善财。圣主无为千万寿。南方佛法未全灰。

　　答训书记。兼柬师林立卓峰

　　撒土犹能更撒沙。难兄难弟喜通家。咬人师子全牙爪。逐块韩卢曳尾巴。月下守株空待兔。棒头打草要惊蛇。颓纲力振看能事。种豆何妨得稻麻。

　　宝藏主还吴江

　　法王大宝秘形山。觌面当机要见难。纸袄钞来浑是错。柴爿飏下太无端。神驹堕地万里志。彩凤冲霄五色翰。少室宗纲方解纽。未容高卧曲江干。

　　无言

　　始终一字不曾谈。开口分明落二三。少室九年成渗漏。毗耶一默露廉纤。禅诠谍谍疮疣纸。教网重重鹘臭衫。截断溪声广长舌。春风飞燕自喃喃。

　　次韵。答梦堂法兄

　　兵戈南北竞喧争。兄弟分违似隔生。瀛海丹山君宴坐。劫灰双径我徒行。只添束篾腰间重。依旧眉毛眼上横。赖有祖翁家活在。不妨日午打三更。

　　示道同净人

　　大道何曾有异同。才生分别便乖宗。堂堂独露声尘外。历历常居动用中。明镜非台光自照。菩提无树体元空。迢迢龙翔人归远。千古谁能振祖风。

　　答普济元恕法兄

　　机锋抹过睦州踪。幢盖行看上五峰。花偈寄来春尚早。萝窗披玩雪初融。楼台突兀吴江上。瓦砾从衡径坞中。裁谢莫嫌成懒慢。弟兄千里本同风。

　　妙藏主参方

　　纯圆独妙子深谙。杖屦何须事别参。良遂无端见麻谷。德山落赚到龙潭。冲云突日辽天鹘。覂驾空群汗血骖。袖里摩尼发光怪。照开烟水百城南。

　　无竭

　　一滴流来自劫空。涓涓不绝远朝宗。延洪孰究根源力。消长全超造化功。沃日滔天殊未泯。分枝列派有何穷。丛林万古均沾溉。共喜曹溪正脉通。

　　次韵。送日东俊侍者。入闽

　　三唤三呼若震惊。屎肠抖擞为君倾。国师机用亲仍切。侍者威仪老更成。楖栗枝头悬震旦。蟭螟眼里泛蓬瀛。天风亭上听秋雨。满耳须知不是声。

　　答苏昌龄编修。病中索茶

　　东土西干老净名。经秋不见渴尘生。每怀取饭香积国。未暇问疾毗耶城。剧谈直欲离言说。安眠岂有间心情。赵州道个吃茶去。瞎却几多人眼睛。

　　次韵。奉答张蜕轩承旨。求作师祖善权和尚塔铭

　　阁老文章有耿光。任将四大作禅床。笔头惯点金刚眼。手面宏开大寂场。鲸海重劳诗远寄。龙渊深喜道相忘。亭亭祖塔西冈上。有待摛辞下帝乡。

　　次南堂了庵和尚韵

　　拂袖中吴第一峰。南堂岌岌凛高风。坐令鹫岭真规复。不翅松源正脉通。长庚烂烂横霄汉。野鹤翩翩绝槛笼。快活有时无著处。风颠寒拾恰相同。

　　次韵。示坚禅人

　　芭蕉身相本非坚。生死根深苦绕缠。直下一刀成两段。何须问道与参禅。砂锅顿顿齑羹饭。石鼎时时柏子烟。三际十方俱坐断。不知谁后复谁先。

　　答天章复初法弟

　　喽罗智者讲天台。潦到卢公辩镜台。法法无差波即水。新新不住火成灰。力将正说排邪说。验尽南来与北来。佛日孙枝饶挺秀。铁华还向树头开。

　　师祖善权元翁和尚忌辰。抚景感怀。七首

　　今朝五月廿四日。老倒禅翁恰化生。佛祖位中无住着。人天路上谩从衡。亭亭峨石机犹峻。岌岌龙岩话大行。欲识善权端的旨。日轮卓午打三更。

　　薰风庭院日偏长。遍界明明不覆藏。今雨稚松争拔地。故园新竹已过墙。固知鼯鼠非他物。忽听鸣蝉报夕阳。六十六年来又去。了无生灭可论量。

　　病魔垂老任交攻。高卧匡床丈室中。四大色身元是妄。多生业障本来空。华池宝所阿鼻狱。火聚刀山兜率宫。天上人间恣游戏。开轩徒自挹玄风。

　　樱桃卢橘绕檐栽。小小方池手自开。昙谛不忘书镇约。黄梅重驾愿轮来。多身有待分尘刹。全体那辞育圣胎。薄福住山头已白。深恩何以答涓埃。

　　栋宇渠渠更故新。寸长尺短妙经纶。竹头木屑知功力。露柱灯笼识苦辛。香积引泉来百丈。层楼送目过由旬。却怜坐卧经行处。物物全彰净法身。

　　为爱团栾十亩园。红芳消后绿阴连。杖藜日涉真成趣。野菜时挑不费钱。临济栽松亲钁地。仰山种粟自烧田。祖翁活计谁相委。独立南荣为惘然。

　　䑛犊之情似海深。谁知黄檗老婆心。醍醐酥酪皆同味。钗钏瓶盘等一金。弹指全超法报化。翻身坐断去来今。高堂素壁薰风里。遗像重瞻思不禁。

　　送相长老潜长老。住宣州妙相法相。次韵

　　宛陵奚翁之故乡。朝来喜送诸孙行。珍重难兄与难弟。愿言为法不为名。云山千里遥在目。祖脉一缕尤关情。日炙风吹木瓜树。描不成兮画不成。

　　次韵。答寄昭明才无学藏主

　　锦峰山下千年寺。横翠堂中一老身。昼夜心源常湛寂。冰霜戒检独清新。弥陀见在忘形友。慈氏当来入幕宾。愿与赵州同甲子。裹茶聊寄雨前春。

　　彝藏主。职满还承天。次刚中禅师韵

　　一气转一大藏教。回头故国是夫差。惊群喜见英灵汉。圆相休呈老作家。手面生机禽虎兕。顶门正眼辨龙蛇。丛林秋晚看昂蘖。遍界开敷五叶华。

　　次韵。寄开化一元禅师

　　厌看功臣树色苍。故山端的胜殊方。桑麻原隰连香径。金碧楼台峙宝坊。瀹雪小斋云半榻。贯花新偈日千行。春深四大轻安否。佛祖权衡赖抑扬。

　　退归海云受业。谢祥止庵过访。次韵

　　散席归休愧老苍。匡徒行道任诸方。百年寄幻依云麓。午夜传衣忆碓坊。笋蕨时挑殊有味。杉松手植已成行。春风短䇿劳相过。活计都卢为举扬。

　　次韵。答灵隐介庵

　　应世随缘没奈何。秋来说法喜无魔。须弥椎打虚空鼓。般若舟横苦海波。石子冈头潮信早。梅花洲上月明多。江流不尽深深意。独许吴音唱楚歌。

　　早出余杭。感怀

　　佛祖宏规有准绳。侯门无事愧频登。苍茫五髻三更月。迢递千岩万壑冰。心迹任教同槁木。姓名何必上传灯。觉天不夜空无际。寂寂行看慧日升。

　　次韵。答愚仲法兄

　　宝华白昼雨空山。满纸伽陀辱远班。顿觉五峰嘉气集。坐令千载古风还。纵横妙洒铁钩锁。精莹雄辞玉佩环。焚香打鼓普请看。津津喜色动衰颜。

　　寄天宁白庵

　　闻道南湖第一山。交参龙象杂官班。东头卖贵西头贱。空手来时赤手还。顶𩕳一机犹掣电。语言三昧若连环。铁船下海休轻举。老叔谈禅亦强颜。

　　答东皋伯远法师。二首

　　东皋尊者隐郊墟。小小屠苏睹史居。切柏代香朝演法。卷帘进月夜紬书。村园界熟秋霜后。花径苔生宿雨余。心境两忘诸幻灭。更于何处觅真如。

　　枫宸　召对足光荣。峻辩宏机悦众情。一妙九旬谈不尽。千差万别证无生。中吴大士推三杰　上国高僧第一名。道重。

　　金轮圣天子。毗卢顶上等闲行。

　　次韵。寄行中法兄

　　幢盖东游驻北山。青鞋同踏藓痕班。十年不见风尘隔。几度空怀信息还。猛虎口中撑玉箸。狻猊颔下解金环。刹竿倒却谁扶起。争羡拈花独破颜。

　　次韵。寄德嵓讲师

　　老倒龙潭接德山。纸灯灭处管窥斑。争如东塔生机妙。力挽西干正脉还。烂烂杂花真富贵。澄澄性海自旋环。丹崖碧嶂秋光里。一笑何当展瘦颜。

　　复次韵。答愚仲法兄

　　碌碌虚声冒五山。驱驰赢得发毛斑。宗纲委地惭无补。节序奔流去不还。浮世百年蛇恋窟。劳生三界蚁循环。圣凡平等难调制。顾我疏才觉厚颜。

　　答前开元方崖法兄。二首

　　宗教人才系重轻。弟兄垂老益关情。徒劳刹说仍尘说。尽把风声作雨声。勇退曾闻法云本。高闲谁似觉天清。尚期末路参玄士。悉使归家罢问程。

　　秋晚丛林委地空。庵居小小不雷同。单提独弄三江上。万别千差一照中。船子清风来夹峤。马师异类得庞公。遥知缁白交参处。入夜高烧蜡炬红。

　　悼楚石和尚。三首

　　潦倒奚翁的骨孙。高年说法屡承
恩。麻鞋直上
黄金殿。铁锡时敲白下门。烦恼海中垂雨露。虚空背上立乾坤。秋风唱彻无生曲。白牯狸奴亦断魂
圣主从容问鬼神。当机一默重千钧。茶毗直下
金门诏。火聚全彰净法身。平地惊翻三世佛。等闲瞎却一城人。大悲愿力知多少。枯木花开别是春。

　　匡床谈笑坐跏趺。遗偈亲书若贯珠。木马夜鸣端的别。西方日出古今无。分身何啻居天界。弘法毋忘在帝都。白发弟兄空老大。刹竿倒却要人扶。

　　次韵。贺象元禅师。迁径坞

　　万仞龙门奏凯归。山头鱼跃井尘飞。生机透脱空诸有。妙用纵横显众微。四海丛林师望重。三台人物晓星稀。祖翁塔所能延老。拟办遮寒布衲衣。

　　用韵。寄天界全室禅师

　　诏领宗坛万衲归。龙河花雨日纷飞。朝回曙色开黄道。定起灵光绕紫微。贝阙珠宫天上有。法王禅将眼中稀。何当一扣毗耶室。笑揽金红屈眴衣。

　　答谢前虎丘行中法兄。过访

　　忽报云岩老汉归。秋风渎水片颿飞。冲霄铁凤离金网。戴角於菟出翠微。勇退急流今古少。相看白发弟兄稀。愿同宝掌千年寿。五髻峰头一振衣。

　　次韵。答天之西堂

　　天宁活计了无锥。直指宗风力主维。少减多添能恰好。横该竖抹总相宜。神机掣电全生杀。妙语流珠灿陆离。九里湖边弘法施。任教诸子广传持。

　　慧侍者。归吴门

　　侍者参得禅了也。戴角於菟插翅飞。笑倒生公点头石。合传隆祖袒肩衣。论功何啻超干慧。唱道还看显大机。莫把闲情怜老叔。长江好泛铁船归。

　　次韵。答寄佑启宗。二首

　　丽藻天垂五色云。龙河倦客思纷纷。永嘉一宿曹溪室。智者兼修止观门。今古闲生人物异。教禅同仰法王尊。放开佛手伸驴脚。任使诸方谩度论。

　　风标济济出群才。目视云霄卧草莱。未许知心排闼起。肯因传语下山来。阴凉大树元无种。般若灵苗宿有荄。争颂楚材须晋用。只应僧佑众中魁。

　　次韵。悼逆川和尚

　　潦倒川翁莫与京。去来何用问前程。踏翻大地无行迹。扑落虚空绝谓情。任尔铁牛生犊子。从他海燕作雷声。临终说偈辞。

　　明主。不比寻常蚓窍鸣。

　　次韵。怀幻隐首座。率众凤阳法会

　　说法濠梁据上班。声传万国尽欢颜。四花缭绕人天座。百宝光严虎豹关。赫赫神符悬肘后。煌煌慧剑挂眉间。三千龙象随高步。岁晚江空愿早还。

　　示白禅人

　　白业精修苦行坚。未明心地更加鞭。三乘教外元无法。七尺单前岂有禅。莫学少林空面壁。从教南岳自磨砖。铁牛掣断黄金索。鼻孔撩天不着穿。

　　龙潭舟中。寄天界全室禅师

　　诏许还山得便风。吴船如屋大江东
圣皇有道逾仁庙。野衲非才愧琏公。衮衮波涛皆
睿泽。寥寥天地一冥鸿。三年旅食曾无补。回首龙河思莫穷。

　　法城禅人。化缘。修碛砂经坊

　　城禅切忌堕疑城。施受论功只碍膺。大法本来无一字。释尊方便说三乘。辉天鉴地光明藏。塞壑填沟烂葛藤。随顺世缘平等化。道人行处火烧冰。

　　示吴无妄居士

　　麸金岭下构菟裘。火种刀耕已白头。摩诘有妻称法喜。释尊生子谓罗睺。一真境界无虚妄。三大僧祇孰进修。识得本原心即佛。火中踢出百华毬。

　　次韵。示万寿因藏主

　　本来平等没疏亲。学道应须达正因。只为众生迷宝藏。直教大觉弃金轮。北山密付刀头蜜。西麓全提眼里尘。石火电光犹是钝。当机无我亦无人。

　　悼开元方崖法兄

　　丁巳十月十六日。开元老汉入泥洹。信脚踏翻浮佛阁。全身抹过听秋轩。众人索偈聊书偈。至道离言岂有言。七十一年无挂碍。话行东土与西干。

　　老禅迁化荆溪寺。物物全彰净法身。蜕角泥牛耕碧落。怀胎玉兔衮红尘。双趺示相机虽妙。一曲无生调转新。大寂定门来又去。昙花重现少林春。

　　次韵。示明禅人

　　护龙河上寺。济济众如林。拟欲求玄旨。应须达本心。能传南岳让。素得径山钦。日用宜高洁。云生性地阴。

　　次韵。示闻维那

　　教体音闻外。真空是道场。龙河机用别。鹫岭话头长。门掩三春雨。身全五分香。罚钱仍出院。切忌错商量。

　　赠敏侍者。兼简度白云

　　机用夸神敏。丛林誉蚤腾。永嘉怜一宿。雪峤愧三登。共羡非凡种。深期续祖镫。国师同在客。唤尔急须应。

　　达禅人参方

　　云山佳衲子。宜达境唯心。自说游京国。亲曾访道林。话头明历历。脚债尚骎骎。勿惜勤参礼。玄门似海深。

　　示守正禅人

　　参禅能守正。邪念任纷飞。试究纷飞处。终归湛寂时。枞然诸境界。不隔一毫厘。言外知端的。虚空展笑眉。

　　善住禅者参方

　　白云堆里住。知识久咨参。既善探玄旨。何妨出翠岚。诸方无别法。此语贵深谙。客路惊秋早。头头为指南。

　　山楼秋夜。三首

　　月色白如昼。松阴多似云。窗虚山欲堕。灯灺夜初分。河影中天见。泉声隔树闻。小楼成独坐。此景与谁论。

　　衰草缘幽径。疏林出短墙。风回惊宿鸟。露下泣寒螀。历历无差互。头头自显扬。跏趺坐来久。重爇瓦炉香。

　　秋半山楼好。匡床夜不眠。感时思佛果。抚景忆南泉。月下机何峻。更深语最玄。寥寥千古意。危坐独超然。

　　寄德岩行讲师

　　七帝论心镇国师。雨窗孤坐想风姿。化龙叶梦孙枝在。濯濯优昙见一枝。

　　寄洞庭罗汉琛顽石书记(时居祖忧)

　　秋风木叶洞庭波。愁杀山中诺讵那。恩爱尽时烦恼尽。好𢹂瓶锡出烟萝。

　　次韵。危太朴翰林。钱塘留别

　　护龙河上翻经日。西子湖头立马时。话尽山云并海月。此情只许白鸥知。

　　寄普慈东堂兰石和尚

　　苍雪楼头八十翁。空华幻境尽销镕。风微昼永南山麓。拄杖穿林看箨龙。

　　招衍忏首掌记

　　二月东吴浩荡春。青天时雨讲花新。缦缦教网周沙界。透脱须还是锦鳞。

　　罪性元空忏亦非。一心三观涉离微。太虚为纸须弥笔。倒用横拈最上机。

　　念禅人礼补陀

　　一念普观无量劫。尘毛刹海总圆通。白花岩畔金刚石。昨夜藏身北斗中。

　　登五云山望江亭

　　高亭注目正清秋。野旷天空事事幽。白鸟青山云淡淡。沧江斜日水悠悠。

　　示寿知客

　　开先寺里迎宾日。禅月堂前索偈时。客路如天春似海。子规啼断落花枝。

　　胜禅人归宣州

　　名字既同黄檗胜。参禅须会赵州无。昨夜宣城木瓜树。开花结个苦胡芦。

　　解制二首。次大觉象元韵

　　凌霄一夏九十日。无佛无我无众生。昨夜秋风动林樾。任教白发长新茎。

　　九旬共喜无诸难。功行谁能验蜡人。彼此住山成老大。又看桑海一番新。

　　血书法华经。报母

　　笔底红莲朵朵开。是名真法供如来。指端沥尽娘生血全体何曾出母胎。

　　福建琦禅人。礼峨眉普贤大士

　　闽蜀同风莫外求。峨眉山月半轮秋。玄沙不出飞鸢岭。筑破娘生脚指头。

　　用宋景濂学士韵。送妥侍者回育王。开本师塔铭

　　点开鄮岭金刚眼。照破昏衢万八千。无相光中老居士。话行东土与西天。

　　乞得金华学士禅。绝胜荷毳获纯绵。铁锹不用寻灵骨。密意分明在汝边。

　　赠镊生

　　千僧遍剃娘生发。一念全超罔极恩。老我畏寒偏护顶。谩劳弹镊到云根。

　　寄前瑞岩恕中和尚

　　惺惺石上主人翁。一室高居太白峰。靖退只今非小节。知心未许石门聪。

　　千里同风各莫年。任教沧海变桑田。独怜熊耳峰头月。昨夜虾蟆蚀半边。

　　徒夸锦瑟与瑶琴。妙指方能发妙音。却忆鳌山深雪夜。弟兄倾尽岁寒心。

　　示日本春禅人。三首

　　少林春色遍遐荒。不隔扶桑与大唐。三拜起来依位立。无端好肉自剜疮。

　　扶桑人种陕西田。打着南边动北边。踏遍支那知落处。阿难依旧世尊前。

　　参禅只要了心地。欲觅了时无了时。未跨船舷三十棓。老僧失却一茎眉。

　　建长明南浦。四会录

　　蟭螟眼里五须弥。靠倒虚堂老古锥。四会搏桑炽然说。曾无一字挂唇皮。

　　谢严子鲁左丞。惠贡余新茶

　　枪旗不展䇿全勋。占断江南第一春。除却金轮圣天子。舌头具眼是何人。

　　寄王耕云照磨

　　春山老圃带云耕。芝草琅玕满地生。读罢楞伽日亭午。海棠花下听啼莺。

　　示郁止斋居士

　　学道应须达正因。道原曾不离诸尘。当知一切众生界。即是如来净法身。

　　祖禅人归五祖

　　风流公子正法眼。红粉佳人最上机。拈却东山左边底。祖天日月倍光辉。

　　义禅人归京口。次屿云心西堂韵

　　直将直义报禅流。法法毋劳向外求。月满淮南江水白。角声吹彻瓮城秋。

　　洪武戊申。浙右三宗诸山。奉　旨。会于天界寺。十僧相继坐化。吴江佑上人。集遗偈。成卷。请题

　　十方薄伽梵。一路涅盘门。苦海孤舟客。徒劳刻剑痕。

　　题一雨师悼颂卷(自号真实尊者)

　　稽首一雨师。日用惟真实。救旱自焚身。精进波罗蜜。

　　愚庵和尚语录卷第九
卍新纂续藏经第 71 册 No. 1421 愚庵智及禅师语录


　　愚庵和尚语录卷第十

　　自题

　　门人　道彝　等编

　　芷都寺请

　　沅有芷。澧有兰。花根本艳。虎体元斑。杨岐辅慈明匡徒。只说此法。鼓山佐雪峰阐化。话无两般。觉斯今行斯道。若丹青之写象。犹匠石之斸墁。坐断西湖南宕。力回倒海狂澜。金圈栗棘横该抹。千古丛林作话端。

　　净慈行堂请

　　眼生三角。头峭五岳。心性急如弦。胸中无点恶。东海鲤鱼打一棒。雨似盆倾。南山白额奋全威。天魔胆落。截断妙喜葛藤。埽荡永明糟粕。却忆老卢公。辛勤在龙朔。碓觜花开劫外春。千古高风动寥廓。

　　延庆略长老请

　　韬略全无。威权何有。皮肤脱落尽。留得一张口。四会说法住山。一味县羊卖狗。父子虽亲妙不传。喝下须弥颠倒走。

　　定慧宝长老请

　　满肚贪瞋痴。通身戒定慧。日用任纵横。非如亦非异。拈来妙喜竹篦。敲出临济骨髓。南山鳖鼻喷腥风。龙王宫殿波涛起。

　　中竺悟长老请

　　老屋数椽春寂寂。长松万本昼阴阴。空山尽目无余事。时听黄鹂送好音。

　　题䟦

　　赵魏公。书楞严长偈

　　梵语首楞严。此翻一切事究竟坚固。良由庆喜未全道力。求佛方便故。世尊示之。以十方如来。一门超出。妙庄严路。乃至多方。决择真妄。发明阴入七大。皆如来藏。使悟器界万法。当体全真。销亿劫颠倒妄想。获究竟坚固法身。于是说偈。赞佛。发愿度生。虚空可亡。心无动转。实为微妙章句。

　　松雪居士赵魏公。大书特书。以传不朽。书法之妙。大海为口。须弥为舌。赞莫能及。

　　而公出处光大。名满天下。硕德盛业。不可思议。得非楞严会上。菩提萨埵。乘大愿轮。一来人间。游戏者欤。

　　公非独书是偈。至若金刚般若圆觉诸大乘经。皆励精书写。锓梓流布。将此身心奉尘刹。是则名为报佛恩。浮俗阐提观此。亦当自化。

　　陆逊斋。书华严经

　　无上法王。初成正觉。称法界性。说华严经。譬如虚空具含众象。于诸境界。无所分别。唯上乘大士。信解弗疑。中下之机。如聋若哑。

　　吴郡逊斋陆公。吏隐而事佛尤笃。佐政之暇。手书是经。八十一卷。装潢函秘。安奉五瑞山大雄宝殿。以永传持。非上乘根器。畴克是也。观其发大信心。启大行愿。不翅阴翊王度。报资恩有。欲寿大法。无有尽灭期。与极微尘刹海。无尽众生。同证一真法界。功德其可量哉。

　　至正壬寅。余客留山中。得遂披阅。时公已没于王事。追授承事郎昌化县尹。木落天空。秋高气肃。净几明窗。焚香展卷。恍若与公游泳毗卢性海。死生何间焉。

　　秀峰徽太古。所藏圆鉴寂照妙明三老遗墨

　　老圆鉴。与寂照先师。蚤时尝充书记之职。各以文学鸣世。厥后相继。主法双径。为天下师表。致丛林礼乐全盛。四海象龙。川委云集。道德之光。犹日月丽乎中天。亘千古而不可磨灭也。时妙明太古二兄。实能同参法席。后三十年。妙明由补陀中竺。亦主双径。

　　今观圆鉴赠休复子兰说。以兰比有道君子。期渐乎馨。熏乎心。润乎道。而周流乎天下。

　　寂照送中一上人序。切切以斯道勉旃。有谓非俶傥瑰玮。信之笃。见之明。奋不顾流俗。孰能相与踔厉乎此哉。之语。回视碌碌。冒名窃位。驰骋浮华。勾章棘句。不原道之所存。至竟痴狂外边走者。愧当何如也。

　　太古分座说法华藏时。妙明居补陀。书疏往复。曾弗及世谛。唯以游心华藏世界。与法报化。同为唱导。为喜。

　　三大老。可谓同一舌头。同一心知。虽片言只字未尝不以单传直指之道自任。而其后先接踵联辉。为天下师表也。宜矣。

　　太古匡徒秀峰。方东南兵变之余。所至若逃亡家。丛席为之特振。堂中衲子。数十人。皆崭崭出头角者。一日钵盂两度湿。不可暂缺。因行化。访余受业海云。出此俾题。引纸运笔。觉我形秽。

　　张居士。血书法华

　　龙胜菩萨曰。众生心性。犹如利刀。唯用割泥。泥无所成。刀日就损。理体常妙。众生自粗。能善用心。即合本妙。寂音尊者谓。世之人。疲精神于纸笔。从事于无用之学。是皆以刀割泥者也。

　　清河张居士。中年割弃尘累。笃志佛乘。沥娘生十指之鲜血。书法华七轴之真诠。是真精进。是名真法供养如来。端可谓善用其心者矣。既书写之。又读诵之。苟能一言之下。心华发明。彻见一会灵山。俨然未散。不妨便是千佛一数。居士宜加勉诸。

　　灵源清禅师遗墨

　　灵源大士。道德言行。为宗门百世师表。观其遗辅公坐元小帖。虽似简率。一再展卷。恍若黄龙山。壁立万仞。俯仰今古。为之凛然。

　　与上人所藏罗汉图

　　诸禅四无量。无色三摩提。一切受想灭。心量彼无有。是谓阿罗汉。深山大泽。圣贤所都。信非凡愚。肉眼之所能见。内秘外现。应化无方。出没卷舒。如幻如梦。又岂笔端三昧。所能仿佛。好事者。绘之为图。以寓遐想。良有旨哉。世之览者。徒爱其奇形怪状。精巧入神。孰究道之所存。为何如耶。

　　上人为佛之徒。当观其迹。究其道。自觉觉他。勿堕声闻。自觉圣差别境界。直趣自觉圣智。究竟之地。可也。虽然。我作是说。犹如绘像。若是眼里有筋。终不按图索骏。

　　钱子善三教异同论

　　三教学者。互相矛盾。其来远矣。屏山李公。尝谓。儒释道之轩轾。非唯释道。不读儒书之过。亦儒者。不读释道之书。之病也。君子韪之。

　　今观彭城支离叟三教异同论。穷理尽性。无党无偏。可谓撤藩篱于大方之家。汇渊谷于圣学之海。立一家之成说。埽末流之浮议。使三圣人之学。凋瘵之秋。复将鼎峙。而不致偏仆其于圣教。岂小补哉。

　　虽然。道本无言。离文字相。离心缘相。世界未立。三才未备。儒释道。甚处得来。当与么时。孰是孰非。谁同谁异。向这里。下得一转语。则辨论之作。功不浪施。其或未然。待汝一口吸尽西江水。却向汝道。

　　中峰和尚莲花吟卷

　　普应国师中峰和尚。说法如云如雨。莲花吟一篇。岂亦怀净国之游。而作耶。赵魏公。因而画之。为图。冯待制。又从而大书特书。合成一卷。可谓三绝矣。

　　京口张天民。获之于烽尘澒洞之际。不翅夜光明月。谓是卞山幻住。旧所藏者。即归诸吴门幻住照用庵。为传家之倦。张亦有德者欤。

　　噫中峰。为东南大善知识。据师子岩。作师子吼。垂三十年。气吞佛祖。道重王臣。

　　如赵魏公冯待制。皆儒林钜擘。往来参扣。咸称弟子。盖欲咨决大事因缘。碎尘劳窟宅。拔生死根株。岂吟咏云乎哉。然达人大观。游戏翰墨。无非佛事。

　　用庵为中峰直下的孙。得此宝诸。宜矣。倘能捩转面皮。伸出毛手。付诸丙丁。则老和尚。大寂定中。必为破颜一笑。

　　天童佛海禅师遗墨

　　河南褚士文。博学而尤精书法。四方多士。咸愿游从。尝与太白佛海。为方外交。征言于海。海时年八十有五。能作冻蝇细字。手书旧诗数十篇。酬之。士文宝秘珍惜。时一展玩。如见古道颜色。虽隋珠卞璧。不换。或谓佛海。为一代尊宿。不以本分事。接人。遗之以诗。有失大体。予曰。不然。上乘菩萨。善巧利生。乃至示现种种形相。与其同事。佛海遗诗。岂非四摄之一也。噫儒与释。分两涂。迹虽不同。道实靡间。苟非达而不拘者。往往肝胆楚越。观士文佛海之风。亦当少愧。

　　佛印禅师遗墨

　　佛印禅师。窃怪丛林。以文字为禅。尝示众云。云门说法。如云如雨。绝不喜人记录其语。见必骂逐曰。汝口不用。返记吾语。异日裨贩我去。学者渔猎文字语言。正如吹网欲满。非愚即狂。盖师荷负临济正传。言语道断。心行处灭。䇿励禅徒。法如是故。岂欺人哉。

　　观此送茶手帖。种种譬喻。深入法味。醍醐毒药。毒药醍醐。亦能杀人。亦能活人。虽知法离语言文字。而能遍一切处。如实为人演说。于师见之矣。

　　全室禅师法语

　　说法不应机。总是非时语。故先佛世尊。随宜演说。良有旨哉。今观全室禅师钟山法会。奉
旨普说。穷理尽性。彻果该因。显密浅深。无机不被。真得先佛之意。深与契经相合。赞西堂。得而宝诸。可谓具一只眼。

　　题白庵禅师三会录

　　向上一路。离言说相。离文字相。谛观白庵禅师三会录。一一从自己胸襟流出。言满天下。未尝道着一字。松源和尚云。正路行者有。但不能用黑豆法。难以荷负正宗。大慧老祖云。诸方说禅。弯弯曲曲。如海螺儿相似。我这里则不然。开着口。便见心肝五脏。此录。二者兼得之矣。

　　师得法上首。衍庆泽长老。结集锓梓。以惠后学。同器而食。饭色有异。览者。自宜着眼。

　　愚庵和尚语录卷第十(终)

　　No. 1421-B 塔铭

　　前翰林学士承　旨嘉议大夫知　制诰兼修国史兼　太子赞善大夫金华宋濂　撰

　　浙河之西。山川清妍。其所毓人物。性多敏慧。学禅那者。以攻辞翰。辨器物。为尚。虽据位称大师。亦莫不然。

　　自宋季。以迄于今。提唱达摩正传。追配先哲者。惟明辨正宗广慧禅师。一人而已。

　　师讳智及。字以中。苏之吴县。顾氏子。父茂卿。母周氏。师之始生。灵梦发祥。及入海云院为童子。智光日显。释书与儒典。并进。其师嘉之。同见闽国王清献公都中公大赏异。留居外馆。抚之如己子。使其祝发。受具足戒。

　　师闻贤首家。讲法界观。往听之。未及终章。莞尔而笑曰。一真法界。圆同太虚。但涉言辞。即成剩法。纵获天雨宝华。于我奚益哉。

　　遂走建业。见广智欣公于大龙翔集庆寺。广智以文章道德。倾动一世。如张文穆公起岩。张潞公翥。危左丞素。皆与之游。以声诗倡酬。为乐。师微露文采。珠洁璧光。广智及群公。见之大惊。交相延誉。唯恐后。

　　师之同袍屿上人。呵曰。子才俊爽若此。不思负荷大法。甘作诗骚奴仆乎。无尽镫偈。所谓黄叶飘飘者。不知作何见解。师舌噤不能答。即归海云。胸中如碍巨石。目不交睫者。逾月。忽见秋叶吹坠于庭。豁然有省。机用彰明。触目无障。师虽自庆幸。然不取正有道恐涉偏执。于是杖䇿。游虎林。升双径山。谒寂照端公。自列其所证甚悉。初寂照尝以法器期师。闻其言喜甚。因勘辨之。师随机而答。隼落秋空。而兔走荒原也。精神参会。不间一发。

　　未几。命执侍左右。以便咨叩。俄迁主藏室。师取三乘十二分教。益温绎之。宗通说贯。衮衮如悬江河。声光炜烨。顿超诸老上。

　　元至正壬午。江南行宣政院。举师。出世昌国之隆教。海濵之民。暨清净四众。手持香华。百里欢迎。如见诸佛。师为升座说法。不翅大将树建旗鼓。申令发号。闻者。靡不畏服。

　　乙酉。转邻刹普慈。其激扬诱掖。如隆教时。

　　戊戌江浙行省。左丞相达识帖穆尔。兼领院事。延师。主杭之净慈。兵燹之余。艰窘危厉。人所不能堪。师运量有方。轨范峻整。绰有承平之遗风。较之普慈。君子恒谓过之。

　　丞相犹谓。未尽尊师之道。辛丑之秋。复请住持径山。补寂照故处。师亦不辞而往。风动四方。考德者愈众。

　　亡赖男子瞿范日饕盘餐。主庖者。厌之。瞿衔而去。赴部使者诉。院之僚属受赇。诬师为通衷私。使者。摄师问状。师了无惧色。癸卯省宪二府。白其冤。强师复还径山。缁素骏奔。如戴父母。至有乐极而悲泣者。

　　皇明龙兴。洪武癸丑　诏有道。浮屠十余人。集　京师大天界寺。而师实居其首。以病不及召对。

　　乙卯赐还穹窿山。山即海云所在也。

　　戊午八月。忽示微疾。至九月四日。索笔书偈而逝。九日行茶毗法。火𦦨化成五色。有气袭人。如沉水香。齿牙数珠不坏。遗骨绀泽。类青流离色。室利罗。交缀于上。是日。其徒大均士龙等。藏于所居之山阴。宝盈分爪发。归径山。卜于无等才公塔右。瘗焉。世寿六十八年。为僧五十一夏。度弟子若干人。嗣其法者。若干人。

　　师长身山立。昂然如孤松在壑。威令严肃。其下无敢方命。故所至百废具兴。然处事达变。接引后进。又如春风时雨之及物。使人不自知。元帝师以为贤。为锡今号云。

　　师在天界时。濂颇获闻其绪论。于其殁也。上首弟子普庆。住持道衍藉是之故。自状其行。来请铭。夫圆明妙性。实具三千。四圣六凡。悉从中现。诸佛不得已而说经。雷动蛰惊。风行草偃者。为明此性也。诸祖不得已。而忘经。绝其枝末。直探本根者。亦明此性也。性在是。则道在是矣。柰何道丧性乖。非惟学徒为然。至于师表当世者。壹从事于末学曲蓻之间。以资清玩。其去佛祖之道。盖亦远矣。有如师者。可不表之。以为东南龟镜哉。

　　师出世时。穹窿山石夜走。及莅普慈。神降于人。述师清严之状。天之生师。殆不偶然。四会语有录。其机缘。已备载之。兹不敢剿入也。铭曰。

　华梵诸祖　　所了惟心　　函干盖坤　　开阳阖阴
　万汇芸芸　　靡不苞括　　肯捐全躯　　而局一发
　奕叶相仍　　轨辙弗殊　　融通小大　　无碍无拘
　猗欤禅师　　神观孤耸　　文采渐彰　　云流山涌
　一旦易虑　　面壁自治　　摄念入定　　如斩棼丝
　秋叶之零　　飘堕庭[一/(尸@巳)]　　仰视青天　　一碧万里
　我性之觉　　证诸硕师　　机锋交触　　剑戟差差
　出世海濵　　人天拱手　　发祥含征　　白石夜走
　全提正印　　法鼓频挝　　以眼闻者　　断除空华
　由其见凝　　转识为智　　珠玑落纸　　亦第一义
　方岳大臣　　遣使候迎　　陟于南屏　　惟德之馨
　名山列五　　首曰双径　　匪私于师　　东南龟镜
　轻儇小夫　　憯不自惩　　皦皦白璧　　何忧苍蝇
　风腾波掀　　万辞嗟惜　　是非既昭　　重莅旧席
　昔师之去　　泉流哭声　　师今之旋　　卉木含荣
　世缘已终　　微笑而灭　　设利如珠　　缀于绀骨
　末学竞奔　　曲艺宏施　　胡不反观　　本实在斯
　遗光所被　　千载犹浅　　瞻之仰之　　谁敢不勉
