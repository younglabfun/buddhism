卍新纂续藏经第 71 册 No. 1418 呆庵普庄禅师语录


　　呆庵庄禅师语录总目卷之一南康云居真如禅寺语录卷之二杭州径山兴圣万寿禅寺语录卷之三小参卷之四拈古(三十八则)卷之五颂古(四十七则)卷之六偈(二十九首)歌(六首)吟(一首)卷之七诗(七言八句二十四首　七言绝句六十五首)卷之八诗(五言八句二十一首)赞(佛祖赞二十七首　自赞六首)塔铭

　　呆庵庄禅师语录总目(终)

　　No. 1418

　　呆庵庄禅师语录卷之一

　　门人　慧启　等编

　　云居语录

　　师入寺。指山门云。大启重关。全提正令。水赴云趋。金舂玉应。

　　据室云。从上老古锥。向这里说东道西。欺胡瞒汉。新长老到来。一时亡锋结舌去也。拈拄杖。泽广藏山。理能伏豹。卓拄杖。

　　拈劄。灵山付嘱。验在今日。佛法遍天下。皇恩无尽时。

　　升座。拈香罢。问答不录　师乃云。道在目前。目前非道。迷者自迷。悟者自悟。不容拟议。宁涉言诠。但能廓尔忘缘。自然触处显露。饶汝举古举今。说玄说妙。巧逞机辩。大振家风。我说总是颠倒妄想。佛佛授手。祖祖相传。正眼看来。也是承虚接响。蓦拈拄杖。召大众云。云居今日事不获已。更成一场败阙。三十年后。未免遭人检点。卓拄杖。千峰势到岳边止。万派声归海上消。

　　开寺基示众。昨日开荒地。请诸人。刬却荆棘。除去瓦砾。本来基址。已见分明。只有中间树子。无人拔得。山僧今日未免别行方便。利刀剪尽繁枝叶。钝钁深锄邪倒根。实地工夫成一片。住山鈯斧了无痕。

　　上堂。举云门大师云。平地上死人无数。出得荆棘林是好手。时有僧云。恁么则堂中上座有长处。门云。苏嚧苏嚧。师云。云门与么道。云居则不然。平地上活人无数。入得荆棘林是好手。忽有人出来。说长说短。拈拄杖。劈脊便打。何故。水流湿火就燥。祸福无门。惟人自召。

　　师凡见僧便问。近奉公文。务要打点上座。僧云。某甲不是奸细。师云。也须勘过始得。僧云。和尚莫得倚势欺人。师展手云。把将公验来。僧拟议。师掌之。有僧云。久闻和尚有此机要。师云。山僧失利。

　　珍藏主火。从门入者不是家珍。三乘教典。都无实义。唤作火则烧杀你。不唤作火则冻杀你。

　　师因僧问。承闻。和尚有打点之机。是否。师熟视云。汝来自首那。僧云。学人掀倒禅床去也。师云。汝是甚处人。僧云。高着眼。师云。这依草附木底精灵。

　　法华会上堂。久默斯要。不务速说。今当说之。各宜善听。良久云。我不敢轻于汝等。汝等皆当作佛。

　　示众。夫为宗师者。不得已垂示一言半句。无非为学者。抽钉拔楔。解粘去缚。譬如善舞太阿。自然不伤其手。近代据师位训学徒。记持文字。崇饰语言。夸耀后来。增长恶习。不知有自己出身之路。如衣坏絮行棘林中。不能自由。少林直指之宗。于此坠地。良可痛伤。海辈行脚。各须带眼。莫教堕他网中。出头不得。只如古人道。入此门来。莫存知解。若约山僧见处。直饶知解顿忘。犹是门外汉。到者里。须辨缁素始得。珍重。

　　师。一日问新到云。我这里。虎狼塞路。荆棘参天。上人到来。有何忙事。僧云。特来礼拜和尚。师云。入门一句则不问。且道。脚跟下草鞋。甚处得来。僧拟议。师便喝。又问。昨日离何处。僧云。庐山。师云。不劳再勘。

　　师因铲草次。有僧问。这片田地。几时刬得干净。师举起锄头云。不得唤作锄头。未审。上座唤作甚么。僧无语。师抛下锄头云。这片田地。几时刬得干净。

　　解夏上堂。圣制告圆。正是今日。诸方丛席。说禅说道。闹浩浩地。我这里。孤迥迥峭巍巍。纵有佛法。谁着眼觑。拍禅床。下座。

　　上堂。僧问。如何是学人自己。师云。阿谁教汝与么问。僧礼拜　师乃云。触目不会道。运足安知路。古人与么道。大似劳而无功。山僧见处。也要诸人共知。蓦拈拄杖。卓一下云。但得雪消去。自然春到来。便下座。

　　师一日。有二僧请益。师垂问云。尽大地。是当人自己。向甚处安眼耳鼻舌身意。僧无语。又问第二僧。须弥峰磕碎汝髑髅。因甚不知痛觉。僧亦无语。师回顾侍者。记取这两转语。

　　上堂。举叶县省禅师上堂云。广教有验人关截人机活人句。还有人道得么。若是道不得。孤负平生。师云。云居也无验人关。也无截人机。也无活人句。还有道得者么。若是道不得。辜负山僧。回顾侍者云。且道。古人底是。老僧底是。侍者无语。师以拂子蓦口打。

　　上堂。夜来梦中。举一则因缘。会中有三人悟道。候到天明。举似大众。一时忘却。且待老僧更思量看。良久云。汝等诸人。总来者里。听我说梦。着甚来由。以拄杖一时趁散。

　　上堂。儒书云。百姓日用而不知。佛经云。众生日用而不觉。山僧道。知得也是闲。觉得也是妄。这个说话。不是抑他古人。须是自己眼活始得。击拂子。千江有水千江月。万里无云万里天。

　　师因僧问。如何是和尚着实为人处。师云。我何曾向汝说虚头来。僧云。本色宗师。天然有在。师拈拄杖。打一下云。这掠虚汉。不打更待何时。

　　上堂。禅不可参。道不可学。学道参禅。无绳自缚。金毛狮子奋全威。祥麟只有一只角。毕竟如何。赵州观音院里壁上。挂个葫芦。有时风吹。历落历落。

　　上堂。法不孤起。仗境方生。客来须看。贼来须打。衲僧门下。道出常情。作么生与他相见。向下文长。付在来日。

　　上堂。云片片水潺潺。举目千山复万山。山容寂寂。鸟语关关。门前古路平如砥。不与时人共往还。击拂子便下座。

　　上堂。一切众生。为物所转。若能转物。即同如来。诸禅德。彼此丈夫。莫受人谩。且所转是甚么物。能转又是甚么。释迦老子。好与二十棒。虽然。放过也好。剑随风浪化。莫记刻舟痕。

　　化主回上堂。禅子临川化导归。入门一笑展双眉。破微尘出大经卷。打鼓椎钟报众知。正与么时。且道功归何所。昨夜春回空劫外。觉华香绽不萌枝。

　　祖忌拈香。来时缺两齿。去时留一履。这个老胡僧。孟浪绝伦比。乃唤云。者里还有祖师么。老僧与伊厮见则个。以香置炉云。莫怪空疏。伏惟珍重。

　　因雪上堂。大地雪漫漫。山深分外寒。断肱人不到。面壁也无端。大众且道。是祖师无端。山僧无端。拈拄杖掷下云。无端无端。

　　元旦上堂。天得一以清。地得一以宁。君王得一致太平。衲僧得一。滴水冰生。拈拄杖。只如拄杖子得一时如何。直示新年头佛法。敲风打雨任纵横。靠拄杖。

　　上堂。今朝正月十五。缁白填门塞户。侍者才覆上堂。道人击动法鼓。老僧狼忙出来。何暇举今论古。平生贬剥诸方。今日一场莽卤。大众。莽卤则不无。也须知时识宜始得。不如诈哑佯聋。冷地看他村歌社舞。击拂子下座。

　　叙谢两序上堂。打开宝藏。运出家珍。普济群生。悉令充足。金刚圈栗棘蓬。总是闲家泼具。只如遇贱则贵。逢低则高。不伤物义一句。合作么生。饡饭从教香馥郁。纸衣莫使墨淋漓。

　　上堂。春日晴黄莺鸣。杂花开烂熳。老树耸峥嵘。人在碧溪桥上立。水流东去听无声。拍禅床下座。

　　师因僧问。骑虎头。撩虎尾。中间事作么生。师云。渠侬得自由。僧云。只如古人道。我也弄不出。意且如何。师云。入水见长人。

　　师问僧云。一句内二句外明得。是第几机。僧拟对。师云。拟心即差。开口即失。去。

　　浴佛上堂。真佛无形。浴个什么。毗蓝园里。妄见空花。云门令行。不到今日。蓦拈拄杖。召大众云。今日事作么生。昆明池里失却剑。曲江江上捞得锯。卓拄杖。

　　结夏上堂。九旬禁足今朝始。特地升堂为指南。一念不生三际断。百千诸佛是同参。同参事则不问。且道。百千诸佛。只今向甚处安身立命。击拂子。手执夜明符。几个知天晓。

　　上堂。举道吾问云岩云。脱却壳漏子。向什么处相见。岩云。向不生不灭处相见。吾云。何不道非不生不灭处相见。师拈云。不生不灭。与非不生不灭处。总无相见分。若有人问云居脱却壳漏子向什么处相见。只向他道。什么处不相见。蓦拈拄杖。画一画。下座。

　　师问僧云。汝与么远来。亲附老僧。他时异日。忽有人问老僧还有为人处也无。汝作么生答。僧拟进语。师呵云。去。莫道曾见老僧来。

　　上堂。我这里。无佛法可说。无禅道可学。汝诸方说得底学得底。直须尽情放下。内无所守。外无所倚。不妨做个洒洒落落衲僧。正与么时。更须知有转身一路始得。击拂子。红霞穿碧落。白日绕须弥。

　　上堂。心法无形。通贯十方。十方无壁落。四面绝遮栏。可怜傅大士。处处失楼阁。寒山拾得。更是讨头鼻不着。便下座。

　　上堂。解夏之后。东去西去。南去北去。直须向高高山顶立。深深海底行。若是闺合中物舍不得。未免堕坑落堑。击拂子。当门更不栽荆棘。免被人来惹着衣。

　　上堂。云居没能为。只么随缘过。饥来索饭噇。困来伸脚卧。禅亦不能参。偈亦不会做。谈玄说妙人。总似驴拽磨。

　　上堂。老僧开荒时。于法堂基上。掘得一个鈯斧子。久聚兄弟。若有用得著者。两手分付。若是荷负不去。老僧收得来。着甚死急。不如飏向垃圾堆头。从他日炙风吹去也。蓦拈拄杖卓一下云。鞭起铁牛耕大地。谁能井底种林檎。

　　开炉上堂。举赵州和尚。指火示僧云。我唤作火。你不得唤作火。师云。赵州老老大大。刚要挑灰弄火。云居则不然。相共围炉烧火向。主宾道合自忘言。

　　上堂。语中有语。名为死句。语中无语。名为活句。几人向活句中死却。几人向死句中活却。更有一人能死能活。坐断一切语句。却来云居手中。觅棒吃。因向他道。且莫草草匇匇。明日来与汝一坑埋却。何故。易分雪里粉。难辨墨中煤。

　　义藏主火。与汝往来者是藏。不与汝往来者亦是藏。要明第一义谛。切忌死他语下。以火把打一圆相云。月不待风而凉。日不待火而热。掷下火。

　　正旦上堂。一切无情。皆有佛性。晨朝起来。庆贺新年。法堂上撞着露柱。礼他三拜。有何不可。安乐山神。无端性懆鼓合。点胸尊者。在佛殿基上。说是说非。总与二十拄杖。趁出赵州关外去也。不见道。三千条令。主者施行。

　　应高僧选。退院上堂。我来云中居。五载如转烛。所乐在忘缘。心心自知足。虚名不可逃。驿书到空谷。笑看折脚铛。委置凭谁续。摩挲七尺藤。光漆耀人目。用舍各有时。去住何拘束。珍重同道流。共唱清平曲。蓦拈拄杖召大众云。且道。清平曲是甚腔调。喝一喝。下座。

　　呆庵庄禅师语录卷之一
卍新纂续藏经第 71 册 No. 1418 呆庵普庄禅师语录


　　呆庵庄禅师语录卷之二

　　门人　智粤　等编

　　径山语录

　　师于洪武二十六年十一月十三日入寺。指山门云。我此法门。天宽地阔。汝等诸人。于中出入。须知有向上关棙子始得。喝一喝。

　　佛殿。烧香云。三世诸佛。即今向香烟起处。放光现瑞。转大法轮。狸奴白牯。呵呵大笑。露柱灯笼。呵呵大笑。

　　据室。拈拄杖云。明头来明头合。暗头来暗头合。道得也二十拄杖。道不得也二十拄杖。何故。重赏之下。必有勇夫。卓拄杖。

　　拈劄。这一句子。尽大地人。受用不尽。老僧今日感恩有分。

　　指座。从上先德。推此一位。以为极则。庄上座。见得只是寻常。遂升座。拈香祝　圣罢。敛衣就座。僧问。九重天上承　恩泽。五髻峰头据祖关。四海禅流齐侧耳。愿闻一曲万年欢。学人上来。请师举唱。师云。须弥顶上击金钟。进云。与么则过量人明过量事。太平时唱太平歌。师云。毫厘有差。天地悬隔。进云。和尚远辞　京国。近到径山。如何是不动尊。师云。待钵盂峰𨁝跳。即向汝道。进云。适闻疏中有语。千年枯木逢春。一代昙华现瑞。可谓诚实之言。师云。汝用许多心识。计较作么。进云。龙象筵开当此日。等闲掣取锦标归。师云。不是龙门客。切忌遭点额。乃云。山僧道惭先哲。迹混丛林。任运度时。贵图藏拙。何期京师宿德。谬采虚声。俾预高僧之选。叨蒙　圣主之恩。召对　禁庭。亲承睿奖。法衣特赐。光扬少室宗风。　宠命载颁。来主国一祖席。教中所谓我本无心希求。今此法王大宝自然而至。当此之时。下情惟知忻感而已。若曰阐扬佛法。报答　皇恩。且佛法如何阐扬　皇恩如何报答。到者里。也要诸人共相知委。击拂子。万派千溪皆渤澥。七金五岳尽须弥　复说偈曰。亲奉　纶音出　禁围。凌霄峰顶唱玄机。报恩一句能相委。选佛场中及第归。

　　冬至日上堂。鲁公台上书云。是世法不是佛法。慈明堂前揭榜。是佛法不是世法。径山门下。佛法世法。拈放一边。施主今日办供。堂中大有胡饼。一任诸人横咬竖咬。

　　上堂。逢佛杀佛。逢祖杀祖。横按镆鎁。抛沙撒土。敢问诸人。既是横按镆鎁。因甚抛沙撒土。莫是径山老汉说禅全无本据么。掇转南辰向北看。天上日轮正卓午。

　　师因僧请益次。师云。汝自己分上。少个什么。却来请益。僧拟对。师云。只知贪程。不觉蹉路。

　　佛成道上堂。举世尊于正觉山前。夜睹明星。成无上道。叹云。奇哉。一切众生。具有如来智慧德相。只为妄想执着。而不证得。师云。我要问释迦老子。唤什么作智慧德相。唤什么作妄想执着。拟议不来。劈脊便棓。众中。还有与释迦老子出气者么。拈拄杖。不敢望汝与释迦老子出气。只是自己鼻孔。摸索得着也好。靠拄杖。

　　上堂。径山今日无可管待来宾。未免将佛祖骨髓。和盘托出。以当药石。只恐诸人向诸方。筑着一肚皮残羹馊饭。遇斯药石。吞又吞不下。吐又吐不出。返使旁观一场笑具。正与么时。且道。谁是旁观者。回顾侍者云。几乎错下注脚。便下座。

　　元旦上堂。老僧未开口已前。一切时一切处。普光心印。文彩全彰。待汝着眼觑来。早是涂糊了也。今朝特为点出。普请诸人证据。蓦拈拄杖。卓一下云。新年把笔。万事大吉。靠拄杖下座。

　　师问僧云。尽十方世界。是毗卢正印。你道。印纽落在什么人手里。僧拟议。师厉声云。且去别时来。

　　上堂。举古德云。有一人。常在途中。不离家舍。有一人。离家舍不在途中。且道。那一人。合受人天供养。师云。离家舍不离家舍。在途中不在途中。即不论。径山道。尽大地。止有一人。合受人天供养。诸人还识那一人么。击拂子。莫教开却眼。鹞子过新罗。

　　上堂。三世诸佛也与么。六代祖师也与么。天下老和尚也只与么。独有径山却不与么。你道。与么不与么。还有优劣也无。拈拄杖。画一画云。一二三四五六七。七六五四三二一。昨夜三更月到窗。文殊坐对维摩诘。便下座。

　　药监寺火。应病与药。据款结按。金刚圈栗棘蓬。透不过吞不下。总是死汉。山前猛虎趁於菟。火里蝍蟟吞鳖鼻。

　　上堂。举盘山和尚云。心月孤圆。光吞万像。光非照境。境亦非存。光境俱忘。复是何物。洞山和尚云。光境未忘。复是何物。师云。二尊宿。弄物不知名。各与二十拄杖。不见道。见义不为。何勇之有。

　　芥室和尚忌。拈香云。巴陵三转语。太杀夸张。杨岐女人拜。徒劳卖弄。径山今日爇此枯木。不是供养先师。只要天下衲僧。知有些子气息。遂插香。召大众云。且道。是甚气息。众无语。师哭云。苍天苍天。

　　上堂。颠倒想灭。生死路绝。生死路绝。涅槃界空。洞山五位。临济三玄。拟向甚处安着。朝悠悠。暮悠悠。欲穷千里目。更上一层楼。拍禅床。下座。

　　上堂。古人说不到处。今人说得到。今人行不到处。古人行得到。要知行不到处。便是说不到处。要知说得到处。便是行得到处。古人今人鼻孔。总在径山拄杖头上。诸方老宿。作么拈掇。现前大众。作么拈掇。拈拄杖卓一下。便下座。

　　冬至上堂。举洞山。冬夜与泰首座。吃果子次。问云。有一物。明如日黑如漆。常在动用中。动用中收不得。过在甚么处。座云。过在动用中。洞山令侍者掇退果卓。泰首座不得果子吃。师拈云。当断不断。反招其乱。若是径山。见他道过在甚么处。便与掀翻果卓。亦使洞山。知有宗门向上爪牙。今日儿孙。不致寂寥。虽然。也须脚踏实地始得。拈拄杖。不向蓝田射石虎。何人知是李将军。卓拄杖。下座。

　　上堂。祖师心印。状似铁牛之机。构得构不得。即不问。你道。祖师开口。舌头落在甚么处。击拂子。不是一番寒彻骨。争得梅花扑鼻香。

　　上堂。举古德因僧问。如何是新年头佛法。古德云。春来草自青。师云。古德与么答话。虽赴来机。要且未能脱洒。今日忽有人问径山如何是新年头佛法。即向他道。八荒开寿域。一气转洪钧。三十年后。一任天下衲僧。胡卜乱卜。

　　上堂。妙用全彰。无在不在。通身是眼。觑不能及。通身是口。说不能到。汝等诸人。闻与么道。将谓有多少奇特。殊不知。贱如粪土。轻似毫毛。便下座。

　　佛涅槃上堂。举世尊于涅槃会上。以手摩胸。告众云。汝等善观吾紫磨金色之身。瞻仰取足。勿令后悔。若谓吾灭度。非吾弟子。若谓吾不灭度。亦非吾弟子。时百万亿众。悉皆契悟。师云。瞿昙末上。一场败阙。百万亿众中。更无一人有衲僧气息。诸人还见世尊以手摩胸么。水向石边流出冷。风从花里过来香。

　　上堂。良久云。自有生佛以来。说法如云如雨者。不可胜纪。径山今日权借虚空为口。须弥为舌。宣说真俗不二法门。十方世界。情与无情。一时异口同声赞言。善哉善哉。希有希有。众中莫有旁不甘的么。出来与拄杖子相见。拈拄杖卓一下云。谛观法王法。法王法如是。便下座。

　　上堂。大道只在目前。要且目前难睹。欲识大道真体。不离声色言语。竖拂子云。志公和尚。即今在径山拂子头上。打筋斗供养。诸人昔所未见者。看看。南天台北五台。走得遍还到来。喝一喝。下座。

　　佛诞上堂。瞿昙降诞是斯辰。啜赚古今多少人。恨杀云门棒头短。虚空迸作一条痕。

　　上堂。竖拂子云。十方诸佛。在拂子头上。异口同音。宣说安居法门云。九旬无虚弃之功。百劫即今时之用。撞着十字街头廖胡子。扬声唱言。恁么说话。面皮厚多少。好点一把火照看。诸佛世尊。一时懡㦬而散。汝等沙门释子。作么生与诸佛出气。击拂子云。徒将不平事。说与负心人。

　　上堂。僧问。如何是宗门向上第一句。师云。我若向你说。即是第二句。进云。二六时中。如何用心。师云。无你用心处。乃云。大光明藏。无幽不烛。一槌打碎。孰辨端倪。赤梢鲤鱼。跳入龙门。南山起云。北山下雨。诸人湿却袈裟角。还知么。喝一喝。下座。

　　上堂。解夏止有一月日在。克期取证事作么生。众中忽有个汉出来道。长长年儱侗月。老僧拽拄杖趁出。然则膏肓之门难以发药。布袋里盛锥子。不出头是好手。喝一喝。下座。

　　上堂。诸禅德。解制之后。东去西去。南去北去。忽然三家村里。撞着个风颠汉。问云。上座自径山来。只如开山和尚有言。山上有鲤鱼。井底有蓬尘。毕竟意作么生。须是方便答他始得。不可向伊举古举今。说事说理。不可拂袖便行。蓦面便吐。设若答他不契。被他叱云。径山饱柴饱水。输与上座受用。若是佛法。未梦见在。累及老僧。也是个无孔铁槌。击拂子云。一等共行山下路。眼头各自看风烟。

　　上堂。子胡喝僧看狗。赵州唤僧吃茶。冷地看来。惭惶杀人。老僧不曾辜负诸人。诸人不得辜负老僧。

　　因事上堂。嗟末法恶时世。众生薄福难调制。去圣远兮邪见深。魔强法弱多冤害。闻说如来顿教门。恨不灭除令瓦碎。古人一期说话。谁知验在今日。虽然。从他谤任他非。把火烧天徒自疲。我闻恰似饮甘露。消融顿入不思议。且道。是什么人分上事。拈拄杖敲香几云。永嘉大师来也。卓拄杖。上士一决一切了。中下多闻多不信。

　　上堂。僧问。如何是祖师西来意。师云。钵盂口向天。进云。此是古人语𠰚。师云。老僧用得恰好。进云。如何是奇特事。师云。千年田八百主。进云。学人不会。师云。至今将不去。留与老农耕。僧礼拜。师乃云。善能分别诸法相。于第一义而不动。菩提涅槃。真如解脱。尽是法相。唤什么作第一义。有者背地里商量。便道。常在心目之间。迥出思议之表。殊不知。金屑虽贵。落眼成翳。要明第一义。犹隔海在。击拂子云。海枯终见底。人死不知心。

　　祖忌拈香。梁王殿上。将金博金。少室峰前。以楔出楔。葱岭那边逢宋云。谁知弄巧翻成拙。

　　上堂。群阴剥尽一阳生。万国欢呼贺太平。日出三竿天四霁。五云独绕九重城。

　　履首座入塔。真实履践的人。出生入死。如同游戏。且眉间挂剑时如何。拟议不来。髑髅着地。

　　上堂。举真净和尚上堂云。衲僧门下。无非过量境界。自在禅定。乃喝一喝云。岂不是过量境界。又謦欬一声云。岂不是自在禅定。阿呵呵。将此深心奉尘刹。是则名为报佛恩。师云。显示过量境界。自在禅定。还他真净老人。若是衲僧门下。犹欠悟在。径山则不然。拈拄杖卓一下云。得之于心。事事无碍。应之于手。法法圆成。靠拄杖。他家自有通霄路。不向如来行处行。

　　上堂。一迷一切迷。一悟一切悟。一暗一切暗。一明一切明。所以具足凡夫法。凡夫不知。具足圣人法。圣人不会。圣人若会。即是凡夫。凡夫若知。即是圣人。到这里。尘劳烦恼。菩提解脱。缚作一块。且道。非非想天。即今有几人修因证果。拈拄杖云。一年三百六十日。一日日从今日始。拄杖子亦从今日始。卓拄杖。击碎三玄三要门。普天匝地清风起。

　　上堂。衲僧门下。贵图直截。如何是佛。殿里底。如何是道。墙外底。此是赵州和尚。直截为人处。然则径山直截处。也要诸人共知。喝一喝。下座。

　　上堂。尽大地是光明藏。尽大地是解脱门。尽大地是金刚宝座。尽大地是毗卢正体。汝等诸人。同一心知。同一眼见。因甚缁素不出。不得自在受用。径山今日一一抛向诸人面前。普请证据。良久云。杨岐驴子𨁝跳。触碎云峰桶箍。不是龙门上客。莫来倒捋虎须。击拂子下座。

　　师问僧云。汝破夏来见老僧。着甚来由。僧云。生死事大。师云。山上与山下。同一天地。因甚炎凉不同。僧云。和尚自生分别。师以坐具摵之云。他时异日。也道见径山来。僧发愤趋出。师唤云。上座。僧回首。师云。生死事大那。僧礼拜。

　　上堂。人从庐岳来。接得华顶信。报道。南山白额虎。却在龙渊里。藏牙伏爪。东海赤梢鲤。直上鹫峰头。跃浪冲波。好大众。一大藏教。何曾说到这里。虽然。径山拄杖子。未肯放过在。拈拄杖。画一画云。仙人张古老。不受药葫芦。靠拄杖。下座。

　　上堂。破有法王。出现世间。随众生欲。种种说法。释迦老子。四楞塌地了也。还有扶得起者么。唯此一事实。余二则非真。忽若睦州和尚道。三九二十七。菩提涅槃。真如解脱。有什么过。击拂子。下座。

　　元旦上堂。新年头。不可与诸人葛藤。德山棒临济喝。拈放一边。你道。赵州和尚。使得十二时辰。还有勘验处也无。击拂子。家家门前赫日月。太平不用将军威。

　　上堂。鸟窠吹起布毛。通侍者便解悟去。如虫御木。偶尔成文。云门飏下柴爿。一大藏教。只这是为蛇𦘕足。取笑旁观。径山与么批判。譬如狮子王哮吼。诸狮子儿闻之。悉增勇健。若是野干之流。自怀狂怖。又争怪得。喝一喝。下座。

　　上堂。最初一机。末后一句。耀古腾今。撑天拄地。明眼衲僧。无摸索处。觌面当机。一槌粉碎。这个说话。惟悟者方知。若是无智人前。未免翻成戏论。蓦拈拄杖。卓一下云。青山不锁长飞势。沧海合知来处高。

　　上堂。今朝五月初一。个事为君指出。阶下流水潺湲。门外新篁蓊郁。非惟历历明明。抑且绵绵密密。老僧更无传持。大众何有得失。回顾侍者云。忽若有个无面目汉。到来相看。只向他道。不必不必。便下座。

　　解夏上堂。诸法从本来。常自寂灭相。若无诸佛住持首楞严定。众生随顺无明业识。然迷悟在人。而不在法。径山。一夏与诸人同出同入。要且不离一相三昧。今当自恣之辰。西天蜡人冰。东土铁弹子。即不问。拈拄杖云。拄杖子。穿过释迦老子鼻孔。因甚诸人罔知痛觉。靠拄杖云。大海若无山隔断。天光直与水相连。

　　上堂。玄沙因鼓山至。画一圆相。山云。人人出这个不得。沙云。诚知你向驴胎马腹作活计。山云。和尚又作么生。沙云。人人出这个不得。山云。和尚为什么道得。某甲道不得。沙云。我得你不得。师云。玄沙与鼓山。难兄亦难弟。若要出得这个。总欠悟在。雪窦云。只知贪观白浪。不知失却手桡。师云。缁素眼何在。蓦拈拄杖。画一画云。一把柳丝收不得。和烟搭在玉阑干。

　　上堂。明明向汝道。开口不在舌头上。击石火闪电光。构得构不得。未免丧身失命。若自伶俐汉。闻与么道。自然别有出身之句。有么有么。击拂子。不是龙门客。切忌遭点额。

　　上堂。释迦掩室于摩竭提国。净名杜口于毗耶离城。是皆灵龟曳尾。拂迹迹生。太阳溢目。万里不挂片云。争奈覆盆之下。漆黑黑地。四来禅侣。同此坐夏。既无两错商量。亦无正因可说。蒲团静倚无余事。永日寥寥谢太平。

　　上堂。心心不昧。法法无差。金刚与泥人揩背。即不问。且道。鸱吻咬却佛殿脊。还有勘验处也无。昨夜三更失却牛。天明起来捉得贼。贼贼。便下座。

　　上堂。布袋头解开了。十方世界。荡荡无边。衲僧家。紧峭草鞋。横担拄杖。东西南北。去住自由。不妨庆快。忽若撞着杜撰巡官问道。上座。如何是行脚事。也须好好祗对他始得。蓦拈拄杖。卓一下云。不向蓝田射石虎。何人知是李将军。

　　玑藏主火。辩倾河汉。文缀珠玑。生死岸头。总用不着。一大藏教。是个之字。祖师西来。是个右字。提起火云。胜热门头参得透。丙丁童子念摩诃。

　　上堂。八月秋何处热。岩桂吹香满寥泬。风景凄清。泉声幽咽。祖意明明谁辨别。大藏小藏。横说竖说。不出如今个时节。同不同别不别。堪悲堪笑老寒山。刚道吾心似秋月。拍禅床。下座。

　　上堂。我宗无语句。亦无一法与人。达磨大师。从南天笁国。来我东震旦土。唯传心印。接上乘人。大是可笑。笑须三十年。众中忽有个汉。出来道。径山与么道。也好笑三十年。老僧下禅床。与伊握手共笑。当是之时。也无佛。也无祖。也无禅。也无道。也无人。也无我。岂不快哉。拈拄杖。有么有么。卓拄杖。啰啰招。啰啰摇。啰啰送。莫怪空疏。伏惟珍重。

　　上堂。前念昏迷是病。后念觉悟是药。直教脱体风流。药病尽情拈却。所以道。一大藏教。尽是疗狂子之方。都无实义。只如文殊举起玻璃盏。问无著云。南方还有者个也无。毕竟是何道理。拈拄杖。画一画云。上大人丘乙己。化三千七十士。可知礼也。

　　浴佛上堂。举药山因遵布衲作殿主。浴佛次。乃问云。汝只浴得这个。还浴得那个么。遵云。把将那个来。山休去。师云。药山。能纵不能夺。遵布衲。能夺不能纵。总未具超宗眼在。黄龙南禅师云。二尊宿。一出一入。未见输赢。三十年后。不得错举。早是错下名言。径山见处。也要诸人共知。今日殿中普请浴佛。这个那个。不得动着。杓柄到手。更莫颟顸。击拂子。将此深心奉尘刹。是则名为报佛恩。

　　上堂。举云门大师。因僧问。如何是和尚家风。答云。门外读书人报来。师颂云。问着和尚家风。开口便成话堕。门外读书人来。未免之乎者也。

　　上堂。诸方说禅说道。举古举今。龙象骈阗。法筵隆盛。径山这里。一味据款结案。有人浑身锦绣入来。直教他寸丝不挂而去。有人不挂寸丝入来。直教他浑身锦绣而去。众中忽有个汉。出来道。总不与么来时如何。二十棒一棒也不放过。大众且道。此棒是赏伊罚伊。拈拄杖云。他时异日。逢人不得错举。卓拄杖下座。

　　上堂。前半夏过去已过去。后半夏未来犹未来。即今中夏。现在空寂。过去心不可得。未来心不可得。现在心不可得。即心即佛。非心非佛。不是心不是佛不是物。三脚驴子弄蹄行。顶门放出辽天鹘。

　　上堂。举五祖演和尚。因诸寺长老入山。上堂云。临济入门便喝。是甚么热碗鸣声。德山入门便棒。拗曲作直。云门三句。洞山五位。大开眼了作梦。何故如此。国清才子贵。家富小儿娇。师云。五祖老人。大似将常住物。作自己人情。径山见处。也要诸人共知。乃竖起拂子云。德山临济洞山云门。只今在拂子头上。各说不二法门了。一时走入净瓶里。澡浴去也。何故如此。水流元在海。月落不离天。

　　上堂。举云门和尚。因僧问。树凋叶落时如何。门云。体露金风。师云。这僧置个问头。不妨亲切。只如云门与么答。还有为人处也无。径山则不然。忽有人与么问。但向伊道。不因夜来雁。争见海门秋。拈拄杖。画一画。下座。

　　呆庵庄禅师语录卷之二
卍新纂续藏经第 71 册 No. 1418 呆庵普庄禅师语录


　　呆庵庄禅师语录卷之三

　　门人　智粤　编辑

　　小参

　　云居入寺。当晚小参。灵光不昧。万古徽猷。智鉴洞明。十虚普应。所以法随法行。法幢随处建立。有时十字街头。抛沙撒土。有时千峰影里。啸月披云。卷舒在我。纵夺临机。譬如洪钟在虡。大扣大鸣。小扣小鸣。明镜当台。胡来胡现。汉来汉现。了无今古之分。亦无去来之相。把住则乾坤失色。放行则瓦砾生光。正与么时。且道。把住则是。放行则是。良久云。龙袖拂开全体现。象王行处绝狐踪　复说偈云。我本江湖落魄人。年来随处着浑身。业风吹到云居寺。赢得相依安乐神。

　　夜参。山深寒重。各自知时。岂可繁词久劳众听。归向堂中烧榾柮。不妨天晓候鸡鸣。

　　结夏小参。一心不生。万法无咎。汝等诸人。发志参禅。早是不着便。何况听他绳床上老宿。说玄说妙。举古举今。以当宗乘。远之远矣。即今要与本地相应。直须从前放下。百不知百不会。向生佛已前。着一只眼看。是个什么。忽然拶破虚空。便见十方世界。尽是圆觉伽蓝。何处更有山河大地来。山僧与么道。也是作死马医。若是超宗越格底衲僧。着着自有出身之路。拈拄杖。众中还有超宗越格底衲僧么。卓拄杖。泥牛昨夜遭涂炭。直至如今不见踪。

　　除夜小参。僧问。如何是云居境。师云。路转溪回空院静。僧云。如何是境中人。师云。太平时代自由身。僧云。人境已蒙师指示。愿闻一句接初机。师云。无毛鹞子贴天飞　乃云。我此深山绝顶。今夜岁尽年穷。无可与诸人分岁。更不学他北禅。烹露地白牛。只将东山老祖铁酸饀。供养诸人。若也咬嚼得破。自然一饱能消万劫饥。直饶诸方百味珍羞。吃了便须吐却。何故。醍醐上味。为世所珍。遇斯等人。翻成毒药。蓦拈拄杖。卓一下云。巴歌合出阳春调。脱体风流出当家　复说偈曰。乌兔循环岁又除。普光心印只如斯。相逢总是英灵汉。不向当头捋虎须。

　　解夏小参。僧问。路逢达道人。不将语默对时如何。师云。达道者方知。僧云。和尚何得干戈相待。师云。捉贼不如嚯贼。僧云。明眼人。瞒他一点也不得。师云。情知你不是好心　乃云。诸禅德。光阴易过。佛法难逢。才看夏日炎炎。又见秋风拂拂。古人立三期限。令汝取证。汝试审思看。九十日内。成得个甚么事。经云。踞菩萨乘。修寂灭行。且菩萨乘作么生踞。寂灭行又如何修。若能一念知非。全体显现。一切烦恼。毕竟清净。法界海慧。照了诸相。犹如虚空。其或未然。切忌以思惟心。测度如来圆觉境界。拈拄杖云。拄杖子。穿过释迦老子鼻孔。阿修罗王忍俊不禁。直上三十三天。与释提桓因斗战。汝等诸人。还闻锣鼓声么。以拄杖卓一下云。且莫瞌睡。

　　当晚小参。佛祖方便。数如河沙。捡点将来。皆为剩语。饶汝门庭施设。机辩纵横。未出意根。徒自欺诳。决欲究明千圣向上一着。直须截断尘缘。豁开己眼。头头上具。物物上明。自然常光现前。壁立万仞。尽十方世界。是涅槃妙心。更觅一法如微尘许有生灭相。了不可得。诸上座。还委悉么。百尺竿头笑转身。却来堂中叠足坐。

　　复举。当山国一祖师。因马祖遣僧来问。十二时中以何为境。祖云。待汝回去时有信。僧云。即今便回去。祖云。传语。却须问取曹溪。师拈云。马祖大似埋兵掉斗。国一可谓遇变出奇。者僧虽善通使命。要且劳而无功。蓦拈拄杖。画一画云。三汲浪高鱼化龙。痴人犹戽夜塘水。

　　除夜小参。年穷岁尽。地冻天寒。现前禅侣。围绕绳床。拟听老僧处分个甚么。若说佛法。佛法无说。若论世法。世法无论。便尔休去。将谓无折合。只如大慧老人。平昔以竹篦用事。还曾打着一个知痛痒底衲僧么。密庵和尚。将正法眼。唤作破砂盆。更是不识好恶。径山拄杖子。今夜忍俊不禁。出来与诸人。决择是非去也。拈拄杖画一画云。一气不言含有像。万灵何处谢无私　复举僧问古德。年穷岁尽时如何。古德云。东村王老夜烧钱。师颂云。东村王老夜烧钱。管取新年胜旧年。溪上石人相耳语。铁牛耕遍劫初田。

　　解夏小参。绝顶寥寥。乱山矗矗。不离当处。即是道场。何假对扬。方称佛事。更说什么。长期短期。克念摄念。摩竭提国。早涉繁辞。毗耶离城。翻成剩语。只如沩山问仰山云。子。一夏作得个什么。虾为子屈仰。山云。锄得一片畬。种得一箩粟。有甚共语处。沩山云。子。一夏可谓不空过。何不与伊本分草料。仰山问沩山云。和尚。一夏作得个什么。不妨卖峭。沩山云。日间一餐。夜间一寝。随搂搜汉。仰山云。和尚。一夏可谓不空过。互相欺瞒。今夜忽有人问径山一夏作得个什么。只向他道。步步踏着实地。且道。是空过不空过。拈拄杖画一画云。鹤有九皋难翥翼。马无千里谩追风。

　　除夜小参。僧问。如何是道。师云。木落崖石出。进云。只如开山和尚云。山上有鲤鱼。井底有蓬尘。意作么生。师云。见之不取。思之千里。僧礼拜。师乃云。径山今夜分岁。小小开个家宴。普请诸人。随分纳些些。杨岐栗棘蓬。东山铁酸饀。早已和盘托出了也。若是擘不开吞不下。又争怪得。众中忽有个汉出来道。也只是家常茶饭。老僧指出露地白牛。向伊道。你莫是庖丁手么。拟议不来。劈脊便打。何故。禁令既严。不许搀行夺市。复说偈曰。浮世光阴自不多。看看又是一年过。夜参欲说无穷事。奈此风头峭硬何。

　　结制小参。心如虚空界。示等虚空法。证得虚空时。无是无非法。从上佛祖。莫不以此心法传示。将来作大佛事。径山只今以此心法。为大伽蓝。十方法界。若圣若凡。同一安居。平等性智。蓦拈拄杖。卓一下云。过去诸如来。斯门以成就。现在诸菩萨。今各入圆明。未来修学人。当依如是住。观音菩萨。将钱买胡饼。放下手却是馒头。卓拄杖一下。复举赵州勘婆子话。颂云。台山路上婆子。勘破须他赵州。我道全无巴鼻。人言亦有来由。

　　解制小参。古者道。青青翠竹。总是真如。郁郁黄花。无非般若。空劫已前。无佛无众生。真如般若。从谁得名。我此五髻峰头。千年古寺。四来禅侣。聚首安居。九十日夏。今以告圆。空劫已前事即不问。汝日用中间。还与自己得相应也无。良久。适来有一人。为蛇画足。辊入葛藤窠里去也。拈拄杖。且听拄杖子出来。露个消息。卓拄杖云。撒手似君无一物。徒劳辛苦说千般。

　　复说偈云。绝顶凉生夜气清。三期功满不留情。布单欲卖且休卖。稳靠蒲团乐太平。

　　冬至小参。寒来暑往。阴极阳生。二曜循环。四时合节。此造化无私之功。寔古今不易之论。我等沙门释子。不知岁之余闰。不问月之大小。唤作无事人则可。唤作了事人则不可。八万四千法门。一千七百公案。须是一一参究。一一透脱始得。蓦拈拄杖。召大众云。傅大士。即今在诸人鼻孔里。骑牛出入。一个个眼眨眨地。要且捉摸他不着。卓拄杖。阳气发时无硬地。庭前石笋有新条。复举僧问古德云。冬至后日长多少。古德云。一线长。又僧问古德云。冬至后日长多少。古德云。长一线。师颂云。一线长长一线。开口须知有方便。东头卖贵。西头卖贱。灵利衲僧。有眼不见见不见。头上金乌急如箭。

　　除夕小参。万缘寝息。一性融通。大用全彰。神机独露。古佛与露柱交参。灯笼与占波斗额。不是神通所现。亦非法尔当然。正与么时。广泽龙王。与陈如尊者耳语。明日庆贺新年。为复佛法相见。世法相见。大慧老人。以黑漆竹篦。打地一下云。㘞。你有许多捞攘。一时走上善法堂前。拟向天帝释雪屈。乃喝一喝云。若不喝住。未免雨似盆倾　复举北禅贤禅师除夜示众云。今夜无可与诸人分岁。未免烹露地白牛。烧榾柮火。唱村田乐。免致倚他门户傍他墙。刚被时人唤作郎。下座归方丈。有僧随后唤云。和尚。门外有公人来。贤云。作甚么。僧云。道勾和尚纳皮肉。贤将暖帽掷与之。僧接得。跪进云。天寒。且还和尚帽子。贤呵呵大笑。师颂云。分岁聊烹露地牛。要输皮肉任来勾。大家唱起村田乐。无可还他即便休。

　　解夏小参。目前无法。法外无心。心法俱忘。理事交彻。上无攀仰。下绝己躬。头头显示真机。物物全彰妙用。如我按指。海印发光。汝暂举心。尘劳先起。释迦老子。满面惭惶。汝但外息诸缘。内心无喘。心如墙壁。乃可入道。达磨大师。一场漏逗。大抵丛林。以小参为家教。汝等诸人。每日着衣吃饭。有什么过。九旬夏满。不妨去住自由。老僧住持事繁。更不叨叨唠唠。击拂子。知恩者少。负恩者多　复举翠岩参禅师夏末示众云。一夏与兄弟东语西话。看翠岩眉毛在么。师云。一夏东语复西话。翠岩方便苦无多。眉毛打失浑闲事。争免全身入草窠。

　　除夜小参。我此法印。在天同天。在地同地。言凡则全凡。举圣则全圣。自古自今。若幽若显。无有一法不在里许。所以得之于心。千变万化。失之于旨。万别千差。汝等诸人。从年头至年尾。满眼觑着。大似不曾见。满耳听来。大似不曾闻。何异饭箩里坐。甘受其饿。大水里浸。甘受其渴。径山今夜不吝慈悲。未免重为注破。拈拄杖卓一下。一年光景今宵尽。万里更无人未归。复说偈曰。坐守空山岁又穷。夜堂相聚话西东。少林一曲无今古。自是诸方调不同。

　　解夏小参。教中云。袈裟下得人身者。如爪甲上土。袈裟下失人身者。如大地中土。以是言之。人身极不易得。佛法实是难逢。我辈沙门释子。那边经冬。这边过夏。要住即住。要行即行。幸无饥寒之迫。亦无征役之劳。当念寒暑迭迁。死生交谢。前路茫茫。拟何凭仗。于斯勤加精进。早求出离。庶几报答佛恩。免致埋没自己。若是伶俐衲僧。闻与么道。出来向千圣顶𩕳。露个消息。便见九旬无虚弃之功。百劫即今时之用。堪与佛祖为师。合受人天供养。其或未然。莫将无事会。无事困人心。

　　结夏小参。大用现前。不存轨则。自非过量人。难明过量事。总无边刹海。向一毫端。于一毫端。而建伽蓝。促无量劫数。为一念顷。于一念顷。是圣是凡。普请禁足安居。平等性智。虾蟆蚯蚓。悉证圆通。文殊普贤。共相庆赞。此盖如实之理。称性之言。若是义学之徒。见不超色。听不出声。分彼分此。说染说净。返谓我衲僧家。脱空谩语。又争怪得。拈拄杖画一画云。情尘消尽见端的。不历僧祇获法身　复举僧问洞山。寒暑到来。如何回避。洞山云。何不向无寒暑处去。僧云。如何是无寒暑处。洞山云。寒时寒杀阇黎。热时热杀阇黎。颂云。觌面当机见洞山。正偏回互不相关。无寒暑处堪回避。那取工夫到一翻。

　　结夏小参。古佛堂前。曾无异路。祖师门下。宁有多谈。然。佛法不异人心。自用无非祖意。良由取舍妄见异同。若能直下承当。便可随时受用。根尘迥脱。境智互融。这边那边。唯我自知。正法像法。该他不着。若也分别名相。驰骋知解。以当本参。何异者砂欲成嘉馔。岂不见。释迦世尊。于楞严会上。语阿难云。汝虽历劫多闻。不如一日修无漏学。且无漏学作么生修。若谓有修有证。正是诳謣闾阎。若谓无说无闻。未免颟顸佛性。诸禅德。到者里。须是如实体究。从人决择始得。明日结制。克期取证。九十日内。莫作等闲。时不待人。各宜勉力。击拂子　复举德山和尚小参云。今夜小参不答话。问话者三十棒。时有僧出。德山便打。僧云。某甲话也未问。因甚便打。德山云。汝是甚处人。僧云。新罗人。山云。未跨船舷。好与三十棒。师云。者个公案。诸方老宿。凡遇小参。未免批判一上。然只能扶强。不能扶弱。径山今夜要断不平。牙如剑树。口似磉盆。还他德山老汉。若是辨衲僧眼。犹欠悟在。这僧当时才出。直云。某甲今夜不问话。只与和尚相见。则个他若行棒。便与接住一送。非惟坐断。德山抑亦是个俊快衲僧。拈拄杖卓一下。鹤有九皋难翥翼。马无千里谩追风。

　　解夏小参。菩提道果。本自圆成。不假修为。岂从人得。圣凡情尽。体露真常。头头上明。物物上具。如斯了达。彻见根源。打破生死牢关。掀翻是非窠窟。尽十方世界。都卢是个圆觉伽蓝。佛国魔宫。随缘游戏。淫坊酒肆。任性安居。了无染净之分。岂有去来之异。此名正遍知海。亦名大解脱门。蓦拈拄杖。竖起云。释迦世尊围绕恒河沙数诸佛。只今在径山拄杖头上。休夏自恣。各各演说无量无边微妙法藏。汝等诸人。不假两眼还见么。不假两耳还闻么。其或未见未闻。切忌向虚空里图度。靠拄杖。羚羊挂角千峰上。更有羚羊在上头　复举洞山和尚示众云。秋初夏末。东去西去。直须向万里无寸草处去。僧下语多不契。有僧传至石霜。霜云。何不道出门便是草。僧复传此语至洞山。山云。浏阳乃有古佛出世。师颂云。秋初夏末走西东。拄杖头边活路通。寸草不生千万里。出门一片碧茸茸。

　　呆庵庄禅师语录卷之三
卍新纂续藏经第 71 册 No. 1418 呆庵普庄禅师语录


　　呆庵庄禅师语录卷之四

　　门人　智胜等　编

　　拈古

　　举世尊。因五通仙人问。世尊有六通。我有五通。如何是那一通。佛召仙人。五通应诺。佛云。那一通你问我。拈云。仙人善问。世尊善答。可谓光前绝后。若是那一通。总未梦见在。

　　举阿难尊者问迦叶。尊者师兄。世尊传金襕外。别传何物。叶召云。阿难。难应诺。叶云。倒却门前刹竿着。拈云。若向刹竿未倒时会得。埋没先宗。若向刹竿倒却后会得。辜负自己。且道。世尊传金襕外。毕竟别传何物。三面狸奴脚踏月。两头白牯手拏烟。

　　举二祖问达磨大师云。我心未宁。乞师安心。磨云。将心来与汝安。祖云。觅心了不可得。磨云。与汝安心竟。拈云。杀人须是杀人刀。活人须是活人剑。

　　举六祖。因僧问黄梅意旨什么人得。祖云。会佛法人得。僧云。和尚还得否。祖云。我不得。僧云。和尚为什么不得。祖云。我不会佛法。拈云。得与不得。会与不会。即不问。祖师性命。因甚落在者僧手里。击拂子。下座。

　　举国一钦禅师。因马大师遣人送书到。书中作一圆相。国一发缄。遂于圆相中。着一点。却封回。后忠国师闻云。钦师。犹被马师惑。拈云。箭锋相直。纵夺当机。还他马祖国一始得。蓦拈拄杖。召大众云。只如国师道。钦师犹被马师惑。毕竟意在于何。卓拄杖。

　　举马祖因僧参次。乃画一圆相云。入也打。不入也打。僧才入。祖便打。僧云。和尚打某甲不得。祖靠拄杖休去。拈云。大师令虽行。争奈无风起浪。者僧棒既吃了。要且有理难伸。复云。作么生会他休去底道理。

　　举南泉示众云。王老师卖身去也。还有人买么。时有僧出众云。某甲买。泉云。不作贵不作贱。你作么生买。僧无对。拈云。山僧若作者僧。待他道不作贵不作贱你作么生买。即对他道。和尚鼻索。在某甲手里。直饶王老师别有长处。也只得忍气吞声。

　　举归宗因普请入园取菜。乃画一圆相。围却一株菜。以标插之。语首座大众云。辄不得动着。各下一转语来。是时一众各呈见解。未尝有契者。宗以棒趁云。者一队汉。无一个有智慧。吃却我多少菜。不能与园头出气。乃踏倒标子。拽着菜株而归。拈云。设有僧拔却者一株菜。莫契得归宗么。拈拄杖敲香几云。归宗和尚来也。靠拄杖。

　　举志公。令人传语思大云。何不下山教化众生。目视云汉作么。思大云。三世诸佛。被我一口吞尽。何处更有众生可化。拈云。两个汉。总与一坑埋却。不为分外。虽然。也不得草草。良久。云自帝乡去。水从江汉流。

　　举盐官示众云。虚空为鼓。须弥为槌。什么人打得。众无对。南泉云。王老师不打者破鼓。拈云。南泉与么道。盐官还肯伊也无。山僧即不然。虚空为鼓。须弥为槌。什么人打得。但向他道。打即不辞。只是罕遇知音。

　　举盘山一日出门。见人舁丧。歌郎振铃云。红轮决定沉西去。未委魂灵往那方。幕下孝子哭云哀哀。山忽身心踊跃。归举似马祖。祖印可。拈云。夫为人师者。须具透关眼。别邪正验来机。只如盘山。认个昭昭灵灵。以为极则。马大师从而印可。岂不孤负先圣。欺罔后昆。山僧此间。若有这般人。必然别有生涯。鸳鸯绣出从君看。不把金针度与人。

　　举药山晚参云。我有一句子。待特牛生儿。即向汝道。时有僧出云。特牛生儿也。只是和尚不道。山唤侍者将灯来。僧便抽身入众。拈云。大小药山。龙头蛇尾。者僧只知捉月。不觉水深。大众特牛生儿也。山僧向汝道。问将一句来。

　　举芙蓉毓禅师。因庞居士问马祖。着实为人处。还分付吾师否。蓉云。某甲。尚不见他。作么生知他着实处。士云。只此见解。也无讨处。蓉云。居士也不得一向言说。士云。一向言说。师又失宗。若作两向三向。师还开得口么。蓉云。直似开口。不得可谓寔也。士抚掌而去。拈云。芙蓉。无端惹起许多葛藤。若约径山见处。便与拦胸一踏。直饶庞居士知有马大师着实处。也做手脚不及。

　　举金牛和尚。凡自做饭。供养众僧。每至斋时。舁饭桶云僧堂前。作舞云。菩萨子吃饭来。乃抚掌大笑。拈云。贼身已露。

　　举庞居士问马祖。不昧本来人。请师高着眼。祖直下觑。士云。一种没弦琴。唯师弹得妙。祖直上觑。士乃作礼。祖便归方丈。士随入云。弄巧成拙。拈云。我要问庞居士。唤甚么作本来人。作么生是没弦琴。拈拄杖。不是放过马大师。只是不欲说破。卓拄杖。

　　举云岩问百丈和尚。每日区区为阿谁。丈云。有一人要。岩云。因甚不教伊自作。丈云。他无家活。拈云。明眼人。瞒他一点不得。还会么。解弄不须霜刃剑。延龄何必九还丹。

　　举乌臼和尚。因玄绍二上座来参。臼问。二禅伯发足甚处。玄云。江西。臼拈棒便打。玄云。久知和尚有此机要。臼云。你既不会。后面个祗对看。绍拟近前。臼便打云。信知同坑无异土。参堂去。拈云。平地上𡽗崖。孤峻处平坦。诸方祇知乌臼具超宗越格手段。且不知乌臼彻底老婆心。要识老婆心么。棒打石人头。𥗋𥗋论实事。

　　举僧问赵州。二龙争珠。谁是得者。州云。老僧只管看。拈云。争者不得。得者不争。赵州只管看。要且不识珠。

　　举黄檗因百丈问甚处来。檗云。山下采菌子来。丈云。还见大虫么。檗便作虎声。丈拈斧作砟势。檗遂与丈一掴。丈吟吟而笑。便归。升座谓众曰。大雄山下。有一大虫。汝等诸人。也须好看。百丈老人。今日亲遭一口。拈云。师资相得。针芥相投。机锋互换。照用齐行。譬如二龙争珠。拏云攫雾。不动波澜。二虎夺食。活捉生擒。不伤物命。有者道。百丈无陷虎之机。黄檗有超师之作。如斯理论。刺脑入胶盆。以拂子画一画。擘开华岳连天秀。放出黄河彻底清。

　　举洞山示众云。秋初夏末。东去西去。直须向万里无寸草处去始得。只如万里无寸草处。作么生去。有僧举似石霜。霜云。出门便是草。师拈拄杖云。总向草里辊。有甚了期。卓拄杖云。㘞。

　　举赵州。因僧问。学人乍入丛林。乞师指示。州云。吃粥了也未。僧云。吃粥了。州云。洗钵盂去。其僧因此契悟。云门云。且道。有指示无指示。若云有。赵州向伊道什么。若云无。者僧为甚悟去。拈云。赵州以楔出楔。云门看楼打楼。者僧悟去。还有勘处也无。良久。风不鸣条。雨不破块。

　　举赵州因僧游五台山凡问一婆云。台山路。向甚处去。婆云。蓦直去。僧才行三五步。婆云。好个师僧。又恁么去。后有僧举似州。州云。待我为勘过者婆子。明日便去。亦如是问。婆亦如是答。州归谓众曰。台山婆子。我为勘破了也。拈云。众中尽道。赵州勘破婆子。殊不知。婆子勘破赵州。

　　举睦州示众云。你等诸人。若未得个入头。须得个入头。若得个入头。不得孤负老僧。拈云。大小睦州。通身泥水。我则不与么。遂厉声召众云。退后退后。众拟议。拈拄杖。一时趁出。

　　举仰山坐次。大禅佛到。翘一足云。西天二十八祖。亦如是。唐土六祖。亦如是。和尚亦如是。某甲亦如是。山下禅床。打四藤条。拈云。阿魏无真。水银无假。

　　举德山示众云。问即有过。不问有乖。时有僧出作礼。山便打。僧云。某甲话也未问。因甚便打。山云。待你开口。堪作何用。拈云。德山权柄在手。杀活临时。者僧久经行阵。奋不顾身。然虽如是。未免二俱不了。还有缁素得出者么。真金自有真金价。终不和沙卖与人。

　　举临济升堂。有僧出。济便喝。僧亦喝。便拜。济便打。拈云。譬如水母无目求食。须假于鰕明眼。衲僧不妨辨取。

　　举投子因僧问。依俙似半月。仿佛若三星。乾坤收不得。师于何处明。子云。道什么。僧云。想师只有湛水之波。且无滔天之浪。子云。闲言语。拈云。设有人与么问。山僧亦云。道什么。待他道只有湛水之波且无滔天之浪。脚跟下痛与一顿。拈拄杖云。有么有么。靠拄杖云。纵饶栽种得。不是栋梁材。

　　举曹山因僧问。学人抱璞投师。请师雕琢。山云。不雕琢。僧云。为甚不雕琢。山云。须知曹山好手。拈云。且道。者僧会曹山语。不会曹山语。山僧道。直饶会得。也是无端。

　　举兴化升堂云。今日不用如何若何。便请单刀直入。兴化与你证据。时有旻德长老。出礼拜。起便喝。化亦喝。德又喝。化又喝。德礼拜归众。化云。适来若是。别人三十棒。一棒也较不得。为他旻德会一喝。不作一喝用。拈云。二尊宿。一人买帽相头。一人隔靴抓痒。虽则一期施设。争奈递相钝置。何故。见义不为。何勇之有。

　　举涌泉。因雪峰来访。乃门送。峰入簥了。泉云。者个四人舁。那个几人舁。峰乃踊身起云。道什么。泉再问。峰云。行他不会。泉云。知即知。只是道不得。拈云。有主有宾。全收全放。直须识取涌泉雪峰。脱或未然。切忌向虚空里钉橛。

　　举岩头参德山。才跨门便问。是凡是圣。山便喝。岩便拜。洞山闻举乃云。若不是豁老。也大难承当。岩云。洞山老汉。不识好恶。错下名言。我当时一手抬。一手搦。拈云。德山不无养子之缘。洞山乃是因斋庆赞。作么生是岩头一手抬一手搦。不是射雕手。徒说李将军。

　　举云门示众云。闻声悟道。见色明心。作么生是闻声悟道。见色明心。乃云。观世音菩萨。将钱买胡饼。放下手却是馒头。拈云。我不似云门。认奴作郎。指鹿为马。蓦拈拄杖云。看看。拄杖子。穿过诸人髑髅。卓拄杖。

　　举玄沙因光侍者道。师叔若会禅。某甲打铁船下海去。玄沙住后。令人驰书问光云。打铁船也未。拈云。者个公案。诸方批判者。不为不多。然只能扶强。不能扶弱。山僧今日久勘。不离元状。敢谓。玄沙被光侍者领过。直尔分疏不下。毕竟如何。官无定条。从民私约。

　　举南院因僧问。赤肉团上。壁立千仞。岂不是和尚语。院云。是。僧便掀倒禅床。院云。你看者瞎汉乱做。僧拟议。院便打出。拈云。重赏之下。必有勇夫。

　　举长庆云。总似今日老胡有望。拈云。金将石试。保福云。总似今日老胡绝望。拈云。玉将火试。击拂子。一年春已过。台榭绿阴多。

　　举风穴。因僧问语默涉离微。如何通不犯。穴云。常忆江南三月里。鹧鸪啼处百花香。拈云。者僧与么问。风穴与么答。似则似矣。是则未是。虽然。你要见他风穴三生六十劫。

　　举首山拈竹篦示众云。唤作竹篦即触。不唤作竹篦即背。诸人唤作什么。叶县省近前。掣得折作两截。抛向阶下。却云。是什么。山云。瞎。县便礼拜。拈云。脱体风流。须是首山当机抗敌。还他叶县一向与么去。临济佛法扫土而尽。

　　举汾阳示众云。识得拄杖子。行脚事毕。拈云。汾阳一条拄杖。换却天下衲僧眼睛。

　　举松源和尚临终示众云。久聚正路行者有。只不能用黑豆法。难以荷负正宗。临济佛法。到此平沉。痛哉痛哉。拈云。松源老祖。压良为贱。若是黑豆法用得。有甚奇特。直须将断贯索。穿过从上佛祖鼻孔。方有自由分。时有僧云。断贯索。莫在和尚手中么。师云。这瞎汉。拈拄杖便打。

　　呆庵庄禅师语录卷之四
卍新纂续藏经第 71 册 No. 1418 呆庵普庄禅师语录


　　呆庵庄禅师语录卷之五

　　门人　德琇等　编

　　颂古

　　举世尊一日升座。文殊白槌云。谛观法王法。法王法如是。世尊便下座。颂曰。

　　文殊白槌。世尊下座。露柱灯笼。分明说破。汝等师僧。还委悉么。水长船高。泥多佛大。

　　举世尊因外道问。不问有言。不问无言。世尊良久据坐。外道赞曰。世尊大慈。开我迷云。令我得入。礼拜而去。后阿难问佛。外道有何所证。赞叹而去。佛云。如世良马。见鞭影而行。颂曰。

　　不问无言与有言。倚天长剑宝光寒。良驹何待摇鞭影。庆喜无端被热谩。

　　举世尊在灵山会上。拈华示众。是时众皆罔措。唯迦叶尊者。破颜微笑。世尊云。吾有正法眼藏。涅槃妙心。付嘱摩诃迦叶。

　　示众拈华处。破颜微笑时。灵山百万众。到此尽惊疑。

　　举达磨大师。因梁武帝问曰。如何是圣谛第一义。师曰。廓然无圣。帝曰。对朕者谁。师曰。不识。帝不契。师遂折芦渡江。

　　胡僧齿缺舌头长。出语如何契帝王。折得茎芦渡江去。也知无地着惭惶。

　　举六祖大师。因风飏刹竿。二僧对论。一云。风动。一云。幡动。往复曾未契理。祖云。不是风动。不是幡动。仁者心动。二僧悚然。

　　不是风兮不是幡。翻身透出万重关。笑看天上团团月。影落澄潭彻底寒。

　　举南阳忠国师。一日三唤侍者。侍者三应喏。师曰。将为吾辜负汝。却是汝辜负吾。

　　会得三呼三应。说甚负汝负吾。咬人罕逢师子。逐块多见韩卢。

　　举马祖。与百丈西堂南泉。玩月次。祖曰。正当与么时如何。堂曰。正好修行。丈曰。正好供养。泉拂袖便行。祖曰。经入藏。禅归海唯。有普愿独。超物外。

　　马祖堂前玩月时。三人兄弟各呈机。一般丑恶难藏掩。争免傍观说是非。

　　举百丈再参马祖。祖见来。竖起拂子。丈云。即此用离此用。祖以拂子挂旧处。良久云。汝以后开两片皮。将何为人。丈亦竖起拂子。祖云。即此用离此用。丈亦挂拂子于旧处。祖振威一喝。百丈直得三日耳聋。后因黄檗来参举此。檗遂吐舌。

　　拈来放去不多争。父子相将草里行。一喝耳聋容易晓。舌头吐出最难明。

　　举马祖不安。院主问。和尚近日尊候如何。祖曰。日面佛月面佛。

　　日面月面。随方应现。具眼衲僧。有甚难见。晓来雨过。长江风动。芦花两岸。

　　举南泉。因两堂首座争猫儿。泉乃提起云。道得即救取。道不得即斩却。众无对。泉遂斩之。至晚。赵州自外归。泉举似赵州。州脱草履安头上而出。泉云。汝若在。即救得猫儿。

　　当阳提起个猫儿。道得分明救得伊。直下一刀成两段。草鞋戴出亦徒为。

　　举陆亘大夫问南泉云。肇法师。也甚奇怪。解道天地同根。万物一体。泉指庭前牡丹云。大夫。时人见此一株花。如梦相似。

　　天地同根会也么。庭前指出牡丹花。黄金把得和沙卖。谁谓南泉是作家。

　　举盐官一日唤侍者云。与我将犀牛扇子来。侍者云。扇子破也。官云。扇子既破。还我犀牛儿来。侍者无对。

　　犀牛扇破。重索犀牛。盐官老汉。好不知羞。

　　举鲁祖凡见僧来便面壁。

　　鲁祖见僧惟面壁。宗师何用口喃喃。怪来昔日毗耶老。独与文殊作对谈。

　　举德山初见龙潭。便问。久向龙潭。及乎到来。潭又不见。龙又不现。潭曰。子亲到龙潭。

　　千古龙潭水渺弥。德山亲到更何疑。顶门有眼明如日。脚下泥深总不知。

　　举丹霞到一荒院遇夜。取木佛烧火向。院主乃呵责曰。何得烧我木佛。霞以拄杖拨火云。烧取舍利。院主云。木佛何得有舍利。霞云。若无舍利。更取两尊来烧。院主嗣后眉须堕落。

　　丹霞烧木佛。院主堕眉须。去得眼中屑。重添脑后锥。

　　举赵州一日访茱萸。将拄杖于法堂上。东行西行。萸云。作什么。州云。探水。萸云。我者里一滴也无。州将拄杖靠壁。便出。

　　赵州探水到茱萸。彻底争知一滴无。拄杖当时将靠壁。分明直处却成纡。

　　举僧问洞山。如何是祖师西来意。山云。待洞水逆流。即向汝道。

　　宗师开口不留情。只要当人实地行。洞水逆流终可待。西来祖意教谁明。

　　举仰山问中邑。如何得见性去。邑云。譬如一室有六窗。内有一猕猴。外有一猕猴。从东边唤猩猩。猕猴即应。如是六窗俱唤俱应。山礼谢云。适蒙和尚譬喻。无不了知。更有一事。只如内猕猴瞌睡。外猕猴欲相见时如何。邑下禅床。执仰山手。作舞云。猩猩与汝相见了。

　　问来亲切。答去分明。抑扬有准。敲唱双行。猕猴瞌睡不瞌睡。六窗正好唤猩猩。

　　举僧问赵州。如何是祖师西来意。州云。庭前柏树子。

　　潦倒赵州全胜敌。藏锋露刃总由他。当阳指出庭前柏。争似逢僧唤吃茶。

　　举昔有一婆子。供养一庵主。经二十余年。令一二八女。送饭给侍。一日令女子抱定云。正当与么时如何。主云。枯木倚寒岩。三冬无暖气。女子归举似婆。婆云。我二十年来祇供养。得个俗汉。遂趁出。放火烧却庵。

　　婆子烧庵话。禅人着眼看。三冬无暖气。六月雪霜寒。

　　举定上座问临济。如何是佛法大意。济下绳床。擒住与一掌。便托开。定伫立。傍僧云。定上座。何不礼拜。定方礼。忽大悟。

　　师资会遇固非轻。报汝诸人好辨明。红芍药边方舞蝶。碧梧桐里正啼莺。

　　举雪峰示众云。尽大地撮来。如粟米粒大。抛向面前。漆桶不会。打鼓普请看。

　　大地撮来如粟粒。等闲觑着骨毛寒。雪峰为物垂慈切。打鼓从教普请看。

　　举僧问道吾。如何是和尚深深处。吾下禅床。作女人拜云。谢子远来。无可祗待。

　　直示深深处。还他向上人。下床施女拜。祗待更殷勤。

　　举灵云见桃花悟道。有颂云。三十年来寻剑客。几回叶落又抽枝。自从一见桃花后。直至如今更不疑。后玄沙闻云。谛当甚谛当。敢保老兄未彻在。

　　桃花一见更无疑。大小灵云眼𥉌眵。笑杀钓渔船上客。无端摘叶又寻枝。

　　举临济将迁化时。嘱三圣曰。吾去世后。不得灭却吾正法眼藏。圣曰。争敢灭却。济曰。忽有人问。汝作么生道。圣便喝。济曰。谁知吾正法眼藏。向者瞎驴边灭却。

　　喝下全生杀。机先辨正偏。谁知正法眼。灭向瞎驴边。

　　举云门以拄杖示众云。拄杖子化为龙。吞却乾坤了也。山河大地。甚处得来。

　　云门拄杖化龙去。吞却乾坤只等闲。我若见时须拗折。免教一向管窥斑。

　　举投子。因僧问如何是十身调御。师下禅床立。又问。凡圣相去多少。师亦下禅床立。

　　射虎不真。徒劳没羽。向上提持。还他投子。可怜驰逐天下人。五五依然二十五。

　　举僧问洞山。如何是佛。山云。麻三斤。

　　生杀从来总自由。三边戈甲一时收。谁知不用施韬略。坐镇中原四百州。

　　举赵州和尚云。一切人。被十二时使。老僧。使得十二时。

　　赵州老古锥。使得十二时。床上破芦䕠。手中粗辣梨。

　　举僧问风穴。如何是佛。穴云。杖林山下竹筋鞭。

　　杖林山下竹筋鞭。一句如何举得全。生铁铸成金弹子。扶桑人种陕西田。

　　举唐朝因禅师。微时常运椎击土块次。见一大块。戏椎猛击之。应碎忽然大悟。后有老宿闻云。尽山河大地。被因禅师一击百杂碎。

　　一击百杂碎。万象齐庆快。大好因禅师。是什么土块。

　　举僧问马祖。如何是佛。祖云。即心即佛。又僧问。如何是佛。祖云。非心非佛。

　　即心即佛成妄见。非佛非心妄转多。拈却两重关棙子。大平何用动干戈。

　　举黄龙南禅师三关语。颂曰。

　　我手何似佛手。举起便合知有。等闲拶破虚空。正好藏身北斗。

　　我脚何似驴脚。开口不妨道着。须信赵州石桥。不比寻常略彴。

　　人人有个生缘。会得只在目前。不识寒山拾得。唤作文殊普贤。

　　举鸟窠和尚。因会通侍者。告辞往诸方。学佛法去。师曰。若是佛法。吾此间亦有少许。通曰。如何是和尚此间佛法。师于身上。拈布毛吹示之。通大悟。

　　日用现行明历历。拟心凑泊即瞒顸。布毛吹起无多子。也要当人着眼看。

　　举五祖演和尚。室中问僧云。释迦弥勒。犹是他奴。且道。他是阿谁。

　　描不成兮画不成。娘生面目甚分明。从他逼塞虚空去。休更人前唤小名。

　　举兜率悦禅师设三关。问学者曰。拨草参玄。只图见性。即今上人性。在甚么处。识得自性。方脱生死。眼光落地时。作么生脱。脱得生死。便知去处。四大分离。向甚么处去。

　　早间吃粥。斋时吃饭。两个五百。元是一贯。

　　贵买贱卖。少减多添。要识李四。问取张三。

　　干木随身。逢场作戏。杲日丽天。清风匝地。

　　举德山到沩山。挟复子于法堂上。从西过东边。从东过西边。顾视云。无无。便出。德山至门首。却云。也不得草草。便具威仪。再入相见。沩山坐次。德山提起坐具云。和尚。沩山拟取拂子。德山便喝。拂袖而出。背却法堂着草鞋。便行。沩山。至晚问首座。适来新到。在什么处。首座云。当时背却法堂。着草鞋出去也。沩山云。此子。已后向孤峰顶上。盘结草庵。呵佛骂祖去在。

　　宝镜当台验作家。德山觑着眼生花。翻身坐断孤峰顶。一味逢人撒土沙。

　　举僧问赵州和尚。初生孩子。还具六识也无。州云。急水上打毬子。僧复问投子。急水上打毬子意旨如何。子云。念念不停流。

　　急水滩头解打毬。谁云念念不停流。茫茫六合人如海。脱体风流是赵州。

　　举赵州问投子。大死底人。却活时如何。子云。不许夜行。投明须到。

　　死中得活亦非常。切忌逢人错举扬。昨夜面南看北斗。脚跟不动到家乡。

　　举僧问大龙。色身败坏。如何是坚固法身。龙云。山花开似锦。涧水湛如蓝。

　　山花似锦水如蓝。切忌承言落二三。坚固法身遭指注。大龙有口只宜缄。

　　举天平依和尚行脚时。参西院。常云。莫道会佛法。觅个举话人也无。一日西院遥见。召云。从依。平举头。西院云。错。平行三两步。西院又云。错。平近前。西院云。适来者两错。是西院错。上座错。平云。从依错。西院云。错。平休去。西院云。且在这里过夏。共上座商量这两错。平当时便行。后住院。谓众云。我当初行脚时。被风吹到思明长老处。连下两错。更留我过夏。待共我商量。我不道恁么时错。发足南方去时。早知道错了也。

　　天平行脚到西院。其奈连施两错何。待共商量留过夏。至今错解不胜多。

　　举保寿开堂。三圣推出一僧。寿便打。三圣云。恁么为人。非但瞎却这僧眼。瞎却镇州一城人眼去在。保寿掷拄杖。下座。

　　手面机轮全杀活。棒头照用要分明。果然瞎一城人眼。凌辱宗风两弟兄。

　　举僧问云门。如何是清净法身。门云。花药栏。僧云。便与么去时如何。门云。金毛狮子。

　　无中唱出老云门。拍拍当机调自新。花药栏虽容易见。争如北斗里藏身。

　　呆庵庄禅师语录卷之五
卍新纂续藏经第 71 册 No. 1418 呆庵普庄禅师语录


　　呆庵庄禅师语录卷之六

　　小师　昙顿等　编

　　偈

　　赠景首座

　　睦州嗣黄檗。灵树待云门。如此人天眼。光明耀乾坤。机夺机兮楔出楔。逆顺纵横谁辨别。师资会遇兮啐啄同时。宾主相忘兮敲唱合节。坐断玄关正令行。后世何人继清绝。上人自是英俊流。壮年志气冲斗牛。集云峰下分半座。宏规落落追前修。领徒行脚游江海。勘遍诸方诚绝待。抖擞行囊一物无。七尺乌藤手中在。朅来访我深云间。话到无言心亦闲。推出秦时𨍏轹钻。等闲靠倒须弥山。

　　送轮藏主

　　生佛已前一句子。不惜眉毛为君举。开口分明落二三。塞却耳根须听取。只今法道何浇漓。谈玄说妙夸传持。逐块韩卢知几几。咬人罕睹狮子儿。岂不见临济三回问黄檗。六十乌藤没商略。高安滩上蓦翻身。倒捋虎须施痛掴。道人弃教来参禅。𢬵得禁吾劈面拳。藏里摩尼亲构得。直须击碎欧峰前。掉臂堂堂出门去。春光烂熳江南路。鹧鸪啼处百花香。凤栖不在梧桐树。

　　送要侍者

　　道人要学呆。来入呆庵室。呆庵教汝呆。有口说不出。不说亦不闻。无得亦无失。掉头游诸方。拄杖挑红日。笑他老香林。纸袄黑如漆。三三不是九。九九八十一。

　　送闲长老归宝胜

　　君不见夹山散席见船子。一篙打落沧波里。死眼豁开忽点头。始信道吾发笑良有以。又不见黄龙行脚见慈明。痛骂不禁魂胆惊。踏着赵州关棙子。方知云峰出语非常情。近来此话凭谁举。说妙谈玄满寰宇。若约衲僧门下看。到头未敢轻相许。子今得座披衣时。东探西讨何所为。未跨船舷先转却。茫茫大地无宗师。忆昔游从非一日。笑语自能忘得失。信曾亲见作家来。平生参学事已毕。明朝复相别。后会未可期。更有一语送尔归。尔归故山慎勿违。晓行须待红日出。毋使霜露沾麻衣。

　　送明禅人

　　道人走遍诸方。毕竟为个甚么。决欲究明死生。直须从前放下。便请拗折乌藤。试向虚堂静坐。忽然豆爆寒灰。痛口不妨骂我。我既不识惭惶。一味如聋若哑。笑他昔日睦州。拶得云门脚跛。

　　赠询藏主

　　老僧燕坐枯木床。心入无言妙三昧。山阴禅者来扣门。手展云笺觅长偈。长偈欲书不尽书。铁鞭击碎摩尼珠。如来藏里收不得。神光炯炯腾寒虚。惊起南山白额虎。木人拍板空中舞。东土西干没祖师。五五依然二十五。

　　赠闲藏主

　　道人脊梁铁作骨。拄杖横拖眼如鹘。遍寻知识走丛林。开口欲吞三世佛。金鳌背上解翻身。笑指凌霄高突兀。构得如来藏里珠。等闲抹过苍龙窟。

　　道友二人。过予夜话。一友云。此事至难。不可得而拟议。一友云。此事至易。但自不能承当耳。因喻之以二首

　　难难万种千般。才拟议即颟顸。青天霹雳。平地波澜。无说是真说。他观非正观。沉沦枉经巨劫。契悟祇在毫端。莫教坐却含元殿。逢人只管觅长安。

　　易易多方一致。绝承当忘比喻。耀古腾今。经天纬地。知有亦无知。利他还自利。明明般若真乘。念念尘劳杂事。拔却多年苦瓠根。释迦不受然灯记。

　　赠范藏主

　　藏里摩尼人不识。护龙河上亲收得。朅来托起欧峰前。一道神光射虚碧。置之浊水浊水清。山鬼见之魂胆惊。我欲为渠即夺却。弃与昏衢为照明。仰山倾出一栲栳。狼籍丛林非小小。子今护惜是至宝。究竟何如放下好。呆庵所说无所凭。不妨携取归金陵。随方应现色非色。老胡两眼犹晶荧。

　　送慧维那

　　翠岩接云峰。克宾嗣兴化。师资授受良非轻。千古丛林成话欛。道人欲继先贤踪。特披荆棘来相从。法战不须论胜负。宗坛及第期心空。我今缚屋孤峰顶。心识多年似灰冷。懒将棒喝对人施。仰视青天白日静。道人复作诸方游。殷勤索我举话头。话头举起只这是。太平何用施戈矛。

　　赠冲藏主

　　叹息复叹息。向上之机谁辨的。曲录据坐非不多。接响承虚亦何益。君不见虎丘只是隆知藏。特立宗坛名籍籍。冲禅德冲禅德。大方高蹈须勉力。烟霞老我寸心灰。要睹丛林古颜色。

　　琪藏主求

　　佛祖顶𩕳机。超越诸限量。拶透通天关。所得方谛当。道人当壮年。立志能向上。拄杖挑钵囊。东西遍参访。再登凌霄峰。雅慕古人样。操守尚精严。结交匪庸妄。往来不往来。是藏不是藏。触目甚分明。开口翻成谤。莫听杜阿师。密语相谄诳。到家审思量。别有奇特相。

　　送恒藏主

　　把住玄关。不通水泄。向上一着。如何辨别。直饶辩似河倾机如电掣。到这里也须卸甲倒戈。亡锋结舌。说甚么棒喝交驰敲唱合节。所以道金毛踞地奋全威。野干闻之皆脑裂。只如临济正法眼藏。因甚却向瞎驴边灭。虽然有主有宾。到底无示无说。恒禅恒禅知不知。昔何时也今何时。少林曲调天然别。黄金不铸钟子期。

　　次韵送灵隐真藏主

　　毗卢正体堂堂露。古往今来没差互。一毫端上洞根源。如日行空恰当午。因忆江西马大师。声光烜赫腾坤维。真正举扬机自别。棒头喝下看提持。伶俐衲僧。快须证据。不得无言。不得下语。掀翻藏教葛藤窠。千手大悲拦不住。草中惊起睡烟菟。咬杀南山白额虎。

　　送达藏主

　　达磨未来已前。人人鼻孔撩天。天真之佛不昧。日用头头现前。逗到游梁涉魏。未免骨露皮穿。神光错礼三拜。从兹焰续芳联。临济更无本据。却将一喝流传。谁知正法眼藏。灭向这瞎驴边。老我口生白醭。何暇为人说禅。明日洞庭归去。不妨顺水行船。

　　送宗藏主

　　宗门向上事。无传亦无受。纸袄抄得来。未免扬家丑。老我五峰巅。为人懒开口。每遇入室徒。大棓劈脊搂。虽不别机宜。贵在脱窠臼。若是英灵儿。机先合知有。藏教五千余。流布日已久。尽底为掀翻。不妨夸好手。勘破老云门。一举四十九。

　　送智知客

　　智不到处。切忌道着。机先拶透祖师关。圣解凡情尽拈却。岂不见大阳寺里显知客。笑倒傍观韩大伯。猊床高据乳峰头。千古声名何烜赫。

　　送泽藏主

　　泽广藏山。理能伏豹。众生永息攀缘。诸佛本无言教。赵州为婆子转藏太杀颟顸。善慧对梁皇讲经不妨卖峭。当知触处逢源。切忌随机失照。道人学脱空。一心求实效。访我凌霄巅。踏着通天窍。乌藤倒握便翻身。方外悠悠恣高蹈。

　　送琇藏主

　　透过龙门赤梢鲤。翻身藏海波涛起。拏云攫雾势未休。终不淹他齑瓮里。老僧静处萨婆诃。终朝两眼悬松萝。秋入丛林正枯稿。畴能沾沃倾天河。鱼龙变化固莫测。上人此行宜勉力。百丈重参马大师。曾闻一喝聋三日。

　　送念藏主

　　真诚学道人。脊梁硬如铁。正念常现前。玄关俱洞彻。拈起犀牛扇。清风撼寥泬。拓开无尽藏。骊珠耀明月。掉头归去来。不堕他途辙。出林狮子儿。奋迅天然别。

　　送如侍者

　　如来顿教门。一超能直入。截断知见根。脱去情尘执。啐啄在当机。何啻劈箭急。曾不假思惟。谁云涉阶级。百丈参马师。侧侍绳床立。挂拂蓦遭呵。掩耳终莫及。点铁作精金。灵丹只一粒。

　　送埙侍者

　　马祖升堂。百丈卷席。大用全彰。神机罔测。如磁引针。似镞破的。父子传持。本无妙密。眷尔埙禅。来入吾室。跳出葛藤。撞着铁壁。热喝真拳。雷轰电激。拟心即乖。开口即失。裂破古今。不妨奇特。倒捋虎须。唯白拈贼。

　　送昋侍者

　　鸟窠吹布毛。侍者便悟去。机投辊芥针。徒夸箭锋拄。日出天宇高。云收山岳露。明明绝覆藏。了了无回互。拶透上头关。踏着来时路。四七与二三。密意不相付。

　　送树藏主

　　最初机末后句。未开口时知落处。鸟窠拈起布毛吹。会通侍者便悟去。如来教祖师禅。了无密意堪流传。日用现行明历历。灵光洞彻威音前。一大藏教对一说。明眼衲僧难辨别。南海波斯笑展眉。金刚脑后三斤铁。

　　送瀚藏主

　　侍者参得禅。千了与百当。翻身更那边。拶透如来藏。就中探出摩尼珠。灵光烜赫腾十虚。是圣是凡难近傍。烁迦罗眼那能窥。老僧一见即夺却。特地从头问渠索。无事相将草里行。笑倒东村王大伯。噫嘘嘻无人知。横拈铁笛顺风吹。十影神驹立海涯。九苞祥凤凌空飞。

　　送荪藏主

　　参到无参。学到无学。无师之智忽现前。圣解凡情尽拈却。一大藏教。是个切脚。东山解道钵啰娘。梵语唐言该不着。道人近自云峰来。探玄有志非凡才。截断从前知见网。龙门一跃生风雷。兔角拄杖活鱍鱍。卓向虚空任拈掇。休夸临济小厮儿。黄檗虎须曾倒捋。

　　送启藏主

　　大启重关延巨敌。等闲捉住白拈贼。三玄戈甲谩施呈。啮镞当机须辨的。堪笑文远与赵州。争锋唇舌无来繇。只图斗劣不斗胜。岂知父子成冤仇。何如深入毗卢藏。是圣是凡难近傍。把住乾坤正令行。杰出古今真榜样。有时纵夺奋全威。哮吼一声狮子儿。金刚出匣光𦦨𦦨。烁迦罗眼那能窥。

　　送谦首座回受经

　　八纮云净秋气高。风生桂岫天香飘。堂中上座定初起。卷衣欲渡龙江潮。再四留之不肯住。铁锡横肩出门去。他日重来捋虎须。啐啄当机箭锋拄。少林一曲听者难。无弦之琴谁复弹。老我凌霄倚庭树。摩挲两眼看鹏抟。

　　歌

　　卧云轩。为前水西大机禅师作

　　卧云轩中人。尘事不相到。心与云俱闲。看云聊寄傲。云之从龙自可期。达人应世当有时。乃知舒卷本无迹。六合茫茫随所适。殷勤为告卧云人。云中有路须致身。大地苍生望霖雨。胡为久卧南湖濵。

　　空外歌(并序)

　　东林实藏主。字空外。求余作偈以证其说。因谓之曰。空无内外。内外性空。性空亦空。毕竟空中无名字相。离言说相。汝之立名。大似夹截虚空。我更说偈。何异彩画虚空耶。实曰。我立空名。师说空偈。以空纳空。不亦可乎。余不意庐山界有此脱空汉。于是。击禅板为之歌曰。

　　真性等虚空。廓彻无内外。不即亦不离。非向亦非背。若人一念能融通。头头物物明真宗。十方荡荡没边表。古往今来体用同。同不同异不异。空外之说无实义。一机抹过威音前。舜若多神脚踏地。有时空外来。头峭五岳高崔嵬。重重无尽华藏界。一一从头都拓开。有时空外去。千手大悲拦不住。翻身踢倒七金山。刹刹尘尘是归路。阿呵呵还会么。当阳唱起脱空歌。快活谁能奈我何。溪上石人相耳语。无毛铁鹞过新罗。

　　大用歌

　　选佛得甲科。今古谁能敌。大用常现前。何须存轨则。骊龙颔下抉明珠。赤手曾编猛虎须。虚空背上翻筋斗。藕丝窍里同安居。机先捉住白拈贼。正按旁提人不识。眉间挂剑真自奇。透过金圈吞栗棘。看他天生意气脱体风流。直上非非想处。辊出须弥作绣毬。蓦过他方阿僧祇世界。转身接向脚跟头。阿呵呵好不好。南北东西何处讨。一毫端上识根源。是圣是凡都靠倒。比来逢大用。索我大用歌。自惭才力小。奈尔大用何。试将一滴曹溪水。涨起西江浩渺之洪波。波光冷浸琉璃碧。沃日滔天深莫测。信口吸教彻底干。灼然不费纤毫力。报君知休惊疑。衲僧向上更有提持。明投暗合兮全收。全放左转右旋兮不即不离。大方内外皆充塞。妙用纵横无尽时。

　　呆庵歌(并序)

　　余以痴钝自守。随所住处。扁曰呆庵。客有讥曰。世人以机巧相尚。其来久矣。子欲全其呆而矫诸。不亦迂乎。余因谢其客曰。灵利汉有此分别尔。客既去。于是。作呆庵歌一首。以写呆意。览者。勿以工拙论之可也。

　　我此呆庵呆道人。不识世间秋与春。兀兀痴痴只么过。无荣无辱无疏亲。或把精金和土卖。或收燕石藏为珍。笑倒傍观灵利汉。赞亦不喜骂不嗔。有问呆庵何所作。闲看葫芦悬壁角。当阳拈起钝铁锹。拟向虚空去穿凿。门户长年八字开。屋里从来空索索。多被时流蓦面欺。一生莽卤都不觉。可怪呆人百不能。对人呆话还可憎。刚道夜深刍犬吠。大洋海底人挑灯。更有一般呆伎俩。两耳卓朔头鬅鬙。任你客僧逞机巧。东呼西唤渠不应。

　　无言歌(并序)

　　无言粤藏主。以其号求作歌。余屡不答。而请益坚。乃谓之曰。余作是歌久矣。汝自不闻耳。粤云。师既无言而言。亦当言所无言。岂复有所分别耶。余为一笑。而援笔书偈。以塞其请。

　　无言上人求我歌。我正无言乐禅寂。兀然不答坐堆堆。两眼伥伥挂空壁。上人良久乃出门。此事分明谁与论。日轮杲杲初卓午。松风飕飕声满轩。维摩示疾毗耶离。只应惹得文殊至。到了何曾措一词。不二门开洞天地。汝今无闻我无说。觌面当机还直截。无位真人笑脸开。憍梵钵提惊吐舌。

　　云海歌。为慈藏主作

　　慈云荫覆广无边。觉海圆澄深莫测。都来只在一毫头。抛向面前人不识。从他布影遍十方。恒洒甘露苏焦枯。含摄三千大千界。涌出百亿须弥卢。谛观云海彻源委。往古来今绝伦比。尽底掀翻验作家。眨上眉毛隔千里。上人索我云海歌。我歌云海可奈何。未开口时声浩浩。龙门鼓起滔天波。

　　荆石歌

　　荆山有石徒落落。何人知是无瑕璞。卞和一见喜且惊。持献金门试雕琢。楚国良工希复希。可怜抱石荆山归。一朝剖决遇明主。天生至宝真绝奇。近闻荆山尚多石。于中岂有连城璧。牧童弃置同瓦砾。时无卞氏谁能识。举世学道人。各怀无价珍。宗匠久不作。未免成埋尘。尘埋不埋何得失。利物应机终有日。愿言此去善护持。休向中途生退屈。道人索我荆石歌。载歌载叹可奈何。荆石怀归莫轻售。世间自古谗言多。

　　禅悦吟

　　我吟禅悦谁证据。自有知音知乐处。袈裟轻卷出尘来。楖𣗖高担入山去。青松下碧岩前。闲看浮云横晓天。日轮初升照绝顶。大地须臾俱洞然。石门庵荒草路。要行即行住即住。有时兀坐破柴床。困则和衣伸脚睡。贫道人没疏亲。头头应用皆天真。山鸟衔花忽相过。定回不觉人间春。诸境空万缘绝。薝卜吹香满寥泬。楞伽读罢默无言。举头遥望天边月。秋叶落秋风凉。小溪流水声自长。薄暮惊逢采樵客。拟寻归路何彷徨。独嘘嘻常庆快。截断千妖并百怪。穷冬积雪遍山林。绝胜普贤银世界。描不就画不成。悟得无生无不生。一钵持来香积饭。净名不出毗耶城。禅悦吟吟不彻。本色衲僧机用别。全放全收正此时。寄语通人好甄别。

　　呆庵庄禅师语录卷之六
卍新纂续藏经第 71 册 No. 1418 呆庵普庄禅师语录


　　呆庵庄禅师语录卷之七

　　小师　昙顿等　编

　　诗(七言八句)

　　读古林和尚语录

　　三十余年振祖风。此庵门户不雷同。验人眼在眉毛上。陷虎机藏掌握中。枯木抽条垂地绿。冷灰发焰亘天红。看渠擘破浑仑句。抹过杨岐栗棘蓬。

　　送仰山坚藏主

　　寻师择友为参禅。须是身心铁石坚。千里瞻风终枉尔。一朝嗄地始欣然。雪消庾岭春飞锡。月满鄱江夜泛船。抉得骊珠光灿烂。集云峰顶浪滔天。

　　送敏侍者(时在抚州北禅寺)

　　拨草瞻风不惮劳。光阴多是等闲抛。当场正好施三顿。平地须防吃一交。黄雀竞寻红稻啄。紫鸾偏向碧梧巢。北禅有语非干舌。纸袄毋烦侍者抄。

　　送俦侍者

　　子也参方要识真。此行此语合书绅。随声逐色尘难出。绝虑忘缘道易亲。尽道有修还有证。须知无法亦无人。布毛吹起双瞳碧。碓觜花开劫外春。

　　次韵。送杰侍者

　　湘西昔日廓侍者。当机热喝骇同流。罗笼迥脱摩霄鹘。鞭索俱忘露地牛。架箭张弓思石巩。呈桡舞棹笑岩头。扶桑东去烟波阔。会有鲲鲸上直钩。

　　送璨藏主

　　道人学道莫迟留。寒暑催人易白头。行脚既知明大事。立心端合继前修。要知临济参黄檗。须想云门见睦州。信手揭翻华藏海。虚空背上恣遨游。

　　寄全室和尚

　　老去闲居傍　帝畿。承　恩时复奉　天威。三经旨诀曾敷奏。千圣真传尽发挥。佛印解来苏子带。大颠留得退之衣　朝贤问法多如雨。一一提持向上机。

　　晏侍者有偈呈师。次韵酬之二首

　　楖栗横担铁一寻。远辞　京国到云林。将来廓彻人天眼。向上研穷佛祖心。谁道磨砖难作镜。我知点铁易成金。当机识得归源旨。琴鼓无弦有妙音。

　　佛祖话头生铁橛。古今流播满丛林。莫图听我闲饶舌。切忌随他错用心。玉假琢磨成美器。矿因锻炼出精金。东山瓦鼓轻敲着。却是虚空震吼音。

　　勉尊胜宗长老

　　密意都卢在汝边。我无密语与人传。要为叔世光明种。莫学他家默照禅。取舍顿捐心量外。行藏直透劫空前。入廛垂手须方便。末法今当一万年。

　　次韵。送勤侍者

　　髑髅那畔有灵光。日用明明不覆藏。道绝言诠宜自省。机同啐啄要相当。谩跨洛浦辞临济。长想龙湖见石霜。四海丛林正寥落。谁能赤手整颓纲。

　　追和雪峰空禅师分岁韵

　　径山遇岁与人分。家宴才开自不群。木札煮羹香满地。铁钉炊饭气成云。薄批明月千余片。细切清风百数斤。吹起少林无孔笛。衲僧闻此未曾闻。

　　次韵。答法侄泽藏主

　　生佛已前一段事。贱堪卑也贵堪尊。正当语路无寻处。方信禅家有悟门。弹指直教三际断。到头莫被六尘昏。不因法侄来相过。老我如何着口论。

　　送辨藏主

　　问字惟将一嘿酬。舌根不动辨如流。拟寻玄路空簁力。彻见真源始到头。革舄蹑云双迳晓。木杯载月洞庭秋。明明函盖盖坤句。竖抹横该得自繇。

　　送愿藏主

　　发足参方志愿坚。祖师心印要亲传。敲床对客机何别。叉手酬僧话已圆。径坞幽深云绕屋。太湖空阔水连天。了知法法无差互。密意都来若个边。

　　送持藏主

　　行藏与道不相离。二六时中善护持。顿息万缘无异路。才兴一念有多岐。明明岂假从他觅。了了何妨得自知。藏里摩尼光烜赫。拈来烁破众人疑。

　　次韵。赠法侄泽禅人

　　袈裟提起黑㲯𣯶。付嘱多年出此庵。祖道无传当我责。宗门有话向谁谈。慈明脱履对神鼎。昭觉撞钟接小南。今日放卿三十棒。现成公案不须参。

　　送胤藏主

　　一大藏教一气转。翻身跳出葛藤窠。去来合辙皆繇我。杀活当机不属他。称过量人能有几。具超方眼亦无多。江南两浙参游遍。还把袈裟挂薜萝。

　　次韵。答万寿伯莹和尚二首

　　闲房壁观觜卢都。语默何曾涉市途。但自机先提祖印。从他肘后秘灵符。镜中鬓发千茎雪。床角藤枝七尺乌。只恐征书　天上至。金襕特赐趁　朝趋。

　　袈裟忆在宝珠峰。曾共敷扬向上宗。华偈联篇光烨烨。竹篦倒握势隆隆。谁云雪曲无人和。自信玄关有路通。别后早闻归故里。四方禅学尽趋风。

　　次韵。答无文藏主

　　寻师择友事参方。剖破疑团发慧光。一句当机传法印。十年混迹在禅堂。寒松耸干凌霄秀。秋菊垂花带露黄。妙用头头俱显现。了知秘藏不能藏。

　　送进藏主

　　瞻风拨草为求师。亲到龙门更不疑。极力成褫虽在我。通身放下合繇谁。要知道绝名模处。须信机同啐啄时。负汝负吾都莫问。看他睡虎奋全威。

　　赠生维那

　　子来觅偈拟何为。去向诸方扣宿师。句里藏锋须猛省。机先啮镞莫迟疑。当知觌面提持处。正是全身放下时。顾我不行兴化令。临岐叮嘱费言辞。

　　示俭侍者

　　侍者参得禅了也。乌藤三十未轻饶。尽教衲子心机息。方显师家手段高。镜藉重磨光始现。金繇百炼矿全销。承虚接响知何限。续断应须煮凤胶。

　　诗(七言绝句)

　　奉和芥室和尚杂言四首

　　沉空滞寂不回头。暑往寒来春复秋。缺齿老胡辞竺国。大乘根器出神州。

　　坐断孤峰最上头。德山气宇凛高秋。一条白棓横挥处。千古威风四百州。

　　空斋不语独搔头。摇落惊看觉苑秋。书上万言　天子悦。令人苦忆老藤州。

　　江北江南走竞头。几人叶落便知秋。当年风穴辞南院。七载单丁在汝州。

　　次韵东院和尚闲居

　　何事逢迎不下堂。主宾道合贵情忘。赵州千古高风在。不出山门见赵王。

　　礼疏山祖师塔

　　三更窃听洞山禅。父子从来妙不传。卖却布单缘底事。至今活葬大江边。

　　示僧修桥

　　打硬工夫势未休。要看砥柱屹中流。度驴度马浑相似。笑杀当年老赵州。

　　题倒骑牛

　　水牯纯来不着鞭。平原漠漠草芊芊。等闲倒跨出门去。横笛一声高彻天。

　　示文上人

　　有指示时非指示。无推寻处是推寻。要明生佛已前事。歇却驰求种种心。

　　送忠书记

　　汝未濡毫文彩露。我才开口舌头僵。虚空昨夜呵呵笑。万象森罗共举扬。

　　示蕴侍者

　　我宗无语亦无法。纸袄抄来着甚忙。父母未生前一句。切须冷地里思量。

　　奉寄　芥室老和尚二首

　　底事怀归思不堪。梦魂长绕绿萝庵。白头遗叟空山里。知是何人侍夜谭。

　　手携七尺古藤枝。渡水穿云孰可期。逆顺二途俱不涉。分明说与老禅知。

　　寄玄极法兄三首

　　为人不惜两茎眉。亲见鞔峰老古锥。少室宗纲今委地。腕头有力好扶持。

　　暮翁手提断贯索。曾从东海缚麒麟。长竿此日抛香饵。掣得金鳌有几人。

　　三脚驴生阔角牛。东西奔触没踪繇。从他露地憨眠去。鼻孔无绳不用收。

　　示昙顿侍者省亲二首

　　鸟窠拈起布毛吹。大似空拳诳小儿。汝莫随他颠倒想。老僧无法可传持。

　　父子恩亲孰与齐。卷衣别我数行啼。到家莫负还山约。折脚铛儿要尔提。

　　送修禅人

　　知识门庭似海深。轻包短䇿好参寻。千条山郭千条路。一寸光阴一寸金。

　　化钟

　　大炉鞴里翻身处。开口当知有赏音。多少师僧齐侧耳。听渠号令震藂林。

　　次韵。题渔隐

　　江天空阔思悠悠。鱼鳖浮沉逐水流。拨转船头东海上。不妨重整钓鳌钩。

　　送贞侍者

　　钟陵禅者到欧峰。入室求闻向上宗。我欲为渠施正令。床头拄杖未开封。

　　送空禅客

　　目家活计没些些。撒出珍珠似土沙。老我贫无锥可卓。棒头有眼辨龙蛇。

　　息心斋

　　尽断万缘忘物我。顿空三际绝名模。夜明帘外泥牛吼。觉海波澜彻底枯。

　　送愈藏主

　　龟毛拈向眼中栽。惹得旁观笑满腮。此去有人伸借问。莫言亲见径山来。

　　析明觉大师迷悟相返四首

　　霏霏梅雨洒危层。孤坐寥寥万虑澄。门迳草深人迹少。床头闲却一枝藤。

　　五月山房冷似冰。红尘市上闹奔腾。利名心识都消歇。彻底清闲物外僧。

　　莫谓乾坤乖大信。函盖无私悉随顺。沧海桑田自变更。法法不离心地印。

　　未明心地是炎蒸。明得依然似未曾。珍重遍参诸祖客。将来总可续真灯。

　　送衡侍者

　　子也经年侍我旁。了无一语可传扬。纸衣不用闲抄写。三十乌藤要厮当。

　　送琄藏主

　　三呼领旨水洗水。一默酬僧空纳空。拔却长年钉根橛。杖头八面起清风。

　　送正藏主

　　宝藏揭开何所有。头头总是自家珍。祖翁契券亲收得。尽可将来利济人。

　　次韵。送兴藏主归钟山

　　繁兴永处那伽定。道是无为即有为。归去钟山问端的。老禅不语笑微微。

　　示周普明居士

　　念佛无非念自心。自心是佛莫他寻。眼前林树并池沼。昼夜还能演法音。

　　贺泽天霖住智门二首

　　十年湖海饱咨参。惯把龟毛拂子拈。得座披衣当此日。好弘法施播东南。

　　白岩大坐验来参。本色钳槌要汝拈。棋布藂林尽尊宿。不知谁解作司南。

　　用韵自述二首

　　佛也来时不放参。德山白棓亦慵拈。惭无机用堪施展。掩室堆堆坐面南。

　　老来无复事朝参。彩笔曾经对　御拈。叨沐　君王赐方服。中官送出午门南。

　　示胡觉坚居士

　　人人自己天真佛。昼夜六时常放光。剔起眉毛亲见得。何劳特地礼西方。

　　次韵。答南湖方丈

　　松月禅翁的骨孙。南湖坐断合推尊。晨参暮请多禅侣。个个当机廓顶门。

　　送约首座

　　兜率宫中说法回。青天白日鼓风雷。几多滞壳迷封者。奇特商量满面埃。

　　赠振藏主

　　经头一字无人识。注脚徒然有许多。谁把吹毛三尺剑。当阳截断葛藤窠。

　　示道友

　　欲究禅家向上机。披精进铠奋全威。智刀裂破无明网。管取心空及第归。

　　示唐妙莲道人

　　五浊界中难久住。茫茫劫海几时枯。等闲一念空三际。是则名为女丈夫。

　　古韶为埙侍者作

　　太始希声奏九成。曾闻祥凤舞虞庭。金舂玉应三千载。不是知音不易听。

　　次韵。送敬侍者

　　鸟窠未举布毛先。开口分明落那边。堪笑会通机不密。眼睛打失髑髅前。

　　送𦺈藏主

　　侍者参得禅了也。虚空昨夜笑咍咍。人人本有光明藏。金锁还将玉钥开。

　　赠中书记

　　荷负如来最上乘。百家异学亦兼能。看他佛印元书记。续得云门五世灯。

　　瑞笋

　　灵芽初长祇园里。终见参天发茂枝。不为化龙头角露。丹山祥凤欲来仪。

　　送真藏主

　　悟得分明用得真。入门相见体循循。如来藏里摩尼宝。正眼看来亦是尘。

　　山居十首

　　绝顶深居世念忘。更无佛法可商量。日高丈五眠方起。一架蔷薇花正香。

　　松根石上坐堆堆。一片闲云去又来。灵利师僧相过少。柴门终日为谁开。

　　满目云山春寂寂。无言桃李昼酣酣。万机直下都休歇。此道何劳更指南。

　　路入羊肠草拂腰。数间茅屋傍山椒。知心惟有天边月。几度飞来伴寂寥。

　　香篆烟消午睡醒。远山入望碧层层。清平世界无拘束。一个长行粥饭僧。

　　身上㲯毵布衲衣。青灰抖擞满窗飞。门前小犬嗥嗥吠。喜见山童负米归。

　　空阶雨后独徘徊。秋色苍凉日影低。樵唱一声来谷口。竹鸡飞上树头啼。

　　处世心如腊月冰。住山自笑百无能。菜羹且莫熬油煮。留点堂前供佛灯。

　　石室寥寥坐翠微。江湖朋旧往来稀。东南丛席多龙象。知是何人唱祖机。

　　闲居随分度年华。力荷先宗愧出家。刮地朔风连夜起。又看春色到梅花。

　　秋日山中即事五首

　　饭罢山行折桂枝。幽兰移得向阶墀。青青菜甲园中长。白匾豆花开满篱。

　　煮菜无盐懒去赊。化粮道者未还家。一条百衲拈来看。昨夜霜添瓦上花。

　　老来栖息爱林泉。垂手何心更入𢌅。试拂床根双草履。天晴移晒屋檐前。

　　黄叶飘风满地秋。山房终日冷湫湫。㸑夫靠晚樵青至。摘得藤梨在担头。

　　荞麦花开晓日晴。唤来童子听叮咛。好将紫芋收归了。携取长镵劚茯苓。

　　呆庵庄禅师语录卷之七
卍新纂续藏经第 71 册 No. 1418 呆庵普庄禅师语录


　　呆庵庄禅师语录卷之八

　　门人　道哲等　编

　　诗(五言八句)

　　追和归源老祖山讴四首

　　卜居傍深云。心心自知足。萝牕白昼长。闲把禅经读。荒径无人踪。充饥多野蔌。门外春草青。忘机有麋鹿。

　　庭树有佳色。珍禽多好音。浑然一片境。了无差别心。闲来常独坐。诗成还自吟。窅窅松门路。迢迢白云深。

　　山中住庵人。本是方外客。秋风一旦高。草衣寒索索。静听流泉声。坐看松子落。何来牧牛童。袒膊露双脚。

　　长林悉凋落。刮地霜风吹。道人不出山。终年无所知。一心既空寂。万法将焉依。海门明月上。冷照枯松枝。

　　赠珉藏主

　　见道能修道。知恩合报恩。大功原不宰。妙斫了无痕。刹刹神通藏。尘尘智照门。机先开活眼。一句定乾坤。

　　赠李古铭居士

　　在家能学佛。斋戒誓终身。欲证无为果。须除有漏因。头头全妙用。一一契天真。虽处尘劳界。堪称解脱人。

　　示顾妙心道人

　　大道无方所。头头总现成。妄情才顿息。觉性自圆明。古镜重磨莹。真金百炼精。请看灵照女。千载振嘉声。

　　送密禅人

　　潜行并密用。要与古人同。理寂事俱寂。心空法亦空。探玄须具眼。觅佛谩施功。的的吾宗旨。堂堂日用中。

　　送天禧黁知客

　　教观与禅宗。繇来绝异同。心心无取舍。法法自融通。实相原非相。真空亦不空。玻璃轻托出。特地显家风。

　　示叶居士

　　在家学佛人。古今知几几。悟得本来心。何须弃妻子。湘西庞道原。河东裴公美。机语播禅林。芳名载僧史。

　　示翁居士

　　本性天真佛。堂堂日用中。已勤修道志。当进坐禅功。触处无妨碍。临机有变通。心空能及第。应与老庞同。

　　云居十首

　　云居绝顶。久矣荒芜。余领住持。志图兴复。于是。躬操畚插。首创室庐以居焉。然时事艰难。立功未就。林泉胜绝。藏拙是宜。触目寓怀。遂成十偈。示左右云。

　　绝顶云深处。膺公旧隐基。自从经劫烧。便觉值时危。草没隈岩塔。藤缠卧路碑。开荒当　圣代。禅诵乐无为。

　　绝顶云深处。生涯孰与论。牵萝难补屋。夹树易成门。案润尘偏积。炉寒火尚存。一声山鸐唳。不觉又黄昏。

　　绝顶云深处。吾今誓卜居。草莱锄不尽。薇蕨食无余。古砌崩颓久。虚堂结构初。废兴应有数。天意竟何如。

　　绝顶云深处。诸峰列作屏。风林春淅淅。烟树晓冥冥。钝钁重安柄。长镰始发硎。已成归隐计。筑圃傍柴扃。

　　绝顶云深处。何人伴寂寥。青山如可厌。白日也难消。采药登岩洞。看松倚石桥。自惭樗散质。无补　圣明朝。

　　绝顶云深处。安居惬素心。红尘飞不到。绿树自成阴。好鸟鸣当户。异花开满林。客从方外至。曳杖碧溪浔。

　　绝顶云深处。凭谁话此宗。独芟阶下草。闲抚石边松。寒暑三条衲。乾坤七尺筇。上堂藜糁熟。童子恰鸣钟。

　　绝顶云深处。禅房静更幽。猿啼清夜月。雁过碧天秋。霜果香堪摘。寒杉翠欲流。从来人迹少。何用息交游。

　　绝顶云深处。长年事若何。一心无住着。万念尽消磨。自喜逢迎少。谁言寂寞多。充饥有黄独。那复下烟萝。

　　绝顶云深处。丹青写不成。溪光晴转好。泉溜夜偏清。但得山中趣。宁图世上名。小牕寒月白。梅影一枝横。

　　赞

　　观音

　　启圆通门。现比丘相。妙应无方。真慈无量。全身堕在草窠中。独有善财能近傍。

　　手持如意轮。仰观天上月。圆通门大开。三世一切说。

　　鱼篮观音

　　锦鳞鲜活出潮新。赤手提来走市尘。贵贱随时无定价。相逢不是当行人。

　　布袋和尚

　　布袋横拖走市廛。逢人要觅一文钱。只知追逐小儿戏。忘却上方兜率天。

　　朝阳补破衲

　　切切用针锥。工夫要绵密。这回补不完。孤负天边日。

　　对月了残经

　　手中一卷经。天上一轮月。了了在目前。明明向谁说。

　　应供罗汉

　　一队垛根汉。长年何所为。神通虽变现。佛法欠传持。我欲生按过。未免费针锥。捏怪有时尽。谁能说得伊。

　　久向天台静打隈。有何忙事出山来。只知度海逻斋去。不觉从前满面埃。

　　跨牛罗汉

　　手持经卷跨犀牛。知是何来老比丘。便恁么随芳草去。还家只合早回头。

　　达磨祖师

　　当门齿缺两眉粗。个是单传碧眼胡。出语不教天子契。渡江空费一茎芦。

　　六代祖师

　　远来东土为初祖。教外何曾有别传。冷坐九年无折合。独携只履返西天。

　　觅心不得安心竟。鼻孔无端失半边。三拜起来依位立。少林衣钵是渠传。

　　皖公山里独潜光。声迹都卢与世忘。勾引沙弥来问法。始终犹是不相当。

　　三度固辞天子诏。一生只合住山中。如何却有闲情绪。直上牛头接懒融。

　　只个周家七岁儿。从前捏怪更谁知。解言有姓非常姓。脑后分明欠一锥。

　　菩提非树镜非台。开口那知是祸胎。传得衣盂将底用。三更月下离黄梅。

　　懒瓒禅师

　　布衣穿结鬓毛斑。天子呼他不下山。惹得虚名垂后世。只因分芋俗人餐。

　　虎丘老祖

　　睡虎耽耽世所夸。堆云触着是冤家。祇应肉醉空山里。更不人前露爪牙。

　　三笑图

　　天子呼他不出山。送人却过虎溪湾。信知陶陆非常士。千载风流一笑间。

　　高峰和尚

　　天目山中立死关。话头从此落人间。青松树下磐陀石。凛凛高风孰可攀。

　　中峰和尚

　　幻住庵居老作家。顶门眼正辨龙蛇。看他开口为人处。嚼碎虚空不吐柦。

　　千岩和尚

　　伏龙山上无明叟。曾向狮岩落赚来。死款活供犹杰斗。至今平地起风雷。

　　太宗和尚(普庆振长老请)

　　早历诸方门。曾不循途辙。竖起硬脊梁。一条生铁橛。洎到紫箨峰。平地遭一攧。打失双眼睛。冤屈凭谁雪。雁宕扫寒云。龙渊弄明月。两处立牢关。机用与人别。威风凛凛振丛林。师子教儿迷子诀。

　　古鼎和尚(太平慧长老请)

　　披忍辱铠。竖精进幢。三关不立。群魔自降。德尊位重。理胜言庞。晚居径坞。名闻异邦。揭示妙明心地印。倒流东海入西江。

　　止庵和尚半身

　　一提鈯斧。六坐觉场。道传正续。名动诸方。驾慈航暂游笠泽。悬慧日久驻钱塘。龙渊之龙奋迅。凤台之凤翱翔。既摅诚而阐大教。益垂手以整颓纲。全身虽不露。遍界莫能藏。百千三昧毫端现。四海藂林话转长。

　　松隐和尚(即唯庵也)

　　松筠标格。玉雪精神。德尊缁衲。名重缙绅。大用全彰也澄潭印月。真机普应也枯木回春。等慈及物。随处接人。狮子岩前抛铁网。华亭江上捉麒麟。

　　觉源和尚

　　神机落落。慧辩滔滔。气吞佛祖。目视云霄。振化风于千里。驰声誉于两朝。传持不谬。举措堪褒。使王福中顶礼而心服。亦犹马师之于庞老。药山之于李翱。呜呼芥室之门。赖有此老。则西丘法道。未甚寂寥也。

　　自赞

　　面冷于铁。心死若灰。无禅可说。有口慵开。　奉天殿前应　召曾坐。凌霄峰顶承　旨即来。跛跛挈挈。痴痴呆呆。殃害丛林个瞎秃。老拳要筑禅人腮。

　　龙潭住长老请

　　本是浙东僧。来作江西客。开口要骂人。到处难着脚。破沙盆不解提持。铁酸饀徒劳咬嚼。独坐欧峰巅。门庭何冷落。龟毛网布百千重。拟打天边金鸑鷟。

　　同安粲长老请

　　头如木杓。眼似铜铃。少得人爱。多得人憎。禅不参刚要举话。字不识也解看经。截断松源之正续。扑灭芥室之真灯。为人无准的。住院没规绳。千峰顶上恣腾腾。万里乾坤一衲僧。

　　童岭德长老请

　　德无可称。才不足取。大坐猊床。横挥麈尾。形模似个师僧。说话没些义理。掣风掣颠。瞥嗔瞥喜。拈生苕帚。扫开欧阜之云。提破沙盆。舀尽龙渊之水。知之者谓其本分有余。不知者谓其脱空无比。或西或东。乍被乍此。脚踏金船海月高。鄱阳湖上清风起。

　　天龙善长老请

　　平生要说拍盲禅。掘地如何觅得天。三处住山贫彻骨。了无衣钵与人传。

　　乘藏主请

　　承　恩金阙奉　天威。五髻峰头唱祖机。老去贫无锥可卓。摩挲两眼看云飞。

　　䟦

　　䟦无准和尚诗

　　正续老人。传宗说法之暇。以诗辞翰墨。为游戏三昧。故其片言只字。流落人间。得之者。不啻隋珠卞璧。今善世摭侍者。宝此真迹。出以示余。请着语于后。因谓之曰。话到夜阑山月吐。又骑白鹿入深云。切忌便作诗会。汝为直下子孙。要见此老用处。更须高着眼始得。

　　䟦中峰和尚墨迹

　　幻住老人。法性宽波澜阔。肆口而说。信笔而书。莫非揭示生佛已前一段奇特大事。今观所与阿塔轮夫人法语。以无碍辩才。发明法华奥旨。可谓穿过释迦老子鼻孔。虽然。若约衲僧门下。犹欠剿绝在。悟藏主。宝此遗墨。且道予作是说。毕竟意在于何。

　　吴门兜率园比丘明闻阅。

　　呆庵庄禅师语录(终)

　　塔铭(有序)

　　皇明纪元永乐之元年十月廿有三日癸酉。我径山第六十代住持。呆庵庄禅师。示疾。卒于不动轩之正寝。世寿五十八。僧腊四十五。其徒昙顿等。能遵治命。自殓殡。以至于茶毗窀穸中礼无违。越明年。予继领寺事。视篆之初。观其遗规井井。寺众雍雍。凡所作为。皆有条而不紊。东西列序。各职其职。顾予衰耄。承乏居位。率由旧章。萧规曹随克守唯谨。既而顿以师塔未铭。状其行实。请予铭之。予义不可辞。乃按状掇其大概。而直书之。禅师讳普庄。字敬中。呆庵则其别号也。族系台仙居之袁氏。世袭儒业。母王氏。诞师之夕。梦梵僧入室。以元至正七年丙戌八月十二日生。晬岁岐嶷颖异。不类常儿。善本夙习。厌绝荤茹。甫八岁。负笈入乡校。授以诗书。经耳成诵。恒爱静独。兀若有思。如䆿自讼曰。读书明理。处世法也。学出世法。固所愿焉。年十二。白父母求出家。父母虽珍爱之。终莫能夺其志。会族之叔父。有从释者。来归。遂携至鄞。左庵良禅师。居天童。法席甚旺。见而录之。明年己亥。剃发受具。服劳参侍。久之不契。辞抵郡城之天宁。时了堂一和尚。提破沙盆话。勘辨来机。师径趋丈室。堂曰。何来。对曰天童。堂曰。冒雨冲寒。着甚死急。对曰。正为生死事急。堂曰。如何是生死事。师以坐具作摵势。堂曰。敢这里捋虎须。参堂去。一日。堂室中举庭前柏树子话。师拟开口。堂劈口掌之。豁然有省。遂容入室。朝夕决择。爰臻阃奥。未几。归候左庵。庵察其机警异常。命典藏钥。无何。而堂移幢天童。师喜形声色。执勤愈谨。洪武丁巳。有
旨。命天下僧徒。讲习心经楞伽金刚三经。性原禅师明公。住持镇江金山。延师讲授。启发学徒。剖释经义。深契机理。听众厌服。声价借甚。明年戊午。客寓天界。全室满庵二大老。位望尊重。师与抗衡。论辩机缘。穷彻底蕴。叹赏无已。以为亲得暮翁骨髓。临济正宗。良有托矣。又明年己未。起师出世抚州北禅。开堂之日。酬恩瓣香。爇为了堂。推拂之下。发蔀振蒙。缁白倾向。嘅惟古寺屋老僧残。急于事功。兴举废坠。殿堂像设。廊庑钟鱼。构治涂饰。百凡维新。迁主云居。先是。寺废既久。名存实亡。师领荐之日。誓于旧址。缚茅聚众。兴复是图。全室叟闻而壮之曰。真本色住山人也。居仅五载。募施经营。奔走众工。寺宇落就。鲸鼍震吼。金碧翚飞。大阐玄机。江右独步。二十六年癸酉之春。
诏征天下高行沙门。师与举首。对扬称
旨。允惬
皇情。是年秋。函
命至庐山祭祀立碑。感格圣灵。腾光现瑞。神灯映射。祥霭氤氲。碑坛下上。荡眩万目。陪祀官僚僧道士庶。稽颡归依。同声赞叹。礼成复
命。喜动尧眉。赐衣一袭。褒锡甚隆。是冬。得
旨。升住径山。寺为海内禅宗首刹。俾师居之。所以致崇极于师道也。师既戾止。培植教基。恢弘道本。继前烈之光焰。级后进之阶梯。殿壁涌海岩之观音。楼钟范凫氏之钜器。创庵中峰。见祖灯之有续。散田原佃。免官租之征追。摩衲彩袱之赐。道怀
亲王。解带留衣之机。交倾名宦。三宗让德。四众宅心。位尊一代。龙□□谓备至耳矣。於戏。教阽叔运。道辍宗工。遗言□□溘尔顺寂。七日阇维。烟𦦨所至。设利烨煜。□□数珠。出灰烬□□□□坏。遗骨塔于寺□□霄之阳。门徒弟子。□□□竣。相向凄楚。有言于众曰。师入大定。吾徒□□。载瞻载慕。惟此塔婆而已。首度弟子若干人。得法弟子若干人。其说法三会语录若干卷。并传焉。然不铭石以表之。其何以昭示永久。于是请铭。铭曰。

　巍乎天台　　上应列宿　　磅礴扶舆　　钟奇[旒-方+每]秀
　笃生伟人　　禅林领袖　　翊世扶民　　邦家阴佑
　了堂恕中　　同出台岫　　难弟难兄　　更唱迭奏
　元季宗工　　道德实茂　　维呆庵师　　幼而骞鸲
　师资稔缘　　遇于古鄮　　太白天宁　　心法密授
　匡徒西江　　时缘辐凄　　所至成绩　　宏规复旧
　律己峭严　　训徒善诱　　声誉日隆　　海内驰骤
　诏征高僧　　袖然举首　　对扬契机　　宠锡斯厚
　命居径山　　如登灵鹫　　法雨沛滂　　沾溉群有
　□□□□　　忽睹白昼　　化权既□　　□□□仆
　双径□峰　　嗥𤠔踯狖　　□□□□　　一木讵□
　於戏哲人　　□□□□　　铭石堂隅　　□□□□
