卍新纂续藏经第 71 册 No. 1408 即休契了禅师拾遗集


　　No. 1408

　　金山即休了和尚拾遗集

　　释迦像

　　持锡擎盂示化仪。结跏莲坐又巍巍。何须善现更伸请。舍卫王城一辙归。

　　古寺瓦砾中瓷佛现光

　　毫相腾腾灰烬间。匪金匪玉匪栴檀。十成好个天真佛。莫作寻常陶瓦看。

　　布袋和尚

　　背负肩担徒费力。时人有几识机权。何如抛却布囊好。归去来兮兜率天。

　　踏芦达磨

　　西来语不契梁王。万顷秋江一苇航。祇道怀羞冲浪急。谁知入水见人长。

　　裴相国

　　山崇十二全黄檗。位重三公弼大唐。五季随更炎宋换。度泥一笏话头长。

　　岳知客归国清

　　烟筇日日渡江皋。北送南迎不惮劳。何似者回休歇去。五峰静处听松涛。

　　送元寮元

　　别峰见后何曾别。明月清风挂杖头。东楚西吴从踏遍。太湖依旧跨三州。

　　题瑶首座瓢苗集

　　秦城筑土杵无𣠽。汉祖斩蛇剑有锋。抛向扶桑日头里。唐人谁解辨来踪。

　　赵州七斤衫话

　　七斤衫子出青州。一叶舟横古岸头。日暮途长人不渡。何妨载月过沧洲。

　　送僧归双林省师

　　海门亲见海云师。江月团团印夕辉。梼树双双同一照。何消圆相别呈机。

　　和知客

　　到与未到吃茶去。和盘托出见情真。在家既善迎宾客。遍历何嫌少主人。

　　𦘕鸡冠

　　秋花矮矮拥高冠。鸡顶休争染血丹。天宝盛时无此象。不堪写出与人看。

　　木石

　　苍壁春生冰雪枝。夏虫不敢近根飞。石桥南畔先曾见。几树含秋独鹤归。

　　送广维那

　　大音倡出广长舌。杨子江涛撼瓮城。岩内头陀惊起定。吴中浮佛亦吞声。

　　送珍藏主

　　往来是藏不相瞒。西蜀东吴岂两般。庭柏夏炎枝锁翠。井梧秋冷叶飘丹。

　　送及侍者

　　鸡声唱彻炎天晓。已向声前契祖机。杨子江流东入海。临流未可买舟归。

　　出山相

　　霜宵逃出王宫去。冻得双睛擘不开。误认星儿为正见。诳人又出雪山来。

　　送杲书记

　　海柳花时出户迎。花曾未老又催程。何如南北渡江客。两不相知无怨情。

　　送道场春知客之金陵

　　苕水春深碧似苔。曾将煮茗接方来。六朝豪杰多沉醉。唤醒何妨与一杯。

　　题龙王请罗汉斋图

　　龙王宫里饱香斋。渡水穿云费往来。何似凌虚振金锡。朝游南岳暮天台。

　　送澄首座

　　摩诃衍法何言说。试假山藤示一机。杨子搅干无滴水。炎方散作雪花飞。

　　送岩上人拜祖塔

　　道固岩岩不可钻。湘潭样子亦难传。更寻知识琉璃殿。无影树头从驾船。

　　送璞上人礼祖塔

　　抱璞投师贵琢磨。未能成器又如何。不妨拨草叩诸祖。青塔累累锁绿萝。

　　次韵送云岩大师

　　权门要路长羁锁。山水清华岂得游。争似河西闲散士。五湖风月一筇秋。

　　摭侍者归明州

　　座上笑花双眼活。摭芳拾秀谩夸奇。翻身踏倒长汀子。放出中天青凤儿。

　　寄成元章

　　吴楚相分十七年。片音曾不到吟边。想知道体无离合。月白风清共一天。

　　达磨只履相

　　熊耳峰前示密机。何声何迹到人窥。无端逢着岭头使。一种行藏谁不知。

　　梁王对语不投机。一苇横江去似飞。可是九年无折合。又携只履向西归。

　　达磨忌拈香

　　竺干宗破六师众。震旦花联五叶芳。此日风前追往事。令人又费一炉香。

　　送安藏主

　　柴片抛下便抽头。活似盘珠不可留。鳌顶望穷双眼老。海东那得共乘舟。

　　半身达磨

　　西来东土为传心。心作么传谩诳人。语触梁王无避处。至今不敢露全身。

　　赞日本松岭和尚

　　松岭孤高当海东。四方莫不仰宗风。道场三坐皆昌化。正续绵绵起少嵩。

　　送相士

　　象纬能从掌上分。星禽尤善化中论。古今穷达无逾此。独许兼通天地根。

　　送基上人

　　道学要知弓矢学。由基不许夺机先。千钧一发看他日。射破虚空作两边。

　　送钦书记

　　高流高业众难攀。文海宽如法海宽。一笔扫干杨子水。禅林宜作翰林官。

　　送章藏主归闽

　　真教无文章句全。长江万里印长天。一毛吞却绝涓滴。涨起谢郎破钓船。

　　题周武王扇暍人图

　　五帝三皇并列代。山河宫阙总成尘。何如周武遗芳泽。万古萝图写暍人。

　　渔隐图

　　胸中藻绣足经纶。溪畔竿丝甘隐沦。盛代那容抱奇士。高居独老百年春。

　　赞中峰和尚

　　师子岩前放铁鹞。吞却南山白额虫。大地丛林无寸土。十方世界绝狐踪。

　　次韵。送浩侍者。归省独孤和尚

　　钳锤妙密令森严。非但宗通说亦兼。是父固应生是子。如何逃逝远咨参。

　　䟦中峰和尚法语并书(二)

　　劫初铃子未尝陈。王库刀儿新发硎。两物将为一物用。若非好手谩劳形。

　　天目山中幻住翁。暂时隔阔想书通。况归真寂年深远。怎不临文怀德风。

　　有上人礼塔

　　苏州有兮常州有。知有非亲用要亲。八十四人草窠里。杖头敲出玉麒麟。

　　墨梅

　　西湖和靖归三岛。南岳华光去九州。疏影横斜烟水远。一枝留得旧风流。

　　龙翔辉藏主。下遗书。呈偈。用韵答之(三)

　　五千余卷总闲闲。文锦藏胸不露斑。江上忽投天外句。唤回拾得与寒山。

　　龙岗道树未飞灰。五叶花从劫外开。无限香风生下载。大声千古挟春雷。

　　旷劫论来岂渺茫。目前不外威音王。是曾灭度非灭度。一任诸方自抑扬。

　　题日观蒲萄

　　龙须马乳颗累累。总道流沙将到时。谁识竺天凉月夜。樽前分得雨中枝。

　　题喜鹊(二)

　　门有喜将至。双声先报及。墨翎藏雪干。岂善翔而集。

　　枝枝无绿叶。花下谩偷身。喜近能先兆。宁知有弋人。

　　容斋号(并序)

　　空相之大。含容万象。而万象不能以窒塞。故运行四时。而得全其气。心体之大。含容万法。而万法不能以杂坏。故应接诸缘。而得全其音。赵实甫处士。名智。大非达斯旨。具斯智。何其取斯耶。故称容斋。为宜。仍订以章句云。

　　囊括森罗曾不逼。纵横妙用绝危机。高居一室谁为伴。唤起巢由此共归。

　　岁次辛巳。年七十三。山灵预报。十月内。山门有灾。九月二十八日。即退院。图免灾。上堂白众云。

　　山僧今年七十三。有难将临十月间。老病在身难任重。何如卸却伴云闲。

　　既而寺众不信。至十月初四日。首座孟喆。领大众。同到退居。再三恳留。不容退去。因勉从请。再上方丈。至是月二十七日晚。果灾不救。致堕劫灰。今越三年矣。并志　示众。

　　瓦砾堆中独奋身。头蒙白雪面蒙尘。七旬有六犹还债。笑倒江边几木人。

　　诗上丞相。代疏

　　大人大用绝殊封。荡荡山河一辙通。扶日长明俱照耀。补天不漏永帡幪。独怜梵刹难逃劫。双朵浮图亦化空。安得转钧追旧观。千秋万岁颂元功。

　　谢囊八同知

　　江寺昔年遭劫火。今朝赖扫劫灰空。浮图载要分云表。梵刹仍瞻涌浪中。插竹贤于非具智。聚沙童子岂全功。得公相力追元观。千古流芳百福同。

　　次秦子晋韵

　　淮海文章从古传。谁知后出得先天。功成非假三余力。道着元由一大缘。叶落花开全妙体。莺吟燕语总旁诠。既明物格师东鲁。麾却南华齐物篇。

　　次韵。答吕朱李三解元

　　三公未许学三休。盛代求贤尚白头。海阔波深鲸吼月。天高风紧鹤冲秋。功成岂假朱衣助。句好宁随红叶流。难后怀归无计遗。瓦堆草坐诵登楼。

　　次韵。答古林和尚见寄

　　好山总道占魁场。谁解当机不堕常。打雨打风还棒辣。入泥入水见人长。大声直与雷相挟。浚辩难将海比量。千古凤凰台畔寺。禅翁一旦起诸郎。

　　次韵。答南台外郎

　　霜华笔舌吐莲花。惭愧香传到龊家。鱼鼓敲风甘饭颗。燕泥湿雨涴袈裟。鸡林竞市增芝楮。凤沼虚斑待草麻。那得扁舟凌素浪。同邀陆羽品灵茶。

　　次韵。答黄雪洲提举

　　芜城邂逅古河濆。不得煎茶然竹根。玉旨𤼭曾承少海。金章晚合拜修门。献言要必凌台峻。苏瘼宁容坐席温。昔日龚黄今日见。瑶阶伫听佩声喧。

　　送及藏主归里(日东)

　　裴寺相亲阅几秋。左探右索出时流。机轮三转轮元净。定慧双诠慧匪修。睡虎耽耽抛故穴。游龙矫矫奋灵湫。好翻一滴长江水。涨起东方广海州。

　　次韵腊前雪

　　农事多凭三白占。腊前喜见片纤纤。鹤身怯冷蒙飞絮。马足翘寒困负盐。云叶有声敲竹户。天花无蒂散茆檐。林间不识田中瑞。茶鼎深移傍岳尖。

　　次韵。答成元璋

　　鳌寺重迎岁事移。圆颅飞絮𩯭飞丝。蒲帆片片遮红日。枫木萧萧减翠时。山月藏云分曙色。江涛翻雪洗秋悲。瓮城斫额芜城阻。多谢情人重寄诗。

　　次韵。答灵岩欣藏主

　　江居旧见固多才。无若新知独俊哉。铁锡飞从瀛海至。金文传自竺天来。箭泾掬月雨初霁。香径寻春雪未开。那得投闲追胜践。埙篪迭作古琴台。

　　䟦补藏经颂轴

　　衡阳干将隆真教。捐俸迎经归觉场。玉叶半犹穿铁棘。金章独得固银桨。重重云影涵江影。烂烂霞光夺日光。净治既严全法藏。群公宜颂美林郎。

　　次韵。送松壑佥事入京

　　每望吴门眼不闲。华骢喜报入松关。六年白过好风景。一夕清谈忘岁艰。凤沼相将瞻日角。龙章应合破天悭。来春约莫二三月。还践盟言迎远山。

　　梅隐逸士弃儒就释

　　选官选佛孰尤宜。盍抖尘劳择所依。杜老句豪非至道。董公墨妙岂真机。花拈座上旨须究。草刬阶前志莫违。慧日峰高筹室广。秋深期向此中归。

　　次韵。答南台郎中

　　鳌峰顶上望升州。云外霜台忆日休。岁熟岂干刍狗力。时清那许木鹅流。潮声撼碎一江月。树色装成万壑秋。大块气严才气并。青鞋莫忘践天游。

　　桃源忆故人。题渊明图

　　利名如屣都抛弃。那肯折腰尘世。三径菊黄松翠。多少闲情意。一瓢浊酒忘天地。谁识这般风味。𢬵取百年沉醉。身外无余事。

　　少年游。次韵。送萨经历

　　鹤林云冷雁横秋。鸟府客难留。淮岸山青。海门浪白。兰棹去悠悠。燕南不比江东近。诗句寄来不。一榻松风半窗萝月。梦到驿边楼。

　　赠陈汉翁方士

　　神眼能灵鉴。相逢渡口船。长房徒缩地。邹衍谩谈天。象纬分诸掌。牛腰载巨篇。却言老禅衲。耳远更饶年。

　　总师仁山公。分填常润二郡。方外群英。祖之以什。且承不以城市山林有间。枉遣垂教。非惟识公文武才备。抑予获揽蒙益尤多。然虚辱可乎。谩勉扶惫。缀言卷末。以致敬服之怀云。

　　北固毗陵连望郡。分符兼填自英豪。尊前迅辨夺三史。幄内良筹空六韬。岳器盍更农器用。骚坛可并将坛高。全吴共庆无危阽。羽翼南藩有凤毛。

　　造寺化疏(并序)

　　寺乃东晋大宁间。裴公祖师所建。至梁大宝末。及唐之会昌。故宋建炎初。已尝三遭劫火。若今之火。众屋不存。二塔亦毁。岂应郭璞四劫之谶乎。

　　伏以。长江东去。山犹砥柱屹中流。大教西来。寺化劫灰归下土。佛不逃于定业。人那免于谶言。但得财用足而食用全。即看匠力集而功力就。櫩牙插星斗。一新梵刹。环裹于鳌头。轮影乱龟鱼。双朵浮图。光分于龙角。复追南徐之风月。益壮北阙之山河。谨疏。

　　常州华藏寺。大后寿星殿。及经阁钟楼。化疏

　　华藏含摄重重之刹海。法界全彰。太湖管领浩浩之风烟。寿宫宜辟。消得缠腰十万贯。伫看芘日百千间。玉偈杂金文。胜压石渠之秘典。琼楼接银汉。听敲霜月之洪高。檀度集祥。枫宸衍算。

　　帝师堂下五州寺起造疏

　　山控五州。广纳几多风月。寺移两度。积荒五十春秋。帝师作主务鼎新。宰相赞缘期复旧。求之与之不吝芝楮力大。解化莲华宫。明哉良哉载歌椿算数绵。永培枫阶寿。

　　颙长老住鹤林。诸山疏

　　禅宫类久著败棋。慨无出手者。宗纲犹欲压累卵。俟有兴心人。论既共归。进母固让。某人。法得北山北固。道弘西竺西吴。面皮刮得霜。盍开马素旧闭之门户。笔头钻破纸。宜翻龙华故祀之郊词。句续半日闲。偈联五叶秀。黄鹤黄花未老。尽堪助发般若之玄谈。赤帜赤水无殊。亦可互扬罔象之胜义。诸封增色。季运延光。

　　沙弥十一岁。化庵疏

　　青山有约。种松道者重来。白水无涯。掷钓儿郎再现。刬草机缘既符古昔。缚茆门户要拓今时。万金不吝倾囊。一默尽堪报德。乱云堆里。何妨入草求人。闹市门头。普请拨尘见佛。灯传千古焰。寿祝一人尊。

　　孝感请正长老。诸山疏

　　金翅擘海。已具吞龙之威。乳虎堕胎。便有食牛之气。如是逸类。宜出为人。某人。沧海元孙。长溪嫡嗣。语妙吐藏里摩尼五色。眼明耿眉间宝剑孤光。法海簸狂澜。百川伫看障回于既倒。宗纲如朽索。诸峰共倚扶救于将颓。太起孝感仁祠。广辟临济祖域。

　　夹岗接待。化疏

　　暮雨湿行装。忍听数声泥滑滑。春流鸣过橹。厌看两岸柳丝丝。青烟绝处要选住场。白水穷边庶有归所。精粮不匮。任大地人如返故家。栋宇既完。虽小庵儿尽含法界。二严报施。三祝输忠。

　　三山龙王堂化疏

　　龙会三山上宇。半摧于下土。蝉联万户内藏。多足于外财。求之欤与之欤。出乎尔返乎尔。天瓢大注。何殊雨玉而雨珠。水殿翻新。尤胜美轮而美奂。成功不日。报施有秋。

　　南报恩。化四大部经疏

　　南山一新巨刹。殆冠江城。西竺四大部经。足包海藏。黄金输舍不吝。白城翻出何难。印板上脱来。字字光吞于银汉。函橱中盛却。重重势压于石渠。永阐万叶芳猷。普集众檀善福。

　　禅慧玉长老。住天竺。乃其师开山镇江。诸山疏

　　楚弓楚得。可堪堕他掌握中。赵璧赵归。必须入家怀袖里。况干蛊才备。毋撝谦力辞。某人。眼照人天。胸吞藏海。颓波曾起于杨子。初步早试于黄桥。弟应兄呼。宜续吹𡎖吹篪翻古调。父作子述。合追肯基肯堂䇿新功。竺天西日伫麾戈。吴地北邻希伐鼓。

　　李商主。水陆寄库。右语

　　伏以。佛称四生父。希睹有若优昙华。道为三界尊。共荫无异菩提树。幸逢大教。僣展微忱。切念某人。舟居江河间。货通市肆内。荷二仪以盖载。感三光以照临。得遂殖生。罔克修报。乃设伊蒲。崇水陆。广陈两永昼夜净仪。仍转法华集桑门。总宣百四十四部妙典。炼财预托于阴帑。分倦期证于阳文。庶赎现过先愆。兼植来因后果。伏愿。世龄益衍。家眷咸宁。在在兴贩。而常通津祥风顺序。生生富饶。而倍润屋福海增澜。谨疏。

　　祭元叟和尚文

　　佛日普照禅师。始自分座双径。至于起应凤山中天之命。以及晚主五峰之席。逾四十年。说法利生。得度最多。知我最久。寿登八十有四。达世相之匪坚。乃辑化权。而以至正元年。八月四日。书偈而入寂。越九月三十日。远示遗音。金山东庵。休居比丘某。即于是日。就假法堂。为位设礼。而祭于灵。乌乎山之隆隆。群木咸植。海之渊渊。群鳞咸集。惟道惟德。是似是则。今焉已矣。曷附曷立。老我退藏。涕泪交作。华林飞霜。长鱼窜壑。天阔江空。水云漠漠。一奠凭风。斯文何若。乌乎尚享。

　　祭李檀越文

　　至正二年。三月十有四日。讣报故檀越李公佐之提举。已卜是月十有四日。归空于姑苏北关外之新堂。镇江金山禅寺住持释某。感公生前。有诺鼎建释尊之殿。雅愿未酬。不得匍匐。即追执绋者后。谨备经疏香烛。庶奠之仪。诿寺之知客僧某。代诣神主之前。昭告于灵。而尽哀悼之礼焉。

　　乌乎。孔释并立。如月如日。畴不载之。同旦同夕。公博鲁书。我守竺居。名虽有异。义固无殊。义既不异。前盟宁替。肯基肯堂。谅累贤嗣。杨子滔滔。妙峰峨峨。丰功倘树。曷已曷磨。伏惟尚享。

　　祭靖明仁善处士

　　乌呼。林高羽集。渊深鳞聚。犹公靖居。厚产薄仕。尚善尚仁。众共驰慕。嗟我遭屯。兼阻江寺。不得遇公。惟接元嗣。施粟施金。为法檀度。非公善仁。曷及乃事。仁者宜龄。苍胡夺数。幻质匪坚。真体元固。情寓一辞。道存千古。伏惟尚享。

　　祭龙翔笑隐和尚文

　　大龙翔宗主。笑翁和尚。寿年六十有一。病世虚伪。乃以至正四年。五月壬子。遽委宗柄。而归真寂。越八月庚申。而以讣闻。金山住持某。雅服翁彻释宗之本原。兼贯孔李之异旨。　朝廷搢绅之士。所共慕。湖海包笠之众。所共归。意者足振斯文。而光季运。岂谓今也已矣。哀朽何堪。谨以是月壬戌。为位设奠。而祭于灵。以尽哀焉　於乎。汶阳不决。西秩何平。龙河不作。西教何弘。我托邻并。老亦何成。一辞幸起。万象同盟。尚享。

　　祭甘露无传和尚文

　　甘露堂上无传和尚。寿享八十有一。达生如寄。乃以至正丁亥。七月十又三日癸丑。示归真寂。越十有七日丁巳。金山封邻比丘某。敬以香茗果蓏。庶馔之奠。率众临帏。而祭于灵。以尽五十年余德谊焉。乌乎。兰丛昌昌。莸可并芳。琪树昌昌。葭可并苍。我托邻并。弥久弥光。今焉已矣。如琪陨霜。昔者莫复。如兰飘香。何以解忧。遗续彰彰。法幢斯建。法纲斯张。千秋百代。山高水长。乌乎尚享。

　　祭独孤和尚

　　乌乎。天道与下民相县。能察薄蚀于未形之先者。占者之良也。圣道与凡下相分。能达死生于未变之前者。师者之良也。若叔兄。昔主霅川之天宁。武林之鹫峰。至于退休峰西之双松。是皆一以是道。而参弘之。凡下之众徒。窒去来之相。而不知道之妙体。曾无间于生死也。譬诸民下蒙于天道者。徒见日月。有薄蚀之象。岂知天道玄常。曾无晦明之殊耶。乌乎叔兄有是。我故似是。一以表同门义。一以为来者谕。真灵昭昭。庶几鉴哉。尚享。

　　祭别岸和尚文

　　吴门寿山东堂。岸翁和尚。以至正八年。六月三日。顺寂于圆通之东庵。禀法上首。永福西堂。以七月二十有四日。将命而来金山。出其遗音遗仪。以下示住持法弟比丘某。追念。翁寿七十有八。少予二白。由其早倡佛慧定智先师之道。于义兴之芙容。常城之天宁。郡城之是山。晚乃养高于是庵。开利学众。曾不倦。诚得并其而弘宗。故以兄礼而让之。今也既寂。老怀何堪。敬以二十有七日。扶惫为位设奠。而祭于灵。以尽同门昆季之义焉。乌乎。弦绝朱丝。鸾胶可续。珠遗赤水。罔象可求。惟师之道。危若缀旒。我衰我独。曷绍宗猷。残星横晓。残月横秋。余光有几。翁兮鉴不哀哉。尚享。

　　祭焦山桂提点文

　　焦山提点法兄月岩公。寿享七十有七。以至正九年己丑。二月九日庚午。顺寂于德善之兰若。越十二日癸酉。金山住持法属比丘某。敬以香烛汤茶。果蓏庶馔之奠。帅众临帏。讽诵拜首。而祭于灵。乌乎。昔者焦寺竞席。如覆局之败棋。公独出手。以救之。久焉遂匡。丘陇祠虚。如暗室之入夜。公独续焰。以严之。久焉遂张。迩者寺产夙遗。如弱敌之遭强。公独贾众叶力。以复之。久焉遂昌。至于庶务纷集。如冻猬之寒芒。公独恕己徇机。以决之。久焉遂臧。是功是德。曷泯曷亡。我托邻并。尤叨余光。乌乎。狎势要者。内顾必以权。狎市贾者。内顾必以利。利狎易衰。权狎易变。若公。外赞数代之良师。内敦群衲之宏义。虽处生死之衰变。何能倾夺哉。矢词是白。公盍我格。既格既白。何假铭刻。尚享。

　　祭昙芳和尚

　　大龙翔宗主。广慈圆悟禅师。寿享七十有四。达世相之匪坚。乃以至正八年。十月二十有八日。而入寂。越明年。二月十有八日。法侄少室上主。禀命迁临金山。出遗音遗仪。而示及法弟某。谨以是日。为位设奠。拜首而祭于灵。乌乎。群动之集。必宗于海。群植之产。必宗于岳。若师。早由新亭。而迁钟山。由钟山。而登双径。晚让双径。而补龙河。四坐道场。几五十载。湖海包笠之众。宗之。曾无虚往者。朝野车骑之众。宗之。曾无虚还者。师门赖张。宗门赖振。何盛如焉。今也已矣。衰独何堪耶。乌乎。灯明既绝。注之以膏。花焰可续。镜明既昏。摩之以药。净光可复。师灵。昭昭能悯。宗门师门。二俱牢落。不俟于他。而可复作乎。忍言及是。幸鉴之哉。尚享。

　　静上人之京师序

　　古圣在位。必有贤者。趋集其时。而为显用焉。若黄帝尧舜。夏后周文。成康之圣。则有巢阁止庭。仪韶之凤。负文之神龟。鸣岐之鸑鷟。在郊薮之麒麟。殊类而应之。故显于时者。则有六相四岳。八元八凯。九官二南之贤。至于更代继圣。或有应之趋之者。不过率犹是也。钦惟　　皇帝。文明英武。一统绥服。相兼群贤。传得　帝师若圣之应。则有栴檀　古佛。延光于京师。天人殊类。咸仰利。然以昔之视今。隆治何如哉。且昔之应者。殊类也。群贤趋之。尚蒙显用。而况今者。应之以佛。尤为天人殊类。所共仰。苟有异业之士。以时而趋之。岂得志不速成。而道不大达也耶。

　　福唐默堂上人。学富而诗工。早游方外。久寓金山。尝掌内典。因阅优阗王。刻栴檀象。遗事。有激于中。故愿趋京。致膜拜于古佛之真仪。求妙法于帝师之堂下。及观圣德之光明。宫阙之崇丽。冠盖之众多。文物之华耀。玉帛之富饶。礼乐之备至。以发其蕴。以利其业。以成其志。以达其道。猗欤盛哉。龙腾于渊。而山川出云。虎啸于野。而岩壑生风。行矣。适际斯时焉。群公既壮以诗。予辱乡曲也。故赠以序云。

　　题五尊宿书卷

　　凤瑞物也。昌期则现。昏代则隐。或堕一毛于林间池上。有得之者。犹为希世之瑞。秘而珍之。况多得乎。

　　今观故宋村僧。橘洲。石桥。淅翁。天目。五先德遗语。编次为轴。殆乎凤毛集瑞。粲粲然。照耀八表之窗几。琅琅然。省发群学之耳目。如使时出。益加披究言外之旨归。得不回宗教于季运。而复昌期耶。视凤之毛。抑岂足为世瑞哉。珍之宜矣。

　　䟦密庵和尚嗣法书

　　玉蕴荆山。非卞和别之。不能以自白。珠沉赤水。非罔象得之。不能以自表。先中峰老祖。复广福安长老嗣法书。词严旨密。殆乎玉之蕴山。珠之沉水。今为日东荣首座得之。其非具明宗之眼。探玄之手。有加于卞和罔象。何能及是耶。

　　䟦独孤。为华藏别岸和尚上堂

　　百川学海。而至于海。古子书之语也。若华藏海。重重无尽。当从何学。而可至耶。噫先灵隐孤翁。为华藏岸翁上堂。遗语具在。能从是学。殆庶几焉。

　　南雄魏处士。集金刚经众解䟦

　　天地之有山海高深者。一气融结。而致状貌。斯分也。释尊之受善现诸法者。一心流出。而致文教。斯立也。心无相。非文教莫能显。气无形。非状貌莫能彰。气不异心。心不异气。肇论云。天地与我同根。万物与我一体者。信不欺矣。

　　南雄魏处士文英。夙植德本。勤饶益行。广辨诸德。共诠般若。文教众说。捐财锓梓。期永流传。苟现世异代。同志众士。熟览而精究之。不外天地根。而同证金刚体。不外金刚体。而同圆天地根。则处士之本愿。庶几其酬也。如其否乎。岂处士之本愿哉。勉焉。

　　大金东庵真济二老手帖䟦

　　金时名师。东庵真济二老遗墨。日东无梦首座。出以示及。予得寓目焉。乌乎汉更新室。仅三十年。父老见光武军容之异。犹叹曰。不图今日。复见汉官威仪。皇朝更化。车书混一。岁数倍之。彼时二老。文华之异。今日见之。得不与见汉官威仪。同一感叹耶。

　　题东山长老法云送行卷后

　　富贵送人以金。仁者送人以言。此孔子去周。老子送之。云尔。今东山去焦山。应法云命。玄隐翁偕山之主会中众士。各出章句。以送之。殆与孔老之谓。同义。噫水月流辉。海门增色。法云布影。少室回春。宜在斯人焉。

　　圆伊庵记

　　紫金山之耆英。章权管文叟。偕侄广提点天岸。共出己资。佃屯地。造丛屋于草场湾之麓。功成。不自有。回舍而及予。期为身后卜此与同归。以表不背生死义。感其意真。故纳之。

　　昔岩头先德。发明涅槃伊字教义。有三眼语。垂示学众。未有能圆之者。今予他日。与二公。异域而同归。非全生死义。即圆∴字。三眼之义也。宜以圆伊。而名庵。嗣灯徒属。毋坠厥始。乃得矣。至正五年。岁次乙酉。十月辛亥朔。十有四日甲子。五十四代住山释某记。

　　靖明居士舍钞。盖殿。荐二亲记

　　佛之垂教利世。度门有六。檀度其一也。世有信是门。捐财以植福者。何果不圆耶。姑胥城居回回氏藏吉沙。祖出西土。由其父纳速刺丁中奉。早官南邦。晚参江西省政。秩满来吴。遂就家焉。父既没。子藏吉沙。追念劬劳德重。莫克修报。过金山。睹佛之殿废。卜兴。因损财若干緍。以相成。母刘扬氏。期钧胜果。而毕为子之孝志。乌乎若藏吉沙。世固戴天为心。今乃回天心。以合佛心。助财兴殿。图报罔极。期二亲即出生死之表。而承胜善福力。同超梵天之上。享世出世间妙乐。宜如佛说七福田。真典首章之文。无疑矣。抑亦可与蓼蓼者莪之什。同韵而传于无穷。来者加劝焉。

　　西资海印禅寺记

　　毗陵古郡也。郡有门。曰石幢者。乃旧有经幢在是。而得名亦古也。山木环屏。河流曳带。岂膻祠腥宇。足称之耶。天历己巳。苏之录事。张承事了无公。暇日阅内典。悟应无所住之旨。遂休官。卜家于幢之净方。以道而高居。从郡之天宁寺主永宁。乞名。曰道实。化其母魏氏妙元。偕眷聚。各冠道冠。服道服。茄素礼念。而归佛乘。又造一体三宝图。及善恶诸图等。期启未悟之众。五台弥陀寺主如璘。服其作。因以进呈帝师。深加叹焉。后至元戊寅。奉法旨。改家曰西资海印禅庵。随改曰寺。及赐金襕袈裟。褒以佛心海印了义真空普鉴禅师号。凡授法旨。有四。皆昭令德也。至正癸未。礼紫金山之寺主契了。为师。以下发付衣拂。以表信。度弟子二。以承业。曰正宗。曰正智。市田八十六亩有奇。及基地。通蔬圃三十一亩有奇。为众者居止。食钵熏炬之储。然又虑久不继。诸封硕德。佥用实之愿言。申寺于分治之教省。别选十方之传持。实则不取元功也。乌乎古之诸祖。皆由甲乙。更十方。故传之益绵历。今实亦更甲乙。为十方传。以答君亲之隆德。是即规古法也。承传之者。苟如其愿。广延奇衲。大倡圆音。各俾契旨于言前。等共弘宗于教外。焰续法灯之不息。派䟽道源之不竭。抑实之始愿。庶几其酬不徒。应以宰官居士比丘身。巧运多智。示诸法相。而开利现在未来之者矣。传者宜加知劝焉。

　　实之先世。出自济南邹平县。后迁益都潍州北海县之下泊村。父永康尹。为邑。殊有声。母恭人。学佛已有成。其行实。具见于别录。若实。既全力以肇寺。全孝以奉亲。则又全忠以报国。可记也。歌以系之曰　云山兮苍苍。河水兮汤汤何古何今兮。常演赞。万年寿圣兮超虞唐。

　　大鉴禅师舍利塔铭(并序)

　　佛之为道。以心为宗。身有灭没。心无变迁。圆裹十虚。而不逼者。心之体也。普应群机。而不胶者。道之用也。凡生有识者。悉皆具之。岂居异域。习殊俗者。不有心之与道乎。达磨大师。自乾竺传是道。而来震旦。以裨梁巍。卒弘五宗。罗什法师。亦自西传是道。而来东土。以裨姚秦。卒弘三藏。大鉴禅师。今自大元。传是道。而之日本。期弘佛宗。裨国化。岂外古耶。

　　师讳正澄。字清拙。福唐连江邑刘氏子。世业儒。母孙氏梦。僧伽授以神珠。有娠。咸淳甲戌。正月十三日生。白光满室。幼敏不群。至元丙戌。年十三。父母知其志。送依城南之报恩。圆公月溪师。下发。既受具。即参方。造杭之净慈。慧公愚极师之室。语契机。俾执侍。极入寂。宝公方山师补处。改典法藏。职满巡礼。至袁之仰山陵公虚谷师。嘉其造诣。延以第一座。谷迁径山熙公晦机师嗣席。举以鸡足出世。倡极之道。立三关语。透者难之。既谢事。复吴淞。省其同母兄印公月江师于真净。因留以养高。

　　泰定丙寅三月。日本慕其道。聘以法礼。舟由高丽。遭风涛变。师惟长哦自若。以安众心。天为开霁。是年十一月。达相州。馆于建长。正中丁卯正月。使请开法。百辟交会。群衲交参。故者更新。废者并举。帅府为施贺积庄田。而广食钵。又给山前官地。以为菟裘。榜曰禅居。庚午移金山之净智。明年补瑞鹿之圆觉。皆改前作。建武癸酉。文保　圣主。复宝位。敕关东道。起师。住　都城之建仁。法化尤加。建长丁丑。复敕主瑞龙之南禅。召对称旨。前羽林征夷武卫大将军。与其仲氏左典厩源公。及诸僚属。咸以师礼而共事。公又独建开善仁祠。以报德。

　　己卯正月。默世匪坚。托以衰病。引退。乃自着表章。进谢　主上。及遗诀诸殿诸檀。诸山交旧。手书。兼垂诫诸徒。语尤切至。即以是月十七日。书偈示众。泊然而逝。

　　前典厩藤公。既闻。亟驰至前。泣拜。仍张目视之。为授戒法衣号。即闭目如初。龛奉七日。颜色如生。禀命于禅居。举阇维礼。公侯子男。缁白士庶。莫不哀慕追送。如失怙恃。火余设利五色。大如菽者。不以数计。塔于建长。谥曰大鉴。

　　乌乎师。自元国。至本国。六坐道场。包笠共咨之者。无虚往。车骑共扣之者。无虚还。慧珠应现。又若尔。得不为嗣佛宗。降国化者之良师欤。俗寿六十有六。僧腊五十有三。依法祝发。禀戒弟子人。总若干。

　　予与师生同里。传同宗。弟子坚瑶。出师事状。以请铭。故不让勉。为核其要者。序而铭之。铭曰。

　猗欤觉皇　　善启觉场　　炎炎三界　　濯以清凉
　幽幽六趣　　烛以净光　　羸羸穷子　　导以宝方
　繄大知识　　得宝王力　　既赞　　皇元
　复昌　　王国　　宰执效忠　　凶顽化德
　军旅解严　　安邦安域　　云山苍苍　　云海茫茫
　木兮可折　　水兮可量　　惟施法雨　　弥满八荒
　泽物无竭　　寿君无疆　　国界法界　　无中无外
　土广穹高　　何载何盖　　日东月西　　何明何昧
　潭北湘南　　同小同大　　骨相斯瘗　　光相何蔽
　上贯三辰　　下彻三际　　宗嗣绳绳　　灯传世世
　万祀千灵　　式呵式卫

　　古山歌

　　太始太素未兆先。山之真体已具全。盘盘然莫穷其边际。巍巍然莫极其层巅。飞走曾不有栖集。草木亦不有葱芊。光明照耀不假于日月。阴晴开合不涉于云烟。芥子那能纳。藕丝那能牵。太华高高不得并。蓬壶朵朵不得联。风雨不能以摩洗。春秋不能以变迁。巨灵抬手莫分秀。𡘆父尽力莫夺坚。嵩丘壁观坐岂冷。鹫岭说法音常圆。耳观之者乃能解。眼听之者乃能传。海外好山环翠。何啻庾多数。岂若此山苍古。出自威音前。威音面目识不识。匡庐诗什笺徒笺。它山非古。任彼众者取。此山独古。惟应归仁贤。仁贤山立一方。雄跨于四岳。千秋万岁。合作砥柱永擎天。

　　独山说

　　天下之山固众。惟群木巨根。久蟠于深雪。修干高拂于层云者。匠石得以采之为栋梁。风月得以乘之扬清辉。羽毛得以集之托巢穴。众山得以让之为独长。然是山者。兼有若尔之外秀。犹得独长于众山。而众山不得与之并。况智过千人。才超异等之俊士。众可与之并。而不让之为独长耶。

　　日东俊上人。齿茂春秋。气凌吴楚。问字于予。予因酌其名之宜者。易以独山为别称。则又晓之曰。今也禅林落落。法岳夷夷。苟则是山。而求诸己。益以才智之内美。众岂舍之。得不让之为独长。以回灵岳春早之芳序。以起少林秋晚之颓风欤之哉。

　　龙华悟宗主。血书华严经

　　华严大经八十一卷。世之流传者。多以墨本。众少信而义少圆。今龙华会主圆悟。乃出指血。通书全部。期与来者传诵。庶信易兴。而义易圆。四恩酬而三有资。利不加博乎。敬赞以偈。

　　鹫峰说得血滴滴。龙会今朝又指陈。耳处能观眼处听。杂华开遍百城春。

　　化金。塑饰佛像

　　寺之大殿已兴。拟卜塑饰佛之仪像。以瞻奉。用费不赀。由是遍叩诸大檀贵门。普化金箔。每贴统钞六贯文。伏望各推共戴佛光之心。随愿乐施。或报父母重恩。或追悼先远冥福。或祈福寿增延。或保疾病痊安。或忏现世愆尤。或植来生德本。当悉如愿。经云。佛灭度后。优填王。造佛仪像。令人见之。心生欢喜。灭河沙劫。生死重罪。

　　又云。迦叶尊者。过去佛时。舍金妆佛。生生得紫金相。

　　又云。左肩担父。右肩担母。绕须弥山。百千亿匝。不能报恩。惟于佛法中修福。是报父母深恩。

　　又云。为人豪贵。大福长寿。从礼事三宝。布施持戒中来。如经所说。岂欺语耶。幸信。偈云。

　　释尊宝殿已兴新。众像妆严出众心。要得人人圆福果。好于佛面剩添金。

　　沧海长溪二和尚。同帧

　　广床接席。殆类过现二佛之同龛。尘尾横机。何异雄峰老祖之再参。有是父有是子。青于蓝出于蓝。臂力不假屈伸。遂回愚公移去之山。茎草等闲拈起。遍现楼阁层云之端。观堂三宿。雷音未动而大开天颜。净坛三启。水陆不分而普会圣凡。轮者蹄者。过之总停骖。包者笠者。归之得指南。龙渊派脉。倚砥柱而障颓澜。杨岐重任。赖袒肩而力荷担。一有多种。二无两般。折鳌阜草木为筹。而数莫殚。翻杨子江水为辩。而赞还难。从教百世后。千载间。瞻之仰之。永作丛林标格看。

　　龙华悟宗主空岩师寿容赞

　　毗陵托质。龙华传宗。七处九会摄毫末。三乘五教贯胸中。混诸缘兮莫杂。悟诸法兮本空。摩尼颗颗念不异。弥陀佛佛体元同。子子孙孙宜仰则。千秋百代振玄风。

　　郭竺隐居士道容

　　羽扇麾三军。岂足为奇勋。惟兹汾阳裔。善善众莫群。弱岁熟韬略。壮年攻梵文。轮珠配香鼎。雪蕊同清芳。松篁衍遐算。南极应东云。定国不烦弓矢力。法王长护圣明君。

　　代䟽呈白塔檀主

　　皇元统国四海同。宗檀赞化万法通。华文梵语贯胸次。南禅北教宜归公。正印单提偏正辨。顽石点首森象空。圆音一唱雷音振。群盲破暗群聩聪。凡生既度圣寿衍。岂假效彼三呼嵩。何当一语为献可。重兴江岛金仙宫。飞楼涌殿冠鳌顶。下压蛟室上摩穹。烟帆来往赖安济。水陆香火回祥风。妙峰依旧德云住。南询童子来城东。景纯悬谶何足记。千秋禅侣歌丰功。

　　代䟽呈宣政院三旦八院使

　　江海之深蛟龙藏。山岳之高松柏苍。霜松可以为栋梁。𩁹龙可以泽亢阳。如公厚德兼才良。国纲赖振教赖匡。慨兹晋寺历梁唐。复越宋元四遭殃。景纯悬谶何彰彰。安得赞力兴觉场。昭回佛日吞三光。永延圣主寿无疆。公应臻福犹倍常。等山不动江流长。更磨崖石勒颂章。

　　醴陵行。答可齐处士

　　醴陵君子真可人。可人可宅湘之濵。珍禽清响三更月。琪树芳联四序春。峨峨华盖蔽穹日。一一反掌糜埃尘。种瓜逸老本同侣。纫兰醒士宜相亲。我居云顶苦蕉额。半朝接席忘旧新。何当西溯托衡宇。千秋长共齐为邻。

　　李知州。郭教授。石县尹。作画作字于库院。索题

　　天材拔地匠不收。空埋雪壑成干休。李侯郭公识真态。写影肯作山堂留。古松古桧对立碧。涧莎散发和湍流。新篁擢秀摇翠葆。石面突出夜叉头。白日黯惨青烟湿。鹤群飞下孤猿愁。霜枝缺处露冰柱。蝌蚪倔强欺蛟虬。向来虚壁木泥土。墨香一染金难酬。风月长年生六户。大夫封树空千秋。羡君总为廊庙具。快我无钱得沃州。

　　送隆上人归闽

　　闽山苍苍淅水寒。还闽历淅本闲闲。机先早透石门句。句外何有赵州关。玄沙徒夸岭不出。指头𡎺破笑旁观。宝寿更言河不渡。脚跟泥水曾未干。普化铃儿与扑碎。何妨飏向𡏖圾间。收拾风月杖头挂。大千摄向一毫端。绍隆释种看高作。祖师心印作何颜。

　　陈逸士临清轩

　　华轩突兀临清流。银河倒泻长涵秋。秋光荡摩无六月。火龙卷焰藏云头。长堤蟠蟠翠蛟舞。远山点点青螺浮。柳外渔舟钓残雪。烟中童笛吹凉州。五城楼观阻弱水。一天风月满沧州。主人邀客话湖海。海上机忘来白沤。醉里濯缨仍濯足。古今贤达徒悠悠。何时共倚朱栏曲。洗我昏浊清双眸。尽吸浩气发胸次。相羊物表追天游。

　　拟古。送陈茂才归松州

　　万山松苍苍。小大凌雪霜。根本均一气。何有短与长。长者既获采。短者尚投荒。岂俟长而硕。终焉充栋梁。陈生产松郡。齿茂才固良。况与𦵮春宫。先后同一乡。愿言益培植。乔乔拔豫章。梓匠还重顾。曾构芘四方。毋逐桑榆暖。榆景宜延光。余光能及远。秋迫回春阳。

　　苍山一首赠云菩萨

　　苍山云白连姑臧。凌霄耸壑色寒芒。长河西来判泾渭。如襟如带控朔方。高人生彼足清气。春秋异色皆文章。昔甘挂冠向神武。今服田服辞帝乡。教海禅河翻舌本。直欲上湿日月光。江南江北几烟浪。一苇杭深恣相羊。亦欲广渡迷流众。俱脱沉溺登康庄。丈夫浩志有若此。吾年望八那敢当。但期云不改山苍。千秋永壮河西疆。

　　和月江和尚。送哲上人拜祖韵

　　德山见僧有何语。脚未跨门棒先举。棒头敲出玉麒麟。凤舞鸾翔安足数。哲禅况出明极翁。莫学乱世夸英雄。合勉麾戈东海外。毋使日毂易西舂。西极阴云障东极。直教破散如破敌。大明照彻十方空。那有诸祖与诸佛。谩将塔样问耽源。离说名为不二门。灵径遗踪在何许。休混时流念八还。

　　次韵。答何山月江和尚

　　神光谓受老胡记。大渴如何望梅止。更将皮髓尽分张。直得浑无卓锥地。满面惭惶归去来。刚言五叶一华开。山兄三昧谁能识。机如大地藏春雷。剨然一震空众说。衲子疑团汤沃雪。巨壑何曾却细流。千江有水千江月。狂澜倒久复障回。小溪从此清于苔。五月香浮天瑞雪。寒山拾得笑咍咍。

　　育上人归雪峰

　　曾郎育个落赖儿。四七二三莫敢窥。百城知识门户广。门门有路祇独往。德山棒粗非恶辣。临济声低休乱喝。杨子江头风月多。何妨收拾入禅那。禅那本寂何言说。风度晴空水流月。秋高气冷木飘丹。衲卷寒云复故山。阿师征问有何得。拄杖拗折抛壁角。三拜起来立依位。可祖同归尤拔萃。六花秀与五叶联。芳传千古看他年。

　　萧世德雕镂众象。拟古一首

　　萧子才良夺天造。一木能成百花朵。枝枝叶叶玉玲珑。岂少香风生四座。龙腾凤翥尤应祥。狮象斗角威益张。金刚座拥须弥顶。莲华内现法中王。群灵呵护群魔伏。来者再拜罪还福。江声喧殿挟芳声。千秋百代播南北。

　　拟古一首。题贞节巷

　　松篁冬昌昌。抱节凌雪霜。桃李竞春艳。未炎已飘香。惟兹胡节妇。坚贞欺松篁。一子与一女。冲幼保闺房。既长延师教。鳣杂苜蓿长。照书眼如日。锦绣变肝肠。异时功名遂。曳紫佩金章。虽承母慈力。终犹父义方。鸤鸠岂配德。希瑞等凤凰。愿言千秋算。孟母同耿光。

　　拟昌黎体。古风一首。代䟽。上　帝师堂下。兼呈丞相阁下。乞照梁大宝末。唐会昌。及故宋建炎初例。闻奏。颁降恩。塑佛。盖殿。造塔

　　皇元帝师佛法主。佛法得主僧得所。僧徒得所禅诵勤。永赞丕图传万古。当今圣主得佛心。等视僧民犹赤子。干戈偃息泰阶平。佛刹庄严遍寰宇。独嗟江岛晋招提。劫火一朝化焦土。历推此寺逾千年。先已三遭荧惑苦。皆由宰辅进嘉言。朝庭优恤复元矩。况今主法有帝师。左辅右弼贤于彼。一言献可帝曰俞。众作立功等弹。指巍巍金殿涌波心。朵朵浮图撑云里。金山增耸培寿丘。何假磨崖镌石鼓。

　　祈病安。施财。塑佛及祖师诸天

　　佛身清净同秋月。祖祖及天体何别。普现众生心水中。处处光明常照彻。祇缘贪垢壅心源。致使病魔作妖孽。外财能舍内除贪。病自痊安垢清绝。圆明妙相即现前。慧命延长千万劫。

　　土地开光明

　　惟圣惟神。威威灵灵。顶眼本正。逾日光明。良由昧者不能睹。今为点出示诸仁。江山双碧。风月双清。物物全彰仪象真。千秋万载。永护斯教。而安斯人。

　　观音菩萨开光明

　　大庾岭头。一铺功德用点眼。紫金山中。一铺功德亦如然。今古应无坠。分明在目前。虽然祇如大悲千手眼。毕竟今朝。点那个眼。会么(以笔作点势云)大士大慈开智眼。照今照古照天人。江山风月增华彩。大地含生证法身。

　　涅槃堂。西方三圣。开光明

　　诸德会么。(以笔点三点云)圆伊三点涅槃义。国土三眼什么义。一即三。三即一。识得一。能事毕。弥陀观音势至全妙色。顶门有眼明逾日。生死二途俱照彻。瞻之仰之福无极。

　　观音赞(二)

　　大明生东。众闇皆空。大悲应世。利物亦同。寂而非寂。草座蒙茸。不说而说。瓶柳青葱。善听以眼。刹刹圆通。

　　猗欤妙智力。善救群生苦。群苦固有殊。救之无彼此。譬如月在天。光涵一切水。水虽有浅深。光照无今古。以是因缘故。名为大悲主。

　　草衣文殊赞

　　顶发垂臂。草衣蔽身。梵书在手。辨假明真。真假双泯。如日始晨。昏暗破散。森象回春。不住东际。唤起南询。大地狐群俱屏迹。出林师子独颦呻。

　　水陆满散拈香

　　此香。西竺流芳。南陔遗韵。与弥陀联枝而出。与释迦并根而生。奉为孝男萧寿山。与家眷等。爇向宝炉。供养十方常住佛。十方常住法。十方常住僧。(云云)。敬荐先考萧公五四承事。先妣张氏一太君。均及萧氏门中。内外宗亲。各符孝恳者。伏愿。各各顿净于前尘。遍现玉毫之相。亲亲等超于上品。同圆金色之身。

　　(问答不录)提纲云。第一义谛。不二法门。如天普盖。似地普擎。如日普照。似雨普滋。诸恶由之而灭。众善由之而生。百事由之而成。万法由之而立。迷此者。生死始而凡圣分。悟此者。轮回息而凡圣同。是名真如实际。亦名佛果菩提。梁皇首建斋坛。而渡越水陆群流者。即由此法也。英公续弘斋教。而升济幽冥多众者。亦由此法也。至若今晨斋主。追报罔极之恩。而施净财。入于金山。广修无遮斋会者。岂外此法耶。外此法。无别心。外此心。无别法。心法两俱融。劬劳即报毕。所以教中道。天人群生类。皆承此恩力。是也。虽然更有圆满句子。试倩天台木上座。为众举似。光扬胜会。(卓拄杖一下云)一声振动界三千。唤起亲亲登九莲。功德无边利无尽。现存兼得衍椿年(结座云)。

　　晋代招提号泽心。古今信善共倾诚。斋修两昼功尤胜。财施千僧德岂轻。经转圆音翻海口。灯分真照夺星明。亲恩报毕更何及。福集儿孙代代荣。

　　挂新钟

　　玉楼已立。金钟已成。今朝试举。号令更新。万灵仰庆。众苦酸停。若将耳听终难解。眼处能闻始是亲。诸仁者。还会么。(乃击一声云)一声顿空三界梦。江山从此播嘉声(乃击三声)。

　　山僧四舍人起灵(二十岁)

　　江城夏五水天凉。清晓蝉声噪绿杨。好个转身时节子。金山试为指生方。故山僧四舍人。会么。夭而不朽岁何少。寿而不学岁何多。诗书旧业未消磨。有意重来取甲来。合别别。云山苍苍江月白。潭北湘南元不隔。觌面当机觏得亲。何用当来问弥勒(遂撒土)。

　　冷公提举掩土

　　古德云。万法总心生。诸缘惟性晓。本无迷悟人。祇要今日了。某人会么。四大合成身。有身有生死。一性本虚寂。无今亦无古。如水行地中。万古自流注。如春回物表。百花自红紫。五十五年中。用是而兴家。所以有资有产而殷富。五十五年后。用是而传家。所以有子有孙而克嗣。秀挺金兰。芳联玉树。是性无有形。能成一切义。是义如了明。即出生死路。生死既不迷。名住吉祥地。如是如是。千秋佳气拥佳城。万顷江光增福聚。

　　范氏孺人掩土

　　真际不分男女相。迷情妄见有多般。百年未半弃荣养。岂是真归起世间。(某人)还达真际理地么。深固幽远。绵历尘劫。而不变不迁。虚彻灵通。广纳沙界。而不中不外。春风淡淡山日明。菩提一路坦然平。春水溶溶林月白。解脱一门无壅塞。如是而造入。即境即真。如是而安居。全物全神。虽然祇如垂荫儿孙底句。必竟又作么生。(撒土云)胜地不生凡草木。叶叶联芳总兰玉。

　　祝氏孺人掩土

　　佛言。见身无实是佛见。了心如幻是佛了。了得是心如幻。即契真常。见得是身无实。即了无常。迷之者。乃有男女之殊。悟之者。曾无圣凡之别。故孺人祝氏。会么。是身安于坚强。故同诸地。是身便于润泽。故同诸水。是身宜科喝一喝而起。

　　润都寺入塔

　　圆通门户启当年。春去秋来几变迁。惟是一真曾不变。黄金万煆骨长坚。虽然。与其显用于身前。岂若归藏松坞边。江水横流波印月。山容长润玉生烟。何假从他求塔样。湘南潭北本如然。圆寂观音庵开山。润公无泽都寺。到这里。莫留连。快把跛驴加着鞭。翻身更进毗卢颠。扶起韶阳孙独秀。千秋弹压老耽源。

　　圆副寺撒骨

　　圆副寺。算个自计。圆木自箴。总闲骨董。可与平沉。(放骨云)无云生岭上。有月落波心。

　　颜居士掩土

　　世人多背道。触事生烦恼。扰扰无宁时。何殊蚁旋磨。惟是颜大光。不逐众颠倒。自幼持清斋。年高不退堕。日日诵佛书。念念称佛号。有子亦善传。诸孙同所造。譬如登宝山。到者俱得宝。西方路岂遥。今日已亲到。到后又如何。胜地无凡草。粲粲黄金花。九品千万朵(撒土)。

　　龙华会。月江庵主。掩土

　　龙华真界无边畔。造入之者骨须换。满公善友丰骨殊。不待余言能自判。如是如是。七十年来。从缘而入道。自得鼻祖之化德。一十六年。诛茆而创业。足阐慈氏之玄风。七子八孙同正受。十方如来共圆觉。所以永嘉大师有云。一性圆通一切性。一法遍含一切法。一月普现一切水。一切水月一月摄。诸佛法身入我性我性还共如。

　　来合。别别。云山苍苍江月白。潭北湘南元不隔。觌面当机觏得亲。何用当来问弥勒(遂撒土)。

　　冷公提举掩土

　　古德云。万法总心生。诸缘惟性晓。本无迷悟人。祇要今日了。(某)人会么。四大合成身。有身有生死。一性本虚寂。无今亦无古。如水行地中。万古自流注。如春回物表。百花自红紫。五十五年中。用是而兴家。所以有资有产而殷富。五十五年后。用是而传家。所以有子有孙而克嗣。秀挺金兰。芳联玉树。是性无有形。能成一切义。是义如了明。即出生死路。生死既不迷。名住吉祥地。如是如是千秋佳气拥佳城。万顷江光增福聚。

　　范氏孺人掩土

　　真际不分男女相。迷情妄见有多般。百年未半弃荣养。岂是归真超世间。某人。还达真际理地么。深固幽远。绵历尘劫。而不变不迁。虚彻灵通。广纳沙界。而不中不外。春风淡淡山日明。菩提一路坦然平。春水溶溶林月白。解脱一门无壅塞。如是而造入。即境即真。如是而安居。全物全神。虽然。祇如垂荫儿孙底句。必竟又作么生。(撒土云)胜地不生凡草木。叶叶联芳总兰玉。

　　祝氏孺人掩土

　　佛言。见身无实是佛见。了心如幻是佛了。了得是心如幻。即契真常。见得是身无实。即了无常。迷之者。乃有男女之殊。悟之者。曾无圣凡之别。故孺人祝氏。会么。是身安于坚强。故同诸地。是身便于润泽。故同诸水。是身宜于温燠。故同诸火。是身利于动转。故同诸风。风性动故有静。火性炎故有息。水性润故有竭。地性坚故有崩。地水火风。假合是身。既归无常。圆明真净。微密妙心。信元不昧。湛然而不染。廓然而无际。寂然而长照。卓然而长灵。用是而治内。故善兴家之慈教。用是而接外。故得备体之淑仪。若子若女若孙。虽众多。式抚式字式立。惟均一。鸤鸠配德岂足并。天麟符瑞真可奇。与么与么。七十五年前。已与七贤圣女。同证不生生之玄门。七十五年后。即与法华龙女。同归不死死之乐刹。不与么不与么。江山面面拱佳城。永福儿孙振户庭。

　　佛殿上梁文

　　山冠吴头。直立擎天之一柱。江衔楚尾。平欺吞海之群鲸。眷兹绝胜觉场。寔为吉祥福地。乃兴金殿。希还宝坊。

　　敬惟。十方缁白诸大施主。富润出前修。贤贵拍先辈。能聚能舍。有作有成。各具插草大机。顿扫四劫之悬谶。兼得拈花密旨。喜瞻一会之灵山。既全主而全宾。尤美轮而美奂。宜陈善颂。用扛修梁。

　　抛梁东。驾海红轮转妙峰。大地群昏俱照彻。森罗万象莫逃踪。

　　抛梁西。庐阜分青到水湄。何假种莲续芳事。川光照户郎花池。

　　抛梁南。胜友初参自此门。古往今来道何异。德云现住妙高山。

　　抛梁北。遥拱天庭瞻日角。经宣众口香一炉。永祝皇元赞皇觉。

　　抛梁上。日月星辰垂瑞象。周遮不有震凌虞。普请长瞻玉毫相。

　　抛梁下。群类无依今有藉。既承恩力仰帡幪。盍各进修隆法化。

　　伏愿
上梁之后。栋宇弥坚。风月增胜。山门檀门并振。广纳五湖四海之禅流。佛运国运同昌。永延万岁千秋之睿算。

　　金山即休了禅师拾遗集(终)

　　日东及藏主。相亲岁久。今卜东归。出其自侍香至典教后。录得予之应答时机杂着。凡若干篇。目曰拾遗集。征题卷末。以将行。噫。世所珍者。金珠也。予言岂胜之耶。倘识者见是。不以拾砾春池之谓而诮及。庶几得之矣。

　　皇元至正十年庚寅春。紫金山八十有二老人。
