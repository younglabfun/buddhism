卍新纂续藏经第 71 册 No. 1407 虚舟普度禅师语录


　　虚舟和尚语录目次序建康府半山报宁禅寺语录镇江府金山龙游禅寺语录潭州鹿苑褒忠禅寺语录抚州疏山白云禅寺语录平江府承天能仁禅寺语录临安府中天竺天宁万寿永祚禅寺语录临安府灵隐景德禅寺语录临安府径山兴圣万寿禅寺语录小参偈颂真赞自赞小佛事行状䟦

　　No. 1407-A

　　(琼林)昔年绝海游宋。往来吴越。多侍
先师于武林湖山间。每听火炉头话。间举平昔提唱。以其未许学者流通。纸袄所录。才竺峰冷泉。两会语耳。别
德三十年。不见大篇全章。为恨痛切。不意忽获八会全录。喜不自胜。卷不释手。观其语句。词气简古。机锋脱略。如侍座隅。亲闻激励。真末法光明幢也。然深恐此书湮没。则非为人后者职。故命工锓梓。垂之无穷。傥阅此而知有
松源太师祖。的传之旨。则孰谓无补于宗门哉。如曰不然。子云未生。寥寥千载。世果无太玄法言乎。

　　嘉元改元冬至日。见山庵嗣法小师(琼林)谨书。

　　No. 1407

　　大宋国虚舟和尚语录

　　住杭州灵隐禅寺法嗣　净伏　编

　　师初住建康府半山报宁禅寺

　　入寺。指山门云。前不构店。后不迭村。当阳坐断。上下平分。更看直透云霄之顶。独步乾坤。

　　佛殿。悟道染泥沙。佛祖生冤家。新半山。为甚烧香礼拜。明珠绝颣。皓玉无瑕。

　　踞室。有主有宾。无疏无亲。直饶七佛到来。各与三十拄杖。何也。少喜多嗔。

　　拈府帖。夺佛祖之机。佐雨霖之手。黄钟大吕。白雪阳春。眼处闻声有几人。

　　升座。拈香祝
圣罢。乃云。一佛出世。千佛赞扬。十方坐断。独露真常。山苍苍。云苍苍。半开半合。隐显全彰。汝等诸人。便恁么领略得去。新半山。一周事毕。其或未然。钟山桥畔日迟迟。王谢堂前燕子飞。

　　复举。三圣道。我逢人则出。出则不为人。兴化道。我逢人则不出。出则便为人。师拈拄杖云。同一只眼。共一只臂。竖起临济正宗。则不无二大老。捡点将来。总好与三十拄杖。新半山。义出丰年。放过一着。靠拄杖下座。

　　上堂。拈拄杖示众云。拄杖子无向背。东拄西撑。登山涉海。卞璧骊珠。泥团土块。卓拄杖一下云。一时粉碎。又卓拄杖一下云。话在。

　　佛涅槃上堂。拈拄杖云。有一事。诸人不得不知。释迦老子。卓拄杖一下云。命根断也。说甚今日即有。明日即无。是处春山啼鹧鸪。

　　上堂。上士闻道。勤而行之。朝打三千。暮打八百。中士闻道。如存若亡。蛊毒之家水莫尝。下士闻道。大笑之。甜瓜彻蒂甜。苦瓠连根若。半山恁么提唱。大有人横点头在。必竟如何。斫倒门前老松树。了得三年五载烧。

　　佛生日上堂。释迦老子初生便道。天上天下。唯吾独尊。那知更有老云门。虽坐一棒打不杀。至今千古也成痕。诸人且道。是报恩耶。五逆耶。卓拄杖一下云。总出者一杓恶水不得。

　　上堂。绝名言超今古。佛身无为。不堕诸数。恁么恁么。则易。不恁么不恁么。则难。既是佛身无为。因甚有难有易。不见道。甜瓜彻蒂甜。苦瓠连根苦。

　　上堂。雨涤炎威。秋云自在。一片两片拄杖头。或卷或舒林木外。白璧明珠。泥团土块。放去收来颗颗圆。填沟塞壑无人会。阿呵呵。六只骰子满盆红。有采无采。大家别赛。

　　重九上堂。说禅说道。撒土撒沙。半山终不也随邪。重阳定在九月九。东篱何处无黄花。恁么则事因叮嘱起。且归堂吃茶。

　　上堂。抉骊龙颔。意在得珠。破蟠桃核。要见其仁。其仁既见。珠作么生。卓拄杖一下云。海神知贵不知价。留与人间光照夜。

　　镇江府金山龙游禅寺语录

　　住杭州灵隐禅寺法嗣　净伏　编

　　师入寺。指山门云。龙门万仞。到者还稀。不犯清波。如何进步。喝一喝。

　　佛殿。立底是什么。坐底是什么。提起坐具云。不出者个。

　　踞室。前佛性命。后佛纪网。开口即丧。闭口即错。卓拄杖一下云。瘥病不假驴驼药。

　　拈府帖。毫末非轻。丘山非重。按佛祖云头。穿衲僧鼻孔。剖破方知无罅缝。

　　法座。诸法空为座。早是起模𦘕样了也。新金山。终不随他转。喝一喝。

　　升座。拈香祝
圣罢。乃云。隔江招手。万象森罗笑点头。洗脚上船。铁壁银山俱靠倒。便见孤危不立。迥绝跻攀。截断众流。宁容凑泊。放开一线。天平地平。浪静风恬。鱼龙起舞。正恁么时如何。有星皆拱北。无水不朝东。

　　复举。李翱尚书。问药山和尚。如何是道。山以手指天。复指瓶云。会么。李云不会。山云。云在青天水在瓶。李大悟。乃投偈云。炼得身形似鹤形。千株松下两函经。我来问道无余说。云在青天水在瓶。师拈云。手擎仲尼日月。腰佩毗卢正印。则不无李尚书。若是药山意。未会在。

　　元宵上堂。一灯千灯。千灯一灯。未免只坐在光影里。以拂子打圆相云。只如者个。在内耶。在外耶。良久云。瞎。

　　痴绝和尚至。上堂。破沙盆。没巴鼻。尽大地人。扶持不起。玉山路上。荆棘参天。钟阜山前。清风匝地。擘破宝公面皮。德云无处迴避。何故。理合如是。

　　上堂。十五日已前。只许老胡知。不许老胡会。十五日已后。只许老胡会。不许老胡知。正当十五日。会不会。知不知。风细细。日迟迟。卓拄杖一下云。不惜黄金为弹子。牡丹花下打黄鹂。

　　道旧至。上堂。大海扬尘。高源出水。狭路相逢。知心有几。明明玉鉴光中。浩浩烟波万里。鸑鷟擎头。金鳞摆尾。江北江南绝望时。一声霹雳清飙起。

　　上堂。推不去。挽不来。南天台。北五台。大地寥寥兮何者当情。春风浩浩兮雨打莓苔。见成公案。不涉安排。岂在见桃花。而后眼开。

　　上堂。云收海山横。月印江天晓。扰扰红尘中。青春有多少。铁壁银山一拶开。落花流水空徘徊。喝一喝。是何言哉。

　　维杨回。兼谢秉拂干斋上堂。棒喝交驰。全提半提。是真精进。是名真法供养。东山铁馂饀。擘破者方知。坐看杨州跨鹤归。瓜洲古渡对斜晖。

　　上堂。今朝五月五。诸方尽鸣鼓。不说药病相治。便说书符咒土。金山伎俩既无。未免别行一路。卓拄杖一下云。日轮当午。

　　知府判还下𪤨庄田。上堂。一见便见。一得永得。四边界至。故是分明。一寸笔头。万钧之力。三十年异苗翻茂。千万古中流伟绩。阿呵呵。知不知。青毡元是吾家物。好看金牛作舞时。

　　立秋上堂。火云影里一叶落。玉鉴光中便见秋。一任秋来又秋去。大江依旧向东流。无变易有来由。塞鸿何处。白鹭沧洲。数声渔笛烟村晚。狼藉断霞闲钓舟。喝一喝。

　　上堂。雨洗炎威。秋磨霄汉。风传䆉稏香。鼓腹寒岩畔。位转功回木马嘶。劫外不须重借伴。喝一喝。巡堂吃茶。

　　解夏上堂。布袋头开天地大。翠岩眉毛在不在。一声鸿雁海门秋。行人已在青山外。

　　上堂。千说万说。不如亲见。有时怒涛衮底。有时水清月现。风飕飕冷啾啾。虽然旧阁闲田地。一度赢来方始休。

　　上堂。月冷天高。风号怒涛。提杀人剑。用活人刀。云淡淡寒江雁影。山渺渺落日危巢。见成题目。眨上眉毛。万机顿罢归来。也是徒劳。喝一喝。

　　上堂。拈拄杖示众云。说到行不到。行到说不到。斫额望蓬莱。弱水三万里。直饶行说俱到。金山拄杖。未到汝诸人吃在。何故。若无举鼎拔山力。千里乌骓不易骑。

　　冬至上堂。群阴剥尽。一阳来复。铁树花开。清香馥郁。眼皮开未开。枝南复枝北。凹凹凸凸破沙盆。何似镇州大萝卜。

　　上堂。清明寒食节。韶光烂漫时。野花迷古迳。回首暮云低。纸钱飞处杜䳌啼。不是苦心人不知。喝一喝。果州饭布。

　　上堂。说得一丈。不如行得一尺。行得一尺。不如离却一寸。何也。山高分水深。青天分白日。喝一喝。

　　诸山相访上堂。举鹿门和尚。一日有僧相访。僧问云。如何是鹿门家风。门云。有盐有醋。僧云。如何是道中人。门云。口似鼻孔。僧云。忽遇客来。将何祗待。门云。柴门草户。谢子经过。

　　师拈云。鹿门家风大展。水泄不通。既无受璧之心。安有割城之意。今日忽有人问金山。如何是金山家风。只向他道。八面玲珑。如何是道中人。直出直入。忽遇客来。将何祗待。饼翻江上月。鲙缕屋头云。且道。金山与么答话。与鹿门相去多少。击拂子一下云。酒逢知己饮。诗向会人吟。

　　谢秉拂干斋上堂。玉鉴光中。波澄月现。展屠龙手。提金刚剑。栗棘金圈一拶开。从君细嚼浑仑咽。有照有用。有舒有卷。杨岐消息未全灰。优昙华笑春风面。卓拄杖一下。喝一喝。

　　岁旦上堂。年年是好年。日日是好日。新年人看旧年人。旧年日是新年日。潮生涨旧痕。潮落石头出。万物有迁流。迁流无变易。有变易。卓拄杖一下云。上上大吉。

　　涅槃上堂。释迦老子弄精魂。死了依前似不曾。一树落花春过后。远山无限碧层层。

　　上堂。风来江上。月到波心。水月交光。秋空一色。大丈夫儿。阿谁无一坐具地。是汝诸人。还得相应么。击拂子一下云。武林春已老。台榭绿阴多。

　　上堂。圆同太虚。无欠无余。良由取舍。所以不如。三祖大师。大似与贼过梯。不觉自伤己命。金山莫有道处么。卓拄杖一下云。驴鞍桥。不是你阿爷下颔。

　　雪中示众上堂。一夜江风搅玉尘。孤峰不白转精神。从空放下从空看。彻骨寒来有几人。

　　结制上堂。南北东西几路头。来来同载一扁舟。月明夜静沧浪里。一掣绵鳞随直钩。虽然如是。莫有不吞香饵底么。卓拄杖一下云。生杀尽时消息尽。不风流处也风流。

　　谢秉拂干斋上堂。智不到处。不妨道着。吸尽长江。冲开碧落。的的金圈栗棘。一一天花乳酪。杨岐消息俨然存。大用机前活卓卓。山僧合掌有分。诸人如何啖啄。玉鉴光中宇宙宽。双双放出辽天鹘。

　　上堂。山之高水之深。非古亦非今。老胡打失一只履。葱岭那边无处寻。

　　上堂。风号寒。霜凛冽。屋浪崩腾。飞银撒雪。截流过者。未称全提。作死马医。暖气相接。倒腹倾肠一线通。月明不借芦花白。

　　上堂。长长出不得。短短出不得。四大海不宽。藕丝窍不窄。非耳目之所到。非心意之所及。自西自东。自南自北。落霞与孤鹜齐飞。秋水共长天一色。喝一喝。巡堂吃茶。

　　潭州鹿苑褒忠禅寺语录

　　住杭州灵隐禅寺法嗣　净伏　编

　　师入寺。指山门云。此是黄面瞿昙。始初开法。广度群有。大方便门。新长老。与谁同行同到。骤步云。把手拽不入。

　　佛殿。佛身无为。不堕诸数。者一殿功德。为什么尽是色装泥塑。良久云。无今不成古。

　　踞室。烹佛炼祖。锻圣镕凡。杀活在手。宝剑光寒。意在星兮不在盘。

　　升座。祝
圣罢。乃云。古镜无光。当台自照。森罗绝影。觌面难逃。行不言之令。坐致太平。赞无为之化。六国晏清。天高地厚。水绿山青。山青青水泠泠。湘西古渡夕阳明。岳足当檐开画屏。

　　复举。宝寿开堂。三圣推出一僧。宝寿便打。三圣云。恁么为人。非但瞎却这僧眼。瞎却镇州一城人眼在。寿归方丈。

　　师拈云。这棒合是宝寿三圣自吃。何也。尽道是临济二子。义出丰年。殊不知。正是俭生不孝。

　　上堂。李白桃红。桃红李白。或雨或晴。或寒或热。一一是诸人放身舍命处。因甚不肯承当。忽有个汉。出来道。长老岂无方便为人。只向他道。口是祸门。

　　上堂。大尽三十日。小尽二十九。忽然春尽夏来。不觉夜穿露肘。贫无丝系蚁。内外空诸有。拄杖闻得。踊跃欢喜。作是言曰。曹山曾语税阇梨。清原白家三盏酒。卓拄杖一下。

　　上堂。击鼓升堂。说无义语。有一句到汝诸人。家国兴盛。无一句到汝诸人。四海晏清。拈露柱向灯笼上。将露柱挂灯笼边。饥来吃饭。困即打眠。有甚么事。若也不会。五月黄梅烂石臼。

　　上堂。七佛已前。然灯已后。无人道着。因甚鹫岭拈花。饮光微笑。国清才子贵。家富小儿娇。

　　佛涅槃上堂。十五日已前。今日有。十五日已后。明日无。正当十五日。是有耶。是无耶。石头大底大。小底小。野猿啼破千山晓。

　　上堂。举教中道。远离颠倒梦想。究竟涅槃。抛却甜桃树。㳂山摘醋梨。者些消息子。能有几人知。若也知。满山花发杜䳌啼。

　　抚州疏山白云禅寺语录

　　住杭州灵隐禅寺法嗣　净伏　编

　　师入寺。指山门云。白云高。滩水急。不动脚头。全身直入。

　　佛殿。前佛夜半逾城去。后佛天宫未下来。且道。唤阿那个。作现在底佛。插香云。因我得礼你。

　　拈府䟽。花簇簇。锦簇簇。吟不足。咏不足。的的无弦琴上曲。

　　升座。拈香祝
圣罢。乃云。大机圆应。大智无方。右左逢原。七穿八穴。万叠云山一抹过。十八滩头声浩浩。遇贵即贵。遇贱即贱。法随法行。法幢随处建立。要津把断。纵夺临时。风细细。日迟迟。四海浪平龙睡稳。九天云净鹤高飞。

　　复举。雪窦明觉大师。一日与李殿撰坐次。有一秀才一道士。从外入来。撰云。三教中。那教最尊。雪窦起身侧立。撰云。有口何不道。雪窦云。对夫子以难言。

　　师拈云。大小大明觉大师。被殿撰一问。直得侧身而立。然虽如是。要见雪窦则易。要见殿撰则难。也不难。也不易。必竟三教中。那教最尊。卓拄杖一下云。棋逢敌手。密行难藏。琴遇知音。希声乃布。

　　当晚小参。四十年前错访寻。瓦炉烟断白云深。如今再到经行处。却忆无弦是赏音。是以法无异法。心不自心。用不停机。随宜应变。栴檀林里喷伊兰。无角铁牛眠石室。不关万象。幽旨互融。全主全宾。十方通畅。正与么时。如何委悉。靠拄杖云。三尺冷光摩朅令。普天和气少林春。

　　复举。三圣示众云。我逢人则出。出则不为人。兴化道。我逢人则不出。出则便为人。

　　师拈云。燕南赵北。各据封疆。可惜临济些子活计。被二子一时花擘了也。新疏山。忍俊不禁。出来。为他作个中人。也是贼过后张弓。卓拄杖一下。

　　上堂。谢川人俊西堂。春风卷春雨。春树生春烟。作家相见不谈禅。天寒烧榾柮。云外煮清泉。更有一般风味在。从来附子出西川。

　　涅槃上堂。十五日已前。过山寻蚁迹。十五日已后。渡水觅鱼踪。正当十五日。作么生道。自徒一到拘尸后。依旧金乌出海东。

　　重九示众上堂。西风萧萧急未急。塞雁声声寒未寒。欲对黄花问时节。有谁同倚玉栏干。拍膝下座。

　　退院上堂。阶前黄叶两三片。门外白云千万重。寄语善财休斫额。德云不在妙高峰。

　　平江府承天能仁禅寺语录

　　住杭州灵隐禅寺法嗣　净伏　编

　　师入寺。指山门云。此门广大。未尝不与诸人。同出同入。只是总踏不着。因甚如此。一步是一步。

　　佛殿。麻三斤。干屎橛。不是五逆汉。此话凭谁说。喝一喝。

　　踞室。开口即错。闭口即哑。钉觜铁舌。一时列下。何故。碧玉盘无缝罅。

　　拈府帖。笔头有眼主中主。号令无私公至公。妙用当机全杀活。一新佛祖旧家风。

　　法座。先圣道。若欲高升此座。先须作礼须弥灯王如来。住住。莫来拦我毬门路。　祝
圣罢。复拈香云。此香。枝叶全无。一味真实。觑着则两目全枯。嗅着则打失鼻孔。不从外域而来。只是江西道地。奉为
前住常州褒忠显报华藏禅寺。先师无得和尚。爇向炉中。用酬法乳之恩。

　　趺座。乃云。自云青嶂。春风秋月。徘徊赵璧燕金。闹市红尘喝采。拦街截巷。痛劄深锥。倒拽横拖。七穿八穴。一任南来北来。说甚船到陆到。双峨起舞。万佛点头。左右逢原。随宜应变。必竟承谁恩力。青山不锁长飞势。沧海合知来处高。

　　复举。宝寿开堂。三圣推出一僧。寿便打。三圣云。恁么为人。瞎却镇州一城人眼在。师拈云。宝寿据碧油幢。百发百中。三圣向大虫口里分餐。美则美矣。殊不知。向者僧面前。尽纳败阙。虽然。不入惊人浪。难逢称意鱼。

　　退院上堂。来何迟。去何速。十七日缘今已足。拄杖横担归去来。一笑出门山水绿。

　　临安府中天竺天宁万寿永祚禅寺语录

　　住杭州灵隐禅寺法嗣　净伏　编

　　师入寺。指山门云。楼阁门开。了无回互。既是家里人。便请直入。

　　佛殿。过现未来。总在者里。提起坐具云。拜即是。不拜即是。义出丰年。

　　踞室。面皮上刮得霜。枯骨里敲出髓。转得身。吐得气。不是不是。

　　拈省劄。回天关。转地轴。普会人天。一时谛听。

　　升座祝
圣罢。乃云。鹫岭峰高。万象森罗齐斫额。少林花发。普天和气绝遮拦。高低圆应。今古混融。荡荡尧风。熙熙舜日。东涧水流西涧水。南山云起北山云。佛祖之玄关巨辟。衲僧之正眼豁开。至化无私。十方通畅。便恁么去。未当宗乘。何故。惯从五凤楼前过。手握金鞭贺太平。

　　复举。太宗皇帝。幸大相国寺。开宝塔次。　皇帝问。卿是何人。僧云塔主。帝云。既是寡人塔。因甚卿作主。僧无对。

　　师颂云。宝塔层层面面开。当机一拶语如雷。信知恩大难酬处。一段风光遍九垓。

　　捧来黄。望阙谢恩。天书颁自九重来。万壑烟云尽豁开。竺土大仙灯灿烂。融融和气霭楼台。捧起云。万岁万万岁。

　　中秋上堂。吾心似秋月。碧潭光皎洁。有月则似月。无月又似个什么。可笑寒山子。是亦不是。非亦还非。还我清光未发时。

　　上堂。举梁山和尚示众云。南来者三十棒。北来者三十棒。虽然未当宗乘。琅瑘和尚道。梁山好一片真金。却作顽铜卖了。琅瑘即不然。南来者三十棒。北来者三十棒。一任诸方捡责。

　　师拈云。二大老。一人八字打开。一人水泄不通。中竺门下。一任南来北来。要且无棒到你吃在。何故。真金自有真金价。终不和砂卖与人。

　　上堂。上士闻道。勤而行之。中士闻道。如存若亡。下士开道。大笑之。若是衲僧门下。却许他大笑底。有些骨气。白云和尚。与么说话。大似扶强不扶弱。虽然如是。卖剑卖与烈士。中竺亦有个道处。上士闻道。勤而行之。断肠愁听峡猿啼。中士闻道。如存若亡。一声鸿雁过斜阳。下士闻道。大笑之。落叶辞柯满竹扉。道道。何处寻。今即古。古即今。曹溪波浪如相似。无限平人被陆沈。

　　冬至上堂。举僧问一老宿云。一阳后日长一线。未审佛法长多少。云一线长。其僧有省。今日中竺。应时纳祐。下个注脚。长一线一线长。眼闻耳见。不用商量。流水断桥梅破萼。枝南枝北一般春。

　　雪中就谢诸库上堂。白玉楼台。烂银世界。一时撒在诸人面前。平等受用。直得普贤老人。隐身无路。却向中竺拄杖头上。开张铺席。东头卖贵。西头卖贱。竖百横千。甚生意气。拄杖子道。住住。诸人要见普贤老人么。卓拄杖一下。鹭鸶立雪非同色。明月芦花不似他。

　　德岩佑长老。瑞世明州天王。上堂。妙德岩中宴坐时。释梵天王同赞喜。地摇六振雨花飞。一声霹雳清飙起。沧海头青海尾杨岐毒种灵苗。殃害儿孙未已。

　　佛生日上堂。手指天。脚踏地。目顾四方。真少儿戏。自言惟我独尊。天上人间诽诽。中竺寻常不欲将恶水泼人。今日获不得已。何故。法王法如是。

　　谢秉拂化扇上堂。正法眼。破沙盆。零敲碎打。不直分文。一一银山铁壁。一一电掣雷奔。是则固是。盐官道。扇子既破。还我犀牛儿来。又作么生。卓拄杖一下云。头角已全露。一见胜千闻。

　　重九上堂。有一句甚潇洒。端的胜黄金。只在东篱下。见便见。切忌踌躇。是不是。良由取舍。且莫之乎者。

　　石霜虎岩伏长老法嗣书至。上堂。猿啼枯木。虎啸断岩。一灯发焰。万象同观。拄杖子。未免手之舞之。足之蹈之。卓拄杖一下云。何也。世尊无密语。迦叶不破颜。

　　佛生日上堂。七步周行。九龙灌沐。赤条条地。浑身谁道福足慧足。韶阳打杀却堪夸。断弦自有鸾胶续。

　　佛成道上堂。正觉山前。明星皎皎。夜半打失鼻孔。将谓一了便了。中竺看来。有些短处。不说也好。开得眼来天大晓。

　　师母讣音至。上堂。当初已是错投胎。鬼面神头相赚来。裂破虚空无罅缝。竖起拂子云。龟毛拂子舞三台。

　　辞众赴灵隐。上堂。垂垂白发老成魔。异类中行罪过多。业债既深偿未足。又拖犁杷出烟萝。

　　临安府灵隐景德禅寺语录

　　住杭州灵隐禅寺法嗣　净伏　编

　　师入寺。指山门云。向上一关。尽大地人。入作无门。新灵隐。今日八字打开。普请诸人。从这里入。

　　佛殿。德山拆却。云门打杀。正令全提没对头。展坐具云。漫天网子一时收。

　　踞室。拈拄杖云。明头来明头打。暗头来暗头打。总不与么来时如何。靠拄杖便起。

　　拈来黄省劄。衲僧命脉。佛祖眼睛。不消一劄。且道。向上事又作么生。良久云。来下曾闻六国清。

　　法座。欲升此座。先须作礼须弥灯王如来。新灵隐则不然。但有路可上。更高人也行。

　　升座。祝
圣罢。乃云。鹫岭拈花。百万人天。瞻仰有分。少林直指。二三四七。那觅踪由。洞明摩醯正眼。发扬向上真机。弥满十虚。纤尘不立。正与么时。如何是开堂祝　圣底句。心似钱塘江上水。无言日日向东流。

　　复举。太宗皇帝。因僧朝见。奏云。陛下还记得臣僧否。帝曰。何处相见。僧云。灵山一别。直至如今。帝曰。以何为验。僧无语。师云。臣僧普度。快便难逢。辄成一颂。举似大众。德合乾坤御九天。祥光瑞气霭山川。当机觌面全提处。一会灵山又俨然。

　　当晚小参。豁开户牖。一时和气少林春。大坐当轩。三尺冷光摩竭令。法随法行。法幢随处建立。横抛栗棘。竖掷金圈。今古混融。圣凡路绝。然虽如是。卓拄杖一下云。人归大国方为贵。水到沧溟始是波。

　　复举法灯和尚云。山僧本欲深藏岩窦。养道过时。奈缘先师有个未了底公案。出来为他了却。时有僧问。如何是先师不了底公案。灯拈拄杖打云。祖祢不了。殃及儿孙。僧云。过在什么处。灯云。过在你。殃及我。

　　师云。山僧亦欲深藏岩窦。养道过时。无奈松源师翁。有则未了公案。殃及先师。展转至于今日。诸人要识松源师翁未了底公案么。夜深久立。

　　上堂。邪人说正法。正法悉皆邪。正人说邪法。邪法悉皆正。卓拄杖一下。邪耶正耶。又卓拄杖一下。说耶不说耶。向这里择辨得出。黄金为屋未为贵。玉食锦衣何足荣。

　　上堂。头陀石被莓苔褁。掷笔峰遭薜荔缠。罗汉院里。一年度三个行者。归宗寺里。参退吃茶。好诸禅德。真净和尚。是关西人。寻常惯弄大旗鼓。为什么到这里。丝毫不敢动着。卓拄杖一下。须信来源万仞高。一条界破青山色。

　　上堂。万法是心光。诸缘惟性晓。本无迷悟人。只要今日了。既无迷悟人。了个什么。卓拄杖一下。千言万语无人会。又逐流莺过短墙。

　　上堂。心王不妄动。六国一时通。罢拈三尺剑。休弄一张弓。与么举似。也是与贼过梯。诸人要见黄龙和尚么。拂石坐来衫袖冷。踏花归去马蹄香。

　　上堂。举云门和尚示众云。汝等诸人。在此过夏。山僧深不欲向你道。惜取眉毛好。师拈云。云门和尚。灵龟曳尾。拂迹迹生。灵隐即不然。汝等诸人。在此过夏。山僧直截句向你说。口是祸门。

　　上堂。举黄龙草堂和尚。示众云。上上根人。一闻千悟。得大总持。家贫难办素食。中中根人。须假言说。方显其道。事忙不及草书。下下根人。执言定旨。滞壳迷封。俊鹞不打篱边雀。

　　黄龙和尚。秤称斗量。毫发无差。灵隐即是和麸粜面。菽麦不分。虽然如是。不知那个无思算。吃着通身冷汗流。

　　谢何山长老并典座。上堂。灭正法眼。佩毗卢印。提鈯斧子。拍拍是令。白水田头。小溪深处。一千五百人善知识。杓头上舀来。头正尾正。盐咸醋淡。活计现成。斤两自定。诸人还知落处么。卓拄杖一下。物见主眼卓竖。

　　谢监收上堂。衲僧命脉。卓拄杖一下。总在这里。有放有收。入泥入水。把得定。作得主。万斛明珠奏凯归。带刀只么噇眠去。

　　道场无等和尚遗书至。上堂。虎岩岩下虎。咬人齿不露。踞地坐耽耽。南北无行路。翻身一掷更无踪。虚空拍掌须弥舞。万象森罗。一时痛苦。石人木人泪如雨。

　　上堂。举临济和尚道。有一人。论劫在涂中。不离家舍。有一人。离家舍。不在途中。那个合受人天供养。

　　师拈云。兔马有角。牛羊无角。寸毫尺𨤲。天地寥廓。潘阆倒骑驴。攧杀黄番趠。

　　上堂。十五日已前。银山铁壁。十五日已后。铁壁银山。正当十五日。一尘不立天地宽。那知更有上头关。卓拄杖一下。

　　上堂。祖师门下。讨甚巴鼻。东行西行。无是不是。忽然篱下菊花黄。此时决定是重阳。

　　关炉上堂。火炉头有一句。道得完全。未敢相许。灵隐不是压良为贱。卓拄杖一下。物若见主。两眼卓竖。

　　佛成道上堂。夜半逾城。明人不作暗事。冻饿六年。自作还他自受。只如睹明星时。悟个什么。众眼难瞒。

　　上堂。诸佛行不到处。进取一步。诸佛说不到处。道取一句。直饶行说俱到。正好吃拄杖。何故。觅火和烟得。担泉带月归。

　　上堂。竖拂子云。只这个便是。万里望崖州。离此别求。临崖看浒眼。桃红李白。水绿山青。不借亦不借。法法本如是。只如转位回机时如何。夜月不随流水去。片云多向故山归。

　　结夏上堂。布袋头一结。百城消息绝。蜡人冰不冰。万里一条铁。珊瑚枝枝撑着月。

　　上堂。一期九十日。铁壁复铁壁。四方八面来。只是跳不出。落霞与孤鹜齐飞。秋水共长天一色。

　　五月望出归。上堂。短棹轻帆。风恬浪静。溢目湖光镜样平。渔歌未起同谁听。万壑千岩。高低普应。狼藉断霞残照中。船头拨转都收尽。正与么时如何。卓拄杖一下云。么朅提国。亲行此令。

　　上堂。从上以来。的的相承。咬定牙关。不通水泄。可中三三两两。有席卷三秦之略。嫌佛不做。若到灵隐门下。又且如何。也免三十棒不得。

　　谢雪峰绝岸和尚上堂。灵符在手。大用全彰。木毬辊处。雷动风行。鳖鼻拈来。横抛竖掷。魔外望崖而退。佛祖窥觑无门。坐断要津。十方通畅。正恁么时。且道。如何是接手底句。相见又无事。不来还忆君。

　　上堂。日可冷。月可热。众魔不能坏真说。且道。如何是真说。成住坏空。

　　上堂。举罽宾国王。敬重三宝。一日仗剑。问师子尊者曰。师得蕰空否。尊者曰。已得蕰空。王曰。离生死否。尊者曰。已离生死。王曰。既离生死。可施我头。尊者曰。身非我有。何吝于头。王遂斩之。师云。作家罽宾国王。尊者首涌白乳数尺。师云。好手手中呈好手。王之左臂。随即堕地。师云。得人一牛。还人一马。

　　诸人且道。罽宾国王。与师子尊者。是酬恩报德耶。是冤憎会苦耶。若向这里。缁素得出。十二时中。功不浪施。其或未然。数声羌笛离亭晚。君向潇湘我向秦。

　　上堂。八月二十五。洞山离查渡。咄哉老云门。多却末后句。桃花浪暖禹门高。霹雳一声烧尾去。

　　佛成道上堂。老瞿昙眼孔小。一星半星容不得。说迷说悟何时了。衲僧分上。那有许多般。雪晴海阔千峰晓。

　　上堂。达磨西来。只个不识。铁壁银山。挨拶不入。因甚分皮分髓。飞来峰高冷泉碧。

　　百丈和尚送猿至。上堂。举僧问百丈。如何是奇特事。丈云。独坐大雄峰。

　　师颂云。巍巍独坐大雄峰。万水千山列下风。相见不谈奇特事。一声猿叫翠微中。

　　端午上堂。不钉桃符。不悬艾虎。驾铁牛机。击涂毒鼓。千妖百怪尽潜踪。灵鹫峰高日卓午。

　　云峰和尚。赴蒋山上堂。肩拄杖云。宝公和尚来也。拄杖头上。寸长尺短。剪拂分明。便与么。下山教化众生去。入泥入水。要津把断。虎踞龙蟠。可中有个不受商量。剪拂不去底。又且如何排遣。卓拄杖一下云。放开钟阜山头月。断送踏芦人渡江。

　　上堂。雪窦云。直钩钓鲲鲸。曲钩钓龟鳖。曲钩若在鲲鲸。理应未可。直钩若在龟鳖。情亦不甘。

　　辨龙蛇擒虎兕。还他雪窦老人。要钓鲲鲸龟鳖。未敢相许。灵隐钩无曲直。任是鲲鲸龟鳖。一切不问。何故。钓竿斫尽重栽竹。不计功程得便休。

　　本觉虚室满长老至。上堂。大机圆应。大用无方。扑碎破沙盆。灭却正法眼。要津把定。佛祖潜踪。正案傍提。百发百中。便恁么去。且道。是谁家风月。槜李亭前摩朅令。满天和气少林春。

　　上堂。八月九月。不寒不热。盘山掷剑挥空。正是个般时节。无古无今。无间无歇。痴云卷尽雨声收。千里万里一条铁。

　　上堂。举白云端和尚示众云。若端的得一回汗出。向一茎草上。现琼楼玉殿。若未得一回汗出。纵有琼楼玉殿。被一茎草盖却。

　　师拈云。白云和尚。慈悲之故。有落草之谈。灵隐门下。不管你端的不端的。纵有琼楼玉殿。亦无著处。诸人且道。是醍醐句。是毒药句。几度见君深问讯。养鸡意在五更初。

　　重九。兼谢支提和尚上堂。露滴滴。风凄凄。黄花香满路。何独在东篱。高低普应。步步相随。有时朱泾江上。玉线轻垂。船头拨转。天冠元在支提。何故。逢强即弱。

　　故旧至。上堂。落叶飘飘。秋江清浅。烈士相逢。干戈不展。何故。言多去道转远。

　　开炉上堂。普天寒色。大地为炉。但见清风壁立。不知石烂松枯。丹霞烧木佛。因甚院主堕眉须。卓拄杖一下。若无这些火种。讨甚碧眼老胡。

　　焦山足翁和尚遗书至。上堂。海门一夜波涛恶。玉麟攧折黄金角。鱼龙虾蟹尽潜踪。大悲千手难摸索。木马悲嘶。石人泪落。诸人且道。足翁和尚。生耶死耶。长汀拖布袋。普化摇铃铎。

　　上堂。休去歇去。一念万年去。一条白练去。古庙香炉去。喝一喝。若不得流水。还应过别山。

　　径山虚堂和尚遗书至。上堂。拔地凌霄峰。嵯峨倚寥泬。一夜天风忽吹折。木马悲嘶。石人哽咽。晓来云散谷风清。千古虚堂照明月。

　　无得和尚忌辰。拈香云。东湖辊底怒涛。青山参天荆棘。两处狭路相逢。拶得渠侬上壁。恩难酬怨难酬。热煮冷泉流水。浓点淡茶一瓯。

　　留两班上堂。卓拄杖云。有权有实。有照有用。些些鬼眼睛。临机要活弄。弄得活。没疏亲。谁知席帽下。都是旧时人。

　　谢首座秉拂。都寺斋。上堂。声前一句。斗换星移。石火莫及。电光罔追。栗棘蓬当面掷。全刚剑信手挥。卓拄杖一下。少林消息断。花绽不萠枝。

　　庆元府万寿庸叟中长老。广福梅岩默长老。岳林南坡岳长老瑞世。上堂。一即三。三即一。达磨不曾离少室。父子虽亲妙不传。一花五叶成狼藉。海风吹起怒涛寒。截流过者脚不湿。道在中庸。梅香岩石。破沙盆子响玲珑。要在当人善抛掷。以拂子。打一圆相。又击一下。汝等诸人。还知落处么。若也未知。更待当来问弥勒。

　　端午上堂。文殊虽令善财采药。佛病祖病。未曾医着。灵隐病亦无。药亦无。赵州东壁挂葫芦。

　　佛生日上堂。二千年前。毗蓝园里。地动山摇。祸胎忽起。云门瞎棒打不死。后代儿孙空切齿。休切齿。杓柄短长。浇泼在你。

　　上堂。说禅说道易。成佛作祖难。突出门前大案山。成佛作祖易。说禅说道难。南海波斯念八还。也不难也不易。衲僧敲处辽天鼻。卓拄杖一下。这里是什么所在。说难说易。又卓拄杖一下。官不容针。私通车马。

　　上堂。教中道。善现问舍利弗。以何为佛眼。舍利弗云。以性空为佛眼。善现云。善哉善哉。从上诸佛。皆以性空为佛眼。

　　师拈云。针铰胶粘。涓滴不漏。诸人且道。必竟以何为佛眼。喝一喝。

　　平江万寿渊叟和尚遗书至。上堂。昨夜毗岚撼山岳。七十二峰俱倒卓。太湖万顷涓滴无。黄叶乱飘星斗落。要见渊叟和尚么。玉兔挨开八咏楼。金乌啄破琉璃壳。

　　上堂。举僧问法眼。秋风才动。贫者何依。眼云。若能知恩。方解报恩。师云。这僧抱赃叫屈。法眼着贼不知。虽然法眼慈悲之故。有落草之谈。其奈知音者少。灵隐与么举唱。莫有知音者么。良久云。黄叶飘飘满庭际。一声砧杵落谁家。

　　婺州。双林松关至上堂。开口不是禅。闭口不是道。只是个轮槌。拈来用恰好。一击天门开。万象俱靠倒。狭路忽相逢。拍掌呵呵笑。且道。笑个甚么。相见又无事。不来还忆君。

　　雪中。谢诸庄库并监收。上堂。入荒田。出荒田。信手拈来颗颗圆。横三千竖三千。虽曰眼底空花。直是明白洞然。衲僧分上。有放有收。有开有合。作么生。红炉一点雪。

　　谢南台高台上封三刹长老。上堂。岩头雪峤与钦山。共辙同途岂等闲。要识南台真白额。从来虎体一般斑。便恁么去。灵山百万大众。又何止金色头陀破颜。一时灭却正法眼。把手独行天地宽。

　　上堂。举古德因僧问。如何是大修行底人。德云。担枷带锁。僧又问。如何是大作业底人。德云。修禅习定。

　　师云。古德言中有响。句里藏机。如人善射。箭不虚发。且道。还有出身路也无。甜瓜彻蒂甜。苦瓠连根苦。

　　石楼和尚赴平江万寿。上堂。妙喜黑竹篦。有背还有触。儿孙用得亲。通身是眼目。正令全提转辘辘。花簇簇锦簇簇。直教佛祖亦头低。宇宙空来更有谁。

　　佛涅槃上堂。拘尸那城有生灭。我此世界生灭无。桃红李白花时节。是处江山开画图。释迦老子。自是隐身无路。为什么道。今夜入般涅槃。苍天苍天。

　　何山觉庵和尚至。上堂。用鈯斧子。非重非轻。拈起放下。肘后符灵。直得连云翼翼。霅水𥻘𥻘。布小溪漫天铁网。活捉金鳞。必竟以何为据。开口不在舌头上。

　　上堂。清明前寒食后。花雨漫天云满岫。谁家小犊力未完。但知逐队随群走。阿呵呵。索头只在翁翁手。当机一掣掣断时。野犴便作师子吼。虽然如是。知恩者少。

　　上堂。船来也到。陆来也到。船来陆来。红日杲杲。白云缺处烧痕青。春在少林元不老。且道。向上还有事也无。踏着不嗔。

　　上堂。结夏已十日。那事无消息。云在岭头闲。水流何太急。法法不隐藏。古今无朕迹。岂不见盘山道。譬如掷剑挥空。莫论及之不及。良久云。一日钵盂两度湿。

　　上堂。秧入土。麦上场。丰年已兆。比屋盈仓。饥来吃饭。热来乘凉。东倒西擂。随缘遇方。更无余事可商量。夜来却被子规啼。断肠因甚如此。阎罗老子要饭钱。

　　请监收上堂。举五祖和尚云。四五百硕麦。二三千秤稻。好个休粮方。耆婆不得妙。

　　师拈云。奇哉五祖老儿。无中唱出。有处全收。一时撒向诸人面前。只是咬嚼不破。何故。饭箩边坐有饥人。

　　上堂。见身无实是佛见。了心如幻是佛了。了得身心本性空。斯人与佛何殊别。坐底坐。立底立。触目遇缘。更非他物。必竟阿那个是佛。良久云。野老不知尧舜力冬冬打鼓祭江神。

　　上堂。拶着便动。举一明三。目机铢两。也是隔海望蓬莱。弱水三万里。众中闻得恁么道。莫有耳卓朔地。不甘底么。出来商量看。其或未然。新秋帘幕千家雨。落日楼台一笛风。

　　寿崇节上堂。一佛出世。祥光布地。一念万年。寿山增翠。晓来风起满庭香。吹绽蟠桃三五蕊。

　　上堂。是法住法位。世间相常住。昨日大风潮。吹折山前树。云自向天飞。水流朝海去。此犹是世间相。如何说个常住底。卓拄杖。千虚不博一实。

　　退耕和尚入祖堂。用文武火。运恶钳锤。死学者偷心。开人天眼目。大用机前转辘辘。十分慈悲。十分恶毒。六踞名蓝兮一笑来归。青灯夜寒兮香风馥馥。

　　集庆寺侵占山前地段。承省劄拨还。上堂。山前一片闲田地。旷大劫来无界至。今朝恢复又归来。坐断脚头并脚尾。东也是。西也是。南北东西无不是。必竟作么生酬恩报德。直指堂前香一炷。十里荷花九里松。

　　临安府径山兴　圣万寿禅寺

　　住杭州灵隐禅寺法嗣　净伏　编

　　师入寺。拈劄云。佛祖眼睛。人天命脉。总在这里。诸人若信得及。不妨侧耳。

　　拈山门䟽。屋里有金。外头有秤。盐咸醋淡。斤两自定。自然左右逢原。管取拍拍是令。

　　拈江湖䟽。人相忘于道术。鱼相忘于江湖。既曰相忘。拈起䟽云。却要这个作什么。

　　法座。古者道。此座高广。吾不能升。是何言欤。脚力尽时山更好。

　　升座。拈香祝
圣罢。次拈香云。此一瓣香。三十年八回拈出。更看末后殷勤。奉为　前住常州褒忠显报华藏禅寺。先师无得和尚。爇向炉中。用酬法乳之恩。

　　趺座。乃云。豁开户牖。万山排闼送青来。大坐当轩。百鸟不来春昼永。高低普应。声色全真。把断牢关。不通水泄。尧风荡荡。舜日熙熙。不涉见闻。百发百中。毕竟承谁恩力。青山不锁长飞势。沧海合知来处高。

　　复举宝寿开堂。三圣推出一僧。寿便打。圣云。恁么为人。瞎却镇州一城人眼在。

　　师云。宝寿镆鎁在手。正令当行。者僧见义勇为。抱赏归家。诸人要见三圣么。从来汗马无人识。只要重论盖代功。

　　当晚小参。八十翁翁辊绣毬。谁知辊得意休休。如今逗到凌霄上。云自高飞水自流。昔年行处。石头大小依然。今日重来。楼阁高低何在。德山棒如雨点。临济喝似雷奔。径山门下。总用不着。何故。臂健尚嫌弓力软。眼明犹识阵云高。

　　复举。三圣道。我逢人则出。出则不为人。兴化道。我逢人则不出。出则便为人。

　　师颂云。双双把手上高楼。唱拍相从各应酬。歌鼓散时人尽醉。也无欢喜也无愁。

　　解制上堂。今朝七月十五。衲僧拄杖起舞。头顶西天。脚踏东土。游历百城。不移寸步。阿呵呵。白云绽处青山露。

　　蔡讲书。熙书记至。上堂。举道吾示众云。高不在绝顶。富不在福严。乐不在天堂。苦不在地狱。相识满天下。知心能几人。

　　后来大慧道。径山则不然。高在绝顶富。在福严。乐在天堂。苦在地狱。谁知席帽下。元是昔时人。

　　师云。二大老。一人船行。一人步到。狭路相逢。掀眉一笑。何故。酒逢知己饮。诗向会人吟。

　　开炉上堂。天无四壁。大地为炉。篱头吹觱栗。寒雁一声孤。老胡若不渡江去。至今火种一星无。

　　无得和尚忌辰。上堂。以拂指云。邬那青青处。山高云半垂。面面栽荆棘。游人到者稀。寥寥五十载。昨是今何非。太湖三万六千顷。月在波心说向谁。

　　上堂。江月照松风吹。永夜清霄何所为。永嘉大师。上无片瓦遮头。下无卓锥之地。向十字街头。扬声大叫。土旷人稀。相逢者少。山僧向他道。且缓缓。直饶百炼精金。也入红炉再煆。

　　谢两班上堂。以拂子。左边击一下云。东边也恁么。拂子右边。击一下云。西边也恁么。提起折脚铛。大家扶则个。扶起与放下。竖起拂子云。总不离这个。阿呵呵。镇州萝卜从来大。

　　谢首座秉拂。上堂。震法雷击法鼓。玉角金鳞。兴云吐雾。机前拶倒凌霄峰。大地撮来无寸土。杀活全提。平欺佛祖。虽然。且如何是人天眼目。良久云(□)。

　　行化归上堂。骄阳正酷火云飞。一雨霶霈彻四维。䆉稏吹香民已乐。山川草木亦光辉。此犹是诸人受用现行三昧。且道。建化门中事。又作么生。向道是龙刚不信。果然夺得锦标归。

　　解制上堂。铁网漫漫面面开。百城几度去还来。二千年结知谁解。又着三文买草鞋。

　　上堂。佛法无人说。虽慧不能了。幸然平似镜。何用曲如钓。又教中道。无法可说。是名说法。千钧之弩。不为鼷鼠发机。诸人且道。说则是。不说则是。卓拄杖一下云。不是不是。

　　上堂。时临秋九。不寒不热。瓦砾鸣秋蛩。茅檐挂残月。各自着便宜。正是好时节。只如祖师道。叶落归根。来时无口。又作么生。迦叶面皮黄。达磨牙齿缺。

　　上堂。一日三三日九。只知暑往寒来。不觉躘蹱老朽。退一步绝离微。百花开尽后。黄菊在东篱。归堂吃茶。

　　无得和尚忌辰。拈香云。忆昔当年错访寻。被他用尽毒肝心。赚来赚到凌霄顶。火冷云寒恨转深。冤可解不可结。必竟如今甚时节。打拳何似吃拳时。此理明明向谁说。旋汲龙渊万丈深。烂煮春茶翻白雪。

　　元宵上堂。径山一碗上元灯。不是攒花剪簇成。等闲拈起当阳挂。烁破诸方鬼眼睛。

　　藏叟和尚入祖堂。踏断洛阳桥。直上妙峰顶。拈得家传黑竹篦。搅动龙渊千尺井。四五处雷动风行。八九十春花月影。为人端的无情。独脱单提谁领。竹篦虽折典刑存。闻见犹能发深省。且道。藏叟和尚。生耶死耶。青灯夜寒。篆烟昼永。

　　龙王归殿拈香。愿力弘深。威灵有异。六百载梵刹重兴。千大界光明照世。为霖为雨。沃大地之焦枯。为瑞为祥。福生灵于遐迩。阴功懋密。圣恩罔既。新宝殿以回銮。奉宸旒而正位。聪明正直不容私。只因错受灵山记。

　　小参

　　门人　行佑　德珍　琼林　等编

　　结夏。声前一句。格外一机。不堕古今。宁存凡圣。妙高台上。玉鉴光中。日日安居。时时禁足。风恬浪静。海晏河清。长期短期。平等受用。诸人还知么。阑干同倚不同倚。消得龙王多少风。

　　结夏。学道先须有悟由。贼无种相鼓儱。还如曾斗快龙舟。碧眼胡僧笑不休。虽然旧阁闲田地。物见主眼卓竖。一度羸来方始休。绿杨影里戴嵩牛。如是安居。如是禁足。如投身于火。悉皆成火。似镕像为金。莫不□□。若也节外生枝。斫额望蓬莱。弱水三万里。其或未然。掣取六鳌随手去。莫教空到海山。

　　结夏。机轮瞥转。智眼豁开。纵无碍神通。阐不穷妙用。全超玉鉴。独步妙高。无理不伸。有言咸畅。既随处而发生。必随处而解脱。衲卷百城烟水。优游乐业安家。不涉功勋。全彰意气。若约衲僧门下。犹较九十日程在。且道衲僧家。有甚长处。良久云。若不同床睡。焉知被底穿。

　　结制。大道无说。说则成谤。拈花微笑。带水拖泥。面壁安心。起模𦘕样。凡圣路绝。觌体全真。寥寥千古无依。寂寂神光不昧。中竺一路。荆棘参天。水月光中。风云有异。还信得及么。把定牢关无个事。长啸一声烟雾深。

　　解制。布袋头开。乾坤荡豁。十方坐断。六合风清。孤迥迥。寸草不生。峭巍巍。纤尘不立。东西南北绝踪由。迈古超今活卓卓。任尔德山临济。窥觑无门。说甚长期短期。一笔勾下。何故。佛手遮不得。人心似等闲。

　　结制。祖师门下。道绝人荒。万仞崖头。相逢者少。磊磊落落。廓彻混融。若作佛法商量。未免堕坑落堑。护生禁足。贴肉汗衫。着则易。脱则难。谨守蜡人。粘牙缀齿。吞则易。吐则难。思而知。虑而解。望梅林止渴。有甚快活。不见道。斫倒门前老松树。了得三年五载烧。

　　□□。万机休罢。千眼顿开。正按傍提。百发百中。飘飘□□坠虚庭。历历寒泉泻清碧。功勋不立。圣解顿忘。舒卷自由。纵横得妙。自是不归归便得。五湖烟景有谁争。

　　冬节。晷运推移。日南长至。巍巍飞来峰。历劫只如是。不动亦不迁。无变亦无异。背岩石笋暗抽条。云外千峰锁寒翠。君子道小人道。自消自长。如来禅祖师禅。卓锥无地。东村王老夜烧钱。野鬼闲神争意气。若是衲僧门下。不消喷嚏一声。管取魂飞胆碎。且道衲僧门下。有甚长处。良久云。只因少室错流芳。五叶一华香扑鼻。

　　岁除。平实道路。敲磕门庭。竖抹横该。高低普应。顶𩕳上。一向壁立。脚跟下。不露丝毫。逢佛掩面。闻法嗽口。凡尽圣除。风行草偃。夜深方见把针人。倚阑静看千山雪。一任春回岁尽。从教换旧移新。去年三百六十日。也恁么。今年三百九十日。也恁么。多亦无余。少亦不欠。看看拶到交结头。不觉﨟月三十日。前不至村。后不迭店。是为途路之客。如何到得家去。所以古人道。道无心合人。人无心合道。会得个中意。一老一不老。诸人要见一不老底么。只为分明极。翻令所得迟。

　　冬至。一划未形。混然无际。形名既兆。黑豆生芽。昼短夜长。寒来暑往。从上已来。若佛若祖。尽向无中唱出。节外生枝。拈一花。航一苇。无风起浪。鼓荡四溟。尽大地人。无措身处。灵隐今夜。要与诸人。于阴消未消之际。阳长欲长之时。露个消息。卓拄杖一下云。千峰锁寒色。一树暗香浮。

　　解制。布袋头开。十方通畅。信口道一句。塞断老胡咽喉。信脚行一步。踏断瞿昙脊骨。尽大地人。无立作处。四圣六凡。结舌有分。所以道。九旬禁足。画地为牢。三月安居。敲空作响。若是英灵上士。气宇惊群。如金鳞透网。游泳波澜。似俊鹘出笼。翱翔霄汉。是则是。只如万里无寸草处。出门便是草。又是什么人行履处。江北江南问王老。一狐疑了一狐疑。

　　冬节。拈来便用。当阳撒出夜明珠。大施门开。直下何人共酬价。门庭敲唱。触处皆真。直截当机。高低普应。寒冰冰。脱体无依。峭巍巍。纤尘不立。穷则变变则通。一画既形。地雷已震。阴消阳长。䥫树花敷。香风四驰。天地寥廓。通人分上。合作么生。霜天月落夜将半。谁共澄潭照影寒。

　　至节。五峰峭峙。万壑云寒。觌体现成。面目全露。踏得这些田地。从教阴极阳生。瓦砾光辉。万象失色。石头大大小小。修竹曲曲斜斜。天为云高。水因月现。灵明廓彻。今古混融。便恁么去。坐守寒灰。终非上䇿。若是英灵上士。五逆丈夫。掀翻从上门庭。则立自家活计。□□腊前消息梅英小。更待春风着旧枝。

　　□□。向上一路。直截现前。用不停机。住无作相。天地自天地。日月自日月。覆载晦明。丝毫不易。容合万有象外齐昭。从教阴极阳生。一任寒来暑往。所以老瞿昙。于三七日中。思惟如是事。觅个启口处。酌然了不可得。理能伏豹。卓拄杖一下云。到这里。转得身。吐得气。开得眼。行得到。辽鹤三千鹏九万。尽大地撮来。粟米粒大。岂不畅快生平。成就大丈夫事业。其或未然。梅花一去无消息。惟有春风唤得回。

　　岁除。今岁今宵尽。明年明日来。寒随一夜去。春逐五更回。只如春不回。寒不去。诸人又作么生。凌霄峰下。卓拄杖一下云。这一片田地。不属阴阳。宁拘造化。日月不能照。寒暑不能侵。无变无迁。无来无去。上至非非想天。下极空轮水际。迥无边表。不隔丝毫。三世诸佛绝行踪。南北东西总如旧。无北禅之牛可烹。无青原之酒可酌。山前山后野狐儿。声声尽唱村田乐。乐则乐矣。谁知年尽夜。更有未归人。

　　偈颂

　　悼天童晦岩和尚

　　恩怨重重分未分。再来不见旧时人。娟娟宿鹭亭前月。忍照西风吹白苹。

　　送文上人游台荡

　　文彩全彰拄杖头。吴山楚水兴悠悠。江声一夜催行色。踏断石桥方始休。

　　送森知客

　　清远溪边劄寨时。春风簇簇露枪旗。谁知唤客吃茶处。万别千差一道归。

　　送高邮友上人

　　死生事大方行脚。彻骨贫穷未到家。一百十城回首处。大淮南畔有高沙。

　　送云上人

　　楖𣗖杖头悬日月。草鞋跟底带山川。逢人问着吾家事。灵鹫峰前是冷泉。

　　送鉴上人

　　鉴在机先已是迟。电光石火亦难追。鹫峰点着便回去。终不重安眼上眉。

　　送达州先上人

　　吾道从来没正偏。就中达者便为先。花前一笑即回首。此去西川路八千。

　　付法衣与琼林侍者

　　杨岐担子无轻重。上得肩时便着行。咬定牙关提正令。卷舒杀活任纵横。

　　示食三白通庵主

　　舌端异味已全抛。松竹烟云作淡交。有口不吞三世佛。一天风月任萧骚。

　　送僧

　　瘦坐清行合涧边。衲衣楚楚湿苍烟。春光尽逐杖黎去。留得暮山啼断猿。

　　送小师淳志游方

　　参禅不是小因缘。立志当如䥫石坚。百城靠倒无依倚。回首归来吃痛拳。

　　示倪居士

　　一切尘中坚密身。尘尘顿现本来人。了知此外更无佛。野鸟山花别是春。

　　示马路铃

　　参禅乃是丈夫事。良马从来不用鞭。六窗尽启乾坤大。万里无云一片天。

　　送僧归天台

　　龙门浪里翻身出。凛凛风生气宇清。归到石桥君自看。杖头犹带怒涛声。

　　送楷维那

　　辊底怒涛千丈雪。转空明月一天秋。赠行莫道□□窖。历历君家拄杖头。

　　送净头道者

　　粪埽堆头拾得来。花前不觉笑颜开。灵山写作送行句。留与丛林作祸胎。

　　送小师淳真参雪窦

　　千丈岩垂云万叠。老龙高卧见还稀。子今决志攀鳞角。莫顾岩前雪浪飞。

　　送怡斋周居士兼简汤东涧

　　我羡怡斋去又来。涧边无一点尘埃。高风凛凛照今古。有口不谈声似雷。

　　送见上人归剑州

　　见处分明得处亲。直于剑刃上翻身。连云栈阁重回首。已是昔人非昔人。

　　送僧之雪峰

　　南山鳖鼻死多时。何苦崎岖要觅伊。无底篮儿收拾得。不妨挑取杖头归。

　　墨梅

　　常忆西湖处士家。疏枝冷蕊自横斜。精明一片当时事。只欠清香不欠华。

　　大疑

　　此心未决应须决。决了而今更问谁。日用堂堂无向背。春山一任鹧鸪啼。

　　金山修砖岸

　　长江万里涌金鳌。屹立中流气势豪。直下放教根脚稳。任教八面起风涛。

　　印藏经

　　分明印板脱将来。只为劳生眼未开。破一微尘翻得出。大千沙界起云雷。

　　焙经

　　儿孙一代错商量。抖擞瞿昙烂肚肠。三昧火熏三毒火。家私那许外人扬。

　　钱清接待

　　短䇿轻囊称野情。憧憧何事过钱清。入门吃饭出门去。莫道沃洲山水青。

　　赠医牙道人

　　先生得道医牙齿。痛令不痛消弹指。饱饭吾今八十年。未尝咬着一粒米。

　　碑匠

　　点划纵横一脱新。之乎者也转精神。只于黑白分明处。验尽寻行数墨人。

　　净发

　　工夫用处没跷踦。心手相应合自知。毫发尽时消息尽。不妨眼上又安眉。

　　真赞

　　出山相

　　万乘尊荣都弃了。六年雪岭受饥寒。明星一见便回首。到底依前被眼瞒。

　　观音

　　苦海横身一叶轻。黑风吹堕任纵横。要令险处人回首。月在补陀天际生。

　　马郎妇

　　神清风韵高。𩯭绿云鬟小。赚尽好郎君。法华都诵了。到头姻娅不成双。金沙月影空相照。

　　达磨(二)

　　竺国太平思泛海。中华祸起向东来。当时不遇梁天子。只好深深掘地埋。

　　梁皇法令岂徒劳。滞货私通价转高。芦苇萧萧熊耳月。至今大地是波涛。

　　宝公

　　剪刀拂尺。高挂金锡。卖狗悬羊。多虚少实。掉发武帝赶达磨过江。五叶一花。从此狼藉。稽首十二面观音。正面有谁识得。㘞。

　　布袋

　　兜率内宫不肯住。杖挑布袋红尘去。不知开口笑何人。待你下生人笑你。阿呵呵。宽着肚皮等着他。

　　猪头和尚

　　金华圣者无人识。相逢便讨猪头吃。回首还从旧路归。春风一阵香狼藉。

　　蚬子

　　不钓鲸鳌只捞蚬。得些滋味兴偏佳。拈来塞断娘生口。一段风光属当家。

　　寒山

　　没伎俩。爱吟诗。一句子。少人知。寥寥静听松风吹。

　　拾得

　　生扫帚。用得亲。休指注。枉辛勤。本来田地绝纤尘。

　　药山

　　瓶内水。松下经。有人来问。觌面相呈。白云散尽秋天青。

　　懒瓒

　　山窈窕。路羊肠。紫泥下诏。御墨犹香。报道我侬煨芋忙。

　　德山

　　担疏钞行脚。大负不平气。失脚到龙潭。未惬平生意。吹灭纸灯时。拶着娘生鼻。便将一炬火。烧却闲故纸。从兹愤愤觅冤仇。一条白棒掀天地。

　　临济

　　黄檗山头兀坐。开口咬着生䥫。高安滩上翻身。也似掉棒打月。从兹便解。赤手白拈。以楔出楔。别别。无位真人干屎橛。

　　佛光法师

　　荡荡慈风弥宇宙。滔滔辩泻四河清。毗卢海印全身佩。香拥优昙满帝城。

　　虚堂和尚

　　戏海狞龙。出山猛虎。眼盖乾坤。气吞佛祖。严法令则滴水冰生。提向上则超今越古。九据名蓝。三奉诏旨。无愧当年面壁人。只是口门多一齿。

　　觉城夏大师

　　隐峰有女弟。我亦有女弟。虽然各自行。必竟同时至。花开花落觉城东。儿孙代代长相继。

　　自赞

　　𦘕得十分。且信一半。脚尾脚头。浑无畔岸。一点鬼眼睛。黑豆终难换。徐行缓步五峰头。一轮明月凌宵汉。

　　穹窿森长老请

　　渠侬面目。𦘕则不似。只因伎俩全无。重负杨岐担子。棒喝机前。阿谁敢拟。横抛竖。掷破沙盆。通玄峰顶清风起。

　　日本琼林侍者请

　　百丑千拙。无法可说。一个拳头。硬如生铁。放开则日耀扶桑。捏聚则乾坤黯黑。冤家莫兴恶相从。正法眼藏瞎驴灭。

　　小师淳缜请

　　工夫缜密。描𦘕不及。正令全提。佛也不识。十分恶毒得人憎。付与破家五逆。

　　小师淳元请

　　据坐胡床。风生万壑。无说而说。无作而作。声前的的有来源。必竟不留元字脚。

　　小师淳密请

　　头白眉须白。胸中无点墨。说禅不入时㨾。一味点胸点肋。密意分明生汝边。何待当来问弥勒。

　　郁维那请

　　这汉酷毒。元无面目。描𦘕难成。下笔则触。瞎衲僧正眼。灭老胡种族。殃害丛林卒未休。一时付与清江郁。

　　益侍者请

　　面目可憎。胸中条直。勿彼勿此。何损何益。不将佛法当人情。一任破沙盆狼藉。

　　寮前老郎请

　　心直如弦。性急似箭。翻手覆手。日面月面。零敲碎打破沙盆。我见人见。众生见寿者见。

　　小佛事

　　照维那秉炬

　　十声捶断。万机休罢。寂照光明。一时捩下。净裸裸赤洒洒。到头生死觅无踪。家家门前有火把。

　　昙堂主秉炬

　　群阴剥尽。一阳方至。出死入生。如同游戏。昙堂主。休拟议。破屋从教野火烧。一朵昙华香扑鼻。

　　琛新戒秉炬

　　早岁为僧早岁亡。昙花结果未经霜。秋风不是相催促。布袋头开拄杖忙。有佛处不得住。无佛处急走过。生死牢关俱拶破。且道拶破后如何。我唤作火。你不得唤作火。

　　秀上座秉炬

　　傲雪凌霜。松柏独秀。叶落归根。来时无口。古德恁么道。生死何曾有。尽情烧作一堆灰。看取神光射牛斗。

　　一藏主秉炬(福州人。密庵三世孙)

　　打圆相云。只这个。的的自破沙盆而出。八十一年。受用不尽。一大藏教。诠注不及。飏下住山鈯斧。笑傲清泉白石。利锁名缰不可拘。鼻孔辽天人不识。来无踪去无迹。石火光中岁月长。任是铁蛇钻不入。

　　立上座入塔

　　一尘不立。银山铁壁。生死牢关。佛也不识。硬骨头底。从这里入。

　　拱大师入塔

　　圆寂拱大师。今时刘铁磨。只这硬骨头。嫌佛不肯做。一去又回来。必竟无两个。曾经炉鞴里翻身。多子塔前重按过。

　　台净人秉炬

　　富贵不羡三台。学道要齐卢老。踏翻生死牢关。说甚丹霞刬草。恁么也好。不恁么也好。腊月火烧山。雪拥千峰晓。

　　业十老郎秉炬

　　梦里来来不记秋。但知白却小年头。闻经听法依僧住。生死无拘得自由。草鞋紧峭。脱体风流。不须拨火觅浮沤。

　　侍净人秉炬

　　侍吾左。侍吾右。合掌进前。叉手退后。碓坊米白翻身。不堕黄梅窠臼。不书偈。不传衣。竖火把。看取红炉片雪飞。

　　辞世颂

　　八十二年。驾无底船。踏翻归去。明月一天。

　　虚舟和尚语录(终)

　　No. 1407-B 行状

　　师讳普度。维杨江都人。号虚舟。姓史氏。始丹阳有闽之吴头陀者。白头黑面。年八十余。旦夕兀坐如枯桩。槌磬礼补陀像。口常暗诵妙莲华经。尝与师祖父荆吴间相识。每持钵过淮。辄𢪔其家宿。祖父遇之特厚。一日早炊罢。祖母坐堂上。头陀自外。直趋将产之室。祖母怪其故。蹑其踪。至产所。无有也。寻走家奴。诣其居问。居人曰。晓钟三杵时。头陀坐匡床脱去矣。已而诞师。异香发诸舍。彻诸其邻。类菡萏。久之。及晬。隔江见金山浮屠。便能合爪。遇比丘客过门。辄抱持其衣。跃然喜。稍长。虽粗习诗礼世书。绝无处俗意。母夫人以其宿志不可夺。命依郡之天宁出家。时年十二矣。逾二年。会毕将军再遇。饭僧于院。与语。大奇之。指谓主廗者曰。此儿短小精悍。音吐如钟。他日法中。向上爪牙也。携以归中都。时思兰若。圆顶日。且大集禅讲硕德。为之证。净慈少林崧。为之落䰂。灵隐䥫牛印。为之付衣。本郡东堂院。龙溪祖信。为之受业师。纳戒已。归东堂。服勤信左右者五年。一夕忽奋。谓同列曰。吾观达磨神光以来。龙驰虎骤。凤击鹏搏。皆博地凡夫。直跻祖位。彼能是。我乃不能是耶。黎明。挈一笠。趍䥫牛印。印以法语。壮其行。江东西。湖南北。由是遍历焉。

　　无得通禅师。时唱松源之道于番阳荐福。因决意扣请。以厌初愿。其迁福严华藏。皆挟袱与之俱。

　　偶入室次。通问曰。不与万法为侣。是甚么人。师曰。金香炉下铁昆仑。通曰。将谓者矮子有长处。见解乃尔。师曲躬作礼曰。谢和尚证明。自此磁铁相契。法务无难易。历试之。居数年辞通。以所得。质当世。天童晦岩光。大慈石岩琏。虎丘石室迪。一见器异。为不可及。因留典法务于三师间。

　　淳祐初。制府赵信庵。以建康半山。敦请出世。举香嗣无得。

　　润之金山。潭之鹿苑。抚之疏山。苏之承天。繇此阶级而升。师之居金山。痴绝居玉山。有传其雪中示众。一夜江风搅玉尘。孤峰不白转精神之句。痴绝大惊。亲拿舟访之曰。老夫当退三舍。其胜德。使人归重如此。

　　己乃谢事。居灵隐之西堂。声誉日益洋溢。景定间。太傅贾魏公。以其名。闻于上。出补中天竺虚席。六年。会灵隐退耕宁公物故。魏公复奏师继所。统居其寺七年。来者川会云委。法席号为甚盛。适有挟私忿。致疮痏于当轴者。师即弃去不顾。

　　至元丁丑。被命径山。山中大火涤地之余。竭心极力。图兴复。方将有成。俄示微恙。遽索笔大书曰。八十二年。驾无底船。蹋翻归去。明月一天。怡然趺坐而化。实庚辰四月二十有四日也。越七日。全身塔于寺东十里。挂罳坞之阳。寿如其偈。坐夏六十八。度弟子二百。禀法训徒者。弥江浙。乌乎。师之标表一世。真可法也哉。唱道。鲜雕虫篆刻语。居位。蔑喔咿儒儿态。规行矩步。隆寒盛暑不移。而雏道人。或不堪其严峻。至于归真之日。天下知不知。咸呜咽流涕曰。丛林典刑。自此陆沉矣。其小师淳朋。请余。掇平昔。为之状。将俟铭大手笔。余尝从师径山。知师出处甚详。故直书不让。谨状。

　　至元二十年。十月　日。天台沙门　行端　状。

　　No. 1407-C

　　破沙盆。零敲碎打。正得其传。折脚铛。左挈右提。的有分付。运一
虚舟。尽载南北无家之客。冷泉亭下呈桡。五髻峰前下载。合两朝之日月。垂百世之光明。非福足慧足。安得盛大之若是也哉。徒弟淳真侍者。远持八会录。请雪岩法弟祖钦编次。书此以记岁月云。至元甲申中秋节谨䟦。
