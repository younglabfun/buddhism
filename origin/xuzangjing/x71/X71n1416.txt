卍新纂续藏经第 71 册 No. 1416 恕中无愠禅师语录


　　No. 1416-A 瑞岩恕中和尚语录序

　　余观大梵天王问佛决疑经所载。梵王以金色波罗华献佛。请为说法。佛拈华示众。人天百万悉皆罔措。独金色头陀破颜微笑。佛云。吾有正法眼藏。涅槃妙心。实相无相。分付摩诃迦叶。呜呼此非禅波罗蜜之初乎。人生而静。性本圆明。如大月轮光明遍照。凡苏迷卢境界。具湿性者。大而河海。细而沼沚。无不有月。是故有百亿水。则百亿之月形焉。仰而瞻之。而中天之月未尝分也。月譬则性也。水譬则境也。一为千万。千万为一。初无应者。亦无不应者。体用一源。显微无间也。大圣全体皆真。不失其圆明之性。如月在寒潭。无纤毫障翳。清光烨如也。凡夫为结习所使。业识所缚。而惟迷暗是趋。如月在浊水。固已昏冥无见。加以狞飙四兴。翻涛鼓浪。鱼龙出没。变幻恍惚。欲求一隙之明。有不可得矣。故圣人之心主乎静。静而非静而动亦静也。凡夫之情役于动。动而不静而静亦动也。吾达磨大师特来东土。以迦叶所传心学。化度有情。欲澄浊为情。止浪为平。直入于觉地而后止。故其体常寂。而寂而寂也。其智常照。而照无照也。其应常用。而用无用也。至此则其妙难名矣。然未易以一蹴至也。惟一惟虚。坐忘其躯。或缓或徐。长与神明居。惧其散而弗齐也。设疑情以一之。恐其至而自画也。假善巧以引之。虑其偏而失正也。挽沉溺以返之。其道盖如斯而已。历代诸师。各尊所闻。守此而不敢失。逮我育王珙公。起于东海之濵。秉执法轮。弘开度门。达磨大师之道。焕然中兴。入其门者无非龙象。而竺元道公号为世适。今吾恕中愠禅师。则又竺元之入室弟子也。初受度于元叟端公。多闻法要。办香酬恩。归之道公。厥后俯徇众请。出世象山之灵岩。黄岩之瑞岩。皈依者日益众。名闻东夷。使者入贡中国。兼奏请住持。师因奉
诏来南京。力辞其行。
皇上悯其耄也。特从所请。一旦将归隐鄞江。其徒居顶。以二会语。征余序。余久闻师名。亦尝窥见语言之一二。兹又获睹其全。惊霆舂而疾飙驰。山岳移而海水立。鬼神泣而魑魅奔。有闻之者。凡情尽丧。余故不辞。为稽决疑经所载。以启禅源。法水月之喻。以明性源。推达磨之教。以为学源。历题之于首简。余老且病。凡求文缤纷于前。悉皆谢绝。今独为师拈此者。悯大法之陵迟。乐师言之契道也。

　　洪武七年。十月二十二日。翰林侍讲学士中顺大夫知　制诰同修　国史兼　太子赞善大夫金华宋濂序。

　　恕中和尚语录目录卷一序住象山灵岩广福禅寺语录卷二住黄岩瑞岩净土禅寺语录卷三举古颂古小佛事卷四赞铭偈颂卷五偈颂法语卷六律诗绝句题䟦行业记

　　目录(终)

　　No. 1416

　　恕中和尚语录卷第一

　　门人前住昌国万寿禅寺宗黼等编

　　住象山灵岩广福禅寺语录

　　山门。入门一句。有甚难见。动着机关。东扇西扇。喝一喝。

　　祖堂。栗棘蓬。金刚圈。抛来掷去。此土西天。

　　据室。一椎便就。把髻投衙。不假一椎。抱赃叫屈。直饶百发百中。双放双收。向我灵岩门下。总用不着。拈拄杖画一画云。干三连坤六断。

　　山门疏。未入灵岩门。诸人是主。山僧是宾。既入灵岩门。山僧是主。诸人是宾。且宾主混融一句作么生道。金香炉下铁昆仑。

　　方外交疏。夫子鼻孔。达磨眼睛。总在者里。论其根本。同出一源。较其功德。各具八百。中间有些誵讹。今古无人道着。(度疏云)杀人刀活人剑。

　　升座。拈香祝
圣罢。次拈香云。古人出世拈香。酬法乳也。今人出世拈香。酬世恩也。愠上座总不然。昔年行脚。到紫箨山中。参个老布衲。彼亦无法可授。我亦无法可受。只向无授受中拈出。供养。

　　前住昆山荐严禅寺竺元道和尚。不图报德酬恩。只要大家知委。遂敛衣就座。智门和尚白椎云。法筵龙象众。当观第一义。师垂语云。第一义谛。即今智门和尚与诸人华擘了也。若向椎声未举已前荐得。犹为钝汉。何况踏步向前听人处分。岂堪珍羡。虽然官不容针。私通车马。其或有疑。不妨致问。(问答不录)乃云。灵山奥旨。少室真机。日月不足喻其明。虚空不足喻其广。巍巍独运。荡荡无私。思之则差。议之则错。五千四十八卷。说食向人。一千七百葛藤。持蠡测海。在今诸方。莫不尽谓驱其耕敚其食。贵图宗风不坠。殊不知正是救暍进火。御冻赠冰。愈增其剧。新灵岩与么道。不是压良为贱。取笑大家。臂三折而知医。阅多人而晓相。灵利底不用如何若何。便请单刀直入。扫荡搀抢。坐享太平。岂不快哉。少涉迟疑。白云万里。

　　复举。台山有一婆子。凡有僧问台山路向什么处去。便云蓦直去。僧才行数步。婆云。好个师僧便与么去。赵州云。待我去勘破者婆子。州亦如是问。婆亦如是答。州归告众云。婆子被我勘破了也。师拈云。婆子如虫蚀木。偶尔成纹。赵州见义勇为。翻成特地。诸人还会么。云收雨霁长空阔。一对鸳鸯𦘕不成。

　　小参。灵岩峭绝。到者应难。已到者享用安然。未到者竛竮孤露。孤露底。正好踏步向前。享用底。更须退步就己。所以道。事无一向。有时翻头作尾。有时翻尾作头。收放纵横。宁存轨辙。摩竭掩室。毗耶杜词。虽曰正令全提。要且未臻其极。山僧今夜入门之始。聚首之初。与汝诸人。约法三章。第一不得起佛见。第二不得起法见。第三不得道不起佛见法见。若也依而行之。管取眉毛厮结。蓦拈拄杖云。明眼汉没窠臼。高高处观之不足。低低处平之有余。卓拄杖。铁牛不吃拦边草。直向须弥顶上眠。

　　复举。大慧和尚问僧云。不是心不是佛不是物。你作么生会。僧云领。慧云。领你屋里七代先灵。僧便喝。慧云。适来领而今喝。干他不是心不是佛不是物。什么事。僧拟议。慧便打。师拈云。大慧老人提持个一着子。纵以太虚空为口。须弥卢为舌。亦难拟其用处。然捡点将来。未免有得有失。当时者僧。若是个人。见他与么问。只向他道。三更过铁围。岂不光前绝后。击拂子。竹杖化龙去。痴人戽夜塘。

　　谢专使上堂。达磨大师。十万里西来。要作个驰书达信汉。及乎面对梁王。尽力只道得个不识。拈拄杖。有宾有主。有礼有乐。手面分开白月团。顶门撼动黄金铎。

　　上堂。你若会禅会道。被会缚。你若不会禅不会道。被不会缚。空中求鸟迹。水内觅鱼踪。

　　上堂。有问有答。日下挑灯。无问无答。兔头截角。别资一路。万里崖州。直下承当。且缓缓地。拈拄杖画一画云。天倾东南。地倾西北。临济小厮儿。只具眼一只。卓拄杖喝一喝。

　　上堂。明月照高岩。悬水响前岭。耳目一何清。冥然了心境。咄哉观世音。檐雪来填井。下座。

　　上堂。竖起拂子云。世尊拈华。达磨面壁。乃至后来。或行棒行喝。或擎叉舞笏。神头鬼面。百种施呈。总向者里出。掷下云。好事不如无。

　　上堂。鱼以水为命。鸟以树为家。伐却树鸟获栖迟。竭却水鱼全性命。且道既伐却树竭却水。因什么鸟反获栖迟。鱼反全性命。若向者里明得。许你有个入处。若向者里明不得。也许你有个入处。明得明不得则且置。只如庄周道。北冥有鱼。其名曰鲲。化而为鸟。其名曰鹏。正与么时。唤作鹏又是鲲。唤作鲲又是鹏。且鲲之与鹏。还有分别也无。若谓有分别。本出一体。若谓无分别。又化作两形。毕竟作么生评论。击拂子。竿头丝线从君弄。不犯清波意自殊。

　　上堂。祖师意无别法。下地走穿却鞋。上床眠脱却袜。只恁么太誵讹。不恁么无合杀。沩山水牛。百丈野鸭。带水拖泥不足观。脑后圆光最辉赫。喝一喝。

　　上堂。刚刀虽利。不斩无罪之人。劲竹虽长。难点天边之月。临济三玄戈甲。洞山五位君臣。是甚闲家泼具。良久云。也是为他闲事长无明。

　　上堂。风不来树不动。心不生境不到。僧问云门。如何是佛。门云。干屎橛。僧问杨岐。如何是佛。岐云。三脚驴子弄蹄行。好大众。向道是龙刚不信。果然夺得锦标归。

　　上堂。举黄龙心禅师。与夏公立剧谈肇论。论万物为自己。情与无情共一体。时有狗子。卧香卓下。龙拈压尺击狗子。又击香卓云。狗子有情即去。香卓无情自住。情与无情如何得成一体。公立不能加对。龙云。才涉思惟。便成剩法。何尝会万物为自己哉。黄龙老汉伤慈不少。夏公立如入宝山空手而回。诸人要会万物为自己。情与无情共一体么。槌杀有情狗子。碎却无情香卓。尽情收拾将来。与他一团束缚。抛向东大洋海。自然洒洒落落。虽然更须知有顶门一窍始得。拈拄杖击香台云。阿剌剌。阿剌剌。登山脚膝酸。啜茶舌头滑。十字街头石敢当。对月临风吹尺八。

　　上堂。朝看般若。暮诵华严。一字何曾道着。坐断千差。壁立万仞。自己何曾会得。蛇无头不行。虎有脚方走。达磨老臊胡。面皮三寸厚。

　　上堂。旭日照高岩。烂烂黄金色。普贤缩首藏身。文殊奋大威力。诸人坐地看杨州。山僧亦坐地看杨州。牛角长三寸。兔角长八尺。

　　上堂。灵云见桃华。香严闻击竹。眼睛耳朵放大光明。照彻一切。只是不能自照。若能自照。即非本光。

　　上堂。适来行者打鼓。一下下打着你诸人心肝五脏。还知疼痛么。而今长老说黄道黑。一句句道着你屋里七代先灵。还知惭愧么。若也知得。可谓恩大难酬。若也未知。未免为汝重下注脚。拈拄杖卓一卓。

　　上堂。禅和家道。我无有不知。无有不会。忽有人问如何是行脚事。便口如扁檐。病在于何。病在多知多解。恁么参学。不如三家村里种田汉。忽有人问今岁稼穑如何。一一道出如瓶泻水。盖其无知解故。无简择故。秋气向寒。各自归堂。珍重。

　　上堂。举金牛每于斋时。自舁饭至僧堂前作舞。唤曰。菩萨子吃饭来。师拈云。金牛露出丑举止。残羹馊饭阿谁肯吃。

　　上堂。直指之宗。初无别法。只要当人了却自己而已。后代儿孙。驾空说空。拗直作曲。所谓舄九书而为鸟。虎三写而成帝。灵岩不能为人。只是个吃饭屙屎汉。诸人不得妄生节目。

　　上堂。鲁祖见僧面壁。俱胝见僧竖指。有指示无指示。雪峰覆却饭桶。甘贽礼拜蒸笼。是机要非机要。才涉思惟。打入阴界去也。便下座。

　　上堂。尽十方世界。是一口剑。且道。柄欛落在什么人手里。纵然道得分明。我要问你。是杀人剑活人剑。

　　上堂。明机自味。息虑迷源。转脑回头。堕坑落堑。祖师云。至道无难。唯嫌拣择。但莫憎爱。洞然明白。走杀多少人。坐杀多少人。

　　新鞔法鼓上堂。只与么散去。已迟三刻。那更指东画西。说黄道黑。明眼人咬牙有分。虽然有条攀条。无条攀例。不见盐官示众云。虚空为鼓。须弥为椎。什么人打得。掘地深埋。南泉云。王老师不打者破鼓。是精识精。法眼别云。王老师不打。班门弄斧。灵岩新鞔法鼓。以木为身。以皮为面。要打便打。要歇便歇。且无许多劳攘。只是不得闻着。闻着则丧身失命。且谁是丧身命者。床下烂蒲鞋。篱根秃苕帚。

　　上堂。丁一卓二。烂泥有刺。放两抛三。吉无不利。堂前铁锯舞三台。等闲扑碎天灵盖。

　　上堂。狂象难调。枯株易拉。隋珠非宝。鱼目生光。咄咄咄。力囗希。谁将金弹子。换你粪毬儿。

　　上堂。大棒打虚空。虚空痛不彻。黄面老瞿昙。脑门流出血。负屈要人知。四十九年说。灯笼为证明。露柱成饶舌。阿呵呵。推倒门前大桉山。却从火里捞明月。

　　上堂。雀儿不向鹞子头上屙。明眼人不从盲者问路。空华不能结果。阳焰不堪止渴。此四件事。是人知得。法如是故。世尊云。法本法无法。无法法亦法。今付无法时。法法何曾法。

　　谢国清清凉开元三藏主上堂。向上一路。千圣不传。未曾踏着。早隔大千。清凉山里万菩萨。拖犁拽𣞻。方广寺中半千尊者。掇供逻斋。惟有开元石佛。硬纠纠地。风吹不入。水洒不着。五千余卷言言异。一一龙宫海藏来。

　　上堂。无今无古。无臭无声。天上天下。莫之与京。虾蟆蚯蚓。十相具足。木鸡刍狗。唱道谈经。喝一喝。犹较灵岩半月程。

　　上堂。波腾鼎沸。起必全真。寂默无为。领归空界。截断两头。光熙熙地。认贼为子。劫我家资。拈拄杖画一画。三边不用安戈甲。万里歌谣贺太平。

　　上堂。辞亲割爱。剃发染衣。入此门中。合为何事。若也知惭识愧。是真出家。一出俗尘恩爱家。二出三界火宅家。三出粗惑烦恼家。四出细惑无明家。出得四家。始称衲僧家。且如何是衲僧家。撞着冤家。恶口小家。

　　上堂。石女高歌峙前过。木人抚掌相酬和。蚍蜉把住大风轮。百亿须弥自掀簸。

　　秀才道士相访上堂。竖起拂子云。三教圣人。总在拂子头上。牵枝引蔓。说妙谈玄。儒者曰。吾道一以贯之。老者曰。圣人抱一。为天下式。佛者曰。惟此一事实。余二则非真。既各说有来由。未免称强称弱。且作么生判断。使其声和响顺。形直影端。剖破人我蕃篱。塞却无明窟穴。击拂子。二由一有。一亦莫守。日午打三更。面南看北斗。

　　上堂。迷则总迷。悟则总悟。悟时悟迷底。迷时迷悟底。迷悟悟迷。如水与水。似火与火。历劫来来。更非别物。

　　上堂。朝升堂暮入室。嬴得闹热门庭有甚交涉。德山隔江招手。高亭便乃横趋。麻谷携锄入园。良遂当下休去。

　　上堂。截断生死路。高踞涅槃城。败军之将。岂足论功。须弥山上走马。大洋海底挑灯。举则易。会则难。

　　谢来苏庄监收上堂。山僧昨遣数员宿将。征诸未服。既徯我来苏一鼓而下。直得风以时雨以时。嘉谷登庶民乐。今当还师振旅。奏凯论功。坐享太平之时。玄弼真君忍俊不禁。不觉手之舞之足之蹈之。于一毫端上。扬声而歌曰。台州仙高一伯。红莲青江口白。鰕壳来归兮连子格。且道是什么曲调。乃云。饭饱弄箸。

　　冬至小参。海寺荒凉。岩峦攒拱。门外寒潮浸月。庭前古木号风。人人眼见耳闻。一一超今迈古。戢玄机于未兆。藏冥运于即化。慈明揭榜堂前。鬼门贴卦。洞山掇退果卓。欺陷平人。若非智眼洞明。尽作奇特话会。所以道。参禅须透祖师关。学道要穷心路绝。心路不绝。祖关不透。未免受他寒暑变迁。生死笼罩。拈拄杖云。此土西天十万程。冬至寒食一百五。

　　复举。沩山示众云。仲冬严寒年年事。晷运推移事若何。仰山进前叉手立。沩云。我也知你答者话不得。却问香严。你作么生会。严云。某甲偏答得者话。乃叉手进前立。沩云。赖遇寂子不会。拈云。沩山将引二子。向冰枯雪老之时。作一家燕。熊掌驼峰。下箸猒喂。管弦鼍鼓。声彻云霄。远近观瞻。莫不歆艳。及乎分付家财。依然却成吴越。击拂子。当初只道茅长短。斫却元来地不平。

　　上堂。心如工伎儿。意如和伎者。五识为伴侣。妄想观众伎。大众还识得心也未。若识得心。便识得意。识得意。便识得诸识。识得诸识。便识得妄想。妄想灭。则诸识灭。诸识灭则意灭。意灭则心灭心灭。则一切灭。所以道。心生种种法生。心灭种种法灭。喝一喝。山河大地。日月星辰。有什么过。下座。

　　元旦上堂。新年头佛法。触处皆现成。憧憧贺岁客。倒屣相欢迎。笑指好天气。风日犹和明。必定田稻熟。鼓腹歌太平。大众。忽遇上上人来。又作么生祗待。青原酒。赵州茶。三杯两盏醉卧烟霞。大底风流出当家。

　　元宵请后堂首座上堂。旷大劫来灯一碗。照天照地几人知。要看不尽传持处。兜率宫中梦觉时。

　　愿藏主集众礼梁皇忏请升座。金刚正体。犹若虚空。在天同天。在地同地。出生万有。囊括古今。烁石流金而不热。折胶堕指而不寒。高出盖缠。迥超言义。向者里。提持得去。领略得行。便见郄氏即蛇身而证法身。梁武了世智而明真智。现前若僧若俗。若男若女。若幽若显。若圣若凡。无罪可忏。罪若冰消。无福可修。福同川至。无恩不报。无愿不从。无果不满。无行不圆。头头摄入。法法圆融。交光相罗。如宝彩网。天堂地狱。任性优游。火聚刀山。如意出没。左之右之。无可不可。直得千祥骈集。万善咸臻。麒麟出凤凰现。干戈寝文德修。秋谷登庶民乐。虽然如是。且毕竟功归何处。击拂子。皇风常永扇。佛日镇长明。

　　复说偈云。善哉大丈夫。其名曰善愿。其愿高且深。山海莫能喻。悯兹五浊世。众生烦恼缠。罪垢积累久。非忏莫能涤。因忆梁世主。郗氏专内嬖。痴爱胶漆坚。死生常对面。由瞋堕蟒类。苦愿求升济。乃知迷背觉。处处成住着。无心罪亦无。有心还有罪。礼彼诸圣师。为启无心忏。遗文日月悬。照映千载下。凡有遵修者。无不获饶益。故于上元节。广集清净众。对佛重宣扬。积罪如汤雪。重重华藏海。种种言辞海。广说及略说。总说如是义。是义不可穷。功德亦无尽。普愿诸有情。誓弘忏悔力。

　　上堂。举傅大士偈云。空手把锄头。揭谛揭谛。步行骑水牛。波罗揭谛。人从桥上过。波罗僧揭谛。桥流水不流。菩提萨摩诃。下座。

　　上堂。举僧问香林。如何是室内一碗灯。林云。三人证龟成鳖。拈云。三人证龟成鳖。一口各含一舌。当机不辩来风。吃水也须防咽。老香林。能列挈真灯照世都吹灭。喝一喝。

　　涅槃上堂。今朝二月十五。令人做尽肠肚。疏山手中木蛇。咬杀南山猛虎。翻身触破虚空。好手应难修补。椎胸只合哭苍天。发机须是千钧弩。拍禅床。

　　上堂。春日迟迟。春华灼灼。大事现前。常情不觉。若也觉去。回三毒为三聚净戒。回六识为六神通。回烦恼为菩提。回无明为大智。若也不觉。且向生死海中。头出头没。与么说话。曲为今时。汝等还觉脑门重么。

　　上堂。恁么来者。截断脚跟。不恁么来者。穿却鼻孔。恁么不恁么则且置。昨夜文殊普贤。起佛见法见。各与二十棒。贬向二铁围山。是人知得。且道非非想天。今日有几人退位。喝一喝。

　　上堂。心无自性。全物而彰。物无自体。全心而现。有时拈一茎草。作丈六金身。有时将丈六金身。作一茎草。七出八没。筑着磕着。明月堂前垂玉露。水精殿里撒真珠。

　　上堂。惟一坚密身。一切尘中现。拈拄杖。释迦老子来也。三百六十骨节。八万四千毫窍。一一放大光明。照澈恒沙国土。于其中间。若圣若凡。有情无情。被其光者。无不证大涅槃。获大安乐。得大受用。靠拄杖。此时若不究根源。直待当来问弥勒。

　　春日示众。岩寺春深草树肥。几回特地启柴扉。行人只在青山外。杜宇声声唤不归。

　　上堂。猪肉桉头。丧车幙下。灵山一会。俨然未散。盘山无理可伸。智者无妙可说。眼如木𣔻。口似鼓椎。

　　佛诞日上堂。黄面老子未出母胎已前。好个大力量人。既出之后。口吧吧地。便见不堪。只如道天上天下惟我独尊。闹市里飏碌砖。必定打着。争奈无人承当。下座。

　　结夏小参。俊快底撩起便行。似鹘提鸠。脚跟下好与三十。懵懂底三搭不回。如鱼止泺。脑门上不销一锥。古今天地。古今日月。古今人伦。好不增一毫。丑不减一毫。以大圆觉。为我伽蓝。画地为牢。刑名斯着。身心安居。平等性智。沉埋鬼窟。尘虑尤多。灵岩寺里明日结夏。今夜小参。亦不说妙谈玄。亦不设期立限。三条椽下七尺单前。一任诸人横眠倒卧。渴饮饥餐。管取心华发明。照十方刹。其或情存限量。堕在见闻。他时后日。有人索饭钱在。莫言不道。

　　复举。世尊在摩竭陀国说法。是时将白夏。乃谓阿难曰。诸大弟子。人天四众。我常说法。不生敬仰。我今入因沙旧室中。夏坐九旬。忽有人来问法。汝代我说。一切法不生。一切法不灭。言讫掩室而坐。颂云。白夏时将至。垂慈勉进修。人天不敬仰。岁月自迁流。法法无生灭。头头有放收。九旬聊掩室。恩大实难酬。

　　结夏上堂。云门云。今月十五入夏也。寒山子作么生。灵岩道。今月十五入夏也。黑漆桶作么生。旃檀丛林。旃檀围绕。师子丛林。师子围绕。衲僧鼻孔大头垂。金刚脑后三斤铁。

　　上堂。空生大觉中。如海一沤发。有漏微尘国。皆依空所生。国土依空生。空依大觉生。大觉无所依。是谓光明藏。众中忽有道。依文解义。座主家风。东搭西兜。时流趣向。衲僧门下未见作家。山僧闻与么道。直得倒头礼拜。何也。将谓猴白。更有猴黑。

　　启建圣节上堂。拈拄杖。崇高不极。广博无涯。是谓圣中之圣。天中之天。驭三光以照临。总万㝢而光宅。无思不服。有感必通。画拄杖。擘开华岳连天秀。放出黄河彻底清。

　　上堂。相逢不拈出。举意便知有。飏下柴爿。卖弄不少。罚钱出院。力尽乌江。山上有鲤鱼。井底有蓬尘。千年桃核里。觅甚旧时仁。

　　上堂。大众业不可为。业不可避。不见道。假使百千劫。所作业不忘。世尊有金枪马麦之报。迦叶有世世金色之报。只此二报。无起相无灭相。如风吹水。自然成文。

　　满散上堂。一年三百六十日。惟有此日最吉祥。黄河澄清圣人出。文经武纬开明堂。圣人既出。天下太平。无为而治。不令而行。南北风尘俱荡尽。熙熙万姓歌黄唐。

　　上堂。不用低头。思量难得。菩提烦恼。热碗鸣声。譬如炼铁成器。入火则红。出火则黑。铁性如故。

　　上堂。圆明了知。不由心念。活活鱍鱍。盖地盖天。去却七三存一。合眼跳黄河。黄昏候日出。

　　端午上堂。五月五日端午节。竞渡江头歌管咽。衲僧共啜菖蒲茶。无限馨香生颊舌。百病消除。千妖殄灭。文殊令善财采药。善财拈草度与文殊。石上栽华。文殊接得示众云。此药亦能杀人。亦能活人。空中钉橛。顾视左右云。莫有与文殊善财作主底么。喝一喝。

　　上堂。举教中道。凡夫实谓之有。二乘析谓之无。圆觉谓之幻有。菩萨当体即空。拈云。虎咬大虫。蛇吞鳖鼻。上堂。十五日以前。崖标岳峙。十五日以后。电激雷奔。正当十五日。风不鸣条。雨不破块。拈拄杖云。拄杖子久默斯要。不务速说。兹见人天普集。佛事兴隆。刚要出来。露个消息。争奈落在灵岩手中。要横不得横。要竖不得竖。虽然。执之失度。必入邪路。放之自然。体无去住。乃横拄杖云。即今横也。三千大千世界。有情无情。莫不受他盖覆。竖起云。即今竖也。上极须弥顶头。

　　下极金轮水际。有情无情。莫不被他窒碍。提起云。即今不横不竖也。烁迦罗眼觑不见。大悲千手摸不着。千佛出兴赞不及。波旬聚族毁不得。大众。拄杖子具如是神通。如是妙用。宜其出没卷舒。得大自在。适来因甚。得与么隈𣯧。而今得与么光采。不见道。得之于心。伊兰作旃檀之树。失之于旨。甘露乃蒺䔧之园。复卓一卓。下座。

　　上堂。威音以前。本无授受。释迦以后。递相传持。镕瓶盘钗钏。为一金。搅酥酪醍醐。为一味。临济和尚云。谁知吾正法眼藏。向者瞎驴边灭却。只知开口易。不觉舌头长。

　　瑞龙梦堂和尚至上堂。大人具大见。大智得大用。黑漆竹篦。掀翻海岳。芭蕉拄杖。敲打虚空。直得释迦弥勒拱手归降。文殊普贤潜身无地。所以道。杀人须是杀人刀。活人须是活人剑。有活人剑。无杀人刀。一切活人死不得。有杀人刀。无活人剑。一切死人活不得。活得死人。死得活人。犹且堕在功勋。埋没宗旨。岂不见。芙蓉和尚一日访同参实性大师。性乃升堂。以右手拈拄杖倚左边。良久云。此事若非芙蓉师兄。大难委悉。便下座。实性与么道。李向赤边咬。当兹季运。袒肩檐荷。赤手提持。不涉廉纤。斩钉截铁。惟我瑞龙师兄一人也。勿谓土旷人稀。秘而不泄。惟愿放开线道。曲徇时宜。使彼承言滞句者。澈证直指单传。一段奇持大事。顾不韪欤。下座与首座大众。同伸拜请。冀为敷扬。

　　上堂。佛佛授手。祖祖相传。蒸沙不成饭。掘地难觅天。祖祖相传。佛佛授手。钝鸟逆风飞。虾跳不出斗。跳得出万事毕。跳不出甘受屈。赤脚波斯入大唐。一对眼睛乌律律。

　　祷雨上堂。甘雨愆期。田畴龟拆。衲僧鼻孔。焦热生烟。拈拄杖云。拄杖子化为龙。向南阎浮提行雨去也。山僧不可洗手奉功。未免助其神力。卓拄杖云。急急如律令。敕。

　　祷雨有应上堂。信心生一念。诸佛尽能知。拈拄杖云。诸佛在者里。信心在什么处。昨日焚香祷告。令朝骤雨倾盆。清凉热恼。苏活枯苗。画拄杖。不是信心所感。不是诸佛降灵。若也会得。被我热瞒。若也不会。长连床上有粥有饭。

　　上堂。赤肉团上有一物。昭昭灵灵恍恍惚惚。随事变通。了无拘束。要知来处分明。不离举足下足。今时丛林中兄弟。闻与么道。便道说老婆禅。殊不知云无心而出岫。水盈科而或流。遇高山而必止。至大海而方休。拍禅床。

　　仲肤首座允藏主至上堂。风行草偃。水到渠成。正令既行。十方坐断。睦州拶人脚折。云门飏下柴爿。虽是逸格超宗。未免麻缠纸裹。也堪笑。也堪悲。乌石岭头相见事。知音知后更谁知。

　　解夏小参。达磨不来东土。二祖不往西天。水长船高。泥多佛大。翠岩一夏。与兄弟东语西话。唐丧光阴。灵岩只管九十日为一夏。鹅护雪。蜡人冰。铁弹子。者一火络索。总拈来抛向背后。日不待火而热。月不待风而凉。三家村里臭老婆。全无伎俩。十字阶头醉翁子。太杀风流。目机铢两底有甚数。粘牙缀齿底有甚数。

　　解夏上堂。举德山远和尚夏满上堂。僧问。九旬禁足今已满。自恣之仪事若何。德山云。猢狲趁蛱蝶。九步作一歇。僧云。未审意旨如何。德山以颂示之云。两个儿童舁木鼓。左边打了右边舞。刹那变现百千般。分明示君君记取。拈云。答也答了。颂也颂了。争奈者僧未肯点首在。灵岩路见不平。要与德山相见。自恣在今朝。有华当面贴。一句定誵讹。猢孙趁蛱蝶。蛱蝶飞无处寻。空中打坐。海底穿针。蓦拈拄杖顾视左右云。众中莫有因斋庆赞者么。卓拄杖。休将闲学解。埋没祖师心。

　　上堂。不用参禅学道。不用寂默无为。不用因邪打正。不用分别是非。任运腾腾。无绳自缚。现成受用。缘木求鱼。饶伊别有神仙术。难避灵岩脑后锥。

　　请监收上堂。兼谢天。童藏主。以字不成。八字不是。玲珑岩顶。白浪滔天。万工塘中。蓬尘涨起。分毫上定当。升合里论量。收得来。放得去。随缘剔脱。触处放光。可以起临济正宗。可以灭正法眼藏。虽然。若是个中人。闻与么道。直须洗耳有分。且谁是个中人。面如满月目如莲。天上人间咸恭敬。

　　中秋谢侍者上堂。一痕未吐。千圣罔测其由。三五正圆。万像莫逃其质。长沙与仰山一踏。南泉拂袖便行。诸人还会么。犀牛扇子无头角。拈起清风遍大千。

　　上堂。举真净和尚示众云。今朝九月一。夜来霜气寒。当知门外路。一一透长安。喝一喝。拈云。老真净向净洁地上。撒屎撒溺。当时一众。什么处去也。山僧敢将狗尾。要续其貂。今朝九月一。山风吹面寒。知音千里外。白雁报平安。是则是。未见作家。不见道。善言言者。言所不能言。善迹迹者。迹所不能迹。喝一喝。才有是非。纷然失心。

　　上堂。情尘易遣。理障难除。十二时中。放教虚豁豁地。不取一法。不舍一法。情尘不遣而自遣。理障不除而自除。饥则吃饭。寒则添衣。又不可违时失候。

　　祖忌拈香。破六宗之邪见。传上乘之妙法。日凿一窍。七日而混沌死。插香云。无人知此意。令我忆南泉。

　　上堂。形兴未质。名起未名。三乘十二分教。是游说生活。十圣三贤。是去国羁人。且到家一句作么生道。石女𦘕娥眉。

　　请首座上堂。开凿人天眼目。挽回上古风规。坐断情尘意想。不落玄妙机关。斩新日月。特地乾坤。须是其人。堪任其事。灵树虚第一座而待云门。盖为此也。拍禅床。莫怪渠侬多意气。他家曾踏上头关。

　　上堂。举僧问长沙云。如何转得山河国土。归自己去。沙云。如何转得自己。成山河国土去。僧云不会。沙云。湖南城里好养民。米贱柴多足四邻。僧无语。沙有颂云。谁问山河转。山河转向谁。圆通无两畔。法性本无归。拈云。者僧檐一檐瞢𥋾。换得一檐𣸩淈。虽然。不因夜来雁。争见海门秋。

　　与沙弥落发。世尊在雪山。以金刀自剪。丕显如来顶相。汝既不能。吾为汝剃落。前圣后圣。其揆一也。

　　付衣。提起云。此衣竖穷三际。横亘十方。从上老宿。莫不披之。提持正印。宜善护持。令法久住。

　　至节小参。古佛心。只于今。明月照幽谷。寒涛助夜砧。先德与么吐露。可谓千钧之弩。要待勍敌发机。万斛之舟。不为㘭堂创设。若是沧溟上客。阃外将军。捩转船头。踏翻射垛。自然中的于机先。岂用瞻风于五两。所以道。譬如师子王哮吼。师子儿闻之。皆增勇健。不见洞山问兴平云。如何是古佛心。兴平云。汝心便是。洞山云。虽然如是。犹是某甲疑处。兴平云。恁么即问取木人去。大众。者些子。见不破踏不着。饶伊辩如满慈。智如鹙子。未免痴狂外边走。今夜正当群阴剥尽。一阳来复之时。聊与诸人聚话片时。敢问诸人。且洞山与么问。兴平与么答。莫是将错就错。借路经过么。莫是真实相为拳踢相赴么。如斯品论。郑州出曹门。只如兴平末后云。恁么即问取木人去。此一转语。太杀慈悲。多少人向者里错会。有能于此拨开胸襟。伸得口气。何止醍醐灌顶。苟或未然。陋巷不骑金色马。回来却着破襕衫。

　　上堂。若以语言名状心。终不得心。不以语言名状心。亦不得心。去此二途。如何凑泊。驴唇先生开口笑。阿修罗王打𨁝跳。海神失却夜明珠。擘破毗卢穿七窍。

　　成道上堂。一明一切明。一了一切了。豁开总持门。诸法不相到。六年冷坐。舌上生茅。夜睹明星。眼中添翳。以手拍禅床左边云。释迦老子。过者边着。就中若有识机宜别休咎底。必然别有生涯。下座。

　　上堂。举僧问古德。如何是冬来事。德云。京师出大黄。拈云。会医还少病。知分不多愁。

　　除夜小参。灵山会上。少室岩前。的的相传。将错就错。德山小参不答话。钩头有饵。赵州小参要答话。秤尾无星。七十三八十四。筑着磕着碍塞杀人。看看今夜是年穷。个个明朝添一岁。灵不在己。圣不慕他。检点将来。不是不是。

　　洪祐和尚送归源法衣至上堂。拈衣示众云。者个是先归源。向异类中遗下皮可漏子。日炙风吹而不坏。刀斫锯解而不开。业力既重。累及不肖子。亦入其群队去也。披云。且道是驴是马。遂升座。(问答不录)乃云。夫为宗师者。垂一机示一境。如青天霹雳。不容掩耳。如十日并照。无幽不烛。如大炉鞴。煆炼顽钝。如大医王。疗种种病。如大舟航。运载一切。有如是奇特。如是作略。然后方可据法空座。传持大法。为人抽钉拔楔。解粘去缚。明头合暗头合。据虎头收虎尾。若也向上论去。尚恐埋没宗风。耻他先作。那更婆婆和和。淟淟涊涊。撒土抛沙。瞎学者眼。岂堪称誉。天台那畔。石佛山前。有大智人。把断要津。不通水泄。提破沙盆。索起辽天重价。用黑豆法。换尽大地人眼睛。掀翻旧日条章。裂破今时窠臼。直得德山临济吞声饮气。竺干震旦迥绝行踪。灼然不落圣凡。实谓大功不宰。诸人还知落处么。经天纬地无多子。扶树单传只一人。

　　复举。阿难问迦叶。世尊传金襕外。别传何法。迦叶召阿难。阿难应诺。迦叶云。倒却门前刹竿着。拈云。世尊做尽生涯。贵在后来承绍。阿难太杀奢华。迦叶亦成落魄。灵岩今日承鸿祐木庵师兄。持先师竺元和尚法衣到来。但知顶受一语。不敢问着。何故。不经一事。不长一智。

　　元宵上堂。天上月圆。人间灯晃。旷劫来事。不隔纤尘。有佛处不得住。无佛处急走过。

　　上堂。兼谢维那侍者。金槌一击。电掣飙驰。纸袄潜书。珠回玉转。东头卖贵。西头卖贱。拈得鼻孔。打失眼睛。拈拄杖。出头天外看。谁是我般人。

　　退院上堂。灵岩作主仅三年。说法匡宗愧昔贤。今日尽情都放下。话头不举自完全。大丈夫汉。终不向净洁地上坐杀。盖其自有透脱一路。所以道。去来不以像。动静不以心。尘尘普入。刹刹全彰。正与么时。且临歧一句作么生道。携取诗书归旧隐。野华啼鸟一般春。

　　恕中和尚语录卷第一
卍新纂续藏经第 71 册 No. 1416 恕中无愠禅师语录


　　恕中和尚语录卷第二

　　处州府南明禅寺住持嗣法比丘道瑄等编

　　住黄岩瑞岩净土禅寺语录

　　山门。尽大地是解脱门。把手拽不入。雪峰与么道。瑞岩不与么道。喝一喝。

　　佛殿。佛是家里人。直下会得玄沙道底。

　　土地堂。虚灵寂照。固不在言。饭箩边漆桶里有一句子。还知么。苏嚧苏嚧。

　　祖堂。心心相同。眼眼相瞩。一等陈年烂葛藤。六六依然三十六。

　　据室。我者里。一切只是寻常。你若来弄机关夸敏手。向毒蛇头上揩痒。猛虎颔下解铃。拄杖子未打你在。何故。有盘根错节。方可施利器。有银山铁壁。方可展钳槌。

　　拈明州三宗诸山䟽。祖意教意。是同是别。风清三佛地。月朗四明山。

　　法座。平地上险崖。孤峻处平易。是古今寻常用底。今日终不向者里依模脱墼。瞒汝诸人。虽然。见之不取。千载难忘。且坐断毗卢顶头一句。作么生道。众无语。乃云。洎合放过。便登座。

　　祝圣罢。次拈香云。此香已是第二回拈出。爇向炉中。供养我前住昆山荐严禅寺。晚年归老紫箨峰头西方广院竺元大和尚。用酬法乳之恩。然冤家债主。自有来由。今日幸对人天众前。不妨重为洗雪一上。山僧昔年在彼山中。咨参者个老和尚。为看狗子无佛性话不破。特去请益。才开口。被他一喝。直得通身汗下。因进呈一颂云。狗子佛性无。春色满皇都。赵州东院里。壁上挂葫芦。乃发笑曰。恁么会又争得。可谓前箭犹轻后箭深。插香云。纵有伯牙琴。应难写心曲。遂敛衣就座。广孝和尚白槌云。法筵龙象众。当观第一义。师垂语云。诸佛出世。是第二头。祖师西来。是第三首。饶你向威音那畔。别立生涯。百草头边。全明杀活。布袋里老鸦子。未知有出身一路在。作么生是出身一路。(是时无人出问话)师乃云。今日无人出问话。不是冷落门𨓍。正是光显门𨓍。何也。若论此事。实不在语言上。若在语言上。释迦世尊四十九年说一大藏。之乎者也。岂是无言耶。因甚末后向灵山百万众前。单单拈起一枝华。惟迦叶一人。打头知尾。蓦尔破颜微笑。既是物直货当。便云吾有正法眼藏。分付摩诃大迦叶。由此𨔛相传授。而至于今。当时岂有攒华簇锦。辩舌利辞。问一句来。答一句去。凑得团栾。合得恰好。然后始相付嘱。惜乎者老汉。前车既覆。后车改辙。争奈依然口里。水漉漉地。诸德若要绍续此个门风。不用广求文义。不用息念归空。但向世尊未拈华处。迦叶未微笑处。一领领取。如白衣拜相。如平地登仙。不涉阶梯。掀翻途辙。巍巍自在。稳坐家堂。五欲八风。窥觑无门。四生九有。笼罩不住。便见无恩不报。无德不酬。亦见山僧远离四明。波波挈挈。而至于此。踞曲录床。抛沙撒土。不为分外。拈拄杖。有擒有纵。有卷有舒。祝融峰顶上。露滴万年松。

　　复举。黄檗和尚示众云。自达磨大师到中国。惟说一心。惟传一法。以佛传佛。不说余佛。以法传法。不说余法。法即不可说之法。佛即不可取之佛。乃是本原清净心也。拈云。黄檗将达磨大师鼻孔出气。将谓无人检点。山僧不是抑他威光。祇要家平户贴。未免重为颂出。本原清净心。是甚系驴橛。传既不可传。说亦不可说。黄檗舌头长。达磨齿门阙。打刀须是彬州铁。

　　小参。垂语云。德山小参不答话。识法者惧。赵州小参要答话。卖弄风流。瑞岩不作者般去就。有问即答。无问即休。莫有问话者么。僧出问云。用则波腾海沸。全真体以运行。体则镜净水沉。举随缘而会寂。者个是用不离体。体不离用。作么生是体用双忘一句。师云。胡孙吃毛虫。僧云。穷诸玄辩。若一毫置于太虚。杰世枢机。似一滴投于巨壑。者个是久客还家。暂忘歧路。作么生是天然受用一句。师云。骑马踏镫。不如步行。僧云。豁开户牖。无边刹境。自他不隔于毫端。瞥转一机。十世古今。始终不离于当念。者个是捏定死蛇头。彻底无转智。作么生是盖天盖地一句。师云。虚空无向背。日月自循环。僧云。莫言少室儿孙少。自有甘心断臂人。师云。家无白𤢟之图。必无如是妖怪。僧云。毕竟水须朝海去。到头云定觅山归。师云。七棒对十三。僧礼拜。师乃云。瑞岩山中阿练若。堂殿玲珑绝点尘。昔日暂游。今载到到来。只是旧时人。既是旧时人。且说旧时话。山川秀发。龙象骈填。人境宛然如昔。风光不减当时。显扬少室徽猷。揭示灵山奥旨。无丝毫同相。无丝毫异相。全体是个金刚正体。全体是个大解脱门。全体是个华藏世界海。是以从上老宿。竞出头来激扬铿锵。只要各各当人明自本心。见自本性。高耸人天。壁立万仞。睦州和尚云。汝等诸人。还得个入头处也未。若未得个入头。须得个入头。若得个入头。不得孤负老僧。玄沙和尚云。我若举扬宗教。法堂前草深一丈。二大老。一人牢关把断。水泄不通。一人入草求人。拖泥带水。正眼观来。总是无风起浪。殊不知者条通天活路。千圣共行。万灵同辙。不离真际建一切法。不坏假名而说实相。拈拄杖。者个是假名。那个是实相。卓拄杖。实相假名。一击百杂碎了也。咄咄咄力囗稀。驴前马后莫乱针锥。南泉偏要斩猫儿。

　　复举。当山开山空照祖师。尝于室中自呼应云主人翁。诺。惺惺着。他时后日莫受人瞒。诺诺。师拈云。祖师弄者一解。可谓超今迈古。然只作得个看家儿子。山僧向者里。着一只眼。非独绍续箕裘。直要冲楼跨灶。会么。电光莫及。石火难追。兔径非大象之所游。鸡粟岂凤凰之㗖啄。喝一喝。

　　请西序上堂。如来藏中。不留一法。衲僧门下。岂有多端。灵树和尚云。我首座生也。我首座行脚也。一字不着画。会么。不见道。客来无茶点。蒿汤备礼仪。

　　上堂。僧问云。如何是瑞岩境。师云。风吹不入。僧云。如何是境中人。师云。水洒不着。僧云。人境已蒙师指示。向上宗乘事若何。师云。真不掩伪。僧云。诸法寂灭相。因甚舟行岸移。云驶月运。师云。好个消息。只恐错会。僧云。两重公桉。师云。海水不生冰。师乃云。赵州云。东司头不可与汝说佛法。自屎不知臭。云门云。佛法太杀有。只是舌头短。有多少。龙牙问德山云。远闻德山一句佛法。及乎到来。未曾见和尚说一句佛法。山云。嫌什么。锯解秤槌。山僧亦有佛法向上一机。今日明明拈出。布施大众。遂展开两手云。了。

　　上堂。僧问云。如何是最初一机。师云。虾蟆赶鹞子。僧云。如何是末后一句。师云。老鼠弄胡孙。僧云。恁么则七出八没去也。师云。且莫诈明头。僧云。人无远虑。必有近忧。师云。晨朝有粥。斋时有饭。忧个什么。僧云。竹影扫阶尘不动。月穿波底水无痕。师云。二年同一春。僧提起坐具云。谢师答话。师云。口是祸门。僧礼拜。师乃云。瑞岩无可供养诸人。只有一碗山田脱粟饭。任你粗餐细嚼。饱足还休。中间有一粒砂子。因甚咬不着。就中忽有出云。某甲咬着。即向道。急须吐却。

　　涅槃上堂。古者道。涅槃心易晓。差别智难明。与么说话。劳而无功。世尊涅槃会上。以手摩胸告众云。汝等善观吾紫磨金色之躯。今日则有。明日则无。瞻仰取足。毋令后悔。有甚差别耶。云门大师拈起扇子云。扇子𨁝跳上三十三天。筑着帝释鼻孔。东海鲤鱼打一棒。雨似盆倾。有甚差别耶。以拂子画一画云。人贫智短。马瘦毛长。须知远烟浪。别有好思量。

　　上堂。山僧入院以来。已过了两个月。如一刹那顷。于其中间。觅一刹那之相。了不可得。所以道。白鼠推迁。银台不变。汝诸人。十二时中作么生行履。山断疑无路。溪回别有村。

　　上堂。欲得与么事。须是与么人。既是与么人。不愁与么事。拈起犀牛扇子。掷出栗棘金圈。阐扬佛祖宗风。开凿人天眼目。只如城东老姥。与佛同生。不愿见佛。又作么生。击拂子。珊瑚枕上两行泪。半是思君半恨君。

　　启建上堂。心王不妄动。六国一时通。罢拈三尺剑。休弄一张弓。正恁么时。直得黄河清澈。白日流辉。金轮御而玉烛调。麒麟出而凤凰现。普天之下。用至道而不知。怀生之伦。荷大造而无谢。且林下道人。如何祝赞。竖拂子。只将者个真消息。仰祝吾
皇亿万年。

　　空照忌拈香。未见岩头。口似磉盆。既见岩头。眼如木𣔻。本然理拄地撑天。何劳置问。主人翁呼来唤去。犹欠惺惺。插香云。相逢不下马。各自奔前程。

　　散忌上堂。法不孤起。仗境方生。今日是开山空照祖师入般涅槃之晨。山僧将不可说不可说。恒河沙世界。作一筵席。百亿须弥山。作一碗饭。百亿香水海。作一碗羹。聊陈供养。正与么时。且将此筵席。向什么处铺设。若向世界上铺设。既此世界已成筵席。岂世界外。别有世界耶。若向虚空中铺设。虚空无实相。又作么生铺设。若一向与么休去。又是颟顸佛性。儱侗真如。众中莫有出来措置者么。如无。老僧自出手去也。竖拂子。恒河沙世界。百亿须弥山。百亿香水海。华簇簇锦簇簇。总向拂子头上铺设。不宽不隘。无欠无余。大众且道。空照祖师还肯受此供养也无。受与不受。即且置。你道他即今在什么处。安身立命。击拂子。家家门前赫日月。太平不用将军威。

　　上堂。举鲁祖凡见僧来。便面壁而坐。拈云。诸方多作奇特解会。殊不知。者个老和尚。被人以无文印。印破面门。至今不欲呈露。还有不动舌头。与他雪屈者么。良久。只有照壁月。且无吹叶风。

　　上堂。一念未生以前。切忌守住者里。有底道。水向石边流出冷。风从华里过来香。有棒不打者汉。乃云。秋月照高堂。草根鸣络纬。若非钟子期。休问琴中趣。

　　上堂。诸上座。有色有明。有心有眼。空却心。了却色。眼无所见。明无所受。颠倒想灭。出生入死。如火烧冰。

　　上堂。视之不见名曰夷。森罗万象甚处消遣。听之不闻名曰希。钟鱼鼓板众声错然。抟之不得名曰微。着衣吃饭承谁恩力。拈拄杖云。李伯阳骑牛。入你诸人眼睛里去也。

　　上堂。举青峰因斋次。问北院云。先师道。信手拈来草。师兄作么生会。北院拈起一只箸。峰云。与么会。何曾梦见先师。北院云。汝与么会。何曾梦见先师。师拈云。一得一失。有人辩得。未必善因而招恶果。

　　四月八上堂。明珠在掌。随众色以分辉。宝月当空。逐千江而现影。拈拄杖。释迦老子生也。九龙吐水沐金躯。地涌金莲棒双足。眼有瞳人底。谓我诳吓闾阎。皮下无血底。谓我将鰕钓鳖。卓拄杖。观音买胡饼。笑倒金刚神。

　　结夏小参。圆觉伽蓝。人人具足。在天同天。在地同地。目是诸人用力太过。不能构得。故劳释天调御。曲开方便之门。立期立限。如逼生蛇化龙。要汝亲证亲悟。庞居士云。十方同聚会。个个学无为。此是选佛场。心空及第归。好大众。箭不虚发。发必中的。言不虚发。发必全真。针眼鱼吞却嘉州大象即不问。且可大师于三拜处得髓。还端的也无。拍禅床。一年春已尽。台榭绿阴多。

　　复举。僧问长庆云。长期进道。西天以蜡人为验。未审此间以何为验。庆云。铁弹子。僧云。意旨如何。庆云。大底大小底小。师拈云。长庆与么答话。也是贪观云里雁。失却渡头船。我此一众。个个自谓握灵蛇之珠。抱荆山之璞。且山僧如此批判。还有不甘者么。良久。拟心凑泊终难会。达者应须暗里惊。

　　次日上堂。僧问云。道藉言传。传由文字。非文字不足纪言。非言焉能显道。和尚为什么。戒人不要看读文字。师云。咬人屎橛。是甚好狗。僧云。恁么则五千四十余卷。皆成剩语。师云。我亦不知。僧云。和尚既不知。为什么戒人不要看读文字。师云。一度被蛇伤。怕见断贯索。师复举。开山彦禅师到夹山。山问云。何处来。师云。卧龙。山云。来时龙还起也未。师近前以目顾视。山云。灸疮瘢上。更着艾焦。师云。和尚又何苦如此。山休去。师拈云。二尊宿一挨一拶。如善舞太阿。不伤其手。然也有到处。也有不到处。

　　上堂。未有无心境。曾无无境心。心境两俱忘。未是到家句。东弗于逮打鼓。西瞿耶尼说禅。且道是什么人分上事。狗䑛热油铛。

　　上堂。举保福在病。问僧云。我与你相识年深。有何名方妙药相救。僧云。药方甚有。闻说和尚不解忌口。师拈云。者僧也不易得。争奈保福心且未甘。当时只好轻轻道和尚病得几时。看他出什么语。但云不堪发药。岂不笼罩古今。

　　端午上堂。龙牙和尚云。学道先须有悟由。还如曾斗快龙舟。虽然旧阁闲田地。一度赢来方始休。大小龙牙见地不脱。坐在者里。山僧不惜眉毛。为他拨开一路。便见功超一切。道绝名言。乃云。迷悟从来总自由。要须平地上行舟。乾坤儱侗无今古。千载清风卒未休。就中忽有出来道。瑞岩也是钉桩摇橹。阿呵呵。将谓无人。便下座。

　　上堂。今朝十五。打动法鼓。露柱出班。长老升座。下座顾侍者云。适来说什么。侍者无语。乃云。一字入公门。九牛拽不出。

　　上堂。食轮不转多时。甑倒厨空灶冷。侍者来覆上堂。令我千思万想。正兹忍饥不暇。宁暇抛三放两。狼忙披起七条。膝上横按拄杖。驱使文殊普贤。捡点森罗万象。唤作向上提持。大似隔靴抓痒。下座。

　　上堂。一句截流。万机寝息。两不成双。单不成只。拈拄杖卓一卓。铁壁铁壁。

　　上堂。朕兆未分以前。好个消息。朕兆既分以后。消息全无。一尘入正受。诸尘三昧起。急水上打毬子。

　　上堂。相逢不拈出。举意便知有。打失双眼睛。留得一张口。孤峰顶上呵佛骂祖。窍凿顶门。十二街头掣风掣颠。符悬肘后。长沙虎。子湖狗。拈起粗辣藜。好与劈脊搂。

　　病眼上堂。山僧数日来。病眼暗昏昏地。直得东西不辩。南北不分。然于不分不辩处。却有个分晓。僧问九峰。如何是把定乾坤眼。折箸搅龙门。峰云。把定在里许。乞儿弄饭碗。僧云。乾坤眼何在。再犯不容。峰云。正是乾坤眼。贵买贱卖。僧云。还照烛也无。有甚矢照烛。峰云。不借三光势。舌头拖地。僧云。既不借三光势。凭何照烛唤作乾坤眼。狗咬枯骨头。峰云。若不恁么。髑髅前见鬼。正是见鬼说话。九峰长吹缓打。自谓手段高强。争奈者僧久经行户。酬唱无亏。若是把定乾坤眼。总未见得。今日不是搀行夺市。盖为病多谙药性。要识把定乾坤眼么。卓拄杖。曙色未分人尽望。及乎天晓也寻常。

　　示众。瑞岩有一机。极小弥宇宙。不居威音前。不落楼至后。晨起值天昏。夜眠逢日昼。殇子寿千春。白首才出幼。参。

　　上堂。檐外连宵雨。声声尽属伊。分明重指注。何事更狐疑。

　　谢明庆莹中和尚惠竹拂上堂。拈起示众云。凌云劲节。傲雪孤标。结根于旷劫之先。孕质于三乘之外。一刀两段。不假思惟。信手拈来。神号鬼泣。非麈尾之能齐。岂龟毛之可比。击处而雷轰蛰户。竖时而剑倚长空。马师束手归降。百丈望风敛衽。有如是之妙用。有如是之神通。汝诸人还知来处么。若也未知。问取明庆和尚。击禅床下座。

　　青苗上堂。依经解义。三世佛冤。离经一字。即同魔说。山中连日集众看经。用保禾苗。但见白底是纸。黑底是字。既不离经自立。亦不依经解义。且道是佛说。是魔说。喝一喝。

　　上堂。僧问。如何是函盖乾坤句。师云。猛虎口里活雀儿。僧云。如何是截断众流句。师云。金刚手中八棱棒。僧云。如何是随波逐浪句。师云。李白捉月。张骞乘槎。师乃云。眼见如盲。口说如哑。三界独尊。天上天下。收得来放得去。生铁槌被虫蛀。有利无利。不离行市。三更月下唱巴歌。无端惊起梵王睡。

　　上堂。拈拄杖云。者个是德山棒。卓拄杖云。者个是临济喝。是汝诸人。切忌将错就错。岂不见。玄沙和尚云。直似秋潭月影。静夜钟声。随扣击以无亏。触波澜而不散。犹是生死岸头事。有底闻与么道。便解东边思量。西边计较。别要讨个出身路。殊不知牛栏马厩。圆觉伽蓝。火聚刀山。清凉境界。瑞岩到者里。巧尽拙出。只得趁风倒柁。逐浪随波。虽然。不是知音者。徒劳话岁寒。

　　上堂。今朝七月一。屋角秋风动。无上解脱门。豁达无遮拥。东来西来。南来北来。明窗下如法安排。是佛是祖。是圣是凡。手面上等与一送。有主有宾。全体全用。澈骨风流。十八不共。三千刹海夜沉沉。妙高山色自孤耸。

　　解夏小参。安居制满。一念万年。布袋头开。百了千当。天南地北。无非圆觉妙场。溪东溪西。总是国王水草。与么与么。锄得片畬。种得箩粟。不与么不与么。日中一餐。夜后一寝。与么不与么。不与么却与么。拈出倚天长剑。截断露布葛藤。直得上无攀仰。下绝己躬。常光现前。壁立万仞。正与么时。是汝诸人还知者个消息么。若也未知。未免向净洁地上。抛沙撒土去也。世尊初生下时。一手指天。一手指地。周行七步。目顾四方。乃云。天上天下。惟吾独尊。岂不是者个消息。西天四七。东土二三。或行棒。或行喝。或堂前辊毬。或室中安水。岂不是者个消息。自余麻三斤。干屎橛。庭前柏树子。后园驴吃草。赵州勘婆话。百丈野鸭话。虽则三头两面。万别千差。岂不总是者个消息。如斯理论。俯徇机宜。明眼人前。是甚寐语。不见道。向上一路。千圣不传。学者劳形。如猿捉影。蓦拈拄杖卓一卓云。百杂碎没窠臼。拈得鼻孔失却口。拟欲将身北斗藏。应须合掌南辰后。复说偈云。夏罢抽单何处去。劝君权息此时心。诸方炉鞴如灰冷。少室门庭似海深。若要悟明超佛祖。莫将知解当胸襟。惺惺石畔堪行乐。共听松风演正音。

　　上堂。夏有解结。法无定相。有无之义。空里沤华。南天台北五台。在诸人脚跟底。踏着踏不着。置而不说。前程忽有问何处来。切不得道瑞岩来。教他疑三十年。

　　上堂。宗乘一唱。三藏绝诠。祖令全提。乾坤失色。如王宝剑。凛凛神威。拟欲冲前。横尸露骨。一向与么。道绝人荒。密室商量。转无交涉。拈拄杖。昨夜西风枕簟秋。无限蝉声噪高树。

　　上堂。万里无云。青天犹在。千波竞起。水量无亏。动静难该。明暗罔措。你衲僧家。独行独立。早是檐夯太重。更若他为。如蛾赴火。

　　师问僧云。昨日晴今日雨。如何是一体真如。僧云。和尚问谁。师云。即今问上座。僧云。适来却会。而今却不会。师打两掌云。且道是赏伊。是罚伊。

　　上堂。诸佛法印。历历现前。从上以来。莫不以此印而为佛事。诸人语时语现。默时默现。乃至一切时一切处无不现。当其现时。且非大非小。非青非黄。量度他不得。描藐他不得。毕竟作么生趣向。不见古人云。声前领旨。犹迷顾鉴之端。句后精通。尚昧识情之表。大家究取。光显此宗。

　　上堂。黄檗坐南泉钵位。利动人心。仰山梦升兜率天宫说法。开眼作夜。克宾法战不胜。暂时失采。雪窦对宾客谈论。韩大伯冷地发笑。年衰鬼弄人。今日承诸名胜下访。聊举四则因缘。用相暖热。莫怪空疏。下座。

　　上堂。秋风凉。秋夜长。黄华粲林薮。蟋蟀啼坏墙。情与无情。一笔勾下。西来祖意。正好商量。手提杀活金刚剑。直踏毗卢顶上行。

　　请侍者上堂。赵州与文远。斗劣不斗胜。老大不识羞。相席还打令。致使明眼人。无由辩邪正。邪正既不辩。转转成毛病。瑞岩百不能。爱用无星秤。称起太虚空。锱铢无欠剩。以此为瑞为祥。以此为坑为阱。断衲僧之咽喉。续佛祖之慧命。

　　上堂。古人道。诸佛一向净用。故名诸佛。众生一向染用。故名众生。大众。热则普天普地热。寒则普天普地寒。彼彼丈夫。莫受人瞒。

　　上堂。僧问云。维摩丈室。不以日月为明。和尚丈室。以何为明。师云。物见主眼卓竖。僧云。摩竭掩室。毗耶杜词。相去多少。师云。一坑埋却。僧云。德山入门便棒。临济入门便喝。毕竟明什么边事。师云。塞北千人帐。江南万斛船。师乃云。黄金铸就铁昆仑。推出人前骇见闻。四七二三惊吐舌。埋头东走向西奔。

　　上堂。坐深井者。不知太虚之宽广。忘偏见者。方明至理之圆融。与么说话。譬如以大地作射垛。挽弓所向。无不中的。众中忽有出来道。如斯举唱。今古罕闻。山僧唤侍者。点一碗茶供养他。更有出来道。如斯举唱。未称全提。亦唤侍者。点一碗茶供养他。且道还有为人处也无。雪压难摧涧底松。风吹不动天边月。

　　上堂。大智非明。真空绝迹。三世诸佛。只言自知。六代祖师。全提不起。今日抑不得已。向诸人面前。说东道西。大似巡官犯夜。卓拄杖。神龙一举透无边。纤鳞犹向泥中跃。

　　上堂。古人吐露一言半句。要控诸人得个入处。瑞岩不以一言半句为事。也要控诸人得个入处。古人说而不说。瑞岩不说而说。且道是一合相。非一合相。

　　开炉上堂。杨岐和尚示众云。薄福住杨岐。年来气力疏。寒风凋败叶。犹喜故人归。啰啰哩。拈起死柴头。且向无烟火。山僧虽忝末裔。要且不与同尘。薄福住鞔峰。多嗔还少喜。此日话开炉。火种无些子。报诸人休拟议。大家收足上蒲团。今岁立春在年里。

　　祖忌拈香云。吾本来兹土。传法救迷情。一华开五叶。结果自然成。举香召云。大众。达磨大师面目现在。巍巍堂堂离一切见。

　　上堂。当言不避截舌。当炉不避火迸。便请全身檐荷。何必再三劳让。巢和风穴知雨。两个石人相耳语。百丈搊得鼻头穿。野鸭成群自飞去。喝一喝。

　　多福秋江和尚至。并侍者进退上堂。通宗通途。挟带挟路。一句全提。万机顿赴。僧问多福。如何是多福一丛竹。福云。一茎两茎斜。僧云。学人不会。福云。三茎四茎曲。奇怪诸禅德。是牛鼻勒芒绳。是马口㗸生铁。提妙明之心印。用格外之生机。还他多福始得。且者僧与么问。还有孤负处么。金鸡啼向玉阑干。一声直透须弥顶。

　　冬节小参。始见重阳。又逢冬至。大法本无变迁。寒暑自成来去。是以山僧自到此山。首尾将及二载。运水搬柴。迎宾送客。与诸人同一眼见。同一耳闻。同一心思意想。同一鼻嗅舌尝。山僧移易诸人。一丝毫不得。诸人移易山僧。一丝毫不得。所以道。是法平等。无有高下。又有道。具足凡夫法。凡夫不知。具足圣人法。圣人不会。圣人若会。即同凡夫。凡夫若知。即同圣人。与么说话。大似掩耳偷铃。今夜打动法鼓。集众小参。不说同法。不说异法。不说不同不异法。若是皮下有血底。向者里翻身一掷。抹过太虚。便见觉城东际。始见文殊。楼阁门开。方参慈氏。总是鬼家活计。日下孤灯。喝一喝。好事不须频话会。留将和气暖丹田。

　　复举。沩山因仰山向火次。沩山问云。天寒人寒。仰云。大家在者里。沩山云。何不直说。仰云。适来也不曲。和尚如何。沩山云。直须随流。师拈云。珠明川媚。玉闰山辉。沩山父子之谓也。是则固是。当时若知有转身一路。子孙也未到断绝。还会么。人天浑莫测。珍重赤须胡。其或未然。更听一颂。一对琵琶月下弹。清风习习指端生。只知写尽心中事。谁管傍人冷地看。

　　上堂。从门入者。不是家珍。自己流出。还同瓦砾。天下无二道。圣人无二心。长连床上。滴水滴冻。十二街头。滴水滴冻。

　　上堂。举五祖和尚云。世有一物。不属凡。不属圣。不属邪。不属正。万事临时。自然号令。师拈云。大小五祖。白云正传。将谓有回天关转地轴底谋略。如斯吐露。何异宋人以死鼠为璞。瑞岩则不然。世有一物。在凡属凡。在圣属圣。在邪属邪。在正属正。万事纷纭。何须号令。拈拄杖卓一卓。下座。

　　示众。稳坐家堂。主人翁因甚不识。掀翻大海。掴碎须弥。平地上因甚抬脚不起。眼光烁破四天下。自家眉毛落尽。因甚不见。拈拄杖。三句内一句外。不涉两头。有人道得。拄杖子两手分付。

　　上堂。拈拄杖云。三世诸佛是门外汉。六代祖师是门外汉。所以道。有一句子到你。哑却我口。无一句子到你。瞎却你眼。卓拄杖。南人不相耳。北人不相鼻。

　　上堂。大地载不起。虚空包不过。谁敢为安名。打教你头破。乃云。官不容针。私通车马。

　　腊八上堂。光透日月。明暗不收。智出圣凡。贤愚不立。雪山深处。夜睹明星豁尔大悟。萤火之光也。敢问未悟以前。向什么处蹲坐。既悟已后。又向什么处出头。通方作者。试出道看。良久云。休休。看看白却少年头。填沟塞壑无人会。云自高飞水自流。

　　除夜小参。拈拄杖云。先佛性命。后佛纪纲。总在者里。是汝诸人。从年头至年尾。触目遇缘。随处明了。何曾昧却。开山彦和尚云。主人翁惺惺着。好不丈夫。更有德山临济。棒喝交驰。虽则雷奔电激。争奈蛰户未开。画拄杖。乙巳岁君。所司时令。所属善恶。一画画断。直得木人发笑。石女讴歌。微尘数佛一时现前。无边刹土不离掌握。各请归寮稳卧。明朝起来。庆贺新年。见僧贺僧。见俗贺俗。见狸奴白牯。贺狸奴白牯。还知有不受贺者么。卓拄杖。三级浪高鱼化龙。痴人犹戽夜塘水。复说偈云。一年三百六十日。日日尘劳事不同。今夜劝君都放下。管教明取少林宗。

　　元旦上堂。新年头有一句子。举似诸人。者一句子。即是父母未生已前底句子。不得向举起处承当。不得向意根下卜度。但见皇风成一片。不知何处是封疆。谢两序就退院上堂。我此一宗。难为荷负。自非有驱耕敚食手段。放行把住机关。至于一进一退之间。未免贻笑作者。瑞岩今者两序进退。各得其宜。其进也。如耀世明灯。烛破历劫昏衢之暗。其退也。如潜渊老蚌。孕成不夜照乘之珠。毗岚猛风。吹之不灭。五浊秽泥。汩之不昏。大众。荷负既已得人。山怀正堪放下。且放下底事作么生。拈拄杖。楖𣗖横檐不顾人。直入千峰万峰去。

　　恕中和尚语录卷第二
卍新纂续藏经第 71 册 No. 1416 恕中无愠禅师语录


　　恕中和尚语录卷第三

　　仗锡禅寺前住持嗣法比丘宗亘等编

　　举古

　　举德山示众云。今夜不答话。问话者三十棒。时有僧出礼拜。山便打。僧云。某甲话也未问。山云。你是甚处人。僧云。新罗人。山云。未跨船舷。好与三十棒。法眼云。大小德山话作两橛。圆明云。大小德山龙头蛇尾。雪窦云。二老宿。虽善裁长补短。舍重从轻。要见德山亦未可。何故。德山大似握阃外威权。有当断不断不招其乱底剑。诸人要识新罗僧么。只是撞着露柱底瞎汉。浮山云。德山门下草偃风行。其奈法眼圆明犹不放过。雪窦虽则纵夺可观。抑扬有准。要见二老宿。亦未可。拈拄杖画一画。到江吴地尽。隔岸越山多。师云。德山以强凌弱。者僧有理难伸。法眼圆明固是见义勇为。争奈死而不吊。浮山云。雪窦虽则纵夺可观。抑扬有准。要见二老宿亦未可。图他一粒米。失却半年粮。

　　举雪峰一日普请。自负一束藤。路逢一僧。峰便抛下。僧方拟取。峰便踏倒。归举似长生。乃云我今日踏者僧快。生云。和尚替者僧。入涅槃堂始得。峰便休去。雪窦云。长生大似东家人死。西家人助哀。也好与一踏。浮山云。者僧吃雪峰一踏。小出大遇。长生吃雪窦一踏。祸出私门。捡点将来。总是涅槃堂里汉。师云。者僧吃雪峰一踏。白日见鬼。长生吃雪窦一踏。平地成仙。大小浮山。蹉过不少。

　　举百丈再参马祖。侍立次。祖以目视禅床角头拂子。丈云。即此用离此用。祖云。你他后开两片皮。将何为人。丈取拂子竖起。祖云。即此用离此用。丈挂拂子于旧处。祖震威一喝。百丈直得三日耳聋。雪窦云。奇怪诸禅德。如今列其派者甚多。究其源者极少。总道百丈于喝下悟去。还端的也无。然刁刁相似。鱼鲁参差。若是明眼人。谩他一点不得。只如马祖道。你向后开两片皮。将何为人。百丈竖起拂子。为复如虫御木。为复啐啄同时。诸人要会三日耳聋么。大冶精金。应无变色。浮山云。龙骧电卷。虎啸风生。师资会遇。不妨奇特。雪窦云。只如马祖道。你向后开两片皮。将何为人。百丈竖起拂子。为复如虫御木。为复啐啄同时。胡饼觅什么汁。大冶精金。应无变色。走作多少人。还会么。剑斩甑人头。波斯腰不屈。师云。无辩龙蛇眼目。难以荷负正宗。无超佛祖机谋。难以定论今古。马祖一喝。何止百丈三日耳聋。直得尽浮幢王刹海。若圣若凡。被他轰破耳门。听事不真。唤钟作瓮。与么举扬。诸人还知落处么。良久。云收雨霁长空阔。一对鸳鸯𦘕不成。

　　举崇寿指凳子云。识得凳子。周匝有余。云门云。识得凳子。天地悬殊。雪窦云。泽广藏山。理能伏豹。浮山云。馊饭坭茶炉。师云。松直棘曲。鹄白乌玄。

　　举永嘉大师到六祖。绕禅床三匝。振锡一下。卓然而立。祖云。夫沙门具三千威仪。八万细行。大德从何方而来。生大我慢。雪窦举至此。代永嘉便喝。乃云。当时若下得者一喝。免见龙头蛇尾。又再举绕禅床三匝。振锡一下。卓然而立。代祖师云。未到曹溪。与你三十棒了也。浮山云。先行不到。末后太过。师云。永嘉承虚接响。祖师将错就错。雪窦龟背刮毛。浮山马头安角。绕禅床三匝兮。眼似铜铃。勉留一宿兮。头如木杓。松风江月少人知。南海波斯生白泽。

　　举雪峰因僧问。古涧寒泉时如何。峰云。瞪目不见底。僧云。饮者如何。峰云。不从口入。僧举到赵州。州云。不可从鼻孔里入。僧却问赵州。古涧寒泉时如何。州云苦。僧云。饮者如何。州云死。雪峰闻云。赵州古佛。遂遥作礼。从此不答话。雪窦云。众中总道。雪峰不出者僧问头。所以赵州不肯。如斯话会。深屈古人。雪窦即不然。斩钉截铁。本分宗师。就下平高。难为作者。浮山云。赵州不因者僧。争得与雪峰相见。雪峰不得赵州。争能圆得此话。大小雪窦。刺脑入胶盆。师云。杲日升天。宿云解驳。阳春回律。枯蘖萌芽。直得长空皎皎。万汇熙熙。若是覆盆之下。朽腐之余。又争怪得者僧当面蹉过。累他雪峰赵州。辊入草窠里。雪窦浮山。可谓入理深谈。互相擎展。要且只能委曲。不能直截。今日有问古涧寒泉时如何。蚁子擎天柱。饮者如何。藕丝挂须弥。且道与古人。是同是别。

　　举洞山到云门。门问。近离甚处。山云查渡。门云。夏在甚处。云湖南报慈。门云。几时离彼。云八月二十五。门云。放汝三顿棒。山至来日上问讯云。昨日蒙和尚放三顿棒。不知过在甚处。门云。饭袋子。江西湖南便与么商量。洞山于此大悟。雪窦云。云门气宇如王。拶着便冰消瓦解。当时若据令而行。子孙也未到断绝。浮山云。把定乾坤。佛祖无进入之路。放开江海。鱼龙得游泳之方。云门老人不妨奇特。雪窦云。云门气宇如王。拶着便冰消瓦解。识甚好恶。当时若据令而行。瞎却天下人眼。师云。云门放洞山三顿棒。汝诸人作么生会。诸人会处。便道洞山惯曾作客。少遇知音。云门食店虽开。不许人吃。所以雪窦抑云门而出洞山。浮山小雪窦而扶云门。与么见解。天地悬殊。诸人要会么。年年八月二十五。查渡依然冷浸秋。

　　举云门示众云。老胡生下。一手指天。一手指地。周行七步。目顾四方。乃云。天上天下。惟吾独尊。师云。不说那知。我当时若见。一棒打杀与狗子吃。贵图天下太平。师云。好一棒。争奈打不着。雪窦云。便与掀倒禅床。师云。劳而无功。浮山云。云门赤心片片。盖代功高。雪窦见义勇为。机如掣电。二俱足可观光。其奈顶门无眼。师云。有文有武。有卷有舒。又云。饭里着得屎么。

　　举忠国师三唤侍者。雪窦云。点即不到。侍者三应。雪窦云。到即不点。国师云。将谓吾孤负汝。却是汝孤负吾。雪窦云。谩雪窦不得。云门云。作么生是国师孤负侍者处。会得也是无端。雪窦云。元来不会。云门云。作么生是侍者孤负国师处。粉骨碎身未报得。雪窦云。无端无端。浮山云。国师好肉剜疮。云门灸瘢上着艾。雪窦大似随邪逐恶。殊不知鼻孔总在侍者手里。师云。丛林中商量。国师三唤。呕出心肝。侍者三应。全身檐荷。是则固是。只如国师道。将谓吾孤负汝。却是汝孤负吾。又作么生评论。若曰两无孤负。昧却云门大师。若曰两有孤负。屈了雪窦老汉。总不与么。浮山又道。鼻孔总在侍者手里。灵岩向者里。露个消息。也要诸方捡点。易分梅里粉。难辩墨中煤。

　　举马祖令僧知藏。驰书上径山。山接得开见一圆相。于中下一点却封回。国师闻云。钦师犹被马师惑雪。窦云。径山被惑且置。若将呈似国师。作个什么伎俩。免被惑去。有老宿云。当时坐却便休。亦有道但与画破。若与么。只是不识羞。敢谓天下老师。各具金刚眼睛。广作神通变化。还免得么。雪窦见处。也要诸人共知。只者马师当时𦘕出。早自惑了也。浮山云。钦师被马师惑且置。国师惑却多少人。雪窦云。只者马师当时画出。早自惑了也。穿却天下人鼻孔。师云。马师自惑。国师惑人。置而弗论。当时径山下者一点。非惟点破马师髑髅。抑且为千古龟鉴。

　　颂古

　　未离兜率已降王宫

　　朱弦弹夜月。翠袖舞春风。只者消摇处。何人得与同。

　　世尊降生

　　奇哉千岁乌龟壳。灵圣昭于未灼前。一自当阳钻破后。都卢不直半分钱。

　　拈华

　　灵山拈起一枝华。出草烟菟露爪牙。金色头陀遭一口。至今天下乱如麻。

　　外道问佛

　　不问无言与有言。张颠颠后更谁颠。扫成笔底龙蛇阵。流落人间万古传。

　　达磨面壁

　　面壁胡僧瞌睡多。西来伎俩尽消磨。当时不得神光力。一个浑身没奈何。

　　二祖立雪

　　俗子投诚慕圣师。炎炎火宅厌驱驰。夜深独立庭前雪。彻骨寒来只自知。

　　女子出定

　　弹指声中出定时。毗岚撼动五须弥。可怜费尽神通力。羞杀堂堂七佛师。

　　三十年不少盐酱

　　知子无如父最亲。何须苦苦问元因。平生不作暗中事。直把心肝吐向人。

　　百丈再参

　　师子教儿迷子诀。漏泄天机惟一喝。堪笑堪悲马大师。千古万古成途辙。

　　国师三唤

　　国师三唤。星飞火乱。侍者三应。相席打令。吾负汝兮汝负吾。王乔跨鹤来仙都。俯视人间同坎井。漂流汩没胡为乎。咄。

　　有句无句

　　只个布单犹卖却。三千里外罄身来。前途且得无檐带。又向明昭走一回。

　　明昭问僧虎生七子

　　第七烟菟独无尾。目光闪闪腥风起。吓杀明昭独眼龙。不卧澄潭卧死水。

　　南泉示众

　　不是心不是佛。叔孙礼乐萧何律。汉室龙兴佐太平。龙骧虎骤成干没。君不见。功德天黑暗女。有智主人俱不取。

　　心不是佛智不是道

　　枕石卧烟萝。山中乐事多。夜闻祭鬼鼓。朝听上滩歌。

　　黄檗示众云。汝等诸人。尽是噇酒糟汉

　　匡徒领众遍诸方。禅有师无未厮当。赚杀五湖云水客。茫茫走得脚生疮。

　　临济见僧便喝

　　只将一喝定纲宗。闻者如同耳过风。自是要贪途路乐。不须惆怅怨飘蓬。

　　十二面观音

　　观音十二面。面面总无偏。不是闲神鬼。休来化纸钱。

　　临济问僧什么处来

　　虽行畜生行。不得畜生报。临济小厮儿。三步作一跳。

　　无位真人

　　面门出入露全身。苦口叮宁说向人。到此不须生异见。从来贼是自家亲。

　　赵州访临济

　　宾中主也主中宾。掣电机轮眼里尘。射虎不真徒没羽。至今愁杀李将军。

　　平常心是道

　　平常心是道。到老无烦恼。夏热便乘凉。冬寒便着袄。

　　使得十二时辰

　　昼夜从来十二时。使来使去何时了。引得无知瞎屡生。随例茫茫入荒草。

　　赵州访茱萸

　　大法渊源浩莫穷。拟探深浅枉施功。一条拄杖且靠壁。雷电何时解化龙。

　　赵州一日从殿上过

　　自屎如何不知臭。人前犹自挑来嗅。大都年老变成魔。千佛出世知难救。

　　不许夜行。投明须到

　　一拳还一拳。一踢还一踢。伯牙与子期。不是闲相识。

　　赵州勘婆

　　婆婆偏要逞风流。越格风流遇赵州。各向人前夸意气。岂知白尽少年头。

　　赵州问南泉知有底人何处去

　　知有底人何处去。檀越家中作水牛。横眠倒卧阑圈稳。万里青天月一钩。

　　赵州一日在方丈

　　沙弥伶俐。侍者𣸩淈。鉴裁分明。不差毫忽。

　　东司上不可与汝说佛法

　　唤一声兮应一声。半满偏圆一齐说。鹭池鹫岭给孤园。不出而今个时节。

　　赵州一日共文远行

　　可惜面前一片地。被他一火都狼藉。年年野草碧连天。指向时人人不识。

　　文远礼佛

　　礼佛寻常事。如何便打他。向来为父子。今日是冤家。

　　狗子还有佛性也无

　　蛊毒家中水。轩知要杀人。宁教饥渴死。切忌莫沾唇。

　　金佛不度炉

　　金佛木佛。泥佛真佛。精精灵灵。淈淈𣸩𣸩。眼中瞳子面前人。作者相逢莫轻忽。

　　青州布衫

　　单单提起七斤衫。要与师僧作指南。本是自家成现物。随时脱著有何难。

　　镇州萝卜

　　镇州萝卜光生。政好将来煮羹。吃得肚里饱了。不妨东行西行。

　　僧辞赵州

　　者僧要往南方。特问赵州卜日。只消一道真言。到处变凶为吉。

　　赵州问僧甚处来

　　雪峰打动毡拍版。赵州吹起无孔笛。夜深把手御街行。等闲合出钧天曲。

　　胡钉铰

　　一缝钉不彻。犹说更打破。利动小人心。黠过地上卧。

　　疏山造塔

　　休论山钤与他钤。自然衰旺弗相干。玲珑八面烟霞表。何用罗山再合尖。

　　罗山送同行

　　举目千山与万山。别时容易会时难。离亭无限相思意。更把琵琶子细弹。

　　德山托钵

　　德山不会末后句。赖有岩头为发明。果得三年迁化去。却将平地掘成坑。

　　云门示众云世界恁么阔

　　石女腰边裁兔角。铁牛背上刮龟毛。虽然只是寻常事。千古输他手段高。

　　德山入门便棒

　　棒下传心印。森罗尽罢参。高茅村座主。曾是见龙潭。

　　百丈野狐

　　春到园林感物情。窗前一鸟百般声。口头只为无常度。千古难磨反舌名。

　　鱼跳网

　　头动尾动活鱍鱍。宏纲大网难遮遏。腾身一跃过天门。东海龙王惊吐舌。

　　甘贽设粥

　　等心来设粥。何处有誵讹。行者出门去。南泉打破锅。

　　竹篦话

　　竹篦举起。日照天临。拟分背触。大海摸针。

　　主人翁

　　频唤主人翁。修行怕落空。俱胝惟竖指。石巩只张弓。

　　兴化打同参

　　正令当行。佛来也打。口似血盆。分疏不下。

　　兴化打克宾

　　养儿最怕顺毛捋。兴化家风与世乖。棒了罚钱趁出院。要他赤手立生涯。

　　闻东廊也喝

　　秘魔擎叉捉老鼠。慈明揭榜鬼𦘕符。何似风流兴化老。紫罗帐里撒真珠。

　　单刀直入

　　大坐当轩验作家。单刀直入尚誵讹。喝声迸落千岩月。争奈全身堕草窠。

　　出则为人

　　一对无孔铁锤。就中一个最重。有人拣辩得出。也是鬼争漆桶。

　　隐峰净瓶

　　提起净瓶当面泻。是他惯会讨便宜。衬衣单着曾惊众。三圣堂中下一槌。

　　石头云恁么也得

　　沧海渺弥焉用浚。泰山高耸不须培。一条古路如弦直。拍手浩歌归去来。

　　三圣问雪峰

　　蓦劄相逢笑脸开。大家携手上高台。及乎话到誵讹处。恚语瞋拳劈面来。

　　夹山境

　　碧岩青嶂。峭绝幽深。华开叶落。自古自今。夹山随风倒柁。法眼劈腹剜心。唵部临。唵齿临。

　　檐版汉

　　未尝饮水便知源。鼻孔分明失半边。贴肉汗衫都脱了。唤来重与痛加鞭。

　　一气转一大藏教

　　睦州有口元无舌。妙义重重一句该。为报五湖禅客道。等闲休作鸭闻雷。

　　两堂首座下喝

　　两堂齐下喝。各自纵威权。谁道成功处。领归临济边。

　　普化摇铃

　　闹市红尘阐大机。不同闲鼓口唇皮。铎声撼动三千界。蚌蛤螺蛳睡正痴。

　　明招天寒上堂

　　风头暖室虽然别。立命安身总一般。哮吼自无师子子。明招岂是故相谩。

　　保寿开堂

　　正令全提日月昏。东西南北竞趋奔。百丈游山见野鸭。道吾答话得要裈。

　　古德不赴堂

　　庄上油糍滋味别。果然吃得饱非常。可怜侍者无惭愧。问讯低头请赴堂。

　　中心树子

　　斫倒中心树子。㧗破祖父契书。英雄气夺项羽。贫无卓地之锥。

　　新妇骑驴阿家牵

　　坐得驴儿稳。今朝喜入门。檀郎相见了。心事正堪论。

　　乌臼问玄绍二上座

　　猛虎口中夺食。骊龙颔下探珠。不有天然作略。定应断送头皮。

　　干屎橛

　　云门干屎橛。炙地又熏天。大家齐打叠。送上渡头船。

　　须弥山

　　须弥突兀倚青空。推出蟭螟眼捷中。若也一朝亲到顶。方知不与众山同。

　　锯解秤椎

　　拈出秤椎将锯解。灯笼露柱闹啾啾。其中未解忘情者。奇特商量卒未休。

　　四方八面来时如何

　　藏身古庙正忧煎。鬼面神头尽现前。待得翣时风雨过。依然杲日耀中天。

　　望州亭与汝相见了也

　　宗师与汝长相见。因甚头皮更样顽。恶水舀来三度泼。犹如对面隔千山。

　　夹山示众目前无法

　　和盘托出尚迟疑。被盖囊藏岂得知。毕竟烂泥中有刺。不知踏着是何时。

　　无业国师

　　一条红线两头牵。争得丛林此话圆。索性为渠都摘断。虚空背上打秋千。

　　灵云见桃华

　　灵云见桃华。欹橇列挈丫。一年开一度。烂熳似红霞。

　　玄沙云谛当甚谛当

　　敢保兄未彻。背后空捏诀。打破鬼门关。吃水须防咽。

　　言无展事

　　把断咽喉。穿过鼻孔。东土西天。头轻尾重。

　　举道者访琅邪

　　一个执[仁-二+幻][仁-二+幻]到天。一个放顽顽到底。各与三十粗辣梨。还我相看主宾礼。

　　语默涉离微

　　巧妇做成无面饼。呆郎买得有钱村。令行吴越功难共。铁券休将累子孙。

　　赵州访道吾

　　斑斑驳驳豹皮裈。着出人前骇见闻。不是赵州曾识惯。一场惊恐岂堪论。

　　临济迁化

　　白拈手段元无比。对面谩人不可论。刚把十方常住物。临行分付与儿孙。

　　僧问虔峰

　　烟筇雨笠野盘僧。到处无非昧己灵。堪叹高年二尊宿。却将漆桶对渠呈。

　　闻声悟道

　　盖色骑声莫外求。东头打着动西头。华红柳绿须臾事。犬吠驴鸣卒未休。

　　陆亘大夫问南泉

　　南泉指出一枝华。毒似南山鳖鼻蛇。天下更无人解弄。最堪夸又不堪夸。

　　云门拈拄杖举教中云

　　春色无高下。华枝自短长。太行虽路险。依旧有人行。

　　玄沙三种病

　　玄沙不出飞鸢岭。搅吵丛林事万端。只此未为真杰斗。灵云犹且被他瞒。

　　玄沙见新到

　　未曾轻吐露。先与劈胸拳。语下分缁素。还应落盖缠。

　　赤肉团上

　　日炙风吹赤肉团。神通变现百千般。一时抛向人前去。打鼓从教普请看。

　　百丈侍马祖游山归哭

　　李陵苏武河梁别。留者悲兮行者悦。古今休论是和非。汉地胡天共明月。

　　杨歧问僧。栗棘蓬作么生吞

　　烈焰红炉亘天极。曦和退驭姮娥泣。铁壁银山万仞高。到此也须镕作汁。

　　三脚驴

　　杨歧倒跨三脚驴。湖南长老相追随。过都历块如电驰。驽骀竭蹶徒嗟吁。

　　庐陵米价

　　青原旨的。易见难识。软似绵团。硬如特石。大士门槌。宝公刀尺。更问如何。棒教谁吃。

　　后园驴吃草。一饱一切饱。不比饿韩卢。空把枯骨咬。小鱼吞大鱼。水上卓红旗。欲言言不及。林下好思惟。

　　五逆闻雷

　　铁牛昨夜拗折角。撞破虚空鸣剥剥。今朝特地辩踪由。却是东村李八伯。

　　口是祸门

　　一句当机绝较量。五湖四海沸如汤。蜗牛角上乾坤阔。石火光中日月长。

　　龙门十二时辰歌

　　时时日日。日日时时。绵绵密密。怪怪奇奇。

　　钟楼上念赞

　　截断两头。打中间底。惹起是非。海水难洗。

　　师子尊者

　　流水不复返。落华难上枝。夜阑孤烛下。心绪乱如丝。

　　芭蕉示众

　　咄哉乱走阿师。何曾放得拄杖。捉来拗作两撅(请续末后句)。

　　十智同真

　　十二街头安客厕。不许人来胡乱屙。任你一锹能掘井。抬眸鹞子过新罗。

　　一口吸尽西江水

　　拾得一颗骊珠。自谓人间无价。撞着东海龙王。视之如同土苴。

　　云门鉴咦

　　云门一鉴。万苦千愁。诸天罢乐。帝释摇头咦。恼乱春风卒未休。

　　大通智胜佛

　　刻舟求剑空费力。守株待兔那由得。鹪鹩只么恋蒿枝。大鹏自展抟风翼。

　　其施汝者。不名福田

　　白鼻昆仑舞柘枝。春风庭院落花时。千村万落人争看。那个元无眼上眉。

　　居一切时。不起妄念

　　开单展钵。拈匙放箸。一一现成。讨甚碑记。

　　见见之时。见非是见

　　石女携篮空手摆。黄茅山上寻螃蟹。涧垉峰回路转深。更无一个相逢者。

　　清净行者不入涅槃

　　日不待火而热。月不待风而凉。随处青山绿水。坐我洞庭潇湘。

　　五法三自性二种无我

　　十个元来是五双。释迦老子面皮黄。琉璃殿上行人少。犬吠驴鸣满大唐。

　　救产难

　　檀家产难祈分免。一语相投顷刻间。是我好儿槌不杀。信他人马要骑难。

　　至正戊申。余以避兵。依龙山永乐南谷褒公。公之孙鼓山𧨝师谓。昔大慧竹山以避兵乱。居云门庵。作颂古一百一十则。今师之来。其迹适相似。况宗门寥落。师亦当续其遗响。余不揣勉赘芜语如其数。以答𧨝师之意云。无愠识。

　　赵州访上下庵主

　　白发渔翁坐钓舟。芦华两岸一般秋。锦鳞不食江风冷。收拾丝纶归去休。

　　达磨见武帝

　　玉殿珠楼尽豁开。区区独进万年杯。虽然不得君王宠。犹带天香满袖回。

　　庭前柏树子

　　八十高年始行脚。头发茎茎到根白。佯聋诈哑讨便宜。人问西来答庭柏。

　　德山见龙潭

　　头角峥嵘卧碧潭。四山惟见起青岚。有时触着风雷动。大浸须弥露一簪。

　　黄檗上堂。大众才集。以拄杖一时赶散。复召云。大众。大众回首。檗云。月似弯弓。少雨多风

　　万仞雄关绝四邻。不通来往峭嶙峋。可怜南北贪程者。风雨凄凄愁杀人。

　　慈明揭榜

　　一道天书出禁城。千门万户尽疑惊。才闻使者宣传后。稽首山呼贺太平。

　　小佛事

　　聪西堂起龛。某是黜聪明泯知见。不惧生死底汉。飏下住山鈯斧。正好东行西行。

　　径山南楚和尚茶。庞公举橐。仰山撼树。二大老各展枪旗。杀活自在。到我堂头和尚面前。总用不着。何故万仞龙门。鸟飞不度。

　　暂到见上座起龛。欲得大用现前。须是顿忘诸见。诸见若尽。生死即空。家舍途中。更非别物。顶门放出辽天鹘。

　　耐监寺火。逼慈明晚参是死伎。竖起火云。火炎昆冈。玉石俱焚。耐烹炼者。惟真金尔。

　　受都寺火。受得恶辣拳踢。便解超生越死。漏灯盏动地放光。金刚圈分文不直。烈焰堆中理钓车。钓得鲤鱼长一尺。

　　印藏主起龛。毗卢正印。文采灿如。不善用者。动成窒碍。平地上死人无数。透过荆棘林是好手。

　　福维那火。福城东际。不异于今。汝因甚向桶箍爆处。方始死却伎俩。灭却现行。举火云。点火照看。面皮厚多少。

　　运监寺锁龛。灵机密运。智鉴发辉。直得三脚驴𨁝跳。踏破虚空。只者锁子。有甚用处。

　　升都寺起龛。拗折圣箭子。好个升平世界。生老病死。甚处得来。放便倒扶便起。星流电激三千里。

　　常都寺起龛。爱惜常住。如护眼睛底。一念尽情放下了也。涅槃台上不用迟留。胜热门头更须进步。

　　生都寺火。杨歧对白云发笑。大似逼生蛇化龙。总是死门。俱非活路。掷下火云。我唤作火。汝不得唤作火。

　　奇上座火。生佛未具以前。有一段奇特大事。成住坏空。该摄他不得。心思意想。捉模他不得。直下会去。方知道无量劫来。舍身受身。如火烧冰。

　　汉监寺起龛。今朝一队死汉。送个活汉。透过金刚圈。吞却栗棘蓬。十方世界。杳无消息。虽然也是丧车后掉药囊。

　　有提点火。拈却漏灯盏。放出本有灵光。照破历劫生死昏衢之夜。月不待风而凉。日不待火而热。

　　道净人起龛。至道渊旷。弘之在人。黄梅夜半传衣。大似弄假像真。真不立妄本空。死蛇惊出草。撞倒须弥峰。

　　满书记起骨茶。满肚文章。通身檐版。及乎挨拶将来。直是皮穿骨露。南匾头自非慈明痛下毒手。未免向泐潭死水里浸杀。人在𦘕楼沽酒处。相要来吃赵州茶。

　　成上座起龛。现成公桉。不用踌躇。孚上座在杨州。闻𦘕角当下悟去。高亭隔江。见德山便乃横趋。路逢死蛇莫打杀。无底篮子盛将归。

　　明都管入塔。明知是者个。开口道不得。明知不是者个。开口却道得。坐断两重关。天然露风骨。百发百中。圣箭离弦。七穿八穴。湘南潭北。为君几下苍龙窟。

　　义都寺火。汝虽出尘。不明胜义。是情执未断。汝虽年耄。不达性空。是大事未了。即今四大已离未断断取。未了了取。杨歧檐子。拗作柴烧。烈焰堆中。横飞雪雹。

　　恕中和尚语录卷第三
卍新纂续藏经第 71 册 No. 1416 恕中无愠禅师语录


　　恕中和尚语录卷第四

　　翠山禅寺住持嗣法小师比丘居顶等编

　　赞

　　观世音菩萨赞

　　镇江府普照禅寺住持法侄文暐。购菩萨𦘕像一轴。慈相甚宏伟。无愠谨为焚香拜赞曰。

　　稽首悯世大慈父。从闻思修证寂灭。于寂灭中无所住。故能三十二应身。众生感果既不同。不与同类知难化。而我菩萨审其宜。随缘泛应作佛事。根尘二性识为主。于识所现无有边。六凡四圣由兹出。是故得名如来藏。识性旋复露本真。圆通之门启关钥。随方来者皆得入。如子就父无所疑。娑婆众生迷本闻。循声流转堕邪见。有若山鸡惜毛羽。临流玩影死不悔。菩萨为兴精进力。巧诱同至真如地。究竟了然如梦幻。闻与闻性俱圆融。我愿世间诸有情。克志均修获常住。

　　圆通境界万类同归。辟厥要道。非圣而谁惟我大士。兴慈运悲。入诸有海。为仗为依我今皈命。念念弗渝。大士之念念亦念余。彼念此念。匪即匪离如大圆镜。如如意珠。神光湛湛。应用不亏。愿诸含识。黜淫怒痴。等观生灭。证此真如。

　　行深般若。色空无二。如幻金刚。灰灭身意。寻声救苦。不坠大悲。会俗冥真。不缘圣智。以耳根一门之圆证。契十方诸佛之极果。岂心言可得而思议哉。

　　苍壁倚天。示险崖句。明月在水。现真实身。圆融心境。迥脱根尘。眼见何如耳听亲。

　　以口说法。口有时歇。以身说法。身有时灭。惟我大士。宴坐水月。刹刹尘尘。不说而说。

　　左手搘颐。右手桉膝。所说既忘。湛然空寂。譬如时雨。滋长万物。雨既无功。物亦无得。

　　以鱼示人。人不为意。以珠示人。人以为异。欲控人心。珠缨窣地。无法可得。是真授记。

　　应化无方。何曾有作。寂然不动。未始无为。示不思议解脱之境界。摄五浊清泰之真归。圣阶不退。智焰长辉。拶倒险崖施众吼。虾蟆吞却玉蟾蝫。

　　声是佛声。色是佛色。消尘旋明。随处证入。稽首大士。为物作则。普愿有情。得无畏力。

　　迅瀑惊雷。长松倚盖。维喧维寂。金刚三昧。

　　反闻闻尽绝离微。六用门头自息机。童子不来春寂寞。宝瓶杨柳正依依。

　　端坐法空座。分身遍刹尘。无边声色里。独露本来人。一毛头上普门境。百草头边自在身。脱颔骊珠那有颣。当台明镜本无尘。

　　鱼篮观音赞

　　篮里锦鳞。鲜活可羡。不遇当行。谁着眼看。赤手提来走市廛。头上金乌急如箭。

　　篮里分明是活鱼。声声报向大家知。好场买卖无人识。放下身心是几时。

　　好个锦鳞谁肯买。手头[欼-欠+占]敠更沉吟。众生不道无灵种。争奈茫茫业海深。

　　行道观音赞

　　前无迎者后无随。手掏圆珠步较迟。回首尘劳深似海。众生度尽是何时。

　　妙湛上人书普门品观音像赞

　　三十二应身。处处无住着。拈起一毛端。普门何廓落。妙湛总持不动尊。解尽众生烦恼缚。

　　翠岩琳上人书法华塔赞

　　惟此宝塔。常现世间。不选不变。屹如崇山。纤尘不立。湛然清净。大小合宜。高低普应。遍周沙界。放大光明。破痴暗狱。开正法城。众生肉眼。见如不见。爰有智人。曲开方便。再辟静室。翠岩之阳。寥寥虚敞。止止吉祥。外缘既绝。内照惟寂。宣持法华。以为常则。慨兹宝塔。佛佛同居。示真实相。匪我而谁。凭纸运笔。手书心诵。结字构形。妙于机综。相轮层级。栏楯建瓴。行布圆融。宛如生成。多宝释迦。时时对面。旷劫至今。不分一线。日月有尽。此塔长存。誓将呵护。天龙骏奔。作大饶益。至功不共。我述赞词。画波求缝。

　　文殊大士赞

　　草衣勃窣。绀发鬖髿。共维摩谈不二门。落节不少。对释迦择圆通法。拔本何多。手中经卷撇得下。不妨随处萨婆诃。

　　朝阳对月二赞

　　者领破布衫。零落吁已久。今日补不完。何年更下手。看底是谁经。忙忙且披阅。不了第一义。孤负天边月。

　　布袋赞(十八子)

　　抛却兜率陁天。辊入小儿群队。只管牢把拄杖。不知打失布袋。稽首弥勒世尊。何曾得大自在。回头转脑可怜生。他家自有通人爱。

　　哑女赞

　　者一片田地。焉用频频扫。若不哑却口。如何向人道。

　　普化和尚赞

　　寻常针劄不入处。铁壁银山未是坚。十二街头摇木铎。和盘托出在人前。

　　达磨祖师赞

　　东土先锋。西天殿后。语触梁王。事同掣肘。茎芦泛泛。非谓潜身。四顾寥寥。且须袖手。一华五叶。吹劫外之春风。直指单传。翻空中之石臼。神光断臂觅安心。可怜斗合扬家丑。

　　智觉禅师赞

　　奉化福慧庵主僧仁宁。持所奉智觉像以相示。余获瞻礼。不觉涕泪俱下。恨不得与师同时。而求侍巾拂。听其提持大纲。阐扬奥旨。尽我微细法执。谨再拜稽首。为之赞曰。

　　心无生灭。惟证乃知。高揭宗镜。光现影随。百尺竿头。放身自在。大用炽然。迥绝对待。方便百八。日日安行。悯彼后学。勤获怠耕。研其说法。如禹治水。猗甘露灭。词无虚美。

　　虎丘隆禅师赞

　　烟菟肉醉未醒。爪牙已露全锋。杀人活人。似空噇空。圆悟室中。输机落节。虎丘山顶。骂雨呵风。百炼黄金失色。一枝桃萼争红。辊铁鼓掷金钟。接得杨歧正脉通。

　　应庵和尚赞

　　咄哉老古锥。平生爱打哄。耕种蒺䔧园。遍布三毒种。要续杨歧正宗。大似开眼作梦。当时若不得一领破衲衣。我也知你饿杀冻杀有分。

　　横川和尚赞

　　老翁平生口吃吃。出语撞倒须弥山。西天此土少知己。鄮岭山寮独掩关。

　　寂照先师赞

　　咄哉没量大人。说著令人胆丧。平生要使拍盲。佛祖也难近傍。谓其智眼欠明。视明月之珠。夜光之璧。不直半钱。谓其手段欠高。有时拈起须弥卢。称作十二两。坐断凌霄二十年。奔走四海之龙象。是故独能崛起临济之正宗。炽妙喜之末焰。穷天地亘万古。与虚空同寿量者也。

　　雪窗和尚赞

　　真本川僧。头颅自别。一味温和。十分列挈。拈却栗棘蓬。拔却钉根橛。六月降清霜。红罏飞白雪。致使天育山。两处存途辙。途辙空成大同。风从虎兮云从龙。

　　古鼎和尚赞(半身)

　　者汉本无面目。未曾貌着先真。只要时人知有。不欲露出全身。妙明心印。鉴地辉天。谁管迷头认影。黑漆竹篦。掀翻海岳。直是尽法无民。得人憎得人怕。只宜妙喜作其先祖。寂照是其即罢。自余谈玄说妙。卖弄家风底阿师。又焉得与之齐驱而并驾者也。

　　善世禅师赞

　　宴坐匡床。心无所系。冥应万机。利人善世。得达磨之正宗。续迦文之远裔。泯去来今。弘戒定慧。真西天之佛子。东土之觉帝也。

　　南堂和尚赞(龙泉西隐请)

　　智如涌泉。机如掣电。傲睨德山临济。放过日面月面。敲破沙盆。声彻九天。唱脱空歌。调须千变。坐断全吴正令行。出匣龙泉光𦦨𦦨。

　　荣枯木像赞(坐枯树下)

　　春风扇野华馍糊。寻芳摘叶填道途。皮肤脱尽真实在。我爱老树聊跏趺。

　　自赞(翠山顶长老请)

　　顶𩕳一着。该天括地。本无形段。丹青焉寄。三关钜辟。笑黄龙用老婆心。一喝雷奔。陋临济鼓粥饭气。过桥必须断桥。金注何如瓦注。眉毛旧话喜重圆。翠岩增耸千寻翠。

　　又染无著请

　　不读东鲁书。不会西来意。破沙盆一椎击碎。从教塞壑填沟。干屎橛信手拈来。直得熏天炙地。如斯为人有甚巴鼻。若非无著道友。世上有谁识你。噫假使打杀。狗亦不噇。更说甚么修行。期证阿惟越致。

　　又仗锡原极长老请

　　灵山会上。一笑传心。少室峰前。三拜得随。是皆狭路相逢。撞着冤家债主。死蛇活弄。你不如我。猛虎生擒。我不如你。六环金锡贴天飞。翳尽时人眼珠子。

　　铭

　　小师　惟寂宗寄慧浩等　编

　　圆中铭

　　体性虚圆。孰穷终始。本无形段。岂存规矩。如月当空。不偏不倚。上下四围。洞无边鄙。近之弥遐。远之弥迩。于中觅中。对面千里。勖哉圆中。请事斯语。

　　简首座静元字铭(舍禅入教)

　　静为动体。动为静用。动静双收。举无不中。欲知其静。当究其元。欲知其动。当究其根。究之无究。迥然独存。云之飘空。水之赴壑。彼有何心。为湍为鹤。一真法界。无不含融。动兮静兮。教虎禅龙。

　　共笑轩铭

　　大哉此轩。廓彻无碍。燕坐其中。得大自在。青山在几。绿水当门。共我笑谈。不间朝昏。万象点头。千圣侧耳。问笑者谁。剑去久矣。杨歧启齿。迦叶破颜。自倒自起。争透重关。裂破单传。掀翻直指。无尽法藏。即此轩是。

　　用贞铭

　　贞而恒用。用而恒贞。无内无外。有准有程。贞者谓何。安然大定。用者谓何。一体万应。用而非用。贞亦非贞。湛湛寂寂。昭昭灵灵。咨尔丈夫。廓清幻妄。牛栏马厩。大光明藏。

　　琦首座无依字铭

　　真照妙圆。非背非向。迥然孤立。宁假凭仗。如云出岫。如鸟翔空。逍遥自在。奚觅厥踪。讵有智人。靠此一着。大地平沉。须弥倒卓。

　　亮西堂西隐字铭

　　心法无形。该摄一切。隐而不彰。露迥迥地。四围上下。平等弗亏。心遍其中。奚局方隅。昔有亮公。得道之妙。隐迹西山。名由是召。谓其隐也。而名未尝朽也。谓其非隐邪。而迹灭然无有也。谁兹开士。亮其名。而西隐其字者。诚欲与之齐驱。岂徒属其后也。心乎心乎。不可授受。讲得分明。转添窠臼。

　　渔家傲二首

　　余读东山空禅师呈梦石渔家傲。因次其韵。以悼径山妙明和尚。虽辞意不相埒。然春禽秋虫。各得其时而鸣尔。

　　宗派传来诚浩渺。龙渊万古增清悄。古鉴无痕明皎皎。深而杳。光吞万象乾坤小。凤去啾啾喧众鸟。空庭露冷梧桐晓。大道司南今已少。谁师表。索涂擿埴何当了。

　　四辩滔滔还渺渺。未穷源委忧心悄。底事痴云欺日皎。徒辽杳。高明不为阴霾小。独守空池怜𪂶鸟。鱼游脚下何曾晓。生死纯真无欠少。超尘表。衣盂赖有人传了。

　　偈颂

　　参学比丘　清岁等　编

　　示秀禅人

　　南能北秀同一师。朝参暮请同一时。胡为分宗作南北。匹似骨肉成乖离。只缘见性有差别。究竟也知无二说。明镜非台火里沤。菩提有树空中橛。丈夫岂肯师于心。便从陆地甘平沉。直是循流了源委。三乘教外求知音。空室老矣无机智。吃饭有时忘却箸。因子凌晨觅赠言。掇笔不觉书长句。

　　赠杲上人次南堂和尚韵

　　禅非禅道非道。夜半西方日出卯。掇转虚空背面看。四七二三徒扰扰。卖帽相头。和麸粜面。甜唇美舌。在处何多。激扬大事。举唱宗乘。不道全无。其奈还少。君不见。东山为人曾落草。海月山云俱笑倒。一曲高歌下水船。希声激烈谁堪绍。报君知休别讨。祖师玄旨破草鞋。宁可赤脚不着好。

　　赠性传唯侍者

　　性本无性。传本无传。才涉拟议。十万八千。譬如水之行地。火之传薪。薪有尽而火常煜煜。地有极而水还津津。父不得与子。君不得与臣。包罗万有亘今古。全肩荷负须当人。君不见。灵山对众拈华时。八纮云净悬朝曦。又不见。少林末后分皮髓。禹门龙化雷烧尾。谓性曾可传。如蚕作茧空自缠。谓性不可传。正同掘地寻青天。道人心猛利。得处亡正偏。纵横与逆顺。底用重加鞭。纸衣裂下赤骨律。寥寥迥迈威音前。

　　病中赠医僧悦可庭

　　我怀佛祖病。不独病厥躬。三界病有尽。我病无终穷。可庭解医病。聊与言病功。虚空病之体。病体离虚空。呻吟侬笑病。欢乐病笑侬。推病病不去。觅病病无踪。年来识病处。不将病挂胸。千病及万病。只与一病同。有身则有病。无身病何从。

　　赠项君礼

　　佛祖无上大道。非黠慧而可知。要须从头打叠。直教绝毫绝𨤲。岂不见昌黎伯。大颠室内曾挨拶。得入还从侍者边。先以定动后智拔。又不见黄太史。曾近晦堂穷自己。西风一阵桂华香。方信吾无隐乎尔。二老儒宗百世师。揣出少林骨中髓。达者殊途共一家。不达定应分彼此。项君项君好善为。衲僧门下无玄微。娘生鼻孔忽摸着。藕丝窍里藏须弥。

　　送乂侍者游台雁

　　天台之山高且高。龙湫之水深更深。深兮不可以智测。高兮不可以肘寻。龙盂虎锡。探奇赏胜。憧憧往来乎其中者。不可以数计。抱烟霞之沉痼。守空寂之生涯。不可以菩提心药而治疗者。自古自今。道流此去。廓彼幽襟。灵禽昼语。唱无生之妙曲。松风夜响。奏太古之鸣琴。一一与他桉过。慎勿檐草弃金。踏破草鞋赤脚走。相逢何处无知音。

　　送法侄暐日初游台雁

　　台山高雁山高。造物似欲争雄豪。根盘厚地。轮囷紏结共深杳。顶摩太虚。骞翔峙立同嶕峣。飞泉断续。白云掩映。展天真之图𦘕。连城累堞。翠壁丹崖。分刻镂于秋毫。良工欲拓阁其笔。神匠拟习藏其刀。我昔事参访。彼彼曾游遨。一重一崦华藏界。一竹一树罗旌旄。洒然心境两俱寂。不知无地容尘劳。别来三十载。岁月何滔滔。老步不可动。灵览长自遭。送子未行我先返。以神为马轮其尻。蒲团竹榻坐正稳。耳边仿佛闻松涛。

　　楚云歌赠玚上人

　　楚江江上云如盖。楚江江水波如沸。江水东流日夜忙。云也无心自堪爱。肤寸弥漫宇宙间。卷舒出没俱闲闲。金鸡三号郢城晓。文章五色何斑斓。钉钉着兮高挂着。国师万古存标格。不徒为雨润焦枯。等闲拗折苍龙角。全楚频年飞战尘。只今谁是眠云人。一一从头轻桉下。天开地辟回阳春。

　　初度日寄季通

　　去年今日凌霄顶。我逢初度无人省。惟君知我此日生。特为开庖煮汤饼。今年今日东海东。一身飘荡如断蓬。造化穷通有臧否。年乎日乎无异同。去年今日止于是。明年后年来未已。转至微尘大劫中。依然又是从头起。积骨几几毗富罗。饮乳海海非为多。戴角披毛着珍御。空华影里阳焰波。我本无生有生日。从本爷娘不须识。纵然今日识得渠。也是止渴将盐吃。

　　木庵号

　　道人胸中小天地。刳木为庵如是住。已将一钁定宗纲。十劫何妨更观树。抹过当年臭老婆。三冬暖气何其多。洞然劫火不可燎。岩前白日如飞梭。户底门头最森爽。不设枢机任来往。贮食焉须白玉墙。标名岂用黄金榜。霜蟾午夜栖禅枝。密叶掩映青琉璃。八表澄澄万籁寂。清光一片无盈亏。赵州老汉不知有。只么东驰复西走。触着渠侬陷虎机。竖起拳头齐北斗。

　　韬侍者刺血书法华经

　　韬其光晦其迹。未免悠悠滞空寂。觌面当机证一乘。看来也是方便力。灵山一会常俨然。何须显实而开权。释迦不受然灯记。当来作佛犹浪传。指端沥尽娘生血。烨烨红莲广长舌。拽脱尘劳八万门。直把心肝铸生铁。君不见言法华。翩然饮啖屠沽家。火宅之中恣游戏。笑他门外求三车。

　　憩庵歌棠上人求

　　德山发轫来南方。恢张此道何煌煌。千载丛林想遗爱。有如召伯留甘棠。刹刹尘尘恣游戏。孤峰顶上聊憩尔。草庵盘结出常流。佛祖骈头听呵詈。游兮憩兮非等闲。东敲西击开玄关。菜叶从教逐流水。白云依旧栖青山。独掩柴门机事息。拄杖芒鞋挂高壁。涧底潜龙不耐眠。昨夜檐前飞霹雳。

　　古剑歌为快藏主赋

　　阴阳为炭天地罏。飞廉鼓鞴元气嘘。陶镕万物绝纤滓。神剑脱范成斯须。想得当初运工处。号泣神天走魑魅。七佛传持直至今。铓锷荧荧转铦利。文殊昔日用最亲。等闲持逼如来身。虎气腾光射牛斗。龙身跃水清埃尘。柄欛何年落君手。当阳一击生铜吼。坐断乾坤建太平。突𩯭蓬头敢追后。

　　光明室为二灵天渊和尚作

　　一室煌煌迈今古。烁迦罗眼犹难睹。无光明处显光明。无门户处开门户。是故光明不可量。门户廓落无边方。离之愈近即愈远。弄他光影非吉祥。道人屏叠净裸裸。明暗双忘也须打。龙潭虽解善提持。纸灯吹灭成话堕。疏帘卷起春昼长。披露万象难遮藏。客来有问不暇答。笑指湖上山苍苍。

　　无我

　　大棒打虚空。虚空未尝苦。恶语骂木人。木人未尝怒。问之何能然。以其无我故。无我一切无。法法自回互。舟行岸必移。舟住岸还住。拨火觅浮沤。彻见无我义。

　　送汉藏主归疏山(号昭回)

　　疏山木蛇头戴角。杀气森森满寥廓。上人亲曾拈弄来。毒口不遭还杰作。有时潜蛰毗卢藏。十圣三贤难近傍。蓦然奋跃逞雄威。平地滚起千寻浪。归去来归去来。觉天佛日重昭回。凭君为问矮师叔。与谁把手登高台。

　　赠刀镊于生

　　于生于生听吾道。衲僧那个无头脑。鼻孔从来向下垂。摸不着时休别讨。于生于生记我言。金刀在手宜拳拳。逆顺忘情乃至术。血脉不露真神仙。记我言兮听吾道。总是随人闲起倒。不如尽情刬却无明草。圆陀陀光皎皎。绝廉纤同丑好。一声弹镊海天宽。百亿须弥眼中小。

　　昙维那以古林东州二尊宿唱和之什令次韵

　　虎丘之虎牙爪恶。管见常流谩图貌。威风飒飒振丛林。杀气森森头戴角。凤台之凤文九苞。五百年来遇斯作。歧阳阿阁时一鸣。圣德徽猷顿照烁。呜呼我生其后。恨不执鞭而从之。尚想高谈唾珠落。

　　示杰上人

　　杰斗禅和真猛利。不着惺惺与无记。分身两下强差排。蹉过西来祖师意。即心即佛。把兔放鹰。非心非物。空华求蒂。翻身百草头边。跳出劫初田地。夜半正明。天晓不露。曦轮推出海门东。金乌蹴折珊瑚树。

　　日峰歌为升居士赋

　　曦和鞭日升扶桑。残星晓月俱遁藏。出海高峰最先照。草木滉漾浮金光。兴来振衣凌绝顶。俯览人间同坎井。呼吸元气融心神。摆脱尘劳发深省。一真之境无异同。声闻醉酒如喑聋。安得毗耶多病翁。与渠把手击节歌日峰。

　　特峰号

　　一峰特立天地间。仰望不及徒跻攀。知有何人住绝顶。菜叶流出清溪湾。雾卷烟舒日千变。枯木岩前路回转。善财到此亦踌躇。何处亲承德云面华开华落春复秋。太华未足为朋俦。石背萝阴卧麋鹿。风前日下啼栗留。千奇万怪状不尽。得趣忘言心自领。栽田博饭老杨歧。见说年来赋归隐。

　　雪岩号

　　嵯嵯峨峨一片石。晃晃耀耀如银山。世人可望不可即。心思但觉毛骨寒。到底不生闲草木。六出飞华尽相续。大旱土焦阳焰浮。一种清凉自然足。何年推落明月轮。表里洞彻无纤尘。莫教凿开混沌窍。空在认着来藏身。

　　出行次道上人求

　　㒒夫行李在门外。催余上道踏脚待。禅人觅偈急如弦。抖擞心肠无可写。幸自现成有一诀。直拔分明与伊说。毗卢师法身主。释迦弥勒文殊普贤。是什么乾矢橛。不动纤尘荐得亲。千里万里横该抹。咄咄咄。

　　示密禅人

　　祖师密旨。迥绝言谈。直下便是。拟即不堪。不见明上座。趁卢行者到大庾岭头。蒙以不思善恶而启发之。乃复咨云。上来密语密意外。还更有密否。既而仍谓之曰。汝若返照自己本来面目。密却在汝边。与么说话。早是指鹿为马。唤六作三。何况东驰西逐。问禅问道。终日喃喃。一机不露。有口如钳。愚者自昧。智者相谙。咄。若是真正衲僧。宁可冻杀饿杀。终不着他鹘臭布衫。

　　操藏主归真如省师原灵

　　操则存舍则亡。拽脱鼻孔才相当。万像森罗惊吐舌。白牛露地生寒光。一尘不立真如界。玉殿珠楼最潇洒。传家三世破沙盆。碎打零敲索高价。一大藏中收不得。百草头边恣狼藉。忽然撒出摩尼珠。赤白青黄随五色。阿师两眼明如镜。大千洞彻无余剩。待子归来捋虎须。定应倒行摩竭令。

　　送竺先住九仙寺

　　少林弦断无胶续。麟角凤觜世难得。幸有斯人智力强。要捻龟毛为更易。龟毛之弦最奇绝。一鼓人间众音歇。黄金不铸钟子期。誵乱宫商教谁别。九仙绰约非凡流。风车云驭来相求。送君去休迟留。辅翼既有老宿。外护岂无邦侯。当垂裕于后代。母贻愧于前修。攀陪老我知无由。为君洗耳东海头。为君洗耳东海头。

　　赠雪窦埙书记

　　黄龙未出泐潭。自谓气吞寰宇。及乎来见慈明。有口不能通吐。拶得额头汗出。黄连未是为苦。药汞入鍜即流。岂是云峰妄语。洞山之棒。卖弄手头。台山之婆。夸张口觜。直须一时捉败。方可咽津自许。道流乳峰来。与彼不相似。量外立乾坤。尘中辩宾主。宗纲委地知不知。此日凭谁为扶起。

　　樵云歌为彦希圣作

　　新州老樵双眼碧。腰间大斧霜华色。乱云堆里挨身入。伐尽稠林不费力。不费力真可怜。云深路转柴在肩。笑杀黄梅七百众。日高三丈犹安眠。有时啸一声。白云无耳还能听。有时歌一曲。松风接响云相逐。凭谁说与烂柯人。好与捶碎闲棋局。

　　无言歌为真如本长老作

　　无言歌歌无言。无言之道言难传。机先领略犹钝汉。句后解会知徒然。我本有口且无舌。兴来不妨歌一阕。七金山外觅知音。引得虚空笑声咽。君不见空生寂寂岩间坐。匝地天华乱飘堕。又不见毗耶病夫施一默。潦倒文殊叹无及。两处牢关尽掣开。白日青天轰霹雳。噫吁嘻。谁与知。碧溪深处多紫芝。丛丛烨烨堪疗饥。塞断诸方闲口觜。拈起铁笛撩乱吹。

　　赠铨侍者

　　昭昭灵灵。淈淈𣸩𣸩太虚之中。东涌西没。圆悟皮下有血。五祖舌头无骨。勒住覂驾神驹。放出辽天俊鹘。一时丧却目前机。金鸡拍翅阑干曲。笑他无事恼春心。频为檀郎呼小玉。乐不乐足不足。六六依然三十六。

　　赠道士凌云峰(分得道字)

　　坐夏不出户。尘缘净于扫。羽客苕溪来。访我无生道。无生不可学。可学成缴扰。有物天地先。冥冥还杳杳。仙凡本一致。明悟当及早。跖跷岂永年。颜冉未曾夭。南熏破炎热。浓绿莺声老。与子两忘言。尘寰即蓬岛。

　　送宗寄行脚

　　汝欲参禅参自己。汝欲读书明性理。性理何殊自己亲。莫向其中分彼此。迷人泥在文字边。一似膏火同烹煎。不从言外了源委。几时澡浴清冷渊。我老懒成癖。至死无药痊。汝今正年少。旦夕宜干干。筑着磕着自有日。教汝骂汝知徒然。岂不见。古灵遍参得此旨。归与其师通所以。我虽不是古灵师。独脱无依终望汝。

　　示纫藏主

　　猛虎咬杀石烟菟。昨夜三更忽然活。即今踞坐石门关。来者教渠性命绝。老僧近前仔细看。牙如剑锋爪如铁。说向诸方切要知。更不由人顺毛捋。

　　赠相士袁庭玉

　　我相无相。具一切相。我身无身。示无量身。离娄之明莫能察。唐举之智奚能询。自非旁礴形骸外。寻常岂易探其真。四明有士漆两瞳。阅人过眼知穷通。是他鉴心不鉴貌。指摘臧否如发蒙。昨来过我松岩顶。相见无言心自领。吉凶悔吝总休论。且与敲冰煮山茗。

　　勉浙侍者

　　我未见归源。禅道无处着。及见归源后。一字用不着。用不着处用最亲。所以忝窃师其人。不是私门有传授。辊入葛藤窠里。费觜并劳唇。岂不见圆悟祖。吃尽黄连不知苦。小玉声中得路归。东山自此恢门户。我既无可说。汝亦无可录。纸衣幸是白于霜。慎勿轻教污尘墨。噫少林风月浩无边。断弦须是鸾胶续。

　　不归篇

　　昨日又不归。今日又不归。不归自不归。劳我长歔欷。歔欷为何事。怜此亡家子。弃却祖翁业。向外图经纪。岁月苦无多。悠悠水上波。心源未昭廓。奈此生死何。

　　归来篇

　　归来兮归来。归来免攀陪。山泉甘露味。草座黄金台。人生当自足。自足真天禄。宁为击壤歌。莫作穷途哭。一法不留情。青山四时青。折松拂石坐。白云林外行。

　　托钵歌为元恕和尚作

　　五峰道人慈无畏。饥来托钵前村。去衲衣撩乱似飞鹑。头发髼松如刺猬。得饭即便噇。得饮即便啜。塞却饥肠即便休。个中滋味凭谁说。自我生来得此钵。受用无穷真快活。非铜非铁亦非金。绝类离伦最奇绝。不借借不洗刮。圆陀陀兮光烁烁。有时掷向十字街头。浑弗爱惜。有时收向百衲袋中。重重包括。傍人对我问端由。劈面高声与一咄。我笑老释迦。托钵一日限七家。我笑维摩诘。托钵劳人到香积。而我谁知尽不然。逍遥任运如神仙。相遭个个是檀越。出门处处逢炊烟。阿呵呵。会也么。三界扰扰空中华。谈玄说妙如稻麻。动着便是成誵讹。钵兮钵兮听吾誓。汝慎勿哗。我已死生不弃汝。汝休弃我。别处营生涯。

　　示茂上人

　　最初一机。末后一句。开口便承当。早已落第二。不见殃崛摩罗唤世尊云住住。世尊向他道。我已住是汝不住。看者老汉。等闲发露。如转圆石于万仞峰头。跃然而下。直至平实地上。尚未是他歇处。达磨不东来。二祖不西去。槎槎牙牙且过时。莽莽卤卤河沙数。

　　病中赠讷上主

　　我病正无奈。百骸如击抟。君来觅禅偈。应念成解脱。掇笔为之书。万象相应诺。藏海绝纤流。苍龙露头角。青天轰霹雳。白日飞雪雹。君不见。全机坐断兮。说甚阴魔死魔烦恼魔。一念圆融兮。顿超等觉妙觉无上觉。

　　恕中和尚语录卷第四
卍新纂续藏经第 71 册 No. 1416 恕中无愠禅师语录


　　恕中和尚语录卷第五

　　参学比丘　清岁等　编

　　　　偈颂

　　送人再参中竺用章和尚

　　桂子堂前千岁翁。噫气六合生雷风。金陵始祖来普通。邂逅一见情识空。魔外慑伏为侍僮。飘飘两浙山水中。稽留奥域灵鹫同。择胜发地成梵宫。高堂伐鼓声𪔴𪔴。四众骈集如林丛。左顾右盻回莲瞳。随类悟悦超樊笼。前身宝掌今我公。三生石上曾相逢。凤雏骥子寰宇充。马驹蹴踏须让雄。子亲入室穷始终。绕指百练非顽铜。别来踪迹犹转蓬。新月屡见如弯弓。慈明易服随游戎。敢忘参请归心[惇-子+几]。向来香火存余红。兜楼爇处横螮蝀。咄嗟相见机何隆。电光石火休匆匆。拂子挂起深鞠躬。喝下定应双耳聋。

　　戊申岁。坐夏金鹅。禅余阅罗湖野录。其中载竹山圭公广郢州潼泉山洪禅师独孤标颂四首。谩次高韵。以示记侍者鲁侍者轼侍者

　　独孤标独孤标。一道神光透九霄。涅槃生死无二法。三乘十地何须超。看他天下宗师。竞出头来弄尽机关。作尽伎俩。恰似点火。谩把虚空烧。

　　独孤标独孤标。九年面壁舌生茅。悔杀当初错开口。一言轻出惊老萧。到头输与德山临济赵睦二州。得路塞路。过桥断桥。

　　独孤标独孤标。床头藓壁悬茶瓢。天光日出睡正稳。一声窗外婆饼焦。寒山竖起竹扫。帚长汀解开布袋包。试问时人会不会。若也不会五柳先生元姓陶。

　　独孤标独孤标。一瓶一钵何寂寥。腾腾任运绝修证。圣凡不超还自超。悬崖峭壁紫金聚。苍烟翠雾白玉毫。擘破太虚成两片。石女补缀纫龟毛。

　　赠法侄庄藏主

　　烛龙吐火烧虚空。处处江河尽枯竭。方士神僧世已无。谁倒天瓢洗炎热。柴门日高关未抽。岂为一口生闲愁。南村北村青稻死。上田下田黄埃流。竹外忽然闻剥啄。侄也何为到林壑。油黄卷子手持来。玉闰珠辉见新作。载舒载读心眼开。便如饮我甘露杯。老怀从兹顿苏豁。末运不畏宗纲颓。我有一句须听取。无智人前莫轻举。山前石虎咬烟菟。吒沙猎颔九条尾。

　　道初和尚悼偈

　　人谓真际死。我谓真际生。真际本非幻。幻生真际名。禅房夜月冷。石塔春雨鸣。宗纲正落纽。伫立徒含情。后昆亡轨范。提唱背宗趣。未曾得入头。己谓登祖位。力阐向上机。要彼知本据。一夜毗岚风。吹倒阴凉树。龙河多嗣子。文彩丹山凤。赫赫照人天。今古孰与共。惟公智力强。祖佛受持控。抛出末后句。浑仑无罅缝。威音非我祖。达磨非我师。真空本平等。三际同一时。刹那无量劫。电影犹迟迟。生身五十年。声誉无尽期。

　　示惟寂

　　古人出家为生死。今人出家则否尔。生死由来既不明。况复所为同俗子。友不友兮师不师。浩浩成群习庸鄙。触事如今已面墙。何待他年始知耻。而汝既然为我徒。日用应须重操履。教旨禅宗力究参。圣像晨昏更勤礼。傥或一朝得入头。便有清声播人耳。慎勿悠悠只么过。没头浸在死水里。我今衰老百无能。随分山林且容与。汝来问讯我合掌。觌面何曾孤负汝。

　　箴仲规扁所居为清白居

　　道人宴坐清白居。身心不动长如如。月窟深藏雪师子。冰壶静贮银蟾蜍。绝色纯真妙难测。中下焉能造其域。不修梵行事空王。岂守邪禅作家贼。纵横廓落含卜虚。三尺丈六携手归。彻骨风流祇者是。六门日夜扬光辉。灵利师僧近来少。往往多从外边讨。本无阶级坦然平。到此定应先跶倒。道人道人听我言。搽红抹绿知徒然。要须临机尽剔脱。莫教堕在清白边。与子从头数先哲。临济家风最超越。豁开户牖辩龙蛇。地裂天崩惟一喝。

　　朝宗偈赠浙侍者

　　我宗廓落如虚空。无边法界皆含容。又若明君朝万国。风从虎也云从龙。宗本无宗我无我。白雪阳春和来寡。曹溪之后错流传。五派分张成话堕。茅堂昼坐南熏凉。草木过雨浮天香。朝宗消息只这是。别有奇特难商量。

　　赠福建乘上人

　　要作上乘之人。直下必须见性。果尔见得分明。自然头正尾正寝削万机。断除四病。如出匣之龙泉。似当台之明镜。瞻前顾后者。认影迷头。避刃隈锋底。丧身失命。玄沙只个钓渔翁。一肩担荷无余剩。

　　赠悟维那

　　正音毕竟凭谁续。短舞长歌徒碌碌。承虚接响漫言多。节拍相投一麟足。楔出楔兮机夺机。扫除意路超玄微。戴角泥牛入海吼。无毛铁鹞抟风飞。法战场中老兴化。生擒活捉令人怕。克宾出院一场荣。脱得入身能几个。

　　赠诠侍者

　　依师取友须慎择。友胜师良为上䇿。如彼滞痾。必遇发药如彼槁苗。必遇甘泽。是以会通执事于鸟窠。雪峰取证于老奯。幸有从上体裁。自可为标为格。黄昏斫额望扶桑。金鸡一声天下白。

　　白云山舍歌赠麟藏主

　　白云缥缈无住着。独与青山如有约。暮向青山头上飞。朝来又抹青山脚。道人业空寂。不喜世上名。既爱白云白。复嗜青山青。结个茅庐事深隐。笑指云山当户庭。云山宛然是我性。我性本是云山灵。寒则衣云裘。饥则饮山绿。日用逍遥无不足。佛也从来不愿为。那识人间有荣辱。

　　送渭侍者省师叔印宗就问讯

　　徂徕之松渭川竹。劲节高标拔尘俗。衲僧行志亦如斯。甘分空山抱幽独。香严一击忘所知。鸟窠叠足乘危枝。只将松竹代说法。布毛何用拈来吹。道人东寺有师叔。慎莫抛家事驰逐。铁船打就已多时。归颿好趁东风熟。老我不得相周旋。送子但觉心拳拳。为言吾道正牢落。千钧重檐安谁肩。

　　琭藏主先字方石。后于禅燕中。梦入委羽山获奇石方寸许。面有宗印之文。遂以宗印易前字求偈

　　道流梦入委羽山。謦欬叠叠开云关。谁遣山灵献奇石。落手异色非朱殷。宗印之文炳然现。拈起千人万人见。令行吴越在斯时。东土西天看平展。觉来偃仰床上眠。追思往事何茫然。三世如来共说梦。空余半满并偏圆。更名换字都在我。出没卷舒无不可。有人更问铁牛机。拈起乌藤劈头打。

　　瑞岩仆陈安寿求

　　佛法本无高下。凡愚自生分别。徇缘随类赋形。恰似天上明月。现清泚以何优。印污流而何劣。出入无时应用不缺。瑞岩频唤主人翁。不出于今个时节。咄。

　　大圭赠珽藏主

　　大圭温如秘光焰。才经琢刻生瑕玷。三献须知不自珍。全归早是成落赚。乾坤之内宇宙间。连城重价相酬难。黑月则隐白月现。岂同顽石埋空山。如来藏里亲收得。富贵熏天更无敌。别宝还他碧眼胡。孟浪之夫岂能识。

　　参禅行赠荷藏主

　　参禅乎参禅乎。参禅须是大丈夫。当信参禅最省事。单单提个赵州无。行亦提坐亦提。行住坐卧常提撕。蓦然打破黑漆桶。便与诸圣肩相齐。所以懒瓒不受黄麻诏。芙蓉不受紫衲衣。既是参禅了生死。谁肯逐物成自欺。近代参禅全不是。尽去相师学言语。纵然学得言语成。恰似雕笼养鹦鹉。鹦鹉随人巧调舌。白日千般万般说。问渠所说事若何。随问随言怎分别。劝后生宜猛烈。着手心头便须瞥。三乘教典米中沙。百千诸佛眼中屑。参禅乎参禅乎。丝毫系念非良图。堪叹神仙张果老。灼然不爱药葫芦。

　　性宗偈示翰藏主

　　廓然真性同虚空。孤危不立而开宗。有无商量探水月。善恶置论裁天风。不识眉毛为伊说。试问于今甚时节。真性虚空尚假名。认著名言拙中拙。我此一宗扶最难。德山临济头皮顽。棒喝交驰振万世。翩翩轶驾谁高攀。后生可畏古所道。慎勿闲边打之绕。一语能摧异见王。少室方堪慰怀抱。

　　次南堂韵。送寿首座归扶桑

　　屋头铁马声丁东。明明历历扬真风。老夫梦熟蓬莱宫。钧天广乐盈耳中。觉来轩知与神遇。逸响遗音竞奔注。梦觉曾无起灭心。帖然一似沾泥絮。道人推门露未干。相看一笑非颟顸。十世古今融当念。大千沙界归毫端。爱尔年来手脚老。出没神机电光扫。南堂室内早鹰扬。钵袋千钧已传了。翻忆当时侍禅榻。开口便受拦胸踏。罔象明珠离水泥。轩辕宝镜开尘匣。明朝送君鄞水边。博多远泛东归船。老夫闭门仍打眠。更无心力论单传。

　　次楚石和尚韵赠志侍者

　　不以意遣意。不以言遣言。当头一坐断。白日悬青天。西斋我兄弟。有口懒说禅。竹篦胡乱揎。自然忘正偏。峥嵘搂理窟。叱咤排冥筌。死尽活衲僧。直下脱盖缠。子也文远辈。师资两成全。斗劣不斗胜。堪齐古人肩。秋隼振六翮。拭目看孤骞。横翔九霄上。胸次空八埏。岂比辗屎猪。故故拘栏圈。三呼便三应。密意在汝边。宝八破布衫。薄处定先穿。

　　息游室为振上人作

　　百尺竿头进一步。黑漆昆仑遭指注。百尺竿头退一步。脚跟未踏通天路。进非进兮退非退。腾身已在须弥背。进即退兮退即进。大悲倒握魔王印。堪笑当年老赵州。上人门户将焉求。台山婆子勘不破。只解看楼还打楼。摺折平生铁拄杖。截断诸方闲妄想。一室寥寥尽日开。彼既无来我无往。雨过疏帘卷上钩。白云如水天边流。博山喷烟谈实相。窗外一声黄栗鹠。

　　次韵赠月上人兼柬穆庵

　　叔世宗工谁第一。抹过二三并四七。敲打虚空验作家。独有开元真杰出。西丘直下五世孙。名高德重僧中尊。摩醯竖亚顶门眼。下视四海如杯盆。子也泠然好风骨。慎重依参绝轻忽。室中授手得亲传。岂比捞波取明月。嗟余百事不如人。偏于尔父情相亲。为言近得安乐法。困来只么凭蒲轮。

　　来禅人求长句

　　近来禅子好长句。才写短句便不喜。句有短长理则一。何故于中分彼此。长者不知长几何。短者不知短几许。若能直下究根源。长短皆由妄心起。阿呵呵。啰啰哩。须弥为笔虚空纸。写出赠行一句子。此去从君较短长。莫教打失自家底。

　　次韵示绎藏主

　　不然不然。如是如是。才分佛界魔宫。便有人乡我里。作意横诠。竖诠蹉过直指单传。见饭人人会吃。饮鸩独许曹瞒。老我庵居成落魄。柴门缚解无心縳。道流侵早自何来。金锡倒持当面卓。佛祖向上无玄关。七通八达休防闲。安得任公钓竿手。六鳌一掣连三山。

　　示剑上人

　　神剑在握寒光孤。魑魅罔两皆遁逋。三乘十地呼婢奴。无位真人鼻孔短雪山童子眉毛粗。

　　题熙明先生挽章集

　　麒麟可杀凤可烹。世上不可无先生。青松可雕柏可槁。儒林不可无此老。此老心如日月悬。烛幽破暗无颇偏。向来持斧来南天。提挈造化专机权。机权可施势不偶。隐几深山柳生肘。了知富贵如浮云。日课弥陀十万口。心心念弥陀。念念如悬河。弥陀之心即我心。我心早已离娑婆。可怜固可怜。可惜固可惜。莫将生死论先生。生死从来本空寂。

　　自然歌

　　自然不可歌。可歌非自然。蒙庄满口道不着。迈往徒有逍遥篇。更有老释迦。何曾脱盖缠。母胎才出便捏怪。分手指地还指天欲识自然道。莫向余处讨。秋至千山落红叶。春来遍地生青草。万汇枞然。自荣自槁。一一顺时。一一合妙。若谓造物使之尔。造物毕竟成有心。苟言造物本无心。造物无心物谁造。阿呵呵。吕仲宾会取好。

　　黄孟宾号闻闻居士求偈

　　有闻可闻非真闻。真闻岂得将闻闻。拟达真闻了闻性。休将觉观来评论。真之为言亦妄说。如与虚空安耳穴。可笑猕猴不息心。痴狂水底探明月。坡仙昔日游庐山。一着错听非等闲。指出溪声广长舌。至今此话消磨难。黄君黄君诚好手。开口便成师子吼。声色堆中辊出来。惊起法身藏北斗。

　　卢居士求无隐偈

　　君不见。庐山昔有十八贤。开池结社同栽莲。力究禅那了生死。翘诚清泰尤干干。君今有志慕先哲。特地参寻请吾说。此事分明本无隐。相知岂在多饶舌。恢恢焉晃晃焉。开眼合眼常现前。大悲千手掩不得。莲胞胎狱难萦缠。赤洒洒净裸裸。白日青天休把火。水晶瓮里坐波斯。黄檗树头悬蜜果。妙中妙奇中奇。惟心本性超玄微。十字街头寥胡子。左顾右盻扬双眉铁牛偈赠牧长老。

　　铁牛通身铸生铁。[仁-二+(ㄠ*刀)]性独与常牛别。鼻孔顽然弗受穿。两角指天何嵽嵲。蚊子飞来难下觜。有耳焉能听春雨。挽之不后推不前。阿童徒用施鞭棰。荒田叠叠未动犁。举目烟草尤凄迷。安得乘时借余力。即看䆉稏盘虹霓。

　　幻居为金鹅笑庵訚长老作

　　三界峥嵘幻中有。六道微茫有中幻。未能了幻证无生。何似蒸砂要成饭。金鹅道者诚倔奇。寻常妙用那容知。蜗牛角上展世界。藕丝窍里藏须弥。一室宏开石楼脚。谁道虚空也不着。回仙徒自逞喽啰。幻化门中成住着。飞泉迸壑如奔雷。白月照耀青莲台。万法皆空一真寂。未窥灵阃徒惊猜。

　　郁西堂号文海。松月翁为作歌。余因次其韵

　　我家文海非常阔。一勺能含万溟渤。竺坟鲁典涨余湍。词锋笔阵徒骚聒。日月倒影相参罗。上下融液凝彩波。天然之文有如此。辩舌不动翻四河。汪洋广大无穷极。百川同归味惟一。蠡测之流欲问津。望洋向若寒毛立。

　　赠育王肇藏主

　　大藏小藏。八面玲珑。一拨便转。岂较西东。玉几峰前振铎。须弥顶上撞钟。着着随机利物。头头开发盲聋。大千一掷三十反。风从虎也云从龙。

　　贤上人求警䇿

　　衲僧事行脚。的尔非小缘。孜孜与矻矻。举措思齐贤。水牯既未熟。宁不痛加鞭。尘劳既未脱。何名清净禅。涌泉四十载。尚乃多变迁。香林四十载。方才得完全。古人且如此。今人岂其然。譬如渴求水。凿井向高原。凿之转转深。会当见清泉。我老宜殿后。子壮须及前。叮宁复叮宁。勉旃仍勉旃。

　　短歌赠莲侍者

　　莲华开在半天上。古人此语非孟浪。平生廓达韩退之。玉井徒夸长十丈。藕丝窍里飞大鹏。么荷叶掌须弥轻。无手仙人摘实吃。纤眉石女肌骨馨。莲禅者莲禅者。不妨为我折一朵。行行莫谓知音寡。

　　居山好一首赠奖藏主

　　居山好居山好。居山快乐同谁道。我见居山快乐多。老来悔不居山早。忆得初年事行脚。东走西奔无擘画。知识门庭尽历过。心地依然未明白。或施棒或施喝。或把甜言相诱吓。只管依样𦘕葫芦。葫芦之内无真药。从此令人病转深。没兴相逢还吃着。居山好居山好。居山快乐同谁道。猿吟鸟语是全提。壑列峰攒即三宝。真源实相露堂堂。圣解凡情均一扫。恬然受用绝安排。且免从人口边讨。报同流休草草。未明心地话居山。居山但见添烦恼。

　　一笑轩为宗旨南作

　　一笑轩中行复坐。青山白云不可唾。六户虚凝绝点尘。经按铜瓶安一个。灵山对众拈华时。百万龙象徒蚩蚩。金色头陀独解事。冁然一笑扬双眉。笑边真旨凭谁委。木强杨歧未相许。客来不必更踌躇。便应识取轩中主。

　　赠东林球侍者

　　天球卞璧为世瑞。遇贵则贱贱则贵。形山之宝迥不同。赫然谁敢当头觑。我笑庐山十八贤。莲漏声中开眼睡。独有渊明解见机。瞥尔攒眉便归去。上人亲自山中来。老我不必频频举。铁牛耕破舌头皮。有口莫吸西江水。

　　蔗庵号

　　绕屋不栽松。绕屋不栽竹。绕屋惟栽甘蔗苗。释迦远裔凭兹续。僧来扣门无可道。捏起粗拳劈胸捣。要你从今见本根。者回莫向甜头咬。一节低一节高。由来不长闲枝条。天生自然滋味足。耨耨亦假施勤劳。云林昨夜西风起。摵摵秋风战窗纸。叮嘱园丁快着忙。收拾当年真种子。

　　赠天叙西堂

　　大梅提起住山斧。虚空拍手须弥舞。大梅放下住山斧。南泉不打盐官鼓。提也放也总自由。猛虎脱槛鹰辞鞴。勘破诸方老冻脓。不同夹峤华亭游。少室宗风已寥落。力振宏纲继先作。吴越争看正令行。顶门撼动黄金铎。

　　送梁藏主

　　手中拄杖牢把住。未踏吾家向上路。一大藏教尽掀翻。清净界中撒沙土。从空背空。有句无句。得失纷然。是非交互。若是出格英灵。苍鹰爪下分兔。自然罩古笼今。更说什么有净有污。空室不识羞。从头尽披露。放得下时须放下。放不下时檐取去。

　　次天界全室和尚韵赠彰维那

　　说禅并说道。昧却自己光。苟不净打叠。此事何由彰。君不见。云峰未入大愚室。弱子舍父而逃亡。桶箍爆处伎俩尽。话头从此争传扬。又不见。应庵曾领堂司职。遗范到今如画一。洞里桃华剩得春。六十小劫风雨疾。后生慎勿随他去。从上牢关都截住。龙河钵袋重千钧。老我会见亲分付。

　　权中偈

　　轻重可权中奚权。权中之道应有焉。九年面壁涉计较。萝阴高卧成徒然。要识圆常不偏倚。湛湛秋空没纤滓。正当午夜月轮孤。于斯未可轻相比。寒山眼脑虽精灵。拈来秤尾元无星。半斤八两定不出。拍手大笑归岩扄。

　　新昌大像前无著菩萨面貌倾损。莹上人化缘重为装饰。说偈以示

　　弥勒时时出现。无著日日相亲。从教改头换面。始终不离本身。鼻孔依旧向下。眼里孰谓无筋。石城青山削玉。镜湖白水浮银。即是兜率内院。俨然弗间纤尘。何待龙头华吐。方才说法度人咄。

　　送浙藏主归乡

　　不解参禅并学道。一心只说归乡好。多少痴迷昧本真。倚家傍舍空衰老。尔也年来颇识机。吃饭着衣知起倒。胡乃犹寻旧路行。掌包取别成草草。古人归乡有榜样。岂是今人没收放。永嘉振锡到曹溪。一宿便回非孟浪。更有圆悟归锦城。父老共置茶筵迎。道光德色耀千古。皎皎白日悬青冥。如此归乡良不恶。不如此者还成错。洞山所以死不归。要令后辈师先觉。丈夫气吐万丈虹。肯膏骏辖循遗踪。打破从前黑鬼窟。直须赤手扶真宗。春风春雨天台路。溪流百折如经布。脚跟踏实是便宜。莫羡他家浮笠渡。

　　心源为究首座作

　　心源心源无浅深。拟欲究之徒苦辛。直是掀翻绝涓滴。于斯始许来问津。请君且勿諠听我。歌心源。滔天沃日亘今古。扬清激浊忘中边。三世如来不知有。被他浸得鼻孔穿。对面分明不相识。眉间挂剑光熠熠。可祖求安安不得。三寸舌头轰霹雳。

　　远藏主修幻室

　　觉后眼前寻梦境。疾驰日下期留影。影若可留梦可寻。幻亦可修须自省。以幻心来修幻法。幻根深固终难拔。户底门头尽豁开。我家始信乾坤阔。匡床兀坐如山安。兴来谩把无弦弹。就中一曲调最古。好访知音继先祖。

　　示百丈益藏主

　　向上一关。七穿八穴。亘古亘今。间不容发。言前荐得。犹涉两岐。句后精通。只得一橛。百丈老古锥。无事生枝节。指出个野狐。腥风满寥泬。不落因果。炎天冰片撒遍长街。不昧因果。火里莲华香飘腊月。道人英俊流。得处自超越。推倒大雄峰。十方闹聒聒。会见心空及第时。蟾宫丹桂和根拔。

　　万宗自号断佛种人请偈

　　断佛种人手段别。烈焰罏中捞出雪。十圣三贤尚不亲。小果声闻岂能列。日用行藏可复奇。透脱溟涬超希夷。不受然灯闲记莂。自然更不差毫厘。执法迷流岂知错。癞狗偏笑云间鹤。纸钱堆里转法轮。猪肉桉头成正觉。金刚宝剑高佩纕。逼人凛凛生寒光。佛无种性焉用断。有种可断成断常。

　　法语

　　示铦维那

　　鹿城铦维那访余于太白山庵。求说禅病。余谓禅本无病。为参禅之人。参之不得其妙。遂致禅亦成病矣。若是大根大器。直取无上菩提种草。自然与寻常不同。日用行藏中凛凛地。直教五欲八风。四生九有。菩提涅槃。真如解脱一切法。近傍他不得。如是一切法。正是病禅之病。苟能当头坐断。内同木石。外同虚空。廓然清净。禅亦不可得。况病乎。近代宗风不竞。直指之要。往往流成戏论。踞曲录床。称宗匠者。要笼罩新学。以古人澈骨澈髓。为人直指句子。尽拈将来。如乡村中老教授。教年少子弟。读上大人一般。者一句是对机语。者一句是肯他不肯他语。者一句是相应带语。者一句是不落玄妙语。密地商量。以为宗旨一个传一个。谓之传法度生。如斯鄙劣不足枚举。若果是有志檐荷者。不必求人说禅病。但自退步。向脚跟下。密密体究。岂无到家时节耶。

　　示英维那

　　达磨大师自般若多罗处。窃得个无文印子。以为尽恒河沙世界。无上无等等之至宝。尝于其国六宗邪见边。略施其用。以为不足承受。乃佩而东迈。至赤县神州求人授之。初值梁家天子。奈其所尚者。虫文鸟篆。虎钮龙。缡由此不契。遂至少林。冷坐九年待人求授。而无意求人授矣。偶有个断臂阿师。求授于深雪中。自觉勤切。故怜而授之。从而递相传授。莫不能如法施设。鲜有能超宗越格。倒用横拈者。及至风穴。手中被他一击百杂碎。直至而今。乃子乃孙。俱收拾不上。建长英维那心愤愤口悱悱。要与风穴索取完全底印子。为达磨大师出一口气。可谓有惊天胆略盖世良谋矣。却来问老僧。当初者个印子。不审其中刻个什么字。余咄之曰。分明向你道。是无文印子犹更来问其中刻个什么字在。

　　示至德禅人

　　永嘉大师到曹溪一宿。后作证道歌。始开口便云。绝学无为闲道人。不除妄想不求真。且无玄妙佛法可得商量。至如后面所说许多。忉忉怛怛无非解说。绝学无为四字而已。若得一朝亲悟亲证。独脱无依。不上他古人间机境。不守自己家常受用事。便与永嘉把手共行岂难哉。药山参石头。一日坐次。石头问云作甚么。答云。一物不为。石头云。恁么即闲坐也。答云。若闲坐即为也。看他得底人。只者闲坐。尚且羁绊他不得。何况毗尼戒法。言论经教。知识传授。而羁绊得他。既然如是。又焉肯向外妄有求觅。莫道向外无可求。便是向内何尝有耶。所以道。若人修道道不行。万般邪境竞头生。智剑出来无一物。明头未显暗头明。虽然一人吃饭。焉能使众人同饱。苟或伫思停机。永嘉大师在你脚跟下过去久矣。

　　赠亶侍者

　　达磨大师初至东土。但云直指人心见性成佛。当时吐露这一句子。自觉舌头已重千钧。岂似今日不本元由。向外驰逐。牵条比例。指东画西。那个公桉是为人。那个公桉不是为人。教坏学者道。我是达磨儿孙。传持直指正宗。吁谤法之罪。其可逃乎。若是真正丈。天。如踞地师子。如出林猛虎。无你摩捋处。无你近傍处。但是达磨大师到来也。须与他一拶。虽然到者里。不得草草。灼然是个浑钢打就。生铁铸成底。方有趣向分。方有开口分。古今参学。出类迈伦。无出临济。当其于黄檗会中。三度问佛法大意。三度被打。六十拄杖。尚且对面讳却。若不得高安多口阿师。与他触发。几成蹉过。既而梦觉知非。筑拳胁下。虽则虎须倒捋。已是贼过张弓。何况指鹿为马。认奴作郎者乎。信原侍者深谙此事。不在再三。大事为你不得。小事各自祇当。

　　赠所藏主

　　大凡学道。有个栖泊处。便有推寻一路子。若无栖泊处。推寻何所施焉。且如虚空本无名相。而人强为立名相。即随有便有泬寂寥廓。广大弘邈之见。学道人为于本分事上。虽着尽气力。犹击鼓而求亡子。转相疏远矣。所以德山见僧入门便棒。临济见僧入门便喝。正如国家兵器。不得已而用之。后来㳂流失源。强生枝节。却就棒喝上注解道。你若会去方知道。德山棒不从手出。临济喝不从口出。令学者向者里推寻。纵然推寻得着。要作少林直指宗徒。何异驱蚁驰驿。役蚊负山哉。不见长沙和尚道。学道之人不识真。只为从前认识神。无量劫来生死本。痴人唤作本来人。正谓此也。灵隐无住藏主自幼年插脚丛林中。亲事知识。究明己事。而于易学最精。因为举长沙偈。随问曰。只如易中道。寂然不动。感而遂通。是生死本。非生死本。无住曰。虎咬大虫。蛇吞鳖鼻。余曰。正是生死本。无住以手摇曳而已。并记于此。三十年后脱空话行。未必不由是而发也。

　　示大禅人

　　今之学道人。不明大道。惟务贪求。只如打初发心学道一解便错了也。夫道者。本原清净之道也。旷大劫来。而至今日。无得无失。无新无旧。无明无暗。无相无名。在诸佛不添。在众生不减。强名之曰道。早是染污。若言学之方有所成。是所谓错也。古者不得已。呼向上人。为学道人。盖其以无可学为学。无可道是道。无可学则无执着。无可道则无遵守。等闲蹉口。道着佛字。直须漱口三年。始可谓之真学道人也。南泉和尚云。道不属知。不属不知。知是妄觉。不知是无记。若真达不疑之道。犹若太虚。岂可强是非耶。王老师可是忘躯为物。不顾危亡。殊不知。我王库内。无如是刀。

　　古源说

　　威音以前。波澜浩渺。释迦以后。涓滴全无。纵尔向波澜浩渺处。把定牢关。不通渗漏。正是迷源丧本。更若向涓滴全无处。拨开一脉。沃日滔天。又成坠露添流。去此二途。别有施为。于我曹溪路上。未有揭厉分在。岂不见。赵州访茱萸。携拄杖上法堂。东觑西觑。茱萸云。作什么。赵州云。探水。茱萸云。我者里一滴也无。探个什么。赵州以拄杖。靠壁而去。赵州茱萸将阴阳未判。天地未形那时。滭沸滥觞发蒙底。这些子舀来。递相浇泼。可谓知其源委。得其浅深。较之蠡测蚋探。望洋向若之类者。何异云泥辽远也欤。虽然若要穷威音以前。波澜浩渺底则可。要穷释迦以后。涓滴全无底。则未之许也。因甚如此。不见道。曹溪波浪如相似。无限平人被陆沉。临川兴上人号古源。求说于余。不觉忉怛。

　　恕中和尚语录卷第五
卍新纂续藏经第 71 册 No. 1416 恕中无愠禅师语录


　　恕中和尚语录卷第六

　　参学比丘　清岁等　编

　　五言律

　　寄宗圣西堂

　　宿有扶宗志。辛勤四十年。句清堪供佛。业白可笺天。燕坐畦衣薄。经行雪顶圆。长庚光欲灭。内院一灯传。

　　暇日读真净和尚寄荆南高司户五偈。爱其直示心法。如云廓天布。丝毫无隐。真弄大旗鼓手段也。辄追次其韵。以示黼侍者

　　本心无自性。休论主和宾。妄想巡踪狗。聦明捕猎人。追随同契分。呼应最相亲。得俊归家后。洋洋总任真。知见还知见。何须认作心。四生同受用。七处谩推寻。贤明终磊落。愚昧转飘沉。忽忆西来事。令人感慨深。惺𢛌行异路。默照堕邪禅。蝼蚁逢腥聚。猴猕得树缘。遗尸眠夜冢。腐种布秋田。如此明心要。知君恐未然。只个娘生面。时中莫外寻。卓然千圣眼。赫矣万灵心。圆净非因古。优悠岂自今。劫波徒浩荡。惟是谢飘沉。仰山亲种粟。百丈劝开田。做出千般样。都归一味禅。口头何斥愬。手面更团圆。水底无明月。当知月在天。

　　十念示法侄净觉源

　　定起怀安养。添膏助佛灯。刹那圆十念。迢递出三乘。天乐时时奏。莲台步步登。远公虽已矣。斯道要人弘。

　　坐禅箴示岁侍者

　　执坐非真坐。观心是妄心。众流俱截断。三际自消沉。尔焰无今古。其源绝浅深。黄金须百炼。珍重好光阴。

　　读高僧诗示心印

　　道合千年运。身游万行林。玄言空俗语。幽思发清吟。玉润难方德。金坚谩比心。虽然无讽刺。正气郁森森。

　　闻蝉

　　侵晓堆桅坐。蝉声出树林。分明宣祖意。何处有凡心。历历消清梦。悠悠助独吟。时人皆共听。谁谓少知音。

　　热

　　大地烁金石。禅心只晏如。幽闲无浊虑。郁𡋯自清虚。坐石频挥麈。临流看跃鱼。优悠三界内。寒暑不关渠。

　　赠山庵半云

　　茅屋住来久。惟勤聚法财。煮茶先滤水。啜粥旋烘苔。石藓成团吐。岩华逐朵开。老年无别事。一念待金台。

　　悼深居迪元师兄

　　怜君虽早丧。宗响有余音。细行严持密。宗门悟入深。炼磨金出矿。征诘芥投针。岁晚游从少。凭谁话此心。人世风波险。高斋独晏然。资身无长物。辅教有遗编。坐久藜床穴。书多铁砚穿。只知弘祖道。岂谓损天年。忆昔同参请。先师强健时。一言未脱口。密意已先知。更不从人觅。终能厚自持。阴凉天下树。先折最繁枝。

　　题圭上人山舍

　　红叶填松径。清溪绕竹林。西风双𩯭老。落日半窗阴。坏衲偏宜厚。幽居不厌深。竺仙遗偈在。展卷且高吟。

　　读东山语

　　咬破铁酸馅。风流有许多。城中看傀儡。屋里唱巴歌。棒落青天雨。华开腊月荷。儿孙遵旧辙。争见化龙梭。

　　示操侍者

　　一片无瑕玉。多年混碔砆。琢磨逢敏手。好恶会分途。密似行军令。精于定庙谟。纤毫如失准。霄壤便差殊。

　　谢静中过访

　　扫迹千岩里。柴门久不开。正逢新雨足。忽见故人来。烧笋供茶碗。烹薇荐粥杯。欲留君共住。分石坐堆堆。

　　秋海号

　　玉露洗空碧。沧溟湛不摇。一沤曾未发。何处觅全潮忽地西风急。粘天白浪高。渔翁谈笑里。随手掣金鳌。

　　赠南湖谦西堂

　　台衡宗观旨。嵩少只传心。江汉皆归海。瓶盂共一金。未能亲证入。宁免竞推寻。三兽同河渡。随机自浅深。

　　题王山人草斋

　　筑室凫溪上。松门日夜开。家贫无盗入。山好有僧来。雨漏重苫草。年深旋积苔。绕檐梨与栗。祇为子孙栽。

　　寄杨建文先生

　　五载不相见。况兼行路难。身安知少病。发白想无斑。桉上玄经就。罏中姹女还。无弦有真趣。应对马师弹。

　　示会上人

　　此道人人具。其如会者稀。说时皆有悟。拶着不无疑。要识单传旨。须明向上机。独行无伴侣。真是出家儿。

　　赠初复庵

　　可师心地法。不在少林传。密意头头显。真灯处处然。须知三毒火。正是上乘禅。未解知端的。时中自勉旃。

　　赠澄上人

　　西来消息别。不惮共君论。脱体谁无分。随方自独尊。后天为祖父。古佛是儿孙。年少勤参访。流年似电奔。

　　示师孙昙微

　　向上无玄路。当休便合休。慧灯常寂照。智水镇长流。大地终归尽。虚空绝去留。时中宜勉力。岁月谩悠悠。

　　次韵答乌草斋先辈

　　借甚乌夫子。𨞬居傍柳林。焦桐高挂壁。春草满墙阴。道誉丘山重。词源江海深。岩僧亦何幸。许得共论心。

　　七言律

　　送恩侍者归蜀

　　西蜀禅宗百世师。龙飞凤跃见当时。盈车火燎金刚疏。越格风流小艳诗。豆子山前打瓦鼓。草鞋庵外盖乌龟。此行莫堕他途辙。别立新条唱祖机。

　　次韵答南堂法兄见寄

　　禅诠压倒老圭峰。舌底长吹少室风。千圣那边开正眼。一毛头上现神通。烹金不用阴阳炭。罗凤何须天地笼。截断古今闲露布。西天此土有谁同。

　　复用韵寄西白和尚

　　崒𡵉凌霄出众峰。是谁还可继孤风。嘉声虩虩雷霆震。峻辩滔滔河汉通。应笑镜清拈火箸。岂容甘贽拜蒸笼。妙明心印传来久。不与寻常篆刻同。

　　正月十五日。挝退鼓于灵岩。瑞龙梦堂和尚以偈勉留。次韵奉谢

　　堂前退鼓合三挝。自愧非才荷见遮。道丧时危心转弱。途长任重力何加。青松秀挺千年操。红槿荣开一日华。珍重龙峰善知识。片言端可镇群哗。

　　次芥室韵。悼南堂和尚二首

　　知向谁家作马驴。南堂终以此为期。莫言去日非来日。须信生时即死时。弟子但教传钵袋。梵王何用献华枝。骊珠撒出三千颗。亦是重安眼上眉。

　　咸淳提唱太支离。父子铿锵与古期。再续统灯光照世。重拈公桉语惊时。绝无气息撩人鼻。那有心肝挂树枝。筋斗背翻三界外。丙丁童子笑掀眉。

　　送楚藏主参方

　　我宗无法可传持。妙用神通岂用师。快似亨衢骑骏马。险如绝壑控苍螭。试看大海波腾处。正是虚空粉碎时。待汝遍参知识了。不妨来吃顶门槌。

　　扶桑登侍者以偈请益。有三万里程来问道之句。次韵答之

　　三万里程来问道。艰难吃尽许谁知。可怜打失其中事。只为贪多向外驰。蜜水甜糖非善友。瞋拳热喝是良师。翻身踏着来时路。早已重安眼上眉。

　　贺天界全室和尚浴室成

　　验人开室宗师事。要使劳生心地明。既识凉时炎似火。更知热处冷如冰。无功可立功难纪。有垢堪除垢转生。任尔古灵揩背手。到来焉敢乱施呈。

　　次韵。寄法侄灭宗石田二西堂

　　衰颜彼彼已成翁。眼既昏迷耳又聋。忽接来书承厚意。何当握手话先宗。山林风月长如旧。江海人材自不同。昔日交游今日少。始知秋后见山容。

　　悼前普慈大林和尚

　　列祖功齐自少年。老来无复更加鞭。法轮三转虽称妙。宗要单传不落玄。海国风高无梦到。云峰岁晚有书传。末稍漏泄归源旨。火后茎茅翠拂天。

　　次亘原极韵

　　少室宗风岂易论。全生全杀始惊群。试看临济参黄檗。犹羡杨岐接白云。赠掌腮边终自肯。藏刀笑里更谁闻。闲居正好谈禅病玉石须凭巧匠分。

　　次雁山能仁密心见寄韵

　　格外提持再是谁。是谁于我合应知。龙峰去后无尊宿。雁宕今来有硕师。养子不施拈叶术。为人须拔钉根疑。短筇亦欲相寻去。山万重兮水万枝。

　　悼天镜和尚

　　孑身逮系别钱唐。伍百朝昏共客窗。寒水莫留鸿雁影。旋岚俄偃葛藤桩。金棺示众双趺露。宗鼎凭谁独力扛。西望鹫峰生感慨。如公音吼已无双。

　　送一上人试莲经请度牒

　　七轴灵文一句通。不妨随处显真宗。化城固是堪投宿。宝所那堪久滞踪。香象渡河须彻底。不轻遭棰浪施功。此行必定成希遇。恩露瀼瀼降　九重。

　　送瞿上人试金刚经请度牒

　　顶门拾得金刚眼。日用行藏便不同。四相本来无住着。三心那得有流通。语言外觅扶邪说。声色中求昧正宗。拈却然灯闲授记。当空宝印锦纹重。

　　送会上人试心经请度牒

　　般若无修智力充。本来生佛体皆同。光明岂受根尘障。透脱从教识阴笼。童寿译时追闪电。观音行处捕清风。好参　上国诸尊宿。乞取微言为解蒙。

　　送缵上人试圆觉经请度牒

　　大光明藏绝周遮。觌面相违数似麻。四病顿除金出矿。三期才立玉添瑕。幻生幻灭沤归水。全放全收客到家。接得灵符悬肘后。安心不必更求他。

　　示悟维那

　　衲衣高拥觜卢都。谁识今吾非故吾。兴化果能行正令。克宾端不堕邪途。堂前饡饭香云合。袖里金槌胆气粗。一击虚空成粉碎。等闲扶起老臊胡。

　　示林侍者

　　香林逸轨尚堪追。好语潜将纸袄书。温栗有常含石玉光明不定走盘珠。拨来焰焰波中火。惊出双双树杪鱼。斗胜有时还斗劣。赵州元是一头驴。

　　追悼宗寄

　　寄子生身五五年。志专探教亦穷禅。观心每恨多痴钝。数息深期减睡眠。力疾口常宣玉偈。临终眼独睹金仙。因思白发栽松事。不觉孤怀为怅然。

　　示智圆

　　学道无师枉用功。动为多是辱宗风。未能了念惟专静。先且怀疑怕落空。提语话头须切切。对人哄口莫匇匇。老僧岂是闲饶舌。要逼生蛇化活龙。

　　七言绝句

　　示云禅人

　　云门三句无指示。洞山五位绝安排。衲僧踏着踏不着。十二街头破草鞋。

　　悼一庵和尚

　　大梅已入轮回去。落日空悲一聚灰。知向谁家作驴马。皮毛脱却又重来。

　　次韵题高斋

　　高斋寂寂俯清池。瓦鼎香浮十二时。天晓定回松下石。藓痕青上布伽黎。

　　赠帽工

　　诸人顶𩕳一着子。结角罗纹总自由。是圣是凡都盖却。当阳提起价谁酬。

　　远庵

　　杳杳柴门尽日开。游人多是半途回。赵州脚踏四天下。千古输他落赚来。

　　病中答绍灭宗

　　讨得入头身始稳。卖无寸土立家风。溪边石女初怀孕。两𩯭垂丝草木中。

　　次韵。答净慈蒙堂安西堂

　　万缘脱去汤镕雪。三界空来风卷烟。门外轮蹄如鼎沸。短衣勃窣自深禅。

　　悼实庵和尚(临终握拳枕额凭几而逝)

　　口有雌黄眼有筋。轻轻触着便生瞋。拳头作枕且高卧。无复拦胸去筑人。

　　寄仲邠和尚

　　屋角松声吼怒涛。梦魂几度泛渔舠。金钩不在纤鳞上。直入沧溟钓六鳌。

　　寄定水见心和尚

　　定水无波浪拍天。源头来自普通年。龙睛鹘眼河沙数。浸得渠侬鼻孔穿。

　　寄清凉灵谷和尚

　　倒跨金毛师子子。五台山顶逞全威。文殊作闹喧天地。不向机先展大悲。

　　寄妙庵首座

　　黄独煨来可疗饥。心如墙壁眼如眉。赵州去后参寻少。有个拳头竖向谁。

　　礼秋江和尚塔

　　活葬松岩二十年。眼睛鼻孔尚依然。我来欲起那伽定。石火光中话别传。

　　示绵工蒋生

　　当阳华擘从君看。长短临时任放收。翻转面皮轻打叠。灼然不露一丝头。

　　松岩杂言十首

　　卜得岩居绝四邻。得安贫处且安贫。一条坏衲重重补。提起知他重几斤。

　　石门关外天梯险。𢬵得身心到不难。为报五湖云水客。好来于此共跻攀。

　　自古深山虎豹多。拟心降伏便成魔。大慈悲种知人意。白日庵前引子过。

　　念念无生自入微。瓶中米尽腹中饥。夜深月下敲门急。道者蕉溪托钵归。

　　草木烟霞提正令。贫僧何用苦丁宁。阑干独倚无言说。池面倏鱼聚首听。

　　跏趺默数鼻中息。始促须知久自长。日晚下床行一转。石罏烧过几行香。

　　心无可了何须了。道本无成作么成。野性好为泉石伴。隐居不是为逃名。

　　闲到心闲始是闲。心闲方可话居山。山中剩有闲生活。心不闲时居更难。

　　山中十日九日雨。树头青子落不住。白犬寻踪入草间。惊起竹鸡飞上树。

　　秋旦阴阴电光闪。起洗沙锅煮藜糁。细拨罏中火种无。邻寺疏钟隔重崦。

　　简藏主冒军旅访余于安岩避地赠以二偈

　　慈明易服见汾阳。不惮区区道路长。顾我老年无伎俩。远来莫是欠商量。

　　相别相逢眼似眉。临岐不必更针锥。手中拄杖须牢把。个是扶桑第一枝。

　　寄法侄衍斯道除建元

　　二妙林间五色鸾。赤霄终见散飞翰。藤州事业非难继。况是胸中宇宙宽。

　　示忠藏主

　　从空放下无一物。不见从空放下人。若道有人能放下。保君犹未透金尘。

　　示法侄选大用

　　以法说法无别法。以心传心无异心。妙德空生元不会。狸奴白牯是知音。

　　赠锽侍者

　　每忆金鸾善侍者。手头机用妙难穷。等闲拈出一块石。疑杀翠岩真点胸。

　　次韵寄左庵大梅山阅藏经

　　日读经兮夜读经。眼光直与月争明。有时不受诸天供。饥食松华骨也清。

　　纸帐次忍庵和尚韵

　　从今不怕恶风吹。一片寒云四面垂。幸自明明还白白。休来里许撒真珠。

　　朽庵为道场竺芳和尚作

　　风锼雨蠹虚朴朴。梁栋曾无半寸坚。不是舍身𢬵命者。敢来屋里放头眠。

　　送珠上人游江西

　　清水白米浙间有。拈来粒粒是真珠。不知何处有糠秕。又觅江西马簸箕。

　　赠翠岩一侍者

　　一夏东语与西话。纸衣抄得甚分明。入泥入水翠岩老。落尽眉毛不再生。

　　寄佛陇本初和尚

　　石罄晨敲雨后天。个中音响最清圆。十方世界无行路。方有人来续正传。

　　赠朗性天

　　自验不疑含石玉。求人指证跃罏金。虚头伎俩消磨尽。真实无过一片心。

　　题华亭船子接夹山图

　　踏翻船子去。早是两涂糊。今日师资别。无言看𦘕图。

　　送心上人礼大梅塔

　　即心即佛投崖虎。非佛非心落网禽。莫把炊中容易展。丈夫膝下有黄金。

　　寄无相居士(宋学士)

　　语言浑不涉离微。抹过云门顾鉴咦。伸出玉堂挥翰手。倒拈秃帚𦘕蛾眉。

　　送彦上人游金陵

　　参禅只怕路头差。不是成家便破家。若见金华宋学士。为言铁树也开华。

　　寄翠山顶长老

　　行处要教机路绝。说时莫遣意根生。如来大宝华王座。不比寻常黑木棚。

　　示礼宝陀僧

　　屋里有观音。便被观音恼。咄哉大丈夫。争似无事好。

　　示器维那

　　丛林法战寻常事。棒了如何又罚钱。兴化虽能行正令。便宜落在克宾边。

　　送序维那游方

　　当年临济参黄檗。背后搀人有睦州。今日幸然无此作。不妨随处卖风流。

　　示慧惺

　　行脚见人须带眼。着衣吃饭要知时。百年寿命一弹指。急下工夫也是迟。

　　示师孙远谟

　　真实语汝须信取。出家大事非小缘。莫学瞎驴趁大队。祖师衣钵要人传。

　　题䟦

　　题竺先颂后

　　余初作竺先号颂。或谓是赠偈。非号颂也。余生平好闻过而改之不吝。故重作竺先颂。夫吾宗所谓颂者。宜借事显理。晓人心地。使理事混融。纯一无杂。有如醒醐之味。薝卜之香。使人鼻舌。略经触受。落不通乎心。畅乎四体。洒然清爽。岂若世书。所谓美盛德之形容而已哉。宋季咸淳间。诸尊宿凡寓兴赠别。及申咏字号之类。皆有颂。以四句为准。其作至精。假使灭去名目。而其义自昭显。犹省题诗。自非契证深密。傍通坟典。取之左右逢原。用之头头合辙。而托此以吟畅玄旨者。不能也后之为者。既不知所宗。又鲜才学惟务雄快。直致以矫咸淳之习。或得理而遗事。或得事而遗理。甚至事理胥失者有之。不察己病。反轻议先辈盛作。如见之即扬眉哆口。为侮慢态。若将浼焉。间遇当世有超越格量。称性而说者。视之茫然莫测。必指以为非。而欲牵引证据。诳诱新学。则又曰咸淳所制如彼。而今所为反是。吁甚矣其矫乱也。余每不惬于中。兹因再作竺先颂。故故发余之绪言。而备书之于后。识者毋诮焉。

　　䟦高峰上雪岩书

　　吾宗从上以来。授受之际。如疾雷破山。霜弓劈箭。岂容拟议耶。高峰初见雪岩于北涧塔。才问讯便打。不妨露出向上爪牙。又于天宁一问一答。至于无理可伸处。正好与剿绝命根。使其作个洒洒落落汉。当时不合放过。反为露布葛藤。致使坐在死关中。无出身之年也。今观此书。历叙得失。告之于师。自有不可得而已者。岂得以常情浅识。而测之。尝闻雪岩住仰山时。因事到杭。寓于灵隐。得得遣僧登天目。招之相见。恐因此书而发耶。而高峰已立死关。不复出山。僧反命。故雪岩有檐板汉之语。余谓设使高峰闻命。翻然出山相见。必有三日耳聋之祸。既被他把定雪岩计无所施。惟道个檐板汉。亦丧车后药囊尔。虽然且道雪岩此语。是肯低不肯伊。有授受无授受。试甄别看。

　　题大慧和尚真墨

　　妙喜老祖在宋南渡时。其门庭峭峻。如德山临济。慧辩汪洋如南阳大诸。一时贤士大夫。有志于此道者。莫不愿登其门。而受䇿励也。况衲子乎。居常与学者曰。我者里说蚌蛤禅。开口便见差珍异宝。盖其得处稳实。说处谛当。如风行水上。自然成纹。岂涉情识计较。以文字语言。尖新缜密。为夸诩哉。谓余言为未信。请以此帖观焉。

　　题重刊十规论后

　　十规论者。乃曹溪下第十世。法眼禅师所著也。禅师自见地藏。得指诀后。开口动舌。无非与人解粘去縳。且如僧问如何是曹源一滴水。答云。是曹源一滴水。又僧慧超问。如何是佛。答云。汝是慧超。与么设施。恰似炊铁钉饭。煮木札羹。要饱天下之饥人。直是教他无下牙处。岂肯以文身句义。系缀于人耶。斯论之作。盖欲药当时宗唱喑郁之病。亦不得已而为之尔。或谓师契证稳密。知见宏博。故托此以抛掷其文章辩论者误矣。元丙戌岁。南屏悦藏主出此文。尝命余书之。镂版于径山寂照塔院。逮径山遭兵火。版亦随烬。今台之委羽旻上人捐己资用。旧所拓本。重为刊行。而属余题其后。余谛观向日弊画。正如昔人见夏口瓮中之像。琅玡梁上之书。真隔世事也。吁而今而后。读斯论者。果能察己病体。禅师之心。而肯服其良药。不亦善乎。

　　题高上人书小字金刚经

　　天台镜禅人。示余高上人。手书小字金刚经一卷。纵不过三寸有奇。横足四寸而已。骤观之。如蚍蜉聚腥。熠熠浮动。不知端倪及静虑谛观。寻其行布。究其文句。凡一字字。明明历历。无半画之讹。想其运指行笔之时。得大自在。不啻擘窠大书也。盖尝论人心之精妙。超越限量。固不可以大小议。苟非存养纯一。圆融无间。又安能以大为小。以小为大哉。上人平日存养圆融之力。于此见之矣。或谓庄生言。棘端之刻猴。堂下之斸轮。宜与此经并按。是则固是。但恐管城子。未肯点首尔。

　　题无准书浮山远录公语后

　　昔玉山痴翁凡有学者求警训。往往伸纸彩墨作斗。方书般若心经及古德语以酬之。于纸尾。惟记年月。署己名而已。更不别加一字。盖其与佛祖同一舌头。同一宣说。贵在控人入处。实不在驰骋翰墨。且与古人述而不作之意合。今观正续老人手书。远录公语一通。既无名䘖可考。竟不知为何人作。恐因读其语。适然有矶激于中。不觉形诸毫楮。以示学者。此亦玉山述而不作之意也。玉山见曹源正续见破庵。二人乃法中昆季。其所施为。必有讲习而然。岂徒然哉。

　　恕中和尚语录卷第六(终)

　　镇江府普照禅寺住持法侄比丘文暐拜书。

　　No. 1416-B 天台空室愠禅师行业记

　　大矣哉佛祖之道也。以心传心。至唐之大鉴禅师。支分派别。衍于五季。盛于宋。微于元。元崇礼剌麻为帝者师。禅刹相望。钟鼓之声不绝。岂微也哉。盖学者惟见夫位高誉隆。而倾动遐迩者。则向风而至。愿受法不暇。而不知得曹溪之正味者殆寡。是不免为有识者之长太息也。天台愠禅师居丛林中。必慎择所从。果以正法眼藏。躐诸祖之埒。辑诸祖之绪于千载之上。以启迪盲瞆。岂非横绝于天下者耶。师讳无愠字恕中。别号空室。台之临海人也。族姓陈氏。父寿母林氏。师生七岁。入乡校。所读书不烦再授。年未冠。白父母自愿归沙门。往径山依寂照端公剃落。受具足戒于昭庆律寺。明年谒净慈灵石芝公。又明年造凤山杨坟。见一元灵公。灵公得方山宝公之传。造诣深远。师扣问法门细大事至详切。既而归径山觐寂照公。公命居择木寮。时径山为四方衲子渊薮。师每出所长声誉日着。后东游四明。见太白砥公。典藏钥居十载。偕木庵聪公。大宗兴公。往台州紫箨山。谒竺元道公。以看狗子无佛性话未破。问公才开口被一喝。师大悟。直得通身汗下。因进呈一颂云。狗子佛性无。春色满皇都。赵州东院里。壁上挂葫芦。公乃发笑曰。恁么会又争得。师拂袖便出。间与同参聪公兴公等语及向上事。师曰。此事如鱼饮水。冷暖自知。决不在语言文字上。我辈若不遇者个老和尚。几被知解埋没一世。公等设有把茅盖头。当不忘所自逮。三人出世拈香。果如所言。逾一岁。复还天童。古鼎铭公主径山。遣弟子招师归蒙堂。商确玄旨。且以为学者矜式。故参请者众。阅五六岁。以兵难航海。还四明。性不喜出世。仅两住山。皆甫及三载而退。先主明之灵岩。时梦堂噩公住瑞龙。觊师为寂照嗣。师曰。素志有在。不可夺也。一香遂为紫箨道公拈出。重得法也。后主台之瑞岩。既至室中示众曰。稳坐家堂。因甚主人翁不识。掀翻大海掴碎须弥。平地上因甚抬脚不起。眼光烁破四天下。自家眉毛落尽。因甚不见。前后下语者多不契。其机锋峻拔。盖若此。学者方景从。竟谢事入松岩孤坐。松岩乃秋江湛公隐处也。在万山之巅。人迹罕至。师至悉谢遣徒御缄一书。寄寺众。众发缄。乃退院上堂语也。皆涕泣。抵松岩固请还寺。师坚拒不允。今
天朝之洪武七年夏。日本国主。遣使入贡。就奏请师化其国。以水晶数珠。峨山石研。以为请师贽礼
上召师至　阙下。师以老病辞
上闵而不遣。留处天界。天界全室泐公延致丈室。时金华宋公景濂方在翰林。遇休沐日。必访师。剧谈道妙一时朝中贤士。靡不敬慕。是年冬。奉
诏东还。宋公既为序其语录。别后复寄诗见意。十七年。其弟子居顶住鄞之翠山。迎师就养。四方之扣谒者无虚日。金齿大理僧在京师中。闻师名。特入翠山。逾五十人拜床下。各求偈语而去。一日忽遘微疾。僧问疾者至。师惟力谈禅。病勉以祖道自重。无一语及世间相。索笔书偈云。七十八年。无法可说。末后一句。露柱饶舌。咄。端坐而逝。实洪武十九年丙寅。七月十日也。寿七十有八。腊五十有九。遗命我死世俗之礼。宜一以屏去勿行。惟阇维后。煆骨散水竹间。以表无常。居顶念师逮老。弗宁厥居。及住山迎养。又以事殷早暮阙侍养礼。煆骨之命。其敢守乎。乃购翠山常住山地若干。亩于唐嶴之原。以是岁十二月十有五日。奉骨窆焉。建石塔其上。师天性纯粹端悫。恒以谦抑自持。进道若不逮。修德若不足。处心尤仁恕。见学者有尺善寸长。辄喜见言面若己出。诱掖奖誉。殊笃。冀其有所成就。裨益法门。苟有过事。无大害者。未尝怒责。见英气者。恐直言之难受也。乃历举前言往行告之。俾其潜消默警。故四方衲子。爱敬如慈母。然遇法门有叛教背义事。必面折之不少贷。师自少至老。手不释卷。凡内外典。靡不该博。发为文章诗偈。必追及古作。辄为人传诵不已。暇则端坐寡言。衲子请求法语禅偈。掇笔挥洒若神。各副其意。不欲久留滞也。自奉至清约。其进也。分所得者悉无所取。其退也。凡素所给者。罄无所携。其敬师待友之意殊汲汲。若寂照公在日。师奉之惟谨。每侍立至二三鼓。不命之退不敢退。洎公没。冒大寒。书语录。手成疾弗顾也。又求黄文献公铭其塔。若同门法属一庵如公住保福时。有院僧素䘖公。适有童子野死。僧赂其父诬如公。公被逮狱中。师将代诉于部使者。又请法门之有力者援之。乃得释。一庵示寂后。又掇集其可书者。求名公记其事。余则类如此也。闲居虽以道自娱。见大法陵替。人材沦落。每切切焉忧之。形于言色。平日著述。有二会语若干卷。偈颂若干卷。重拈雪窦拈古一百则。续颂大慧竹山颂古一百一十则。山庵杂录若干卷。净土诗一卷。凡外学著述。皆不存藁。斯道闻师之令名为最稔。尝两造翠山。请见观其气象。听其言论。读其著述。与居顶所求行业记事实无少异。不揣芜陋。为铭之曰。

　　河之盈也。有时而澌。道之隆也。有时而微。佛者之盛。莫盛于元。道则微矣。师日嘅焉。寻隐访幽。心证紫箨。脱略天地。震动河岳。岳不为高。河不为深。高深者师。横绝古今。曹溪之水。复引其流。流之弗替。维师之休。洪武戊辰岁。九月既望。四明山人乌斯道撰。

　　送心泉毖上人谒空室和尚

　　参禅第一要知宗。四海惟闻老恕中。白日青天轰霹雳。孽狐妖魅尽潜踪。

　　金华　宋濂　再拜

　　天台空室愠禅师行业记(终)。
