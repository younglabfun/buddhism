卍新纂续藏经第 72 册 No. 1435 无异元来禅师广录


　　No. 1435-A 无异禅师语录序

　　大光明中。无物不有。无物不空。真俗二谛。于中影现。一点灵明。溷入知见。一念瞥起。认为安身立命之处。或迁转不停。或坚凝不化。其升其沉。一任造物播弄。大丈夫宇宙在手。造化生心。奈何听气命机甘心作役。夫导我者而岂徒哉。不肖于童稚之年。潜思出要。耿耿在心。数上公车。艰于一第。谬徼　恩命。司理信州。闻博山自天台韶国师开辟以来传灯不绝。今者无异大师嗣祖。而横出一枝。建立宗风。随机唱导。阅四载始造而请焉。睹其神情超朗。如独鹤摩空。而又熏然慈和。不自标异。叩其中。渊乎其不可测也。夫既目击而道存。已倾盖无他语。蒲团对坐。咨决心疑。弟子出函见示。乃师上堂语。是日大暑。挥汗如雨。披阅间。忽似微风庭树山岚俱生。凉气透体。爽然炎蒸如失。师于此际起而问曰。还会也未。余时无言。怅怅而别。呜乎拈花相授。谁知微笑之风。鼻孔撩天。熟是拏云之手。是为序。　　弟子　赵士祯　和南题

　　No. 1435-B 锡类法檀序

　　夫世间人。不能行出世间孝。而出世间人。乃能尽世间孝。以余观于锡类法檀之篇。则博山大师无如矣。生致其养。没致其思。世间孝也。师则行之。情致其刳。性致其遍。出世间孝也。师则尽之。幼痛悲母。及长宦学。而过闻慈父之丧。有怀二人。代衰以染。古人大事未明。如丧考妣。师当此际。是实非如记所称。充充如有穷。皇皇如有求。而弗得。将此深心。向船子藏身那畔。穿却阿爷法身鼻孔。六年梦破。旷劫冰消。邈得云岩。高县宝镜。灵衣不挂。孝满曹山。蓦地相逢。久远如昨。敬田悲水。藐矣三公。净土禅波。勖哉九品。洎乎西往。遂矣东征。日照高山。雨滋小草。数株宰树。垂妙荫于桐卿。一瓣心香。罥祥烟于浮渡。脱也长羁子舍。无过列鼎重茵。孤滞空门。讵睹新丰旧里。还观震旦。玉殿帘前。水田衣底。恶有心空及第。就养无方。酿悲海之醍醐。茂慈山之肥腻。世出世孝。一念圆修。如我大师之为锡类主乎。盖闻空谷传声。唱酬双举。觉华散彩。因果同时。以心印心。有种似种。是锡类之义而已矣。我侪欲为大师之类。而未拜大师之锡。如盲龟之待浮木。精心瞪目。终托慈航。既拜大师之锡。而不为大师之类。如盲龟之失浮木。一瞬三祇。永沉劫海。得不人人痛心疾首。匿就法檀所付本参。寤寐思服。悬岩撒手。瞥遇亲娘。绝后再苏。全身归父。国中按剑。杀尽安居。鹄卵宵啼。鹤毛晓堕。正恁么时。还有博山礼敬回向处也无。还有博山应缘垂化处也无。还有博山着投子布衫。挝浮山法鼓处也无。直得。石火光中。忙追鞭影。空花枝上。闲掇衣珠。一回鸾凤冲霄。当处羚羊挂角。但了白云常倚。莫问青山不知。生死情刳。心心不触。涅槃性遍。步步还乡。无始劬劳。刹那报足。大孝不匮。犹曰海之一滴。何况其余。如或未然。且从锡类篇中。作个蠹鱼。随分咬着一字半字。他生后世。返掷有日在。　　弟子广瀹吴应宾和南谨序

　　No. 1435-C 剩录序

　　先寿昌。于法门寂寥之际。言中有响。脚下无私。使洞上一宗复振。厥功伟哉。玉山垂示。推倒博山。水到渠成。通身是口。譬如空中楼阁。面面玲珑。法音光明。遍照恒河沙世界。天下翕然宗之。余再谒博山于寿昌。特蒙印契。遂以事。先寿昌者事之。客冬道过怀玉。晤六雪訚公于瀛山。出示剩录一编。重睹生面。如析栴檀树片片皆香。固佛法中标准也。向上玄机。离文字相。且道。博山先师还有剩语也无。自从胡乱后三十年。未曾少盐酱。　　弟子黄端伯稽首和南撰

　　No. 1435-D 禅警语序

　　警乃醒觉之义。或云惊也。譬有贼瞰巨室。主人张灯夜坐堂皇之上。謦欬作声。贼惧不能便。稍尔昏睡。则乘间而入。橐为之倾。故严城击柝。刁斗鸣辕。卒有变而无虞。以其警备于机先也。人有生死大患。乃万劫不醒之长梦。况亦为贼媒。日劫家宝。不有大觉之雄痛语警醒。则终身醉梦。了无悟日。非但睡时做不得主。即白昼开眼魇语尤甚。故博山大师。乘悲愿力。来作大医王。用一味伽陀。遍疗狂狷业病。故有示禅病警语。直捷简当。把参禅骨髓中病。都说透过。其开示做工夫语。最为吃紧。真是禅门切要新书。亦救世之金丹九转也。夫禅也。假名无体。何有病乎。盖参禅人。多起执情谬解。被心意识谎杀。不向机境上求。便向学解中讨。或被古人言句碍膺。或向死水里浸杀。或坐在无事甲里。不是灵利心死不得。便是痴着心转不得。故命根难断。生灭宛然。通身都是我病。者是禅有病也。甚则成狂着魔。佛亦不可救。此名业病。非禅病也。假饶死得种种心下肯做工夫。与法身理相应。不曾蹋着向上关棙。坐在饭箩里。轻安自在。只个轻安。正是禅病。故僧问古德。如何是清净法身。德云。无量大病源。此语如栗棘蓬。吞吐诚难。古人从真参实悟中。病过一番来。其垂手处。自不乱下针锥。要个绝气息识痛痒底汉。方肯诊视。是以识病。乃能去病。调己然后调人。可谓三折肱为良医欤。博山大师自来参究此道。极是融通。凡有言句。皆中肯綮。非故为高妙玄箸之谈。使人不知。乃平日亲证实履境界。见到说到。行到用到。其义理精明。辩才无碍。所以快说禅病。如握秦宫玉镜。照见群僚肝胆。一毫隐讳不得。古今踞曲盝床。称善知识说禅者。如师之妙罕俪。然禅病最难说。说亦不能尽。何哉。病即法身之病。法身无数。病宁有极。善救法身病者。以病为妙剂。以病为家常茶饭。以病为贴肉汗衫。在善葆之而已。古人于病假中。游戏而为佛事。盖看破法身无主。病自霍然。故洞山道。老僧看时。不见有病。特繇妄想执着故。禅病竞生。昔佛说楞严五蕴魔事。及外道偏计。即是今人禅病中事。然着即成魔。计则名外。不着不计。亦云为病。所以云。不作胜心。名善境界。若作圣解。即受群邪。法华云。有一导师。善知通塞险难道路。故能导彼众人。前至宝所。然则大师此书。正末世舟航。初心径路。岂但有益于今日。亦有补于将来。决欲参禅做工夫。求大悟门。肯细观此书。大有相为作略。能使疑情发不起处发起。病根点不破处点破。如披沙露宝。要渠自取。如开雾见天。使人不迷。截路中有出身之路。死句里有活人之句。如圆珠走盘。不滞一语。其妙用如此。人人知此用心。可以坐睡见道。不费许多草鞋钱。直到大安乐田地。与佛祖同一鼻孔通风。有能以此自警者而警众。复以此自愈者而愈人。亦名现在医王。使祖师命脉流通。国脉与慧脉并固。庶不负大师垂示之方便愿力云尔。是为序。

　　万历辛亥岁孟秋月弟子刘崇庆和南题

　　No. 1435-E 宗教答响序

　　善问者。如攻坚木。先其易者。后其节目。及其久也。相说以解。善待问者。如撞钟。扣之以小则小鸣。扣之以大则大鸣。待其从容。然后尽其声。不善答问者反是。学问之道。无不皆然。而况佛祖法门。生死大事。而可瞢𥋾鹘突。若捉影捕风。揣摩测度。若钻龟卜瓦者哉。夫所谓不善答问者。岂必诚不善也。盖有自号为知识。而转堕于不善者何也。有意为善。斯不善已。吾读宗教答响。擘分肌理。兼总条贯。遂使箭括锋尖的有正鹄。剑刃上事化为坦途。问者本分。答者当机。善之善者也。过此以往。或居士应更有相说之解。大师应更有从容之声。思惟路绝。言语道断者。余虽不敏。尚愿与闻之。戊辰秋月弟子张瑞图书于博山丛林。

　　无异禅师广录总目卷首语录序(赵士祯撰)锡类法檀序(吴应宾撰)剩录序(黄端伯撰)禅警语序(刘崇庆撰)宗教答响序(张瑞图撰)卷一之三住信州博山禅寺语录卷四之五住建州董岩禅寺语录卷之六住建州仰山禅寺语录住福州鼓山禅寺语录卷之七住金陵天界禅寺语录小参晚参卷之八茶话普说问答卷九之十拈古卷十一颂古卷十二佛事佛祖赞自赞卷十三之十五禅警语开示偈卷十六之十九开示偈卷之二十净土偈卷二十一之二十五宗教答响卷二十六之二十七宗说等锡卷二十八之三十书卷之三十一启序卷之三十二序引䟦记文卷之三十三文疏寿言卷之三十四挽辞诗(五言古　五言律　七言律　七言绝　六言绝　五言绝)歌卷之三十五博山和尚传(刘日杲撰)塔铭(吴应宾撰)缘序(弘瀚撰)

　　总目(终)

　　No. 1435

　　无异禅师广录卷第一

　　住博山法孙　弘瀚　汇编

　　首座法孙　弘裕　同集

　　住信州博山能仁禅寺语录

　　师住博山有年。禅衲辏集。未尝开法。因寿昌五致书。相趣出世。乃升座拈香云。此一瓣香。金藏云而严枝干。香水海以润根株。龙楼迎瑞。而紫气飞腾。宝殿笼烟。而祥云遍布。爇向炉中。端为祝延
今上皇帝圣寿万安。
皇后齐年。太子千秋。福基同华藏以庄严。寿算共毗卢而等量。更祈檀那衍庆。海众安和。此一瓣香。净明日月。旷荡乾坤。空觉性而无佛无生。熏万汇而有因有果。爇向炉中。专伸供养。

　　寿昌堂上本师无明大和尚。用酬法乳之恩。敛衣就座。白椎竟。师乃云。佛不求佛。心不传心。如水与水。似金博金。会得也目前包裹。山阔猿长啸。会不得也目前包褁。林疏鸟不惊。会不会总目前包褁。空宣无相偈。即此包裹。也须包褁。水操没弦琴。诸昆仲于此彻去。以须弥山作四大海。白浪滔天。以四大海作须弥山。红尘满地。烹虚空之髓。而滋味恒新。挑水底之灯。而光明亘大。者里无加芒索。个中何用金针。所以道。指南一路。智者知疏。向上一机。石人抚掌。开弥勒之楼阁。而行愿重重。蹋毗卢之顶门。而毫光烁烁。到此则步步通玄。智不能知。识不能识。诸昆仲。此是故乡景象。若肯就路还家。便得转身归父。还肯么。自是不归归便得。五湖烟景有谁争。

　　上堂。揣虚空骨。吞栗棘蓬。剖开尘界。妙运寰中。白云七片八片。篱菊一丛两丛。分明漏泄西来意。几多眼耳尚盲聋。诸昆仲仔细穷。更有泥牛吼月。木马嘶风。分明向伊说破。赤肉团上。有一焦尾大虫。咦。莫把黄金当作铜。

　　上堂。即心即佛。马大师板齿生毛。非心非佛。马大师眼光落地。不是心。不是佛。不是物。王老师相随来也。博山总不恁么。白苹及翠羽。野老笑相亲。博山总作恁么。寰中天子敕。塞外将军令。还知博山意么。若知博山意。便会祖师意。若知祖师意。便会诸佛意。若知诸佛意。便会自己意。诸昆仲。不可虚延岁月。蹭蹬过时。猛着精神。发明斯道。始不被天下老和尚舌头碍也。当知天下老和尚。共一双眼睛看人。共一个口皮吐气。诸昆仲还会么。云来碧岫山装面。月到澄潭水画眉。

　　上堂。倾湫倒岳。大地全收。簸土扬灰。纤毫不立。全收则该罗广博。须知白昼雏鸣。不立则澹泊虚明。谁解红尘犬吠。是佛亦打。是魔亦打。管甚船来陆来。饥也一餐。饱也一餐。且喜柴干水便。没踪迹莫藏身。一双赤手。逢人且乞一文。藏身处没踪迹。两朵攒眉。遇佛堪消三拜。吾在药山二十余年。方明此事。亲言出亲口。莫使外人闻。诸人藏身处。博山总知。博山藏身处。诸人不知。诸昆仲。今日在此法筵。不免觌面相呈。若到诸方。逢人不得错举。珍重。

　　上堂。冬不寒腊后看。老侬不爱雪。稚子哭衣单。惟有东村一个没傝𠎷汉。髼头垢面。赤手空拳。寒不怕寒。热不怕热。最冷唱个雪词儿。最饥做个粜米汉。无一文钱。要与天下人斗富。无一分色。要与大地人争妍。有时在十字街头。倒骑铁马。有时在西洋大海。逆上须弥。有时在烈火𦦨中。嚼冰啮雪。有时在红尘堆里。掏草挑灯。有时指东话西。有时呼南为北。将三乘法堑。以作门墙。指十地菩萨。而为眷属。诸昆仲。斯人还合伴不合伴。复笑云。已被博山收下了也。

　　上堂。鹅湖云。瞠却眼兮剔起眉。反覆看渠渠是谁。洞山云。渠今正是我。我今不是渠。石霜云。渠无国土。何处逢渠。或有云。渠无生死。或有云。渠侬得自繇。或有云。渠不作个解会。诸昆仲。渠者何物。为与眼对。不与眼对。若与眼对。则成二物。不与眼对。因甚反覆看渠。若直下看破。便会得渠正是我我不是渠。若会得我不是渠。便能独蹈大方。孤峰自立。正不立玄。偏不附物。便会得渠无国土何处逢渠。既无国土。无量劫来。求生相了不可得。求死相了不可得。便会得渠无生死。果无生死。千自繇百自在。便会得渠侬得自繇。若到恁么田地。言语道断。心行处灭。便会得渠不作个解会。博山此语。如浪击银山。花开碧岫。石女扬眉。玄猿捕影。三岁孩儿头似雪。涧底游鱼忙不彻。展似眉毛作么生。分明底事叮咛说。诸昆仲。且道叮咛事作么生。双手拍开银世界。纵横谁辩往来源。

　　上堂。至理不渝。至功不宰。至道不形。至了不办。于此四句相应。便做个洒落衲僧。眼不染玄黄。脚不沾泥水。意不缘诸法。舌不亲玄旨。到此则圆机普应。玄度该通。净体无依。灵明绝待。所以玄沙大师云。罗笼不肯住。呼唤不回头。古圣不安排。至今无处所。诸昆仲。今时禅者。不信自心是佛。向外求佛。不信自心具足诸法。向外求法。既昧自心。纵有弘为。皆生死之业耳。又当知。求佛求法。即有所依。既有所依。于自心不得自在。譬如穷子。竛竮辛苦。乞食自济。昧却衣里无价宝珠。岂智者乎。夹山大师偈云。劳持生死法。惟向佛边求。目前迷正理。拨火觅浮沤。无事久立。珍重。

　　诞日上堂。本无今有。笑看镜里狂花。本有今无。搅动岩前湛水。一片白云弥漫。几多花鸟迷踪。拶碎虚空。罏鞴烹煎佛祖。高挥宝剑。草鞋救取猫儿。还他一个皮囊。赢得五湖明月。所以大觉世尊。舍王宫入雪山。睹明星开道眼。于三七日中。思惟是事。然后开权显实。说三乘法。及至末后。拈花示众。便云。有教外别传。简点将来。如梦境相似。博山生居黎庶。无王宫可舍。游化东土。无雪山可入。大地黑暗。无明星可睹。奴郎不辩。无道眼可开。然则贵贱虽殊。要且头脑相似。自幼便可怜生。二十以前。成家乐业。二十以后。花擘家财。三十以前。向北郁单越。解三玄戈胄。三十以后。在南赡部洲。碎五位枪旗。四十以前。你要去。我有钩儿钩你。博山却不钩你。任你千里万里。四十以后。你要住。我有锥儿锥你。博山却不锥你。任你在蟭螟眼里。今日正当四十岁。钩锥一齐息。博山不在者里。博山有一块古地基。自天台韶国师开创以来。千有余载。云峰信道者。克绍相继。亦数十余年。今日在此说法。是本有今无耶。诸人面前。不得说梦。是本无今有耶。诸人面前。不得说梦。看破梦境时如何。诸人面前。不得说梦。何以故。个中求其生无生不可得。灭无灭不可得。有本有不可得。无本无不可得。又将何而为寿也。以诸佛身众生身为寿。圣凡不可增减。以过去劫未来劫为寿。日月不可迁移。以妙高峰娑竭海为寿。燥湿不可损坏。以尽虚空遍法界为寿。天地不可覆藏。然虽如是。今日因甚么唤作四十岁。良久云。栖凤岩前云雾卷。伏牛山下古今传。

　　除夕上堂。诸昆仲。年月告尽。旬候云周。衲衣下一段大事。还会也未。若论参禅。须要立得心真。便头正尾正。其间亦不颠倒。更要识得病根始得。其禅有多种病。不可不知。若不识得病根。纵能精进。皆魔业耳。何为病根。试听博山从头告报。免使伤锋犯手。第一不得计时算日。第二不得敲冰洗浴。第三不得围炉向火。第四不得暗里偷光。第五不得开眼作梦。第六不得触树迷封。第七不得逆风把舵。第八不得易短为长。第九不得伤风露骨。第十不得钉桩摇橹。第十一不得步步登高。第十二不得从空放下。若不蹈此十二种病。便能作个净白衲僧。可以撮土为金。呼牛作马。释迦老子。尚不奈你何。况其他乎。然虽如是。更有一事。问诸昆仲。假如正月初一日发心。看看。挨到腊月三十日。又作么生折合。良久云。谈玄说妙恒沙数。那个男儿摸壁行。

　　上堂。神藏禅师云。知而无知。不是无知而说无知。良遂禅师云。良遂知处。诸人不知。诸人知处。良遂总知。荷泽禅师云。知之一字。众妙之门。高峰禅师云。知之一字。众祸之门。诸大老敲唱傍提。各具一只眼。博山今日不惜唇吻。从头注解。祗要告报。诸人知而无知。头脑相似。不是无知。而说无知火烧眉毛。救取一半。良遂知处。诸人不知。大似压良为贱。诸人知处。良遂总知。多知老翁。莫与相见。知之一字。众妙之门。把手牵不入。知之一字。众祸之门。脚头脚底。知字亦不恶。诸昆仲。博山恁么注解。还会博山意么。然虽如是。博山决不恁么道。无知而知。为之知知。知之为知。不知为不知。诸昆仲。还有不向知上作活计。另有超群㧞萃者么。当知。水琴松韵。堪传赤子之心。赤尾金鳞。不堕渔人之手。且道。与古人同耶异耶。复云。东西南北。十万八千。

　　腊八日上堂。维那白槌云。法筵龙象众。当观第一义。师云。第一义作么生观。觑着则眼瞎。嗅着则脑裂。举步绝行踪。动念非生灭。眼色耳音声。心忘思路绝。古今诸圣贤。同途而异辙。中峰水底琴。马师天上月。投子手中油。赵州庭前柏。博山无可示。梅花枝上泄。吐翠与含芳。凝寒傲霜雪。清香满十方。触着通身血。捶手哭苍天。浮杯老结舌。诸昆仲。当时释迦文佛。于腊月八日。抖碎虚空。七花八裂。尽大地。无一人会得。所以宝坊云。不是凌行婆。怎解同心结。

　　徐惟明居士请。上堂。大道绝方隅。灵明岂待寻。从来只恁么。作么有疏亲。灰头土面。何曾盖覆将来。利齿狞牙。毕竟声和响顺。所以瑞岩每于石上唤作主人公。复应云惺惺着。他朝后日莫受人瞒。瑞岩大似勾贼破家。要且傍观者丑。博山今日不免和盘托出。倒廪倾仓。说似大众去也。复以手指云。门外白云千万朵。篱边红杏两三枝。

　　上堂。在迷迷悟。在悟悟迷。从来迷悟似迷。今日悟迷非悟。迷悟两头拽断。圣凡更复何言。剔起眉毛。惜取眼中瞳子。绽开衣线。露出铁石心肝。灯笼与露柱相交。佛殿共三门斗额。赤手团成泥弹子。红罏炼就铁馒头。一任东掷西抛。毕竟埋光铲彩。纵教野狐精。岩中脱㲉。转转不错。笑杀赤须老胡。要知水牯牛。山下投胎。卓卓全该。须是沩山大士。诸昆仲。沩山大士作水牯牛。博山头角生已久矣。还有人证盟也未。良久云。达磨大士来。也放过一着。

　　元旦上堂。春风才动春花开。春雨相催春水来。惟有通玄峰顶石。依前白藓与青苔。大众。如何是新年头佛法。复云。东西林下鸟。添得好音声。

　　解制上堂。谁云结制仍解制。纵有成规俱不是。当空抛下云门柴。雪浪银花匝地开。简得多年破木杓。鹞子飞过新罗国。你既无心我也休。后代儿孙笑酒楼。香岩粥饭长行者。击竹有声聋两耳。翻思昔日老灵云。一见桃花瞎眼睛。谁是迷兮谁是悟。春风触着珊瑚树。谁是悟兮谁是迷。具足从前自家底。心不心兮物不物。连书几个向空咄。诸昆仲。因甚么书几个向空咄。复合掌云。我不敢轻于汝等。汝等皆当作佛。

　　寿日上堂。三世诸佛。与博山同生。无影树头悬日月。十二类生。与博山同寿。不萌枝上辩春秋。世界干城阳𦦨。佛生梦幻沤华。干城阳𦦨而世界色色皆空。梦幻沤华而圣凡心心寂尔。色色皆空。突出娘生面目。心心寂尔。纵横衲子胸襟。有问春秋多少。祇云花谢花开。更询劫运短长。谁道空成空坏。于斯领略。则古今非代而延促同时。一念万年而万年一念。岂思议算数年月日时而论耶。纵能观沧溟之水。几度清浅。犹是客作汉耳。只饶宝掌住世一千七十二岁。亦何驶哉。诸昆仲。且道。博山即今春秋多少。若会得。好从者里说来。其或未然。直须逆数到四十年前。博山与大众。别峰相见。

　　上堂。诸昆仲。凡心入觉。须善用心。不善用心。魔得其便。所以一个计字。出九十六种外道。一个着字。出五十蕴魔。及魔王眷属等。具在教乘。不可不知。经云。譬如有孔隙处。风则能入。摇动于物。而不自在。菩萨亦尔。若心有间隙。心即摇动。而不自在。乃至成就。皆魔业耳。何谓魔也。欢喜是魔也。烦恼是魔也。昏沉是魔也。掉举是魔也。惧动是魔也。厌静是魔也。喜谈论是魔也。爱游行是魔也。乃至斥像毁经。破律犯戒。拈颂机缘。擅开异解。诗赋词章。文艺杂学。并贪求说法。悉是魔也。所以博山教诸昆仲。提一则无意味公案。蕴在八识田中。当下不知有血肉身心。前境不知有山河大地。非内非外。滚作一个疑团。行不知行。坐不知坐。如一人与万人敌。又如心心常似过桥时。直须发明此事。到磕着撞着。打破疑团。通身是眼。纵遇释迦大师。摩顶授记。佛亦不做。何况魔军而能入耶。诸昆仲如斯会去。谁不丈夫。虽然如是。事怕有心人。直须当下一念无生。超彼三乘权学等见。若将心令无心却成有。直须觅心了。不可得。即证超魔法门。

　　上堂。水流湿。火缘燥。是水有鱼。是林有鸟。吃饭咬着舌头。解道青天不用扫。诸昆仲须自了。同个夜兮同个晓。试将此语播诸方。谩道荒田不拣草。更看云门拄杖子化为龙。吞却山河大地了。诸昆仲且道。博山即今在甚么处。良久云。深固幽远。无人能到。下座。

　　开光解制上堂。九十日期今已解。百千三昧许谁知。画龙未必乘云去。可惜人间十二时。十二时辰弹指过。眨起眉毛还是错。衲衣撩起伴云眠。盘陀石上松花堕。闻见清兮清亦非。法身无病不求医。顶门突出摩醯眼。夜半乌鸡带雪飞。带雪飞兮贵回互。金凤不栖无影树。纵横十字数将来。佛祖位中留不住。留不住兮劈面来。兔角龟毛眼里栽。今朝拄杖横挑出。那个男儿肯活埋。诸昆仲。今乃解制之辰。遇无量寿如来。为汝诸人。普作佛事。放大光明。照十方国土。无所障碍。更以无碍神力。将极乐娑婆。融成一界。若说是净土。却是娑婆。若说是娑婆。即是净土。且道无量寿如来。毕竟居何国土。今日博山亲指出。分明一点座中圆。

　　上堂。诸禅德。见闻觉知即是佛法。佛法即是见闻觉知。根本无明即是诸佛不动智。诸佛不动智即是根本无明。淫怒痴即是戒定慧。戒定慧即是淫怒痴。若向者里觑破。始知达磨大师航海而来。祇是指示人现成具足底道理。且如何是现成具足底道理。木人起舞非奇特。石女梳头越样新。

　　峰顶上堂。举十善道竟。复举圆通机大师。居山二十年。见伐木倒。豁然大悟。后九江太守。请主圆通席。遂㬰杖草履登台。说偈云。圆通不开生药铺。单单卖个死猫头。不知那个无思算。吃着通身冷汗流。师云。惭愧古人居山二十年。祇悟得个死猫头。若是博山则不然。博山欲开生药铺。随缘卖个活猫头。不知那个有思算。吃着通身鲜血流。诸昆仲且道。与古人是同是别。良久云。若将情识解。埋没祖师心。

　　上堂。释迦如来降诞西域。开场四十九载。谈经三百余会。末后拈花示众。复云有教外别传。贻累古今诸哲。祇与世人说些世法。何谓世法。明心见性是世法。戒定慧品是世法。三身四智是世法。五眼六通是世法。三乘十地是世法。十八不共是世法。三十七品是世法。六度万行是世法。乃至成佛极果是世法。博山则不然。今与大众说些佛法。何谓佛法。山河大地是佛法。日月森罗是佛法。鹊噪鸦鸣是佛法。乃至与诸昆仲。要笑讴歌是佛法。大众会么。若会得。是法住法位。世间相常住。其或未然。化城美境从君欲。惜蔽衣珠对月追。下座。

　　祖印院上堂。人天易集。净土罕逢。今日迎来。宛然佛国。大众。佛国则已至。还闻弥陀说法么。良久云。须知佛遍三千界。净土浑敷八字间。

　　乡亲到上堂。瑶天慧月。耀古辉今。性地觉花。香郊馥阃。汝等久离乡井。一向竛竮。此日同筵。幸逢故戚。诸昆仲。逢亲戚遇故友则且置。敢问。还得家中音信也无。若有可呈似。博山与汝亲手开拆。其或未然。分付白云常守户。侧听宾鸿送信来。

　　端午上堂。时逢昊仲。节届端阳。城户泛雄黄之酒。江乡闻款乃之歌。人道是尘境纷纭。博山说法轮大转。艾叶征旗。扫九十六种外道。菖蒲利剑。碎五十蕴魔军。古人于此却说闻声悟道见色明心。博山冷眼观来。犹成钝置。诸昆仲。终日钟鼓铿锵。此便是声。作么生是道。见今榴红柳绿。此便是色。唤那个作心。于此明得。正好买草鞋行脚。于此未明。也须恐惧。汝看尘境游戏之中。舟漂绿水。锦夺矶亭。如穿玉锦之梭。似布勾芒之令。穿波舞掉。划彩逞能。到恁么时。岂容拟议。若有毫厘迟怠。则丧身失命了也。何况衲僧门下。胡风一扇。陆地行舟。驾铁艇于太虚。翻玉波于峰顶。搏猛虎喉中之雀。解骊龙颔下之珠。直须不顾危亡。到手始得。正恁么时。还有抛舟罢柁。与博山同游戏者么。若有。可请出来。与吾相见。若无。山僧自逞神通去也。拈坐具。作摇橹势云。会么。道院迎仙客。书堂隐相儒。衲僧门下异。珍重赤须胡。

　　元旦上堂。拈香祝圣竟。次拈香云。此一瓣香。虚空包不住。大地载不起。爇向诸人面前。诸人要且不识。释迦大师得之。便云。普见一切众生。具有如来智慧德相。祇因妄想执着。而不能证得。迦叶得之。破颜微笑。便云。觅我者是汝我。阿难得之。结集闻持。副二传化。商那和修得之。便云。身十七。性非十七。乃至。达磨得之。与二十七祖辩珠云。此是世宝。未足为上。于诸宝中。法宝为上。此是世光。未足为上。于诸光中。智光为上。此是世明。未足为上。于诸明中。心明为上。二祖得之。便云。觅心了不可得。三祖得之。便云。信心不二。不二信心。言语道断。非去来今。四祖得之。便云。大缘与性合。当生生不生。五祖得之。便云。姓即有。不是常姓。六祖得之。便云。本来无一物。何处惹尘埃。马祖得之。便云。一口吸尽西江水。一脚蹋杀天下人。乃至。天童得之。便云。散干盖而非心。持坤舆而有力。今日博山在此座上。扬眉鼓舌。拈来撒出。祇要诸人识去。诸人还识得也未。若识得。便证香光庄严。若未识。人天众前。便好识去。岂不见。大缘与性合。当生生不生。

　　上堂。洞山大师云。地狱中苦未为苦。向衣线下。不明大事。是为最苦。此大事既在衣线下。因甚不明。祇因无始以来。心境交加。幻出一切色相。塞诸人眼根。幻出一切好恶音声。塞诸人耳根。幻出一切香臭。塞诸人鼻根。幻出一切甜酸苦淡。塞诸人舌根。幻出一切细滑粗涩等相。塞诸人身根。幻出一切缘虑等心。塞诸人意根。诸昆仲。要得一生取办。须将从前所学所习底。世法中伶俐心机巧心。佛法中语言相文字相知解相。尽情放下。做一个净白底衲僧。然虽如是。也要知衲僧溪深杓柄长始得。若会得。酌水献花。随宜得用。其或未然。吃饭也须防沙。吃水也须防噎。

　　上堂。僧问。金钟才扣。云堂已露真风。法鼓重鸣。海众更申败缺。正当恁么时。和尚如何结案。即卓拄杖云。山水之间。得渠侬力。进云。某甲从此信入去也。师云。信后如何。进云。向后与和尚更道。师云。分作两橛作么。又僧问。昔九座大师云。我今日向孤峰绝顶。驾一只铁船。截断天下人要津。祇如和尚。今日又作么生。师云。铁船即且置。阇黎要津。呈似老僧看。进云。争奈学人不会何。师云。不会倩人裁。进云。恁么则刚道是龙犹不信。等闲夺得始惊人。师云。闲言语。乃云。诸昆仲。佛法不是容易。博山三十年来。实际理地。洞然无碍。事法中较量。与理矛盾者尚多。即今与诸昆仲。升堂入室。结个粥饭因缘。于此座上。问来答去。如鸟云空。如鼠云唧。虽有其声。究竟将来都无实义。岂但无益。恐成赚误。若是祖师门下客。要知祖师行径。方有说话分。单明自己底。不知有古佛家风。此人有眼无身。若明得古佛家风。不知自己用处。此人有身无眼。直饶坐断两头。不通凡圣。转身气急。犹在半途。更须知有全提时节始得。大丈夫儿。步入重玄。睁开只眼。解作家活。用不乖方。敛沙界于毫端。纤尘匪碍。耀珠光于域内。洞鉴无遗。如日月光。远近斯照。拈拄杖云。还有恁么衲僧么。僧问。透网金鳞。因甚犹还滞水。师云。度尽无余影。还他越涅槃。进云。恁么则纵横沧海阔。腾跃万波随。师云。作么生说个腾跃底道理。进云。分明头角久。春江雨露微。师云。念文章可惜许。师复拈拄杖云。还有问话者么。众无对。自云。今日老僧失利。

　　上堂。天晴日头出。雨洒偕前湿。分明举似人。只恐信不及。诸昆仲。开眼见明。闭眼见暗。一等是见。因甚被明暗迁移。若要顿明此事。除是不造生死业始得。如何是生死业。厌烦恼趋菩提。是生死业。求大涅槃是生死业。分科列目。敷文演义。是生死业。舍垢取净。是生死业。穷玄究妙。是生死业。有得有证。是生死业。不脱对治门。是生死业。乃至升堂入室。问来答去。尽是生死业。若要脱此生死业。直须兀兀腾腾。恁么过时。夏则排窗。冬则附炉。饥则吃饭。寒则添衣。若以世法商量。便成渗漏。更将佛法理会。正是眼中着屑。

　　诞日上堂。僧问。庄子八千椿。正眼观来。犹存数量。大通尘点劫。衲僧门下。尚在半途。寿等虚空。泯绝途量一句。请和尚指示。师云。玄沙元是谢家郎。进云。和尚与玄沙同生去也。师云。年年桃李树。处处白红花。进云。者个且置。祇如当时韩文公。问大颠和尚。尊寿多少。颠提数珠云。昼夜一百八。今日座中。诸大檀越。或问和尚法腊多少。和尚如何应对。师云。漩澓黄河水。一年几度清。进云。如是则和尚与大颠。人有今昔。寿无两般去也。师云。干三长坤六短。进云。冰桃雪藕非为敬。直奋空拳上法王时如何。师云。坤在上干在下。僧礼拜云。谢和尚答话。师乃云。天地旋。山河走。石女生儿。世间希有。白向本爷娘。乾坤两眉皱。今日无端举似人。灼然笑破虚空口。诸昆仲。若道博山有生。是不谙佛法。若道博山无生。是不谙世法。生与无生。拈放一边。且道。四大色身。从甚么处得来。良久云。乾闼婆神无限乐。宫商不与世和同。首座问云。石女生儿得几个。师云。五男二女。进云。和尚生身父母。在什么处。师喝一喝。下座。

　　无异禅师广录卷第一
卍新纂续藏经第 72 册 No. 1435 无异元来禅师广录


　　无异禅师广录卷第二

　　住博山法孙　弘瀚　汇编

　　首座法孙　弘裕　同集

　　　　住信州博山能仁禅寺语录

　　佛成道日上堂。僧问。雪覆千山无点白。云空万里绝纤埃。未审甚么人。到此境界。师云。无缝袄子足风凉。进云。向上更请和尚道。师云。秦望岭头云。楚人那得见。进云。还许学人进语也无。师云。试说看。进云。恁么则礼拜去也。师不顾。乃云。法本法无法。庭前瑞草和根㧞。无法法亦法。黄河九曲。金沙混流。今付无法时。释迦鼻孔长多少。法法何曾法。瞒博山一点也不得。诸昆仲。释迦大士。四十九年。横说竖说。逆说顺说。谁人奈得渠何。及入涅槃时。以虚空为口。沧溟为舌。日月星辰为庄严。山河大地为听众。横说竖说。逆说顺说。要且无人得闻。博山今日在此座上。横说竖说。逆说顺说。谁人奈得博山何。博山今日。不待涅槃。即此座筵。以虚空为口。沧海为舌。日月星辰为庄严。山河大地为听众。横说竖说。逆说顺说。要且无人得闻。者里有些子誵讹。诸昆仲。过去释迦大师。所说法要。无人得闻。即且置。现在博山所说法要。因甚无人得闻。者里若缁素得出。许你亲见博山。既见博山。即见释迦大师。若缁素不出。纵见释迦大师。要且不见博山。何以故。有口非干舌。无钱卦不灵。下座。

　　上堂。诸昆仲。静则埋根千尺。动则当处生苗。直饶不动不静。未免飘飘飖飖。所以临济大师。三遭痛棒。如拂蒿枝相似。洞山不解无情说法。百城重胼。未足为劳。云门夹断脚胫。方知痛痒。沩山见火星。始乃瞥然。法眼一切处现成。千了百当。此是古人分上事。今人又作么生。若言古人有大根大行。此是自生下劣之想。性燥汉。当阳一击。大地百杂碎。毗卢遮那如来忍痛不禁。入一微细众生身中。作广大佛事。诸人还闻见么。若闻。便好触瞎汝眼根。若见。便好𡎺聋汝耳根。直饶闻见不生。正好吃博山痛棒。何以故。不是与人难共住。大都缁素要分明。

　　上堂。异地生灵苗。面南看北斗。无阴阳地上。幻出万状千形。正眼观来。仍成过咎。诸昆仲。口生白醭。未必知有异路玄提。东山水上行。又作么生折合。卓拄杖云。千古有余力。纵横验正邪。

　　元旦上堂。洪钧初转篆烟斜。拄杖重开劫外花。剩有几多饶益事。春风偏向破袈裟。诸昆仲。即今是元正启祚。且道。老僧袈裟下。有几多春色。首座云。抖擞不下。师云。阇黎分上。又作么生。进云。夜深弥勒穿廛过。手摆金襕笑掣颠。师拈拂子云。拂子头上显现。阇黎还见么。进云。圣人端居大位。自然海晏河清。未审。佛日皇风如何并化。师云。全凭一句无私语。扫尽烟尘报圣尧。众礼退。

　　上堂。扑落非他物。纵横不是尘。山河并大地。全露法王身。古人恁么悟去。大似吃常住饭。作自己事。博山则不然。行年四十九。皮骨若枯柳。四大体自如。面南看北斗。博山恁么道。大似吃自己饭。作常住事。徐六担板。各见一边。更有一偈。为之解嘲。不免总说向大众去也。祖父田园。自家产业。匪守珍御。不生下劣。才涉思惟。平地遭跌。醉酒卧街。证龟成鳖。博山恁么道。早作死马儿医。汝等诸人。也不得钻龟打瓦。珍重。首座云。某甲不似和尚。师云。汝作么生。进云。行年三十七。通身赤骨律。不吃常住饭。钵盂两度湿。师云。却是汝来得。要且不会老僧意在。

　　上堂。僧问。蛰户将开。海门雷震。敢问。和尚一池鳣鲔。何时际会风云。师云。拄杖时常头点空。进云。兴波作浪时如何。师云。阇黎脚跟下。水深多少。僧咦云。透网金鳞虽振鬣。冲霄丹凤不遗苞。师云。更须桉下云头始得。又僧问。乍入丛林蒙师命。往白下请有字经。敢问。和尚无字经。命向甚么处请。师云。磕破髑髅。僧礼拜。师云。便祇如此耶。出去。又僧问。近阐宗猷。既非临济沩仰。不是法眼云门。未审。香火因缘。从谁结得。师云。渡河落影子。进云。大好山头一针锋地。容尽大地衲僧。因甚么者坐具也容不下。师云。阇黎曾到峰头么。进云。已拈玉线芒。请露金针穴。师云。急着眼觑。进云。更有话问。请师垂慈。师云。不妨举着。进云。如何是功。师云。三人同一春。进云。如何是共功。师云。力士舁杖鼓。进云。如何是功功。师云。猢狲上露柱。进云。不得敲唱双举。请示正中妙挟。师云。高低云绕树。进云。谢师答话。师云。远近鸟衔花。师乃云。春日山多雾。樵人路径迷。纵然得入户。脚下有黄泥。诸昆仲。冰厚三尺。非一日之寒。水涨千溪。非一日之雨。朝闻夕死。非一日之功。立地成佛。非一日之行。所以释迦大师。旷大劫来。难行能行。难忍能忍。为我等故。修诸苦行。成就无上正真之道。正为我等今日事。且道。今日事。又作么生。若向今日会去。与释迦大师。共一皮袋子。岂但释迦大师。与恒沙诸佛。共一皮袋子。一心一智慧。力无畏亦然。于弹指顷。成就无量无边妙行。具足无量无边庄严。圆满八万四千诸波罗密门。其或未然。而言凡圣齐同。如持爝火拟比太阳。又如初生鸟雏欲冲霄汉。多不自谅也。首座问。和尚道。冰厚三尺非一日之寒。冰解后如何。师云。七花八裂。进云。水涨千溪非一日之雨。天晴后如何。师云。石头露也。进云。朝闻夕死。非一日之功。如何是无功之功。师云。阇黎向上觑着。进云。立地成佛。非一日之行。如何是无行之行。师云。着衣吃饭。未为分外。进云。和尚皮袋子。与释迦大师皮袋子重多少。师云。半斤八两。

　　解制上堂。马祖升堂。百丈卷席。将谓胡须赤。更有赤须胡。博山九十日以来。与诸昆仲升堂入室。还有恁么衲僧么。若有恁么衲僧。又何劳在此座下。眉攒攒地。济得甚么边事。诸昆仲。当此时也。千山寒色。雨滴岩花。为诸昆仲。敷宣第一义谛。于此会去。犹在半途。于此不会。带累博山。开眼说梦。

　　上堂。春日乍寒乍暖。春云忽卷忽舒。若向者里会去。佛法天地悬殊。诸昆仲。口横不如鼻直。眼大何似眉粗。倏然放出新罗鹞。笑杀杨岐三脚驴。还知么。众无对。师卓拄杖云。老僧今日失利。

　　上堂。僧问。今在人天众前。作么生相见。师云。是水东流。进云。和尚安住。在甚么处。师云。门前刹竿二丈五。进云。花落月明时。又作么生进步。师云。凭阇黎跳踯。进云。石泉一线。水源从甚处来。师云。喉咙下。进云。流向甚处去。师云。顶门上。进云。高低物象。一顾齐平。远近音声。众响斯应。是何人境界。师云。没来繇汉。进云。幽闲鬼如何杀得。师云。借阇黎刀看。僧拟议。师振声一喝。师乃云。明暗交参。正偏绮互。言中有响。句下无私。揭开云雾见青天。毕竟是谁遭点额。龙门万丈。笑看足下风云。金弹一丸。播弄手中戏具。古人道。一人所在亦到。拄杖子不会。诸人却会得。半人所在亦到。拄杖子会得。诸人不会。所以道。石人机似汝。也解唱巴歌。汝若似石人。雪曲也应和。恁么商量。惟木上座。却较些子。珍重。

　　上堂。僧问。如何是法身理。师云。伸手不见掌。进云。法身向甚么处安立。师云。暗地始惊人。进云。未审法身是何境界。师云。山河大地。进云。离了法身又且如何。师云。烁破四天下。僧礼拜。师云。是法非法。是心非心。非法即法。非心即心。打翻漆桶。大地平沉。云门大师甚是奇怪。盏子落地。碟子成七片。又云。扇子𨁝跳上三十三天。筑着帝释鼻孔。东海鲤鱼打一棒。雨似盆倾。诸昆仲。博山今日。亦如云门大师气宇如王。若渠来相见时。又作么生定夺。众无对。师云。拄杖不在。苕帚柄聊与三十。何以故。若不挫其来锋。将来必成过患。

　　上堂。道非明暗。法离有无。布袋头边逴得。看来犹是半途。直饶坐断毗卢。不通凡圣。旋风扑面。气急杀人。直下相逢不是渠。转位旋机沉毒海。诸昆仲。若言即心即佛。大似黄叶止啼。又云非佛非心。还如梦中说梦。不是心不是佛不是物。是甚么碗脱丘。江西老宿。恁么说法。尚唤作口里阿漉漉底。诸人分上。又作么生。诸昆仲。莫祇论他非是好。门前更有凤凰山。

　　上堂。甚么物恁么来。重门关锁一时开。甚么物恁么去。佛机不隔时流意。灵山会上有多端。立雪庭前无二致。甚么物几多般。见未分明莫浪传。尝记宝方言道。好天非高。大海非宽。说似一物即不中。多情不用眉毛动。修证即不无。污染即不得。丫角女子发如银。病中勘破维摩诘。即此不污染。是诸佛之所护念。粉碎虚空扑地来。百匝千重成一片。诸昆仲。既不似一物。毕竟似个甚么。有眼无耳朵。六月火边坐。任是同胞生。也须更问过。更问过是甚么。良久。卓拄杖云。拄杖子却辩得。

　　佛诞日上堂。王宫未降。佛事已周。脚跟下好与三十棒。未出母胎。度人已毕。脚跟下好与三十棒。四十九年说梦。取笑旁观。脚跟下好与三十棒。三百余会周遮。模糊正眼。脚跟下好与三十棒。忽遇恶水泼来。即周行七步。目顾四方。自云。天上天下。唯吾独尊。脚跟下好与三十棒。独有云门大师云。我当时若见。一棒打死。与狗子吃却。贵图天下太平。云门用此恶辣手段。始能竖立宗乘。若是倚墙靠壁汉。又胡足道。博山三十棒。略与通信。座中还有具此恶辣手段者么。良久云。黄金自有黄金价。切莫和沙卖与人。首座问。云门一棒。博山三十棒。是同是别。师云。出门是路进云。未离兜率。已降王宫。未出母胎。度人已毕。因甚么又唤作四月八日活佛降生。师云。争怪得渠。进云。诸佛出世。为一大事因缘。和尚出世。所为何事。师云。笑看天花满裓。进云。佛祖来偿口业债。未审。是何口业。师云。恶毒纠缠。进云。教中道。持戒但束身。非身无所束。因甚么千佛出世。又与人授戒羯磨。师云。罗浮原在广之南。进云。前无重难。后无轻遮。方堪受戒。或遇个大阐提汉。杀佛杀祖底出来。未审还与他受戒么。师云。堪为来学典型。留待别时供养。进云。恁么则和尚性命。落在此人手里也。师云。老僧甚得便宜。进云。法施殷勤。且酬三拜。师云。止。莫碍第二座问。

　　上堂。三身中。那身解说法。弹指一声惊海岳。几片闲云称野情。举头忽见辽天鹗。金乌玉兔急如箭。倒跨牛兮入佛殿。将钱祇为买馒头。放下手兮成块面。个是男儿大丈夫。一口吸尽西江无。古涧寒泉清似镜。分明状出山海图。诸昆仲。临济大师以一株大树。覆荫天下。博山以一根拄杖子。搅浑世界。且道。与古人是同是别。良久云。翻思初祖金鸡谶。要假儿孙脚下行。

　　上堂。从夏至今。未曾与诸人说话。今日因恒一本宗二上人请。博山升座。不免强说喻言。然尽大地撮来如粟米大。将何譬喻得出。法眼大师云。理极忘情谓。如何有喻齐。到头霜夜月。任运落前溪。诸昆仲。此事不在哆哆啝啝。说得道理通。便称悟门。只饶讲得三乘十二分教。祇益多闻。尚唤作传语人。亦名辩慧人。与自己总没交涉。若欲匡持大法。直须顿弃言诠。握太阿锋。眉捷交流汗血。拈如意宝。寰中赈济饥虚。呈沩仰圆机。施临济棒喝。履法眼清素。用云门顾盻。虽然如是。若到曹洞门下。尚未有话会分。何故。水急鱼难住。山深云更多。

　　上堂。古德云。日月未足以为明。是甚么物得恁么明。乾坤未足以为大。是甚么物得恁么大。博山今日不惜唇吻。与你诸人注破。卓拄杖云。拄杖子眼光烁破恒河沙世界。明耶非明耶。恒河沙世界。在拄杖子里许。大耶非大耶。诸昆仲。祇是根拄杖子。又何得论明论暗论大论小。大小明暗。悉是对待之法。然虽如是。也不得草草。何以故。要知幽径趣。须办半年粮。珍重。

　　上堂。师方升座。二僧问。不称理各赐棒。乃云。毛吞巨海。海性无亏。芥纳须弥。芥空宛尔。若道是神通妙用。斯人未达其源。若道是法尔如然。犹是拍盲狂解。是以二人各责三十棒。赶出三门外去。诸昆仲。只须㭊毫端而泻海水。碎芥子以露须弥。旋岚偃岳而绝纤尘。竞注江河而无湿性。诸昆仲。万花丛里去住。揣空出骨何难。清凉地上讴歌。白日挑灯有据。到此则正偏旋复。云树绝依。古木森然。灵禽不住。菩提涅槃。真如佛性。唤作破草鞋。且拈放一边。各人衲衣下。浆洗钱布施。些子还肯么。毗目仙人执手时。善财眼底微尘佛。珍重。

　　上堂。三界无法。何者是生。三界无法。何者无生。生与无生。二俱增语。若谓是生。前村古路坦然平。若谓无生。海门波浪万千寻。若道生即无生。楼头戍鼓正三更。若道无生即生。彩笔将来𦘕不成。诸昆仲。幻化门头高着眼。莫将阳𦦨乱纷纭。生与无生。姑置勿论。且道。二六时中。折旋俯仰。毕竟承谁恩力。良久云。六窗虚净无倚。将来用度恰好。珍重。

　　上堂。大道虚旷。无有程途。几动之微。自当审细。若藕丝而牵大象。匪假神通。如宝树之宿蟭螟。难窥异色。活中死句。笑容含冰铁之姿。死处活来。寒谷动阳春之𦦨。更须知当机劈面。毋待指陈。互换相资。那容凑泊。诸昆仲。当此时也。寒灰发焰。雪覆红炉。冰玉相衔。谁能料拣。若有人料拣得出。博山将明窗下安排着。珍重。

　　在寿昌守无明和尚七众请。上堂。一二三四五六。天地位万物育。个中有个无角泥牛。东触西触。至今无处藏踪。只得和尘混俗。更须知平处险直处曲。击破重关谩轻忽。太平宇宙斩痴顽。此是禅宗亲付嘱。亲付嘱。破驴脊上苍蝇出。达磨未识参禅。孙膑不解货卜。惟有寿昌老人。一生向锄头上。七纵八横。至今也填坑塞窟。诸昆仲。还有为堂头和尚出气者么。今日幸有博山不肖儿孙。为伊雪屈。

　　寿昌和尚完七众请。上堂。昨夜西风穿牖过。窗棂纸幙都吹破。殿前剩得古香炉。袅袅祥烟腾复堕。者一个那一个又一个。铁发铜须。庚金丙火。抛向太冶红炉。炼成一团。抖擞看来。阿谁是我。者一个那一个又一个。大家抬荐商量。哭杀西来达磨。诸昆仲。回观说法。四十九载。看来何异先师七七。安心可笑雪庭人。惹得阶前神鬼泣。泣泣。好将断臂完肤。一生参学事毕。

　　结制上堂。天地与我同根。万物与我一体。时人见此一株花。如梦相似。诸昆仲。古人于黑漆桶底。鉴貌辩色。无影树下。笑月吟风。掣开金锁玄关。扯破漫天网子。博山则不然。有人问。天地与我同根。万物与我一体。意旨如何。祇向他道。昨日有人。从燕京来。寄得广南信。岂不见。溪山各异。而云月是同。又云。时人见此一株花。如梦境相似。意旨如何。祇向他道。老僧见此一株花。切于肯綮。岂不见。人无远虑。必有近忧。珍重。

　　铸佛上堂。天雨四花。地摇六震。拈拄杖云。觌面相呈。是何祥瑞。释迦于迦维国土降生。累及诸大菩萨天龙八部。趋侍成劳。唯十方诸佛。各住本国。合掌宣扬赞叹不及。诸昆仲还见也未。若见。虚空落地成几片。若不见。烁烁红光摇闪电。若见不见。长安尽处含元殿。若不见而见。裂破馒头成块面。所以法不孤起。缘聚则成。智邲禅人。于徽州境上。苦行三年。正是担佛傍家走。智硕禅人。敛灵山之象迹。发异地之灵苗。真淑金居士。不忍坐观。㧞剑相助。开五十三参之觉路。结百千万种之良缘。或乱峰顶上。卜吉导迷。或引进犹勤。针还玉线。或输百金而不倦。或伸只手以相扶。仍有水斋圣慈本宗诸上人。攒花掷锦。蕴造成功。净眼谛观。悉成钝置。今有浦城道美黄居士。设斋供众。且道。直下相逢。不劳心力。是何人作证。复拈拄杖云。释迦昨夜又重生。笑看炉中飞片雪。珍重。

　　开光上堂。佛身无为不堕诸有。慈德声名垂不朽。今朝觌面绝周遮。眼上眉毛谁不有。丹霞拨火而寻舍利。善现晏坐而睹法身。云门用棒以酬恩。洞山用麻而报德。者一队老汉。虽则一期方便。怎柰千古颟顸。何似博山将大冶红炉。一模倾出。使天上天下有情无情。睹端严之妙相。植菩提之正因。度普耀之通津。趋妙严之果海。紫磨金聚。咸转根本法轮。白玉毫光。旋入普明三昧。使大地众生。各各相谓有佛出世。各各自见己身作佛。无有众生。无一众生相者。如是则无施者。无化者。无造者。无受者。亦无见者。何以故。施者乃至见者。如梦幻故。山河大地。草木丛林。情与无情。世出世间。如梦幻故。乃至诸佛出世。诸佛涅槃。影现其中。如梦幻故。还有不在梦幻者么。卓拄杖云。今日为君亲指出。普天匝地尽光明。

　　上堂。一二二三子。平目复仰视。两口一无舌。此是吾宗旨。仰山大师。生平家活。彻底为人若以意识度量。正所谓平地上死人无数也。然此偈无纤毫缝罅。博山今日。向虚空里钉橛子。太清中加彩绘。使诸人有所趋向。有所扪摸也。一二二三子。抖擞不下。平目复仰视。北斗向南看。两口一无舌。空容传声。虚堂习听。此是吾宗旨。披拂有余恨。诸昆仲。当知此偈暗机圆合。金钟同玉磬和鸣。正按全提。瑞草与琼枝并茂。若向者里会去。平常心与道相宜。若向者里不会。正是业识茫茫。无本可据。更有一事在。佛殿东南缺了一角。有人补凑得下。博山遗只履以谢之。珍重。

　　上堂。诸佛秘密藏。祖师递相付。既同本来心。何迷复何悟。言语悉虚妄。形色如朝露。了形色语言。究竟绝依怙。譬如洞庭水。今古清如故。虚空非动摇。太清绝点污。有物终败坏。无形始清素。诸昆仲。迷镜里之头。徒劳狂怖。昧衣中之宝。枉受竛竮。卓拄杖云。若向者里会去。犹较些子。更欲迟疑。向下文长。留待来日。掷拄杖。下座。

　　上堂。心同虚空界。示等虚空法。证得虚空时。无是无非法。大小祖师。虽则是和泥合水。要且弄巧成拙。将心与虚空。分作两橛。说同说等。论是论非。虽不涉是非。亦将是非弄影耳。夫虚心独运。妙湛何依。至体弥纶。空界何立。大方莫比其量。慧目罔眺其踪。日月未足喻其明。冰雪难以方其洁。古涧之水湛湛。浸杀法身。不萌之草茸茸。能藏香象。诸昆仲且道。彻底无依。向甚处安身立命。良久云。众既知时节。吾今不再三。卓拄杖。下座。

　　上堂。灵光不昧。万古徽猷。入此门来。莫存知解。诸昆仲。终日拈香择火。待客迎宾。动转施为。折旋俯仰。还有知解也无。既无知解。得恁么伶俐。得恁么活泼。古德云。樵子负薪归。机妇连宵织。看他家事忙。且道承谁力。若向者里会去。饭是米做底。汤是水做底。师姑是女人做底。切莫当面错过。不错过。鹞子过新罗。依然辜负我。卓拄杖。下座。

　　解制上堂。世界干城。众生阳𦦨。诸佛镜像。六道空花。不跻圆觉大伽蓝。终是痴狂门外走。若带些些泥水。未免纸里麻缠。除是铁胆铜心。始解步空捉影。百尺竿头稳坐。终落那边。三家村里安身。仍停此岸。只须藏身处没踪迹。金针绣出玉麒麟。没踪迹处莫藏身。铁掌挪成银弹子。诸昆仲。今日解制之辰。三年果满。万行周圆。且道。百步穿杨一箭。作么生透得过。良久卓拄杖云。好手手中夸好手。红心心里射红心。下座。

　　上堂。心如墙壁。乃可入道。集云峰下四藤条。是圣足凡都一扫。诸昆仲。不立圣凡则且置。古佛与露柱相交。是第几机。云门大师云。南山起云。北山下雨。若向者里会去。古佛向露柱头上。转大法轮。露柱在古佛腹中。照天鉴地。复有微尘数菩萨摩诃萨。出现于交未交之处。行六度万行。弥布重重。所谓檀波罗密。布施海。尸波罗密。戒德清净海。羼提波罗密。忍辱海。毗黎耶波罗密。精进海。禅波罗密。正思惟三昧海。般若波罗密。智慧海。此诸大士。于实际理地。云兴霞举。解作家方。于衲僧分上。了无交涉。直须摩着衲僧鼻孔始得。诸昆仲。近时禅道凋零。人心狂悖。天下无真正知识导引后来。亦无真正学人参询善友。宾主相见。各负胜心。如傀儡一棚。不加线索。或大骂一场。谓之直捷。谓之险峻。谓之接机。谓之推向万丈坑中。谓之不容开口。或盲加几棒。或竖指擎拳。或乱伸问答。谓之痛快。谓之流通。或藏睛闭目。谓之禅。摇唇鼓舌。谓大悟。指证经典。谓之正脉。执持课诵。谓之行门。或祈乩笔之验。以保阳年。或礼应赴之流。而修冥福。更有无知学者。认定个业识茫茫。谓之自己。指面前顽虚境象。谓之清净法身。眼底无人。自尊自大。如此邪辈。是处皆然。若当作禅门下客。祖师门庭。则扫地而尽矣。兹因高丽国晦昙上座。同寒溪寺清虚。及众居士。自楚而来。广修供养。复请上堂。敷演斯道。博山不觉老婆舌头。所谓剑为不平。药因救病。虽然。还知未升座前消息也无。良久云。涧底有泉清鸟语。眼中无物逐尘飞。珍重。

　　结制上堂。世尊拈花。芙蓉秋露冷。迦叶微笑。兰蕙晓风清。又云。我有正法眼藏涅槃妙心。付嘱于汝。可谓囊藏长者券。腰没半文钱。至今后代儿孙。望影分波。竟莫得其涯岸。当此时也。去圣时遥。人心狂悖。妄庸邪见。布满寰宇。称悟道者纷纷。求其真参实究者盖鲜也。诸昆仲。若要会世尊拈花底道理。竖起拂子云。向者里会取。若要会迦叶微笑底道理。掷下拂子云。向者里会取。然须从冰山雪洞里。穿下过来。始堪共语。不然则就窝子里打将去。尽是掠虚汉。与自己本分中。有何交涉。即今乃结制之辰。有吉安纯初曾居士。舟次一月而来。为彼乃郎广修供养。复请博山上堂。敷演此事。不免翻世尊之陈案。燃古佛之慧灯。踵列祖之芳尘。续金刚之慧命。然虽如是。诸人分上。也须向无阴阳地上。衔一茎草来始得。卓拄杖。下座。

　　上堂。单明向上。语绝周遮。洞鉴几微。要在句外。若在文言上理会。正所谓埋没先宗。辜负自己。德山大师云。毫厘系念。三涂业因。诸昆仲。十二时中。折旋俯仰。是系念耶。非系念耶。是正因耶。是业因耶。又云。瞥尔情生万劫羁锁。开口动舌处。是情生耶。非情生耶。是解脱耶。是羁锁耶。汝等诸人。各向衲衣下缁素看。若以无念为无念。无情为无情。即泥塑木雕。若以有念为有念。有情为有情。正是业识茫茫。无本可据。衲僧家须另行一路始得。祖师云。心随万境转。转处实能幽。随流认得性。无喜亦无忧。于诸境缘。未免随流。且道。唤甚么作性。若认得性。正好吃博山痛棒。若认不得性。正好吃博山痛棒。何以故。龙门无宿客。雨打石人头。卓拄杖。下座。

　　无异禅师广录卷第二
卍新纂续藏经第 72 册 No. 1435 无异元来禅师广录


　　无异禅师广录卷第三

　　住博山法孙　弘瀚　汇编

　　首座法孙　弘裕　同集

　　　　住信州博山能仁禅寺语录

　　寿日上堂。诸佛时常说法。博山特地重宣。是何言。丫角女子鬓皓然。是何法。明察秋毫双眼瞎。此情惟有木人知。六月炎天生冻杀。若向者里。揭山头之宿雾。破水面之印文。古佛向汝诸人面前。说寿量品报恩品已竟。所以云。博山生。大地众生与博山同生。博山寿。大地众生与博山同寿。然虽如是。更须知有出世事。始是报恩者。博山尝有偈云。欲报深恩出世奇。报恩深处少人知。而今洞彻无违理。始信从前步不移。古德云。尽大地如粟米大。抛向汝诸人面前。诸人要且不会。打鼓普请看。若会得恁么说话。始知不移步底道理。国恩。佛恩。亲恩。檀越恩。一时报足。若乃暖衾凉枕。菽水承欢。欲报深恩。无有是处。所以释迦大师。弃皇宫如脱敝屣。乃至忉利天。为母说法。此释迦之孝也。目犍连尊者。去须发如除垢腻。乃至饿鬼道中。救脱母难。此目连之孝也。现前大众。思地狱苦。发菩提心。长连床上。瞠眉努目。究衲衣下一件大事。此诸昆仲之孝也。作么生是博山底孝。拈拄杖云。一条拄杖活如龙。纵横全得渠侬力。连卓拄杖。下座。

　　上堂。凡心圣心。本无差别。即凡即圣。犹是强言。自是众生。瞥起情念。妄分我人。生天堂下地狱。趋饿鬼报旁生。无始以来至于今日。乃至尽未来际。无有了底日子。若是个伶俐汉。踢翻筋斗。掉转乾坤。透彻自己关棙。若透彻自己关棙。便透彻三千七百祖师关棙。若透彻祖师关棙。便透彻释迦老子关棙。若透彻释迦老子关棙。便透彻博山关棙。若透彻博山关棙。八万四千关棙。一时洞开。然虽如是。卓拄杖云。点铁成金易。除却是非难。下座。

　　除日上堂。残冬已去。春风到来。木鸡报晓。石女怀胎。庭前翠柏堪剪。溪边嫩柳重栽。达磨不来东土。寒山元在天台。惟有临济大师。赤肉团上。无位真人。分身无量。散在汝诸人面门出入。未证据者看看。饥同餐渴同饮。寒同火睡同衾。若向者里。儱侗瞌睡。未免受无位真人当面热瞒。竖起拂子云。诸昆仲会么。圆明了知。不因心念。珍重。

　　元旦上堂。元正嘉运何先兆。迟日晴空光皎皎。悟迷邪正谩商量。是圣是凡谁分晓。现前境界亦何赊。说向西方途路杳。一微尘里显全机。大地山河一茎草。幻化场中着眼看。万法无过随缘好。然虽如是。应时纳祐。又作么生。卓拄杖云。莫谓袈裟元是旧。春风先到杖头来。

　　都昌佛殿山长庆寺古愚。设斋荐父请。上堂。博山说法二十余年。即今何故不肯上堂。盖为法门混滥。妄庸者多。以上堂为戏具。故博山跛跛挈挈。且恁么过时。今古愚上座。为彼亡父。敦请不已。却又躲避不过。诸昆仲。轮回三界中。恩爱不能舍。弃恩入无为。真是报恩者。释迦大师。不合教坏人家男女。博山今日路见不平。不免拔剑相助。轮回三界中。随群逐队不同同。恩爱不能舍。要笑讴歌宣般若。弃恩入无为。菽水承欢我是谁。真是报恩者。五逆七遮可知礼。博山非但逆俗。亦乃毁僧。然虽过犯弥天。要且恩归有地。昔者灵山会上。五百比丘。得四禅定。具五神通。未得法忍。以宿命智通。各各自见过去弑父害母。及诸重罪。于自心内。各各怀疑。于甚深法。不能证入。于是文殊承佛神力。遂手握利剑。持逼如来。世尊乃谓文殊曰。住住。不应作逆。勿得害吾。吾必彼害。为善被害。文殊师利。尔从本已来。无有我人。但以内心。见有我人。内心起时。我必被害。即名为害。于是五百比丘。悉皆悟道。诸昆仲。若向文殊握剑处会去。佛恩亲恩。一时报足。于此不会。虽粉骨碎身。父母深恩。未足为报也。直饶目连于地狱中救亲。神通之力太晚。玄沙向宝塔边认父。天人之礼何甘。兴化令他人助哀。孝道之名反是。睦州打草鞋供母。福田之报多悭。此诸尊宿。虽曰至孝。尚属缘生。缁素将来。不无渗漏。何似古愚上座。化父及弟。俱出家为僧。导以净业。其父有自责自悔之歌。不塔不真之偈。临终预知时至。正念分明。其父大安乐可知。古愚报恩酬德。亦可知也。诸昆仲。各各具有生身父母。当人分上。又作么生。卓拄杖云。粉骨碎身未足酬。一句了然超百亿。珍重。

　　新建法堂。本府萧太尊请。升座。浴龙池畔瑞云开。丈室悬知贵客来。顿省祖师门下事。舌头口里滑如苔。云门大师云。高低一顾。万象齐彰。拟议之间。横尸万里。博山则不然。高低一顾。眼见鼻梁。逼塞虚空。向者里出气。诸昆仲。若商量得出。萧使君大居士。为汝等证明。其或未然。拄杖子为大众注破。卓拄杖一下。首座问云。适闻和尚。高低一顾。眼见鼻梁。祇如逼塞虚空。作么生转得身吐得气。师卓拄杖云。踪迹不施功。千山添翠色。进云。恁么则扑破虚空。通身活眼。师云。门前一水收三水。屋后千松盖万松。进云。祇如萧使君道。山河大地浑成梦。且道。是真梦是浮梦。师云。直下看取。进云。与么则龟毛拂子春风动。拄杖纵横法界收。师云。且放过一筹。座率众礼拜。

　　古德法师请。上堂。诸昆仲。古人云。此事不与教乘合。亦是方便语。又岂知一大藏教。无一言一字。不与此事发机耶。楞伽经云。佛语心为宗。无门为法门。既云以心为宗。三乘十二分。皆心之切脚耳。华严经云。奇哉奇哉。一切众生。皆具如来智慧德相。可谓开发性源矣。又云。若有见如来体性无所有。修习得明了。此人即作佛。若知得体性无有。佛之一字。犹是剩言。圆觉经云。如来大光明藏。是诸众生清净觉地。众生清净觉地。即如来大光明藏。可谓凡圣同源。毋劳指注。又云。如来因地修圆觉者。知是空花。即无轮转。亦无身心受彼生死。果知妄身妄心如空花相。修行分中。甚是省力。楞严经云。一人发真归元。十方虚空悉皆消殒。果知得虚空消殒。华藏世界逼塞塞地。无纤毫渗漏。法华经云。是法住法位。世间相常住。果知得是法住法位。可谓无量宝聚当下知源。诸昆仲。此是教家极则。若以思惟心测度。如将萤火烧须弥山。终不能着。然虽如是。更须知有宗门中长处始得。卓拄杖云。此拄杖子。在马祖分上。牛行虎步。草偃风行。一口吸尽西江水。一脚蹋杀天下人。在石头分上。唤作竺土大仙心。东西密相付。在庞居土分上。竿木随身。逢场作戏。在临济分上。驱耕夫牛。夺饥人食。敲骨取髓。痛下针锥。在沩仰分上。暗机圆合。啐啄同时。在云门分上。函盖乾坤。随波逐浪。顾盼犹倍句。扬眉落二三。在法眼分上。六根互用。六用齐施。在曹洞分上。正不立玄。偏不附物。今日在博山手里。唤作拄杖子则触。不唤作拄杖子则背。毕竟作么生。良久云。有时破雾穿云去。拨转乾坤振祖基。卓拄杖。下座。

　　上堂。佛法非非法。非非非亦非。非非俱绝迹。始可话离微。诸昆仲。若欲决择是非。除是向教乘中。辩得清浊。然后始透得祖师关棙。何谓清浊。如教中说贪嗔痴爱。烦恼无明。是障道法。此是声闻藏说。是浊流边说。无佛可成。无生可度。情与无情。性相平等。此是菩萨藏说。是清流边说。至体无名。圣功独照。此是药言。无病人前。不得说药。有修有证。建立因果。此是声闻藏说。是浊流边说。无修无证。不昧因果。此是菩萨藏说。是清流边说。修与无修。二俱剩语。此是药言。无病人前。不得说药。若说有句无句。是外道说。若说亦有亦无句。非有非无句。亦是外道说。离四句绝百非。此是药言。无病人前。不得说药。若贪着尘劳。侵损正法。此是波旬说。失于正受。乐着诸受。此亦是波旬说。山崩海竭。不动其心。此是药言。无病人前。不得说药。诸昆仲。百非俱遣。宛然赤子之心。一道齐平。突出摩醯之眼。珍重。

　　上堂。寿昌先师云。蹋上云头第一峰。眼中广博小虚空。当初欲见无繇见。今日相逢处处同。诸昆仲。此是曹洞宗旨。分明向汝诸人道。无纤毫盖覆。若向者里会去。洞山大师。在汝诸人脚跟下。放光动地。入宝镜三昧也。其或未然。博山不免注解一遍。蹋上云头第一峰。坑坎险𡾟。也须仔细。眼中广博小虚空。眼在虚空里。虚空在眼里。试定当看。当初欲见无繇见。对面不相识。千里却同风。今日相逢处处同。是何面目。指东为西。唤南作北得么。若向博山注解处会去。寿昌先师。在汝诸人脚跟下。放光动地。入宝镜三昧也。然虽如是。博山不合将寿昌老人受用底家私。撒向诸人脚跟下。岂不见父为子隐。子为父隐。直在其中矣。珍重。

　　寿日上堂。僧问。今日寿诞上堂。敢问。和尚年多少。师云。频添花甲子。数到劫云初。进云。只如和尚未出世时一句。又作么生。师云。手中拂。三十钱买来底。进云。谢师答话。师云。且道。劫云之前。是何景象。进云。今朝不用重追究。曾向湖南佛国来。师云。三十棒。自领出去。乃云。从本无生。谁曰有生。无生缘生。缘生无生。达此生理。不妨生生。所以云。生生谓之道。万古碧潭光皎皎。四方八面绝遮拦。曰圣曰凡俱不了。慈明和尚云。手铄黄河干。脚蹋须弥倒。天堂并地狱。皆繇心所造。卓拄杖云。若真狮子儿。不向那边讨。

　　知非首座请。上堂。博山久不上堂。诸人生出几多妄想。如渴鹿趁阳𦦨。有甚了期。何不向自己脚跟下荐取。诸昆仲。若欲向自己脚跟下荐取。最先要看破依正二报四生六道。悉从因缘生。还从因缘灭。释迦老子四十九年。横说竖说。总是缘生法。岂不见报化非真佛。亦无说法者。汝等莫见博山恁么道。便向法身边住着。殊不知。法身边。沾黏一丝毫不得。若黏着纤毫。便如猢狲着锁。不得自繇。伶俐汉。如香象渡河。截流而过。岂不俊哉。兹因知非首座六十大诞。设斋供众。仍请博山。为大众说法。且道。今日博山是因斋庆赞耶。慰诸人妄想耶。良久云。灵芝和雨秀。菡萏带风香。卓拄杖。下座。

　　张二水相国请。上堂。首座问。壁上高僧。呼着即应。今日相国临筵。当机如何指的。师云。鸟啼庵后竹。进云。恁么则撩天索价非思议。衣里明珠觌面呈。师云。云起面前山。进云。经纶妙手元非借。推转吾宗大法轮。师云。如天普盖。似地普擎。僧问。承闻。和尚有言。虚而灵。寂而妙。才思惟行不到。请和尚行到一句。布施大众。师云。山阔猿长啸。进云。谢和尚指示。师云。林疏鸟不惊。僧礼拜。师乃云。若人欲知佛境界。当净其意如虚空。远离妄想及诸取。令心所向皆无碍。诸昆仲。汝等即今。本具底四大五蕴。六根六尘六识。及阿赖耶识。念念生。念念住。念念异。念念灭。是碍耶。非碍耶。所以道。会得。如大火聚。会不得。亦如大火聚。会得。如大火聚。高山无宿鸟。会不得。如大火聚。深水有嘉鱼。博山恁么道。也是杓卜听虚声。汝等诸人。大须审细。兹因相国张居士。入山饭僧。此居士位极人臣。谦光导物。灵苗智种。天性带来。不忘灵山付嘱。殷勤恳请博山上堂。当知居士一片婆心。祇要诸人得个入处。诸人还知入处么。卓拄杖云。山中光耀辉天地。伫看堂堂宰相行。

　　桐城宰官居士请。上堂。诸昆仲。参学须具参学眼。若具参学眼。脚蹋实地。步步登玄。若不具参学眼。与参学没交涉。譬如善射者。立定脚跟。然后拈弓架箭。始能中的也。黄檗运禅师云。老僧行脚时。见草里有人。拦头一锥。彼人若知痛痒。便布袋盛米供养他。雪峰大师。三登投子。九上洞山。炊饭挪巾。成办个事。此宗门中参学样子也。不似而今口称行脚。观山玩水。较量是非。三三五五。聚头杂话。有一等。向册子上研穷。枯骨上讨汁。有一等。长连床上。睁眉努目。胡思乱想。想久成劳。不是昏沉。便是散乱。如斯等类。皆非法器。诸昆仲。洞房春暖。须知锦帐香销。庭际光生。且喜寒灰发焰。事惊极致。理喜从虚。所以道。只须挥剑。若不挥剑。渔父栖巢。闲时喜唱步虚词。泥雨须防苔藓滑。路凭高处险。狮岩绝狐狸之踪。影向暗中消。灵运结灯花之彩。诸昆仲。博山舍父逃走。竛竮辛苦。三十余年。今日到舒州城。唱个还乡曲子。彻见故乡田地。彻见故乡人物。彻见故乡春色。世间之乐。百千万亿倍。不足为喻。兹因桐城众宰官居士。及诸山僧友。请博山升座说法。博山果有何法可说。不免将生平所行底。所见底。所到底。细详一遍。然虽如是。道旷无涯。逢人不尽。更须知有长处始得。卓拄杖云。莫谓故乡田地稳。门前更有万重山。僧问。此土圣凡同聚会。向上宗乘为举扬。师答云。此去南舒一百余。又问。不问有言。不问无言。请和尚如何道。师云。岩前生石虎。僧喝一声。师笑云。声响吼如雷。僧无语。师便打。

　　生生社上堂。博山今日不说有法。不说无法。不说亦有亦无法。不说非有非无法。离四句绝百非。石人点头。青山皱眉。深寒博得三春暖。破雾披云入翠微。下座。

　　皖城宰官居士请。上堂。天地与我同根。万物与我一体。肇公祇知全身拶入。要且不会转位旋机。殊不知说个一体。已成两橛。不见道唤作如如。早是变易了也。诸昆仲。须知古佛堂前。曾无异说。夜明帘外。别有家传。分明月照金沙。喜见庭生瑞草。家风笑展。从他野渡无人。宝树风清。须信白云有主。向者里别有生涯。可与古人把手。其或未然。博山有个方便。卓拄杖云。急着眼荐。

　　展墓归山。上堂。离山九十日。谁是能离者。本无心外境。愚者妄分别。诸昆仲。会得此意。虽经历恒河沙世界。无彼此之分。无自他之想。良以。世人祇知有一生身。及一生底父母。一生身底处所。殊不知。旷大劫来能生所生底父母。及一一生身底处所。尽其智力。不得其数量。诸昆仲。若以恩报恩。大恩莫能报。不见报恩者。始乃得常住。是故诸菩萨。借此世间孝。运无缘之慈。兴无碍之悲耳。诸昆仲。金棺扶衬。认父骨于乱尸之中。义井荐亲。见天人于宝塔之顶。此等俱见超物表。理出常情。若以世间情想。拟报深恩。虽肝胆涂地。不能报也。昔兴化令他人助哀。山河挥泪。迦叶藉琴声起舞。草木含悲。博山今日。以现前血肉身心。供养现前无面目底父母。汝等诸人。向者里。还见得彻么。卓拄杖云。他家自有通人爱。不以亲疏较短长。便下座。

　　宫谕吴观我居士请。上堂。真不掩伪。曲不藏直。大千沙界黑如漆。揭开云雾见青天。男儿肯向他寻觅。一语中具三玄。新妇骑驴阿家牵。一玄中具三要。跛脚猢狲多掷跳。有照有用。沙盆打着连底冻。立主立宾。相将携手过西秦。惟有东村王太乙。一番拈弄一番新。

　　上堂。诸昆仲。参禅要亲到古人田地始得。不然尽是掠虚汉。果能与此道相应。如人食蜜。满口皆甜。如伽陀药。能疗一切重病故。如水晶珠。能清一切浊水故。如摩尼珠。能随方映色故。如九转丹。能点铁成金故。诸昆仲。明明秋色。山头败叶成堆。淡淡轻云。篱下黄花斗景。向者里领会。吃博山痛棒。始有分在。

　　上堂。日日五更鸡。朝朝三阵版。不用别求玄。分明正法眼。诸昆仲。因甚么东胜神洲人行路。西牛贺洲人着跌。若向此会得。好对座前吐露。不然。空游山水。虚延岁月。大事闇然。如何是了。博山今日饶舌。为汝旁通个消息。将祖师陈烂偈言。注解一遍。五台山顶云蒸饭。佛殿街前狗尿天。刹竿头上煎䭔子。三个猢狲夜簸钱。还会么。其或未然。莫道为僧堪受供。只恐粒米也难消。

　　上堂。不是风动。是甚么动。不是幡动。是甚么动。仁者心动。大小祖师。龙头蛇尾。诸昆仲。且道那个是汝等动底心。是缘虑心耶。是本来心耶。若是缘虑心。缘虑无体。动亦成虚。若是本来心。本来从古及今。未常变易。无诸动相。若识得无动而动者。迢递岭南。相去甚远。若看不破此动底心相。且喜六祖大师。在汝等脚跟下。共汝商量。卓拄杖。下座。

　　上堂。有物先天地。无形本寂寥。能为万象主。不逐四时凋。诸昆仲。要知有物先天地。向无形处会取。要知无形本寂寥。向有物处会取。要知能为万象主。向眉毛上会取。要知不逐四时凋。向阴阳里会取。于此四句中会去。一生参学事毕。其或未然。扇子𨁝跳。上三十三天。触着帝释鼻孔。东海鲤鱼打一棒。雨似盆倾。此时云门大师。在博山寺里经行。博山老人。向云门寺里敷座。若不互换藏身。险些丧身失命。卓拄杖。下座。

　　宝方上堂。第一义作么生观。佛法二字。不可黏着。黏着则埋没慧命。入荒田不拣草。犹较些子。博山当日在佛法中。头出头没。蒙先师亲垂只手提挈。在净白地上。仍被净白为碍。不免将脚跟下一片地。抛向他方不可说不可说世界之外。然后向太虚空翻筋斗。孤标独立。始得些子实用。今日与诸昆仲相见。譬如白日攫金。诸人历历见博山。博山总不见诸人。还信得及么。诸昆仲。若见明此事。须在高高山顶立。深深海底行。撞破虚空。始能捕空捉影也。博山记得亲先师。犹骊龙颔下探珠。猛虎喉中夺雀。今日不免贵买贱卖去也。诸昆仲还有估价者无。良久云。也不可当面错过。

　　上元结制。上堂。诸方解制。博山结制。大似划地为牢。强生节目。诸昆仲。尽大地是个蒲团。唤甚么作界外。尽大地是个禅堂。唤甚么作界内。内外既泯。一道齐平。廓尔与云水相依。机动则纤尘不立。虽然转位不施功。也与诸人应个时节。且道。是甚么时节。年年十五夜。灯光何处无。首座问云。请问和尚。把住时如何。师云。放开一线。座云。放开时如何。师云。把住不容行。座云。如何是放行中把住。师云。阇黎看脚下。座云。如何是把住中放行。师云。拂子在我手里。座云。大善知识。也须让人。出得罗笼。入得罗笼。师云。争柰老僧何。座云。冲霄须彩凤。透网是金鳞。师休去。

　　二月朔旦上堂。才方结制。又是半月了也。诸昆仲分上。曾有个入处也无。若无个入处。须要寻个入处。若得个入处。须要寻个出处。直须自看。诸昆仲当知。古路无尘。只须知有。门庭绝待。尽却今时。偏方与正位攸同。枝派共灵源皎洁。到此则髑髅识尽。烈火流金。始名出世。更须知野老家风始得。且道。野老家风是何景象。卓拄杖云。迟日穿芳迳。春锄带雨归。下座。

　　上堂。僧问。古人道。从缘荐得相应疾。就体消停得力迟。请问和尚。如何是从缘荐得。师云。古镜不重磨。进云。如何是就体消停。师云。清光仍似旧。进云。从缘就体蒙师指。格外玄谈有也无。师云。三岁孩儿头似雪。进云。恁么则碧桃绽蕊。缘柳萌芽也。师云。远观山有色。近听水无声。僧礼拜。师乃云。切忌从他觅。迢迢与我疏。洞山老人草鞋断矣。脚跟露矣。诸人若知痛痒。阿谁皮下无血。博山与诸人同途不同辙。诸人向正位中来。博山不在正位。诸人在博山拂子里许。诸人向偏位中来。博山不在偏位。拂子在诸人袈裟里许。所以道。对面不相识。千里却同风。若向者里彻去。当下知归。不留朕兆。其或未然。千百世修行。未为晚也。故我释迦大师。为勇猛众生。成佛在一念顷。为懈怠众生。得果满僧祇劫。诸昆仲当知。明中有暗。毫端现华藏之奇。妙挟叶通。宝镜泻山河之影。博山恁么道。犹是葛藤诸人。也须拌断始得。且道。拌断后作么生行履。卓拄杖云。不因樵子迳。争到葛洪家。

　　结制上堂。僧问。古人道。尘中能作主。化外自来宾。请问和尚。如何是尘中主。师云。江西原是豫章城。进云。如何是化外宾。师云。青山自青山。进云。宾主相见时如何。师云。绿水忻绿水。进云。恁么则金绳界畔飘黄叶。般若堂前解垢衣一句。作么生道。师云。顺数一筹。进云。博山今日结制。人人鼻孔撩天。请问。更与诸人说个甚么。师云。空中施彩绘。论劫不成颜。僧礼拜。师乃云。便恁么进堂去。犹较些子。更欲迟疑。剑去久矣。博山从来无佛法系缀于人。岂但博山。乃至诸佛诸祖。亦复如是。但有言说。都无实义。所以道。释迦不达南方禅。达磨不会西来意。博山与诸人。祇知二时逐队。但恁么过时。临济三玄三要。诳吓小儿。曹洞兼带叶通。颟顸无识。沩仰暗机圆合。鬼面神头。云门函盖乾坤。心粗胆大。法眼虽云平易。机险杀人。博山总不恁么。今日与诸昆仲结制。将九十日为一时。以一时为九十日。若向者里会去。万年一念。一念万年。生死情枯。真如体寂。二途俱泯。触处皆通。兹有嘉兴沈居士。不辞数千里。来此供养大众。且道。作么生说个通底道理。卓拄杖云。根尘蕴界原无性。谁道虚空碍眼睛。

　　上堂。法华经云。若人散乱心。入于塔庙中。一称南无佛。皆已成佛道。诸昆仲当知。散乱心者。从缘有故。缘生无性。当体圆明。当体寂灭。纵有旷劫无明。犹轻风卷于薄雾。廓尔冰清。所以道。心月孤明。光吞万象。非能所中道可安立也。博山今日苦口告报。也祇要诸人得现前真实受用。且道。作么生是真受用处。卓拄杖云。一日三餐随分足。虚空无缝着闲身。珍重。

　　上堂。心如工伎儿。意如和伎者。山河镜中像。色质虚幻有。觉体本圆明。非存诸过咎。修与不修行。愚者妄分别。不恁么会则易。恁么会则难。莲花未出水。师子出窟时。汝等诸人向甚么处安身立命。诸昆仲。水底涵灵苗之秀。空中具腾跃之威。吸尽涔蹄。掀翻大地。且道。是何景象。咄。

　　上堂。秋分夜长一刻。冬至日增一线。明暗相形。寒暑相侵。阴阳消而仍长。天地亏而复盈。惟有无位真人。在汝等诸人面门出入。旷大劫来。未常变易。会得不妨饮啄同时。其或未然。山挺挺而荣。水泠泠而清。眼明明而见。耳历历而闻。乃至日应万缘。无非者个。因甚当面讳却。聻。祇为分明极。翻令所得迟。

　　上堂。搏聚四大缘生九窍。识蕴奔驰何日了。虚空无眼水云分。石女从缘步荒草。荒草披离四部洲。烟云旋合锁重楼。弹指豁开弥勒阁。香水幡幢尽彻头。诸昆仲。当此时。洞庭无盖。冻杀法身。庐阜悲酸。清泪如雨。欲偿庐陵米价。蹋翻东兖桥梁。从教雪洁冰清。管取儿孙满地。到恁么田地。以何为验。卓拄杖云。深山乘瑞运。处处紫云飞。

　　无异禅师广录卷第三
卍新纂续藏经第 72 册 No. 1435 无异元来禅师广录


　　无异禅师广录卷第四

　　住博山法孙　弘瀚　汇编

　　首座法孙　弘裕　同集

　　住建州董岩禅寺语录

　　上堂。拈香祝圣竟。乃云。诸昆仲。若论佛法。列位未出禅堂门。博山未出方丈门。早已漏逗了也。又何待打鼓升堂。拈槌竖拂。扬眉鼓舌。然后为佛法哉。然虽如是。不免向第二门头。为大众宣说。若欲决择此事。须具大信根。信根若具。便起大疑心。疑心若起。便得大悟门。所以云。大疑大悟。小疑小悟。不疑不悟。夫信者何。须信有教外别传之旨。拈一则无意味公案。蕴在八识田中。如獘囊盛宝相似。将自己参悟一念。如金刚王宝剑。直须仗此剑剖此囊。取宝到手始得。正剖与未剖之际。不可起第二念。有毫厘分别处。即是第二念也。有毫厘被世境牵引处。即是第二念也。亦不得置在无事甲中。若置在无事甲中。即是第二念也。离此种种诸念。正是做工夫得力处。且道。如何是无义味公案。如僧问古德。如何是禅。德云。猢狲上树尾连颠。又僧问古德。如何是禅。德云。猛火着油煎。又僧问古德。如何是禅。德云。杖篱山下竹筋鞭。又僧问古德。如何是禅。德云。䃙砖。此四转语。如天普盖。似地普擎。随拈一则参究。若真发明。一一皆吾家故物耳。且道。发明后又作么生行履。复笑云。海为龙世界。空是鹤家乡。

　　上堂。昔黄龙大师。有三关语。六七百年。未曾有人拈着。博山告报与诸禅德。已过关者。不须评论。未过关者。博山今日。从头下注脚去也。我手何似佛手。唤黄龙是个众生得么。我脚何似驴脚。称黄龙是世尊得么。人人有个生缘。独有黄龙。博山没有。何以故。曾经大海休夸水。除了须弥不是山。

　　上堂。诸昆仲。博山未参禅时。便知即心即佛。及乎正参禅时。却知非心非佛。得见宝方后。依然即心即佛。自出宝方门。又是非心非佛。博山与古人。同途不同辙。古人更有不是心不是佛不是物。博山却即是心即是佛即是物。此于教中。唤作双照双遮。在吾衲僧门下。唤作鬼神茶饭。且道。衲僧有甚长处。竿头丝线从君弄。不犯清波意自殊。

　　上堂。佛法知时节。秋风特地来。秋空秋色满。秋叶砌秋阶。当此时也。银蟾吐彩。丹桂飘香。雁传北苑之书。人问归家之路。所以云。欲知佛法。当观时节因缘。时节若至。其理自彰。诸禅德。还有知此时节者么。若未知。便好知去。当知知之一字众妙之门。莫待腊月三十日。手忙脚乱。便悔云。蹉过好时节了也。若知得。又何劳博山在此座上。叨叨呾呾作么。岂不见。南台和尚云。善哉三下板。知识尽来参。众既知时节。吾今不再三。然虽如是。南台和尚。脚跟犹未点地在。众中还有简点得出者么。若简点得出。便进前掀翻绳床。喝散大众。博山也怪伊不得。

　　上堂。若论佛法。一切处现成。法眼繇斯领悟。地藏以此传心。看他师资授受之际。有甚么奇特。所以云。释迦未出世。达磨不西来。佛法遍大地。相逢口不开。诸大德。欲明佛法。须向释迦未生时会取。欲明教外别传正法眼藏。须向世尊未拈花。迦叶未微笑时会取。欲明安心之理。须向达磨未开口。二祖未断臂时会取。于斯时节会得。犹较些子。若待世尊生下时。一手指天。一手指地。周行七步。目顾四方。自云。天上天下惟吾独尊。便已纳败阙了也。所以云门大师云。我当时若见。一棒打死。与狗子吃却。贵图天下大平。可谓将此深心奉尘刹。是则名为报佛恩。诸昆仲。其中还有知恩报恩者么。若有。可请出来。与吾相见。其或未然。可趁此手强脚健。快须努力。决明此事。始不被天下老和尚舌头瞒也。良久云。会么。相逢不饮空归去。洞口桃花也笑人。

　　上堂。诸昆仲。欲参博山禅。于未开口时会得。犹是落二落三了也。稍觉迟疑。便合吃痛棒。又何待开口以来。纵能会得。堪作甚么。岂不见。从门入者。不是家珍。又安可为当家种草也。临济大师云。向第一句荐得。堪与佛祖为师。向第二句荐得。堪与人天为师。向第三句荐得。自救不了。博山则不然。向第一句荐得。便合吃痛棒。向第二句荐得。添枷着杻。向第三句荐得。斩头求活。何以故。个中半句。也容不得。谁与你论第二第三。鼓粥饭气去也。诸昆仲。欲明者个说话。把万缘放下。单单只究此事。如一人被万人赶来一赶。赶到万丈坑边。若不跳下。便碎尸万断。当此之时。悬崖撒手。拌身一跳。直教到底。使虚空粉碎。大地平沉。待气息苏醒起来。便走上岸。此岸即是大路。摇头摆手到家始得。诸昆仲。莫说此事是难。便生退屈。若生退屈。百劫千生无繇解脱。须发勇猛信根。当知。乃佛乃祖。皆如斯成就。彼既丈夫。我胡不尔。古所谓松花若也沾春力。根在深岩也着开。

　　上堂。至体无生。何拘缘境。理无修证。行绝阶差。所以云。有相修行。多劫终成败坏。无心体极。一念顿契佛家。且如博山在此座上。列位承听我法。是有心耶。是无心耶。若说无心。听法者谁。若说有心。将何顿契佛家。非但不契佛家。犹恐堕有相修行。而多劫终成败坏矣。诸昆仲。若究本体无生。便合本妙。教中云。诸法不自生。亦不从他生。不共不无因。是故说无生。此四句偈。彻底为人。是教中极则。若是衲僧分上。一点也用不着。何以故。在此净白地上。谁管你自生耶。谁管你他生耶。谁管你共生耶。谁管你无因生耶。若向衲衣下会去。说自生亦得。说他生亦得。说共生亦得。说无因生亦得。何以故。在此人分上。天不能拘。地不能束。阴阳不能管。五行不能局。不作众生。不成佛道。且道。毕竟向甚么处去。良久云。佛祖位中留不住。镬汤炉炭孰轮回。

　　上堂。面西行向东。北斗正离宫。道去何曾去。骑牛卧牧童。慈明老人舌根拖地。列位知得也未。当知。此偈非妙悟而莫能知悟。非情尽而莫能晓情。非工夫而莫能忘。若于此偈彻去。三千七百祖师说话。皆一场笑具。说甚么君臣五位。接引初机。说甚么照用三玄。诱谕后学。所以云。灵苗瑞草。野父愁耘。玉锁金匙。智人不顾。若具超方眼目。即是洒落衲僧。便好打禾山鼓。唱德山歌。擎秘魔叉。舞道吾笏。向十字街头。摇铃振铎。于孤峰顶上。啸月吟风。其间还有与博山同游戏者么。众无对。复笑云。有意气时添意气。不风流处也风流。

　　上堂。道非难亦非易。要在当人无师慧。一拳打破太虚空。一脚踢翻沧海水。翻身直向新罗国。须弥倒挂毫毛角。皓月团团出海门。清风匝地难描摸。难描摸知不知。今古攸分类不齐。丱角总言心量大。年来方觉语声低。语声低辩端的。对面白云千万里。分明觌面更无真。暗似日兮明似漆。诸昆仲。须委悉。更有容易禅。重与通消息。良久云。初三十一。中九下七。

　　中秋上堂。松风送韵。桂毂传秋。凉彻烦热胸襟。香遍阎浮世界。诸昆仲。还知么。还见么。若知。掀翻大海。飏却须弥。若见。除去爆耳迅雷。灭却摇空闪电。直得海岳齐平。石人起舞。呵呵大笑云。秋风凉秋夜长。未归客思故乡。且道。那个是未归客。何人思故乡。复笑云。三业未能成佛智。十分秋色逼人寒。

　　上堂。一即一切。一切即一。明似黑月。暗如皎日。于此四句之上会得。便见灿大师七纵八横。释迦尊九紫十赤。其或未然。更有容易禅。与君须剖析。岂不见。水面挂灯毬。东壁打西壁。生铁铸蒺藜。拶出黄金汁。阿呵呵。甚奇特。明眼衲僧须辩别。参。

　　[言*奉]华严经。上堂。灵心皎洁。彻古该今。至理弥纶。和真混俗。根境不实。元是华严微妙法门。大小相融。一多自在。高低一顾。万象齐彰。拟议之间。相隔霄壤。更乃依文解义。却如掘地觅天。闭目藏睛。大似敲冰取火。非为无获。祇益自劳。何须抹转上头关。直下已是毗卢藏。髑髅常干世界。鼻孔摩触家风。如此信得。则头头弥勒阁。处处毗蓝园。既无净秽之名。宁有佛生之异。其或未然。推倒须弥山。即向汝道。

　　上堂。二月半。春风撼面时光换。百花郊外斗芳妍。好鸟枝头争噪乱。惟有禅家浑不改。尘毛括尽大千界。净土分明在目前。直下是名观自在。谁更云玉阁琼楼。谁更云幢幡宝盖。咦。梦幻空花。何劳赌赛。最喜杉山王老师。人人只吃一茎菜。

　　岁旦上堂。和气生枯卉。寒云散野郊。木人占吉兆。夜半露龟爻。大众。此是博山寺。五百年前。无隐经禅师岁旦上堂语。山僧今日。亦有四句。烛影摇红处。香烟飞白时。现成的佛法。也要大家知。如此会得。便见一年十二月。月月如然。一日十二时。时时相似。如黄金之黄。白玉之白。旷大劫来。未常变易。大众且道。那里是现成的佛法。众无对。师良久云。东君昨夜传消息。报道新年喜太平。

　　上堂。万里不挂片云。虚空突出眼睛。放开七片八片。收来一丁两丁。只饶通身是眼。算来祇得八成。大众。还有十成的衲僧么。咦。且莫道着。便下座。

　　上堂。无边刹海。自他不隔于毫端。十世古今。始终不离于当念。南阳忠国师。在天津桥上。看弄猢狲。汝等诸人还见也未。三十年后。莫道博山不说好。

　　邵武新创宝安寺。上堂。指出古佛基。插草而成宝社。劈破青山色。布金已建精蓝。长者信手拈来。世尊破颜微笑。二大老向没烟火处。斗弄天工。于热闹场中。颟顸道者。博山远承慈荫。不免花擘家财。直教虚空逼塞。岩前无湛水之波。大地平沉。法界绝藏身之迹。向没踪迹处。建大法幢。击大法鼓。震大法雷。演大法义。说一切智智清净。无二无二分。无别无断故。诸昆仲。即今碧峰吴居士。少峰何居士。建兹宝安禅寺。与长者同耶异耶。伶俐衲僧。向者里着眼始得。良久云。云在岭头闲不彻。水流涧下大忙生。

　　董岩讲维摩经请。上堂。居尘出尘。即事离事。不转位以就功。即尘劳而出世。释迦老人。土面灰头。向者里聊通一线。指贪嗔痴爱。是个大解脱法门。阴处界等。唤作放光三昧。然此则不出三界。而证大涅槃。不剃髭须。而弘第一义。个中有个英标衲子。用超方手段。冲开碧落。截断红尘。夺肉髻明珠。解肘后灵符。笑云居何必。碎赵州有无。将业识茫茫。便作诸佛不动智。将诸佛不动智。便作业识茫茫。诸昆仲且道。向甚么处摸索渠侬。可谓。沸汤急水。下足诚难。紫雾黄云。开眼迷道。所以宝方云。丝竹传心。终成碍膺。博山到者里。满口道不出。还有向未开口前领略者么。若有。可请出来。与博山相见。脱或迟疑。少顷劳心空上人。代坐此座。向维摩经中。旁通个消息。珍重。

　　上堂。五五童子从妙喜国来。脚跟下多泥水。三万菩萨往毗耶城去。牙痕里尽雌黄。不因示疾老毗耶。剑戟枪林难下口。诸昆仲当知。至体无法可系。强名曰净。求其净相不可得。但有其名。名亦不可立。或云无垢称。木人看阳𦦨翻波。石女听干城逸响。不留朕兆。法界齐观。鼓吹将来。一场露布。纵是通身无口。未免大笑毗卢。诸昆仲当知。法假人弘。碑文刊白字。题因人立。当道种青松。猛虎喉中活雀儿。救得是好。鳖鼻蛇边烂拄杖。拗折为奇。且道。博山意在甚么处。吽吽。以思惟心。测度如来圆觉境界。如将萤火烧须弥山。终不能得。然则博山今日高登华座。大展法筵。敢问。说何法耶。解脱法耶。不思议法耶。不二门法耶。现神力法耶。咄。是何言欤。良久云。维摩大士来也。稽首大士。虽则尘面蓬心。要且起居多福(经题)。

　　上堂。如是之法。我从佛闻。如是之法。佛从我生。拶出虚空之髓。倒拈䕞荡之针。触着三世诸佛鼻孔。只得吞声忍气。一任诸上座。抱大不平。诸昆仲当知。身外无土。谁是佛国。土外无身。谁非佛国。湖南老人一麟角。解道。圣人无己。靡所不己。又云。会万物而为己。其惟圣人乎。然此则佛即国。国即佛。佛外无国。求其国不可得。松阴凝翠壁。国外无佛。求其佛不可得。香雾霭青萝。博山总不恁么。是佛好与一掴。直教虚空粉碎。大地平沉。是国好与一掴。直教大地平沉。虚空粉碎。诸昆仲。直饶炼作一团。未是衲僧向上事。何以故。功德天黑暗女。有智主人。二俱不受(佛国品)。

　　上堂。法身无去来之迹。应万有故。不来而来。至体绝上下之分。总群机故。不合而合。宝盖覆三千之界。微尘等刹海之方。山河大地。川流泉源。日月星辰。天龙宫殿。乃至十方诸佛说法。悉现于宝盖之中。宝盖覆世界。百千万亿世界。入于宝盖。而世界不小。宝盖不大。世界覆宝盖。百千万亿宝盖。入于世界。而宝盖不小。世界不大。于此五百宝盖。而结成一盖。莫是如来神力耶。大定庄严耶。净心变现耶。乃至无我无造无受者之所成耶。若如此会。则未梦见宝盖在。古德云。大千世界是沙门一只眼。唤宝盖在诸上座眼里得么。大千世界是沙门一点灵光。唤宝盖在诸上座灵光里得么。大千世界在沙门一点灵光里。唤灵光盖覆宝盖得么。若如此会去。非但凡夫小乘所不共。乃至与诸大菩萨所不共。文殊普贤亦不共。释迦老子亦不共。维摩大士亦不共。何以故。报化非真故。华严经云。若有见大觉。解脱离诸漏。不着一切世。此非证道眼。且道。五百童子是证道眼耶。非证道眼耶。若是证道眼。五百童子眼。在甚么处。若非证道眼。五百童子眼。亦在甚么处。诸昆仲。作么生是证道眼。门前修竹来仪凤。涧底清泉隐卧龙(献宝盖品)。

　　上堂。若欲说佛法。无法可说法。若以法说法。恐辱于大法。然虽如是。博山亦无开口处。列位请博山登此座何为。也不免俯顺机宜。向第二门头。聊开一线。将净土二字。从头注解一遍去也。心净土净。大千世界摩尼镜。打破镜来时。与诸上座相见。土净心净。运为不出那伽定。七颠八倒时。与诸上座相见。众生行业不同途。猛火𦦨中。那容蚊蚋。美恶从彼类所现。琼花镜里。影象昭然。欲求净土。众生心行中求。从来不曾点污。岂但净土。佛亦不为。安用求乎。譬如造立宫室。若于虚空。终不能成。西天不逢。唐土不会。若以空地。随意无碍。根尘界中。具此一坐具地。在梵天鹙子。而所见不同。易分雪里粉。诸佛众生而本源一尔。难辩墨中煤。于是如来以足指按地。旷大劫来。未常变迁。不劳神用。即时三千大千世界。若百千珍宝庄严。唤作瓦砾沙石坑坎堆埠得么。譬如宝庄严佛无量功德宝庄严土。等无有异。自在天宫。向甚么处去也。螺髻梵王。亦须具惭愧始得。诸昆仲。清净宝庄严土。悉皆圆现。诸上座还要见也无。若要见。便向者里见去。若不见。自是诸上座不见。怎怪得博山。良久云。舌头无骨眼无筋。对面白云千万里(净土品)。

　　上堂。善权有则谓之方。物应斯顺谓之便。大海全归一滴。太虚祇是一线。掷出骇鸡之犀。入彼淫坊酒肆。放出屠龙之手。何妨俗舍魔宫。现长者居士之身。云藏无缝袄。作帝释天人之主。花绽不萌枝。诸昆仲。维摩大士。以大悲入生死海。不舍众生故。以大智入生死海。不迷众生故。逮乎开物导迷。应时通善。如一面宝镜相似。汝将一茎草来。镜中便现一茎草。镜安得成草也。汝将一锭金来。镜中便现一锭金。镜安得成金也。汝将瓶盘钗钏来。镜中便现瓶盘钗钏。镜安得成瓶盘钗钏也。诸昆仲当知。终日度生。不见生之可度。金刚三昧经云。不生于化。其化大焉。南岳大师云。十方诸佛。被我一口吞尽。亦此意也。又如烈火𦦨中。是草。是金。是瓶盘钗钏。尽入于烈火𦦨中。炼成一个。不留影迹。还知维摩大士落处么。四海浪平。看华麟而吞吐。九霄云净。凭灵凤以翱翔。诸昆仲且道。吾祖师门下。与维摩大士。还有优劣也无。叫侍者。维摩大士在甚么处。唤来与博山揩背(方便品)。

　　上堂。诸仁者。是身无。常无强。无力无坚。速朽之法。不可信也。若如此看彻。四百四病没处安着。四百四病既没处安。金刚不坏之身。当念具足。无量功德之聚。觌体全影。四无量心。六波罗密。无不备举。古所谓。若要直捷会。一切总不是。若要直捷会。一切总皆是。诸仁者。还要直捷会么。金刚不坏之身。即汝等精液脓血是也。无量功德之聚。即汝等四大五阴是也。四无量心。即汝等集起缘虑是也。六波罗密。即汝等根尘界处是也。如此若不会。执身取静。非宴坐也。我垢不除。非说法也。慈心不普。非行乞也。不达平等。非法食也。不观根器。非适机也。不了真空。非论义也。相无相见。非天眼也。不达实相。非奉律也。不履无为。非出家也。不识佛身。非巾侍也。诸昆仲。十大弟子。各负己之功干。大似弃沧海而逐波。向日中而逃影。岂智者乎。然虽如是。总被维摩大士。将泥弹子。换却十大弟子眼睛去也。十大弟子还知痛痒么。譬夫尧眉八彩。舜目重瞳。从古洎今。纵有巧手丹青。毕竟描写渠眉目不出。诸昆仲。要见尧舜眉目么。直须向尧舜未生以前。开眼始得(弟子品)。

　　上堂。妙道虚玄。方之以实。真空廓尔。体之以灵。彻妙德以无方。齐古今于一念。弥勒说不退转之行。撮摩空花。释迦记未来世之尊。延绵梦境。四事推寻。求其生不可得。一心弥亘。括其记安寄乎。既解空里弄花。不妨梦中说梦。古所谓安置水月道场。成就空花万行。降伏镜里魔军。成就梦中佛事。非此之谓欤。夫菩提者。不可以身得。六月火烧无影树。不可以心得。三冬人嚼孟津冰。不可以身得。身是菩提故。不可以心得。心是菩提故。万紫千红。就里无边春色。身心及菩提。是三无差别。桂林月渚。个中谁辩秋光。于实际理地。求其身不可得。求其心不可得。求其菩提亦不可得。到此则步步登玄。智不能知。识不能识。所以肇公云。聪者无以容其听。智者无以运其知。辩者无以措其辞。像者无以状其仪。及乎开物成务。应化无谋。古今天地。古今人物。日月星辰。森罗万象。人丛鸟迹。城市乡坊。车马骈阗。昼明夜暗。莫不悉承菩提恩力。当知。举足下足。无非净名道场。左之右之。尽是光严住处。三万菩萨。各运无功之行。二千魔女。堪传无尽之灯。上至于难胜如来。下至于最下乞者。果能分别不生。是无等等。故般若云。一切智智清净。无二无二分。无别无断故。诸昆仲。要会维摩意么。都是菩提。无有不是之者。要会博山意么。都不是菩提。无有是之者。个中有伶俐衲子。将是非二字。拈向一边。从者里会去(弥勒品)。

　　无异禅师广录卷第四
卍新纂续藏经第 72 册 No. 1435 无异元来禅师广录


　　无异禅师广录卷第五

　　住博山法孙　弘瀚　汇编

　　首座法孙　弘裕　同集

　　　　住建州董岩禅寺语录

　　上堂。不来相而来。不见相而见。城东母指皆佛面。来已更不来。见已更不见。万别千差成一片。欲知万法皆空。大似浮云闪电。智者了无分别。愚徒强㭊名言。欲求正智。当于六十二见中求。几片白云横谷口。欲求解脱。当于众生心行中求。一轮明月印波心。野狐向金毛队里翻身。金毛向野狐窟中踞地。如斯会去。则一切众魔。及诸外道。皆吾侍也。众魔者乐生死。生死亦不恶。菩萨于生死而不舍。把将生死来。外道者乐诸见。还见诸见起处么。菩萨于诸见而不动。太跛挈生。虽是拈空塞空。正好以楔出楔。及尽去也。三界何安。倒跨泥牛。纵之无所。纵之无所。则攀缘何生。攀缘不生。拔其病本。到此则纯刚打就。生铁铸成。有时在泰山顶上安身。有时在大洋海底立命。若夫菩萨以爱见心。贪着禅味等诸法。是名无慧方便縳。如时作么生。待风清月白时。共汝商量。若菩萨无爱见心。不贪着禅味等诸法。是名有慧方便解。顺时作么生。待雷轰电掣时。共汝商量。解缚虽殊。至体不二。一根既返。六用互施。诸昆仲。此是涅槃心。作么生是菩萨行。如博山昼起暗眠。五鼓烧香。清晨礼佛。天明早粥。日中午斋。乃至迎宾待客。胡言汉语。瞬目扬眉。且道。还与佛法相应也无。唤作菩萨行即不可。珍重(文殊品)。

　　上堂。诸昆仲。尽大地是黑漆漆地。汝向甚么处开眼。尽大地如个猛火聚。汝向甚么处藏身。尽大地如一釜烊铜汁。汝向甚么处开口。尽大地是个铁刺林。汝向甚么处下足。古所谓。三界无法。何处求心。四大本空。佛依何住。经云。夫求法者。不着佛求。不着法求。不着众求。乃至若求法者。于一切法。应无所求。然则尽大地。光皎皎地。无你开眼处。无你藏身处。无你开口处。无你下足处。四大五阴向甚么处安着。山河大地从甚么处得来。然此则孤迥迥。峭巍巍。净裸裸。没可把。尽大地无针锋许空缺处。释迦老人亦无开口处。神通妙用。总用不着。又何劳断取妙喜世界。借座灯王如来。敛沙界于毫端。掷大千于方外。纳须弥于芥子。藏劫火于腹中。延七日为永年。促长年为顷刻。大似聚沙作塔。等同儿戏。衲僧分上总用不着。且道。衲僧有甚么长处。自从劫外花敷后。直至如今笑未休(不思议品)。

　　上堂。诸佛是幻。众生是幻。菩萨亦幻。幻出无根。幻复成幻。幻佛既知幻我。我幻何如佛幻。一切幻菩萨。于此幻世界。以斯幻法。觉悟幻生。于此幻化中。行真实慈也。于真实慈中。成就无边幻善。向无缘体上。度脱无量幻生。拶碎玉琉璃。虚己实他是务。揭开真实藏。赈贫济乏为佳。善不善若浮云。碧海珊瑚孕秀。身受身如旅泊。瑶池莲萼披芳。欲贪从虚妄而生。铁牛䑛犊三春雨。分明从颠倒而有。木马嘶风一夜云。诸昆仲当知。幻法无依。真心无住。无住无依。是大火聚。石火电光。急着眼觑。取之是迷。舍之非悟。关阱险危。鸦飞不度。如虎之缺。如马之馵。指花梦花。见柱非柱。辅之顺之。五五廿五。于是文殊师利菩萨。以无住本。立一切法。大似无风起浪。平地生波。检点将来。好与痛棒。何以故。为渠祇会遮恶。不知护善。复笑云。也是为他闲事长无明(观众生品)。

　　上堂。虚而灵。寂而妙。才思惟行不到。堪笑缺齿老赵州。将丈六金身。拈来当茎草。一茎草是个维摩丈室。天女从甚么处得来。一茎草是个天女身形。维摩丈室安在甚么处。只饶天花不着。也被渠当面热瞒。此花不如法。是以去之。眼里着沙不得。耳里着水不得。勿谓此花不如法。所以者何。是花无分别。仁者自生分别想耳。净白人前。不得说梦。天止此室其已久如。灯笼同年。露柱同寿。吾止此室。如耆年解脱。净白人前。不得说梦。汝于三乘。当何志求。前不遘村。后不迭店。如入薝卜林。惟嗅薝卜。不嗅余香。净白人前。不得说梦。汝何以不转女身。舍利弗莫是男子么。我十二年来。求女人相。了不可得。当何所转。净白人前。不得说梦。汝于此没。当生何所。镬汤炉炭。剑树刀山。佛化所生。吾于彼生。净白人前。不得说梦。汝其久如得阿耨多罗三藐三菩提。七佛以前。安名立字。汝舍利弗还为凡夫时。我乃得阿耨多罗三藐三菩提。净白人前。不得说梦。我为凡夫时。无有是处。舍利弗即今岂是圣人耶。我得阿耨多罗三藐三菩提。亦无是处。净白人前。不得说梦。诸昆仲。寒则普天寒。热则普天热。甜瓜彻蒂甜。苦瓠连根苦。云从龙风从虎。圣人作万物睹。维摩会上。一个个圣智睿聪。何似博山座前。聋者聋兮瞽者瞽(天女身品)。

　　上堂。如何是佛。七凹八凸。如何是道。冰霜雪雹。要知佛道幽玄。者里看来。恰好通达佛道。行于非道。击水惊鱼。穿林惊鸟。行于非道。通达佛道。以缁混素。呼白为皂。谩将恶水蓦头浇。昨日婴儿今已老。行五无间罪而彻底冰清。入三恶道而澄潭落影。彻底冰清。骨格繇来故旧。澄潭落影。风流不出当家。示行三毒。而成就慧心。九转金丹堪点铁。示行六度。而豁开智眼。几番落叶不知秋。彻妙义于诸经。架桥梁于六趣。破魔外之计执。成权小之智悲。可谓。宝守功德。取之不竭。用之不尽者也。乃至投明珠于浊水。掷至宝于淤泥。兴正路于邪途。现涅槃于生死。譬夫一水成汤。咸之淡之。酸之辣之。甜之苦之。且道。唤甚么作水也。唤甚么作汤也。经云。如是行于非道。是为通达佛道。有人于者里简点得出。博山将袈裟覆之。珍重(佛道品)。

　　上堂。蜂房有蜜。粳米有粥。无明是慧。烦恼即佛。日月月从东海升。日日日向西山没。大丈夫儿。谁不知有。虚空坐断成窠臼。无为大浸任弥天。植种于空终不就。经云。有身是如来种。真个是虾跳不出斗。无明有爱。是如来种。好儿终不扬家丑。贪恚痴是如来种。一切佛法从斯有。四倒五盖。六入七识处。是如来种。人人鼻孔向下垂。那个眉毛不解皱。乃至十不善道。六十二见。一切烦恼。皆是佛种。榼𣜂堆头无价珠。一颗圆明非净垢。诸昆仲。若向者里会去。正是借路还家。就身打劫。无量宝聚。当下知归。若者里不会。直饶坐断虚空。清光照眼。不通凡圣。正是迷家。于衲僧分上。了无交涉。是以曼殊大士。善用返魂之药。仍续断途之桥。捩转鼻头。掀翻唇齿。布菡萏于淤泥。植菩提于粪壤。指生死海。内有无价宝珠。诸昆仲。我等即今在生死海内。头出头没。且道无价宝珠。在甚么处。脓血团中赤骨历。精光直射斗牛虚(如来种品)。

　　上堂。大道之源。混沌之先。腾今耀古。彻地通天。斫却中心树子。看来祇得一玄。诸昆仲。若论此事。要识得亲生父母。若识得亲生父母。莫道参学事毕。更要知毗卢有师。法身有主。经云。智度菩萨母。方便以为父。此是化仪父母。非亲生父母也。又云。一切众导师。无不从彼生。此是化仪导师。非毗卢师也。法喜以为妻。慈悲心为女。善心诚实男。维摩眷属。一棚傀儡。不假线索。各人衲衣下检点看。还有许多般么。又当知空寂含覆。是房舍也。尘劳旋坌。是弟子也。亲益成己。是知识也。四摄诱引。是妓女也。歌诵法言。是乐音也。总持广纳。是园苑也。密固扶疏。是树林也。开合适时。是妙花也。智解造实。是慧果也。去热除垢。是浴池也。三昧澄清。是定水也。其间更有一事聱讹。不可不辩。经云。布以七净华。浴此无垢人。若识得无垢人。便识得亲生父母。若知亲生父母。便知毗卢有师。法身有主。诸上座。要知法身主么。无手童儿能指出。分明貌丑不堪传(眷属品)。

　　上堂。南泉大师云。我十八上。便解作活计。赵州大师云。我十八上。便解破家荡产。南泉父子至亲骨肉。因甚么造诣不同。若向者里会去。岂但彻见南泉父子。亦乃入得维摩不二法门。博山当时。于赵州破家荡产处。便会得南泉作活计。于南泉作活计处。便会得赵州破家荡产。此二语虽如冰炭。惟亲履实践者。乃能知之。诸昆仲。此事不从学问得。不从思维得。不从修证得。不从辩慧得。只如维摩大士。牙如剑树。口似血盆。问若云兴。辩如瓶泻。到者里。亦开口不得。只得无言可对。无理可伸。可谓理屈辞穷。非但要默然。不得不默也。古德颂云。维摩不默不良久。据坐商量成过咎。总是瞌睡汉。说他作么。文殊大士略较些子。向者里按下云头。睁开碧眼。虽然如是。祇知扫叶。不觉瑕生。独三十二菩萨。一个个攒花织锦。向无烟火处。斗弄春莺。于没踪迹中。开展门户。非但有益于当时。正为有益于现今。亦有益于将来也。假如有一僧。向博山道。和尚莫错。从古洎今。未尝有人如是披判。博山祇向他道。博山错。何似上座错。岂不见。不因夜来雁。争见海门秋(不二门品)。

　　上堂。饥来吃饭。困来打眠。咬着牙齿。震动大千。俊鹰不打篱下雀。好儿终不用爷钱。舍利弗才欲得食。早已被呵。我等一日三餐。如何理会。庐陵米价。要且不知。阎罗老子打算饭钱。作么生折合。到者里。智慧辩才。神通妙用。总用不着。直饶维摩大士遣化人。至四十二忆恒河沙世界上众香世界。乞香积世尊所食之余。复至娑婆世界。施作佛事。衲僧分上。简点将来。正是鬼神活计。当得甚么事。诸昆仲。若知十方国土。犹如虚空。众香世界不离跬步。一念清净。释迦佛即是香积佛。娑婆世界即是香积世界。若一念非清净。香积佛即是释迦佛。众香世界即是娑婆世界。诸昆仲。若向者里信。便信去。若不信。从教立在古屏畔。待使丹青入画图(香积品)。

　　上堂。寂然不动。感而遂通。释迦老人。有耳如聋。胡地冬抽香笋。楚天雁入回峰。击碎晴空一色。揭开云雾千重。此是衲僧分上具足底神通妙用。又何劳化宝座。将丈室置右掌。然后为神异哉。亦是维摩大士佛事门头。瞥尔如是。非实事也。众香世界以香饭入律行。娑婆世界以文字语言而入律行。此悉是菩萨导机动善应权化物。亦非实事也。或有国土。以佛光明而作佛事。有以佛所化人而作佛事。有以菩提树而作佛事。乃至有以佛威仪进止。诸所施为。而作佛事。然古今非一。世变时迁。在博山分上。总用不着。博山但将现成底现前底。指示大众。有时以森罗万象。而作佛事。有时以日月星辰。而作佛事。有时以园林浴池。而作佛事。有时以水流风动。而作佛事。有时以扬眉瞬目。而作佛事。有时以搬柴运水。而作佛事。乃至与诸上座。耍笑讴歌。而作佛事。诸昆仲且道。与释迦老人维摩大士。是同耶别耶。复笑云。日月有明晦。圣凡无二心(菩萨行品)。

　　上堂。道远乎哉。触事而真。圣远乎哉。体之则灵。见闻觉知。是载道之器。道不即见闻觉知。亦不离见闻觉知。动静起止。是圣所行处。圣不即动静起止。亦不离动静起止。若得大转变。方有语话分。诸昆仲。若以见为见。有见有不见。以无见为无见。此即成断见。若欲具正见。无见无不见。若以动为动。妄心弥更动。以无动为无动。此人非佛种。若欲知不动。动上有不动。会得此意。纵万境纷纭之际。而恬然寂然。所以肇公云。江河兢注而不流。野马飘鼓而不动。日月丽天而不周。教中谓。东方妙喜世界有佛世尊。名曰不动。东方乃群动之本。佛名不动。亦此意也。而以妙喜世界。入娑婆世界。事有往还之迹。理无往还之功。如有一人从东方来。东方虚空。无有空缺处。复至西方去。而西方虚空。无有逼塞处。如断妙喜世界。至娑婆世界。妙喜世界无空缺处。娑婆世界亦无逼塞处。非神通力也。法如是故。若会得此意。是名真法供养如来。诸供养中。法供养最。何以故。一切诸佛阿耨多罗三藐三菩提。皆从此经出故。法华经云。假使有人。登须弥顶。为人宣说十二部经。未足为难。暂读此经。是则为难。诸昆仲黑的是字。白的是。纸纵是圆顿教乘。不出大方广十二部经典等。且道。唤甚么作此经者。葛藤话不了。喝一喝云。专为流通(见阿閦佛供养品)。

　　上堂。佛法付与国王大臣长者居士。世谛语言皆合道。谁家弦管不传心。佛法付与沙门释子菩萨大士。袈裟一段风流事。不是饱参人不知。昔者云阳老师初住此山。荷担大法。豫斋赵公扶助此道。师资相契。如水乳合。阳师化后。仍得湛虚赵公二子。及孙四世弘善。所以闽地信向佛法。悉从此岩中流出。余所谓董岩者非岩。乃功德海也。今日解制之期勉吾李公洎尸居士设斋供众。博山不免举一两则。陈烂葛藤。因斋庆赞去也。昔百丈大师云。灵光独耀。迥脱根尘。体露真常。不拘文字。心性无染。本自圆成。但离妄缘。即如如佛。诸昆仲向第一句会去。甚是快便。其或未然。博山重为下个注脚。灵光独耀。分身两处。看迥脱根尘。眼里耳里。体露真常。通身红烂。不拘文字。流出一大藏教。心性无染。贪嗔痴爱。本自圆成。犹欠粒米。但离妄缘。唤甚么作真实即如如佛。佛之一字。吾不喜闻。者里不会。更将张拙秀才悟道颂。重为注解。光明寂照遍河沙。天上天下。惟吾独尊。凡圣含灵共我家。一人传虚。万人传实。一念不生全体现。山河大地。逼塞杀人。六根才动被云遮。好向声色里荐取。断除烦恼重增病。唤甚么作烦恼。趣向真如亦是邪。刮却眼中翳。随顺世缘无𦊱碍。饮水须防噎。涅槃生死等空花。何处得此名字。还会么。更或迟疑。博山将维摩经。从头复解一遍。良久云。雕沙无镂玉之谈。结草乖道人之意。便下座(嘱累品)。

　　书坊仙亭。上堂。糙石秦王镜。涓流古涧泉。微尘山海量。萤火树头烟。诸昆仲此四句偈。有一句杀。有一句活。有一句纵。有一句夺。若人检点得出。博山与他结个同参。其或未然。不免驾云雾吸。山川弄神通显妙用。又怎怪得博山。博山十年前。曾到此山。见云霞缈缈。古木含烟。有泗泉余公。道爱殷殷。尚壮壮然也。博山十年后。到此山。复见缈缈云霞。含烟古木。泗泉余公今已矣。也若以人比古木。人实同幻化。古木乃恒常也。若以古木比山川。古木有摧折。山川乃恒常也。若以山川比云霞。山川有崩缺。云霞乃恒常也。若以云。霞比虚空。云霞有去来。虚空乃恒常也。若以虚空。比吾大圆觉体。虚空有成坏。而吾大圆觉体乃恒常也。更有一恒常。不与诸昆仲道。诸昆仲各人向衲衣下抖擞看。若抖擞得出。便好与博山相见。有么有么。袈裟不是恒常事。臭烂骨头。仔细看。

　　戊辰。重至董岩。上堂。天不盖地不载。是甚么物。诸禅者也。须审细。千人万人中。不向一人。不背一人。是甚么物。诸禅者也。须审细。虚空包不住。大地载不起。是甚么物。诸禅者也。须审细。蚊虫眉睫上安身。蟭螟腹中敷坐。是甚么物。诸禅者也。须审细。于此四种上会去。许诸人升。博山堂。未曾入。博山室更须知。博山室中。受用始得。诸昆仲顿明佛心。毫无差互。世间心念。不见纤毫。始名出世间人。逢世间逆顺境缘。贤愚好反。如以手触空。了无交涉。所以达磨大师云。亦不睹恶而生嫌。亦不观善而勤措。亦不舍愚而近贤。亦不抛迷而就悟。达大道兮过量。通佛心兮出度。不与凡圣同廛。超然名之曰祖。卓拄杖云。达磨大士来。也为汝等。敷宣第一义谛。且道是何章句。层岩磊落从。教日炙风吹。行树清凉好。看花飞蝶舞。

　　上堂。佛不求佛。心不觅心。设有求觅者。皆昧心取境。耳。若达境惟心。不生分别想。山河无影迹。大地绝形踪。青松与绿竹同科。白鹭共黄鹂一色。理无异状。缘幻千途。果然彻究根源。顿绝凡情圣解。古德云。若人识得心。大地无寸土。当知此一字法门。岂但夺尽世间法。假饶千佛出兴于世。行苦行。坐道场。说法利生。般大涅槃。祇是缘生法。以智眼观之。如梦如幻。摄大乘论云。即诸三摩地。大师说惟心。由心彩画故。如所作事业。若达本忘情。自然无惑。诸昆仲此是教家极则。更须知。祖师门下长处。始得。且道。作么生是祖师门下长处。拈拄杖云。昨日是重阳。今朝又过一日。也卓拄杖。下座。

　　上堂。如何是道。平常心是道。是圣是凡。都一扫。才生拟议。隔天涯。大似寻空向壁讨。诸昆仲能由境有。境逐能成。境由能境。能由境能。拄杖子。唤作能。三十棒趁出院。唤作境。三十棒趁出院。唤作非能非境。三十棒趁出院。唤作亦能亦境。三十棒趁出院。三祖大师无风起浪。平地生波。简点将来。不无渗漏。虽然如是。下文幸有救言。岂不见。六尘不恶。还同正觉。智者无为愚人自缚。据此亦有过犯。何以故。说个同字。好与三十棒趁出院。卓拄杖云。不是与人难。共住大都。缁素要分明。

　　上堂。释迦大师从本无生。缘起而有生者。镜中之影像昭然。从本无灭。缘尽而有灭者。水上之沤华寂尔。四十九年。梦语百千万种真慈。掉尽老婆舌头。偿尽众生口业。无端被迦叶尊者觑破。只得无地藏身。博山虽是他脚下儿孙。要且不沾着些儿痕迹。何以故。彼既缘生。我亦缘生。当知。拄杖子。不在其类。彼既缘灭。我亦缘灭。当知。拄杖子。不在其类。诸昆仲还识拄杖子么。横拈直撞。无情识。生灭场中不涉伊。识得个中何所似。牡丹花下睡猫儿。卓拄杖。下座。

　　无异禅师广录卷第五
卍新纂续藏经第 72 册 No. 1435 无异元来禅师广录


　　无异禅师广录卷第六

　　住博山法孙　弘瀚　汇编

　　首座法孙　弘裕　同集

　　住建州大仰宝林禅寺语录

　　结制上堂。诸佛出世。为一大事因缘。几幅素缣描不出。博山出世。亦为一大事因缘。一条白练蓦头穿。破颜老汉曾相委。多少人天受热瞒。诸昆仲此事不从功行得。不从修证得。不从思维得。不从禅定得。饶你将自己身心炼得。如枯木寒灰。百年在定。终如一个死人。于本分事中。全无交涉。所以道。直饶到澄潭月影。静夜钟声。随扣击以无亏。触波澜而不散。此犹是生死岸头事。诸昆仲直须向花柳街前。逴得九衢春色。芙蓉岸上。带来八面秋风。始能应用无亏。随缘自在底日子。诸昆。仲还知博山今日底行履处么。良久云。祇有一双穷相手。未曾轻揖等闲人。

　　上堂。心不是佛。智不是道。知尽无知。无知知要。博山昼起暗眠。算来恰恰。却好对谈。无论是和非。三寸舌头胡乱扫。有问禅。夜深明月照窗前。有问道。无角泥牛卧荒草。有问法。南岳石头苔路滑。有问僧。眼中瞳子面前人。更有当阳向上句。分明说与君须记。从来孝子讳爷名。等闲拈出同儿戏。诸昆仲博山。今日拈出。可谓。不惜家珍也。祇要诸人领略。不然则辜负大众去也。复笑云。不辜负剩栽无影树。留与后人看。

　　上堂。佛法有因缘。因缘非佛法。彼此不相涉。莲华从口发。昔释迦大师。托质阎浮。降神兜率。未受羯蓝之孕。便展无碍之锋。现世界而无边。化众生而无量。检点将来。要且不曾度着一个。既出母胎。舍皇宫之快乐。受雪岭之饥寒。睹明星而悟真常。即尘劳而成佛。事要且不曾悟着一法。及乎开场四十九载。谈经三百余会。龙宫塞满。而法界全彰。要且不曾谈着一字。逮末后。拈花示众。便云。有教外别传。说印心之妙偈。付上行之金襕。要且不曾传着一丝。及乎三千七百。承虚接响。人人拖泥带水。而棒喝交驰。各各带水拖泥。而眉毛倒竖。要且不曾沾着一滴。今日博山。远承慈荫。虽是他家儿孙。要且不行他故辙。是佛亦刬。域内不留朕兆。是魔亦刬。缘中岂涉尘劳。是僧亦刬。拂罗汉之我人。是法亦刬。出智眼之金屑。当此法筵之际。向苍烟紫雾之中。细观豹变。于流沙绝域之外。捷见飞黄。直下举向上机。彻头示末后句。诸昆仲既是直下。唤甚么作向上机。既是彻头。因甚是末后句。复笑云。金背黄牛眠绿草。银蹄黑犬吠青天。

　　上堂。心本是佛。智本是道。认奴作郎。终成不肖。东寺要索镇海珠。仰山倾出一栲栳。释迦弥勒为渠忙。带累博山浑落草。不落草。万里山河明杲杲。西湖水浸碧琉璃。南海波斯无处讨。诸昆仲当此时也。秋日微微。秋菊离离。秋雁南飞。秋猿夜啼。古所谓。欲知佛法。当观时节因缘。今时节至矣。作么生是本成佛底心。以手约云。看看。傍观者哂。当局者迷。参。

　　上堂。诸昆仲须善巧。弥勒布袋头。祇要今时了。耍笑与讴歌愈听声愈好。且如博山上堂。大众听法。毕竟承谁恩力。稽首慈氏大师。神通不同小小。

　　上堂。昨日是重阳。今朝不见九。惟有破落僧。面南看北斗。懒烹石女茶。酷爱曹山酒。棒打石人头。不落瞿昙后。诸昆仲通玄一脉。智者知疏。不动金鞭。白牛迥野。拟向溪东牧。不免食他国王水草。浑家不着孝。扑碎玉琉璃。拟向溪西牧。不免食他国王水草。罢拈金弹子。大地没闲人。不如随分纳些些。秋风多带杀。秋露逼人寒。诸昆仲更须知。人牛不见海湛空澄。涓滴非声。千山不露。恁么时节。转位就机一句。作么生道。堪笑陶彭泽。无钱对菊花。

　　上堂。云居祐禅师云。月色和云白。松声带露寒。好个真消息。凭君仔细看。诸昆仲此四句偈。如哑子作通事。分明举似于人。祇要披襟领荷。博山今年。到宝林寺。恰恰应者个时节。不免注解一遍与大众。结个出世大因缘也。月色和云白。人居翠盖东。更求亲切句。款乃月明中。松声带露寒。冷落绝跻攀。浑身赤骨历。坐破藓苔斑。好个真消息。全归顾盼中。夜深人尽晓。清碧许谁同。凭君仔细看。当下骨毛寒。携筇深嶂里。趺坐听缗蛮。诸昆仲且道。博山注解还。彻古人意否。一声铁笛归来晚。笑展家风烂熳看。

　　上堂。说一个禅字。好与三十棒。杖头有眼明如日。说一个法字。好与三十棒。优钵无根满树花。说一个佛字。好与三十棒。分付老卢高着眼。说一个僧字。好与三十棒。莫教流落在天涯。过得潇湘渡口。便知清白人家。管甚烟云埋没。从教黑豆生芽。翻思昔日云门老。卸却铁枷。真个好一棒打杀。贵太平免使儿孙落荒草。诸昆仲开眼说梦。醒亦是迷。白酒青盐。我乃是谁。寒冰烈火。痛下针锥。今古几多伶俐汉。分明辜负一双眉。复笑云。博山罪过。

　　上堂。我有一句子。当下绝罗笼。遇险收双足。登山跨远峰。云凝天欲晓。雷震鸟潜踪。瑞草和根拔。昙华彻蒂红。三玄称绝唱。九带应奇逢。淡淡澄江汉。啾啾较蠛蠓。不吐南山雾。何妨八面风。兔角情方瞥。龟毛意转浓。拈香添社火。择菜挫来锋。石女频加额。木人幸敛容。颇猒堆山富。还期彻骨穷。倒骑折足马。蹋碎玉屏风。诸昆仲此句。乃宗门以肯綮之谈。博山今日尽情吐露。若要会此偈意。从水晶宫里。穿下过来。打破琉璃瓶子。然后向十字街头。与博山相见。更有话在。

　　上堂。诸法不自生。高楼石女夜吹笙。亦不从他生。展似眉毛作么生。不共不无因。青山隐隐碧棱层。是故说无生。漫江水浸石头城。几多猎犬寻羊迹。谁知一马生三寅。髫龀喜从城下看。暮年不见白头人。黄菊落英秋又过。不知谁会凭栏情。识尽髑髅听犬吠。销干枯木喜龙吟。诸昆仲更有三玄与三要。铁胆铜心无处讨。吸干沧海。露出珊瑚枝。冲开碧落。不顾无根草。诸昆仲不许夜行。投明须到。

　　上堂。世尊拈花。久晴雨也。迦叶微笑。久雨晴也。航海西来。衣线绽也。断臂酬心。骨髓露也。疯颠求忏。罪性空也。倩人书偈。本无物也。南岳磨砖。牛非驾也。马祖一喝。雄峰震也。三日耳聋。聪无敌也。踢倒净瓶。世界倾也。三遭痛棒。杖开眼也。卸却铁枷。脚胫断也。过水拶着。渠是我也。睹影大悟。我非渠也。迤逦行脚。知亲切也。博山大似不肖儿孙。简点祖宗过失。今日不免翻案。做个克家子。将七珍八宝。收拾在一处。然后跨白牛而坐断十虚。乘清风而游乎八极。斫尽青松。惊起千年白鹤。高登碧嶂。蹋翻几片闲云。然虽如是。更须知。博山野牧樵情。始到大安乐处。不然。直饶圣处受生。未免竿头险堕。

　　上堂。栴檀丛林。栴檀围绕。既披龙树影。不问邓林材。荆棘丛林。荆棘围绕。鸿鹄虽有志。安识海云低。荆棘丛林。栴檀围绕。客来虽不待。应物善知时。栴檀丛林。荆棘围绕。高楼声渐细。移月过沧洲。古人指出此四种丛林。敢问。诸上座毕竟在那一种丛林。安身立命。博山曾一一穿过。今与大众。开几重关锁。要入之者。不可儱侗。善而择之。若说栴檀丛林。穿过荆棘丛林。几点翠封阶下石。数行雁过楚天秋。若说荆棘丛林。穿过栴檀丛林。不因樵子径。怎到葛洪家。若说栴檀丛林不是荆棘丛林。荆棘丛林不是栴檀丛林。竹风与蕙兰分香。松影适云烟异色。若说栴檀丛林即是荆棘丛林。荆棘丛林即是栴檀丛林。水中择乳。须是鹅王。敢问。诸昆仲。博山今日。在那一种丛林。良久云。野老不知庵外事。殷勤只向佛前灯。便下座。

　　上堂。达磨不虚传。二祖不虚受。碧眼胡僧皱两眉。看来不着随人后。密究深裁。全火祇候。龙隐长空。鸡鸣白昼。诸昆仲当知。鱼游陆地。笑杀陕府铁牛。虎踞冲衢。惊倒嘉州大象。法界撮来一粒。泰山只重三斤。到此则罢扳云树。懒听风柯。饮啄随缘。无循轨度。有时在太阳门下。而玄唱玄提。有时在明月堂前。而分斤分两。有时在芳草波心澡浴。而手折青莲。有时在紫罗帐里讴歌。而针环玉线。诸昆仲纵有欢客嘉宾。向甚么处。与博山相见。良久云。前村烟浪里。犬吠有人家。

　　上堂。博山门庭宽旷。应接周流。宝镜高悬。珠帘倒卷。闲花野草。翻性地之灵苗。篆缕香云。示缘生之实相。进得博山门。则百千万亿门。一时透彻。妙叶该通。重重无尽。诸昆仲且道。博山门如何进。以手弹指云。是处是弥勒。无门无善财。

　　上堂。春雨淋不去。琼花生碓嘴。夏日晒不干。深阴净如洗。秋月颇相宜。澄潭不见底。冬雪冻法身。飘飖千万里。四季共一年。循环差可拟。寒暑不同时。彼此非相似。恁么也不得。黄河水倒流。不恁么也不得。虚空生两耳。恁么不恁么总不得。烧火拾枯柴。游山观止水。恁么也得。买石得云饶。不恁么也得。移花兼蝶至。恁么不恁么总得。碧沼间红蕖。清风翻白羽。诸昆仲以字不成。八字不是。是甚么字。以手画一圆相云。白牛放去无踪迹。空把山童赠铁鞭。

　　上堂。古镜𤄃一丈。世界阔一丈。世界阔一丈。火炉阔一丈。火炉阔一丈。法座阔一丈。法座阔一丈。髑髅阔一丈。髑髅阔一丈。眼睛阔一丈。如何是古镜隐显。几微无欠剩。如何是世界。拈来掷去椰子大。如何是火炉。深拨寒灰有点无。如何是法座。坐谈谁管天花堕。如何是髑髅。赵州东壁挂葫芦。如何是眼睛。团圞光莹若铜铃。诸昆仲今朝初一。明日十五。雪峰抛毬。禾山打鼓。大家齐贺太平年。聋者聋兮瞽者瞽。惟有窗前白兔儿。带角钻归三尺土。咄。下座。

　　上堂。天不盖地不载。逢贵买遇贱卖。进前才索商量。漆桶依然不快。诸昆仲须是全身拶入。彻底翻开。大唐国里没禅师。沸铁烊铜难下口。今有一事。问汝诸人。水底石头颠倒走。云中泥雁往来飞。者个若是即头上安头。如汝文殊。更有文殊。是文殊者。者个不是即斩头求活。如一月真。其中更无。是月非月。目前无法。意在目前见。见之时。见非是见。见犹离见。见不能及。不是目前法。非耳目之所到。斫却月中桂。清光影更多。诸昆仲诸方将宗注教。博山将教注宗。还有优劣也无。注则注矣。破则破矣。且道夹山意。在甚么处。好鸟尽从林下过。凤凰不恋旧时巢。

　　上堂。一法若有。毗卢堕在凡夫。富嫌千口少。万法若无。普贤失其境界。贫恨一身多。泰山与华岳争衡。少室共雄峰侧耳。腹藏四大海。脚蹋须弥卢。于金轮际下。探不二之真源。向香积界中。抟无殊之法食。此犹是门庭施设小不思议。衲僧分中。了无交涉。诸昆仲须知。法外无身。心外无境。智外无土。空外无尘。纤芥方投。千门洞达。一尘才起。大地全收。结庵摩罗果于不思议之乡。植栴檀陀林于无阴阳之地。且道。古今阿谁。得恁么受用。惟有傅大士较些子。君不见。山海坦然平。敲冰来煮茶。惜乎此老早矣。未曾得见博山。若见博山。好与痛棒。还是赏伊罚伊。要渠识痛痒始得。诸昆仲此事不要与列位公子得知。若知时将谓佛法容易也。然虽如是。且道。那个皮下无血。珍重。

　　上堂。居一切时。不起妄念。月中丹桂和根拔。海底泥牛蓦鼻穿。于诸妄心。亦不息灭。红尘堆里排班立。白浪滩头撒手行。住妄想境。不加了知。腊月火烧无影树。三春人唱采樵歌。于无了知。不辩真实。须弥顶上花冠子。非是人工蕴造来。诸昆仲。博山有不思议底炉鞴。将佛祖言教。炼成一个铁橛子。针劄不入。水洒不湿。若唤作教。却又是禅。若唤作禅。却又是教。直饶于禅教中分别不生。更须知禅教向上有事在。且道。作么生是向上事。玄都观里桃千树。尽是刘郎去后栽。

　　住福州鼓山涌泉禅寺语录

　　开堂。拈香白椎竟。师曰。昔日世尊。在灵山会上。拈花示众。尚余一枝。在博山手里。今日于涌泉堂上。供养大众去也。古德云。昨日作婴孩。今朝年已老。未明三八九。难蹋古皇道。恁么说话。披心沥胆。彻底婆心。且道。作么生说个三八九底道理。卓拄杖云。黄河水溢黄河水。云雾山连云雾山。珍重。

　　结制上堂。三百年前。诸尊宿在此一片地上。东语西话。三百年后。博山在此一片地上。东语西话。虽则依模画样。大似捕空捉影劈水寻踪。简点将来。不无渗漏。虽然如是。彼一时也。此一时也。诸昆仲若知得。彼时即此时。不见有三百年前。此时即彼时。不见有三百年后。所以道。一念普观无量劫。无去无来亦无住。此犹是教家事。更须知有宗门下长处始得。且道。如何是宗门下长处。卓拄杖云。朔云凛烈。吹开寒谷之花。石火辉煌。拍破木人之掌。珍重。

　　上堂。春日乍寒乍暖。春风倏有倏无。若从者里会去。佛法天地悬殊。不从者里会去。向甚么处会。才涉思惟成群作队。不思惟处意如何。行人更在青山外。今日博山。亲历其境。有一首偈。分明举似大众。偈曰。三脚驴子弄蹄行。蹋破苍苔知几层。正恁么时谁会意。白云深处坐禅僧。卓拄杖云。咦。谁是其人。珍重。

　　上堂。举拂子云。有物先天地。无形本寂寥。能为万象主。不逐四时凋。古人恁么道。独步全提。至微至着。超规越矩。方圆可成。先贤朱晦翁。尝以此偈。示门人曰。吾儒无此等语。晦翁可谓知言也。诸人还知么。月渚风林。流出现成公案。莺声鸟语。宣扬不二法门。云中之木马长嘶。山外之泥牛倒走。毋居正位。不犯当头。坐断十方。不通凡圣。然虽如是。更须知有向上一缝子始得。且道如何是向上一缝子。良久云。口是祸门。

　　上堂。天地旋山河走。面南辰看北斗。家乡田地谩商量。肉髻明珠谁不有。诸昆仲论肉髻之明珠。贵在亲知。论家乡之田地。贵在亲到。亲知则取之不竭。用之无穷。亲到则春耕秋获。布种以时。果得如是受用。譬如掷剑挥空。毋论及与不及。此等说话。大似嚼饭喂婴儿。诸人分上。因甚么不荐。卓拄杖云。只为分明极。翻令所得迟。

　　上堂。黑狗烂银蹄。白日通霄吠。石女倒拈针。木人相对语。诸昆仲于此四句上透得过。四方八面来。虚空连架打。所以道。一双孤雁。贴地高飞。两个鸳鸯。池边独立。可谓。明珠在握。宝镜当台。胡汉俱来。隐讳不得。诸昆仲团大千于掌上。掷化土于他方。探香水于金轮。果能如是。也尽奇特。但切不得动着。动着则打折汝等驴腰。卓拄杖。下座。

　　上堂。卓拄杖云。转山河。归自己。月明当户照。转自己归山河。风冷猒山居。撞钟撞着老僧心。祥云从地起钟声。为甚么披七条衣。宝盖自天垂。总不恁么道。又作么生。不是家乡客。徒劳话岁寒。此五种见地。虽则赏罚分明。也要诸人委悉。有一人。在蕴界屏处。说非法语。犯十三僧伽婆尸沙。有一人。在净白地上涕唾。犯一百应当学。有一人。拨草瞻风。搀行夺市。有一人。露盘卓荦。解作家方。有一人。针劄不见血。火烧不知痛。病在膏肓。不堪疗治。若有人。于此简点得出。博山分付拄杖子。一任天下横行。其或未然。卓拄杖云。楖𣗖横担不顾人。直入千峰万峰去。

　　无异禅师广录卷第六
卍新纂续藏经第 72 册 No. 1435 无异元来禅师广录


　　无异禅师广录卷第七

　　住博山法孙　弘瀚　汇编

　　首座法孙　弘裕　同集

　　住金陵天界禅寺语录

　　金刚殿拈香。三门高耸临霄汉。廓尔方知祖道玄。今日脚跟亲蹋着。优昙花影遍三千。

　　天王殿拈香。从来愿力展慈威。烁破虚空毫相辉。依正报中谁辩得。山头多见紫云飞。

　　大雄殿拈香。黄金殿上三尊佛。白玉光中一个僧。正恁么时何所据。香云旋结万千层。

　　振宗堂据坐。宝镜当台验正邪。阿谁独蹈大方家。博山手段从来辣。客到蒿汤便当茶。

　　开堂。此一瓣香。弥天亘地。耀古辉今。太极钟祥。乾元衍庆。爇向炉中。端为供养我明
太祖高皇帝
成祖文皇帝。建立
三宝。弘通大乘。广化众生。同圆圣智。山僧某今日在此法莚。一言一句。皆从
圣恩中流出。以海水为墨。书其赞辞。不能尽其万一也伏愿
皇极御天遍。大千而广被
圣灵奕世昭。万古以常明
此一瓣香。灵苗含润。宝树敷荣。景星聚以沐清庥。祥云凝而乘嘉运。爇向炉中。端为祝延。当今
皇帝圣寿万安
皇后偕圣寿以无疆
太子懋元良而永泰。伏愿
金轮永镇日。新鹫岭之风。宝位增辉时。迈唐虞之治。此一瓣香。万物毓以生成。阴阳协而秀发。为霖现瑞。裕国祐民。爇向炉中。用酬檀护。

　　满朝合郡。宰官。护法大居士。福基禄位。咸增性种。灵根并茂。

　　此一瓣香。龙宫涌出。鹫岭拈来。辉宝镜而利益群生。彻重玄而全该正命。爇向炉中。专申供养。

　　先本师寿昌大和尚。用酬法乳之恩。敛衣就座。白椎竟。师乃卓拄杖云诸昆仲。达磨大师航海而来。直指人心。见性成佛。虽则门庭万仞。壁立千层。祇演一心之法。更无余事。乃至六祖传衣。五宗竞出。运无碍轮化无缘众。祇演一心之法。更无余事。沩山大师敲唱同时。暗机圆合。倾瓶以辩超方。撼茶而彰妙用。祇演一心之法。更无余事。云门大师箭锋相拄。函盖乾坤。扬眉落臼。顾盼犹迟。如流云翔鹤。湛水晴空。祇演一心之法。更无余事。法眼大师。拈现前石。塞虚空口。一切处现成。六根互用。六用齐施。祇演一心之法。更无余事。临济大师一语中具三玄。一玄中具三要。驱耕夫牛。夺饥人食。电光石火。开眼犹迷。祇演一心之法。更无余事。洞山大师混不得。类不齐。立宝镜三昧。照学者肺肝。分五湖玉石。雪盛银碗。月照金沙。祇演一心之法。更无余事。乃至博山。今日远承诸祖慈荫。循规蹈矩。借路还家。驾轻就熟。祇演一心之法。更无余事。诸昆仲含灵具此一心之法。学人欲明此一心之法。三世诸佛。历代祖师。示此一心之法故。楞伽经云。佛语心为宗。无门为法门。诸昆仲大地没遮拦。要行行不去。要住住不得。且道。向甚么处出气。还知么。鸟鸣云树。声声唤游子归家。鱼跃烟波。色色翻志公陈案。漩澓空中梵字。刮开眼底重朦。且道。向甚么处。认取自家心地。卓拄杖云。鼻根浮面上。更不用踌蹰。珍重。

　　当晚小参。南岳大师云。一切万法皆从心生。心无所生。法无能住。若达心地。所作无碍。诸昆仲心无所生。山河大地。从甚么处得来。法无能住。终日着衣吃饭。因甚么只认定着个自己。去此二途。作么生折合。诸人分上。也须自看。有人通得消息。博山将袈裟。以覆之。

　　魏国徐六翁居士诞日。请上堂。因缘所生法。庄严世间相。了彼性空者。斯人具正眼。诸昆仲心本无生。从缘有生。生缘胜故。佛种亦胜。法华经云。佛种从缘起。是故说一乘。作么生是说一乘底道理。诸昆仲毫端敛法界之方。滴水含沧海之阔。无明全诸佛之智。藏识潜增上之缘。理应箭锋。事存函盖。不可以思议而得之者也。诸昆仲兹因魏国六翁老居士华筵大诞之辰。合郡众居士。于济生庵中。设此无遮大会。为六翁居士祝寿。且道。将何为祝耶。须弥耶。沧海耶。大地耶。草木丛林耶。若以须弥为寿。须弥高而有顶。若以沧海为寿。沧海深而有源。若以大地为寿。大地厚而有轮。若以草木丛林为寿。草木丛林多而有尽。惟以吾大圆觉中。华藏界内。香云。花云。幢幡云。音乐云。宝盖云。若举一。若举二。若举百。若举千。乃至百千万亿数中。随拈一微尘许。皆与有情无情等。与毗卢遮那等。皆可为居士祝寿也。虽然如是。不免为居士傍通个消息。作么是傍通底消息。华藏界中才一念。阎浮早已万千年。珍重。僧问。如何是无量寿。师云。乌龙潭上浪滔天。进云。恁么则有量也。师云。天池一滴水。怎与众同流。茹居士问。向上一着如何道。师云石头城外垂杨柳。进云。者是众生眼。如何是和尚眼。师云。吹尽残花色愈鲜。进云。某甲参学二十年。今日学得一拜。师云。三十棒。且待别时。

　　皖上吴盛二居士。就济生庵请。上堂。博山三年前。回桑梓为桑梓。诸亲友演个还乡曲子。众中有闻名者。听音声者。见形影者。摩皮肤者。契心髓者。复有进其门。升其堂。入其室者。倏忽三载。若刹那际。今众居士。复以币帛见召。博山虽在他方千万里外。其实寸步。未曾离故乡田地。诸昆仲。龙眠霭霭。紫金足下。云生浮渡。滔滔钟阜。山中水溢。析毫端而含刹土。悬慧镜以辩方来。志公剪尺尚存。投子油瓶现在。然虽如是。也要众居士见其面孔。听其法句始得。且道。是何法句。卓拄杖云。谛听谛听。

　　余集生任文升二居士请。上堂。道不属知。不属不知。知是妄觉。不知是无记。只饶坐断两头。更须知有向上事始得。诸昆仲若论向上事。诸人分上。一一天真。一一灵明。一一具足。上至诸佛。下至含灵。各各不欠缺纤毫。是以余集生任文升二居士。同合郡大居士。向者里设无上妙供。运同体大悲。救砧几众生。解笼槛囚絷。飞者适霄汉。走者纵山林。潜者跃深渊。以无功之功。无行之行。于无众生界中。解脱镜像有情。诸昆仲青山挺秀。流莺啭树里之声。绿水弥漫。跃鲤现波中之色。昧真常于山水。迷现量于飞潜。大似阳𦦨翻波。浑成戏论。诸昆仲还识得么。若能返照。直下逢渠。举措施为。无亏实相。卓拄杖。下座。

　　上堂。洞山大师悟道偈云。切忌从他觅。迢迢与我疏。我今独自往。处处得逢渠。渠今正是我。我今不是渠。若能如是会。方得契如如。此是洞山宗旨。绵密回互。皆从此偈中流出。不可不理会。诸昆仲此偈中有二句最严。渠今正是我。我今不是渠。渠者何物也。而正是我。我者复何物也。而不是渠。且道。是一个是两个。若向者里会去。始可有参学分。须知。此偈岂但曹洞宗旨。即五家应机接物。皆当向此句中印过始得。不然。在一机一境上。得些子解路。尽是掠虚头汉。有甚么话会处。所以曹洞有三种渗漏。一者见渗漏。机不离位。堕在毒海。此不离即毒海也。二者情渗漏。情存向背。见处偏枯。此向背即偏枯也。三者语渗漏。体妙失宗。机昧终始。此体妙即机昧也。若据此三种渗漏。学者明晦。如见肺肝。所以博山举眼无人。非敢以生灭。勘验诸方。若见彻此偈。洞山大师未曾入灭。博山虽在今时。亦不谙今时事。祇与诸人。二时逐队。诸昆仲古木丛中踯躅。漏逗法身。大洋海底翻腾。侵损渔父。彻见本来面目。野云散而天青。掀开烦热胸襟。衣线绽而体露。还有与洞山大师共出一只手者么。卓拄杖云。举头天外看。谁似我般人。僧问。如何是和尚底具眼处。师云。善世桥边逢　圣主。进云。未是和尚具眼处。师云。三十棒趁出。僧一喝。师云者一喝落在甚处。僧无语。师直打。出法堂。

　　上堂。如何是佛。十方世界最灵物。如何是法。古路迢迢苔藓滑。仍将佛法问根源。云散长空鹤唳天。纤尘不立清如洗。三个猢狲夜簸钱。诸昆仲宗门中事。岂同容易一言一句。一大藏教注不破。历代祖师机深智广。潜兴密运须弥倒。卓拄杖横趋。绘彩色于空中。掷大千于方外。且道向甚么处扪摸。所以云。罗笼不肯住。呼唤不回头。古圣不安排。至今无处所。玄沙大师恁么老婆心切。也只要诸人知个落处始得。诸昆仲青黯黯处。樵子不借路以还家。绵密密时。机妇罢金针而夜织。香销锦帐。露邑芙蓉。发清啸于深闺。吐微言于连枕。情浓意洽。试问。诸昆仲还知得也无。良久云。分明一段风流事。不与诸人较短长。

　　上堂。南阳忠国师云。青萝夤缘。直上寒松之顶。白云淡泞。出没太虚之中。万法本闲。而人自闹。诸昆仲作么生说。个本闲底法。若会得本闲法。则大千世界有情无情等。无纤毫闹相。若有纤毫闹相者。则不得本闲法也。何以故。闹即法故。所以道。静则埋根千尺。动则当处生苗。只饶不动不静。未免飘飘摇摇。博山则不然。动则寒冰凝结。静则白浪滔天。直下了无动静。红炉片雪如绵。若于此二偈中会去。始明得本闲法也。诸昆仲动非动相。虽动极以恒安。静复静元。总静机而常运。秉常运之枢机。履恒安之玄轨。宝镜悬而无隐慝。珠帘卷以纳方来。不涉呼吸之离微。宁有去来之踪迹。诸昆仲顺则吉也。逆则忤也。肯则自许也。若于静闹亲疏。而较其优劣者。尽其恒沙思量分别。莫能得其量也。卓拄杖。下座。

　　上堂。僧问。古德拨尘见佛时如何。直须挥剑。若不挥剑。渔父栖巢。又僧问。古德拨尘见佛时如何。渠无国土。何处逢渠。二大老各道得一边。一个则门庭施设。辉煌掌上之珠。一个则入理深谈。击碎秦时之镜。若是博山则不然。有问。拨尘见佛时如何。绀发旋螺髻兜绵。印手文学人不会。意旨如何。青莲捧双足。赤肉挂金襕。且道。与古人是同是别。若说是同。作么生说个同底道理。若说是别。作么生说个别底道理。若向者里融会得去。博山与汝结个同参。诸昆仲。居正而不立正位。泥牛吼海岸之风。垂偏而不住偏方。石女弄珊瑚之影。乞食于三家村里。讴歌于万仞峰头。借松镜以泻清光。拾苔钱而严富态。有人向三种问答上彻去。洞上宗风。于斯有赖矣。僧问。学人一口气不来。向何处安身立命。师云毗卢阁后凤凰山。

　　真州海吉禅人。率众道侣请。上堂。不与万法为侣者。是甚么人。红尘堆里露全身。了知万象空无物。那见山河碍眼睛。三岁孩儿头似雪。神光万里一条铁。底事分明说与知。当户连山也太奇。兼带位中亲迸出。岩前石虎夜生儿。生儿则且置。且道。是甚么时。子丑寅卯辰巳午未申酉戌亥。干三连。坤六断。离中虚。坎中满。屈指颠倒。数来依旧。寸长尺短。珍重。

　　余集生居士诞日请。上堂。佛于无量劫。广行无量行。度脱无量众。是名无量寿。诸昆仲我等同世尊。因地以来至于今日。而世尊成道已经无量恒沙劫数。我等轮回生死六道。往还亦经无量恒沙劫数。世界成住坏空。亦经无量恒沙劫数。毗岚风起。金藏云成。而虚空之性。湛然不动。亦经无量恒沙劫数。以此则知诸佛寿命亦无量。众生寿命亦无量。世界寿命亦无量。虚空寿命亦无量。今日集生余居士华筵大诞。而一切人。皆以世礼年月为居士寿。博山则不然。但愿居士寿同善财。菩提心解脱海亦无量。愿居士寿同弥勒。成佛度生海亦无量。愿居士寿同普贤。行愿庄严海亦无量。愿居士寿同观音。大悲示现海亦无量。愿居士寿同文殊。般舟智慧海亦无量。愿居士禄位亦无量。眷属亦无量。亲受用亦无量。三三昧亦无量。岂但居士如是。即现前大众。亲受用三三昧等。寿命亦无量。博山是真语者。实语者。不异语者。且更将何物为居士寿耶。良久云。珍重。

　　解制上堂。佛真法身。犹若虚空。应物现形。如水中月。博山从广信登舟。过鄱阳。出湖口。跨长江。登石头城江岸。从济生庵。至天界寺。安置水月道场。修习空花万行。降伏镜里魔军。成就梦中佛事。岂但博山。溯自释迦大师开场。四十九年。末后拈花示众。正法眼藏涅槃妙心。付嘱摩诃迦叶。亦是梦中佛事。达磨大师航海而来少林。面壁九载。雪庭深夜。断臂酬心。亦是梦中佛事。乃至执役负舂。传衣半夜。亦是梦中佛事。至使五家竞出。千灯列焰。吹箫打鼓。舞剑挥叉。棒喝交驰。语言游戏。亦是梦中佛事。即今博山同。诸昆仲结制解制。升堂入室。问答机缘。劳彼列众监院及天界方丈十位首领道人并诸执事。不以身为身。不以命为命。吃尽艰辛。护扬大法。亦是梦中佛事。诸昆仲博山恁么举似。正是好肉剜疮。梦中说梦。假如有一汉子大喝一声。诸人睡梦醒时。却又作么生道。良久云。毫光直遍三千界。永祝皇图亿万年。僧问。上根人来如何接。师云。此去祖堂三十里。进云。中根人来如何接。师云。献花岩畔古今闻。进云。下根人来如何接。师云。门外好与三十棒。进云。不落阶级人来如何接。师云。阇黎只今。在第几位。僧礼拜。

　　小参

　　小参。腊尽逢春事事奇。海风吹动碧玻璃。昨宵偶得家乡信。破院荒村绝所依。诸昆仲博山家乡。是破院耶。是荒村耶。有人简点得出。博山与彼携手同归。其或未然。法华且谩添尘点。数尽阎浮又一年。

　　小参。僧问竟。师乃云。时名五浊。世曰娑婆。地面丘墟。人心荆棘。青林掌中毒气。破驴脊上来蝇。蹈水火以修行。逐腥膻而喘息。胸中无半点禅气。强作机锋肚里怀。一块肮𩪝。伸为问答。鬼见拍手而笑。人逢侧目而嗔。埋没己灵。辜负先圣。洗心改过。莫逐妄缘。不悛前𠎝。果从因坠。岂不见。灵山会上知音少。长者园中木耳多。卓拄杖。下座。

　　生生社小参。宗门中事。难以措词。尽力道不得底句。作么生开口。三乘十二分教。有人说去了也。即心即佛。有人说去了也。非心非佛。有人说去了也。不是心不是佛不是物。亦有人说去了也。且道。与诸昆仲分析个甚么即得。良久云。黄金自有黄金价。肯为和沙卖与人。珍重。

　　月上庵小参。忠国师云。青萝夤缘。直上寒松之顶。白云淡泞。出没太虚之中。万法本闲。而人自闹。诸昆仲即今山河大地。万象森罗。水鸟树林。人丛马蹋。唤作万法。作么生说个本闲底道理。舍万法而求本闲。未之有也。即万法而求本闲。须要衣线下迸开始得。所以博山。教人将一句话头。置在八识田中。眉毛与大地厮结。只教自悟自肯。其或未然。听取一偈。诸佛依何住。灵山问意新。心宗为社主。金粟作檀人。一雨滋春国。千灯薄暮云。须知尘界里。真俗未容分。珍重。

　　浮山华严寺立新住持请。小参。一大圆觉。为我伽蓝。又当知。以我伽蓝。为一大圆觉。互摄互融。无二无别。然后应事接物。始无障碍。夫善住持者。先得根本不动智。然后得差别智。根本不动智中容不得丝毫动念处。差别智者。应事接物。头头合辙。若有丝毫念虑可动。未免有生灭去来之相。不名智也。得此智者。以理应事。事事全理。如其不然。不名住持。不见。僧问。云门不起一念时如何。门云。须弥山天童颂云。不起一念须弥山。云门法施。亦非悭。肯来两手相分付。拟去千寻不可攀。山海阔白云间。莫将毫发着其间。假鸡声韵难瞒我。未肯模糊放过关。天童大师重门击柝。以待暴客。匙钥在手。防御甚严。昔兹山住持远录公。棋无敌手。固是夺角冲关。祇是博山今日。要问伊黑白未分以前。者一着子。毕竟如何下手。从来十九路。迷悟几多人。且道。迷个甚么。悟个甚么。良久云。珍重大龙山中方寺小参。若欲说法。无法可说。无可说者。始名说法。有法可说。恐辱大法。昔世尊升座。文殊白槌云。谛观法王法。法王法如是。世尊便下座。诸昆仲且道。世尊有法可说耶无法可说耶。诸人也须向者里开眼始得。文殊恁么道。在甚么处。见世尊说法。世尊便下座。是许文殊。是不许文殊。诸昆仲还简点得出么。其或未然。听取一偈。白云山顶中方寺。清梵无停僧自闲。只恐溪深流水急。剩分花雨落人间。

　　宫谕吴观我居士请。小参。若欲究宗门中事。须正信因果。熟烂教乘。思地狱苦。发菩提心。古德云。禅律并行。不相留碍。若论净白心地。人人具足。只因妄兴一念起贪嗔痴。有贪嗔痴之因。便感三恶道之果。教中谓。纵而为贪。地狱有不息之机。抑而为嗔。饿鬼有肢节火然之苦。合而为痴。畜生道中。但念水草。余无所知。若无贪嗔痴。则三恶道何有。博山所以教列位。向净白地上。发起一念。肯心单提。一口气不来。毕竟向甚么处去。切不得起思惟度量。思惟度量。谓之药忌。云栖大师云。狮子之乳。非琉璃瓶贮之则裂。无上妙道。非净法之器。莫能载也。寿昌和尚云。醍醐上味出乎乳。滴水搀中总不成。谓滴水者。正思惟度量也。若无思惟度量。便能单刀直入。力破重围。如吴太史发大乘心。受大乘戒。正所谓净法之器。但未知有向上事。今日缘会。勉起信向。偈曰。江北有居士。天人兴仰止。传闻金粟来。缘境颇相似。论心秋月皎。谈教春云起。机感得相符。令予特来此。勉究向上事。向上何深旨。踢破指头时。舒州吴太史。

　　洪涛山毗尼庵。小参。诸昆仲生不知何来。不得不疑来处。死不知何去。不得不疑去处。大丈夫儿。岂肯甘心随业受报。若欲究竟此事。贵在纯真一念。不得草草。如香林四十年。始打成一片。灵云三十载。见桃花始悟。所以博山教人看一句话头。一口气不来。毕竟向甚么处去。行里坐里。着衣吃饭里。毕竟一口气不来。向甚么处去。慎勿思量分别。思量分别。与究竟此事大不相应。若果能真参实究。一朝洗面。摸着鼻孔。却也太近。

　　小参。百千法门。无量妙义。尽在诸人心意识中。悉皆具足。汝若认着心意识。便昧却百千法门。汝若体会得百千法门。何处有心意识来者。些子关窍。亦能杀人。亦能活人。诸禅者各各在衣线下开眼。拌此一生。讨个着落。

　　小参。长庆道。万象之中独露身。惟人自肯乃相亲。即今山河大地。楼台池馆。满目青黄。是万象。唤甚么作独露底身。拈拄杖云。莫祇图他山色好。须知。别有故园春。卓拄杖一下。

　　为刘和鹤居士对灵。小参。公生耶。死耶。谁道。虚空有变迁。公死耶。生耶。谁道。沧溟有倾覆。公生死洞然。也虽劫风。而莫能吹。公慧光浑圆。也纵劫火。而莫能移。公之趣向。也肉眼罔窥。公之行业。也孰不苾奇。公之见地。也住向莫齐。公之受用。也惟圣乃知。霞坊山色空今古。静听玄猿彻夜啼。

　　因事晚参

　　今晚好月。大众见么。可谓。玉鉴光辉触处周。几多盲瞽黑漫头。可怜不受金錍者。头白终归暗里休。此月古今评论者不少。自世尊以来。迨于今日。千贤万圣。莫不尽力提携。老婆心切。简点将来。祇说得月影边事。要见真月么。须是自己开眼始得。所谓灵山话曹溪。指南泉玩寒山。比说得彷仿佛彿。依依稀稀。纵然道得十成。博山未敢相许。何以故。肘后不具灵符。尽在是非窝里。大众直须努力跳出是非关。若不跳出是非关。三途黑暗将何抵。珍重。

　　无异禅师广录卷第七
卍新纂续藏经第 72 册 No. 1435 无异元来禅师广录


　　无异禅师广录卷第八

　　住博山法孙　弘瀚　汇编

　　首座法孙　弘裕　同集

　　茶话

　　天界三方丈请。茶话。若论参学分中事。当下教诸人领略去。当下无事去。早是埋没诸人了也。其中有三种岐路。有一种学人。担佛傍家走。乃至求佛求法。求禅求道。求玄求妙等。随处担一担子。通身都是佛法。如龟负图。自取丧身之兆。凤萦金网。趋霄汉以何期。又有一种学人。自作主宰。谓有甚佛可求。甚禅可参。甚道可学。只剥得净洁无依。谓是自己受用。其实未到净洁处。皆是业识心生出。此等邪见。只饶到净洁处。未许有参学分在。诸昆仲。若起世间贪嗔痴罪。虽重犹轻。若将净洁处。谓之参学极则。此业最重。世间无有与等者。诸昆仲。直须掀翻此二种邪见。且道。向甚么处讨个安乐。古德云。如何是头。直须知有。果是知有。不愁不尽却今时也。从上诸祖。推此一事。最妙最玄。如荎草味。如金刚杵。若向者里开眼。方许有说话分。今晚为三方丈茶筵中。吐露个消息。大众作么生理会。若就此言句中。透脱也不难。其或未然。各自吃茶归堂去好。

　　宗伯何芝岳居士请。茶话。何居士问。古德云。肯即永脱根尘。不肯永沉生死。肯与不肯。一齐抹杀。敢问。如何得入。师举杯云。且请吃茶。士良久。师云。会么。士云。略会。师云。切不可向者里住脚。乃云。宗门底事少人知。大事因缘各有时。今日与君通一线。清风明月满前溪。

　　潘次鲁居士请。就大罗庵茶话。投子岭头云。古今多变幻。跨过赵州桥。始得绝思算。绝思算止一半。更有一半。向下文长。留待明旦。珍重。

　　雪后。携诸禅人。南来阁茶话。大雪封山日。层楼邂逅欢。寒凝鸦不语。白结雾成团。皎洁禅心寂。清凉色界宽。明知都是水。切莫被他瞒。

　　无方诸禅人请。茶话。诸人要知得博山行履处么。五鼓烧香。天明早粥。日中午斋。行则与诸人同行。坐则与诸人同坐。吃茶与诸人吃茶。讲话与诸人讲话。祇有些子不同处。不免说向大众去也。诸人有思量。博山没思量。诸人求佛法。博山无佛法可求。诸人见博山。并见诸境。博山不见诸人。亦不见心外之境。而今祇有几根肋巴骨。鼓两片皮。与诸人相似。偈曰。迎宾待客平常事。说妙谈玄自不能。祇者阿师何用处。敢留名字上传灯。

　　卓无量居士请。茶话。参禅要了生死。念佛亦要了生死。今时遏捺净土。播扬禅理。在古人分上。令人一门深入则可。分优分劣。自是诸人底。识心依他作解。岂但不识禅理。即净土一门。亦未曾梦见。我云栖师翁。将禅净二途。缚作一束。教人单提一句念佛是谁。即此谁字不明。吹毛剑涂毒鼓。于斯可见。此谁字不明。不必瞻前顾后。只须努力顿发疑情。管甚禅。管甚净土。如一人与万人敌。不破疑团。誓不休。要是大有力量丈夫。始可话会。不然。落泥落水。带有带无。于生死门头。了无交涉。有力学人。将一个谁字不明处。眉毛与大地交。结在一团。站在千人万人中。不见有一人。天地旋山河走。波翻浪涌。不知不觉。全身在理窟里。又如坐在银山铁壁之中。祇要迸开一线。者一线便是向上一路。千圣不传底事。若知得此事。便好向毗卢顶𩕳上打筋斗。亦未为分外。离四句绝百非。皆为剩语。若不如是。认定个念佛人。承当个事。岂但誵讹。即是认驴鞍桥。作阿爷下颔。可发一笑。果是性燥汉。才闻着个谁字。如持金刚王宝剑。力破重围。直教大地百杂碎。将谁字抛向他方世界。不须提起。做一个孤迥迥峭巍巍底汉子。说禅亦得。说净土亦得。说底与如来摩肩擦掌亦得。不留个佛字亦得。何以故。若将佛字重诠佛。辜负当年古佛心。珍重。

　　茶话。百千法门。同居方寸。河沙妙德。总在心源。一切戒门定门慧门。悉自具足。神通妙用。悉自具足。四果四向。悉自具足。十二因缘。流转还灭。悉自具足。五根五力。乃至三十七品助道因缘。悉自具足。六度万行。悉自具足。十力十八不共法。悉自具足。三贤十圣。悉自具足。乃至成佛极果。悉自具足。降皇宫。出母胎。至雪山。行苦行。睹明星。开道眼。乃至说法利生。悉自具足。诸昆仲。既悉自具足。佛殿东南。因甚么缺了一角。聻。参。

　　黎太冲居士请。茶话。染缘易就。道业难成。不了目前万缘差别。一切境缘。作么生了。山河大地。作么生了。草木丛林。作么生了。森罗万象。作么生了。人踪鸟迹。作么生了。四大五阴。作么生了。根尘识等。作么生了。根本无明。作么生了。结使流注。作么生了。诸昆仲。了得也在目前包裹。了不得也在目前包裹。者包裹。亲迸破。亲迸破谁是我。墙外榴花不是火。

　　普说

　　世尊拈花。迦叶微笑。博山尝有颂云。瑞瓣灵枝劫外春。拈来搅动海山云。婆心况是如天远。那肯拖泥带水行。此颂世尊蕴藉将来。有此一段真风。信手拈来。当此之际。落草求人。惟迦叶尊者。一钓便上。递代相传。至二十八祖。航海而来。不立文字。直指人心。见性成佛。得二祖安心。断臂血流而见髓。三祖忏罪。风颠病瘥作良模。卢行者于杵臼之间。顿明大法。磨砖作镜。南岳厩里。跳出马驹来。秉命寻思。青原山中。笑看麟角露。巍巍堂堂。从百丈印子上脱去。三遭痛棒。在黄檗拄杖下活来。踢倒净瓶。住大沩之山而直往。睹影大悟。着宝镜三昧以无疑。夹断脚胫。直入祖师堂奥。现成片石。顿开法眼全机。自唐宋元至我国朝。二百余年。绳绳至我寿昌先和尚。向大好山中。入兴善之门径。博山在藏身没踪迹处。踵船子之芳尘。此事诚难。岂是容易。因忆博山初发心时。顺流而下。直抵京都。于瓦棺寺中。三大师座下。得闻法华经云。假使有人登须弥顶。为人宣说十二部经典。未足为难。于我灭后。暂读此经。是则为难。彼时博山。咨询诸讲者云。此法华经。在十二部经之外耶。讲者曰。纵是圆顿教门。亦是大方广所摄。盖为佛灭度后。弘扬此法者。是为难矣。博山潜思云。求之在我。岂可循文逐句哉。遂尔参五台山静庵通和尚。蒙示三观之旨。先修空观。一空一切空。彼时于蒲团上。当下不知血肉身心前境。不知有山河大地。如此五年。于光泽白云峰顶住静。遇印宗师兄。举藏身处没踪迹。没踪迹处莫藏身。问博山。彼时应答如流。彼亦欢喜。及彼下山。复将藏身处没踪迹。没踪迹处莫藏身。吾在药山二十余年。方明此事公案。连举数遍。不觉如在银山铁壁相似。疑情顿发。昼夜提撕。行不知行。坐不知坐。衣不知寒。食不知味。择菜而不知有菜。摘茶而不知有茶。挑担一站站定。两个时辰担坠方复行。如此年半。未有省发。一日因阅传灯。见赵州嘱僧云。有佛处不得住。无佛处急走过。便打失布袋。走见宝方先师。问答之际。如方木逗圆孔。在彼两月。面黄如纸。皮仅包骨。蒙先师痛之惜之。一日先师。受玉山庵请。命侍者邀余同行。余云。天热不去。先师云。路上有人。为汝说佛法。余云。活佛放光也是闲。先师再三呼唤。不得已而同行。路论君臣五位之旨。其中多然余说。将至庵下。问余。佛印大师云。蚁子解寻腥处走。青蝇偏向臭边飞。是君位事臣位事。余云。臣边事。先师呵云。大有人笑汝去在。余云。先所论者皆是。到者里。因甚么不是。先师云。此一不是。彼一切都不是。上庵。先师与客坐次。余至后园。磐石上跏趺。经一食顷。闻护法神倒地。心下洞然。即呈偈于先师。有玉山诱一言。心灰语路绝之句。先师云。子一到多门又到门。余云。也不消得。到此虽则解心顿寂。其柰疑团不破。何复至宗乘堂。又住静年半。一日登厕。见人上树。不觉身心踊跃。如放下千斤担子。提衣便行。下宝方五十余里。亦不知有路。亦不知有脚步动移也。才进门便礼拜。先师问云。子近日如何。余云。有条活路。只是不许人知。先师云。因甚不许人知。余云。不知不知。先师云。㜑子具甚么手眼。便烧庵趁出僧去。余云。黄金增色耳。先师复举僧问玄则禅师。龙吟雾起虎啸风生公案。命余颂之。余引笔疾书。杀活争雄各有奇。模糊肉眼曷能知。吐光不遂时流意。依旧春风逐马蹄。先师笑云。子今日方信吾不汝欺也。余即问云。向后还有事也无。先师云。老僧祇知二时粥饭。亦不知有向后事。余云。和尚岂无方便。先师云。汝后得坐披衣。幸无筹䇿足矣。余即礼拜。是冬命首众。赠余偈。有五宗极则机齐贯。三藏精微理共圆之句。复嘱云。当以无心相续。正用尽法行持。报无报之慈恩。利有缘之正信。诸昆仲。所以云。此事诚难。岂是容易。今日因高丽国晦昙上座请普说。此上座。履㐫蹈险。不惮万里之程。博山鼓舌摇唇。漏逗一生之事。释迦大师迦叶尊者。拈置之勿论。且道。寿昌先师迁化。即今向甚么处去也。举拂子云。白毫光照紫微宫。无限天人泪如雨。珍重。

　　问答

　　僧问。断简残篇即不问。斩新条令一句。请和尚道。师云。裂破几重清世界。倒骑玉象趁麒麟。进云。此犹是断简残篇。师便打。进云。恁么则天下大平。万民乐业。师云。吸尽南山雾。长存北岭松。僧礼拜。

　　僧问。夹山大师云。截断天下人舌头。即不无。争教无舌人解语。敢问和尚。如何是无舌人语。师举拂子云。会么。进云。此犹是有舌人语。毕竟如何是无舌人语。师云。白云弥世界。虚空无去留。进云。如是则语带玄而无路。舌头谈而不谈也。师云。汝向甚么处见老僧。进云。中兴曹洞之宗。除是和尚始得。师云。也是闲言语。僧礼拜。

　　僧问。古人有言。有物先天地。未审。是甚么物。师云。空中书梵字。进云。无形本寂寥。髑髅边还有气息也无。师云。扑破不成文。进云。能为万象主。未审是同是别。师拈拄杖云。者个不可唤作拄杖子。进云。不逐四时凋。究竟将来。相去几许。师云。者个唤作拄杖子始得。进云。正当恁么时。普天之下。兰膏继晷。佳景呈祥。如何是博山境。师云。阶下苔钱砌就。进云。如何是境中人。师云。鼻梁向下垂。

　　僧问。释迦老子。四十九年说法。正眼看来。犹是无风起浪。敢问。和尚说法。还有为人处也无。师云。此去江西半月程。进云。倘遇个六根不具底汉。和尚又作么生。师云。冰溪水底清如镜。进云。向上还有事也无。师云。杨子江头浪泼天。进云。恁么则和尚恩大难酬。师云。礼拜了退。

　　卓居士问。诸佛国土。亦复皆空。毕竟向甚么处庄严净土。师云。青龙山上鹿儿肥。士无语。师云。会么。士云。不会。师云。流莺虽有语。天籁听无人。

　　张兴公居士问。和尚言。学人须全身入理。乃可问向上事。即今请问。如何是理。师云。横身当宇宙。大地没遮拦。进云。如何即得全身入。师云。尽力推爷向里头。进云。未全身入者。过在甚处。师云。珍藏燕石。不辩金光。进云。全身入时以何为验。师云。十方消殒。左右逢源。进云。全身入理后如何。师云。跳出千层浪。方夸称意鱼。

　　六雪首座问。学凭入室。知乃通方。入室且置。通方一句作么生道。师云。断贯索却用得。

　　问。入室事作么生。师云。稚子敲针。

　　问。如何是坐断毗卢底人受用境界。师云。败叶成堆。

　　问。倒跨师子底人。向甚么处行履。师云。羊肠鸟道。

　　问。横行四海底人。未审。具甚么手段。师云。小伎俩。

　　问。悬崖撒手底人。命根还断也未。师云。待阇黎命根断即道。

　　问。八卦正位。如何排得。师云。不得错下点画。

　　问。路逢猛虎时。如何回避。师云。叉手当胸。

　　问。铁树珊瑚。因甚么被泥牛冲破。师云。阿谁证据。

　　问。无蒂昙花。阿谁拈得。师云。无手者。

　　问。金刚际水。如何汲得。师云。何劳太攘。

　　问。和尚筹室中。有多少弟子。师云。心字不加点。

　　问。祖祖相传衣钵。未审。和尚传个甚么。师云。案山石上。共汝商量。

　　问。千问万问。不消咳嗽一声。都已答竟。未审。和尚如何答话。师云。知时节即退。

　　僧问。昨夜见一卤莽汉。杀却毗卢遮那如来。未审。识法者如何判断。师云。尽情断却。

　　问。如何是白椎下事。师云。瀑布有声云不掩。

　　问。如何是白椎前事。师云。深涧无鱼水自清。

　　问。如何是白椎事。师云。无事度朝日。黄昏暗点头。

　　问。古人教人及尽今时。只如及尽后。又作么生。师云。懒梳蓬乱发。喜遇当来宾。

　　问。楼阁门中。还容打瞌睡汉也无。师云。待汝醒后。即向你道。

　　问。善财五十三参。未审。如今还行脚也未。师云。洗脚上床眠。一夜三千里。

　　问。楞伽山既不可往。为甚么被夜叉王所据。师云。手亲眼便。脚头脚底。

　　问。鳖鼻蛇撞着赤眼人。作何躲闪。师云。恰好恰好。

　　问。五家宗旨俱明。因甚么轮回不息。师云。[弱/火]火烧山。有光无𦦨。

　　问。维摩经云。除去诸有。并诸侍者。为甚么连侍者不存。师云。久住令人贱。新来语自亲。

　　问。世尊赤手空拳。开已又屈。屈已又开。未审。明那边事。师云。祇明者个事。

　　问。一切事究竟坚固。不知大佛顶。还在里许否。师云。暗里抽横骨。明中坐舌头。

　　问。棒喝如雷。还供养得阎胡子也无。师云。阎胡子若来。也须吃棒。

　　问。从前老和尚髑髅。即今还有眼也无。师云。布袋里老鸦。虽活如死。

　　问。释迦弥勒还酬引满二业也未。师云。二业是他果用。说甚么酬与不酬。

　　问。金刚经云。应生无所住心。既无所住。又作么生心。师云。岩花铺地高秋兴。松月衔山报晓晴。

　　问。佛之一字。吾不喜闻。某甲不求佛。日用事作么生。师云。下咽勒把箸。烧火择干柴。

　　问。古德云。渠无生死。世人因何又被生死使。师云。青山元不动。白日鬼迷人。

　　米旦生孝廉问。是何面目。师云。天不盖。地不载。进云。作何究竟。师云。地不载。天不盖。进云。用何修证。师云。穿衣吃饭。待客迎宾。

　　问。如何是君。师云。澄潭水似冰。如何是臣。师云。杨柳拂飞尘。如何是君视臣。师云。古镜幔白绫。如何是臣视君。师云。纤手按乌云。如何是君臣道合。师云。一以贯之。进云。向上还有事也无。师云。有。进云。如何是向上事。师云。舌头无骨。野马无缰。

　　问。如何是君。师云。水有筋。山有骨。如何是臣。师云。鹡鸰鸟鸣似哭。如何是君视臣。师云。千年老树挂枯藤。如何是臣视君。师云。楼头画鼓正三更。如何是君臣道合。师云。金阙凤衔丹诏去。边陲人唱凯歌归。僧礼拜。师复问僧。君位中事作么生。僧云。虚突兀。师便打。

　　问。如何是博山境。师云。栖凤崖前云叆叆。浴龙池内浪滔滔。如何是境中人。师云。光剃头。净洗钵。僧云。学人不会。师云。者个阿师。还未曾剃头。

　　问。如何是道。师云。红绡。进云。红绡莫是道否。师云。不是道。进云。既不是道。因甚答红绡。师云。因你问道。我答你红绡。

　　问。达磨未来此土。还有佛法也无。师云。有。进云。如何是未来底佛法。师云。天不能盖。地不能载。进云。是何物得恁么大。师云。唤作物即不得。进云。不唤一物时如何。师云。亦无你开口处。进云。恁么则不柰何。师云。我亦不柰何。进云。和尚因甚不柰何。师云。为汝不柰何。僧礼拜。师云。出去。救得千个万个。有甚用处。

　　问。如何是某甲安身立命处。师云。天无盖。地无底。进云。寿昌老人迁化去。即今在甚么处。师云。清谈对面。祇是不知。僧复问。师云。问语且置。天无盖。地无底。老僧意旨在甚么处。僧拟议。师便打。勉云。拶出虚空髓有味。掀翻宇宙㲉无依。个中不见寿昌老。独有狸奴笑展眉。

　　问。如何是北斗里藏身。师云。掉转身来。僧拟议。师便打。仍示偈云。掉转身来酬北斗。藏身一句绝来由。要知大象嘉州路。雪覆深山尽白头。

　　问。寒暑相催时如何。师云。镬汤炉炭。进云。未与料作时如何。师云。净地上一场懡㦬。进云。成后如何。师云。庄严妙丽。一场懡㦬。进云。家里事如何。师云。坐底坐。卧底卧。进云。门外事如何。师云。乡村险阻。车马为难。进云。和尚为人事如何。师云。从来不曾费盐酱。进云。一归何处时如何。师云。却值老僧坐卧。

　　师问六雪首座。堂中首座。人天眼目。如何是人天眼目。座云。顶门上。师云。还假鉴照也无。座云。君不见。师云。不虚参见作家来。座掩耳而出。

　　师问无择上座。贤弟到罗浮。要与博山相见时如何。择云。遍界不曾藏。师云。恁么则不见我也。择云。两彩一赛。师云。更要亲见一回始得。择云。无两个舌头。师云。待汝到罗浮。黑夜动不得步时。即有深入。师遂示一偈。遍界不曾藏。青松遮翠壁。黑夜步难移。深山神鬼泣。择得偈。次日入见问云。若是凤凰儿。不向那边讨。师云。若是凤凰儿。即此堪为妙。择云。此是锯义。师云。平出也罢。择礼拜。

　　师垂四问。殿角风摇树。行人尽解衣时如何。自云。瞥尔沾尝。清凉彻胆。

　　问。清风翻白羽。野老笑相亲时如何。自云。春来花坞。樵牧含情。

　　问。佛殿东南。因甚缺了一角。自云。一人传虚。万人传实。

　　问。僧堂中有几人坐卧。自云。翻身峰顶。六不同谋。

　　陈云怡文宗问。渴鹿趁𦦨。如何得歇。师云。知不是水则了。

　　颂云。从来大地黑漫漫。毕竟将何作指南。识得波澄原是水。现成公案不须参。

　　问。摩尼珠久埋没尘土中。如何急切觅得。师云。用觅作么。

　　颂云。刹刹尘尘无价珠。何须特地妄分疏。着衣吃饭恒常用。欠得其中一点无。

　　问。一斩一切断。如何得此利剑。师云。咄。谁敢当锋。

　　颂云。求觅多因自拟难。未曾出匣斗牛寒。宝光炯炯辉天地。佩服何须觌面看。

　　问。等是水味。有品为第一泉。有品为第二泉。作何剖分。师云。尝过始得。

　　颂云。果到金山绝顶时。石头城外自参差。脚跟拌断红丝索。香水灵源尔合知。

　　问。黑夜中认贼为子。认子为贼。作何判断。师云。呼名即应。

　　颂云。不须分楚复分秦。直下谁为第二人。好把一刀都截断。金鍮玉石总家珍。

　　问。家亲作崇。如何处置。师云。杀尽安居。

　　颂云。灰头土面没人情。杀尽方才见太平。就里顺情通一线。天明依旧可怜生。

　　问。的的主人翁。如何得觌面一见。师云。求见者。不的的。

　　颂云。狞似熊罴活似龙。何曾暂昧主人翁。更于觌面求相见。知隔青山路几重。

　　问。堪舆家罗经。纵横移动。针必南指。是谁作主。师云。真个铁心肠。

　　颂云。分明一副铁心肠。拨乱乾坤总不妨。忠义蔼然勤圣主。肯将名姓播诸方。

　　问。家宅是诸人生身活计。见得甚么。便肯破家荡产。师云。解作家方者。

　　颂云。破家荡产迥无依。剩得眉间毫相辉。不向人前求活计。纵横头角显全威。

　　问。电光中良骥。瞬息千里。如何得一往追上。揽辔入手。师云。辔在居士手里。用追作么。

　　颂云。良骥追风顾影鞭。忘缘人绊未行前。不须揽辔夸精进。脚下骊珠颗颗圆。

　　问。大慧云。将八识一刀。凭甚么安身立命。师云。妥妥贴贴。

　　颂云。一刀果尔中渠魁。颠倒阎浮经几回。识得径山亲切处。木人无舌语如雷。

　　问。未开口以前。为甚么便棒便喝。师云。做贼人心虚。

　　颂云。大人用处不寻常。捉贼应须验正赃。不似而今盲瞎汉。乱拈拄杖作商量。

　　问。胡来胡现。汉来汉现。是镜体是镜光。师云。毋容凑泊。用在临时。

　　颂云。谁论胡来与汉来。辉天鉴地实优哉。更知光体双忘处。妙用纵横带活埋。

　　问。日升月沉。雷轰电掣。山静云间。水流花开。农歌牧唱。妇谇儿嘻。莫非是者个迸现。如何得拈向脚跟下要用便用。师云。居士终日还饮啄也无。

　　颂云。识得头头是道场。高超返掷也寻常。冰山雪洞都游遍。始信男儿当自强。

　　问。今修行人。多怕去后黑漫漫地。不知现前黑漫漫地更苦。多口说无常生死事大。不知现前刹那死死生生更切。此际重关一击。如何下手。师云。眼上眉毛重七斤。

　　颂云。眼上眉毛脚底鞋。黑漫漫地喜重开。镆铘宝剑无情谓。击碎虚空笑满腮。

　　问。高峰云。大彻之人。本脱生死。为甚命根不断。命根既未断。叫做大彻底何事。师云。左搓芒绳缚鬼子。

　　颂云。生死忙忙不少留。命根不断肯干休。一朝血脉通融处。暗对青山笑点头。

　　问。一句当天八万门。永绝生死者一句。如何得恁么有力。师云。世界赖斯成。

　　颂云。一句当天作么生。从来世界赖斯成。博山不费些儿力。覆雨翻云好弟兄。

　　无异禅师广录卷第八
卍新纂续藏经第 72 册 No. 1435 无异元来禅师广录


　　无异禅师广录卷第九

　　住博山法孙　弘瀚　汇编

　　首座法孙　弘裕　同集

　　拈古上

　　举。世尊一日升座。文殊白椎云。谛观法王法。法王法如是。世尊下座。

　　拈云。世尊拉抹金针。文殊横抽玉线。弥缝海岳。要是其人。且道。未升座前。法王法在甚么处。

　　举。梁武帝问达磨大师。如何是圣谛第一义。磨云。廓然无圣。帝云。对朕者谁。磨云不识。

　　拈云。楖𣗖棒干人骨髓。泥弹子换人眼睛。当机不逊。还容得第一义么。虽然。即此不识二字。也是六月里严霜。

　　举。东印土国王。请二十七祖般若多罗斋。王问云。何不看经。祖云。贫道入息不居阴界。出息不涉众缘。常转如是经。百千万亿卷。

　　拈云。险处锥稳处劄。国主探端。洒不湿钉不入。尊者机辩。如是经还转也未。待你脚跟下线断。始知信受奉行。

　　举。世尊于众行。手指地云。此处宜建梵刹。时贤于长者。将一茎草。插于地上云。建梵刹已竟。世尊微笑。

　　拈云。插草建精蓝。长者全身领荷。针芥相投。唧𠺕固然唧𠺕。要且未能免傍观者哂。

　　举。僧问青原。如何是佛法大意。原云。庐陵米作么生价。

　　拈云。高低米价。环翠色于奇峰。吞吐庐陵。炼蟾华于玉树。须知大用无方。有感斯应。若论青原底佛法。三生六十劫。未梦见在。

　　举。僧问马祖。离四句。绝百非。请师直指西来意。祖云。我今日劳倦。不能为汝说。问取智藏去。僧问藏。藏云。何不问和尚。僧云。和尚教来问。藏云。我今日头痛。不能为汝说。问取海兄去。僧问海。海云。我到者里。却不会。僧举似马祖。祖云。藏头白。海头黑。

　　拈云。藏头白海头黑。马祖辩别大有来由。离四句绝百非。西来大意。直令侍者一时按着。毋谓博山皮里阳秋。

　　举。药山久不升座。院主白云。大众久思示诲。请和尚为众说法。山令打钟。众方集。山升座。良久。便下座归方丈。主随后问云。和尚适来。许为众说法。云何不垂一言。山云。经有经师。论有论师。争怪得老僧。

　　拈云。接物情捐。澹泊为累。与夺相感。毋怪其然。又岂知希听乱蛩音。素质烦饰彩。被院主拶着。直得百杂碎。

　　举。百丈上堂。常有一老人听法。大众散去。一日不去。丈问。立者何人。老云。某甲。于过去迦叶佛时。曾住此山。有学人问。大修行人还落因果也无。对他道。不落因果。堕野狐身五百生。今请和尚代一转语。丈云。不昧因果。老人言下大悟。

　　拈云。不落因果堕野狐。须弥山恁么高。不昧因果脱野狐。大洋海恁么阔。试问。堕脱底。毕竟是个甚么。

　　举。南泉一日。两堂争猫。泉提起猫云。道得即不斩。众无对。泉斩猫为两段。南泉举问赵州。州脱草鞋戴出。泉云。子在救得猫儿。

　　拈云。生擒活捉。王老全机。起死回生。赵州手段。救得救不得。总不干他事。且道。节文在甚么处。

　　举。台山路上。有一婆子。凡有僧问。台山路向甚么处去。婆云。蓦直去。僧才行。婆云。好个阿师。又恁么去。僧举似赵州。州云。待与勘过。州云。台山路向甚么处去。婆云。蓦直去。州便行。婆云。好个阿师。又恁么去。州回上堂云。我与汝勘破婆子了也。

　　拈云。飞腾不度。赵州关也。呼唤不回。台山路也。者婆子。荆棘满地。尘埃亘天。不遇魔王。安能捉败。且道。勘破后是甚么时节。依旧孟春犹寒。

　　举。云门大师云。光不透脱。有两般病。一切处不明。面前有物。是一。透得一切法空。隐隐地似有个物相似。亦是光不透脱。又法身亦有两般病。得到法身。为法执不忘。己见犹存。堕在法身边。是一。直饶透得。放过即不可。仔细简点将来。有甚气息。亦是病。

　　拈云。精造之迹。研极之疵。非慧目莫能鉴。若夫知心体合。截流注之病根。达本忘情。镜无己之景象。除非向威音那畔翻身。十字街前打睡底汉。方可诊候。不然。莫将日疟。误作伤寒。

　　举。地藏问修山主。甚处来。修云。南方来。藏云。南方近日佛法如何。修云。商量浩浩地。藏云。争如我者里种田博饭吃。修云。争柰三界何。藏云。你唤甚么做三界。

　　拈云。者僧羁縻三界。带累他南州禅客。俗气不除。如今还有与地藏相见者么。更须抛却犁耙锄头始得。

　　举。临济将示灭。嘱三圣云。吾迁化后。不得灭却吾正法眼藏。圣云。争敢灭却和尚正法眼藏。济云。忽有人问汝。作么生对。圣便喝。济云。谁知吾正法眼藏。向者瞎驴边灭却。

　　拈云。驱耕夺食。须是滹沱。补网张风。还他三圣。然要传持正法眼藏。且缓缓。

　　举。廓侍者问德山。从上诸圣向甚么处去。山云。作么作么。廓云。来点飞龙马。跛鳖出头来。山便休去。来日山浴出。廓过茶。山抚廓背一下。廓云。者老汉今日方始瞥地。山又休去。

　　拈云。德山一条棒。寻常血滴滴地。到者里因甚不用。暗里抽横骨。明中坐舌头。

　　举。沩山问仰山。甚处来。仰云。田中来。山云。田中多少人。仰插下锹叉手而立。山云。南山大有人刈茅。仰拈锹便行。

　　拈云。父慈子孝。夫唱妇随。要是家里人。始好说家里话。不然。则索盐奉马矣。二大士暗机圆合即不无。南山刈茅者。未许话会在。

　　举。麻谷持锡。到章敬。绕床三匝。振锡一下。卓然而立。敬云。是是。雪窦着语云。错。谷又到南泉。绕床三匝。振锡一下。卓然而立。泉云。不是不是。雪窦着语云。错。谷云。章敬道是。和尚为甚道不是。泉云。章敬是是。汝不是。此是风力所转。终成败坏。

　　拈云。章敬道是。雪窦道错。南泉道不是。有甚么语话分。惟麻谷锡杖头。较些子。

　　举。法眼问修山主。毫厘有差。天地悬隔。汝作么生会。修云。毫厘有差。天地悬隔。眼云。恁么又争得。修云。某甲只如此。和尚如何。眼云。毫厘有差。天地悬隔。修便礼拜。

　　拈云。法眼勾人在不疑之地。且道。有多少法术。王言如丝。其出如纶。

　　举。僧问赵州。狗子还有佛性也无。州云。有。僧云。既有。为甚撞入者皮袋。州云。为他知而故犯。又僧问赵州。狗子还有佛性也无。州云。无。僧云。一切众生皆有佛性。狗子因甚却无。州云。为伊有业识在。

　　拈云。道有道无。灵锋横握。尽大地人。向赵州手里。乞命有分。惟不跨石桥者。不在其限。为甚么。刚刀虽快。不斩无罪之人。

　　举。僧问云门。不起一念。还有过也无。门云。须弥山。

　　拈云。不起念。横拈三尺剑。须弥山。坠下一茎毛。博山二十年不着便。从者里。识得云门。

　　举。地藏问法眼。上座何往。眼云。迤逦行脚。藏云。行脚事作么生。眼云。不知。藏云。不知最亲切。眼乃豁然大悟。

　　拈云。益公道个不知。果然亲切。后乃豁然大悟。真个气噎杀人。

　　举。云岩扫地次。道吾云。太区区生。岩云。须知有不区区者。吾云。恁么则有第二月。岩提起扫帚云。者个第几月。吾便休去。玄沙云。正是第二月。云门云。奴见婢殷勤。

　　拈云。粪草堆头辩实。扫帚柄里横身。管他第二月第几月。用得着便用。玄沙云门语里有刺。是赏伊罚伊。莫嫌霜露冷。添得好清香。

　　举。岩头到德山。跨门便问。是凡是圣。山便喝。头礼拜。洞山闻云。若不是奯公。大难承当。头云。洞山老汉不识好恶。我当时一手抬。一手搦。

　　拈云。问不在意里。答预于机先。余所谓进得德山门。破得岩头句。灼然两彩一赛。洞山虽是善因。而招恶果。又安知岩头。子为父隐。直在其中耶。鼓吹将来。三人捆作一束始得。

　　举。鲁祖凡见僧来便面壁。南泉闻云。我寻常向他道。空劫已前承当。佛未出世时会取。尚不得一个半个。他恁么。驴年去。

　　拈云。鲁祖见僧面壁。舌上有龙泉。要且不曾伤锋犯手。王老师恁么道。诚为善说法要。咦。

　　举。雪峰示众云。南山有条鳖鼻蛇。汝等诸人切须好看。长庆云。今日堂中。大有人丧身失命。僧举似玄沙。沙云。须是棱兄始得。然虽如是。我即不与么。僧云。和尚作么生。沙云。用南山作么。云门以拄杖。撺向雪峰面前。作怕势。

　　拈云。南山鳖鼻。毒气薰人。当时若遇归宗。免使云门怕怖。然虽如是。还识今日遣呼者么。

　　举。盐官一日唤侍者。与我过犀牛扇子来。者云。扇子破也。官云。扇子既破。还我犀牛儿来。者无对。资福画一圆相。于中书一牛字。

　　拈云。盐官一条犀牛。侍者栏圈甚密。虽得资福牵出。绳索总在别人手里。

　　举。仰山指雪狮子云。还有过此色者么。云门云。当时好便与推倒。雪窦云。云门只解推倒。不解扶起。

　　拈云。五色令人眼盲。五音令人耳聋。既与眼对。便成渗漏。仰山指狮子示人。卖弄太甚。只饶推倒扶起。总在狮子上作活计。不受声色者。知是阿谁。

　　举。法眼一手指帘。二僧同去卷帘。眼云。一得一失。

　　拈云。明镜当台。明珠在握。照心彻胆。无有遗余。法眼用在机先。者二僧一任指呼。且道。孰得孰失。当衡者鉴取。

　　举。僧问护国。鹤立枯松时如何。国云。地下底一场懡㦬。僧云。滴水滴冻时如何。国云。日出时一场懡㦬。僧云。会昌沙汰。护法善神向甚么处去。国云。三门头两个一场懡㦬。

　　拈云。护国三懡㦬。囫囵无缝罅。便是具铁眼铜睛底汉子。也分剖不下。惟同道者方知。且道。谁是同道者。直饶你知得道得。总是一场懡㦬。

　　举。风穴郢州衙内上堂云。祖师心印。状似铁牛之机。去即印住。住即印破。只如不去不住。印即是。不印即是。卢陂长老出问。某有铁牛之机。请师不搭印。穴云。惯钓鲸鲵沉巨浸。却嗟蛙步𩥇泥沙。陂伫思。穴喝云。长老何不进语。陂拟议。穴打一拂云。还记得话头么。陂拟开口。穴又打。牧主云。佛法与王法一般。穴云。见个甚么。主云。当断不断。反招其乱。穴下座。

　　拈云。风穴泥印子在手。印住也得。印破也得。卢陂不搭印。正是铁牛机。可惜干爆爆地。若带些水头。管取他泥印子烂去。

　　举。僧问大隋。劫火洞然。大千俱坏。未审。者个坏不坏。隋云。坏。僧云。恁么则随他去。隋云。随他去。僧问龙济。劫火洞然。大千俱坏。未审。者个坏不坏。济云。不坏。僧云。为甚不坏。济云。为同大千。

　　拈云。大隋龙济。生死同条。接物导机。随家丰俭。一句则穿花折柳。野渡冰消。一句则带雾披云。寒灰发𦦨。毕竟者个坏不坏。参。

　　举。云门垂语云。古佛与露柱相交。是第几机。自代云。南山起云。北山下雨。

　　拈云。占佛在众生肚里结冬。众生在古佛肚里度夏。众生不识古佛。古佛不识众生。且道。南山起云。北山下雨。是甚么节文。拈拄杖云。向下文长。

　　举。仰山问僧。甚处人。僧云。幽州人。山云。汝还思彼中么。僧云。常思。山云。能思是心。所思是境。彼中山河大地楼台殿阁人畜等物。反思思底心。还有几多般么。僧云。某甲到者里。总不见有。山云。信位即是。人位未是。僧云。莫别有指示否。山云。别有别无即不中。据汝见处。只得一玄。得坐披衣。向后自看。

　　拈云。信位即是。韶石滩前。舟横野岸。人位未是。汾阳浪里。棹入芦花。坐断两头。掣开金锁。得坐披衣。向后自看。看个甚么。白日青天。切忌说梦。

　　举。三圣问雪峰。透网金鳞。未审。以何为食。峰云。待汝出网来。即向汝道。圣云。一千五百人善知识。话头也不识。峰云。老僧住持事繁。

　　拈云。捶打不开。屏折不下。各各具有隐身之术。大似埋兵索战也。然虽如是。透网金鳞。毕竟以何为食。问取高邮定和尚。

　　举。雪窦拈风穴语云。若立一尘。家国兴盛。不立一尘。家国丧亡。遂拈拄杖云。还有同生同死底衲僧么。

　　师拈拄杖云。寒时寒杀。热时热杀。风穴刳心剖胆。无有遗余。雪窦更觅同生同死底。噫。是何言欤。

　　举。洛浦参夹山。山云。鸡栖凤巢。非其同类。出去。浦云。自远趋风。乞师一接。山云。目前无阇黎。此间无老僧。浦便喝。山云。住住。且莫草草匇匇。须知云月是同。溪山各异。截断天下人舌头。即不无。争教无舌人解语。浦无对。山便打。浦于此服膺。

　　拈云。觉户不掩。而对月还迷。宝殿无人。而澄潭散影。洛浦还知痛痒也未。不下霹雳手。难逢吸浪鱼。

　　举。马祖不安。院主问。和尚近日尊候如何。祖云。日面佛。月面佛。

　　拈云。院主殷勤致问。马师板齿生毛。要识者老汉情谓么。养子方知父慈。

　　举。沩山问仰山。忽有人问。一切众生但有业识茫茫。无本可据。子作么生验。仰云。若有僧来。即召云某甲。僧回首。乃云。是甚么。待伊拟议。向他道。非惟业识茫茫。亦乃无本可据。山云。善哉善哉。

　　拈云。沩仰父子。勘人诚为独醒。祇是博山要问伊。业识茫茫。与诸佛不动智。相去几何。

　　学。临济示众云。有一无位真人。常在面前出入。初心未证据者。看看。僧问。如何是无位真人。济下禅床擒住。僧拟议。济托开云。无位真人。是甚干屎橛。

　　拈云。临济气薄云霄。固是卓荦丈夫。若向面前指示无位真人。余恐众口铄金也。

　　举。僧问赵州。学人乍入丛林。乞师指示。州云。吃粥了也未。僧云。吃粥了。州云。洗钵盂去。僧大悟。

　　拈云。赵州审的中拔出。者僧拔出中审的。可谓快便难逢。若说个悟字。则坑陷杀人。

　　举。云门问乾峰。请师答话。峰云。到老僧也未。门云。恁么则某甲在迟也。峰云。恁么那。恁么那。门云。将谓候白。更有候黑。

　　拈云。非常之问。非常之答。迅雷不及掩耳。良驷不及追风。宛转偏圆。各负钩深索隐底手段。然简点将来。好与痛棒。何也。为他无事生事。放过即不可。

　　举。洛浦临终示众云。今日一事。问你诸人。者个若是。即头上安头。若道不是。斩头求活。首座云。青山常举足。白日不挑灯。浦云。是什么时节。作者个说话。彦从云。去此二途。请师不问。浦云。未在更道。从云。某甲道不尽。浦云。我不管你道尽道不尽。从云。某甲无侍者。祗对和尚。浦休去。至晚唤彦。上座今日祗对。大有来由。合体得先师道。目前无法。意在目前。他不是目前法。非耳目所到。且道。那句是宾。那句是主。若拣得出。分付钵袋子。从云。不会。浦喝云。苦哉苦哉。从云。和尚尊意如何。浦云。慈舟不棹清波上。剑峡徒劳放木鹅。

　　拈云。将迁化之际。托契券于儿孙。其妙思天造。情怀自别。首座彦公。大有出身之路。柰娱老者。难以言句取则。若迹解求之。未免按图索马也。

　　举。僧问盐官国师。如何是本身卢舍那。师云。与我过净瓶来。僧将净瓶到。师云。却安旧处着。僧复问。如何是本身卢舍那。师云。古佛过去久矣。

　　拈云。国师片片血心。不知图个甚么。良久云。打草要使蛇惊。

　　举。罗山问岩头。起灭不停时如何。头咄云。是谁起灭。

　　拈云。岩头虽则善赴来机。未免遭人简点。且道。过在甚么处。独守寒岩异草青。坐却白云宗不妙。

　　举。僧问兴阳剖和尚。娑竭出海乾坤震。觌面相呈事若何。阳云。金翅鸟王当宇宙。个中谁是出头人。僧云。忽遇出头时。又作么生。阳云。似鹘提鸠。君不觉。髑髅前验始知真。僧云。恁么则叉手当胸。退身三步。阳云。须弥座下乌龟子。莫待重教点额回。

　　拈云。兴阳明中坐舌头。者僧暗里抽横骨。众中还有识得者么。打面还他州土麦。唱歌须是帝乡人。

　　举。圆觉经云。居一切时。不起妄念。于诸妄心。亦不息灭。住妄想境。不加了知。于无了知。不辩真实。

　　拈云。四个不字。是杀人刀。是活人剑。点铁成金。天旋地转。万松门下。卓卓全该。若是绝学沙门。更须从头删过。吽。

　　举。德山上堂云。及尽去也。直得三世诸佛。口挂壁上。犹有一人。呵呵大笑。若识此人。参学事毕。

　　拈云。孤危不立。更用相亲。法外无身。犹欠哮孔。鼻孔与眉毛。从来不相识。相识去。舌头元在口里。

　　举。僧问赵州。如何是祖师西来意。州云。庭前柏树子。

　　拈云。庞婆百草头。赵州柏树子。二人向无烟火处斗弄天工。冷眼看来。犹是剪彩耳。直饶西来大意。露布庭柯。更须吞却门前下马台始得。

　　举。维摩诘。问文殊师利。何等是菩萨入不二法门。殊云。如我意者。于一切法。无言无说。无示无识。离诸问答。是为入不二法门。于是文殊问维摩。我等各自说已。仁者当说。何等是菩萨入不二法门。维摩默然。

　　拈云。明修栈道。暗度陈仓。若语默商量。何异钵盂安足。二大士。虽则传脂付粉。水泄不通。以不二法门较之。尚晚在。

　　无异禅师广录卷第九
卍新纂续藏经第 72 册 No. 1435 无异元来禅师广录


　　无异禅师广录卷第十

　　住博山法孙　弘瀚　汇编

　　首座法孙　弘裕　同集

　　　　拈古下

　　举。洞山供养云岩真。僧问洞山。云岩祇者是。意旨如何。山云。我当时几错会先师意。僧云。未审。云岩还知有也无。山云。若不知有。争解恁么道。若知有。争肯恁么道。

　　拈云。语步安详。纽机圆活。三玄五位。尽在其中。肯解二字。披宝镜之精光。彰兼到之赤帜。洞上宗风。于斯可究矣。

　　举。雪峰住庵。二僧来拜。峰见。两手托门。放身出云。是什么。僧云。是什么。峰低头归庵。僧到岩头。头问。什么处来。僧云。岭南来。头云。曾到雪峰么。僧云。曾到。头云。有何言句。僧举前话。头云。他道甚么。僧云。他无语低头归庵。头云。噫我当初悔不向他道末后句。若向他道。天下人不柰雪老何。僧至夏末。再举前话请益。头云。何不早问。僧云。未敢容易。头云。雪峰与我同条生。不与我同死。要识末后句。祇者是。

　　拈云。莫道无语。其声如雷。佛事门中。商量不下。岩头宝𦦨吐华。雪峰金针露鼻。固是难兄难弟也。若论生死同条。待别时来。抹过一着。

　　举。法眼问觉上座。船来陆来。觉云。船来。眼云。船在甚么处。觉云。船在河里。眼后复问傍僧云。你道。适来者僧。具眼不具眼。

　　拈云。虚空无彩色。大海有波澜。

　　举。曹山问德上座。佛真法身。犹若虚空。应物现形。如水中月。作么生说个应底道理。德云。如驴觑井。山云。道则太煞道。只道得八成。德云。和尚又如何。山云。如井觑驴。

　　拈云。豪士之锋。诗人之态。贯协精华。斯无余蕴。曹山提挈过人。如万仞岩头打筋斗。下来扳仰不得。非但三玄五位。直是佛祖。髑髅悉穿下过。咦。

　　举。黄檗示众云。汝等诸人。尽是噇酒糟汉。与么行脚。何处有今日。还知大唐国里无禅师么。僧云。只如诸方匡徒领众。又作么生。檗云。不道无禅。只是无师。

　　拈云。大唐国里。果无禅师么。品畅清奇。不留朕兆。开眼作梦。净地迷人。

　　举。云岩问道吾。大悲菩萨用许多手眼作么吾云。如人夜中背手摸枕子。岩云。我会也。吾云。汝作么生会。岩云。遍身是手眼。吾云。道即太煞道。只道得八成。岩云。师兄作么生。吾云。通身是手眼。

　　拈云。遍身是手眼。泛宝舟而登彼岸。通身是手眼。搜要径而起重玄。大丈夫。横身当宇宙。要用便用。只饶八万四千。没处安着。然虽如是。人出是非难。

　　举。雪峰在德山作饭头。一日饭迟。德山托钵至法堂。峰云。者老汉。钟未鸣。鼓未响。托钵向甚么处去。山便归方丈。峰举似岩头。头云。大小德山不会末后句。山闻。令侍者唤岩头。问汝不肯老僧那。岩密启其意。山乃休去。至明日升堂。果与寻常不同。岩抚掌笑云。且喜老汉。会末后句。他后天下人。不柰伊何。

　　拈云。权衡在手。藻鉴凌空。别锱铢分妍丑。丝毫隐讳不得。德山呵佛骂祖为快意。被岩头一拶。忍气吞声。密启底意。作么生道。电舌雷声。宣扬不及。

　　举。密师伯与洞山行。见白兔子面前走过。密云。俊哉。山云。作么生。密云。如白衣拜相。山云。老老大大。作者个语话。密云。你作么生。山云。积代簪缨。暂时落寞。

　　拈云。任缘而施。随流得妙。云萝舒卷。峰岳凝然。白衣拜相。虽则异地生苗。犹是功勋边事。簪缨落寞之谈。不无补于密师也。

　　举。严阳尊者问赵州。一物不将来如何。州云。放下着。严云。一物不将来。放下个甚么。州云。恁么则担取去。

　　拈云。一言安邦。一机破的。乃赵州之通变。提得起。放得下。尊者固是果位中人。一往看来。灼然靴里动指头。

　　举。金刚经云。若为人轻贱。是人先世罪业。应堕恶道。以今世人轻贱故。先世罪业。则为消灭。

　　拈云。者般说话。缚杀多少人。解脱多少人。兼雌带黄。灭胡种族。若以因果评。入地狱如箭射。

　　举。僧问青林䖍禅师。学人径往时如何。林云。死蛇当大路。劝子莫当头。僧云。当头时如何。林云。丧子性命。僧云。不当头时如何。林云。亦无迴避。僧云。正当恁么时如何。林云。失却了也。僧云。未审。向甚么处去。林云。草深无觅处。僧云。和尚也须堤防始得。林抚掌云。一等是个毒气。

　　拈云。青林棒喝不施。针锥在舌根上。何曾放过。者僧烂泥中有刺。纵得便宜。不知早入行铺了也。当时若问博山。但咄云没去处。看他道个甚么。虽然。在今之日。讨个师僧。也难得。

　　举。刘铁磨到沩山。山云。老牸牛汝来也。磨云。来日台山大会斋。和尚还去么。山放身卧。磨便出。

　　拈云。案山起云。主山下雨。杓卜听虚声。熟睡饶谵语。只饶弓折箭尽。未是作家。要得同气相求。同声相应。看者一队水牯牛。复笑云。鼻头总在博山手里。

　　举。僧问乾峰。十方婆伽梵。一路涅槃门。未审。路头在甚么处。峰以杖一画云。在者里。僧问云门。门云。扇子𨁝跳上三十三天。筑着帝释鼻孔。东海鲤鱼打一棒。雨似盆倾。会么。

　　拈云。问处太亲。智眼成障。倾出云门七珍八宝。天童唤作返魂香。诸人还嗅着也未。乾峰者一画。大地百杂碎。非但路头。者僧脚跟下。七华八裂了也。

　　举。米胡和尚。令僧问仰山。今时人还假悟否。山云。悟即不无。争柰落第二头何。胡深肯之。

　　拈云。米胡酌其菁华。仰山碎彼璘玳。自非大方家问答。不及此。祇如肯诺不得全。米胡又且如何。

　　举。赵州问投子。大死底人却活时如何。子云。不许夜行。投明须到。

　　拈云。赵州投子。果能跨逐日之蹄。截奔汇之水。但要与博山相见。尚须向铁围城里。穿下过来。

　　举。子方上座问法眼。和尚开堂。承嗣何人。眼云。地藏。方云。太辜负长庆先师。眼云。某甲不会长庆一转语。方云。何不问。眼云。万象之中独露身。意作么生。方竖拂子。眼云。此是长庆学得底。上座分上作么生。方无对。眼云。只如万象之中独露身。是拨万象。不拨万象。方云。不拨。眼云。两个。参随左右皆云。拨万象。眼云。万象之中独露身。𠰚。

　　拈云。法眼嗣地藏。冤有头债有主。子方为长庆。风不动浪不移。岂可以人情污佛事耶。当时待问独露身与万象拨不拨。但云是何言欤。管取法眼如哑子作通使。吐露不出。

　　举。僧问首山。如何是佛。山云。新妇骑驴阿家牵。

　　拈云。首山佛话。虽俚语。犹堪入俗。然老将不谈兵。较之似乎真金璞玉。烹之刻之。则丧淳矣。

　　举。僧问九峰。如何是头。峰云。开眼不觉晓。僧云。如何是尾。峰云。不坐万年床。僧云。有头无尾时如何。峰云。终是不贵。僧云。有尾无头时如何。峰云。虽饱无力。僧云。头尾相称时如何。峰云。儿孙得力。室内不知。

　　拈云。指活路于廛中。舌头不粘着肉。披全提于向上。额颅不拄着天。九峰口齿。若梭肠。自有巧妇针线也。所贵者。儿孙得力。室内不知。且道。不知底是何事。

　　举。华严经云。我今普见一切众生。具有如来智慧德相。但以妄想执着。而不证得。

　　拈云。根本无明。即是诸佛不动智。不动智即是根本无明。者里别具一只眼。老瞿昙冰消瓦解。

　　举。僧问夹山。拨尘见佛时如何。山云直须挥剑。若不挥剑。渔父栖巢。僧问石霜。拨尘见佛时如何。霜云。渠无国土。何处逢渠。僧后举似夹山。山乃上堂举了云。门庭施设。不如老僧。入理深谈。犹较石霜百步。

　　拈云。门庭施设。入理深谈。孤雁群飞。缺一不可。一句则玄景未移。而天机独运。一句则神柯未伐。而灵树绝依。二大士气宇如王。识得渠语者。便好作罢参斋。

　　举。南泉示众云。三世诸佛不知有。黧奴白牯却知有。

　　拈云。手把地。尾连天。王老师异类中行也。三世诸佛不知有。掬明月于无影树头。黧奴白牯却知有。剪白云于不应山谷。何人知此意。除是长啸者。

　　举。进山主问修山主云。明知生是不生性。为甚么为生死流转。修云。笋毕竟成竹。如今作篾。使还得么。进云。汝向后自悟去在。修云。某只如此。上座如何。进云。者个是监院房。那个是典座房。修礼拜。

　　拈云。拈转鼻头。披翻唇齿。裁长补短。自有机宜。此语非但为修公截舌。亦为后人点眼。可谓。绊断葛藤。而游象径。芟除荆棘。以露琼枝。其活句如此。

　　举。翠岩示众云。一夏已来。为兄弟说话。看翠岩眉毛在么。保福云。作贼人心虚。长庆云。生也。云门云。关。

　　拈云。吐轻[糸*系]于春蚕。丰毳毛于冬狸。诸大师各出只手。且道。当得甚么边事。惜取眉毛好。

　　举。仰山问中邑。如何是佛性义。邑云。我与你说个譬喻。如室有六窗。中安一猕猴。外猕猴从东边唤猩猩。猕猴即应。如是六窗俱唤俱应。仰云。只如内猕猴睡着。外猕猴欲与相见。又且如何。邑下禅床。把仰山手作舞云。猩猩与汝相见了。

　　拈云。中邑铺文演义。譬喻得精。仰山让老推尊。何曾放过。且道。还有佛性义也无。满头霜雪栖岩谷。半夜穿靴入市廛。

　　举。僧问曹山。灵衣不挂时如何。山云。曹山今日孝满。僧云。孝满后如何。山云。曹山好颠酒。

　　拈云。松回千古之风。灵衣脱体。露湿中宵之月。散步狂歌。须是者颠酒翁乃尔。若夫混沌乾坤。逢人不认。曹山脚跟。犹沾泥水在。

　　举。僧问法眼。承教有言。从无住本。立一切法。如何是无住本。眼云。形兴未质。名起未名。

　　拈云。形未兴名未起。且道。森罗万象。从何处得来。者里放过即不可。

　　举。瑞岩问岩头。如何是本常理。头云。动也。岩云。动时如何。头云。不识本常理。岩伫思。头云。肯即未脱根尘。不肯永沉生死。

　　拈云。德音震响。土裂河分。不劳神用。变化鲲鲸。则不无岩头。但博山要问伊。既是本常理。因甚有肯不肯。依稀越国。仿佛杨州。

　　举。首山示众云。第一句荐得。与佛祖为师。第二句荐得。与人天为师。第三句荐得。自救不了。僧云。和尚是第几句荐得。山云。月落三更穿市过。

　　拈云。吞尽佛祖。佛祖为师。号令人天。人天作则。向没踪迹处。立名题分数目。唤作第一第二。早是蛇足矣。然其铺舒展演。与夺临时。首山舌上有锋。咽喉若海也。还知月落三更句么。无为无事人。别有间家具。

　　举。僧问仰山。和尚还识字否。山云。随分。僧乃右旋一匝云。是什么字。山于地上书一十字。僧左旋一匝云。是什么字。山改十字为卍字。僧画一个圆相。以两手托。如修罗掌日月势云。是什么字。山画一圆相。围却卍字。僧作楼至势。山云。如是如是。善自护持。

　　拈云。者僧旋身。拨无烟之火。仰山画地。挑海底之灯。义天灿烂。彼此作家。六书中收不住。且道。是甚么字。大地无盲人。谁是赏鉴者。

　　举。僧问云门。如何是超佛越祖之谈。门云。糊饼。

　　拈云。运劫外之香糜。兴现前之供养。糊饼之谈。塞断人口也。其清音如玉。只饶辩似悬河。话会不下。何也。如野饥麦饭一饱即休。若论超佛越祖之谈。待别时来。与汝注解始得。

　　举。长沙令僧问会和尚。未见南泉时如何。会良久。僧云。见后如何。会云。不可别有。僧回举似长沙。沙云。百尺竿头坐底人。虽然得入未为真。百尺竿头须进步。十方沙界是全身。僧云。百尺竿头如何进步。沙云。朗州山。澧州水。僧云。不会。沙云。四海五湖王化里。

　　拈云。会公坐杀法身。不通凡圣。岑老碧天云外。更斗精华。白牛牯触牧多方。死猫儿解弄也活。与盲人点眼。聋者开聪。会公还识痛痒么。

　　举。龙牙问翠微。如何是祖师西来意。微云。与我过禅板来。牙取禅板与微。微接得便打。牙云。打即任打。要且无祖师西来意。又问临济。如何是祖师西来意。济云。与我过蒲团来。牙取蒲团与济。济接得便打。牙云。打即任打。要且无祖师西来意。

　　拈云。龙牙者汉。一副铁脊梁。直硬到底。打破大唐国。讨个头正尾正底难得。

　　举。玄沙到蒲田。百戏迎之。次日问小塘长老。昨日许多喧闹。向甚么处去。小塘提起袈裟角。沙云。料掉没交涉。

　　拈云。人将语探。水将杖探。烈火里辩真金。闹市里识天子。袈裟下认取老僧。玄沙小塘斯人也。纵然盖覆将来。口苦心甜。更有事在。

　　举。云门云。闻声悟道。见色明心。观音菩萨将钱来买糊饼。放下却是馒头。

　　拈云。闻声悟道。虚空敲不响。又作么生。见色明心。清风无形质。又作么生。胡言汉语即不无。观音菩萨入普门三昧。云门者汉。向甚处摸索。

　　举。沩山问道吾。甚处来。吾云。看病来。山云。有几人病。吾云。有病者有不病者。山云。不病者莫是智头陀么。吾云。病与不病。总不干他事。山曰。不干一句。速道速道。吾云。道得也与他没交涉。

　　拈云。沩山怀仁。道吾尚义。二老虽则不露针锋。也太煞俊俏。且道。谁是病者。谁是不病者。谁是不干者。试指出看。

　　举。俱胝和尚。凡有所问。只竖一指。

　　拈云。藏而愈露。拙而愈巧。放开捏聚。虚空逼塞。且道。是个甚么。复竖一指云。十目所视。

　　举。肃宗问忠国师。百年后所须何物。师云。与老僧作个无缝塔。帝曰。请师塔样。师良久云。会么。帝曰。不会。师云。吾有付法弟子耽源。却谙此事。请诏问之。师化后。帝诏耽源。问此意如何。源云。湘之南。潭之北。中有黄金充一国。无影树下合同船。琉璃殿上无知识。

　　拈云。古殿苔封。逢人不到。白云深锁。有路犹迷。青山逼近见巍峨。万仞崖头不露顶。古今多少人。向塔影边。描写不出。惟天童雪窦。较些子。

　　举。临济问黄檗。如何是佛法的的大意。檗便打。如是三度。乃辞檗见大愚。愚问。什么处来。济云。黄檗来。愚云。黄檗有何言句。济云。某三问佛法的的大意。三度吃棒。不知有过无过。愚云。黄檗恁么老婆。为你得彻困在。更来问有过无过。济于言下大悟。

　　拈云。三年不开口。毒气喷人。三遭吃痛棒。拂蒿枝相似。黄檗处吃交。大愚边㧞本。末后逢人胡喝乱喝。是何道理。不向紫罗帐里撒真珠。毕竟是鰕跳不出斗。

　　举。疏山到沩山。便问。承师有言。有句无句。如藤倚树。忽然树倒藤枯。句归何处。山呵呵大笑。疏云。某四千里卖布单来。和尚何得相弄。沩唤侍者。取钱还者上座。嘱云。向后有独眼龙。为子点破去在。后到明招。举前话。招云。沩山可谓头正尾正。只是不遇知音。疏复问。树倒藤枯。句归何处。招云。更使沩山笑转新。疏方有悟云。沩山元来笑里有刀。

　　拈云。独眼龙。共资玄化。矮师叔。撞破疑团。且道。毕竟句归何处。谩使沩山笑转新。

　　举。楞严经云。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。

　　拈云。尽大地是个释迦。阿难𡎺着释迦鼻孔。尽大地是个阿难。世尊裂破阿难胸襟。且道。向甚么处见。甚么处不见。者里着得一只眼。黄面瞿昙。非但瞒人。亦乃自瞒。

　　举。洞山解夏上堂云。初秋夏末。兄弟或东或西。直须向万里无寸草处去。良久云。祇如万里无寸草处。又作么生。顾视左右云。欲知此事。直须枯木上生花。方与他合。石霜云。出门便是草。明安云。直得不出门。亦是草漫漫。

　　拈云。洞山一具牙齿。敲得鸣。打得响。胡言汉语。撒得开。收得聚。可谓暧暧玄提也。二老汉。骑虎头把虎尾。口似蜜甜。心如鸩毒。还知彼落处么。

　　举。仰山梦往弥勒所。居第二座。尊者白云。今日当第二座说法。山起白椎云。摩诃衍法。离四句绝百非。谨白。

　　拈云。仰山梦里惺惺。惊群动众。说摩诃衍法。离四句绝百非。曾透彻也未。快须抛却楗椎始得。

　　举。陆亘大夫语南泉云。肇法师也甚奇怪。解道。天地与我同根。万物与我一体。泉指庭前牡丹花云。大夫。时人见此一株花。如梦相似。

　　拈云。大夫溯流穷源。南泉云行雨施。正眼观来。总是梦中说梦。

　　举。云门垂语云。乾坤之内。宇宙之间。中有一宝。秘在形山。拈灯笼来佛殿里。将三门来灯笼上。

　　拈云。历诸心。指诸掌。显诸仁。藏诸用。开发性源。其至矣夫。拈灯笼来佛殿里。将三门来灯笼上。云门大师来。也放过一着。

　　举。师祖问南泉。摩尼珠人不识。如来藏里亲收得。如何是藏。泉云。王老师与汝往来者是。祖云。不往来者如何。泉云。亦是藏。祖云。如何是珠。泉召祖。祖应诺。泉云。去。汝不会我语。

　　拈云。南泉老汉。幸遇师祖。博山当时若在。待伊召声未绝。即应云。瓦砾不劳拈出。管教南泉结舌有分。

　　举。洞山不安。僧问。和尚病。还有不病者么。山云。有。僧云。不病者还看和尚否。山云。老僧看他有分。僧云。和尚看他时如何。山云。则不见病。

　　拈云。不二门开。日面月面。总不似洞山癖病。混之弗得。类之弗齐。病中善看病也。者僧眼里有筋。皮下有血。要见洞山。也不难。

　　举。临济问院主。甚处来。主云。州中粜黄米来。济云。粜得尽么。主云。粜得尽。济以拄杖一画云。还粜得者个么。主便喝。济便打。次典座至。济举前话。座云。院主不会和尚意。济云。你又作么生。座便礼拜。济亦打。

　　拈云。临济棒头有眼。善察来机。不是不知来处。要院主识痛棒始得。院主便喝。典座礼拜。门里出身。刚柔相济。若彻困去。可谓一点水墨。两处成龙矣。

　　举。石霜迁化。众请堂中首座。接续住持。九峰不肯。乃云。待某问过。若会先师意。如先师侍奉。问首座云。先师道。休去歇去。一念万年去。寒灰枯木去。古庙香炉去。一条白练去。且道。明什么边事。座云。明一色边事。峰云。恁么则未会先师意在。座云。你不肯我那。装香来。座乃烧香云。我若不会先师意。香烟起处。脱去不得。言讫便坐脱。峰乃抚背云。坐脱立亡则不无。先师意未会在。

　　拈云。善建者不㧞。善辩者若讷。首座损其花。填其实。洁其操。楷其式。住持事业。岂其然乎。九峰太煞刭挺。不近人情。还会石霜意也未。总好与三十笤帚。

　　举。同光帝谓兴化云。寡人收得中原一宝。只是无人酬价。化云。借陛下宝看。帝以两手捧幞头。化云。君王之宝。谁敢酬价。

　　拈云。径寸之璧。照乘之珠。望中原光影。万一不得为比。文殊宝冠。隐讳不得。净名方丈。说示不来。兴化毕竟酬价不可得。然虽如是。谁道黄金如粪土。

　　举。僧问洞山。三身中那身不堕诸数。山云。吾尝于此切。

　　拈云。近不得倚。远不得携。推之弗前。约之弗后。洞山于此若铁橛也。若夫辩奇货。采骊珠。求华璞。追蓝琰。安可以语于此哉。离乎言句。亲之可矣。

　　举。僧问云门。如何是尘尘三昧。门云。钵里饭。桶里水。

　　拈云。博山寻常受用。腐柴为㸑。野菜和羹。或有问如何是尘尘三昧。但向道。切忌钵里寻饭。桶里觅水。且道。与云门相去多少。

　　举。僧问琅玡觉和尚。清净本然。云何忽生山河大地。觉云。清净本然。云何忽生山河大地。

　　拈云。清净本然。山河大地从甚处得来。云何忽生。又一重也。有眚者。不可以语其纯素。碧眼者。不可以眩其玄黄。天童所谓见有不有也。于琅玡答处。便恁么悟去。不知谁是其人。

　　无异禅师广录卷第十
卍新纂续藏经第 72 册 No. 1435 无异元来禅师广录


　　无异禅师广录卷第十一

　　住博山法孙　弘瀚　汇编

　　首座法孙　弘裕　同集

　　颂古

　　拈花微笑

　　瑞瓣灵枝劫外春。拈来搅动海山云。婆心况是如天远。谁是拖泥带水人。

　　乾闼婆王献乐。迦叶起舞

　　袈裟角上带些些。撒向阎浮布种芽。最喜琴声清入骨。山川随处绽昙花。

　　世尊因五通仙人。问六通义

　　应诺声消那一通。山崩海竭绝形踪。仙人有口难分剖。双耳聪聪却似聋。

　　普眼欲见普贤

　　三度殷勤遍界观。大千祇在一毫端。六牙白象原非远。不见多因被眼瞒。

　　女子出定

　　出定谩云弹指间。空劳神力不相关。而今惯吃和罗饭。一日三餐饱便闲。

　　阿难尊者问金襕外别传甚么

　　披得金襕早是迟。声音相应合知时。门前倒却刹竿子。吹落空花第几枝。

　　二祖乞达磨大士安心

　　觅心不得与心安。月印澄潭彻底寒。莫逐根尘生下劣。金毛狮子大家看。

　　三祖忏罪

　　万里天开一阵风。云推桂毂出烟笼。秋深秋浦那清影。露滴芙蓉两岸红。

　　打牛打车

　　人道车行只打牛。我图牛运打车休。忽朝车破牛亡处。迥地遮天祇一头。

　　南岳遣僧问马祖。祖云。自从胡乱后

　　扫尽狼烟志未休。晴空白日使人愁。太平不挂将军印。掷刃悬戈始彻头。

　　庞居士问马祖。不昧本来人

　　山为图画水为琴。谁解其中发妙音。个是马师弹得出。宫商清惨痛难禁。

　　马祖不安次

　　玉回珠转发真机。混不得兮类不齐。莫谓老侬无气力。倒骑石虎过辽西。

　　百丈再参马祖

　　竖拂当阳振祖威。难将此际话离微。灼然突出燎空燧。个是金毛狮子儿。

　　百丈野狐

　　烧却百千万亿身。谁为我也孰为人。若将落昧通消息。旷劫无明理不伸。

　　南泉问僧。夜来好风

　　试问松风逆顺酬。谩将得失豁双眸。毒龙未肯轻开口。鉴在机先始彻头。

　　僧问南泉。百年后向甚么处去

　　拽耙拖犁异类中。峥嵘头角出罗笼。溪南溪北无踪迹。茎草衔来孰与同。

　　盐官唤侍者

　　灼然扇破索牛来。树子无根石上栽。当时圆相如抛出。多少英雄被活埋。

　　归宗刬草次

　　一锄两段血淋漓。大地山河乞命时。识得此翁真面目。难将粗细与君知。

　　赵州问大慈。般若以何为体

　　相逢特地一重关。大笑呵呵岂等闲。置帚谩言今日事。清机历掌逼人寒。

　　临济访平田。遇嫂使牛

　　路途不识棒加牛。使得终须是对头。行过平田长岸也。耙犁未动合知休。

　　赵州勘婆子。台山路话

　　脚跟之下台山路。今古无人辩是非。勘过依前蓦直去。却来平地捉盲龟。

　　婆子送钱。赵州转藏经

　　不受人间不施钱。赵州多着一番颠。劳渠四大和风转。惹得阿婆道未全。

　　僧问赵州。如何是道。州云。墙外底

　　从来大道透长安。墙外酬渠话转难。会得若翁真实语。现前一日饭三餐。

　　僧问赵州。如何是祖师西来意。州云。庭前柏树子

　　庭前柏子惠西来。眼上眉毛脚底鞋。尝记江南三月里。鹧鸪啼处百花开。

　　青州布衫重七斤

　　七斤衫子真归处。何必寻渠较异同。更问其中端的旨。赵州牙齿不关风。

　　僧问赵州。如何是出家。州云。不履高名。不求苟得

　　三途迥绝出家儿。身不寒兮腹不饥。竹杖敲残山顶月。倒吹铁笛咏新诗。

　　三次吃茶话

　　南北东西四路通。谩将曾未话形容。醍醐滴入焦肠里。静水无波看活龙。

　　婆子烧庵逐僧

　　万花丛里不沾身。陷杀阎浮多少人。识得者僧行履处。软绵团内有刚针。

　　丹霞参忠国师。侍者被打逐出

　　耳提面命贵当机。大哭还思大笑时。果是南阳门里汉。皮穿骨露不饶伊。

　　僧问大隋投子。劫火洞然时。坏不坏义

　　坏不坏兮较大千。肮𩪝言句不胜钱。衲僧眉下如开眼。笑指虚空缺半边。

　　临济两堂首座齐下喝。济云。宾主历然

　　未喝应须验主宾。衲僧肯向句中亲。若于喝下通消息。木马嘶风过汉秦。

　　德山托钵

　　家门兴盛子强爷。密启临机路转赊。说法不同昨日语。钵盂柄上较些些。

　　三玄三要

　　言中有响句藏锋。血染山花别样红。聊尔与君通一线。眼光如瞎耳如聋。

　　五位君臣

　　正偏兼带验重玄。君义臣忠事事便。独蹈大方消息尽。丝纶应兆未生前。

　　僧参雪峰。低头归庵。至见岩头。指末后句

　　低头无语便归庵。今古将何作指南。祇者是时犹不会。青山如翠水如蓝。

　　举上座访琅玡

　　相逢聊尔叙寒暄。何必区区吐妙玄。淡饭粗茶随分足。莫教重起灶头烟。

　　雪峰南山鳖鼻蛇

　　鳖鼻当轩好看来。丧身失命话全该。一棚傀儡都抛出。何似玄沙带活埋。

　　僧问云门。树凋叶落时如何。门云。体露金风

　　树凋叶落露金风。涧水山花处处同。普字法门亲瞥地。不须拟议话从容。

　　僧问云门。杀父杀母。佛前忏悔。杀佛杀祖。向甚么处忏悔。门云。露

　　杀佛还如杀父时。忏无忏处显全机。负惭懒向人前语。笑逐清风倚杖藜。

　　玄沙三种病人

　　刳肠吐胆老婆心。拟议纤毫自陆沉。要得现前真受用。六根不具始知音。

　　大颠趁首座

　　数珠提起问端由。昼夜难将百八酬。趁出座元夸好手。泰山难掩大颠羞。

　　兴化打维那

　　宗师一片毒心肠。痛棒维那颇厮当。鬼哭神号留不住。至今千古姓名香。

　　夹山答法身句。见船子后。亦如前答

　　雪前风势侵空急。雪后寒光照眼明。黄叶纷纷如剪缀。剩余松柏映山青。

　　六祖迁化云来时无口

　　香烟直灌曹溪路。石女犹眠锦帐中。仍问归期何日月。案山风起落花红。

　　鼓山圣箭

　　九重宫里路通霄。随处称尊舌更饶。何似凤衔丹诏出。边邮万里尽归朝。

　　大通智胜佛十劫坐道场

　　灰头土面称知识。蹋破毗卢额顶红。多劫不能成正觉。祇缘身在道场中。

　　南院上堂。举啐啄同时语

　　子母浑融气未分。只须啐啄乃相亲。一朝㲉破情忘处。倒跨横趋不辩人。

　　僧问云门。如何是诸佛出身处。门云。东山水上行

　　水上山行能信否。诚然诸佛下生时。而今不许云门语。电卷风驰祇自知。

　　法眼问修山主。毫𨤲有差

　　权衡掌握重轻分。毫发无欺说似君。用得熟时称好手。公平须是当家人。

　　赵州斗劣不斗胜

　　义胜缘输理一如。横张赤帜道情殊。赵州不是闲相识。驴粪逢人换眼珠。

　　虔侍者。不肯首座

　　香烟断处辩聱讹。肯信峰头语更多。首座当时如出定。管教人唱太平歌。

　　兴化奖在太觉为院主。一日觉勘验。化连喝。觉连打

　　贩宾鬻主频施喝。痛棒如风不顺情。酸涩肚肠都呕尽。衲衣脱下便惺惺。

　　雪峰古涧寒泉话

　　万丈深潭彻底清。随缘饮啜不关情。赵州言句从来辣。雨后青山眼倍明。

　　世尊升座。迦叶白椎

　　清白门庭无剩法。从来一道绝周遮。饮光不合重敷演。击碎虚空路转赊。

　　迦叶尊者因外道问。如何是我我

　　医盲手段不寻常。拨翳金针别有方。炟赤太阳重益火。真诚一片热心肠。

　　蜀僧为六祖塑像

　　三十二相凭君塑。就里何曾有梵音。佛性分明亲指示。莫教辜负老婆心。

　　马师令人送书上径山。山发缄。于圆相中着一点

　　钦师犹被马师惑。杀得人兮活得人。虎视诸方格外旨。圈圞一点是关津。

　　马大师西堂百丈南泉玩月次

　　穷源的是一家亲。倜傥丰标压四邻。拽断傀儡棚上索。蓦然鹦鹉过西秦。

　　陆亘大夫向南泉道。肇法师也甚奇怪

　　指花破梦南泉事。天地同根陆大夫。当下不知花是梦。至今流落满江湖。

　　鹅湖义禅师。麟德殿与众法师论义

　　捏转鼻头行古路。撇开廛市往山阿。不知几度清风起。无柰禅师一点何。

　　僧问兴善。如何是道。师曰。大好山

　　满目青山谁是道。居然知道不知山。闭门作活何多事。樵采归来镇日间。

　　僧问杨岐叔禅师。如何是祖师西来意。师提起数珠

　　露湿云凝晓不收。暮霞犹挂树稍头。西风夜半猿啼后。笑看蟾光海面浮。

　　僧辞赵州。乃竖拂子云。有佛处不得住

　　不行鸟道不居廛。醉眼摩娑白昼眠。谩道逢人莫错举。摘杨花是季春天。

　　雪峰问灵云。前三三。后三三。意旨如何。云云。水中鱼天上鸟

　　前三三与后三三。鱼鸟何缘作指南。因见桃花发一笑。而今触处放痴憨。

　　石梯见侍者托钵赴堂。乃唤侍者。侍者应诺

　　穿耳胡僧拍掌回。寻常问答语如雷。莫言此外无多事。蹋破须弥顶上苔。

　　僧问多福。如何是多福一丛竹

　　烟云铺地起重层。斜曲纵横指似僧。古殿不嫌车马迹。清风启户雨如绳。

　　青原问石头迁禅师曰。有人道。岭南有消息

　　家国无人寄信来。客途何事苦徘徊。春风吹入名园里。无蒂昙花一夜开。

　　丹霞访庞居士。见女子洗菜

　　东邻翠钿映娥眉。俊俏如今更是谁。却被箭锋施冷地。骊龙忍痛虎伤肢。

　　丹霞问僧。甚么处宿

　　食有因缘宿有由。缁衣端不向人求。云山黯黯清如许。一夜霜风尽白头。

　　道吾智禅师。指佛桑花问僧

　　禅心隐隐露春规。酒未沾唇覆玉彝。更向花源辩真假。一双空手夜归迟。

　　香严击竹悟道

　　一击有声聋两耳。动容不堕眼初开。未生面目浑如此。无限行人被活埋。

　　赵州庭前柏树子

　　庭前柏子西来意。流布丛林是与非。尽把干柴当猛火。阿谁于此绝思惟。

　　云门饼

　　特地来伸佛祖谈。咽喉塞断莫颟顸。若将斯语重加注。十担油麻树上摊。

　　南泉斩猫

　　利刃当阳作者知。何人救得此猫儿。若无起死回生术。空向沿途自泣岐。

　　德山棒

　　截断众流没气息。随波逐浪话从容。而今作贼偷心汉。瞎棒盲枷效此翁。

　　洞山麻三斤

　　端严妙相难描摸。何似当阳指出来。一夜西风侵骨冷。天明满地是干柴。

　　洞山五位颂

　　正中偏。一轮古镜照衰颜。清风吹起蓬松发。回首犹惊两𩯭删。

　　偏中正。赤肉团中全慧命。倒骑石虎蹋层冰。根尘永处那伽定。

　　正中来。澹澹澄江月印苔。相逢莫怪无回互。谁道当机贵活埋。

　　兼中至。捧剑书绅恒顺利。堂堂妙用古今辉。互换灵机称至治。

　　兼中到。夜明帘外沉清照。大千沙界绝纤埃。不许时人开口道。

　　无异禅师广录卷第十一
卍新纂续藏经第 72 册 No. 1435 无异元来禅师广录


　　无异禅师广录卷第十二

　　住博山法孙　弘瀚　汇编

　　首座法孙　弘裕　同集

　　佛事

　　为鹅湖和尚封龛

　　我大和尚。示有去来。体非离即。悲愿弘深。化仪权息。暗兮如日之光。明兮如漆之黑。今朝封固见端倪。九九元来八十一。诸昆仲。助扬法化。无碍兴哀。

　　奠鹅湖和尚茶

　　住锡鹅湖四十年。清光法雨满人间。而今南迈分身去。拄杖纵横列祖先。诸昆仲。还闻得无声三昧么。好将龙口喷来水。煮茗和云奠座前。

　　为寿昌和尚入塔

　　灵运遍山川。茎草化金光之聚。音容存梵宇。微尘彰法界之身。从来白浪滔天。今日清风满地。分身南迈。他方境界殊常。携履西来。此处慈祥更显。掀翻西竺窠臼。澄潭不许龙蟠。重修古佛安居。宝砌还须龙护。虽然。且道。先师就位一句。又作么生举扬。良久云。石鼓元无缝。山头剩有云。

　　为寿昌和尚掩塔

　　如何是佛大好山。白毫如练气如蓝。慈云化作乾坤眼。留与人天永远看。

　　拱台上座火

　　古稀之外重添八。僧腊丛中最占先。何必往生期净土。今朝亲见火中莲。

　　光敷禅人火

　　二千里外图何事。抛却家乡蓦直行。今日火中看变态。莲花陆地带云生。

　　遍慈禅人火

　　缘上座一心弥亘。三界为家。紫芝孕秀。皓玉无瑕。今日灵苗纵发。伫看火里莲花。

　　心恒禅人火

　　如何是心。青山高处白云深。如何是恒。堂堂古路坦然平。而今撒向孤峰顶。烈火焰中恁么行。以火把打一圆相曰。恒心何处是。遍界放光明。

　　禅人祝发

　　米必成饭。僧原是俗。释迦由此而弘经。马祖领斯而相扑。三千里外。喜汝脚下有筋。五百年后。笑我舌头无骨。咦。芟除无始妄因缘。且向梵王宫里宿。

　　佛祖赞

　　阿弥陀佛赞(二)

　　行大愿大。悲深智深。然庄严于化境。实净土于凡心。须知念佛终成佛。未闻无址忽成岑。

　　乘愿力来。偿众生债。曰此娑婆。即极乐界。都云点铁成金。其中有利有害。何以故。若于纸上见弥陀。输我当行好买卖。

　　释迦文佛赞

　　者个慈尊。乘悲愿力。化有缘众。正信调直。彼不知我。我不彼识。穿过髑髅。分明是贼。若还错过此时辰。直待当来问弥勒。

　　观音大士赞(二)

　　稽首大悲。踞盘陀石。觌面斯彰。今胡云昔。众生净心。诸佛妙智。玉齿琅琅。不识普字。见性非照。闻性非聪。旋佛旋生。宝镜芳容。厥号大悲。亦曰大慈。孰云普门妙用在兹。

　　华藏世界。总蒲团间。负不了债。藉众生还。兴慈而运悲。援苦以需安。现身五道何多事。目击晴空镇日间。覆紫竹之林。而怀深悲。踞盘陀之石。以默深慈。援众生之苦恼。代诸佛之行仪。或曰普门示现。而不舍风涛浪涌之中者。咦。今正是时。

　　西方境赞

　　佛在琉璃地上。花开八德池中。栏楯楼台迥迥。珠林宝网重重。切不可作境讳却。既不作境讳。即今弥陀在甚么处。咄。

　　浮山舍利塔赞(有序)

　　佛昔阇维。十刹繁兴。八王分请舍利。入震旦者。盖无几也。耶舍尊者始从西域。将舍利。安奉于庐山者有二。其一在归宗之金轮峰。自晋历今千有余载。放光辄弥山谷。屡现祥异。不可殚述。果清湛上座。紫柏老人子也。以因缘力。积岁葺治。启视。得金银琉璃满三瓶。其余眷属舍利。不可称计。分布诸善信人。愿力坚者。辄得之。吴太史观我得二十有二颗。久复开视。满三十颗。众人聚观。各随所见。大小色相。种种不一。其他神变。尽智思量。所不能测。太史爰以敬心。合于悲智。欲使见闻赞叹礼拜。悉植胜因。乃谋于浮山之巅建窣堵波。以拟于金轮。昔有人。入地狱见地藏菩萨。曰汝罪恶深重。应堕地狱。急往鄮山礼舍利塔。可脱此苦。观夫一礼一拜。即脱地狱。则太史所植胜因。与诸善信。速成无上菩提。无疑也。余游浮渡。因得瞻礼。合掌赞叹。而说偈言。

　　诸佛阇维时。广流布舍利。散满阎浮提。皆从因缘有。放光开幽暗。绝灭一切苦。普使见闻者。悉发菩提心。广修众妙行。圆满波罗密。功德不思议。尽回向佛智。

　　达磨大师赞(四)

　　唤汝是个达磨。受人博换。唤汝是个博山。觌面迷乱。我今识得渠。原是秦时镀铄钻。咄。如幻如幻。

　　老臊胡。面壁九。剜人心。截人肘。几遭毒害。而地转天旋。一片真机。而象腾狮吼。依然只履又西归。真个鰕跳不出斗。

　　抬头不见有天。低头不见有地。一双大耳连环。两个鼻孔出气。滔滔白浪蹋长芦。识得渠侬非小事。咄。

　　紫气祥云。旋覆江岸。折芦者谁。是铁面汉。近傍诚难。胡为而赞。两条墨迹迥思惟。一颗明珠光灿烂。

　　老子赞

　　觌面是条青牛。四蹄蹋地。觌面是个老子。须发皓然。我记得你生于李树下。母腹曾经八十年。恼释迦涅槃太早。吐玄津混沌之先。而今浑化成团去。颠倒人间永远传。

　　罗汉赞(四)

　　从来三事衲。知是几千春。今日重拈缀。当阳见素心。碧桃盘累累。瑶草影沉沉。更有西来旨。山高莫浪寻。

　　钵从何处来。劳彼鼓双翅。尊者窥碧汉。预作捧钵计。大道元磊落。三昧贵游戏。不逐见闻缘。超然登十地。

　　贝叶灵文。琅琅玉齿。听诵者谁。踞地狮子。云兮竹兮。高山仰止。经了月明。终而复始。

　　分身南迈。神龟捧足。布袋全收。指头独矗。直下明珠。远山灵木。至理弥纶。阿谁相续。

　　十八罗汉图赞

　　众禅和跨步武。降得龙兮伏得虎。尘沙结使未干枯。傀儡一棚谁作主。飞锡悬光倚杖藜。分明撒出骇鸡犀。欲知佛法深深处。山净云收听鸟啼。

　　云栖大师赞

　　生在杭城苏州有。老在杭城常州有。三十年前孔子之徒。三十年后释氏之友。八德池中喜种莲。弥陀塞破诸人口。觌面不知渠是谁。七七还渠四十九。

　　又

　　头颅拄天。袈裟着地。此是阿谁。弥陀再世。

　　题优昙华图

　　谁将红绿现优昙。数遍前三及后三。谩道法华亲指示。而今觌面是司南。

　　寿昌和尚赞(四)

　　峨峰老汉。笃行可佳。形之非形。丹青难画。灰头土面。笑神光拜雪。铜心铁胆。罚世尊拈花。烂蒲团而为坐具。破蓑衣以当袈裟。枕石漱泉。粘云带霞。风流客不堪夸。大好山中三十载。锄头柄有活生涯。

　　稽首吾师。四生慈父。语入重玄。机贵回互。七处道场。千指围绕。掷如意珠。倾出栲栳。者一句子。终朝卖弄。将是曰非。以轻为重。我探虎穴。亲遭毒手。绝后再苏。如饮醇酒。壮龄至老。惟一不二。泊焉辞众。分明指示。天下闻之。称甘露灭。眷属云仍。芳尘凛烈。

　　者个和尚。半隐半显。指下为高。将深作浅。有时慈祥与修罗辈息嗔。有时恶发将佛祖也褒贬。今日被人写上𦘕图。大似美玉遭几点瑕玷。博山不解含容。代为诸人聊通一线。通一线。米中有饭。麦中有面。咄。

　　此似吾师真个是。丢却把锄看株树。蒲团覆地绝纤尘。蠢动含灵皆得度。咄。切忌道着。

　　圆相赞

　　啊。是轮月么。多两耳朵。是腔水么。少几重波。想是世尊遗爱。仰山传讹。几人寻不着。千般筹算。及至相会处。一场懡㦬。令予笑不彻。只得稽首再拜。南无佛陀。

　　峰顶和尚赞

　　者和尚。相非好。缁混素。寅作卯。汲水担折。已见辩翁。烹茶铫侧。而逢兰老。供母下视长芦。弘戒多言护草。惟不可说向上机锋。何以故。道理玄谈浑不晓。

　　洪涛山天安律师赞(有序)

　　余挂锡博山有年矣。每虑梓里。开化无人。往来衲子。传有天安法主阐扬教乘。作羯磨师。余心仪之。未得缘晤。丁卯春。余旋故丘。则安公迁化已久。入山见卵塔岿然。因述赞。以酬夙心。

　　世界无依。根尘空寂。悲智成身。而兴慧益。戒德难思。行非有己。慈缘广摄。先余乡梓。说法云兴。诲人瓶泻。施利不沾。远迩咸化。化缘云毕。而塔此山。法音奇演。鸟语喃喃。

　　云阳耆宿赞

　　云散于长空。阳回于大地。尽华藏含灵。拄杖头出气。

　　空印法师赞

　　者老冻侬。寒威凛烈。忽死忽生。是何时节。酌古该今。雷轰电掣。渗漏行藏。与人各别。不各别。赢得人传甘露灭。

　　杲禅座赞

　　此是何人。是我杲兄。蕴之藏之。慧日慈风。有余钱而赡丛席。无剩法以导群蒙。千年不改青松色。湛水流云彻太空。

　　一庵法主赞

　　一亦不可得。庵迹何所留。宝池澄巨浪。横架采莲舟。

　　古心法主赞

　　古佛传灯久。心师续𦦨长。欲知渠去处。芳草卧斜阳。

　　拙如赞

　　觅巧不得。拙自何来。如摩尼珠。投石火胎。顿瞥地时何所据。烟云深处姑苏台。

　　解深赞

　　解甚深法。碎烦恼窟。铁壁虚通。银山突屼。万仞崖头眨眼看。紧着脚跟休恍忽。

　　龙峰八十一真赞

　　生缘八十余。谁人写上纸。根尘既本净。何必染青紫。戒行若虚空。华藏为栖址。别号号龙峰。启予亲赞此。咦。忽然觌面头边珠。沧海直教枯到底。

　　赵豫斋真赞

　　豫斋老翁。者等形状。髭须白而不白。和尚相而非相。十卷楞严。任你周流。一脉菩提。从人誉谤。似者等没用底老头陀。贬在阎浮极恶世中。留与人天作榜样。

　　宛陵王玄石影赞

　　扶疏松与竹。清适茶兼酒。中有得意人。面南看北斗。今日相逢山水间。素缣未展竟何有。崆峒石畔芝兰香。风云笔底龙蛇走。道服樵巾。岸眉海口。雅句新裁。奇文立就。烹泉倩童。采芝借手。个中无限风流。不落时人窠臼。五湖之内。都识得玄石先生。千古之下。悉称为博山社友。

　　刘龙田居士影赞

　　大圆光中。惟公明哲。松风鸟语。代公之舌。演微妙音。宣第一义。趋世出世。往来游戏。何以知之。山川草木。日月星辰。而为眷属。释迦不会。弥勒再来。香云海众。赞叹奇哉。

　　查汝定居士影赞(二)

　　一二三四五。急急连忙数。不弄秘魔叉。解打禾山鼓。更欲觅言诠。和声当面吐。是谁安作窝。大千无寸土。幸有上头关。阔大堪步武。斩却雪峰蛇。笑杀玄沙虎。我今赘此题。留作阎浮谱。

　　那里来三一窝。似认得较不多。从来无有面目。今朝戴发头陀。更将水墨传真假。笑杀当年指路婆。

　　自赞

　　余集生居士。写师像与自像。相视而坐。请赞。时居士五十寿。且有　内召。故末句云云。

　　博山余居士。真个熟因缘。促膝撩衣坐。知是几千年。悟性空彰毫楮。缘生法上亲眉宇。活似龙兮狞似虎。个中元不分宾主。一轮明月照金沙。大千随处茂灵芽。刹刹尘尘转法华。雪巢臞鹤啖晴霞。翻身须辩婆心切。红炉𦦨里寒冰冽。彻底无依笑点头。眼中慎勿沾金屑。五十方知四九非。生擒兔象显全威。殷勤。

　　国事犹佛事。一片丹心捧日晖。

　　者个汉。清净眼。昂藏眉。最恶毒。假慈悲。凡说法不思惟。骂诸方痛针锥。扯人万丈崖头立。尽力将身祇一推。咦。必也是谁(陈旻昭居士请)。

　　生平不就他学。祇向自心扪摸。忽然打破漆桶。随处令人惊愕。某禅和。毋自错。者厮不异常流。讨甚超方出格。

　　江北生。江南长。卓有来由。全无伎俩。口里终朝漉漉。心中全无静想。随方多结欢喜缘。留与诸人作清赏。纸上画我不像。真是他难近傍。有浑身。无五脏。佛法抖擞没纤毫。敢受诸人之供养(传实禅人请)。

　　者老子多捏空。贪睡眠常做梦。入市廛过麟凤。近着他眉毛痛。泛泛端如五两轻。堆堆何啻千斤重。

　　者厮儿无得失。了一缘万事毕。少矫诈最朴实。爱与人宣秘密。有时独坐乱峰巅。指点风云吹觱篥。咄。

　　者老冻侬。自谓英杰。无些子长。为法门切。舌根谦让如线。脊梁刚硬若铁。终日叨叨千万言。添得头颅几点雪。

　　者汉无长。祇肯认非。逢刚则柔。遇慈则威。挟带挟路。知显知微。肚里了无些子物。一生赢得口头肥。

　　咦。通身狼狈。满面尘埃。喜而不昧。怒而不嗔。骂盘山无面目。笑船子解藏身。流云古木深深处。嘉羽奇花耀眼新。咦。汝是何人。

　　生成眉宇。是何标格。从本无家。随方作客。或时被有识者呼为瞎驴。或时被无知者尊为禅伯。严兮如月之清。慈兮如日之赫。行藏不与众同流。善恶难教分皂白。兹因昙晦禅人勒逼将来。不免书此权为之塞责。

　　者汉子没来繇。担阎浮重担。结众生深仇。破鹅湖戒律。灭寿昌宗猷。心毒如砒。口甜如蜜。狞恶若虎。暴躁若猴。且道。是博山耶。非博山耶。依稀越国。仿佛扬州。

　　者个和尚。生平无状。花擘佛祖之家私。敢受人天之供养。更问宗乘事若何。是圣是凡祇一棒。

　　朱云鹤居士。写者汉作么。说彼解谈禅。开口便成堕。错错。温州橘皮不是火。

　　者个臭乞儿。从来没计较。举步似安详。开口便胡道。有时一喝。大海水也着干。有时一脚。须弥山也着倒。今日写上𦘕图。一任傍人取笑。咄。

　　素纸条墨。山重水重。邈无踪迹。点缀虚空。一腔秋色。八面春风。葵诚彻见衷肠事。鼓打三更日正红。

　　铁面老人。堪写上纸。本是无形。长眉穿耳。弄假成真。逢嗔作喜。无端平地浪滔天。都把他乡当故里。

　　独坐蒲团。想个甚么。瓶泻云兴。说亦不破。有时唤作柏树子。有时唤作讶郎当。有时唤作破灶堕。从缘返复百千名。地转天旋祇者个。

　　此是博山。我是阿谁。我犹是我。用彼何为。识得斯人真面目。山头败叶几成堆。

　　者老秃奴。原非本像。坐破蒲团。是甚模样。默默无言许自知。丑恶形骸谁比况。从来巾侍渠侬。识得昂藏去向。虽然忍受不与人传。切莫认作本师和尚。

　　两条墨痕。那堪供养。真不似真。像亦非像。若要的见博山。眉毛祇在眼上。

　　者汉痴呆。槁木死灰。箕踞若塑。怒发若雷。弥勒先生。释迦后来。趁亦不去。唤亦不回。三尺绢子。活埋活埋。

　　蔡闇修公错写了。者汉有甚好。生平与佛祖。似个生冤家。开口何曾谈着句禅道。假说从广南带来镇海明珠。元是江北盛乌盆底栲栳。你见他粗眉大眼。便被渠瞒。要见他臭烂肚肠。捏转鼻头。但向虚空讨。

　　此是何人。博山老朽。静默无言。曰狮子吼。三心莫得。以建法幢。十指不干。而称抖擞。内外搜寻踪迹无。引得禅人颠倒走。

　　面阔腮红。眉粗眼大。别想机缘。悉皆迸破。观身心等阳𦦨之腾。视富贵如空花之堕。吴少峰写渠侬。休错过。个中一线之微。问取知非首座。

　　无异禅师广录卷第十二
卍新纂续藏经第 72 册 No. 1435 无异元来禅师广录


　　无异禅师广录卷第十三之十五

　　住博山法孙　弘瀚　汇编

　　首座法孙　弘裕　同集

　　参禅警语上中下

　　卍云。与第二编。第十七套第五册所收禅警语同。故今省之。

　　开示偈一

　　示无逾禅人参念佛是谁(有序)

　　无逾禅者。领云栖师翁念佛公案。于双径峰头。目视云汉有年矣。而谁字尚未及破。谒余乞偈。助其发机。余不辞芜陋。以偈记之。

　　云栖师翁。净土宗旨。双解重围。梦幻生死。念佛者谁。痛劄深追。高悬祖印。顺机适时。谁字不明。疑情忿勇。力竭气绝。始破漆桶。漆桶既破。毋容怠惰。脚步拟缓。非福即祸。万仞悬崖。只须亲到。石幔云幢。风清月皎。清皎眼开。当面活埋。轰天裂地。其声如雷。

　　示水斋道遵参没踪迹

　　船子廿余年。藏身无踪迹。一棹入华亭。两岸花狼藉。今人但逐句。熟读竟何益。水斋志于禅。苦行非所适。专提句话头。坚硬逾金石。疑情成片去。只教一缝坼。远不在天涯。近非是咫尺。吸干沧海浪。长空净如碧。击碎珊瑚枝。梵语从唐译。不亲释迦文。勘破维摩诘。街坊等个人。相将饮琼液。

　　示观恒禅人看普字

　　云从龙风从虎。千里远行跨步武。不辞涉水与登山。矢心迸破云门普。云门普字古今传。剔起眉毛反覆看。本命元辰着落处。衣袋皮囊见不难。皮囊包裹真消息。现成不费些儿力。才生拟议隔天涯。肯向禅门空白日。只须竖起铁脊梁。直下明明达本乡。故园田地都抛却。始信男儿当自强。

　　示如是禅人参无字

　　赵州无古今有。伶俐衲僧颠倒走。若于二处见根源。大似面南看北斗。破无字两重关。重步高登万仞山。纵饶绝顶横身过。吸雾披云未可闲。笔直路行将去。谁管途中住不住。只教倒跨紫金毛。反侧始能张露布。海底尘山头浪。奥语玄机都不向。月皎风清夜静时。沾着纤毫成漭荡。反覆看不较多。泥牛解吼木人歌。油瓶丢向篮筐里。笑杀当年凌行婆。

　　示怀照禅人参没踪迹

　　一句话头如铁橛。雄心莫教根基劣。太阿横按绝周遮。眉睫交横流汗血。密究深栽绝动摇。卧薪尝胆莫辞劳。针锥劄入偷心死。夺得如来向上标。藏身之处没踪迹。醉舞狂歌人不识。断臂安心诳小儿。雪庭那得真消息。没踪迹处莫藏身。吸尽澄江跃浪鳞。红烂身游荆棘里。不寻归去可怜生。一喝耳聋称大悟。何如返掷解回互。舍利八万四千颗。何曾梦见娘生裤。香象截流彼岸登。迦陵破卵即飞腾。衲僧果具通天眼。抹过峰头第几层。入理慎防休太早。狸奴不厌丛林饱。若于动处便旋机。依旧全身入荒草。直下纵横六不收。江水无心竞夜流。更问祖师端的旨。淡云轻日正清秋。

　　示麓屏禅人省亲并参无字

　　一个无字。倚天长剑。瞥尔情生。摇空闪电。三千里外直如弦。只教觌见亲爷面。见后如何。切忌道着。

　　示参父母未生前

　　父母未生前面目。已生之后又如何。一朝蹋着来时路。雨具云衣事更多。

　　示清隐禅人九带语

　　浮山九带。偿众生债。烂翻舌头。众生颇柰。入佛法藏。揭露家私。事贯理贯。和赃捉败。佛正法眼。真不掩伪。妙叶兼通。顺风逆载。事理纵横。明暗互融。屈曲垂慈。机感自在。金针双锁。当面活埋。平怀常实。贵买贱卖。更有一带。同条死同条生。勘破此带。有利有害。清隐禅人请说破。输我当行好买卖。偈曰。一句话头如铁橛。浮山九带没来由。须知塞却通天窍。突出娘生个指头。

　　示林野禅人参没踪迹

　　没踪迹莫藏身。钓尽华亭跃浪鳞。藏身处没踪迹。三岁狮儿解返掷。紧把绳头勇力参。太虚紾出黄金汁。男儿汉须性燥。捩转鼻头何处讨。好于痛处下针锥。只待冷灰看豆爆。不破疑团誓不休。放出沩山水牯牛。五字到今讳不得。戴角披毛者一头。亲磕着得便宜。敢问。皮囊知不知。倒吹铁笛音声别。正是尘劳解脱时。

　　示可上禅座

　　一句话头如铁橛。从前活计汤浇雪。譬如抒海讨明珠。勇心直教沧溟竭。不得明珠誓不休。到手方才得自繇。通身汗下清风起。白浪滔天迸出头。险道先须辩通塞。要以前人为轨则。长庆蒲团船子桡用处。谩将心意测。管他烈火与寒冰断臂焚身似不曾。若个皮囊真宝聚。好将清操续传灯。

　　示慈门禅人

　　一句话头如铁橛。眉毛不与眼相参。究心自古无多事。劈破疑团是指南。疑团破处无涯岸。突出衣珠光灿烂。从他八万四千门。门门撞着是者汉。临济当年赤肉团。至今鲜血尚漫漫。真人裹向袈裟里。鼓掌难教觌面看。只须揣出虚空骨。彻底无依休恍忽。顺流笔直到江西。匡庐深处蛟鼍窟。五老峰前翠作堆。劫风几变尚崔嵬。江涛响入游人耳。莫错呼为脚底雷。

　　示恒见禅人

　　一句话头如铁橛。千年故纸不须钻。德山不入魔军队。大地众生被眼瞒。莫道宗门路劲挺。大丈夫儿须自省。二祖雪庭断臂时。震旦何人不引领。只须坐断葛藤窠。佛法尘劳柰尔何。点心不向言前荐。笑杀当年卖饼婆。休向山林恣懒惰。石火电光容易过。纵然入定不闻雷。简点将来都是错。生成不怕紫金毛。铁壁银山走一遭。果是老胡亲的子。隔溪何用手相招。

　　无异禅师广录卷第十五
卍新纂续藏经第 72 册 No. 1435 无异元来禅师广录


　　无异禅师广录卷第十六

　　住博山法孙　弘瀚　汇编

　　首座法孙　弘裕　同集

　　　　开示偈(二)

　　示吴观我宫谕

　　一口气不来。毕竟甚处去。血肉身心非常住。勘破缘生缘不生。根尘即是大宝聚。闹市丛中景物披。何须山坞与江湄。负薪樵子机头妇。渴饮饥餐步不移。百草头边亲祖意。毋拘路滑恣游戏。谩将佛法当真参。沾着些儿成垢腻。本来无古亦无今。肉髻明珠岂外寻。黄鹤楼前伸转语。方知居士问头深。

　　示何芝岳尚书

　　一口气不来。毕竟甚处去。灵山古佛亲分付。回头石马出纱笼。肯就家庭守珍御。净几明窗自在时。花香云照碧罗衣。夜深月下翻清影。无蒂珊瑚露几枝。折杖行兮途路杳。旋身愈觉乾坤小。不须别样问通津。万事无如出处好。眼动眉舒曰妙存。鸦鸣知是几黄昏。依正报中亲瞥地。迥然无佛处称尊。

　　示方广野居士

　　一口气不来。毕竟甚处去。急着娘生双眼觑。洞然无物饱齁齁。逼塞虚空何处住。既无住处肯干休。铁壁银山迸出头。谩道腰缠十万贯。端然屋里贩杨州。世缘那更分清浊。赤肉团中光闪烁。捡个柴头品字煨。风流何啻三禅乐。抚掌扪空意洒然。浮山湖畔草芊芊。倒骑驴子都游遍。破雾披云不记年。

　　示吴九涛居士

　　一口气不来。毕竟甚处去。百年光景从头数。忙忙三万六千朝。莫待临时申苦楚。长安大道痛加鞭。行不前兮亦奋然。直待九重宫殿里。金炉应有暗香传。翻云覆雨曹山堕。活泼机轮无不可。才欲将心度量来。温州橘皮不是火。世间无水谩云波。吸尽西江奈尔何。酬渠祖意山头有。紫雾红霞映碧萝。

　　示吴石生居士

　　一口气不来。毕竟甚处去。四方八面大火聚。动即烧兮静亦然。出离肯别生疑虑。不生疑虑直趋前。觅火还须先见烟。臭烂不堪皮袋子。灼然云外是同年。同条生不同条死。瞥地嗔兮瞥地喜。颠倒场中识得渠。原来少个当门齿。同门出入自优游。杰出丛林是赵州。略彴桥边度驴马。不风流处也风流。

　　示赵元振居士

　　一口气不来。毕竟甚处去。云从龙兮风从虎。旋风八字打将来。大地山河如目睹。香树云幢处处周。莲花朵朵湛清流。善财不用南询遍。弹指豁开弥勒楼。弥勒楼台灿珠玉。宝几明窗清可掬。鹤唳莺啼卢舍那。时人何必栖幽谷。解开布袋放痴憨。包纳虚空甘不甘。转位就功亲去就。舌头无骨定司南。

　　示盛子惠居士

　　一口气不来。毕竟甚处去。一千七百闲言语。交驰棒喝祖师禅。蝶梦南华方栩栩。鸣椎归位话幽微。四句离兮绝百非。却笑仰山清梦里。无钱博得口头肥。好就风云看变动。真机不与时人共。本无一物献尊堂。堆堆何啻千斤重。掉转乾坤别样新。从来依法不依人。参禅道者浑无事。静听枝头鸟语频。

　　示范以都居士

　　一口气不来。毕竟甚处去。明眼衲僧难共语。管甚闲忙静闹时。四威仪内频频举。话头绵密绝周遮。宝印亲悬验正邪。清净界中才动念。无端病眼见空花。一念不生俱解脱。芥孔针锋夸广博。搅乱乾坤不识人。旋风八字无栖泊。只须掉转拄杖头。绝无烟火不干休。通身汗下通身冷。笑展家风得自由。

　　示吴莲舟居士

　　一口气不来。毕竟甚处去。幻化皮囊谁是汝。险恶场中走一回。静陆平原应自许。一步高来一步低。高低尽处见端倪。法身炯洁何相似。白雪清风类不齐。话头一句如饥渴。山自崩兮海自竭。迸破疑团廓然时。却笑香涂与刀割。少林无故把心安。不识心兮毛骨寒。突出娘生真面目。了知生死不相干。

　　示盛莲生孝廉

　　一口气不来。毕竟甚处去。过水拏舟方自渡。到岸逢人话短长。即忙觅取来时路。异种灵苗说似君。从来丝发不干人。解开布袋频频看。剩有山头一带云。盏子落地成七片。聊与时人通一线。无碍光明彻幻躯。根尘界是摩尼殿。云头按下太生生。妙用临机不顺情。斫却中心一树子。四方八面任纵横。

　　示胡冰棱县尹

　　一口气不来。毕竟甚处去。白日青天谁不睹。还乡尽道是儿孙。就里无容夸佛祖。个中原不立阶梯。土面灰头孰与齐。欲问故乡睛雨候。须知脚下有黄泥。驱耕夺食男儿汉。步不移兮登彼岸。何必区区藉世灯。额上明珠光灿烂。夜无恶梦日无惊。大地山河一掌平。好把虚空百杂碎。不期华藏宛然成。

　　示潘次鲁贡元

　　一口气不来。毕竟甚处去。五蕴山头张露布。百万军中取胜时。觌面那容更回互。重围力破不为难转位旋机直下看。才起一丝分别想。脚跟早隔万重山。智人当下知端的。至理无分今与昔。百劫千生撞出头。扫地焚香全利益。逢人笑展佛家风。血染山河朵朵红。参遍阎浮诸善友。文殊祇在福城东。

　　示宋大山孝廉

　　一口气不来。毕竟甚处去。晴是日兮阴是雨。翻来覆去见根源。裂破胸襟夸步武。毋拘坐卧及经行。展似眉毛作么生。雨后花香人发笑。霜前果熟鸟相争。道人懒与分时节。囫囵不用频饶舌。铁马嘶残劫外风。大圆觉里无豪杰。你既无心我也休。两忘何必强追求。赵州可煞添盐醋。倾出当年投子油。

　　示方肃之馆元

　　一口气不来。毕竟甚处去。毋问三千七百祖。公案交横眉目间。无心理会闲家具。法身清净厕坑筹。没来由处有来由。一朝拶出通身汗。始觉从前满面羞。着衣吃饭随时好。何自稽迟不自了。抹转娘生恶面皮。触着通身都是宝。开不成单合不双。后园驴子系枯桩。翻他觑井真三昧。随处逢人树法幢。

　　示刘雁先居士

　　一口气不来。毕竟甚处去。即此不明是家务。譬如大路到长安。前行更不生疑虑。直入重门兴未休。夜明帘外更清幽。庭前瑞草和根拔。净白无依始彻头。彻头格外知端的。男儿肯向他寻觅。谩言鹞子过新罗。捉活原来在咫尺。拄杖头边眼顿开。横拈倒卓不须栽。家庭懒论耕耘事。剩有江风带雨来。

　　示胡鼎甫居士

　　一口气不来。毕竟甚处去。万仞悬岩谁作主。筋斗翻空经几回。败叶堆头亲眉宇。当知父母未生前。气不来兮理亦然。勘破个中些子事。层岩石虎抱儿眠。哮吼一声山岳动。金鳞肯别腌齑瓮。倏尔风云际会时。腾跃威棱看大用。万象森罗听指呼。缘生幻法总然徒。灵山别有拈花意。笑杀当年碧眼胡。

　　示张钦之居士

　　一口气不来。毕竟甚处去。生死轮回无伴侣。五蕴根尘尽属魔。降魔须获金刚杵。金刚本体露堂堂。贼魔难与共商量。自古护生须是杀。杀尽安居达本乡。诸祖相传正法眼。狮儿不是猢狲产。残篇断索尽家珍。烈汉从来无料拣。万象森罗指顾间。高挥大抹得安闲。逢人不泄真消息。笑把芙蓉镇日看。

　　示倪琼圃侍讲

　　一口气不来。毕竟甚处去。大千敛在毫端聚。堂堂古路绝周遮。谁敢当阳曰住处。集云峰下四藤条。坐断春风不放高。百草头边亲荐得。万花丛里任逍遥。空非大兮尘非小。品汇无如出处好。十字街头等个人。饥餐渴饮随温饱。拨尽寒炉火一星。迥无情识不通灵。脚跟蹋着来时路。始信澄潭彻底清。

　　示孙明都进士

　　一口气不来。毕竟甚处去。智人勿以明相睹。豁开霄汉露群峰。得意飘然如凤翥。翱翔万里见方圆。清光不与市同𢌅。药山老宿曾亲说。水在瓶兮月在天。大用堂堂绝分齐。动止还同春富丽。大方独蹈境唯心。谁向虚空夸巨细。拈花端不涉离微。勘破灵山老古锥。无缝塔边多水草。龙眠深处鹿儿肥。

　　示林卞石居士

　　一口气不来。毕竟甚处去。劈头认取最初步。纵横万里不离天。莫待临时泣岐路。欲知淮甸与江干。连络骈阗车马残。散尽浮云开眼看。洞庭无盖法身寒。冻杀法身成底事。隔岸无分他与自。尘尘刹刹绝纤踪。谁道淫房并酒肆。峭壁层岩不可攀。还期陆地见波澜。风声鸟语宣真谛。都在龙眠烟水间。

　　示杨兰似居士

　　一口气不来。毕竟甚处去。自古慈门无阻拒。宝所非遥趋进时。纵横原不循规矩。明中有暗暗中明。明暗相参罢问程。拗折骊龙头上角。珊瑚枝畔水痕腥。抖擞通身虚捏怪。眼耳鼻舌分疆界。扑碎挪圆总不妨。自买应须还自卖。运水搬柴识得渠。从来就里绝亲疏。深山佛法依何住。鸟宿云藏月上初。

　　示胡永胤居士

　　一口气不来。毕竟甚处去。话头好教频频举。随缘透彻未生前。涧水松风解法语。横趋倒跨不为难。刹海须弥指顾间。灵芝瑞草和云秀。绮干仙葩带露寒。闲拈竹杖敲空响。肯向人前呈伎俩。二时粥饭自家常。宝网明珠俱不尚。我曾行遍不欺人。脚底风云说似君。果得个中消息净。根尘界里活如神。

　　示谢中隐居士

　　一口气不来。毕竟甚处去。倒卓眉毛别有路。㘞地一声猛省来。人在烟云最深处。心如古井不生波。笑杀台山指路婆。竖起拳头明历历。放开布袋奈渠何。觌面纵横无忌讳。当机那论刹那际。十方三世绝周遮。逼塞谁分心境异。尘劳堆里妙莲香。东土西天谩举扬。更有一言吐不出。无人处所为商量。

　　示夏广生元甫生生三居士

　　一口气不来。毕竟甚处去。放得开时捏得聚。脚下泥深水亦深。水泥深处无凭据。只须竖起铁脊梁。撞破藩篱达本乡。识得未生前面目。通身白汗绝商量。流通白汗清风古。敢道山河无寸土。纵横不堕悄然机。烈汉从来跨步武。金牛饭饱赵州茶。春到园林树树花。更问西来端的旨。白云流水淡生涯。

　　示余任甫居士

　　一口气不来。毕竟甚处去。沙里淘金休莽卤。五蕴山头认得真。从来不出渠门户。譬如捉贼须见赃。获得赃时谩度量。分析现前赃与贼。空门端的好儿郎。幻化尘劳续慧命。须知业累性清净。十方坐断不通风。地转天旋称大定。炉爇清香试返魂。香烟盘结岭头云。倒骑石虎归家晚。拍掌徉徜笑语新。

　　示玄照铠禅人

　　一口气不来。毕竟甚处去。蹋着头头皆宝所。灼然明月照金沙。无量光明谁不睹。只须开眼见光明。䇿杖寻溪爱路平。撞着长须黑面老。方知烈汉不通情。翻身蹋上毗卢顶。直捷无依还自省。不问程途深夜归。须知露湿衣裳冷。当门缺齿不关风。肯向人前论异同。才起一丝分别想。山重重又水重重。

　　示一如洞禅人

　　一口气不来。毕竟甚处去。推不前兮留不住。眉下娘生眼忽开。肉团元是明珠库。明珠库内宝成堆。地动天翻响若雷。不是吾家亲眷属。方才趋入又惊回。那个人无皮下血。自心冷暖向谁说。何劳特地立阶梯。一念无生顿超越。祖师崖岸滑如苔。片语投机称本怀。谩道分身无量亿。一尘端有一如来。

　　示净休珍禅人

　　一口气不来。毕竟甚处去。提起如穿荆棘絮。扯不开时进步难。解脱还须善调御。万花丛里不粘身。眼底无筋一世贫。逼到岸边行不去。端然过水见长人。铁非硬兮绵非软。入门先自防家犬。捏转绳头契祖机。万八程途不记远。社饮村歌春日和。翠微深处白云多。若将语默通消息。输却当年凌行婆。

　　示岑伯奯禅人

　　一口气不来。毕竟甚处去。直入横趋带角虎。瑞草灵芝香暗传。层岩峭壁清风古。受用家私色色然。真情端不向人言。忽朝㘞地一声子。始信宗门有别传。男儿不借他人力。肯逐因循消白日。闲云流水递相交。古路一条如笔直。识得娘生枯粹姿。莹光皎洁若琉璃。何用多生熏善业。风流应出当家儿。

　　示梦云禅人

　　一口气不来。毕竟甚处去。直入无容生怕怖。若是吾家种草儿。英灵自有娘生裤。娘生裤子不寻常。贴肉连皮谩忖量。从他孔窍分疏密。别有针锋一线长。会得将身藏北斗。万派千流皆授首。才生拟议隔天涯。野干难同狮子吼。绿杨深处一声鸠。唤醒渠侬得自由。山中水草随缘足。笑放沩山水牯牛。

　　示慈庵禅人

　　一口气不来。毕竟甚处去。净白地上休染污。直跨横趋达本乡。莫来拦我毬门路。耍笑讴歌识得渠。从来万法本如如。宗乘无限风流事。独羡杨岐三脚驴。真珠撒向紫罗帐。陈烂葛藤俱不尚。别有通天路一条。活句清机如历掌。沾着通身似蜜甜。利生端不涉慈严。三家村里商量遍。菱角如锥尖更尖。

　　示发光禅人

　　一口气不来。毕竟甚处去。万里程从初步起。拨云见日未为难。妙用堂堂须返己。返己毋劳着眼看。霜清露冷髑髅寒。忽然击竹声消尽。剩有千竿与万竿。

　　示念如禅人

　　一口气不来。毕竟甚处去。重玄奥义从斯起。阎浮走遍万千遭。历劫何曾离自己。识得自己是何颜。毳衲横披露半斑。峭壁悬岩穿下过。方知峰顶有层峦。

　　示太初法师

　　华严山中太初老。双眸倒视乾坤小。条眉舒放不寻常。丈六金身一茎草。一茎草上有琼楼。体露金风得自由。解脱还期真实相。钵囊不挂一丝头。与我同乡复同县。非故非亲非觌面。离俗还如相约来。机缘顿异诸人见。诸人不识两行藏。多笑邻家稚子狂。三昧百千谁指注。权时赢得额头光。净修三业浮囊渡。戒德清明人仰慕。愧我尘缘摆不开。何日龙眠重会晤。不须问路不分岐。寿量恒沙报尔知。倒跨泥牛吹铁笛。白毫光射几须弥。

　　示毒鼓上座

　　识得吾家真宝藏。兢兢肯把绳头放。了生脱死大因缘。要在当人能择上。身心世界等空花。露地白牛长者车。通衢八面清风起。无底篮儿盛活蛇。逢缘不把真机泄。硬似胡绵软似铁。拄杖纵横得自由。分明两口一无舌。须信悬岩绝后苏。突然状出山海图。掉转乾坤何境界。三更初夜曜金乌。

　　示子朴上座

　　识得吾家真宝藏。岩头万仞须亲上。拌得娘生一个身。好与诸人作榜样。登山涉水是寻常。攫浪拏云当自强。透过老僧无味句。几多玄妙尽糟糠。不滞法身贵转位。从他花雨呈祥瑞。万象都来一口吞。等闲掷出燎天燧。一阵胡风劈面来。优钵罗花舌上栽。脚跟步步须亲到。谩言南岳与天台。

　　示我空上座

　　不住山阿住市廛。喜与檀那结善缘。庵前车马自骈阗。月救生灵几万千。多生值遇余居士。济生庵子从斯起。壮丽弘开不二门。跃渊纵翮无穷已。不惜娘生一个身。何妨州县往来频。毫𨤲升合非私畜。铁额铜头见主人。如斯不愧为僧相。三德六和真可尚。始终无改旧行藏。好去丛林作榜样。更须彻究未生前。不明之处痛加鞭。掀翻碟子如天大。觑破从来不值钱。

　　送无择禅座上罗浮山

　　缅想当年景泰师。芟茅构室海之湄。罗浮绝顶恣遨游。铁桥峰畔连瑶池。石门方广容几席。三更日上海水赤。旋覆乾坤辩故新。吞吐风云度朝夕。上人今往亦何求。纵步勤登二石楼。倒视沧溟如涓滴。一千瀑布称雄流。明月坛边戒剩有。杀佛焚经夸抖擞。锡杖源清浴活龙。玉鹅峰峻逢华首。七十二洞奏天乐。百千草木成琼阁。夜深险极转身难。踢破指头亲见脚。我亦将来步此山。入林端不问人间。折桂茹芝闲岁月。时临清碧照衰颜。

　　示静休禅人葬母

　　恩爱相牵劫数长。只须瞥地见亲娘。若将骨肉分真假。管取多生手脚忙。者一回莫错过。敲响髑髅谁是。我今日亲逢知识缘。快须努力痛加鞭。爱水情山消不尽。轮回知是几千年。道人心不失照。额上珠光明皎皎。还将折杖搅长河。触着泥沙都是宝。尘缘何处是吾心。赤肉掀翻莫外寻。

　　示恒一禅人

　　旷劫不变谓之恒。散步披襟入棘林。蠲诸名数谓之一。万仞峰头独足立。动足扬眉落二三。无身领荷非端的。只须古路不逢僧。地转天旋似不曾。草鞋裹向袈裟角。水底时挑白日灯。槛外闲人分曙色。虚空逼塞如漆黑。豁开两眼若铜铃。何待当来问弥勒。此是恒常不变心。从来不向外边寻。春风吹入岩阿里。静听枝头报好音。

　　示栖壑静主之浙

　　栖禅岭表称耆旧。镇海明珠谁不有。栲栳相传古及今。谁是拏云㸕浪手。肉髻深藏知几秋。光明普照四神洲。旋闻返见辩端的。吃饭穿衣得自由。果若沾尝些子味。蹭蹬如痴亦如醉。逢人懒话目前机。正好随群与逐队。何缘䟦涉博山来。浙水潮声莫浪猜。脚跟蹋着家乡路。白汗通身带活埋。

　　示扩安禅人

　　洞彻无依谓之扩。廓充销尽尘缘障。心空境寂谓之安。唯境唯心难比况。只须竖起铁脊梁。撞破虚空是本乡。云门胡饼金牛饭。吃过始知滋味长。千重百匝无遮互。赤肉团边彰露布。赵州略彴古今同。截断不容驴马度。圆融混合显全机。土面灰头绝悟迷。有问衲僧成底事。清风明月满前溪。此是禅人真受用。圣凡鼻孔从来共。大抹高挥五两轻。端居拱默千斤重。佛法尘劳一担担。无烟火炙骨毛寒。一朝连担都抛却。撮土成金总不难。

　　无异禅师广录卷第十六
卍新纂续藏经第 72 册 No. 1435 无异元来禅师广录


　　无异禅师广录卷第十七

　　住博山法孙　弘瀚　汇编

　　首座法孙　弘裕　同集

　　　　开示偈(三)

　　示汪省庵居士

　　假心地主汪居士。今日相逢有甚奇。解道圣凡同一体。夙缘密行少人知。疑情隐隐天机现。华藏光明祇一线。洞彻曹源滴水时。夜叉心即菩萨面。早知父母未生前。不妨痛处更加鞭。山头云雾都收尽。浊水澄清月正圆。月圆不许将心会。宝塔无形入也未。六窗虚静绝纤尘。儿女团圞非分外。

　　示黄心镜居士

　　从来大隐隐廛市。居士今朝身便是。尘劳堆里发灵苗。真俗何尝有二致。高原陆地不生莲。沙水淤泥花始鲜。选官选佛凭君选。佛法何妨儿女边。翻思昔日维摩士。毗奈耶城弘大智。推倒文殊不二门。笑携竿木恣游戏。谁云恩爱障修行。无生原不碍生生。但知生理元无性。何虑菩提道不成。分明今日老庞家。山海敲冰来煮茶。撒手那边千圣外。须弥顶上浪生花。世间恩爱妄疏亲。白日青天鬼系人。看破傀儡棚上索。莫教辜负好时辰。银山铁壁丈夫志。明月清风道者心。世界从他沧海变。佛声终不愧东林。

　　送盛翀吾居士

　　曾自吴山越水来。而今复过姑苏台。故乡景色堪徘徊。幻化场中只眼开。木兰亭下人如电。缥缈霓裳今罕见。海涌峰头虎亦潜。北亩南阡经几变。此身即是真法聚。莫逐根尘生怖惧。木人花鸟本无情。宦途荣显闲家具。我将此语饯君行。越水吴山一掌平。更有太湖流不辍。待将清湛濯尘缨。

　　示本宗禅人

　　如何是本古路崚。嶒蹋得稳。如何是宗澄江水。底日头红。麻三斤与干屎橛。蹭蹬如吞栗棘蓬。识得此心无二法。动容不待眉毛眨。破烂袈裟撩乱遮。峥嵘蹄角恣腾蹋。不学诸方五味禅。清风过耳自悠然。圣凡家业都抛却。撒手徉徜笑掣颠。旋身不蹋无明草。佛法尘缘都潦倒。本源灵湛绝周遮。海底珊瑚和日皎。

　　示林野禅人

　　真修行办己事。愿与释迦为嫡子。迥脱尘劳大丈夫。好将名字标僧史。住深山栖岩谷。那管春花秋草绿。一个闲人天地间。饥寒饱暖随缘足。锄为枕草为毡。睡眼摩挲白昼眠。西来大意山头有。何必临机更竖拳。不劳心枉费力。华藏庄严在咫尺。大千沙界绝遮拦。烦恼无明都解释。不动步是真修。体露金风得自由。看破世间颠倒事。青林深处一声鸠。

　　示白斋禅人

　　为僧难为僧难。吃尽人间苦与酸。是非憎爱风穿耳。度量还同海样宽。华藏界谩盘桓。无边刹海一毫端。觑破缘生无实性。了知生死不相干。心外境亦何繁。流水青山镇日看。三十年来知是错。分明月照髑髅寒。觅不得始心安。彻底无根见肺肝。祖佛相传秘密旨。大似将空挪作丸。直教生铁流金汁。涌沸都来掌上观。会得者些关棙子。不妨随处种旃檀。

　　示碧辉禅人

　　为僧易。为僧易。要在男儿有大智。雪山真宝囊衣中。烈𦦨何须更回避。任毁谤从骂詈。恩爱冤家都远离。孤标独立绝亲疏。浊恶世间恣玩戏。逢人化敷妙义。譬如大鹏轻展翅。又如铅汞与真金。入火始能辩真伪。不求师不断臂。不图名兮不爱利。了无一物挂心怀。饥来吃饭困打睡。胡张三黑李四。从来不问渠名字。空花落尽见青天。敢道顿然超十地。

　　示顺涯禅人

　　入僧数非难易。蹈矩循规理不违。韬光混俗浑闲事。动止无非振祖威。栖岩壑住柴扉。腾腾养得肚皮肥。就中一种真三昧。猛火丛中片雪飞。知也未察几微。晴空白日雨霏霏。光明八万四千土。土土皆作黄金辉。袈裟紫衲衣绯。蓦地逢人拄杖挥。三餐茶饭随时度。渴饮清泉饥食薇。男儿到此恣豪放。更当勇力破重围。都城祖意须亲荐。净白途中芳草菲。

　　示古航关主

　　君不见。天目山头石作船。高峰大士居其巅。三十余年璎珞饭。至今人把清名传。吾徒静室亦何有。口不开兮足不走。赤身惟剩两条眉。白手空拳夸抖擞。又不见朗公禅。锄为枕子草为毡。佛法世缘何所似。磐石多恣白昼眠。吾徒不闻锄与草。磐石藤萝何处讨。开窗祇可见青天。一道灵明光皓皓。莫将此际当寻常。光非照境境非光。倏然廓彻通无碍。便是心空及第郎。

　　示李希仁居士

　　君不见。此事不与教乘合。敢将外典分优劣。坐断虚空逼塞时。大千沙界无遗子。是途中非考辍。只须吐出广长舌。无情敷演妙伽陀。尘说刹说众生说。山可倾海可竭。日可冷兮月可热。独有禅门不动尊。笑看红炉飞白。雪爆得断卒得折。旋机转位夸豪杰。四方八面任纵横。何妨弄巧翻成拙。鼓是非称奇绝。金毛跳入野狐穴。捋虎搏龙兴未阑。泥人肋下三条铁。大因缘好时节。为君细解同心结。列圣丛中向上关。熟读斯文真口诀。

　　示禅人

　　人生天壤间。幻质若浮沤。虚脆无真实。苦向身外求。譬如朝露花。又如涂地油。须臾便敛迹。胡为不知休。人身优昙开。芥子针锋投。赤肉明珠窟。青山碧玉楼。披襟弥宝色。动步遂清幽。肯逐尘缘使。竛竮空白头。

　　示方赤城侍御

　　红光弥雉堞。清瘦晏居中。须发皤然白。衣冠兴愈浓。名言苏困踬。门第鼓祥风。燕雀高眉宇。图书饱幼童。寂住添灵翠。浮山起彦隆。溪声清过乐。云势活如龙。他日重游处。相将看岭松。

　　示六义禅人

　　谁云有六义。宁知一字无。寄身如浮云。经世一须臾。男儿气浩然。眉宇动天枢。灼然没巴鼻。迥与生死殊。打开大散关。壮哉始自娱。莫学班白人。喃喃读梵书。论义如流水。究竟若茭芦。真是狮子儿。生成铁额颅。又如猛丈夫。抒海求明珠。只教亲瞥地。裂破祖师图。

　　示陈□□居士

　　遍界不曾藏。眼根岂能见。除是悟心人。当下讨方便。单提句话头。深追与力究。才欲涉思惟。圆明成过咎。譬如破重关。力与万人敌。通身都是胆。输赢在咫尺。那复论危亡。亦不分彼我。抹转上头关。无可无不可。果是狮子儿。不向那边讨。力就解翻身。根尘光皎皎。清风拂夜月。旭日尽朝露。万象咸点头。森罗尽回互。唤作无事人。唤作猛烈汉。更拟问如何。水浸石头烂。

　　示李借假居士

　　念佛与参禅。法门最直路。镇海倾明珠。乐邦宣净土。和盘尽托出。觌面绝差互。远祖莲花开。赵州驴马度。抑扬激教源。高下辩宗谱。尘界毫端析。法身全体露。花开德水清。酒醒衣珠悟。谩言佛土佛。须识主中主。念佛与参禅。祥云和紫雾。随方布德泽。切莫生犹豫。付嘱应弘通。化仪非小补。果得兼行之。真如带角虎。

　　示詹智安居士

　　实相毋容寄足。虚空岂是真心。坐断十方窠臼。顶门痛下金针。掉转乾坤何境界。拈来。沙土尽黄金。

　　示古辉维那

　　提起话头。倚天长剑。断生死流。碎魔军殿。不斩黧奴。岂肯放手。直破重围。先须知有。知有体玄。如临深渊。约不退后。推不向前。勇不顾身。命根始断。绝后再苏。救得一半。一半倔强。拗折拄杖。绝思惟时。来吃痛棒。

　　示殊常二禅人

　　一归何处。是擎天柱。抹转额颅。笑破了去。别子江上。浪花粗分。明月照珊瑚树。只饶坐断清虚。解活也须回互。双双行也双双行。须知一住一不住。

　　示智和禅人

　　遇午一餐。遇晚一宿。此是何缘。无非顺俗。忽朝踢破指头。敢道。玄沙受屈。屈不屈。听叮嘱。蓝田片玉本来辉。脱㲉乌龟火里浴。

　　示玄机禅人

　　痴痴呆呆。好去逻斋。昨日南岳。今朝天台。两瓢热水。一束干柴。梅子熟也。还我核来。若将持咒为禅要。天下禅人尽活埋。

　　示徐六岳宫保元勋

　　不忘灵山亲付嘱。长安大道行人速。一鞭木马蹋花飞。九重宫殿炉烟馥。闲拈拄杖撞虚空。逼塞谁分心境同。到得还家花未老。白云依旧故山中。

　　示方心寰彻侯

　　不忘灵山亲付嘱。大鹏久住金刚窟。但问归家归未曾。休将古德商迟速。虚楼百尺倚晴空。门闭梯捐路自通。不动步时弹指入。楼前木马夜嘶风。

　　示詹见五勋卿

　　不忘灵山亲付嘱。红尘岂障参禅骨。云衣不挂忽然苏。满目桃花春簇簇。春风吹树看春来。露柱生儿笑满腮。识得无生亲的子。任君掩耳过经台。

　　示顾醒石鸿胪

　　不忘灵山亲付嘱。者个都非心佛物。蓦尔通身热汗流。一味之间百味足。百味谁尝一味非。旅中无系自知归。解道澄江净如练。令人常忆谢玄晖。

　　示徐南高冏卿

　　不忘灵山亲付嘱。红藕池边波可掬。通身独露放光明万里山河清净目。庭生瑞草未为奇。瓮里腌齑变紫芝。碧眼胡师吞未尽。酸甜祇贵大家知。

　　示何天玉冏卿

　　不忘灵山亲付嘱。识取未生前面目。柳风梧月主人醒。扫花间杀樵青仆。春到黄莺语亦亲。半塘遥隔见通津。还他宝钏金羁子。任我穿衣吃饭人。

　　示俞容自勋卿

　　不忘灵山亲付嘱。学道先教无猒足。假饶已悟更加鞭。管取千魔俱殒没。护持须护自心玉。冰雪中间别有香。大著眼眶看仔细。丈夫眉宇旧昂藏。

　　示徐孟麟侍御

　　不忘灵山亲付嘱。光明智火烧残牍。逢人何处着商量。尽日芙蓉看未足。芙蓉霜刃向云磨。魔佛由来奈尔何。露布已闻铙吹奏。太平端许卧山阿。

　　示任文升侍御

　　不忘灵山亲付嘱。缘生世谛多林麓。剖开慧眼显全机。肯向尘缘空碌碌。突出衣中无价珍。从来见处不依人。大圆觉体光明藏。净白元无一点尘。

　　示吴黄岳侍御

　　不忘灵山亲付嘱。清光霭霭弥山谷。举头谁不见青天。男儿肯向他寻逐。待客迎宾事事长。跬步何曾离本乡。了知动转非他物。优钵罗花遍界香。

　　示朱罗青民部

　　不忘灵山亲付嘱。回头纸穴痴蝇出。疑情举处要分明。莫把心量重卜度。大千经卷一尘微。只贵当人剖出之。曾向洛阳宫里过。春花春鸟总宜诗。

　　示蔡圣龙祠部

　　不忘灵山亲付嘱。慧灯好向风前续。青天白露鹫峰明。更从何处分真佛。无分无别阿谁知。当下知归我是谁。猛火煅成清净土。一声孤雁夜听迟。

　　示庞序皇司马

　　不忘灵山亲付嘱。春气非传红与绿。一念攀缘眼底花。片言玄妙膺中物。空诸所有实诸无。活杀从来是丈夫。山色溪声还跳出。闹蓝风雨对屠沽。

　　示曹安祖司马

　　不忘灵山亲付嘱。浩然气宇餐天禄。堂堂妙用绝周遮。百匝千重光晃昱。底事分明说似君。碧空花雨乱纷纭。饭余柳岸经行惯。清风微动水成纹。

　　示吴泊如缮部

　　不忘灵山亲付嘱。海外波斯双赤足。夜来龙藏掌中生。锤碎休教添碌碌。俊鹘摩天秋气高。虚空无物见纤毫。驱耕夺食男儿事。一任西风爽布袍。

　　示王季常缮部

　　不忘灵山亲付嘱。雪冷须弥偏突兀。拈来青枣大如瓜。见后桃花清似菊。热油铛䑛大方馋。莫使重留贴肉衫。到得感恩知愧日。许君亲见老香严。

　　示白雉衡虞部

　　不忘灵山亲付嘱。社舞村歌堪荐入。歌声鼓节遣谁闻。耳中供个观音佛。虚空消殒一人边。草净湖南万里天。一句相凭重道当。石人双耳听声前。

　　示周敏山水部

　　不忘灵山亲付嘱。珊瑚影映澄江绿。清风明月两相知。莲花水面如车轴。石头城外草芊芊。蹋月穿云知几年。一自洞庭歌罢后。至今花雨尚蹁跹。

　　示金萝石田曹

　　不忘灵山亲付嘱。禅床直竖苍山骨。迥然一念射当人。此是吾家真种族。空花轮转本来无。迷悟俱非井觑驴。讨得钁头些子味。卧云啸月种松株。

　　示吴鬯膏田曹

　　不忘灵山亲付嘱。刻刻须教深入木。和身迸透顶门开。六六原来三十六。铁船无恙海潮通。月落沙寒钓已穷。若向此中亲荐得。竹箫吹过断芦中。

　　示丁莲侣国博

　　不忘灵山亲付嘱。宝华净界无延促。眉眶之下鼻头垂。何人解把舟行陆。方舟渡子不曾迷。说着河源却未知。雪满短蓑寒梦破。自惊身是钓鱼师。

　　示林如冲奉常

　　不忘灵山亲付嘱。熟处当生生处熟。却将生熟一铛煎。跛鳖盲龟称万福。出门何地不青山。傍晚征夫闲未闲。开彻碓花供醉眼。磨成砖镜照衰颜。

　　示吴文孙中秘

　　不忘灵山亲付嘱。头头法法光明域。虚堂无事一声雷。野狐跳入金毛窟。金毛狮子解翻身。者里分明不昧因。吐却狐涎入狐队。出山人是住山人。

　　示汪叔度进士

　　不忘灵山亲付嘱。康庄车马偏难忽。黄尘冉冉遍天涯。凭君拭洗青山俗。青山无况着秋烟。鹿草龙芝种玉田。独有一年收未得。祖珍抛散禁城边。

　　示沉得一孝廉

　　不忘灵山亲付嘱。得意骅骝风趁足。奔腾蹴蹋见分明。万里空山寻古宿。寻人花影落缤纷。玉带谁教报衲裙。合有临行饶舌处。钟山云似博山云。

　　示陈贲生孝廉

　　不忘灵山亲付嘱。白石苍松堪击筑。击出针锋一线通。千流万派看漩澓。山头白浪海中尘。囊里无钱剩买春。月满珊瑚枝自露。跏趺应笑劫前身。

　　示徐六虚孝廉

　　不忘灵山亲付嘱。宗门岂傍他人入。英雄眼底笑男儿。清风古路无迂曲。参禅先令识心间。锦鲤成龙一跃间。皮袋生光情爱尽。淡将言句写溪山。

　　示曹清之奉常

　　不忘灵山亲付嘱。参禅莫就禅中宿。当日惟知剑柄长。而今始觉毬门复。枯桩未始是枯桩。触处风摇白玉幢。万里泥牛奔影去。碧云无赖满春江。

　　示陈允嘉广文

　　不忘灵山亲付嘱。断崖峰顶黄茅屋。十方坐断见春风。拨云夜看千花谷。跨着杨岐三脚驴。不逢渠处也逢渠。解开布袋凭人看。妙用临机果不殊。

　　示张时华参军

　　不忘灵山亲付嘱。十年豫造征人服。征人未免挂征鞍。会免临期多仓卒。绣幢烟影碧油车。放出南山鳖鼻蛇。若道葛藤犹未断。一杯清供赵州茶。

　　示周元执参军

　　不忘灵山亲付嘱。牧童明月骑归犊。未到人牛不见时。休随草色平川绿。雨余芳草是前村。牧笛无端欲断魂。却向古邻荒寺去。大家扶起破沙盆。

　　示刘斗枢司马

　　不忘灵山亲付嘱。纵横出没无拘束。闲云踪迹渺天壤。魔佛从来皆眷属。放生容易杀生难。火宅之中叫野干。露地白牛车上坐。宝铃珠网夜天寒。

　　示吴淳太光禄

　　不忘灵山亲付嘱。钵盂中是千钟粟。横吞一粒齿牙香。却笑饥人果空腹。一粒原来何处生。大千心亩廓然平。夜来[腠-天+貝]有栽秧雨。好向绿杨听晓莺。

　　示叶翼所典谒

　　不忘灵山亲付嘱。花蜂岂就空枝宿。钻向银山铁壁中。他家好似无情物。场开选佛看登坛。莫道心空及第难。踢杀猢狲缚杀鬼。不知菩萨是何官。

　　示丘言思宫端

　　不忘灵山亲付嘱。弥陀一句无真俗。数珠绳断佛声消。卞和剖破荆山玉。分明宝镜映千灯。择叶寻枝我未曾。识得烧庵真供养。泥牛摇尾过窗棂。

　　示李在璞孝廉

　　不忘灵山亲付嘱。修幢拗折潇湘竹。实相门开声悄然。短衣破笠黄金域。江风淡荡法身寒。江雨凄清夜未残。休把䳌啼比莺语。万花丛里现优昙。

　　示叶白于中翰

　　不忘灵山亲付嘱。期君试听无生曲。无手人弹无耳听。聚合从前亲骨肉。团圞何处问他方。一片空心选佛场。打鼓却看谁作主。钓鱼原是谢三郎。

　　示余集生冏卿

　　不忘灵山亲付嘱。尔自弹丝我吹竹。合成一调供众生。梵天花雨成禾谷。搅不清兮烧不香。捉贼须教有正赃。溺器踢翻清夜晓。传灯名字间僧行。

　　示余周生都阃

　　不忘灵山亲付嘱。日午虚窗剔明烛。厨前巧妇细思量。自笑能炊无米粥。诸天同器不同餐。肘后金符近已刓。马足似云弓似月。将军今夜下三韩。

　　示方士雄太学

　　不忘灵山亲付嘱。青山满目原非物。荆棘丛中穿过时。何论横趋与直入。旋风八字打将来。宝网金绳触处开。万壑千岩春自暖。兔光和露护珠胎。

　　示汪吉所居士

　　不忘灵山亲付嘱。加鞭倒跨泥牛犊。牛背频将铁笛吹。声声韵出无生曲。无生曲子孰赓和。石人解拍木人歌。游遍支那归去晚。衣冠之下古弥陀。

　　示陈旻昭文学

　　不忘灵山亲付嘱。琼苗远发浏阳佛。扬吾家丑。逼吾忙。管保千生受涂毒。千生祇在一朝圆。毒鼓声腾万马先。廓尔子韶明物格。紫云金殿暗香传。

　　示余得之居士

　　不忘灵山亲付嘱。日用何妨耕与读。书中全露圣贤心。大似良田获嘉谷。圣贤俱自道场来。儒释源流莫浪猜。会得拈花微笑旨。龟毛拂子舞三台。

　　示剡水禅人

　　不忘灵山亲付嘱。波澄三昧银鸶浴。自从不解倒跨牛。石人泪堕相思曲。相思难写梦初分。半是思君半恨君。若使琵琶能诉出。指端应现博山云。

　　无异禅师广录卷第十七
卍新纂续藏经第 72 册 No. 1435 无异元来禅师广录


　　无异禅师广录卷第十八

　　住博山法孙　弘瀚　汇编

　　首座法孙　弘裕　同集

　　　　开示偈(四)

　　示刘自度居士

　　没踪迹处莫藏身。钓尽澄江跃浪鳞。藏身之处没踪迹。华亭两岸花狼籍。迸破虚空别有天。绿杨深处草芊芊。更须简点家常事。跛脚驴儿在后园。

　　示智璘居士

　　众生心佛无差别。大理不明誓不辍。一朝识得本来人。顿悟无生方欣悦。儿女团圞古道场。动步先须达本乡。父母未生前面目。着衣吃饭是家常。

　　示悟言禅座

　　立志修行须荦卓。还如美玉重雕琢。雕到玲珑八面时。功成始得称无学。放下尘缘即便休。青山何事使人愁。牧鞭收向明珠库。放出沩山水牯牛。

　　示吴观我宫谕

　　麈尾纵横劫外春。一番拈弄一番新。油瓶勘破投明客。茶话输他返拜人。孝满酒颠欣逆子。剑挥巢破验忠臣。不辞竿尽重栽竹。喜得华亭跃浪鳞。

　　示蒋熙台居士

　　圣道无依不拣人。入门何必断贪嗔。月盛银碗含秋碧。露浸松涛带晓云。清净界中才一念。轮回路上几生身。话头顿破阎浮梦。瑞草灵苗说似君。

　　示湛如禅人

　　圆明湛湛妙无垠。如涉纤毫即是尘。大地都来银世界。更于何处觅金身。休云妄莫分真。祇知一马生三寅。匝地清风何所有。笑看鹦鹉过西秦。

　　示江忆州居士

　　摩尼江岸若何求。直向骊龙颔下搜。喝转迅流须勇决。吸干沧海任遨游。拿云㸕浪凭双手。倒岳倾湫祇一头。眉底顿开无碍眼。光明普照四神洲。

　　示张兴公居士

　　横身宇宙没遮拦。尽力推爷山外山。不辩金光珍燕石。十方消殒谩追攀。脱筌网跃灵源。变化风云顷刻间。此是洞曹兼带旨。为君款款露全斑。

　　示萧若拙郡伯

　　不逐形仪观实相。玄机独露面门余。忘言宝藏流千古。烁梦真光彻太虚。石女绣空花有果。木人敲火焰生鱼。本源妙粹离非即。待客迎宾体自如。

　　待客迎宾体自如。何劳缘木复求鱼。灵心洞烛山河影。慧眼旋观物象虚。插草欣投当指地。拈花偏向笑颜余。而今𠢐破娘生面。眉目依然不是渠。

　　示黄玄石居士

　　出尘无染毒龙腥。世道鸿毛一样轻。幻化场中谁是我。电光影里孰为情。楞严读罢知空殒。宝所登时爱路平。自古圆通门大启。想君足下紫云生。

　　赠契玄上座

　　圆契拈花意。重研宝镜玄。弘施彰正令。妙挟验真传。峭壁深春翠。灵花带晚烟。当轩持万象。印破水中天。

　　示孤月禅人

　　讲席都游遍。来参没味禅。锄云栽紫芋。引水种青莲。䆳谷岚浮树。干柴火少烟。松风与夜月。相向不须钱。

　　示金灿宇居士

　　日用事无别。避喧转觉难。饭余歌昼永。烛尽笑更残。一切但仍旧。万般都是闲。才生分别想。知隔几重山。

　　示魁杓居士二

　　信心功德聚。凡圣莫岐分。放出唯三要。收来祇一尘。不从他变态。毋用自纷纭。识得衣中宝。何愁彻骨贫。信心功德聚。真个火中莲。旷劫元无异。今生幸有缘。揭开尘界网。印破水中天。最喜金刚宝。光明照大千。

　　示龚可济居士

　　苦海何为楫。诚心可济然。慈风清性水。慧日丽中天。华藏严身相。灵山在目前。须知尘界里。烈火绽青莲。

　　示李虚云居士

　　话头一句如弦直。岸柳岩花露法身。几向绿杨深处看。端然一点不沾尘。

　　示刘自度居士

　　话头一句如弦直。多少行人步不前。趋入便须着眼看。香云深处彻重玄。

　　示李何事居士

　　话头一句如弦直。钓尽长江获赤鳞。步下葛藤都绊断。超然无累逐时新。

　　示王元淳居士

　　话头一句如弦直。耀日精金觌面看。行过水晶宫殿去。门前尚有玉栏干。

　　示卓无量居士

　　话头一句如弦直。珠若澄兮水自清。彻见本来真面目。方知人我不关情。

　　示陈旻昭居士

　　话头一句如弦直。香象奔波失却威。截断狂澜观自在。旃檀林里凤凰飞。

　　示张兴公居士

　　话波一句如弦直。滴水高兴几丈波。出没云烟无限量。空花阳𦦨奈渠何。

　　示杨仲宜居士

　　话头一句如弦直。行遍阎浮不识人。拄杖头边亲磕着。深知痛痒是关津。

　　示顾长卿居士

　　话头一句如弦直。甘露还从天上来。八角磨盘亲拨转。无限树子倚云栽。

　　示马文先居士

　　话头一句如弦直。不是牛兮不是驴。蹄角皮毛消得尽。灼然露出顶门珠。

　　示何允量居士

　　话头一句如弦直。跛脚猫儿睡正鼾。夜半经行谁共语。月光花影恣清谈。

　　示姚邻卿居士

　　话头一句如弦直。进步宁知行路难。稍得顺风催客便。萧然无意过三滩。

　　示陈非白居士

　　话头一句如弦直。入处应从侍者边。定动更知将智㧞。门庭高峻古今传。

　　示范尔培居士

　　话头一句如弦直。急水滩中下足难。行过夜明宫殿里。严霜六月透心寒。

　　示邓直卿居士

　　话头一句如弦直。水底游鱼树上鸦。眉下顿开清白眼。笑看尘境乱如麻。

　　示余未也居士

　　话头一句如弦直。鸟道羊肠路可行。行到水穷山尽处。廓然天地是同庚。

　　示齐群玉太守

　　话头一句如弦直。宝网香云眼里花。透过冰山并雪洞。相逢且吃赵州茶。

　　示方时生贡元

　　话头一句如弦直。似吼春雷起蛰龙。情解那容些子在。善行须信辙无踪。

　　示姚纯甫贡元

　　话头一句如弦直。机发灵枢应不穷。知是自家真现量。四方八面起清风。

　　示张述之贡元

　　话头一句如弦直。凡圣量情不碍膺。独蹈大方何境界。倒骑铁马向空行。

　　示齐理侯居士

　　话头一句如弦直。业识消磨六月霜。烦恼丛中开眼看。皮囊尽放紫金光。

　　示齐季吁居士

　　话头一句如弦直。生逼鱼蛇化活龙。大地山河成粉末。眉毛血溅梵天红。

　　示胡康生居士

　　话头一句如弦直。捷疾雄奔木马嘶。万壑千峰都蹋遍。珊瑚枝上摘摩尼。

　　示胡凝生居士

　　话头一句如弦直。祖令全提向上玄。不向意言生卜度。路头笔直到家园。

　　示方奕予居士

　　话头一句如弦直。人在冰山雪洞来。时节不同尘世界。桃花九月满园开。

　　示戴式其居士

　　话头一句如弦直。柏子庭前语最亲。略彴桥边行下过。通人那肯问关津。

　　示盛集陶居士

　　话头一句如弦直。瓶泻云兴也是闲。佛法若从知解入。少林端不把心安。

　　示姚申甫居士

　　话头一句如弦直。混入方知不夜天。路载碧云云载月。无身人坐案山前。

　　示刘胤平状元

　　话头一句如弦直。饭后频斟赵老茶。䇿杖喜随流水去。深林无伴看飞鸦。

　　示刘君含居士

　　话头一句如弦直。行遍三千及大千。掉转身来何境界。夜明帘外月当天。

　　示刘六合居士

　　话头一句如弦直。混入灵源不记年。识得自心元是佛。更于何处觅金仙。

　　示刘尔敬居士

　　话头一句如弦直。梵语唐言义不殊。搬尽世间闲骨董。清风明月满庭除。

　　示刘尔静居士

　　话头一句如弦直。水底红尘山上鱼。布袋都来收拾尽。珊瑚枝上喜跏趺。

　　示洞如禅人

　　话头一句如弦直。六月炎天火里霜。须信目前无别法。溪深杓柄自然长。

　　示微密禅人

　　话头一句如弦直。狭路相逢罢问程。脚下原无勾绞索。横牵直绊不须惊。

　　示慧林禅人

　　话头一句如弦直。度尽众生佛是魔。魔佛两关都透过。阳春白雪和巴歌。

　　示慈水禅人

　　话头一句如弦直。梦醒忻看劫外春。遍野牛羊足水草。莫教蹋破岭头云。

　　示宗伯禅人

　　话头一句如弦直。开眼须知合眼时。明暗两头无著处。倒吹铁笛咏新诗。

　　示水澄禅人

　　话头一句如弦直。䇿杖寻溪得自由。撞着木人开口问。无言笑指水东流。

　　示玄灿禅人

　　话头一句如弦直。喝水成冰当等闲。拄杖才行三两步。几多花雨落人间。

　　示云知禅人

　　话头一句如弦直。直入重楼最上层。公案万千成粉碎。阿谁敢曰续传灯。

　　示荆山禅人

　　话头一句如弦直。吃饭穿衣最上乘。就里不生分别想。道人行处火消冰。

　　示中和禅人

　　话头一句如弦直。山自青兮水自蓝。活计不从人处得。清风明月是同参。

　　示道庵禅人

　　话头一句如弦直。你既无心我也休。华藏庄严原具足。贯珠宝网不他求。

　　示弘觊禅人

　　话头一句如弦直。谁是缘生谁是真。坐断两头无点事。庭前应笑看花人。

　　示□□禅人

　　话头一句如弦直。世道纷纭作么生。直入万花丛里过。不沾些子始通身。

　　示寂常禅人

　　话头一句如弦直。勿论他家短与长。生死岸头何捷径。疑情粉碎罢商量。

　　示智华禅人

　　话头一句如弦直。无位真人倒着鞾。行到水穷山尽处。通身浑是佛陀耶。

　　示慧生禅人

　　话头一句如弦直。讨甚闲心鼓是非。迸破疑团清梦里。相逢难与话离微。

　　示湛之禅人

　　话头一句如弦直。梅熟何劳更索核。吐尽口中酸涩味。齿牙应有暗香来。

　　示小枝禅人

　　话头一句如弦直。幽谷芝兰分外香。浪静水平人不语。鸳鸯凫鸟自成行。

　　示小止禅人

　　话头一句如弦直。直下承当早是迟。父母未生前面目。不劳开口贵先知。

　　示曹印禅人

　　话头一句如弦直。佛是灵山老比丘。以手自家头上摸。不须螺髻也风流。

　　示玄京禅人

　　话头一句如弦直。博得灵源活水长。分派不生高下想。成渠何必细参详。

　　示瑞云禅人

　　话头一句如弦直。勘破尘劳语最亲。捡得干柴烹活水。自斟自酌不干人。

　　示恒如禅人

　　话头一句如弦直。风雨无停竟到家。却笑后园驴吃草。夕阳西照影偏斜。

　　示葛皖伯居士

　　话头一句如弦直。雪夜安心不是心。好看当年干木客。石头路上水泥深。

　　示纯素禅人

　　话头一句如弦直。水面灯毬火里莲。雪洞冰山穿下过。长安尽处更加鞭。

　　示江达所居士

　　话头一句如弦直。脚下黄泥知几深。垢腻汗衫都脱尽。从他撩乱不关心。

　　示许圆修居士

　　话头一句如弦直。日不劳兮夜不眠。自古鼻端无点气。何须特地慕腥膻。

　　示程君鉴居士

　　话头一句如弦直。就路还家太钝生。旷劫本无些变易。何须特地越规行。

　　示芮含实居士

　　话头一句如弦直。十八儿郎笑未休。捡得粪头无价宝。几多欢喜几多愁。

　　示觉海庵主

　　话头一句如弦直。不落思量第二筹。推倒须弥穿屐走。毗卢顶上滑如油。

　　示众禅人

　　话头一句如弦直。空里浮云镜里花。看罢莫生奇特想。从来黑豆不生芽。

　　话头一句如弦直。当下无心见本来。干木更须牢把定。衡山路上滑如苔。

　　话头一句如弦直。地覆天翻不动心。祇有一条生活计。随缘愈入愈知深。

　　话头一句如弦直。无耳人闻说法声。云水尽时歌舞罢。长安大道坦然平。

　　话头一句如弦直。底事分明不许知。动着些儿遭药忌。离言谁肯辩深慈。

　　话头一句如弦直。闻说何如见面亲。纵是风恬闲不彻。还怜活水跃金鳞。

　　一句话头如铁橛。碧云深处有家传。相逢不必重宣说。处处春风杨柳天。

　　一句话头如铁橛。死中要个活人来。六根粉碎成团去。优钵罗花遍界开。

　　一句话头如铁橛。纵横万境也教闲。脚跟不带些泥水。收拾行囊过故山。

　　一句话头如铁橛。三千里外步如初。从来心法无前境。大地收来一草庐。

　　一句话头如铁橛。动中消息是如何。纤毫不尽随生灭。笑杀当年凌行婆。

　　一句话头如铁橛。骊龙颔下抉珠时。只须不顾危亡也。入手方知出世奇。

　　一句话头如铁橛。纷纭境界体如如。只消识取来时路。倒跨杨岐三脚驴。

　　一句话头如铁橛。多年故纸不须钻。一朝家当都抛却。始觉从前被眼瞒。

　　一句话头如铁橛。眉毛动处即须知。衲僧气宇天然大。莫只因循十二时。

　　示五叶侍者

　　一句话头如铁橛。三玄五位不须论。千经万典都抛却。扫地焚香是甚人。

　　示融愚禅人

　　一句话头如铁橛。活中要个死人来。相逢为报乡关事。紫茎金樱带露开。

　　无异禅师广录卷第十八
卍新纂续藏经第 72 册 No. 1435 无异元来禅师广录


　　无异禅师广录卷第十九

　　住博山法孙　弘瀚　汇编

　　首座法孙　弘裕　同集

　　　　开示偈(五)

　　示李虚云居士

　　顿悟心源开宝藏。万花丛里乐优游。春风也解禅那意。吹尽残红伴水流。

　　示刘自度居士

　　顿悟心源开宝藏。钟鸣鼓响验声尘。自从识得缘心法。一个无心间道人。

　　示齐宝明居士

　　顿悟心源开宝藏。从他烦恼与菩提。三餐茶饭随时过。无事深山听鸟啼。

　　示邓九如居士

　　顿悟心源开宝藏。灼然笑点马师圈。顶门果具摩醯眼。黑白终归句下圆。

　　示李何事居士

　　顿悟心源开宝藏。摩挲睡眼见青天。现成公案重拈出。三个猢狲夜簸钱。

　　示傅远度居士

　　顿悟心源开宝藏。衲衣底事有来由。囫囵吞个青州枣。直至而今饱不休。

　　示方士雄居士

　　顿悟心源开宝藏。鸡鸣犬吠演真乘。虽然逐日忉忉底。吃饭穿衣似不曾。

　　示刘今度居士

　　顿悟心源开宝藏。庭前柏子话偏长。道人不谙西来旨。一阵清风一阵凉。

　　示杨仲宜居士

　　顿悟心源开宝藏。黄金沙石不须论。展开两手无依摸。万象森罗一口吞。

　　示姚邻卿居士

　　顿悟心源开宝藏。庞家儿女是知音。超方不许留些子。抛却家园自陆沉。

　　示邓直卿居士

　　顿悟心源开宝藏。家风不与世人同。百千万种诸三昧。祇在寻常语默中。

　　示刘文长居士

　　顿悟心源开宝藏。全身领荷亦迟迟。更思吸尽滔天浪。笑倒江西马大师。

　　示王元淳居士

　　顿悟心源开宝藏。祖翁田地不曾移。若将计较从他觅。大似倾杯灌漏卮。

　　示茹无简居士

　　顿悟心源开宝藏。个中原不立纤尘。谁云珍玩过沙石。还笑从前彻骨贫。

　　示陈非白居士

　　顿悟心源开宝藏。珊瑚枝上月溶溶。清虚不是人间境。吹去浮云晚树风。

　　示熊飞卿居士

　　顿悟心源开宝藏。黄花翠竹总真如。若将花竹生知解。笑杀当年碧眼胡。

　　示叶对育居士

　　顿悟心源开宝藏。肘后灵符衣里珠。几多玄妙都抛却。认取杨岐三脚驴。

　　示余得之居士

　　顿悟心源开宝藏。通衢倒跨白牛车。角头无限庄严具。都在深慈长者家。

　　示余未也居士

　　顿悟心源开宝藏。大千经卷不他寻。分明一个真呆子。肚量从来海样深。

　　示鞠岩长居士

　　顿悟心源开宝藏。逢人懒论口头禅。珍珠收向皮囊里。棒喝交驰总不然。

　　示邓鲁生居士

　　顿悟心源开宝藏。好山好水一时收。从来不出门庭外。古佛家风得自由。

　　示张讷所居士

　　顿悟心源开宝藏。髑髅无识眼初明。更知心境如如处。花鸟逢人亦不惊。

　　示王梦兰居士

　　顿悟心源开宝藏。多年古路滑如苔。净瓶扑破重拈起。归去阎浮又再来。

　　示姚亶卿居士

　　顿悟心源开宝藏。西江吸尽不为奇。当阳打个翻斤斗。铁笛横吹劫外诗。

　　示吴叔达居士

　　顿悟心源开宝藏。随声逐色过朝昏。一条拄杖穿云走。得失亲疏总不论。

　　示王君翰居士

　　顿悟心源开宝藏。落花流水尽家珍。台山婆子空劳力。到岸毋容更问津。

　　示王闳卿居士

　　顿悟心源开宝藏。何劳特地问风幡。猎人惊破三更梦。始觉从前事事烦。

　　示徐贞可居士

　　顿悟心源开宝藏。大唐国里没禅师。虚空打个翻身转。拍手徉徜我是谁。

　　示郑譕臣居士

　　顿悟心源开宝藏。拈香择火当寻常。而今识得闲些子。却笑从前手脚忙。

　　示蔡玉源居士

　　顿悟心源开宝藏。扬眉瞬目显全机。几多盐醋都倾却。收拾深山住草扉。

　　示□白生居士

　　顿悟心源开宝藏。白云深处有家传。灼然伸出拏云手。好向虚空驾铁船。

　　示罗元清居士

　　顿悟心源开宝藏。着衣吃饭见如来。不须更问南山路。笑指庭前石上苔。

　　示任征生居士

　　顿悟心源开宝藏。珊瑚枝上海风清。现前何事为遮障。才涉思惟万八程。

　　示碧辉禅人

　　顿悟心源开宝藏。骊龙颔下抉珠来。而今懒论光明聚。包裹皮囊且学呆。

　　示瑞崖禅人

　　顿悟心源开宝藏。扶桑元在海门东。衲衣时藉云霞补。剪尺无烦问志公。

　　示叶𠒎生居士

　　顿悟心源开宝藏。更须笑展佛家风。娘生面目从缘识。水鸟山花处处同。

　　示魁吾居士

　　顿悟心源开宝藏。金陵原是石头城。万年不更长江水。一任诸人自濯缨。

　　示华宇居士

　　顿悟心源开宝藏。脚头蹋着尽黄金。更知锦帐春消息。石女穿花不用针。

　　示洪宇居士

　　顿悟心源开宝藏。钱塘江上弄潮来。回途不顾衣衫湿。蓦地逢人笑满腮。

　　示振宇居士

　　顿悟心源开宝藏。相逢眉动便知音。现前休问无生境。深涧流泉太古琴。

　　示莲溪居士

　　顿悟心源开宝藏。腰缠十万下杨州。从来懒惯无他意。风自清兮水自流。

　　示冲玄禅人

　　顿悟心源开宝藏。魔王眷属尽家亲。当轩明镜难逃影。毕竟无容一点尘。

　　示陈濠濮居士

　　顿悟心源开宝藏。真光原与世光同。华严无限香云盖。旋复都归指顾中。

　　示方季康居士

　　顿悟心源开宝藏。毗耶城里是吾家。大千掌内轻拈出。毫相辉煌塔影斜。

　　示卓无量居士

　　顿悟心源开宝藏。金针透穴不为难。夜深懒听渔家乐。带月乘云下碧滩。

　　示熊□□居士

　　顿悟心源开宝藏。无荣无辱道人家。一条白练随他去。动着些儿乱似麻。

　　示徐□□居士

　　顿悟心源开宝藏。脚头何地不青山。肯将佛法生知解。迸破尘劳且学闲。

　　示郭玄朗居士

　　顿悟心源开宝藏。饭余策杖喜经行。溪边折尽垂杨柳。展似眉毛作么生。

　　示余慎尔居士

　　顿悟心源开宝藏。缘生识得本来身。莲花根发淤泥里。却笑居尘不染尘。

　　示端宇上座

　　顿悟心源开宝藏。江南江北不须分。溪声山色西来意。万里青天万里云。

　　示应时上座

　　顿悟心源开宝藏。清风凛凛自江来。从缘荐得相应句。蹋破须弥顶上苔。

　　示三藏殿以监院

　　顿悟心源开宝藏。拈来瓦砾胜黄金。阎浮游遍寻知己。得意终归祇树林。

　　示栖霞一监院

　　顿悟心源开宝藏。木樨香后菊花香。天明对镜穷颜色。原是东村赵大郎。

　　为六雪禅人入关

　　翻思昔日云门老。关字相酬最上机。分付博山訚道者。莫教辜负翠岩眉。

　　为六雪禅人出关

　　始行大事六年雪。顿入圆明一片冰。今日幸亲无缝塔。掣开关锁万千层。

　　四公案拈示六雪座元

　　没踪迹莫藏身。藏身处没踪迹。吞干海水跃金鳞。澄江始见花狼籍。

　　什么物恁么来。曹溪路浪如雷。说似一物即不中。大庾岭上网张回。

　　有佛处不得住。无佛处急走过。三千里外摘杨花。逢人莫论蒲团破。

　　麻三斤干屎橛。才拈着心路竭。簉破阇黎铁面皮。禅床皎皎三更月。

　　示方士雄居士(三首)

　　千贤万圣说惟心。识得应歌乐道吟。就里了然无一物。山河大地尽黄金。

　　非佛非心非是物。谩劳皮袋吃酸辛。现前境色清如洗。一一为君细指陈。

　　一滴灵源无变色。非今非古亦非新。十方坐断重移步。不是潇湘不是秦。

　　示谢在之居士

　　识得云门一字禅。众生诸佛本同廛。当机更问西来旨。陆地莲花朵朵鲜。

　　示汪心镜居士

　　来机即赴未为难。背触俱非肯綮间。大火聚中看变态。真文不欲露全斑。

　　示吴鼎甫居士

　　脚头无地不青山。祖意还期顾盼间。识得未拈花去处。是非不到饮光颜。

　　示玄京沙弥刲股愈母(二首)

　　父精母血得生身。须信从前彻骨贫。者个皮囊都割尽。孰为我也孰为人。

　　世间大孝无如佛。童子心肠亦效之。幻化门头开只眼。也须记取下刀时。

　　示何芝岳宗伯(二首)

　　道得溪深杓柄长。空花阳𦦨罢思量。东抛西掷衣中宝。舌遍三千谩举扬。

　　世谛宁羁出世缘。追风逐日箭离弦。当机觌面如亲荐。订约输盟不记年。

　　示阮澹宇郡伯

　　秋时落尽阎浮叶。何故黄花九月开。惟识肯随渠变异。冷看漩澓去还来。

　　示雪航禅人

　　行尽千山与万山。逢人特地放痴憨。一朝看破枝头月。始觉澄潭彻底寒。

　　示常庵禅人

　　识得真常便住庵。袈裟从教破㲯𣯶。橘皮汤作三更点。玩月歌杯下碧潭。

　　示智镌禅人

　　一片闲云归岭去。三间茆屋旁山隈。乾坤裹向袈裟里。今日分明付大梅。

　　示彬颖禅人

　　三间茆屋随缘住。两朵眉毛要自伸。好把偷心都死尽。始知布袋活如神。

　　示超尘禅人(二首)

　　滔滔濵水送行舟。剩有江南结胜游。蹋遍故乡田地日。归来应笑乱峰头。

　　脚跟一段真奇事。抖擞尘缘作么超。禅者果知灯是火。鸟窠何必用吹毛。

　　示照浮禅人行脚(二首)

　　问君曾读五车书。[打-丁+龠]管成文似有余。我已摇鞭君信否。归家应笑倒骑驴。

　　倒骑驴子上杨州。却胜当年跨鹤游。邵泊河边何境界。烟云深处水悠悠。

　　示成涵禅人

　　几回梦入故家乡。麦饭葱汤谩忖量。蹋遍山川图甚事。只须亲见本爷娘。

　　示志西禅人(三首)

　　宗门底事皎如雪。软似金刚硬似泥。无事夜行刚把火。须知脚下有高低。

　　分明两口一无舌。簸土扬尘无间歇。突出海门大日轮。元来却是新罗月。

　　倒跨泥牛自在时。横吹铁笛咏新诗。虽然拶出通身汗。下载清风付与谁。

　　示恒一禅人省亲

　　恒年一片切心肠。不问程途到上方。今日还从原路去。归来亲见本爷娘。

　　示九如监院

　　荷担监院不寻常。铁额铜头颇厮当。吃尽几多酸苦味。而今始觉菜根香。

　　示知止禅人送师回浙

　　殷勤特地送师回。此去还期此日来。莫谓江头风景别。年年九月菊花开。

　　示剖密禅人

　　锡杖横挑入径山。风霜肯信髑髅寒。千峰顶上牢收拾。若谓崎岖步转难。

　　示观一禅人

　　入岭还如出岭时。袈裟紧裹肚皮饥。今朝不办山头供。云树依依任所之。

　　示宝岩禅人

　　奔驰何独豫章西。锡杖无辞脚下泥。别子江边高着眼。红轮盘涌一声鸡。

　　示自繇禅人

　　听到天花撩乱时。宗门底事贵亲知。翻身抹过毗卢顶。个是金毛狮子儿。

　　示印文禅人(三首)

　　觌面当机识印文。肯将世念自纷纭。只教霜雪消融后。自有灵枝一带春。

　　至宝从来六不收。根尘界里自优游。一朝和架都翻转。迸断中间与两头。

　　梦幻沤花人易会。沤花梦幻莫生疑。世情彻底融通处。软似金刚硬似泥。

　　示石隐等琨侍者

　　苍石重岩挂碧霞。妙严锦上复添花。回头忽见匡山路。五老峰前有活蛇。

　　示晓宇禅人

　　谯更连漏颇相当。眨眼还成孟八郎。一觉天明无别事。法身元是臭皮囊。

　　示石浪禅人

　　长江石壁浪滔天。岸柳岩花亦眩然。最喜澄潭潭底月。开眸不费草鞋钱。

　　示穆禅人

　　逢缘不尽谩云休。细看沩山五字牛。肯信虚空成粉末。劫外无身何处游。

　　示玄诠禅人

　　玄猷端不涉言诠。过渡还乘没底船。彼岸岂容些子法。逢人祇只叙寒暄。

　　示道开禅人(三首)

　　行脚年来路转多。白云冉冉莫蹉跎。大庾衣钵今犹在。尽力荷担动得么。

　　行尽千山与万山。脚皮多笑口皮顽。浑身不见些儿暖。火把分明觌面看。

　　侍者三年尚未劳。脚跟多被恶风摇。此间佛法无人识。肯向而今动布毛。

　　示筵禅人落发

　　当机削去娘生发。露出摩尼顶上珠。分付时人高着眼。此回亲见赤须胡。

　　示甫中禅人

　　甫中知见尽芟除。烈汉从来不蓄书。只字片言都吐出。翻身却笑赵州无。

　　示印宗禅人

　　印破宗乘壮铁牛。溪南溪北恣优游。忽朝蓦鼻穿归也。迥地遮天者一头。

　　示捷初禅人

　　云从谷聚谷生云。叆叇祇园别有春。宝篆香消僧定起。阶前花雨几缤纷。

　　示陈之望居士

　　自家田地要耕耘。勤牧牛羊莫乱群。就里灵苗须早种。及时花雨几缤纷。

　　示去非禅人

　　自是不贪香饵味。三餐茶饭淡如饴。舌根血尽经光现。好向深山种紫芝。

　　示僧

　　当轩宝镜若为容。影象全消顾盼中。妙挟浑然无渗漏。谩将珍御杂顽空。

　　示印空禅人

　　空知四大元非我。印破娘生铁面皮。讲到天花撩乱处。岩前石女夜生儿。

　　示沈东华使君

　　一餐斋罢一杯茶。扫地焚香诵法华。幸得个中无别事。莫教黑豆又生芽。

　　示智璠居士

　　饥时吃饭冷添衣。正是维摩杜默时。莫谓朔风吹不入。天寒也贵大家知。

　　示古邦居士

　　剔起眉毛休懒惰。法门底事勤担荷。一朝撞破指头时。始觉从前都是错。

　　示樵阳居士

　　少室宗风无别法。从来涧水碧如蓝。五台山顶金毛现。看破前三与后三。

　　无异禅师广录卷第十九
卍新纂续藏经第 72 册 No. 1435 无异元来禅师广录


　　无异禅师广录卷第二十

　　住博山法孙　弘瀚　汇编

　　首座法孙　弘裕　同集

　　　　开示偈(六)

　　刘和鹤居士赴试春官以草履送之。兼示四偈

　　曾闻赤脚下桐城。居士今朝恁么行。草履紧包双指露。管教平地听雷声。

　　桂花香处露真机。正是心空及第时。燕北风高如有雁。倩闲早寄博山诗。

　　草鞋蹋破长安道。直入金台最上层。壁上有僧高着眼。好将佛法继传灯。

　　脚跟点地瑞莲开。万仞峰头得意回。有问草鞋何处觅。报言曾到博山来。

　　示周肯成居士

　　苦海中流弄钓竿。从渠漩澓不相参。西江涓滴如吞尽。沙界都卢一坐龛。

　　示胡法野居士

　　抖擞身无些子法。野情偏结世缘多。当初大道如亲荐。笑杀台山指路婆。

　　示平宰居士

　　平心待物恒常事。高宰乾坤越样新。突出衣珠如瓦砾。不妨随处是通津。

　　示余毓蟾太守

　　鹤长𠒎短自天然。何似君家白昼眠。尽世诸人寻不着。星辰印破月中天。

　　送彭质先学博(二首)

　　一法空时万法空。万缘空处体皆同。堂堂日用无他事。指点全彰顾盻中。

　　带雨山头纵步时。心空及第报君知。现前佛法谁担荷。琪树琼花映绿醾。

　　示写照宝林居士

　　握管精神分外奇。此情惟有自心知。宛然写出娘生面。千载人思上古时。

　　示黄子义居士请经回

　　为求半偈舍全身。居士今朝恁么行。踢破指头谁证据。万余纸上话无生。

　　示素真居士请经回

　　剜肉燃灯为法来。脚跟蹋破几苍苔。牢把柁时急水去。鞋山顶山顶上瑞莲开。

　　生成一片铁心肠。猛浪狂风颇厮当。今日回观山顶月。逍遥谁谓脚跟忙。

　　剖尘直欲见全经。舟楫何辞泛远溟。怪石狂风穿下过。此回始道佛家宁。

　　水陆兼行意颇安。石头城外走长干。无边塔影光明种。今日方知会遇难。

　　示越山禅人

　　不从途路分阶级。只欲须弥顶上行。倘与迦文亲觌面。问渠何处是缘生。

　　建安江岸示青林诸弟子(三首)

　　相逢倏尔半年余。丱角丫环妙挟初。宝篆久沉宫漏冷。愿携香水灌毗卢。

　　逆水重重叠叠滩。相逢千里别离难。回途石马如厮扑。䆳壑幽林指顾间。

　　来时清冷去炎蒸。惹得山嫌腥臭名。今日江濵何所适。剩余一叶扁舟轻。

　　示众禅人(二首)

　　一茎草上现琼楼。吸尽支那四百州。赢得清风收白汗。何须特施使人愁。

　　天高地厚问端由。棒喝交驰卒未休。换骨洗肠犹不是。谁知屋里贩杨州。

　　示杨兰似居士

　　投子山头不记年。赵州翻弄老婆禅。夜行不许须亲到。公案而今始得圆。

　　示伏虎寺龙泉禅人(二首)

　　一蛇一虎每随身。劈面当机不顺人。放不下时担取去。袈裟赢得岭头云。

　　金锡当年格斗时。畜生灵性更粗知。而今识得鹅湖事。千载风规步不移。

　　示剡水船居

　　马迹尘踪岂不能。喜从水面伴禅僧。绳床安向骊龙角。细柳长堤绍祖灯。

　　示自空禅人

　　舍却庵居云水游。腰包瓢笠喜干休。虽然指出当阳道。岐路须防滑石头。

　　示蒋一个居士荐母(二首)

　　叱去泥牛木马。横拈玉线金针。刺出真空锦绣。何须向外追寻。

　　从来不是众生。何用更求活佛。放光动地者谁。唤作天真一物。

　　示连茂宇居士(四首)

　　人生一百岁。造化若浮云。衣里珠无价。分明指似君。

　　世界何期久。尘缘仔细看。升沉无了日。轮替骨毛寒。

　　欲寡神怡静。无嗔气自清。修行知此意。何必问长生。

　　要紧惟慈恕。慈心即佛心。了知慈是佛。不向外边寻。

　　示道开禅人

　　相聚吃茶去。斯人超一等。不须彻夜行。露湿衣裳冷。

　　示放生者(二首)

　　想彼飞潜意。贪生与我同。仍无冤对业。何事陷罗笼。

　　水上回头日。空中鼓翅时。岂图荣贵作。悲运报君知。

　　示黄海岸司理(四首)

　　民财己财。民肉己肉。不饮不荤。是中丞禄。

　　行无缘慈。运同体悲。蓄之伐之。必也其谁。

　　齐之以刑。待之以礼。善恶贤愚。如出诸己。

　　应缘海岸。树大法幢。通身毛孔。吐旃檀香。

　　四咨

　　咨尔库头。正信因果。一米不私。毋存彼我。七果地狱。两饼饿鬼。毫𨤲侵欺。过蛊毒水。一绢一钱。猪头驴脚。知罪福相。守如来约。卖宝寿姜。燃石窗灯。千年辛辣。万古光明。

　　咨尔化主。众生福田。法轮未转。饮食须先。粒米寸纱。智者可吓。砖钱瓦钱。古今称讶。持临济钵。勾大慧簿。相随来也。笑倒圆悟。古镜未磨。汝当下语。黄鹤楼前。翱翔绝侣。

　　咨尔监院。持显持微。勤俭辛苦。舍汝而谁。以礼交宾。以和慰众。先人后己。法门梁栋。指甲许盐。龟毛许利。倏忽有差。陷身于地。古杨岐叟。终慈明代。清光匪磨。传灯永载。

　　咨尔典座。变生为熟。惟法相应。米中有粥。张石巩弓。牧懒安牛。一回入草。牵转鼻头。遵如来言。信狮子吼。偏众一汤。烊铜灌口。乃圣乃贤。多务斯役。踢倒净瓶。横趋而出。

　　净土偈(有序)

　　曩云栖师翁。将一句弥陀。簧鼓天下。人竞谓古弥陀再世。余弱冠心切归依。及行脚。被恶风吹入闽中。蹈宗乘阃域。念佛法门束之高阁矣。己亥鹅湖圆戒归。与缁素谈。及祖师巴鼻。因无可与语。复忆吾师翁慈惠恩大难酬。嗣后亦时将弥陀六字。结西方十万缘。间有议之曰。师宗门下客。何以搬此间家具。余曰噫是何言欤。莲花净域。诸祖咸趋。余何敢讳缘引毫书一百八偈。以醒缁素。若唤作禅。唤作净土。一任诸人。强生节目。自不干老僧事。

　　旹天启辛酉夏浴佛后五日识

　　净心即是西方土。行遍西方步不移。无影树头非色相。瞥然起念便支离。

　　净心即是西方土。念佛声消我是谁。彻底掀翻谁字窟。三家村里活阿弥。

　　净心即是西方土。何必瞿昙万卷书。霹雳一声聋两耳。全身拶入赵州无。

　　净心即是西方土。裂破阎浮归去来。使得时辰颠倒走。金沙水面妙莲开。

　　净心即是西方土。倒岳倾湫我是谁。少室山前亲撞入。红罏猛𦦨雪花飞。

　　净心即是西方土。带累同缘祸及身。五蕴六根成粉末。伶仃好笑又惊人。

　　净心即是西方土。亲到方能辩祖宗。吸尽澄江高着眼。镜清水底日头红。

　　净心即是西方土。点铁成金喻不齐。细抹将来浑小事。莫教辜负老僧兮。

　　净心即是西方土。拄杖横挑布袋行。贵买得来仍贱卖。慈门无价不须争。

　　净心即是西方土。倒跨昆仑入海门。行到水穷山尽处。灼然别是一乾坤。

　　净心即是西方土。千圣同登没底船。石壁丹崖都撞过。而今始觉脚皮穿。

　　净心即是西方土。扫地焚香事事宜。两口不开生白醭。此情惟有木人知。

　　净心即是西方土。澄不清兮搅不浑。更问乐邦何处是。好将此语教儿孙。

　　净心即是西方土。海底红尘涌瑞花。万亿劫来成底事。今朝特地献袈裟。

　　净心即是西方土。楚水秦山路坦平。禅客莫生高下想。脚跟点地最分明。

　　净心即是西方土。赤脚波斯入大唐。突出衣中无价宝。者回不做探花郎。

　　净心即是西方土。锦绣乾坤净业成。一句弥陀才吐出。昂藏皮袋廓然清。

　　净心即是西方土。一句弥陀一佛成。大地咸成银世界。更于何处睹明星。

　　净心即是西方土。烧尽阎浮栗棘蓬。贴肉汗衫都卸却。堂堂独露主人公。

　　净心即是西方土。肉髻明珠不用亲。万八程途弹指到。莫教辜负好时辰。

　　净心即是西方土。炯炯毫光劫外春。作佛尚嫌忙世界。那得闲情趁鹿群。

　　净心即是西方土。蕴界元空极乐邦。万境无人谁会得。一轮明月照澄江。

　　净心即是西方土。妙理玄谈总不论。宝鸭香消帘倒卷。却于无佛处称尊。

　　净心即是西方土。碧眼胡僧笑点头。顺色摩尼如瓦砾。谁云宝阁及琼楼。

　　净心即是西方土。月老冰枯兴正骄。一带晴空无限乐。分明底事不相饶。

　　净心即是西方土。一念无生唤不回。好把两头都坐断。春风吹起劫前灰。

　　净心即是西方土。口说无凭步最亲。烂坏木鱼轻击着。几多花雨乱缤纷。

　　净心即是西方土。待客迎宾似不曾。光剃头兮净洗钵。浑然天地一间僧。

　　净心即是西方土。直裰原来重七斤。只教㲯𣯶成片去。不须礼拜复殷勤。

　　净心即是西方土。三昧尘劳总不知。野菜和羹消日子。无生一念越僧祇。

　　净心即是西方土。鼾睡须知被底穿。一觉天明无别事。三餐茶饭又依然。

　　净心即是西方土。打破画瓶归去来。无影树逢腊月火。春风偏向百花开。

　　净心即是西方土。极乐都无众苦侵。一句弥陀光烁烁。花开见佛不须寻。

　　净心即是西方土。六月严霜遍地铺。突晓途中人不讳。冰怀炯炯道情孤。

　　净心即是西方土。突出娘生双眼睛。四圣六凡都坐断。胸襟铁铸没人情。

　　净心即是西方土。行树常开白玉花。长者倚门终日望。竛竮何事不归家。

　　净心即是西方土。荷叶无风浪打翻。透网金鳞谙水势。而今触处是痴顽。

　　净心即是西方土。雨洒云蒸分外奇。一具骨头鸣历历。振声也要大家知。

　　净心即是西方土。德水常清七宝池。佛法要从何处入。微风才动念声时。

　　净心即是西方土。水月松风彻底清。觌面不知真趣向。临终何用佛来迎。

　　净心即是西方土。奕叶相承镜里花。非树非台如会得。本源无地长灵芽。

　　净心即是西方土。树倒藤枯句里亲。大笑一场人不委。相随来也是关津。

　　净心即是西方土。水鸟时常演妙音。黄面瞿昙慈太煞。都缘一片老婆心。

　　净心即是西方土。石上灵踪万古存。拄杖头边亲摸着。了然无事大沙门。

　　净心即是西方土。廓彻无依绝异同。鼓掌狂歌经几劫。眉毛血溅梵天红。

　　净心即是西方土。蹋断桥梁见古村。瞥尔常光穿脑过。优游三界独称尊。

　　净心即是西方土。净土不闻寒暑侵。几阵香风来水面。无边化鸟尽归林。

　　净心即是西方土。一句弥陀当路头。家破人亡何处去。慈门无饵不须钩。

　　净心即是西方土。狼籍囫囵总不成。肯信弥陀居浊界。空中惟听散花声。

　　净心即是西方土。官不容针车马通。古木鸦声才歇得。一轮明月出烟笼。

　　净心即是西方土。朗月当空照胆寒。百岁老人分夜火。剩摇木铎笑更残。

　　净心即是西方土。木马嘶风过汉秦。蹋破髑髅谁是主。多年故旧一时新。

　　净心即是西方土。包纳虚空干不干。独有狸奴精古怪。破颜微笑两三翻。

　　净心即是西方土。捏死猢狲迸出头。万亿劫中弹指到。弥陀无量有来由。

　　净心即是西方土。古涧寒泉吞吐难。彻见赵州真面目。横行直撞不相干。

　　净心即是西方土。瓶里鹅儿唤出来。自己主人长夜梦。一声佛号不须猜。

　　净心即是西方土。孝满曹山好酒颠。吸尽乐邦消息子。笑看烈火绽青莲。

　　净心即是西方土。无相光中有相身。心境牵缠成鬼戏。谁为我也孰为人。

　　净心即是西方土。向上传灯语亦非。幻化图中开只眼。何须更欲问玄微。

　　净心即是西方土。开口何曾道得来。独许通玄峰绝顶。万年石上长青苔。

　　净心即是西方土。下载清风付与谁。白汗流通浓滴滴。垒堆赢得一身肥。

　　净心即是西方土。露柱灯笼笑未休。吃尽世间酸苦味。蒲团剩有暗香浮。

　　净心即是西方土。琴瑟无弦太古音。韵出海潮无限意。徽猷永绝去来今。

　　净心即是西方土。狭路逢人话短长。两耳聋时听愈好。乡音谁与辩宫商。

　　净心即是西方土。彩笔将来𦘕不成。深夜石床无伴侣。鼾然一觉已天明。

　　净心即是西方土。独宿孤峰境更赊。万仞岩前亲瞥地。袈裟角上带些些。

　　净心即是西方土。教外须知别路行。若是祖师门下客。破颜端不论无生。

　　净心即是西方土。优钵无根满树花。不许老胡闲太惯。龟毛景色乱如麻。

　　净心即是西方土。古曲无音和者稀。昔日沩山亲嘱付。大书五字载毛皮。

　　净心即是西方土。拥毳酬机花药篮。更问此间多少众。前三三与后三三。

　　净心即是西方土。瓶泻何曾梦见来。缺齿老翁惟面壁。一花五叶至今开。

　　净心即是西方土。皮袋还知痛痒无。掉转乾坤何境界。夜明帘外夜明珠。

　　净心即是西方土。仙果奇葩带露看。金色头陀才觑见。倚天长剑逼人寒。

　　净心即是西方土。翻着襕衫倒着鞾。若是韶阳亲的子。可擒可纵雪峰蛇。

　　净心即是西方土。入水乌龟陆地行。换尽皮毛并骨髓。而今特地可怜生。

　　净心即是西方土。扑碎挪丸总不妨。本性弥陀无向背。广长舌上妙莲香。

　　净心即是西方土。措大拳头认得么。者里不曾分胜负。临机何用动干戈。

　　净心即是西方土。峻急滩头下脚难。糙石深坑亲历过。弥陀觌面莫颟顸。

　　净心即是西方土。夺食驱耕事太繁。何似懒残无用汉。逢人含笑竖空拳。

　　净心即是西方土。三岁孩儿尽白头。读罢世间经史后。洞然无物饱齁齁。

　　净心即是西方土。腊尽多烧破纸钱。拍掌又逢新日月。万花堆里看龙眠。

　　净心即是西方土。相见扬眉落二三。古道不存车马迹。舌头无骨定司南。

　　净心即是西方土。带发留须表丈夫。赤尾金鳞才跃出。澄潭无水浪花粗。

　　净心即是西方土。魔界空时佛界空。世界闲云收拾尽。一轮迸出海天红。

　　净心即是西方土。穿市波斯读梵书。百丈当年开大口。至今称谓赤须胡。

　　净心即是西方土。空里狂花镜里头。看破两桩奇异事。端然屋里贩杨州。

　　净心即是西方土。逐队随群粥饭僧。一饱饥疮无别事。殷勤祇奉佛前灯。

　　净心即是西方土。古寺清幽月到窗。夜半捉来床畔鼠。天明飞出绣鸳鸯。

　　净心即是西方土。眼里瞳人筑绣毬。搬弄世情浑不了。廓然无事且干休。

　　净心即是西方土。海底珊瑚望月生。独角龙王开眼看。嶒嶝古路少人行。

　　净心即是西方土。毒药醍醐一器盛。杀活从来都在我。放开捏聚不须惊。

　　净心即是西方土。罔象玄珠不足称。要会老僧无味句。破驴脊上走苍蝇。

　　净心即是西方土。呼遣南山鳖鼻蛇。弄罢浑成闲笑话。树头无影乱啼鸦。

　　净心即是西方土。浩浩尘中射鹿回。祇个随流人不禀。禅门无句语如雷。

　　净心即是西方土。拨尽寒灰火一炉。不用吹红并泼杀。三餐茶饭㭰卢都。

　　净心即是西方土。破烂袈裟撩乱遮。莫道老侬无气力。囊中藏个赤斑蛇。

　　净心即是西方土。磐石无根笋未抽。大海不惊连夜雨。木人歌舞妙莲舟。

　　净心即是西方土。生则生兮步不移。打破大唐国里看。须知脚下有高低。

　　净心即是西方土。火里蝍蟟吞大虫。才起一丝分别想。山重重又水重重。

　　净心即是西方土。斫额西方万八千。弹指顿开无碍眼。西方端不费盘缠。

　　净心即是西方土。苦海无波一掌平。世界三千挑不起。全身放下梦初醒。

　　净心即是西方土。托钵空回肚不饥。沙米淘来成底事。盖因衣里有摩尼。

　　净心即是西方土。竖起眉毛吓杀人。禅客相逢弹指去。丹霞输却破头巾。

　　净心即是西方土。出世韬光任所之。无始业缘都吐尽。莫教换却好毛皮。

　　净心即是西方土。足下烟生脑后光。苦海久迷安养国。一枝芦叶当慈航。

　　净心即是西方土。活计从来天样宽。个里本无元字脚。千年故纸不须钻。

　　净心即是西方土。悟了还同未悟时。浊恶界中无拣择。多因脚下绝参差。

　　净心即是西方土。猛虎喉中活雀儿。邋遢老僧无管带。趁闲多写乐邦诗。

　　无异禅师广录卷第二十
卍新纂续藏经第 72 册 No. 1435 无异元来禅师广录


　　无异禅师广录卷第二十一

　　住博山法孙　弘瀚　汇编

　　首座法孙　弘裕　同集

　　宗教答响一

　　参悟品第一

　　刘胤平弘昞太史问。宗教二门是一是二。今云。参悟是第一义。一切教乘。可尽废耶。大疑大悟。不疑不悟。有不疑者。作何开发。终不悟者。作何究竟。又复一种熟读公案。谬认当机。此云证否。更复教中多明了者。此于悟门。为有差别。为无差别。

　　师云。释迦大师坐道场四十九载。末后拈花示众。故有教外别传之旨。果教外别有传乎。宗乃教之纲。教乃宗之目。举一纲则众目张。祗知理目。而不识其纲者。是不知宗教之道合一之旨。所谓岐路中。又有岐路也。肯就岐路。径循其纲者。诸教中皆有宗旨。得其旨。则一言一字。皆最上之机。如不识其旨。泥于文字。则宗亦教矣。

　　华严经云。如日当空照。童稚闭其目。自言何不睹。多闻亦如是。又云。如贫数他宝。自无半钱分。法华经云。弃舍所习诵。废忘不通利。贪著于名利。多游族姓家。楞严经云。纵能宣说十二部经。不如一日修无漏业。圆觉经云。以思惟心。测度如来圆觉境界。如将萤火烧须弥山。终不能着。以此教自料拣。而不知宗者。在人非在教也。良以教有千差。宗归一致。教在博通文义。宗贵直下真参。博通非一日之功。真参无顷刻之间。非一日之功。寻其流也。无顷刻之间。得其源也。寻流而得其源者有之。得源而弃其流者亦有之。此又在人不在教也。楞伽经云。佛语心为宗。无门为法门。又颂云。如世有良医。以妙药救病。诸佛亦如是。为物说惟心。既是以心为宗。当勘破文字。楞严经云。圆明了知。不因心念。大凡地前众生。日用中无非心念。如不真参实究。其心念何能了之。动止思惟。莫非心念。究竟坚固。终不得矣。是故当知。宗衍于教。一而二也。教归于宗。二而一也。其真参实究捷经。名第一义。教中具载。非废教也。高峰大师云。无量妙法门。参禅第一义。若真狮子儿。不入他群队。法华未开口时。入无量义定。无量义者。非第一而何。至舍利弗三请说法。佛云。吾今为汝分别说法。文中云。一大事因缘。开示悟入佛之知见。本文翻案云。是法非思量分别之所能解。即此非思量九个字。作么生领会。若不真参实究。是谓入海算沙。非究竟也。繇此观之。教不可废。要在得其纲领。果得其纲领。教则为指。为筏。为导引。为开辟。为助缘。又安可废乎。

　　又谓。大疑大悟。不疑不悟。有不疑者。作何开发。若果为生死心切者。安得不疑。如不疑。是生死心不切耳。如云一口气不来。毕竟向甚么处去。不究心时。被善恶业牵引去。既不随善恶业牵引。毕竟向甚么处去。既不知去处。安得不疑。如不疑者。是不堪共语人。又何必别求开发耶。若果发真疑者。纵不悟。站定脚跟。不起第二念。此即成佛作祖底基本。如别求究竟。即非究竟也。熟读公案。谬认当机者。千圣出头。救渠不得。安敢曰证。譬如平人妄号帝王。自取诛灭。非细事也。近时妄称知识者。行棒行喝。入门便打。入门便骂。不论初心晚进。妄立个门庭。皆是窃号之徒。鼓动学者一片识心。妄兴问答。竖指擎拳。翻筋斗踢飞脚。大似弄傀儡相似。使旁观者相袭成风。殊不知。古之所是。今之所非。将来镬汤炉炭。决定少他不得。是谓之善因恶果。良可痛欤。若于教中多明了者。与悟门中。较其优劣。实霄坏也。虽不能与悟门较其优劣。而代佛扬化。非世间功德之可比。书写读诵。尚不可思议。况说法乎。此皆诣实之语。学者可善而择之。

　　净土品第二

　　问。念佛参禅。近分二帜。能兼修否。既云念佛。恐以观门。为第一义。临终往生。作何指引。念时修观。作何摄受。

　　师云。禅净无二也。而机自二。初进者。似不可会通。当求一门深入。如上帝都也。维扬至东兖亦到也。荆楚至中州亦到也。岂以维扬会荆楚。为一道乎。若寻维扬而会通荆楚。寻荆楚而会通维扬。岂但不能会通。余恐头白齿黄。终滞于维扬荆楚。而不能到帝都也。是故求一门深入。不可滞祖师权语。又不可滞抑扬之说也。如永明料拣云。有禅无净土。十人九错路。无禅有净土。十人九得度。此多于净土。非多于净土。是扬教也。是适机也。永明意总不在此。若以此见永明。是谓之痴人面前不得说梦。是谓之逻赃人吃棒也。祖师亦云。佛之一字。吾不喜闻。又云。念佛一声三日漱口。祖师意总不在此。若以此见祖师。是谓之痴人面前不得说梦。是谓之逻赃人吃棒也。然禅净二门。非别立标帜。求一门深入者。似不得不二也。如会通之说。亦权语耳。果发明大理。不妨念佛。世缘尚不碍道。况念佛乎。浊界尚不碍生。况乐邦乎。如专意净土。当发大心。其大心者。即菩提心。菩提心者不为自求故。不为一人得生净土故。不为一人得成佛道故。如上品上生章云。一者至诚心。起信论云直心。直心者无委曲故。欲生净土。万牛而不可挽也。北宗云。直心真实。菩提道场。又云。至诚为入道基本。六祖亦云。行直不用参禅。亦此意也。二者深心。谓心与境冥。境与神会。惟心惟境。而互摄互融。故云无边刹海自他不隔于毫端。故知十万亿刹之外。不出一心。果心外别有净土耶。然行人念佛。正当发愿往生。不可执目前净土。大方之家。安可滞一隅。谓之心净土净。正所谓弃大海认浮沤为全潮者。不亦迷乎。云栖师翁云。执事而背理。类蒙童读古圣之书。执理而背事。比贫士获豪家之券。据此则多于事土。而略于理土。蒙童读书。虽不解义。而终有开晓之时。贫士获倦。纵堆积如山。终无管业之理。果将一句弥陀。念教不念自念。究竟到一心不乱。则惟心之理。不言可喻。又何妨发愿往生乎。净土诀云。生则决定生。去则实不去。斯达惟心之境。终日生而不妨无生。终日无生而不妨往生也。又何况念空真念。生彻无生乎。

　　夫观门者。亦净土一义耳。据弥陀一经。祇教一心不乱专持名号。虽言西方种种妙境。未明示其观相也。无量寿经出十六种观门。首曰日轮悬鼓。乃至佛菩萨。宝池楼阁。及花开九品。总杂等观。则随修一观。即得往生也。惟楞严经大势菩萨云。忆佛念佛。现前当来必定见佛。忆者观也。此观念相继。自得心开。不待往生。又不妨往生。亦摄念佛者往生。斯菩萨化仪。为弥陀辅弼。自利利他。不妨兼举也。此净土一门。仗果位中佛发大弘誓。广摄念佛行人。比于诸法门中。似省力也。如单提一句弥陀。当以信行愿为资粮。信者信自心有成佛底种子。信有弥陀可见。信有净土可生。信我念佛将来毕竟见佛。毕竟成佛。更无疑虑也。行者念念无间。如人行路。直至到家乃可。愿者愿生净土。将我念佛功德。发愿回向大地众生。同生净土。同成佛道。斯亦菩提之心。比为已生者。日劫相倍也。祇念佛决得往生。况有果位中佛接引摄受耶。

　　止观品第三

　　问。止观二义。诸书备具。惟种种法繁漫难修。有一二门。当总持否。即如观持准提咒者。观镜观像。观诸梵字。法更繁衍。以何为的。其不知者。误认假相。不宜摄观。是耶非耶。

　　师云。恶世有情。生无慧目。从无始已来。根本烦恼俱生无明。从劫至劫。不能暂舍。其不思议熏。不思议变。业转现识。发六粗境。招因带果。吸引众生。轮回世间。生死相续。无有穷已。所以诸佛世尊。以大慈故。缘于众生。以大悲故。救于众生。险恶道中。为卫护。为导师。苦海岸边。为援引。为舟筏。于黑暗长夜。为炬。为明。于怠隋深坑。为警。为䇿。说浊边之过患。示净界之庄严。演无量之法门。开三观之妙旨。单复圆修。随机利钝。但从一门深入。如登弥勒楼阁。诸门顿开。此止观一法。是不可思议之要径也。智者大师云。止者乃伏结之初门。观者是断惑之至要。止者则爱养心识之善资。观者䇿发神解之妙术。止则禅定之胜因。观是智慧之繇藉。成就定慧二法。斯乃自利利人。以此则知。不修止观法。无以成。自尚不利。云何利他。又当知。止观摄一大藏教。一大藏教不出止观二法。若人精修止观。可谓寻流而得其源也。若修止观者。第一要三归五戒。如增受菩萨戒者。其法最易成就。名上品行人也。第二要持戒清净。无诸毁犯。第三要明信因果。熟烂教乘。第四要忏悔已作众恶。不更覆藏。第五要发菩提心。永无退转。志求大乘。欲度人故。更当诃欲澄心。止缘入观。又如智者大师云。方便行中。当具五法。一者欲。欲离世间一切妄想颠倒故。欲得一切诸禅智慧法门故。亦名为志。亦名为愿。亦名为好。亦名为乐。是人志愿好乐一切诸深法门故。故名为欲。如佛言曰。一切善法。欲为其本故。二者精进。坚持戒禁。弃于五盖。(五盖者。一贪欲盖。即贪毒。二嗔盖。即嗔毒。三睡眠。四疑。此二法即痴毒。五掉悔。即是等分摄。合为四分烦恼。具八万四千恶法故)初夜后夜。专精不废。譬如钻火未热。终不休息。是名精进善道法。三者念。念世间为欺诳可贱。念禅定为尊重可贵。若得禅定。即能具足发诸无漏智一切神通道力。成等正觉。广度众生。是为可贵。故名为念。四者巧慧。筹量世间乐禅定智慧乐。得失轻重。所以者何。世间之乐。乐少苦多。虚诳不实。是失是轻。禅定智慧之乐。无漏无为。寂然闲旷。永离生死。与苦长别。是得是重。如是分别。故名巧慧。五者一心分明。明见世间可患可恶。善识定慧功德可尊可贵。尔时应当一心决定修行止观。心如金刚。天魔外道不能沮坏。设使空无所获。终不回易。是名一心。据此则止观定慧。无不开发也。又当观诸法念念不住。此名体真止。如上体真止。妄念不息。当返观所起之心。过去已灭。现在不住。未来未至。三际穷之。了不可得。不可得法。则无有心。若无有心。则一切法皆无。行者虽观心不住。皆无所有。而非无刹那任运觉知念起。又观此心念。内有六根。外有六尘。根尘相对。故有识生。识本无生。观生如是。观灭亦然。生灭名生。但是假立。生灭心灭。寂灭现前。了无所得。是所谓涅槃空寂之理。其心自止。如更驰散。当以对治法治之。如不净观对治贪欲。慈心观对治嗔恚。界分别观对治着我。数息观对治多寻思等。此不分别也。二者正观。观诸法无相。并是因缘所生。因缘无性。即是实相。先了所观之境。一切皆空。能观之心。自然不起。能所双泯。斯即还源。此据智者小止观。略引之。倘遍修者。当看全文。更有摩诃止观。具载藏乘。此不繁引。如三观中随修一观。即摄诸观。既摄诸观。随修一观。即名总持法门也。

　　如持准提咒者。当观诸法无性。蕴界无我。法界理成。浑成一大圆镜智。又名一心。然后观镜。观像。观诸梵字。如宝镜当台随念随现。似无繁衍。像现咒声。如空谷响。应此为的也。其不知者。误认假相。当以前义导之。如不摄观。虽持曰事。不名入理。当深思之。倘欲深入法性。如显密圆通□法界观法。又不可不以彼为的据。华严经云。若有欲识佛境界。标也。当净其意如虚空。示也。远离妄想及诸取。止也。令心所向皆无碍。观也。此四句。亦标示止观之大纲也。

　　清凉大师疏云。听许说中分二。一诫识劝修。净意如空。总以喻显。下二句别显。一离妄取。如彼净空无云翳故。斯即真止。二触境无滞。如彼净空无障碍故。斯即真观。此观不作意以照境。则所照无涯。此止体性离而息妄。故诸取皆寂。斯则不拂不莹。而自净矣。无净之净。则闇蹈佛境矣。此为心要。请后学思行。据清凉深入止观法要修行者。如体会斯意。大得便宜也。

　　戒律品第四

　　问。念佛参禅。俱精戒律。诸如沙弥比丘等戒。断不宜犯。律有明条。至有在家诸优婆塞及优婆夷。发心持戒。当受何品。恐于世缘不无干碍。作何通融。为广示义。

　　师云。识心炽盛。犹如奔马。无暂停息。造诸恶业。遍法界故。凡欲修行。翻前恶境。并起善心。其断恶修善。以戒为基本。若无戒律。一切善法。悉无以成。南山大师云。戒德难思。冠超众象。为五乘之轨道。实三宝之舟航。禅定智慧。以戒为基。菩提涅槃。以戒为本。发趣万行。戒为宗主。戒为却恶之前阵。戒为入道之初章。譬如世间造楼阁相似。必先造其基址。若无基址。徒架虚空。必不能成就也。

　　遗教经云。当尊重珍敬波罗提木叉。如暗遇明。如贫人得宝。戒是正顺解脱之本。若人能持净戒。则诸善功德。皆悉能生。是故修道者。当持净戒。东坡云。禅律并行。不相留碍。如念佛无戒。有慧无福。纵得为人。福慧浅薄。轮回诸有。亦未可知。参禅不持戒者。斯谓之狂人。将持戒束身。藉以口实。以祖师门下破执之谈。都作个实法会去。殊不知。洗钵水倾地。亦施主物。犹为过犯。况其他乎。清凉大师九岁出家。十一岁背通三岁。十四岁发明南宗大理。犹以十戒严身。六祖亲传衣钵。亦登坛受戒。是故当深信戒法。疾得出世。华严经云。信为道源功德母。若不信戒。而得禅定。而明佛理。无有是处。是知必发信心。乃能得戒。如得戒者。世出世法。悉皆成就。故云庄严法身。戒为璎珞。破除热恼。戒作清凉。戒经云。戒如明日月。亦如璎珞珠。微尘菩萨众。繇是成正觉。尼乾子经云。如来功德身。以受戒为本。若不受戒。尚不能得疥癞野干之身。况功德法身耶。然戒有多种。五戒八戒名近住解脱。又名近事戒。为在家优婆塞优婆夷。受此二戒。以亲近出家二众故。沙弥受十戒。为䇿进心行故。二百五十戒名别相解脱。谓条相多故。若受此戒。但超小乘阿罗汉果。不得常住佛性。广化众生。如菩萨三聚净戒。若受之者。报圆佛果。相好无边。三达五眼。十力无畏。一切功德。无不具足。斯戒具权实二门。以五戒八戒谓之权。三聚净戒谓之实。权无实而不名权。实无权而不名实。如在家居士。初入门者。当以五戒导之。此五戒者。在儒名五常。在释名五戒。乃名别体同。故曰仁者不杀。义者不盗。礼者不邪淫。信者不妄语。智者不饮酒。佛言。五戒不持。人天路绝。宋儒云。天堂有君子登。地狱有小人入。其君子小人。贵有常理。不在衣冠也。如位执权衡秦桧李林甫之类。皆曰小人。贩夫灶妇果具常理。名曰君子。又不可执有常理。而不受五戒。如不受五戒者。虽念佛参禅。止名白衣。不名法子。若坚持五种净戒。念佛一声。则灭无量罪。参禅一日。则开无量慧门也。又有一等。尘缘纷杂。婚嫁之间。未能圆备于此五戒。似未能全持者。先以戒杀一戒。为之初因。次以八关斋。为之增长。八关者。谓立春。春分。立夏。夏至。立秋。秋分。立冬。冬至。此八日精持八戒。五戒外加不着香花鬘不香涂身。不歌舞倡伎故往观听。不坐高广大床。此名八关。更加过午不食。谓之斋也。以此植因。待世缘稍脱。必欲常持五戒。或增上菩萨戒者。为之极善。念佛必超常寂光土。上品上生。或顿悟自心。报圆佛果也。良以尘缘间隔。有在家出家。要知了生死入佛乘。僧俗一致。何分别之有也。是故当发大心。以期出世。幸勿以世缘。汩没甘心下贱。宿门外草庵也。大心者。必欲成就三聚净戒故。三聚者。一者誓断一切恶。所谓淫杀盗妄。身口非为。一切过失。皆悉止断。因断成功。名为断德。将来果上证法身佛。二者誓修一切善。所谓世出世间一切善法。习行方便。无善不修。善繇智修。因善成功。名为智德。将来果上证报身佛。三者誓度一切众生。前之二愿。是自利行。今者普度含识。皆悉令得无上佛果菩提。是利他行。以恩及物。名为恩德。将来果上证应身佛。又当缘境发心。同虚空量故。心缘于境。境从心现。境即戒体。体即戒因。以体起用。方发无作。到此则无持戒之名。又安有犯。故云。戒性如虚空。持者为迷。到此不持不犯。非初学者所及。如云诸恶莫作众善奉行。以便初心开发慧命。更为稳便也。

　　布施品第五

　　问。布施一门为六度首。金刚经云。不住于相。此最胜义。又复破除悭贪种子。或复不能随心如愿。广作功德。量力而行。非悭惜耶。

　　师云。观心如幻。观法亦然。四大假缘。无实主宰。身心尚不我有。况身外乎。良以世人认定个色身。坚着我相。贪图利乐。资养无明。长悭贪业。从劫至劫。不能暂舍。纵其贪染。吸引众生。堕于地狱。即此贪心本无休止。故地狱有不息之机。因果历然。深为可惧。若是智者。肯以有限之身。造无穷之业耶。是故诸菩萨藉此而行妙行。破众生悭业。无有穷已。般若云。若菩萨住于法而行布施。如人入闇即无所见。若菩萨不住法而行布施。如人有目日光明照见种种色。是故诸菩萨。内施。外施。内外施。一切施。无尽施。无猒施。从劫至劫。广行妙行。圆满菩提。内施者。舍头目髓脑。如弃涕唾。外施者。国城妻子。象马七珍。内外施者。施上二种。无所吝惜。无尽施者。施心不竭。无满足故。无猒施者。心无疲倦。常精进故。此菩萨达诸法性本来空寂。非内非外。内外搜求。本无所有。内不见有能施之人。外不见有所施之物。无施者。无受者。三轮体空。以此妙慧而行布施。然后为一切有情。说诸妙法。利益众生。诸供养中。法供养最。诸布施中。法布施最。华严十行品中。功德林菩萨。说十种布施。文云。佛子。何等为菩萨摩诃萨施藏。此菩萨行十种施。所谓分减施。竭尽施。内施。外施。内外施。一切施。过去施。未来施。现在施。究意施。分减施者。谓菩萨禀性仁慈。好行惠施。若得美味。先与众生。然后方食。若受食时。预作念言。施自身中八万四千尸虫等。又以此食。惠施众生。愿我于身永断贪着。是名分减施。竭尽施者。饮食香华。资生之具。一切皆舍。乃至尽命。亦无所吝。是名竭尽施。内施者。谓菩萨年方少盛。端正美好。乃至头目髓脑。以济众生。念已施之。心无所悔。是名内施。外施者。名华上服乃至王位。我今宜应随彼所求。充满其意。即便与之。是名外施。内外施者。如上所说。悉皆施之。是名内外施。一切施者。假使十方人来求上所欲。悉皆施与。是名一切施。过去施者。闻过去诸佛菩萨所有功德。闻已不着。了达非有。不起分别。不贪不味。亦不求取。无所依倚。见法如梦。无有坚固。但为教化所著众生。成熟佛法。而为演说。又复观察过去诸佛。十方推求。都不可得。作是念已。于过去法。毕竟皆舍。是名过去施。未来施。谓此菩萨闻未来诸佛之所修行。了达有非。不取于相。乃至作念。若法非有。不可不舍。是名未来施。现在施者。谓此菩萨闻诸天乃至声闻缘觉具足功德。其心不迷。无有贪着。又观诸行。如梦不实。为令众生舍离恶趣。心无分别。修菩萨道。成就佛法。而为开演。是名现在施。究竟施者。谓诸菩萨舍一切所有。满足众生已。然后开导一切众生。令于众生不生贪爱。悉得成就清净智身。是名究竟施。此名施藏。是得忍菩萨所行妙行。非初心者能行。凡在有情分中。不可不知。不可不学。不可不行。但功力不及。当随分行之。如一色一香一抟之食。悉名布施。增而广之。有所余畜。悉行布施。成解脱心。破悭贪业。不可以小善小施而不行也。如不行者。则失无量利益。又施者心有优劣。教中载。一长者施一槟榔。与病僧。得九十一劫如意报。贫妇施一衣。现感王兴供养。此谓之施心胜故。田亦胜故。田有二种。一者敬田。二者悲田。敬田者。供养三宝。国主天地。及父母师僧。人所易发。凡诸所有。不生吝惜。于有情分中。则生分别矣。二者悲田。见病者。老者。贫穷者。残疾者。乃至负命之者。当起同体大悲。资其所欲。而行布施。谓之悲田。其福胜故。用此幻化之财。作真实无相功德。以世间利乐千分万分。百千万亿分。不足为比也。其或有无猒之求者。不与者不得罪。何以故。纵彼贪心。陷彼慧命故。又或自身本无所有。而区区乞醯于邻里者。似不可以布施解脱之心。而较其优劣也。大凡施者当随分。而无吝心。体上三轮空意。及菩萨无尽藏施。成就檀波罗密门。又不可不学也。

　　无异禅师广录卷第二十一
卍新纂续藏经第 72 册 No. 1435 无异元来禅师广录


　　无异禅师广录卷第二十二

　　住博山法孙　弘瀚　汇编

　　首座法孙　弘裕　同集

　　　　宗教答响二

　　愿力品第六

　　问。发菩提心。最胜功德。利他自利。为菩萨行。如诸比丘对佛菩萨。发大誓愿。为是义故。其如宰官当权住世。一切易办。至或卑微分力歉薄。作何愿力。而为功德。

　　师云。法门无量。愿为先导。世出世法。无愿不成。愿者好也。欲也。欲舍离一切恶法故。欲破除无明结使故。欲入诸菩萨甚深法门故。欲广行善法。饶益有情故。欲化诸众生。同成佛道故。若无有愿。如画无胶。如马无辔。如陶家器。虽成其坏。未经火煆。终不堪用。是故初心学者。及诸菩萨。以愿为基本。故更以弘誓坚之。弘者广也。誓者制也。以弘誓愿。广制其心。令无退堕。释迦大师因地中。发四弘誓愿。谓众生无边誓愿度。烦恼无尽誓愿断。法门无量誓愿学。佛道无上誓愿成。然发愿度生。必能自度。入此法门。烦恼自断。法门自深。佛道自成矣。发此誓愿。须以勇猛智力。资以自强。如有力人无有怯弱。无有退转。径入佛道。斯誓愿最为有力也。是故金刚藏菩萨。于华严会上。令诸菩萨忆念本所誓愿。普大饶益一切众生。皆令得入不思议智慧之门。又诸菩萨。因地有大智力。发大誓愿。谓能摧怨敌故。不可屈折故。知是处非处。无因恶因等。儒云终日乾乾。此亦刚毅之象。以自强不息。而入道故。初心者。勇猛智力。降伏魔外。入深法门故。若无愿力者。譬如种子无阳。悉烂坏故。此愿力非但比丘能发。诸宰官亦当发。岂但宰官有权位能发。即一切长者居士。乃至最卑微无势者。皆悉当发此誓愿。自度度人。将所修功德。悉皆回向大地众生。同成佛道。此即觉心。觉心者即菩提心也。此心不可分发。当全发。又不可间发。当时时发。数数发。对佛发。对菩萨发。对圣僧发。对善知识亦发。对一切僧友。及有情。一切众生前。悉当发。以此大心。直至成佛。皆愿力故。故知愿力乃佛法先导。如有一人。我欲参禅。决不退堕。即愿力故。岂但善愿。即世间所欲。皆以愿力成故。昔有一推车人。不信佛法。一日推车。至塔边过。见火烧宝塔。心不忍坏严饰故。进前救之。已戏发愿言。佛说有果报法。我救此宝塔。愿我来世。为一最长大有力者。舍此身已。即生阿修罗道。其身最长大而有力。此戏发愿。亦满足不虚。况真实心。至诚心而发愿。无有不满足者。如初心发愿。慎不可生卑劣想。当发菩提心。凡所修最微善根。及最殊功德。悉皆发愿。回向于大地众生。同成佛道。纵于其中。颠倒退堕。亦藉愿力相资。如无目人有牵引者。能前进故。修净土者。以信行愿为资粮。参禅者。安得不以愿力为导引耶。在家欲舍尘劳。欲离火宅。欲出生死。欲免轮回。非愿力坚强。则不能也。是故当发大愿。岂以卑劣。而不发大心乎。若达平等实相。一微细众生。与毗卢遮那佛。等无有异。华严疏谓。遮那如来入一微细众生身中入定。全身不散。此众生不觉不知。谓佛生同体故。理无分齐故。维摩经谓。供养难胜如来。与最下乞者等。斯达实相之理。无所分别。以此观。人有贵贱。位有尊卑。而心无高下也。是故当发大心。以愿力维持。直成佛道。似不可须臾有间然也。

　　忏悔品第七

　　问。忏悔二义。概括过未众生恶业。宜于自心皆悉忏悔。今如请僧礼拜求忏。或复持般若诸经。皆忏悔义。又复自心朝夕忏悔。此于法中。是一是二。有浅深否。

　　师云。业系之身。众苦逼迫。五阴炽盛。六贼交侵。心识奔驰。无暂停息。起十恶之业因。偿无穷之苦果。贪嗔痴爱。犹如猛火。妄言绮语。疾于迅流。造杀盗淫。无底畔之深坑。着见慢眠。没涯岸之苦海。起六十二种邪见。成八万四千障门。障菩提心。障菩提道。障菩提行。障菩提愿。轮回三有。不闻佛法僧之洪名。汩没四生。那识过现未之报应。殊不知因连于果。果彻于因。因果相酬。丝发不爽。因微果炽。慎身分造十习之愆。作少偿多。故地狱有六交之报。若不痛申忏悔悛革前非。互造互偿。无有穷已。夫忏者。梵语忏摩。此云悔过。忏谓永断未来非。悔谓耻心于往犯。故云已作之罪愿乞消除。未来之非更不敢造。洗心忏悔者。有二种义。一者理忏。二者事忏。理忏者。如云罪从心起将心忏。心若灭时罪亦亡。罪亡心灭两俱空。是则名为真忏悔。又云。若欲忏悔者。端坐念实相。众罪如霜露。慧日能消除。如云罪从业起。业从心起。心既无生。罪将安寄。良以众生业累深厚。刹那静念。倏忽万端。若不深达实相之理。难以去除。不究缘生之法。何能灭罪。永嘉大师云。观实相无人法。刹那灭却阿鼻业。若真实究理。惟参禅一门最为确当。单提一句话头。大理不明。如丧考妣。果有如丧考妣之心。自然识浪不生。业不能系。不然则遏捺妄心。令妄不起。谓之心亡。谓之罪灭。大似隔鞾抓痒。欲灭罪愆。欲了生死。欲出轮回。无有是处。又如一心念佛。并修止观法门。深达实相。皆可灭罪。惟参禅一门。最为超㧞。似灭罪疾。又不可以诸法门为比对也。二者事忏。谓端对圣容。广陈供养。散花行道。称佛洪名。五体投地。如大山崩。发露披陈。求哀忏悔。或礼梁皇法华等忏。或礼千佛名经。皆忏悔意。或七日乃至四十九日。百日三年。现诸瑞像。乃能灭罪。此在自己力行。或自身德薄行浅。请戒德名僧。二十四位。至四十八位。一百八位。铺设斋筵。亦当灭罪。如目连尊者。自不能救母。佛今于僧自恣日。供养众僧。及礼众僧足。其母当日灭罪。脱饿鬼苦。此仗修行之力。忏主敬众僧。当作佛想。即得灭罪。不可生怠惰心。轻慢心。如生此等心者。岂但不灭罪。只恐反得罪。如请无戒行赴应演教之僧。斯即舍财功德。僧尚得罪。非能与忏主灭罪也。又此忏悔一门。思地狱苦。发菩提心。生大恐惧。生大惭愧。念地狱饿鬼畜生道无边众生之苦。当为彼等。同求忏悔。脱恶道苦。餐佛乘乐。使地狱空。不为我一人得出离故。此即菩提心。若发此心。刀山剑树尽作香林。炉炭镬汤皆为净土。则无恶不去。无罪不消也。又忏悔者。思生死无常苦空无我。一息不来。刹那异世。设堕恶道。苦不可言。惧恶道苦。发菩提心。深心忏悔。如彼怖王惧死。则无罪不灭也。怖王者。佛灭度一百年。波吒梨城有王。名阿育。此云无忧。深信佛法。有弟名毗多轮。此云除忧。深着邪见。信诸外道。无忧王愍弟邪故。遂设方便。语大臣言。我今洗浴。入彼浴室。脱天冠衣服等。汝当以我服饰。庄严我弟。令登王位。臣如教已。弟方登座。王出见弟。即命杀之。大臣等白王言。是王亲弟。愿王息怒舍过。王言。是我亲弟。于七日中。暂与国事令其作王。待七日满。即当杀之。即以种种妓乐及诸彩女。供给侍卫。一切臣民。皆往问讯。行杀之人执刀门立。日日白王。一日已过。六日当死。如是乃至六日已过。余一日在。至第七日竟。大臣诸人。将王弟共往阿育王所。问弟言。汝七日为王。百种妓乐。皆恣汝意。无数众人。日日问讯咒愿于汝。汝好见闻否。弟答云。我为畏死。心怖惧故。都不见闻。复以偈答曰。我于七日中。不见不闻声。不嗅不尝味。亦不觉诸触。我身庄严具。及诸彩女等。思惟惧死故。不知如此事。妓女歌舞声。宫殿及卧具。大地诸珍宝。初无欢喜心。以见行杀者。执刀门外立。又闻摇铃声。令我怀死畏。死橛钉我心。不知妙五欲。既着畏死病。不得安稳眠。思惟死将至。不觉夜已过。我今归依佛。佛面如莲花。天人所归依。无漏法及僧。时王见弟回心归向三宝。心大欢喜。种种软语。安存其弟。若忏悔者。有如此怖死之心。于世间境。缘五欲妙乐。心不贪染。又观缘生之法。毕竟无我。谁为造者。谁为受者。心本不有。罪性自空。斯谓真忏矣。又当翻前恶境。断相续心。自愧克责。将已作之罪。发露披陈。不复覆藏。称十方诸佛洪名。观罪性空。不于幻化场中复造恶业。而明信因果。守护正法。如此则无恶不消。无罪不灭。自忏他忏。一二浅深。俱不可得也。

　　福报品第八

　　问。作福求报。此最劣根。然不作福。复何望报。今如罪福。皆繇自心。种种报定差耶。

　　师云。福罪报应。如影随身。如空答响。如人挑担。重者先坠。求其丝毫远离。了不可得。又安可求报耶。然诸佛悉具二严。谓福足慧足。而因地必当先布福田以资慧种。福缘深厚。自得心开。非求报也。佛开六度。而启万行。檀波罗密者此云施。而施者。达三轮体空。斯不望报。报自随之。尸波罗密此云戒。羼提波罗密此云忍辱。毗梨耶波罗密此云精进。教中谓此四者悉修福。后二度云慧。谓禅与般若。前四度皆含智慧。若无智慧。安肯行布施及精进耶。然诸佛以此而证涅槃。菩萨以此而行万行。非求报也。实庄严法身。资养性地。祇施之一法。直至菩提。况余度乎。良以行人广行六度。必以愿力相资。悉皆回向无上菩提。不求余果。如布施一法。诸佛因地。莫不皆然。后得净佛国土。富有法财。非求报也。昔摩诃迦叶尊者。为煆金师。善明金性。使其柔伏。付法传云。尝于久远劫中。毗婆尸佛涅槃后。四众起塔。塔中像面金色有缺坏。时有贫女。将金珠往金师所。请饰佛面。既而因共发愿。愿我二人。为无姻夫妇。以是因缘。九十一劫。身皆金色。后生梵天。天寿尽生中天摩竭陀国婆罗门家。名曰迦叶波。此云饮光胜尊。盖以金色为号也。繇是志求出家。冀度诸有。佛言。善来比丘。须发自除。袈裟着体。常于众中。称叹第一。乃至付法传衣为西天初祖。此因果历然。以严饰金故。而得身有金光。以愿力相资。而证极果。此不求报。而报自至。非求报也。余尝评之。菩提心如种子。福如雨露良田。恶如火𦦨刀斧。假如种苗生发之时。必得其雨露水土。方可成就。或遭其火烧刀斫。又安可植耶。如成栋梁之材。刀斧俱非。水土亦无用矣。七佛偈曰。起诸善法本是幻。造诸恶业亦是幻。身如聚沫心如风。幻出无根无实性。愚者谓善恶俱幻。造诸恶业。似不相妨。殊不知幻人相织幻轮围。幻业能招幻所治。又云。一切众生性清净。从本无生无可灭。即此身心是幻生。幻化之中无罪福。如成栋梁。则不用刀斧水土。如佛成道时。无边刹土。万德庄严。皆自心现量。悉无始已来善根之所成就。故云报圆极果岂非报。但因地中无求报之心耳。世间人所行善恶。毫发不爽。昔西域一樵夫。卖柴于市中。逢一僧。将卖钱悉皆施与。遂此施心欢喜无量。行廿余里。舍此报身。后生人道。为大富长者。其廿余里。金银宝藏。自然涌出。斯施利甚微。而施心胜故。感报亦胜。以此观之。不求福报。不可不作福。如不作福。生世贫穷。为人役使。良可悲夫。或有引达磨大师。初见武帝时。帝问曰。朕即位已来。造寺写经度僧。不可胜纪。有何功德。祖曰。并无功德。帝曰。何以无功德。祖曰。此但人天小果。有漏之因。如影随形。虽有非实。帝曰。如何是真功德。祖曰。净智妙圆。体自空寂。如是功德不以世求。斯皆深达法性入理之谈。岂可以修行分中而废其因果耶。如未成佛时。人天小果。而不修者。是智耶愚耶。国王大臣。人小果也。梵王帝释。天小果也。此无殊因。焉有胜报。但随业缘受之。非求报也。然自心之因。自心之果。如贪报地狱。嗔报饿鬼。痴报畜生。善恶相杂。报以修罗。五戒人身。十善天道。财施者舍悭贪而得富。法施者适机感以传灯。此种种报缘。而有差别。非心外之境也。

　　释疑品第九

　　问。信心不具。大愚痴暗。近复始信。终成破毁。此何义耶。良由业识易发现故。以何熏习而种善根。即如上所陈诸义。能坚行之。永不坏否。

　　师云。不发信心。为障缘深故。如住世间者。自言我得安身法。不必天地之盖载。阴阳所运行。非痴暗而何。佛统华藏世界。如日月照临。十二类众生。皆生于此。长于此。佛以慈光。照众生故。佛以悲心。及众生故。而不信有佛。是报恩乎。是背恩乎。直饶不生信。不信因果。不信报应。不信有佛。堕地狱。生饿鬼。于畜生道中。千万亿劫。跳出不可思不可议世界之外。又何曾出得世尊化育中耶。或始信者。藉少善因。终毁者。恶缘障故。欲洁而偏染。欲进而偏退。非净白心体有染退义。是熏习障缘。出种种邪见。以邪见故。而生退毁。退毁有二种义。一者因退。失信心。自惭自愧。自羞自耻。遇同法门行道者。不欲见之。二者繇惭愧故。遮掩羞耻。而生毁谤。或云。至道渺茫。无所见故。或云。诸佛菩萨过去已久。今归向者是虚设故。或云。主法者不清净。自不清净。云何教人。或云。清廉之士应见富饶。而贫穷故。行善之人应见顺适。而轗轲故。贪婪之徒应见贫穷。而富饶故。行恶之者应见轗轲。而顺适故。以此四种。生疑生谤。使恶法流行。善门掩闭。殊不知。道不远人。而人自远。非渺茫故。又当知。人人具有佛性。六根门头放光动地。又云。菩萨清凉月。常游毕竟空。众生心水净。菩提影现中。傅大士偈云。夜夜抱佛眠。朝朝还共起。起坐镇相随。语默同居止。终日不曾离。如身影相似。欲识佛去处。祇者语声是。以此观之。佛菩萨现在。非久灭度故。主法者自不清净。皆自不清净。而见他人不清净故。岂不见。六祖大师云。若真修道人。不见世间过。又云。他非我不非。我非却是左。若果是道人。如同学百人中。以最善慧者为师故。如同辈中无人。以住持法门为师故。如住持无人。以天下善知识为师故。如天下善知识中无人。以释迦老子为师故。释迦佛是主法者。是清净者。当无疑惑。思之可见。又廉者贫而善者轗轲。贪者富而恶者顺适。以三世推之。丝发不爽。岂但三世。千万劫之上下。亦有报也。

　　昔阿难尊者病痈疽。大众惊疑。佛命医者剖开。以药敷治。仍说多劫中因缘。示之以偈曰。假使经百劫。所造业不忘。因缘会遇时。果报还自受。又五通仙人受报偈曰。非空非海中。非入山石间。无有地方所。脱之不受报。以此则知。清廉受贫。前生多悭吝故。善者不如意。前生多恶因故。贪者受富。前生多惠人故。恶者得顺适。前生多和合人故。今生善恶贪廉。报之以将来。知是几多劫数也。自退者。虽堕地狱。非罪犹轻。生毁谤而伤于法门者。生十方阿鼻地狱。世界坏。复寄他方地狱受苦。深可怜愍。悲夫。又云。业识易发现。以何熏习。而种善根者。以信向法门。是舍恶趣乐。最捷最径。而种善根。信向三宝。有大慈故。爱惜众生。有大悲故。救护众生。而种善根。信善恶因果。如影随形。必酬偿故。而种善。根信诸大乘经典。必脱苦海。必到彼岸。而种善根。信念佛一门。必见佛必成佛。如下种喻。因真果真。必生净土故。而种善根。信参禅必悟大理。必了生死。必脱轮回。说法度人。无有穷已。诸善知识大有样子故。而种善根。又果能具行上来所陈诸义。永不退轮。此现世即名肉身菩萨。诸天善神。常为之拥护。诸佛菩萨。常为之加庇。为人天眼目。为苦海舟师。凡有一言一句偈。投入有情八识田中。如食金刚喻。肚肠穿坏。金刚不坏。况自有坏乎。凡有疑者。教中喻曰犹豫。其犹豫之心。疑自疑他。能障道故。疑自者。谓根机劣弱。难以入道。殊不知。衣中之宝。肘后之符。彼既丈夫。我胡不尔。疑他者。当信诸佛法教。皆真实语。见闻思者。深入法趣。以四摄法。广度众生。达法性空。无众生可度者。是入金刚三昧也。

　　回向品第十

　　问。万法归一。是大总持。以上诸门。方便究竟浅深大小。为不同耶。并乞慈旨。说回向义。

　　师云。万法归一。是大总持。谓一法总持一大藏教。如佛所说八万四千法门。当求一门深入。以一门故。摄一切法。故云。一字法门海墨书而不尽也。以上诸门。虽方便究竟浅深大小不等。只将一句话头。真参实究。一切法门无不收尽。参禅彻法身真理。法身理者。无分齐故。欲生净土。而净土居法身之外乎。欲究向上一事。知毗卢有师。法身有主。离佛而求师主者。是大不然。念佛而求见佛。亦观机之说。殊不知通身是佛。旧佛新成。念佛见佛之义显矣。而不名念佛。意在向上一路也。坐断十方。而不名净土者。意在密移一步也。如究理之人。念不分散。不但不分散。而逼拶入理。念不生故。诸念不生。岂非止耶。全身入理。心境旷然。岂非观耶。具足止观二法。而不名止观。意在禅那也。又诸念不生。恶无繇起。恶既不起。岂非戒乎。全身是戒。而不名戒者。谓无所犯而曰持。是好肉剜疮也。身不我有。求其根尘器界。了不可得。将谁为能施。孰为所施。既无能所。亦无身外众生而受施者。而来乞者。又云。见色非干色。眼布施也。闻声不是声。耳布施也。香臭不交。鼻布施也。啖不知味。舌布施也。无男女之分。无涩滑之相。身布施也。理无明彻。心不外缘。意布施也。废寝忘餐。不惜身命。全正报布施也。心外无境。法戒理成。全依报布施也。然不名布施者。谓诸法实相。无能所施之心也。发大勇猛。苦乐不受。寒暑不迁。直究根源。以期大悟。期者愿也。勇者力也。其愿者。虽百千障。而不能退屈也。其勇者。虽魔外侵扰。而不能折伏也。自非愿力坚持。安能成个铜头铁额底汉子。而不名愿力者。是居正法而不彰导引赤帜也。如肯心力究。是大福人。非世间福可比也。不求天乐。非梵王福可比也。通身福缘。过三禅天乐。如入大海者。通身是水。而不别求水。参禅者。通身是福所资持。而不别求福。谓其福利广也大也。而不名福报者。如宴居者。忘情绝念。不见有身。又岂曰身调适。参禅人是大福报。又岂别曰福报也。信此一句话头。是出生死关键。破尘劳利器。而诸疑尽释。又岂待别释疑乎。将此一字法。不为己求。总皆回向大地中幻化有情。同登觉岸。此禅正意也。行愿品中说回向意。经云。从初礼拜。乃至随顺所有功德。皆悉回向尽法界虚空界一切众生。愿令众生。常得安乐。无诸病苦。欲行恶法。皆悉不成。所修善法。皆速成就。关闭一切诸恶趣门。开示人天涅槃正路。此回向愿力。则横遍竖穷。同志者。当勇猛。以所修善根。回向于大地众生。不可生懈惰想。诸菩萨见众生苦恼。以身代受。况惜自己善根耶。经云。若诸众生。因其积集诸恶业故。所感一切极重苦果。我皆代受。令彼众生悉得解脱。究竟成就无上菩提。代受者。与物为增上缘。或留惑润生。受有苦身。为物说法。令不造恶。因亡果丧。即名为代。是菩萨以善根回向。利有情故。使彼离苦趋乐。非以现身代众生受苦。纵代之。又安能普利耶。若菩萨为众生说法。了蕴界空寂。恶无繇生。求其生相。亦不可得。或顿入圆明。远离地狱饿鬼等。菩萨有大愿力故。即名普代众生苦也。又回向者。必须先有所修善根。将自己所修善根。回向于大地有情。同离苦趣。同生净土。同成佛道也。或但愿自利之事。似不必回向。我自未种善根。欲利生。亦当以愿力相资。愿与回向。合一之道。无分别也。复以此流布居士所问博山所答。悉如梦幻。无能所故。以无能所善根。普皆回向大地中梦幻有情。同成佛道。同入无余涅槃。十类众生灭度尽。而不见有灭度之者。方入斯罗陀尼法门无尽藏三昧也。

　　无异禅师广录卷第二十二
卍新纂续藏经第 72 册 No. 1435 无异元来禅师广录


　　无异禅师广录卷第二十三

　　住博山法孙　弘瀚　汇编

　　首座法孙　弘裕　同集

　　　　宗教答响三

　　吴观我太史问。广瀹于过去世。种少善根。得闻向上一路。无柰障缘深厚。念力粗浮。虽有疑情。不能相续。又恨病魔羁馽。未遑参请诸方。亲睹过量大人不思议用。独憨山朗目两唱导师。大费婆心。曲垂鞭影。终是数他珍宝。不救饥贫。二六时中。欲求少分相应。了不可得。何幸未充耳根。遥向博山玄化。卒业警语。不觉神驰再叹。奇哉。饮光尊者。犹有嫡骨儿孙。以文字解脱。传佛心印。身无羽翼。不能奋飞。将无失之刹那。恨之永劫。敢因现空上首飞锡之便。焚盥勒楮。敬问巾瓶。愿大师放额颅眼光。照我神髓。如所应作。而提奖之。小刻二种。皆心意识卜度依通。非实境界。而就中渗漏。亦不无和尚下钳锤处矣。南望翘心。悲仰悲仰。

　　师云。舣初游石头城。闻憨达朗三大师。心切归依。为侍受业师。南询得入寿昌先和尚室。蒙示以船子公案。祁寒溽暑。废寝忘餐者几六年。三大师净其意识。殊不能记。辞先和尚住博山。今二十五载。数年禅者憧憧。获居士颂古。并诸传记。读之洒然。始知有菩萨现居士身说法。欢喜无量。恨未得面晤教言为歉耳。五月八日。于信州桥庵。见空持居士翰教至。如旱逢甘雨。大慰未见之怀。三复竭思。不能释手。此亦希世之缘也。来翰谓。向上一路。虽有疑情。不熊相续。又云。如所应作而提奖之。舣于此疑信相半。谓居士通身佛法。而复求应作之语。大似居海者向人觅水。人所难信。又如埋兵索战。将谓彼不能胜。而自必胜之。又谓居士是菩萨示现。其谦退虚怀。为众请法。应如是乎。然向上一路。难以措辞。才开口时。白云万里。惟疑情一事。颇为能入。果不能相续。是生死心不切耳。其切之一字。是如所应作。此是为居士无梦说梦。好肉剜疮。谅不以实法会去。不免就身打劫。将梦中境界。不妨一一剖㭊。使未知者知。已知者亦何妨助法喜也。悟解二种。开有多门。具在别柬。希居士审察之。不以烦渎为咎。若论著向上一路。只须大喝一声。以火烬之。扬向他方世界。毋使净白地上。受此尘滓秽壤耳。聊此复言。余容缘晤。不宣。

　　悟之一字。祖师门下。呼为毒药。迹尚不留。况其悟耶。今不避犯讳。藉言之。使智愚有所料拣。宗教有所分疏。行者不陷于险阻岐径。实途中助耳。

　　复次论禅者。有二种悟门。一者从文字语言中。得解悟。二者从己分上参究得彻悟。夫解悟者力弱。彻悟者力强。解悟者。如闻人说物。彻悟者。如亲眼见物。闻见虽一。疑与不疑。实霄壤之远也。

　　复次。从文字中解。未得彻悟者。有二种障。一者文字障。二者理障。文字障者。如人食蜜。愈食愈甜。于十二分教。深求谛理。生死分中。了无交涉。是谓之障。理障者。于实际理地。相似了了。如通身是宝。不得实用。于生死分中。亦无交涉。是谓之障。

　　复次。从文字中解。未得彻悟者。有二种慢。一者我慢。二者增上慢。我慢者。谓我今已悟。众生在迷。如我见处。人所不知。由此起慢。增上慢者。谓我已入圣位。上无佛可求。下无众生可度。佛之一字。吾不喜闻。由此起慢。

　　复次。从文字中解。未得彻悟者。有二种怯弱心。一者我见理已极。行不能逮。贤圣位中。未得亲履实践。由此起怯弱心。二者我见地已与佛同。实不得佛之果用。神通光明。于我何有。由此起怯弱心。

　　复次从文字中解。未得彻悟者。有二种安隐想。一者谓实际理地。不受一尘。山河大地。不碍眼光。又云。圆同大虚。无欠无余。大圆体中。求其生死去来。了不可得。由此起安隐想。二者见理虽明。不能亲证。诸教乘中。多于净土。惟念佛往生甚为妥当。由此起安隐想(已上俱为禅病)。

　　复次。果彻悟。不为文字作解者。有二种实受用。一者得诸佛化仪。二者得诸佛果用。化仪者。谓诸佛净秽土中。菩萨眷属。声闻眷属。香云花云。幢幡宝盖云。及天龙八部。与我同等。无二无别。如不尔者。是未彻悟故。是理有分剂故。二者得诸佛果用。谓三十二相八十种好。乃至九十七种。及清净法身。并神通光明说法等。与我同等。无二无别。如不尔者。是未彻悟故。是理有分剂故。

　　复次。果彻悟。不为文字作解者。具足诸菩萨无作妙行。谓过去诸菩萨。未来诸菩萨。现在诸菩萨。不可说不可说劫数。所行妙行。谓时同处同身同行同。于一刹那顷。一微尘许。悉皆具足。如不尔者。是未彻悟故。是理有分剂故。

　　复次果彻悟。不为文字作解者。与十二类众生。同一体性。自身入他身。他身入自身。一身入多身。多身入一身。彼世界入此世界。此世界入彼世界。世界入自身。自身入世界。入自身不见有世界。入世界不见有自身。互摄互融。无坏无杂。复于众生分中。同一悲仰。又于众生分中。起同体大悲。谓善与恶。悉无自性。皆自心现量。既无心外之境。以无作用。兴慈运悲。不妨于无性体中。而解脱无性众生也。如不尔者。是未彻悟故。是理有分剂故。

　　复次。果彻悟。不为文字作解者。与十二类众生。同一幻化故。谓缘生无性。生本无生。无性缘生。众生何有实。如幻化。吾与之居。如不尔者。是未彻悟故。是理有分剂故(已上是悟心者实受用。非解者能知也)。

　　复次。从语言中作解。未得彻悟者。流出无边狂解。有以日用事无别。惟吾自偶偕。而生狂解。有以随流认得性。无喜亦无忧。而生狂解。有以神通并妙用。运水及搬柴。而生狂解。有以本来无一物。何处惹尘埃。而生狂解。有以对境心数起。菩提作么长。而生狂解。有以山河及大地。全露法王身。而生狂解。有以无明实性即佛性。幻化空身即法身。而生狂解。有以入门便打。而生狂解。有以答问机缘。口头快便。而生狂解。有以不必参究。直下承当。而生狂解。有以入门便骂。而生狂解。有以习学诗赋词章工巧技业。而生狂解。有以放下又放下。开口即错。而生狂解。嗟呼。醍醐上味。为世所珍。遇斯等人。反成毒药。良以正法倾颓。邪魔炽盛。相续眷属。弥满世间。于生死分中留心者。不可不先烛破此虚妄境界也。更有三句葛藤。不可不为居士说破。古德云。如何是禅。猢狲上树尾连颠。如何是禅。猛火着油煎。如何是禅。碌砖。即此是祖师传的葛藤。然虽如是。分明向汝道。相续也大难。

　　余集生冏卿。问先辈云。五宗自沩山而下。取人甚严。于是沩仰法眼先绝。绝乎否耶。洞山数传至太阳。法不轻授。年且八十矣。叹无可继。遂以衣履。别寄浮山远求法器。而仅得投子一人。当此之时。洞下不绝如线。及投子得芙蓉。而玄风再振。弘衍至今。今之师云门临济而未至者。皆翻然舍而宗之。傥所称。取之严者。得之必精。得之精者。传之必远。非耶。夫曹洞一脉。愈微而愈不泯。有如此。岂临济一脉。转捷而转失传乎。迩来修忌三祇。觉希一宿。翕习成风。至有才着袈裟。便行棒喝者。问之则曰临济宗也。临济宗固如是乎。坡公云。借君拍板与扪槌。我也逢场作戏。至目钳锤为戏剧。学人之过与。抑亦其师之过耶。请师昌言之。

　　师云。吾宗溯自达磨大师。传佛心印。观我东震旦。有大乘气象。受二十七祖般若多罗尊者谶云。震旦虽阔无别路。要假儿孙脚下行。特特航海而来。初见梁武问答时。便不顺些子人情。如用一把铁扫帚相似。乃至九年面壁。为法求人。神光立雪齐腰。犹呵为轻心慢心。欲冀真乘。徒劳勤苦。良以师严则道尊。因真则果正。是以断臂安心。忘身为法。以及负舂槽厂。不避陆沉。方得大法流行。龙象竞出。然六祖虽曰得道者如林。其正传者惟青原南岳二大士耳。马大师一足蹋杀天下。一口吸尽西江。是何等根性行业。而印心后。尚侍岳师一十五载。日益玄奥。及至开堂。犹命僧验过。曰三十年不曾少盐酱。岳始然之。古人如此严密。载在方册者。历历可考。岂敢畏绝嗣。而授诸非器乎。沩仰云门。传灯列谱。虽称断绝。而流裔受派者。至今犹存。法眼一宗。至永明寿大师。高丽嗣法者三十六人。其德泽滋盛。流溢遐远。又不可以识心测之。谓其断续也。洞山五传至太阳玄。玄寄直裰皮履于远公处。而得投子青。青得芙蓉楷。楷得丹霞淳。淳得长芦了。了得天童珏。珏得雪窦鉴。乃至　国初。万松秀。雪庭裕。展转相传。至我寿昌先和尚。实曹洞正传。其源深流远如此。临济至风穴。将坠于地。而得首山念。念得汾阳昭。昭得石霜圆。中兴于世。乃至　国初。天如则。楚石琦。光明烜赫。至于天奇绝。以四家颂古。悉皆诠释。宗风由此一变。识者惜焉。盖宗乘中事。贵在心髓相符。不独在门庭相绍。故论其绝者。五宗皆绝。论其存者。五宗皆存。果得其人。则见知闻知。先后一揆。绝何尝绝。苟非其人。则乳添水而味薄。乌三写而成马。存岂真存。如居士所问。取之严者。得之必精。得之精者。传之必远。余意正然。不意居士亦见及此。所以宁不得人。勿授非器。不得人者。嗣虽绝而道真。自无伤于大法。授非器者。名虽传而实伪。欺于心。欺于佛。欺于天下。一盲引众盲。相牵入火坑。将来镬汤炉炭。剑树刀山。知是几多劫数。有智之士。宁可碎身如微尘。决不肯造此无间业也。今行棒行喝。岂但曰初披袈裟。即白衣居士例皆如此。殊不知古之所是。乃今之所非。如德山入门便棒。传灯所载。曾打几人。又如临济大师。一语中具三玄。一玄中具三要。四料拣四宾主。皆于言句中勘人。未尝以棒盲加。且一语中具三玄三要。则一棒一喝。悉当具三玄三要之旨。既一喝可分五教。一棒须具三玄。正应用时。必有差别。其杀活纵夺。贵在当机。岂沿街遍户。皆以棒喝为应用耶。若不审来机。一概用打。是妄立门庭。便成戏论。引动一班狂妄学人。堕落意坑见堑。硬作主宰。错下承当。图彼冬瓜印子。贪人礼拜供养。诳惑无识。各各自谓成无上道报。终决沉生死苦海。正所谓邪师过谬。非众生咎。然在真为生死之人。具眼参方。必不被其所赚。呜呼时丁末世。贵在辩正邪别真伪。须向本分中商量彻底。莫向法嗣上较论断续也。

　　刘心城大参问。千里餐风。连宵逼拶。大师大慈。石人堕泪。无奈迷云展转浓重。索性全抒狂臆。以当发露忏悔。惟师慈父。容此骄子。不惜懡㦬。逐款批答。令玄立地转关。顿破葛藤络索。岂爱剥皮析骨。酬此法乳深恩。

　　师云。宗乘冷落。举眼无亲。今天下称知识者。莫不云秉达磨大师单传之旨。交驰棒喝。弥满世间。岂但丛林。即街头佣竖。悉妄言悟入。皆邪师过谬。非众生咎。余禅暇及此。发竖心寒。恨不能以智锋慧刃。扫除魔党。以报佛恩。非敢以生灭心。造地狱业因。破夏往还。幸金陵诸宰官居士。护持正法。方解制。缘遇居士。以法门为问。心甚快然。然宗教殊途。皆归一致。都城趋入。迟速不同。非敢以宗抑教。以教抑宗。真有所抑。即是魔人。且达磨何人耶。智者何人耶。敢妄加穿凿。为分优劣乎。所趋向者。就审初机为其指迷。不由迂径。当随问随答。不辜居士来意耳。贵在格外相酬。希勿以言句取则。领略在未问之先。则居士无问。博山无答。大圆觉中。不挂一元字脚。居士信斯语否。

　　问。蒙大师垂示。一口气不来。向甚么处去。言思路绝。难咬难嚼。㘞地一声。虚空粉碎。此诚最上极则。玄虽凡下。戊午己未。曾亦两年着脚。庚申剧病。竟入地狱。一句弥陀。如汤沃雪。何至今日。转打之绕。此段机缘。亦非孟浪。似于夙劫。曾作佛陇(即天台)儿孙。每读妙宗钞。所云取舍之极。与无取舍同。觉得实实可作生西拄杖。实不妨与宗门向上极则。溪山各别。云月是同。盖台教全以葛藤扫葛藤。以解路绝解路。四教六即十乘四弘。才提一句。动成二十七万一千余句。而宗旨只一心三观。然非二十七万一千余句。此一心三观一句不得分明。所以多句不离一句。并此一句亦无名字相貌可得。不待树倒藤枯。早已句归何处。玄如未死五六年后。与干三先生。圆顶方袍。手捧三大部。向博山堂下。绕佛三匝。礼师足已。叉手而立。惟望大师。另出手眼。俯为接待。

　　师云。居士于宗乘中。既两年着脚。仍以一句弥陀。销除地狱。如汤沃雪。似非孟浪。前后参差。果志慕空宗。何不以金刚猛𦦨烁之。仍待一句弥陀。不得实用。于斯可见。居士既全是知解。与佛陇密契。不问可知。谓妙宗所云。取舍之极。与无取舍同。居士即今。有取舍耶。无取舍耶。若有取舍。同之一字。即是妄言。纵硬作主宰。谓其不碍。其奈取舍何。虽百劫千生。不能脱此窠臼。自云净洁。亦不作净洁想。譬如著白衣人。入墨池中。自云我不染墨。岂但谩人。实自谩耳。生西要旨。贵在一心不乱。居士即今果不乱乎。如未究竟。生死炽然。纵许十念往生。此亦初心方便。假有毫厘系念。是究竟法耶。非究竟法耶。如不究竟。则拄杖子折矣。不可不知。若谓台教以葛藤扫葛藤者。与不绊葛藤。优劣若何。果是智人。自当料拣。多句不离一句。以一句入多句可乎。若可者。譬如寻水先得其源。如得其源。枝派蔓流。不愁不到。若向枝蔓上寻去。虽心中了了。余保终其身而不能到也。妄云早已句归何处。是见卵而求时夜。不亦太早计乎。

　　问。蒙大师垂示云。一念识心即不思议境。非证法华三昧。莫望领取。又云。智者大师妙悟处。不在三大部。在礼法华时。卓哉我师。谁谓大宗师。非即大教主耶。玄辈凡愚。则妄据智者大师所云。圆顿者。初缘实相。造境即中。无不真实。系缘法界。一念法界。一色一香。无非中道。便确信得过。不思议境。非但凡愚有分。即炽然淫杀盗妄。其事相不得不摄于一戒。而即此淫杀盗妄。一念当体。即烦恼。即菩提。即生死。即涅槃。实信得过。实把得牢。依此圆教。修此圆行。而不了生死。智者大师欺人赚人。恐无是处。

　　师云。余谓。一念识心即不思议境。智大师妙悟。不在三大部。此即实语。诚非臆见。如一念具三千。是思大师亲证处。非从学问中来。如云即空即假即中。是因缘所生法。并一色一香等语。乃从学问中来。实非大师悟处。居士虽信得过。皆是识心领略。既非悟入。识解障心。如油入面。永无出期。不可不审。谓杀盗淫妄性恶即真。殊不知。即真体中。无杀盗淫妄。当体烦恼。当体空寂。缘生无性。等于空花。菩提涅槃。皆为剩语。非作故无。本性无故。而复云依此圆教。修此圆行。正所谓无梦说梦。不识大师行布而非行布。圆融而非圆融。过在学人。非在教也。吾宗门中。非不看教。祇不滞斯解。如单刀直入。直斩颜良为快意耳。

　　问。蒙大师垂示云。才开解路。便落生死。敢不服膺。然所云不思议境者。即空即解即中也。此三谛只在现前一念识心。一念最劣。三谛一心最顿最圆。最尊贵无上。虽复证入甚难。而性恶法门。全性起修。全修在性。修性不二。直断无明。至于见思尘沙。譬如冶铁。粗垢先去。非本所期。自然先落。此一念直超三阿僧祇。当生便可证圆住位。直截顿顿。品位弥超。似又不独轻轻便便。了一生死而已。大师大慈。愿不有虑。

　　师云。才开解路。便落生死。如永明大师云。圆宗所示。皆是未了。文字性离。始名解脱。看宗镜录者。谁肯谓性离也。皆识上生识。心上求心。愈生愈求。转觅转远。圆觉云。以思惟心。测度如来圆觉境界。如取萤火烧须弥山。终不能着。如不思惟者。以何法门。谓之捷径。少林云。心如墙壁。乃可入道。亦不论性善性恶。全性全修。祇将一句话头。深追力究。如丧考妣。识解何生。果得迸开光明焕发。如红炉烈𦦨。见思尘沙。豁尔冰消。若斫树去根。枝叶复生无有是处。况向上一路。及尽玄微。去粗存细。似多着一翻心力也。极细根苗。卒难顿尽。直超品位。非行莫齐。言解相应。无有是处。台教学人。似不可以圆教自负。不求妙悟。蒸沙之语。岂欺我哉。

　　问。藏通别圆四教。智师创立。四教有五颂。位次分明。又不堕明白里。后四颂则且置。只首一颂云。七贤七位藏初机。通教位中一二齐。别信并圆五品位。见思初伏在凡居。凡居者凡圣同居土。四净土之一也。七贤者。五停心。别念处。总念处。四加行。共七位也。四加行位则且置。只总别念处中。一观身不净。五停心中。一数息观。便开出八背舍。六妙门。十六特胜。观练熏修等。世出世禅门。妙诀。一经开会。一一无非不思议圆妙法门。的的当当。稳稳贴贴。保得一念识心。眼光落地时。决无失脚。又何况即渐即顿。即藏即通。即别即圆。廉纤葛藤。无一可取。无一可舍。所谓太虚空中之乎者也。将错就错。西方极乐。大师大慈。愿不有虑。

　　师云。四教五颂位次分明等语。乃至一经开会。一一无非不思议圆妙法门。具在三大部中。此不繁引。而云的的当当稳稳贴贴。此是智者大师见。非学人见也。居士谓。保得一念识心。眼光落地。决不失脚。居士用那个心保得。若用识心。识心隔阴。则不能知。宿命具通。恐一生难办。临终善恶。如人负债。强者先牵。毫𨤲念起。岂但说即。如寒拾见沩山。那事都不记了。西方极乐。亦是寐语也。

　　问。蒙大师垂示。有大居士。问云。只提话头。三乘十二部。可尽废耶。答。何作恁么见地。三乘自为三乘人说。岂不见。圆觉经云。惟除顿觉人。并法不随顺。玄奉此。示。岂复疑云。只提话头。三大部可尽废耶。然而三大部中。并三乘人。一总收为圆人顿觉。并四教十乘。六即四弘。虽复的的当当。不许一字誵讹。而实无一法可容随顺。所以荆溪一部金刚錍。总托一梦。悬符我师昨解制上堂所云。一一皆梦中事。而金刚錍末后一句云。忽然梦觉。问者答者。所问所答。都无所得。然则宗耶教耶。谁非一梦耶。然而三大部及金刚錍。毕竟与三乘十二部。俱不可废。大师亦复何曾欲废三乘十二部。及三大部金刚錍耶。凡愚护玄。一口气未断时。愿以三大部金刚錍。作广额屠儿。一把杀猪刀。临终放下。恃有大师加被在。即未放下时。亦有凡愚愿力在。

　　师云。一句话头。聪明学人卒难领略。谓识解多故。猿腾雀跃。无暂停息。欲收为圆人称顿觉者。譬如妄号帝王。非敢向人说也。实无一法可容随顺。大似掩耳偷铃。倘放下。一言一字。如食美味。念念不忘。况教理耶。思之可见。不待博山重加注脚。古人所谓。不得水精珠。难澄浊水。不得宗门中慧炬。实难破千万劫之重昏。况梦中之梦。金刚錍三大部。恐未易与居士作屠刀也。

　　问。台宗圆顿。尊贵无上。则且置。纵使廉纤落索。实不如禅宗直截透脱。而夙业深重之护玄。终不妨舍易从难。辞甘受苦。何以故。请先借世缘。自忖自卜。玄实生性薄劣。初叨第力辞馆。选甫作令。亟徙寒毡。所至无不肮𩪝重围。笑拌头颅一生。从吃辛吃苦中。自歌自舞。乃至生死大事法门。岂同儿戏。而于时所从。尚参究极则。既有我大师。全提正令。何须凡下免胄趋风。惟念达磨既开少室之宗。智师始创佛陇之统。而五家宗派。烈日中天。三观密藏。方沉闇室。一炎一冷。不可同年而语。遂于辞炎趋冷。千辛万苦之护玄。不觉痂嗜偏投。每嘅。大苏妙悟以后。荆溪四明一辈。孤灯寒𦦨。仅不绝于幽溪即中一线。师资婴杵。有怀魂销色黯。持此愿王。泥犁不避。无心择便。有分奔波。牛顺羊逆。伫师杀夺。

　　师云。台宗圆顿。最尊无上。敢问。台宗所宗者。何为最尊无上也。若谓一心圆极之理。当求之在心。非求教也。我达磨大师。传佛心印。航海而来。斥诸名相。故云直指人心见性成佛。其机感契悟。如人饮水冷暖自知。虽入不思议境。而心行处灭。向上一路。千圣不传。说着个佛字。犹为剩语。非同教家自生难易。有圆有顿有依傍也。有识性者。孰不能习教。惟宗门下。实难得人。居士何不念祖师命脉。系如悬丝。正要得深入教乘者。了明大法。传祖师心印。开众生慧眼。实博山之至望也。

　　问。离心意识参。既离心意识。将甚么参。参个甚么。

　　师云。心意识作么生。离只将一句话头。真参实究。如丧考妣相似。心意识。要起起不得。何用离耶。即此心意识。岂但要离。如红炉点雪。求其踪迹。了不可得。且道参个甚么。居士就将此是个甚么便好讨个下落如不会者。不妨疑着。良久云。散尽闲云清野壑。海天大燎亮月明中。

　　问。何物凡愚。蒙师不弃殷勤答问。析剥难酬。柰凡愚既非格外人。安得领在未问先。大师答而无答。凡愚问而复问。惟我大慈。幸卒教之。一蒙示云。即今若有取舍。同之一字。即是妄言。玄复疑。妙宗宗旨。正谓取舍。愈有愈无。斯为圆妙。若无之始无。不落小乘耶。

　　师云。愈有愈无。斯为圆妙。殊不知。天台借路还家。终不堕有无窠臼。有无二字。实圆妙中影响。非始无也。若胶柱鼓瑟。岂但小乘。而凡夫炽然心行。欲拟之圆妙。大似扪空捶响。纵经多劫。终无得理。有智之士。宁不痛思者欤。

　　问。一蒙示。以葛藤扫葛藤。与不绊葛藤者。优劣若何。玄复疑。不绊葛藤。岂非向上极则。若以较台宗二而不二。不二而二。正争此葛藤之有无。惟我大师。实云非敢以宗抑教。以教抑宗。岂复置一优劣耶。若谓劣在人不在教。教理则不废葛藤咎。岂独在人耶。

　　师云。不绊葛藤者。实在人非在教也。譬如生在王家。天然之贵。不假他营。若以功能较之。优劣实霄壤也。楞严经云。阿难纵能宣说十二部经典。不如一日修无漏业。华严又云。如日当空照。童稚闭其目。自言何不睹。多闻亦如是。此是教家料拣教与人优劣。不待拟议。而泮然冰释矣。今时习教理者。何不提纲挈领。而楷定法则。经之过欤。人之过欤。

　　问。一蒙示云。多句不离一句。须得水源。若寻枝蔓。妄云句归何处。不太早计耶。玄窃闻。台宗专用六识。谓之去丈就尺。去尺就寸。又谓伐树得根。寻水得源。岂不悬合我师宗旨。溯水源而扫枝蔓耶。既得其本。即蔓是本。既寻其源。即流是源。一句多句。多句一句。似无复迟早之可判也。

　　师云。台宗专用六识。正类吾宗门中。骑贼马趁贼。谓以马为根也为源也可乎。若以马为根源。是谓之昧却主人翁。可谓奴即不辩也。圭峰云。识如幻梦。但是一心八识。当与一刀。况其余耶。若论圆极之理。当得其根。毋寻枝叶。当得其源。毋滞漫流也。得其根者。一枝皆木。得其源者。一滴皆水。若以枝叶漫流。为根本源流者。何啻据淮泗。而曰即阿耨达池。不亦太早计乎。

　　问。一蒙示云。一念识心。保无失脚。用那个心保得。若用识心。识心隔阴。即不能知宿命具通。恐一生难办。大师慈悲警䇿。至此可容凡愚。未得谓得。以地狱为儿戏乎。然台宗专用六识。既是一家宗旨。止观悬合。首楞严云。忆佛念佛。现前当来。必定见佛。即谓忆念亦用六识。确为无过故。圆人虽极圆顿。而至何位。断何惑。证何理。往判诸教。诸位无不通达。学人分中正不必宿命神通。即教中明用六识。六识明知位次。若能依教修行。学人纵必不能自保。而教理可作保人。凡愚人作凡愚朴实语。惟望大师哀怜摄受。而卒教之。

　　师云。台宗借用。皎如日星。自是居士错会耳。岂不闻念空真。念生即无生。若以六识为主宰。譬如蒸沙作饭。沙非饭。本楞严斥能推者为心。又令微细揣摩。居士认定六识。不待别求寂常心性。正类乎认贼为子。不亦谬乎。如止观圆顿义者。初缘实相。造境即中。无不真实。从实相中出。止观二义云。法性寂然。曰止寂而常照。曰观贵在起行。不滞解门。如南岳大师。九旬常坐。一时圆证。非解也。又如法性经云。灭非真谛。因灭会真。灭尚非真。况意识耶。所引忆佛念佛等语。念空真念与自得心开。还存得意识也无。若以解心判教。便为究竟。天台不必观心。南岳何劳常坐。惑终不断。理岂入圆。纵经多劫修行。止是说心说性之人。道火何曾烧口。说食岂能充饥。勿自瞒顸。思之可见也。

　　无异禅师广录卷第二十三
卍新纂续藏经第 72 册 No. 1435 无异元来禅师广录


　　无异禅师广录卷第二十四

　　住博山法孙　弘瀚　汇编

　　首座法孙　弘裕　同集

　　　　宗教答响四

　　卓发之文学问。华严会中。二乘如盲如聋。然亦兼摄声闻。以包含无量乘故。此经虽云二乘种不生。乃所宣道品。大小互通。正与华严四圣谛品不异故。有生彼经劫。方证小果者。如大智度论言。弥陀亦以三乘度生。自应二藏五教总摄。何云不摄小乘。且既通杂华。复不能通杂华所摄无量乘耶。

　　师云。居士既知华严摄无量乘。岂上德声闻。如身子目连杜视绝听。悉是如来胜方便力故。为导引一类小机。发起深信。信于一乘。如法华云。佛以无数方便。引导众生。其实皆为一佛乘故。此经云。二乘种不生者。正为化导二乘执空不修净土者。钞云。岂独凡夫。亦度二乘圣人。二乘既生。况菩萨不生。弥陀以三乘度生。当无疑惑。既以三乘化导。亦摄无量乘。二经互通。不言可喻。涅槃云。阐提不入。非阐提不入涅槃也。问。余门学道。名竖出三界。念佛往生。名横出三界。所谓余门正指教中观行故。参禅称为别传。净土亦云。径路皆以超越观行故。今云。观即是念。念即是观。直以台观当之。不反钝置念佛耶。

　　师云。横竖等论。钞云。如虫在竹。竖则历节难通。横则一时解脱。谓乐邦与苦域并峙故。曰横也。此是一往之说。论一心者。横竖皆遍。独净土不具竖。而止曰横。弥陀经云。其佛光明无量。照十方国。无所障碍。观经云。是心作佛。心即佛故。净土惟心。以界曰横。论心岂不圆具耶。余门非单指观行。实乃具一切法门。参禅称为别传者。非五教之所诠。净土亦云径路。岂三观之所及。今说观即是念。念即是观。举一念即具观行。以一念超越。即便往生。非观行成就。然后乃生故。知念不妨摄观。非观行能钝置念佛也。

　　问。观经疏以十六观通三谛。今以此经。旁通观经。则入台观门庭。以此经分属圆教。则入事事无碍法界。然台宗以圆教。独归法华。而第四法界。惟华严有之。未知台宗三观。得摄法界观否。此天台贤首差别处。若为会同。

　　师云。观经疏。以十六观通三谛。今以此经。旁通观经。亦不妨。以十六观。旁通此经。何以故。弥陀经云。宝网行树。莲池阶道。悉以金银琉璃玻璃合成。其佛光明无量。声闻菩萨无数。复以西方摄。悬鼓岂不具足。一十六观。似不必入台教门庭。台教当入我之一念。为径中之径。不亦宜乎。谓此经分属圆教。天台以圆教。独归法华。钞云。事事无碍。惟华严有之。既云圆教。岂不摄事事无碍。以事事无碍。标法界观名。岂不摄圆弥陀分属。如掬海之一滴。不妨同于全潮。天台贤首与此经疏钞。别而不别。不别而别。非此之谓欤。

　　问。合论判弥陀净土。是权非实。净名惟心净土。是实净土。然净名言。菩萨成佛时。直心等众生。来生其国。是明言摄受众生。死此生彼之事。与弥陀无二无别。正指往生事相。论中何以分作两橛。疏言。此指事一心者。岂事一心。便不名惟心耶。

　　师云。合论云。弥陀净土是权。如云一念至。一心不乱是权实。净名净土是实。如云随其心净。即佛土净。菩萨成佛时。如云直心等众生。来生其国。是实中权。如指门必入其室。如入室必由其门。二经大意。不妨互举。非分两橛也。疏指事一心者。重在持钞云若达此心。四性不生。与空慧相应。名理一心。此即事而理。安得不名惟心也。

　　问。此经言众生生者。其中多有一生补处。大本乃言。生彼国者。皆当一生遂补佛处。皆当之义。不止多有。然则中不胎生等。皆是补处。皆为等觉菩萨耶。

　　师云。此经言。众生生者。多有一生补处。此多字从近而言。大本云。皆当一生遂补佛处。此当字。藉远而言。此经云。其国生者。皆是阿鞞䟦致。华言不退转。岂非当来遂补佛位。即中下胎生。遂补佛处。益明非是现称等觉菩萨。良以延促同时。所谓径中之径。于斯益信矣。

　　问。单念佛人。不修助因。所谓但得本莫愁末。故云不修余行。得波罗密。亦云。即是多善多福。乃诸佛以万行因华。庄严法身。今念佛所证。止可云素法身抑己具足万行庄严耶。

　　师云。单念佛人。不修助因。古人净业中。知识殷勤化人。念佛同生净土。岂非助因。不修余行。惟念佛得到彼岸故。信此一门。即是多善。化彼同类。即是多福。又夙具种性。即是多善。夙修余行。即是多福。即此已具万行庄严。非素法身也。

　　问。宗门教人。参念佛底是谁。似与别则公案无二。未尝回向西方。钞云。体究念佛。与尊宿教人举话头下。疑情意极相似。此只相似。还是直参谁字。教分四种念佛。未列体究一门。今以摄持名中。却似经文本无此意。不应以此入净业门庭。若谓参此话头。悟则心开。不悟亦不失往生。此为禅宗留一退步。正堕偷心耳。若谓此疑不破。便不得生。是反不如一直念去。不起疑情者。虽不开悟。尚得往生也。乃智彻禅师。直以此作净土正行。慈照天奇毒峰。皆教人参究念佛。此诸师又何所本耶。云栖若祖诸师疏钞。何不直拈谁字。若只相似。又更有差别否。其相似不全是处。何不道破。

　　师云。宗门教人参究。贵在以期大悟。更不回向西方。何得言留一退步。不失往生。是居士注脚。非宗门意。钞中谓。体究念佛参与体者。不容无说。参谓参破。体谓体贴。体贴亦有伫思之义。宗门必不用。少林云。心如墙壁。乃可入道。又不与一直念去。较其优劣。云栖祖诸师。亦是净土一门。收此一类之机。放开一线。道又何辩相似不相似也。

　　问。一切国土。惟想所持故。以净想换却妄想。如子忆母必善想。容仪历历可睹。今持名一门。但令念声相续。不取相貌。只与读诵无二。心易驰散故。称名方便。或依出入诸息。以为藉气束心。乃禅经中摄心调息。诸法。似属小乘。未为第一义谛。将非大心凡夫所当行持耶。

　　师云。楞严云。忆佛念佛。谓忆念相继。自得心开。非比单持名号。至一心不乱。夫读诵者。惟记惟解。持名者只欲往生。如负重担只欲到家。驰散何有。乃至一心不乱。非藉气束心比也。生极乐国。如弹指顷。与法华其疾如风相类。大心凡夫。岂舍此捷径法门。而别求乎。

　　问。大本云。若有众生。发一念心。念无量寿。定生彼国。疏中克期。止及十念。而不及一念何耶。又念性刹那生灭。此经七日。定力乃生。则未得禅定者。无分。若此一念。如一称成佛。释作归命一心。则大本不应系十念之后。若止如经文。作一念喜爱之心。则与化经言不动如来佛刹。不以爱恋之心。遂得往者。难易不同。此则全无定力。亦得往生。其胜方便。又当超越小本耶。

　　师云。十念与此本。相互通故。何分优劣。以一念具一切念故。一念未必为优。以十念即一念故。未必为劣。是故说一念。不妨十念。说十念。不妨一念。又刹那际不妨七日。七日不妨刹那际。经云。一念普观无量劫。无去无来亦无住。或说一念。或说十念。或说七日。或说多劫。皆如来胜方便故。亦不论定不定喜爱不喜爱。但一心念佛。无事不办。如灵丹一粒。点铁成金。更无疑虑。又何必以难易。较其超越也。

　　问。此七日若平时。姑置。待临终方念。已为天如所呵。今既属平时者。为是七日之后。尽此形寿。更不复乱耶。为复此后虽乱。终得往生耶。若永不复乱。不应止名七日。若更乱者。则已经退。何能感佛现前。

　　师云。经中云一日乃至七日。是克期往生。不论临终平时。一闻佛名。便发猛锐七日。往生者故不论。若未生者。在无间断念念相续。岂可七日得定再不念佛名。其执持二字。何以消文。疏中云。执者闻名受之。勇猛果决。不摇夺故。持者受斯守之。常永贞固。不遗忘故。何云七日。复随散乱。行者一心正念。更加猛利。以终身。如初发念顷。何愁佛不感孚耶。

　　问。钞中明理一心。为观力成就。则体究。全属观门。但前言妙观难成故。显持名殊胜。今乃复通观法。仍是定观。胜于持名矣。若云参谁字是体究。则又全属宗门。且当参话时。不应有念。如知不二寂照难思等。几许理路可傍。未免两处负堕。义云何通。

　　师云。前言妙观难成。显持名殊胜。良以娑婆之众。心多散乱故。持名摄念胜乎观门。今乃复通观法。以观法是净土法门故。如持一念。不妨具足诸观。读弥陀经者。西方胜境。孰不冥契。但以执持显胜故。以观境殊胜。不妨速于持名。以持名径捷。不妨超于观法。两处义成。何得言堕。若宗门参究。是逗机之法。似不必与净土和会。如参念佛者是谁。即属宗门。言语道断。又不可以理路为依傍也。

　　问。一部疏钞。大意全重理持。则所明持法。最为要害。今既是持名。复云理观。既是理观。复拈话头。禅净止观。三法混淆。虽复义理圆融。而行人念不归一。将何为宗。此与一门。深入专修无间之旨。何复不侔。

　　师云。疏钞一部。虽则全归理观。如玄谈守约则惟事持名。文云。举其名兮兼众德。而俱备。专乎持也。统百行。以无遗。以此则知专贵持名。不妨发明理观。观理明彻。如膏益火。则更增猛炽也。若单提参究。单论观理。如华严大部摄无量乘。上根利智。条条是路。亦不名混淆。但以根器相投。亦吾师翁之善巧耳。

　　问。疏言一心。即达磨直指之禅。又云。六祖斥无。乃门庭施设不同。假使才弘直指。复赞西方。则直指之意。终无由明。既言即是直指。复云。为门不同。是少林与曹溪。亦复不同耶。

　　师云。疏言一心者。岂但直指之禅。一大藏教。无不收尽。即归之直指之禅者。此是。为参究念佛者。说非。为持名者。发机。门庭设施不同者。正符合。直指之道。亦非。为持名者。发机。云栖以参究念佛。收之净土一门。此是广被机宜。看疏钞者。不妨求一门深入。譬夫入海者。而责之淮济江河深浅广狭。更较其同异。不亦愚乎。

　　问。疏指至心念佛。一声灭八十亿劫生死重罪。属理一心。若事一心者。多念止灭少愆。乃又引佛名经言。一闻佛名。灭无量劫生死之罪。释云。一闻则不待忆念。无量则不但八十亿劫。然则何必独指理一心也。觉于此中。自相违碍。又此经亦言闻经闻名。皆得不退。则一切等闲发愿。散乱称名者。咸不退耶。

　　师云。果得一心。则不论理事。疏钞谓多念止灭少愆者。此是就散乱。而藉一心者说也。闻名灭罪。众生在迷。亦复不知。如地狱闻名。即得究竟。并获往生者。何止灭罪。盖论众生心力之勤怠耳。大凡教中。论事论理。论定论散。如用兵之法式。临阵决胜。贵在当人。必不以法式楷定。然后为正论者矣。

　　问。枣柏言。华严一乘大道。非往生菩萨境界。何故华严长子。乃以十愿。导归极乐。如生公说。阐提有佛性则后出涅槃为证。今行愿全与枣柏不符。则一论宗旨竟将安归。乃云栖但拈出导归之文。亦不能折枣柏之误。当知枣柏未易轻诋。今欲和会两义。其说云何。

　　师云。枣柏谓华严非往生菩萨境界。为显一乘。不妨抑彼扬此。普贤导归极乐。正谓摄无量乘故。枣柏为化大心凡夫。顿入华藏故。普贤是华藏中菩萨。以十愿。导归极乐者。为三根普利故。如观方入一隅。则十方普现故。良以大心难发。极乐易生。究竟旨归。彼此符合。以此则知枣柏。原非错误。云栖安得以是为非耶。

　　问。因戒生定。因定生慧。则一心者。自制心始。此中自当发慧所为不假方便。自得心开也。天台念佛五门次第。亦复如是。今以事持属定门摄。理持属慧门摄。而云事持。未能破妄。利根径就理持。将慧不由定。一切理路通明。便可当觉路耶。

　　师云。因戒生定。乃至天台次第。此是教家法则。然亦有先慧而后定者。如云专持名号。即得往生。自非慧根深发。莫能信也。云栖以事持。为定门摄。理持为慧门摄者。此亦教家法则。然事非慧而不持。理非定而不发。事持既能发慧。安得不破妄耶。又可将一句弥陀具戒定慧。犹深入理。不可不知。何也。为专持万德洪名。不生诸恶。岂非戒也。至一心不乱。岂非定也。自得心开。岂非慧也。念空真。念缘起无生。岂非理也。深入至理。净土惟心。生彼不离生。此是正觉地。何必舍事持而入理解。谓之觉路可乎。

　　问。观虽十六。言佛便周。如经所言。观佛身故。见佛心。观佛身者。从一相好入。则眉间白毫。可摄念佛三昧。何故慈云。但教人作莲花开合想。钞中亦止通普观为助因耶。

　　师云。观经言佛便周者。佛以法界为身故。观佛身故。亦见佛心者。谓缘胜境。入实相理故。既从一相好入。毋论眉间白毫莲花开合。以十六观门。随缘一观。悉是助因。钞中以普观为助因者。犹为确当。

　　问。诸经多言。念佛行人。现前见佛。如远公三睹圣相等。所谓能念佛人。佛住其顶。古德教人。决志求验。正在平时。今经止言临终佛现。岂七日功成。未能现见。仅感临终耶。抑必现前见已。然后临终得见耶。

　　师云。诸经多言。行人现前见佛。亦有当来见佛之语。楞严云。忆佛念佛。现前当来。必定见佛。其必定二字。深有旨趣。如种谷得谷。必无虚弃之功也。远公三睹圣像。现前见佛也。净土诸师。临终感佛来迎。当来见佛也。由此观之。只愁不念佛。不愁行人不见佛也。毋论平时七日。但一心不乱。专持名号。唤醒自性弥陀。一切佛菩萨像。皆影现其中也。

　　问。往生菩萨。心不颠倒故。能预知时至。与本愿相应。然则坐脱立亡。庶几来往自由。能识死从何去者。何为古宿全不以此勘验。至云死时何若欲先知耶。

　　师云。净土菩萨。与宗门坐脱立亡。识得死从何去者。大不相类。净业行人。克期往生。预知时至宜矣。宗门中人知亦可。不知亦可。发明大理。视死生如梦幻。安得于梦幻中着脚。以生死为实事耶。又当知化仪既毕。来去自由。此等不思议解脱。惟同道者方知。又何得与净业。较同异耶。

　　问。观经十念。论明临终心力猛利。能胜终身行力。乃大本十念。不言临终。此与观经。为同为别。若此七日。不必定是临终。则此十念。亦属平时。既非最后大心。何能化往宝王。论反以一念为正。是义何居。

　　师云。大本十念。克十念往生。而不克往生者。乃日日十念。虽不言临终。以至临终明矣。论明临终心力猛利。此为一等犹豫。行人说恐临终障重。不克往生。以猛利胜之。能胜终身行力者。此加勉之义。使行人以遂往生。假如平日猛利。大事已办者。十念七日。俱不出一念故。何缘自生疑难。

　　问。观音势至。同侍弥陀。为西方三圣。观音反闻自性与今持名一心。总以音闻为教体。正应同属耳根圆通。又文殊亦发愿往生。何反拣去。势至钞言。耳根不摄念佛。念佛能摄耳根。是势至。能摄观音。而观音不摄。势至将持名。不属音闻。而观音不补弥陀为安养教主耶。

　　师云。耳根以声尘。旋入念佛。以舌上称扬。然俱属音。闻出入义别。文殊取一根深入。安得不拣。云栖判根尘同异。岂可言观音不摄势至耶。如论往生行业。亦不取耳根圆通。岂势至复不摄观音耶。正所谓打鼓弄琵琶。非以诸法门。迹上较众圣之所行处也。

　　问。世尊言。诸修行人。用攀缘心。为自性者。犹如煮沙。欲成嘉馔。今此念佛心。是攀缘心耶。非攀缘心耶。若用攀缘心者。一切觉观思惟。皆是生死根本。若非攀缘心者。何言念性生灭因果殊感。若云此生灭心即不生灭心者。何云煮沙。此与波水之旨。当自不伦。波即是水。沙非是馔。大觉立喻。应不雷同。乃法华所云。若人散乱心。一称南无佛。南能所云。不断百思想。对境心数起者。又非即用此生灭心耶。

　　师云。世尊斥世间人。认攀缘心为自性。非斥用攀缘心入自性。岂不闻。圆觉云。以幻修幻。天台专用六识。阿难云。供养如来。亦因此心。永退善根。亦因此心。以此推之。此心亦不恶。可以为入道之玄径。论乎真性。何用念为论乎。乐土非念莫生。文殊云。念性生灭。此为选耳根圆通。净业智人安得。随文殊脚跟转文殊。如修般舟三昧。又当以我念佛。为良导。法华一称。尘劳起。而佛道成。南能不断妄想兴。而涅槃现。又当留待别时。向居士一一道破。

　　问。经末先言不退。后云往生。正以现生取办。超乎余教。钞中反开少寿多障。不克往生一路云。于来世得生。此堕慈照所云。其人自不知我当生净土。却要来后世。再得生人中也。乃引禅门。才出头来。现成受用语为证。则何以永明拣去。有禅无净。一流明净业之谛。当于宗门耶。

　　师云。经中先言不退。后云往生者。谓先说净土已生者。后云念佛必定往生。非现生取证也。钞中开少寿多障。为多障行人不信决定往生。如信者则不障矣。来世得生者。谓不信。闻名亦种下。来世种子显。闻名殊胜。超乎余教故。不堕慈照之语。永明抑扬之说。单扶净土一路。将宗门推向。万丈深坑。亦不为分外禅门有。三生打彻故。云才出头来。现成受用。又何劳逐句。与净土合辙。

　　问。准提密圆与华严显圆。并属第一。疏云。持名功德犹胜准提。今念佛人。尽此报身。方得往生。所证极果。仅至上品。何以不如准提所开。不转肉身。便得往诣十方净土。只于此生。得证佛果耶。

　　师云。佛所设教。为当机者极成。如此土释经者。亦复如是。天台归圆法华。李长者亦多料拣。李长者必看天台三大部。天台未见李长者合论。若见时。又不知当何如。华严准提及净土法门。各有所主。不可逐一比况。古德云。一兔横身当古路。苍鹰才见便生擒。似不必向迹上追寻。夙具灵根者。才闻着一言一句。便有出身路。所谓大藏小藏。从自心中流出。岂可以部帙。较优劣耶。

　　无异禅师广录卷第二十四
卍新纂续藏经第 72 册 No. 1435 无异元来禅师广录


　　无异禅师广录卷第二十五

　　住博山法孙　弘瀚　汇编

　　首座法孙　弘裕　同集

　　　　宗教答响五

　　六雪关主问参。话头真切不落。楞严五蕴魔外(云云)。

　　师云。细观楞严。五十种魔事。不出一个着字。如色阴明白销落诸念。乃至是人则能超越劫浊。观其所由。坚固妄想。以为其本。即此坚固妄想。便不能融化。于妄想中精研。见希奇之事。便作圣解。岂非着耶。如不作圣解。名善境界。不作即不着耳。又五蕴中。总以妄想二字结之。最初一着。便不能破。即此妄想。便是魔之根蒂。其根本不除。挫其枝叶。令其不生可乎。甚乃利其虚明。食彼精气。悉妄想牵合。非魔从外来。苟涉于慎护。正所谓雪上加霜。火上益油耳。如受阴中。虚明妄想。虚明亦妄想。盖最初未到求心不有之地。非妄而何。如想阴中。融通妄想。最初章云。心爱圆明。即前妄。根与境融通。便生爱着。十种悉云心爱等。盖天魔从圆境中来。与爱心偶合。作无边魔业。安可救也。良以。行人最先坐断此一念。无心即无爱。无爱则着之一字何有耶。只如第九章云。心爱入灭。贪求深空等。悉是魔业。亦最初妄心不破。正所谓蒸沙作饭。沙非饭本也。如行阴中。幽隐妄想。盖行阴乃迁流不止为性。故云生灭根元。从此披露。为想阴尽。彻见行阴中根元。悉是生灭。念念不停。行人不随生灭迁流故。得凝明正心。尔时天魔。不得其便。但于圆元中。起计度故。穷其始末。有因无因等。既有计度。亡正遍知。计之一字。从幽隐中来。文云。观彼幽清。不能彻见源底也。如识阴中。颠倒妄想。谓同分生机。倏然隳裂。六根虚静。无复驰逸。虚静为不驰逸。不驰逸为行阴尽耳。行阴既尽。见闻通邻。互用清净故。云穷诸行空。尚依识元。乃至精妙未圆。便生胜解。此十种悉以识心而生胜解。既作胜解。违远圆通。生诸种类矣。禅门中。善用心者。俱不相涉。思大云。十方诸佛。被我一口吞尽。何处更有众生可度。此是佛祖位中。留渠不住。邪魔外种。其奈尔何。欲得不受其蚀。但全身入理。不待遣不待护。妄想念尽。则魔业自尽矣。古德云。便好和根下一斧。免教节外又生枝。

　　问。不执修证。不废修证(云云)。

　　师云。吾宗门下。毋论利钝贤愚。但以信而入。既发起猛利心。如坐在铁壁银山。祇求迸出。诸妄想心。悉不能入。观照功行。安将寄乎。果得一念迸开。如披云见天。如获故物。观照功行。亦何所施。祇贵参究之念甚切。其参究亦涉于功行。但不以功行立名。如看破世缘。切究至道。亦涉于观照。但不以观照立名。如圆觉云。惟除顿觉人。并法不随顺。若以观照为事。则有能观能照之心。必有所观所照之境。能所对立。非妄而何。所以禅宗云。独蹈大方。心外无境。将十方世界。洎父母身心融成一个。坐断两头。始得个入门。向上一路。更须自看。不然尽是鬼家活计。安可以修证同日而语耶。果颟顸不到此地。即名自欺。此辈名为可怜愍者。宁堪齿录。南岳云。修证即不无污染。即不得即此不污染之修。可谓。圆修还着得个修字么。即此不污染之证。可谓。圆证还着得个证字么。如此则终日修而无修。扫地焚香。悉无量之佛事。又安可废。但不着修证耳。九地尚无功用行。况十地乎。乃至等觉说法如雨如云。犹被南泉呵斥。与道全乖。况十地观照。与宗门。而较其优劣可乎。

　　智祖禅人问。诸方尊宿。每教人以一则公案。顿置面前。念念系缘。名为参究。此于台宗止观。专注一境。同耶异耶。若言其同。仍是教下工夫。非教外别传。若言其异。彼则专注一境。此则系缘一处。名虽异而实同。似是而非。乞求一决。

　　师云。宗门一则。非与诸法门为比。公案者。如公府之案牍。一句子不明处。只欲发明。贵在深追力究。非系缘也。天台止观。似不可以宗门较其优劣。止观意在与法相应。如人行路。渐入佳境。参究意在。力破重围。如披云见天。推门入臼。天台以观破惑。智德顿圆。穷之则有惑可破也。宗门以参从缘。心境俱寂。释之则无缘可弃也。若以境缘同异较其非。是实霄壤也。

　　问。达磨西来。顿翻窠臼。惟一心地法门。直指人心。见性成佛。嗣后五宗迭出。门庭种种不同。曰五位。三玄。四宾主。乃至四料拣。为复法应如是耶。为复群机差别耶。若谓法应如是。则教中云惟此一事实。余皆方便。直指门中。不应有方便。若谓机有千差逗机之法。应尔。则楞严二十五圆通逗机之法。已悉何必另为赘枝骈拇之法。初祖东来。多此一番䟦涉。

　　师云。达磨西来顿翻窠臼。授受之际。实无二法。何以曰五。主法者有五。不得不曰五宗也。岂以五宗者塞碍一心地之法门乎。乃至三玄五位宾主等语。尽属名言。悉单传之注脚耳。果得千圣不传之道。三玄五位。宾主君臣。如指诸掌。法如是故。非差别逗机也。若在三玄五位上。印证心地法门者。大似就枝干而索其本。非即非离。即枝干非得其本也。离枝干亦非得其本也。若本者。枝干之本。枝干者。本之枝干。果是智人。思之可见。教中谓惟此一事实。余二则非真。非真者权之谓也。非权无以导。其实非实。无以开其权。虽是谓权归实。又何妨权实并彰也。教中之权各趋岐径宗中之相惟据本参。本参破如月印千江岐径通若风号万窍。似不可以圆通差别之法与玄位。同日而语也。初祖之来。法门尚矣。岂曰赘乎。

　　问。从闻思修。入三摩提。大小乘法尔如然。似不可废。即古德亦有云。三藏十二分教。某甲粗知。又云。先以闻解证入。后以无思契同。是知闻教。然后参禅。千圣不易之规。奈何近时尊宿。不观学人曾否。听教一例。示以无滋味话。令彼早晚穿凿。不落妄想。便堕无记。又沩山云。此之一学。最妙最玄。又云。若有中流之士。未能顿超。且于教法留心。当沩山之时。正像法隆盛之秋。犹然。若是分别。而当今之世。正值末法衰残。岂得人皆利根。一概以上乘法投之。况观机逗教。应病与药。似不可废。

　　师云。余答刘居士问。谓宗乃教之纲。教乃宗之目。如依教修行。当以证入契同。为克家也。闻解似易。无思诚难。惟吾祖师门下。以思无思之妙。又云。心如墙壁。乃可入道。亦不以闻教不闻教。为不易之规也。如教中诵一句伽陀。忽然大悟。又云。一言之下。心地开通。岂待遍涉名言。方称悟入。参究者。非涉于穿凿。穿凿二字。法门大害。教中或有之。而宗门实无也。此之一学。最妙最玄。当人人期于顿超。岂可甘心中下法。不论像末人。不论智愚。惟办肯心。是为上智。反末法为正法。翻中下为上根。似亦不难耳。

　　问。三无漏学。因戒生定。因定发慧。我佛诚言。而妙喜则云。他人先定而后慧。老汉先慧而后定。大与佛经相违。若以时事验之。如人酒迷。慧性颠狂错乱。酒醒则狂性自息。则慧先定后。妙喜之言。愈为有理。大师于佛经祖训。若为会通。

　　师云。先定而后慧。佛之诚言。先慧而后定。祖师慈训。二俱略之。非定论也。如人修定。若无慧为先导。则不能修。慧不妨在先也。有慧而戒立。戒立而定生。定生而慧朗。如环上寻轮。求其始末了不可得。以此观之。大慧亦为剩语也。实佛祖符合。又何待会通。

　　问。永嘉云。了则业障本来空。见道语也。而西土师子尊者。此方可大师。俱了了人也。何业障不空。必待酬偿而后已。若谓偿处正业障空义。则造十恶人念佛。带业往生。亦必回娑婆。偿宿业始得。若往生者。宿障不酬。则大了之人。反不及念佛者多矣。若谓大了之人。业障实空。能超念佛十倍。则师子可师。仍居未了之科。师何以会通之。

　　师云。业障空。是不易知也。若谓遭王难。是偿夙债。实不达业障空。非正论也。岂不识水月道场。空花万行。镜里魔军。梦中佛事。汝以梦中为实事。是不空也。若达斯空义。偿不偿皆梦语耳。十恶念佛。带业往生。诸恶顿释。趋果忘因。非回偿也。下品下生。见佛尚远。历胎既久。始得花开。非不偿也。与宗乘中。较其优劣不亦愚乎。

　　问。云门请益。睦州悟道因缘。传灯会元载之甚悉。其见雪峰。居然知识矣。并无请益语。尽皆问答语续。后出世。何故不嗣睦州。反嗣雪峰为。复以人盛衰。易其心耶。则非祖师所为。何能取法。后世且嗣法。昧心韦䭾。明加其杵。若谓录语有略。则授受之际。千古慧命来源所系。岂可妄自笔削。谅必有说。乞师补之。庶免后世嗣法之溷。

　　师云。云门见睦州。夹断一足。即有悟入。非大彻也。初见雪峰。即命众迎五百人知识。是雪峰以法眼印之。次日上雪峰。峰才见便曰。因甚么得到与么地。门乃低头。从兹契合。且从兹二字。非借辞也。况后温研积稔。以印心宗乎。非敢以盛衰易其心也。今时人以玉彼之师为冤家。以印彼之师为恩故。殊不知。印彼者未必是。玉彼者未必非。以非为非者。不失法会之正因。以非为是者。终陷泥犁之恶报。宁可千生不悟。不可一日着邪。滴血之语。岂欺我哉。当悉审详。毋容轻忽。

　　剡水禅人问。教外别传者禅也。净因禅师以一喝而收五教。然则五教皆禅教外者。何谓乎。

　　师云。净因以一喝。圆收五教。以解讲华严者之惑。岂不闻一喝。不作一喝用。纵古佛与大菩萨到此。亦敛衽矣。况其聪敏及机智者乎。所以云。一喝能收五教。五教所不能收者。禅也。

　　问。禅不外教。教不外禅。唯字与声。实无二相。别传者。又何谓乎。

　　师云。禅称教外者。非教中所列之禅。实乃世尊拈花。非字与声所载者。彼时百万人天。悉皆罔措。若论声教所诠者。又何待迦叶微笑。世尊印定有教外别传之旨故。知四十九年。未曾吐露。者个消息。实是教所不能言者故。曰教外实是教中纲领故。云离文字相及言说相。贵在悟彻故。称教外。果教外而别有传乎。

　　问。清凉大师以禅为顿。似依六祖坛经判。若错俱错。苟非顿是圆也。亦教苟非圆亦顿。禅自禅。非但一不能收五。即五亦不能入一也。展转合明。增长迷闷。惟冀慈音宣流开示。

　　师云。清凉以禅为顿者。是抑禅而扬教也。六祖谓开示顿教大乘。是借路经过。正为宗门称顿悟者言之。若云非顿是圆。其圆之一字。吾宗门中。亦不立也。苟立其圆。则不圆矣。如云大方广亦是显果德之相。其法身之理。理绝对待。何大之可立也。诸法缘起。应变无穷。至体无外。卷舒自在。其方广二字。亦是借言大方。广对世间言说故。尔标宗顿入不思议者。亦剩语也。况五教云乎哉。吾佛以禅称教外。愈明也。如人生在王家。不说贵相。又如九品至一品者。品品可收。惟生在储宫者。岂品级可收也。禅在教外。不言可喻也。

　　无异禅师广录卷第二十五
卍新纂续藏经第 72 册 No. 1435 无异元来禅师广录


　　无异禅师广录卷第二十六

　　住博山法孙　弘瀚　汇编

　　首座法孙　弘裕　同集

　　宗说等锡上

　　示金庭蔡坦如居士

　　居士欲成办个事。于祖师门下。当发深信。速了生死。再有一法。过于此法者。无有是处。此一句话头。是换骨灵丹。是返魂妙药。是伐生死稠林底利斧也。所谓无量法门。百千见刺。一切计执。五阴魔怨。才沾着此一句子。则瓦解冰消。更不起第二念。何以故。谓离诸念故。如看一口气不来。毕竟向甚么处去。即此去处不明。如坐在烈火𦦨中。祇欲奔出。以此则知。妄不用止。心不用观。定不用习。慧不用生。见不用断。魔不用伏。则自然帖帖地。谓心猛利。如烈火故。能燎一切。如迅流故。能漂一切。如猛风故。能埽一切。如神箭故。能穿一切。如射石虎。才生拟议。岂但没羽则箭头断矣。故云。道人行处。如火消冰。箭既离弦。无返回势。玄沙可谓。得法门之径路。入法门之标的也。若如此参去。忽朝打翻筋斗。绝后再苏。便乃斩新条。发新令。高低一顾。万象齐彰。截断众流。不通凡圣。如佛印大师云。一到多门又到门。分明普眼照乾坤。以须弥聚笔。沧海为墨。不能书其少分故。云大藏小藏。从者里流出。非强言也。若未到此田地下。语如云兴。偈颂如瓶泻。尽成颠倒知见。如近时假称知识者。将古人公案。逐句下语。悉以义路符之。识者一见。则知宗风扫地。谓痛哭流涕者。不亦宜乎。予到敝乡。见吴太史颂古。其辞章藻丽。近时作颂者。罕能伦匹。一日太史问曰。大师曾见弟子颂古否。予曰。见。太史曰。何如。予曰。居士是解非悟门也。太史曰。何以见之。予曰。居士颂婆子烧庵。谓寒岩枯木太僧生。岂不是。不肯者僧么。太史曰。然。予曰。岂不是解聻。太史言下。如脱桶箍相似。渠是个久用心底人。于一言之下。便尔知非。近时假知识。论此公案。万一未曾梦见在。呜呼祖庭秋晚。魔风炽盛。纷纷曰参禅。尽入在魔邪网中。曾有一人能跳得出否。若有缁素得分明。不沾着此等魔气。予则以衲衣覆之。可谓报佛之深恩也。

　祖庭秋晚　　赖有智人　　遍界魔风　　孰喜孰嗔
　纷驰棒喝　　加诸盲者　　断手折足　　谓应机也
　遍体流血　　不知痛痒　　大笑猖狂　　是何模样
　谓不领会　　目尔裁抑　　苦哉痛哉　　神号鬼泣
　三千七百　　大有样子　　夺食驱耕　　决无此理
　下语偈颂　　学语之流　　是生死本　　肯自干休
　我书此语　　居士勉之　　置心一处　　今正是时

　　示壁如禅人

　　夫为学者。父母生成。一具灵骨。如黄金铸。就只须深生正信。浚发大机。知佛所说一代时教。不求妙悟。尽逐虚声。虽是多闻与不闻等。如象陷于泥。虽有全力。不能跳出。良可愍也。如仁者生于大族。幼为贵介公子。复从科第中来。及出仕做官时。供养法师。殷勤请益。于教乘中。无不通达。及问着己分上事。则无可奈何故。知名言数句。非究竟法。惟吾祖师门下。不起知解。直探本源故。云心如墙壁。乃可入道。良以众生皆以识心分别计度。瑜伽论云。阿赖耶识于一切时。无有间断。器世间相。譬如灯𦦨生时。内执膏炷。外发光明。缘内执受。而生坚七转。识为最有力。缘外器相。而生取五尘境。助发不停。逐境生心。从缘成熟。与现行。互为因果。与明了。递为所依。展转生烧起灭。无间穷之。而无始成种子之名言。望之而无涯生现行之果法。俱时现有。岂待新熏。如唯识论云。一切种子。皆本性有。不从熏生。楞伽经云。大慧不思议熏。不思议变。是现识因。取种种尘。及无始妄想熏。是分别事识因。以此则知。本有新熏。合生现行。增长本识。此以无明熏真如故。净法亦尔。准此例知。若取其正义。真如亦不受熏。真如无为。非心之因。亦非种子能有果法。如虚空等故。非有漏心性。是无漏。名本性净。何以故。若常住法。不成种子。一切时无差别故。就净边说。亦具种子之名。涅槃四德。是四大种子。从本觉起而熏无明。论四德本来是有。不从种子生。从因作名故。称种子。能侵损本识故。繇是行人信乐大乘。以大智慧人虚空器三昧。运大悲行。以毗卢果德。用成因位熏无明故。又当知。本识极劣无记。非能熏也。唯七转识。及相应一分。能缘虑心。力最强胜故。有力自熏此无明。无体本觉斯起。纯成四德。烁尽无明故。云四德圆时本识睹尽。况无明耶。如千年闇室。一灯能破。则弥满清净中不容他。即十界缘起悉成净用故。云大小鳞毛。普现色身三昧也。果入得此一步。则尘尘刹刹。悉皆普入。便好蹈祖师门。求向上事。只待脚跟线断。捩转鼻头。别为通气。始是到家时节。不然只饶及尽玄微。总是他门活计。非当家种草也。

　一具黄金骨　　深生于正信　　浚发大机用
　通佛所说教　　当求妙悟门　　若滞名数句
　闻与不闻等　　惟吾祖师禅　　端不存知解
　直探于本源　　心如墙壁入　　阿赖耶执受
　而坚于现行　　展转生烧相　　数数无间然
　净法亦如是　　以佛果德相　　成行人因位
　本觉熏无明　　如沸汤浇雪　　四德纯圆时
　识想从何起　　清净不容他　　十界用无辍
　待了本因缘　　再为仁者说

　　示证之禅人

　　夫为学者。熟烂圣经。凡一言一字。须消归自己。所谓佛已具知见。何用更开。谓开众生佛之知见耳。如贫家伏藏。若获其藏。更不复贫。圆觉云。如来大光明藏。是众生清净觉地。既称清净。何有众生。下文云。永断无明。方成佛道。复云。此无明者。非实有体。果知无体。大光明藏。觌体全彰故。云如来因地。修圆觉者。知是空花。即无轮转。断云。非作故无。本性无故。至普贤章云。知幻即离。不作方便。离幻即觉。亦无渐次。中峰大师云。此二章。宛有衲僧气象。至于以幻修幻。皆吾佛不得已而言之。非佛之本意也。若云理彻圆融。何妨行布。殊不知。一念具三千。一心融万行。绝去来之迹。延促同时。泯远近之殊。遐迩一致。当下无我法界理成八相。成道于殊方。理无分剂。万行圆修。于当念事不他求。观彼久远。犹若今日。获大宝车。行步平正。其疾如风。所谓圆融而不碍行布。事事斯成。行布而不碍圆融。心心靡间。以此则知。才闻名字。观行斯起。无明斯断。六根斯净。究竟斯成。说个佛字。犹为剩语也。若乃求三乘之行迹。楷六即之是非。便乃断三惑。成三智。证三德。乃至庄严国土。教化众生。则吾不得预其数。亦当缄口。以待三僧祇劫。再与诸昆仲别峰相见也。

　佛以佛知见　　化一切众生　　众生受佛化
　佛生不可得　　知无明无体　　犹如空中花
　如来因地中　　即了于生死　　知幻即云离
　离幻即云觉　　觉了斯实际　　知亦不可立
　于不可立中　　而兴大悲心　　一念具万行
　一时圆多劫　　恒沙界微尘　　理无分剂故
　即此称圆证　　证此曰真知　　果证便知非
　证对因人说　　了因证不立　　斯称大圆觉
　最胜修多罗　　悉宗乘注脚　　欲觅祖师禅
　而生大勇猛　　譬如狮子儿　　悬空翻筋斗
　哮吼不思议　　群兽皆脑裂　　待了本因缘
　再为仁者说

　　示象先禅人

　　夫为学者。闻慧弥彰。生诸实智故。云不离文字。不执文字。而为道用。华严谓。成就无边之慧。先赖多闻佛藏说。速入涅槃之门。皆因听法。果究心之者。鸟鸣花笑。尚乃发机。况佛金口亲宣。而不润心田灵苗智种耶。当知。众生心内佛。为佛心中众生说法。佛心中众生。听众生心内佛说法。又当知。佛心中众生无听者。众生心中佛无说者。两俱双辩。二相顿空。经云。如来不说法。亦不度众生。楞伽经中。表离言说。名不思议。良以学人不达自心。执诸名相。觅果佛妙严之位。昧因心实智之缘故。达磨大师。遣其执滞。直指人心。摄三祇之修行。圆于当念。开生盲之慧眼。妙在刹那。揭露衣珠。顿呈家宝。息竛竮之苦。不假营求。入利济之门。广延行度。菩提无树。明镜非台。作众生之真依。为菩萨之智母。意消能所。情断是非。如大集云。不待庄严了知诸法。以得一。总得余故。所以云。一叶落天下秋。一尘起大地收。乘此宝乘。游于四方。嬉戏快乐。不亦宜乎。或云行布位次。教有明文。何乃执心。顿废斯旨曰。是何言欤。当知。位次无尽。心无尽故。若能了此真如一心无尽之理。则一切六度四摄万行。皆无有尽。转示他心。亦同无尽。如一灯燃百千灯。冥者皆明。悉无尽故。初祖达磨。以无尽之旨。传无尽之灯。烁万劫昏暗之迷途。成一时光明之佛事。须从悟入。不假言诠。果发明大理。如烈火沸汤。不容片雪。无明不待断。而自断。果位不待成。而自成。如祖师门下。单提一句话头。看一口气不来。毕竟向甚么处去。如在万丈坑中。祇欲跳出。纵八境交加于前。亦不暇顾。若一刻中不寻出路。则丧身失命了也。故云。如一人与万人敌。觌面那容眨眼看。如此用心真切。则㘞地一声。桶子底脱矣。依然旧时。人不是。旧时行履处。佛法尚不留些子朕迹。况人我世缘。曰修与不修者乎。

　总持无文字　　文字显总持　　不离文字缘
　而为道者用　　成就无边慧　　速入涅槃门
　水鸟与树林　　尚乃谈实相　　何况佛所说
　而不滋智种　　心佛及众生　　互说无间歇
　亦无能说者　　亦无所听众　　远离于言说
　是名不思议　　若不识自心　　云何觅佛果
　国土妙庄严　　岂离自心有　　长远三大劫
　一念悉圆成　　珠宝本具足　　更不向他求
　广开利济门　　绵绵用无竭　　了此一心法
　游行于四方　　慧灯破幽暗　　冥者悉皆明
　如香象渡河　　截流直到底　　倏然登彼岸
　更不论先后　　一断一切断　　一成一切成
　教理通无碍　　当乐祖师禅　　一口气不来
　毕竟甚处去　　如在万丈坑　　祇要亲跳出
　八境交于前　　亦不生暇顾　　如人破大敌
　那容眨眼看　　如此切用心　　倏然桶子脱
　不是旧时人　　世缘何处有　　不于世生心
　便是好时节　　待了本因缘　　再为仁者说

　　示超乘禅人

　　夫为学者。最先要具择法眼。将如来一大藏教。疏通理本。彻究行缘。心绝狐疑。成办个事。永明大师云。备一乘之基地。坚万行之垣墙。始能架高造实不妨。向吾祖师门下。求个彻头。不然。尽掠虚声。非关究竟。须知。宗之一字。是教网纲维。如起信论云。止者止一切相。乃至心不可得为止。而观因缘生灭为观。永明云。或以理观。对于事止。谓契理妄息也。或以事观。对于理寂。谓无念知境也。当知。参禅之者。才提起一句话头。妄想心不待息。而自息。岂非止耶。何止之可言。大理不待明。而自明。岂非观耶。何观之可说。才方念起。便落意思。分别始萌。即犯药忌。二祖搜心。不可得。当下心安故。知无心之旨。众妙之门。若了无心。触途无滞。绝一尘而作对。何劳遣荡之功。无一念而生情。不假忘缘之力。以此则知。无心于事。则万机顿赴。而不挠其神。无事于心。则千难殊对。而不干其虑。岂待永明叮咛告诫学者。就路还家。则得便宜多矣。若乃穷宗乘之极致。究祖道之玄微。只须悬崖撒手。自肯承当。绝后再苏。欺君不得。故云。命根断后。方得言诠。不然。尽落今时。永沉苦海。无量亿之邪见。根于断常百千种之傍门。生乎情想。惟吾祖道最极深玄。契一道以圆收。会千途而共辙。不涉三乘之渐次因果同时。岂干五教之参差。佛生顿泯。刹那彻于多劫。法界入于毫端。犹是第二之筹。未遂拈花之旨。临济大师云。沿流不止问如何。真照无边说似他。离相离名人不禀。吹毛用了急须磨。理彻寰中。见超物表。了吹毛之利。慎勿迟疑。廓照用之机。毋容住足。岂浅根劣解者之所能知。非守株抱愚者之所能到。果深信于教外别传之者。触目逢缘。当以斯意。自勉也。

　若了生死源　　先具择法眼　　行理俱通彻
　亦不涉狐疑　　具此净白心　　始求无上道
　譬如架楼阁　　先当筑基址　　又如琉璃瓶
　能盛狮子乳　　教理通无碍　　作宗乘助缘
　欲究向上事　　单提一句话　　不起分别想
　是名真止观　　五百安心门　　无心顿超越
　不涉于三乘　　何关于五教　　果绝后再苏
　当体离心念　　心念远离故　　邪见无繇生
　刹那入多劫　　法界敛毫端　　犹是第二筹
　未遂拈花旨　　吹毛用了时　　慎勿怀迟疑
　顿入不思议　　始名甘露灭　　待了本因缘
　再为仁者说

　　示寓中禅人

　　夫为学者。彻究根原。无烦枝叶。何谓根者。三界惟心。何谓原者。万法惟识。故云。未达境。惟心起种种分别。达境。惟心已分别即不生。祖师云。若人识得心。大地无寸土。良以听学之人。诵得名相。齐文作解。心眼不开。全无理观。习禅之者。惟尚理观。触处心融。暗于名相。二俱互阙。或忘缘。趣解脱之门。或执妄。取究竟之果。拨波求水。即泥是瓶。不了唯心。妄生执着。不了唯识。妄意有无。永明大师云。阿赖耶识。广容周遍。为万法之根原。此体不可说。微细最难思。周遍法界。而无住心。任持一切。而不现相。入唯识之正受。破计执之邪心。楞严圆通章。弥勒云。我从灯王如来。修习唯心识定。入三摩地。乃得成无上妙圆识心三昧。尽空如来国土净秽有无。皆是我心变化所现。世尊我了如是。唯心识故。识性流出无量如来。结云。识心圆明。入圆成实。远离依他。及遍计执。得无生忍。顿入圆明之际。恒沙如来。从我流出。无自无他。恒沙染净之缘。从此发生。绝思绝虑。如磁石无觉。而转移。周回六趣。似摩尼无思而雨宝。广济群生。号众生之源。即如来之藏。从凡而入圣。位位殊分。以圣而照凡。重重洞彻。圣凡双泯。一道齐彰。心识互融。千途共济。是以文殊以理印行。差别之道无亏。普贤以行会理。根本之门不废。果因互用。非计因中有果也。因果同时。非计果中有因也。无容计度。不属思惟。体用相含。心境交彻。空具德而彻万有之表。事无碍而全一理之中。方可入祖师之门。求向上之路。藏身处没踪迹。抖碎虚空。没踪迹莫藏身。掀翻大地。果然生铁流金汁。便好将身带活埋。

　究竟根原人　　无烦于枝叶　　唯识与唯心
　不生分别想　　诵文尚理观　　习禅了名相
　二者交互通　　是名佛出世　　解脱非忘缘
　究竟无妄取　　识体最微细　　深密不思议
　遍界无住心　　任持不现像　　成无上妙圆
　净秽唯心变　　了此唯识性　　流出诸如来
　入圆成实故　　离依他遍计　　似磁石引针
　如摩尼雨宝　　理与行交彻　　行与理俱济
　心境双融处　　入此无碍门　　藏身没踪迹
　抖出虚空髓　　没迹莫藏身　　掀翻大地薮
　藉寓法界垣　　中道不须论　　生铁流金汁
　禅道从斯瞥　　待了本因缘　　再为仁者说

　　示道揆禅人

　　夫为学者。圆顿之教。了义之诠。广博精研。穷源极数。一一得其实用。慎勿执名相阶级。并遮表文字。障诸佛之光明。翳众生之慧目。执持行位。违远圆通。不识方便之诠。尽落止啼之说。当知。吾佛的指生心。是心作因。是心成果。是心立位。是心标名。于无名位中。而安名位。不离跬步。法尔如然。于无因果中。而建果因。岂待报缘。而随念具足。华严经颂云。若以威德色种族。而见人中调御师。是为病根颠倒见。彼不能知最胜法。良以众生自生劣想。昧本胜缘。不识果显之法身。是因隐之本觉。非他佛智遍自。是自佛智遍他。非自因趣他果。本是他果极承我因。以此则知。因果同时。圣凡一道。了无二相。即过群魔。直剖纯圆。岂存渐次。不得一法安住佛乘。果然一道齐平。则万差俱泯。古颂云。千寻沧海底。万仞碧峰头。日出当中夜。花开值九秋。若不如是。尽是背觉合尘。舍己循物。华严论云。滞名即名立。废说即言生。指鹿作马。期悟遭迷。执影是真。以病为法。错解佛意。谬滞生缘。如来说名可怜悯者。不亦宜乎。惟吾祖师门中。一句话头。挫锋破敌。譬如穷海。到底方休。看一口气不来。毕竟向甚么处去。非思议之可知。岂情识之能解。四相离而命根顿断。四病了而慧性纯清。如日照秋霜。似箭穿石鼓。其话头功力。百千万种修证之门。不能较其少分也。故三千七百祖师。非此门。无繇出路。如六祖问南岳大师。汝在甚么处来。曰。嵩山来。祖曰。甚么物与么来。岳无对。遂经八载。忽尔开悟曰。说似一物即不中。祖曰。还假修证否。曰。修证即不无。污染即不得。汝看他悟底人。开言吐语。不犯纤毫忌讳。可谓透网金鳞也。如看一口气不来。当与斯案为表里。果知去处。则知来处。如去处不明。当疑情顿发。针劄不入。水洒不湿。尽大地黑漆漆地。撞不入头。要得个入头。既得个入头。要得个出头。须信有千圣不传底道理。如德山吹灭油灯条。孚座主闻鼓角声。便省得从前过咎。岂但将娘生底鼻孔扭捏。便云。穷诸玄辩。如毫末。撮于太虚。竭世枢机。似一滴投于巨壑。乃至上堂云。圣名凡号尽是虚声。殊相劣形。皆为幻色。汝欲求之。得无累乎。及其猒之。返成大患。以此则知。功门行位上着脚。大似隔靴抓痒也。

　圆顿了义教　　广博穷其源　　一一得实用
　慎勿执名相　　虽说功行位　　心具悉无遗
　胜劣若生心　　病眼颠倒见　　果显之法身
　是因隐本觉　　因果同时故　　不生远近想
　了无二相者　　即过魔境界　　不知此一法
　未乃称佛乘　　滞名即名生　　废说更言说
　期悟复遭迷　　不解于佛意　　惟吾祖师禅
　单提一句话　　譬如穷海者　　到底始方休
　工夫非作意　　止灭任俱离　　我人众生相
　命根断何起　　百千修证门　　不能喻少分
　果知甚处去　　即会与么来　　道心绝遮拦
　圣揆无羁滞　　动念属染污　　生情即药忌
　一口气不来　　疑情须顿发　　大地黑漆漆
　信有向上路　　是诸祖行径　　不得此路时
　情想终不瞥　　有志丈夫儿　　岂肯暂休歇
　待了本因缘　　再为仁者说

　　示同水禅人

　　夫为学者。凡经律论。三藏文字。大小偏圆。靡不遍涉。清凉大师云。以圣教为明镜。照明自心。以自心为智灯。烛经幽旨。如鹅王择乳。如日照高山。大心圆信。繇此深入。切不可高推圣境。自生下劣。经云。若闻是经。不惊不怖者。当知。此人非于一佛二佛三四五佛。而种善根。已于百千万亿佛所。种诸善根矣。华严经云。如来初成正觉。叹云。奇哉奇哉。一切众生。皆具如来智慧德相。此即凡圣同源。正类法华开示众生佛之知见耳。闻斯而发圆信者。称诸佛之本怀。了群经之妙义。下文云。只因妄想执着。而不能证得。谓凡夫妄想。二乘执着。不达斯源。如妄想本空。则圆融无碍。执着何有。当知。一心之旨。随机设教。殊途同归。海慧禅师云。森罗万象。至空而极。百川众派。至海而极。一切圣贤。至佛而极。一切教法。至圆而极。如大华严事事无碍。顿绝凡情。法法全收。无存圣解。清凉亦云。含众妙而有余。超言思而迥出。经云。若人欲得如来智。应离一切妄分别。有无通达皆平等。疾作天人大导师。如来智慧。含灵本具。无明本净。妄想本空。净则智故。空则如故。无有智外之如。为智所入。亦无如外之智。能证于如。约偏计而妄空。即凡心而圆圣。智如偏计而真有。即圣智以化凡心。触物皆中。无他无自。举体觌具。非圣非凡。理无修证。行绝参差。若云无作无修。定受落空之祸。若云有求有证。终遭蹈有之讥。约理故说无漏智性。不假他营。约事则无所求中。吾故求之耳。万行并起。一性圆明。一多互融。小大遍入。一刹入一切刹。一佛入一切佛。一切身入一身。一切劫入一劫。是以初心。便成正觉。不坏本相。因果同时。如十信摄于诸位。诸位十信历然。如十住摄于诸位。诸位十住不乱。不乱即行布。互具即圆融。故有相即相入。非自非他。如乳投水。废己同水。彼成己成。故得一多无碍。大小相融。恒沙敛于微尘。多劫彰于顷刻。假使有人。纵经多劫修六波罗蜜。菩提分法。未闻此如来不思议大威德法门。或复闻已不信不解。不顺不入。不得名为真实菩萨。以不能生如来家故。若闻即便信受。随顺悟入。当知。此人即如来真子矣。清凉大师云。剖微尘之经卷。则念念果成。尽众生之愿门。则尘尘行满。如于一尘中修一切行。一切尘亦然。一刹那际度一切生。一切劫亦然。以此无行之行。无生之生。终日无化。其行度大焉。若不了此圆妙之旨。未免有亡羊丧真之叹。经之过欤。人之过欤。

　佛以一音声　　对机种种说　　众生妄分别
　不能测佛智　　闻经不惊怖　　斯人多善本
　凡圣本同源　　莫生优劣想　　闻斯发圆信
　了诸经妙义　　亦不执圣解　　亦不生凡情
　凡圣了然故　　是名大导师　　一身入多身
　多劫入一际　　因该于果海　　果彻于因源
　因果同时故　　勿生分别想　　万法归自己
　己亦不可得　　万法本如如　　如亦不可立
　譬如乳投水　　废己即同水　　彼成己亦成
　大小互无碍　　最妙最深玄　　是禅门注脚
　若觅祖师禅　　心如墙壁入　　更问西来意
　庭前柏树子　　才生分别想　　灼然没交涉
　待了本因缘　　再为仁者说

　　示雪憨禅人

　　夫为学者。以一大藏教。开自己清净眼目。自眼本净。何用更开。为不了者说。圆觉经云。皆以圆照清净。永断无明。方成佛道。知无明本无。识性虚妄。犹若交芦。则山河不碍于眼光。根尘何伤于觉体。照破恒沙四天下。似不难矣。今时学人。孰不知妄心无体。及乎征妄。妄念纷然。则以妄印心。纵修阿僧祗。终无了底日子。何以故。以沙作饭故。错乱修习。知妄空而认有。断妄何期。知即佛而背真。求心安在。以直道而迂之。以无体而断之。以即真而弃之。以现因而远之。所谓泉眼不通。则被沙碍。道眼不通。则被眼碍也。楞严经云。有三摩提。名大佛顶首楞严王。具足万行。十方如来。一门超出妙庄严路。当知。此路即众生本源。流出如来。故云超出。既云路者。的指因心。因彻行缘。始称具足。若于此题中了办。全身担荷。不待别求矣。劳如来重重逐破。乃至七处征心。俱不可得。始知。真心无住。净体无依。圆明了知。不因心念。尘非亭主。客义斯成。妄意修求。悉名颠倒。认沤为海。迷中倍人。真性无还。便能了月得指。见性周遍。何妨即物明心。物体本虚。心非我见。故云。见与见缘并所想相。如空中花。复云。此见及缘。元是菩提妙净明体。云何是中有是非是。则因缘和合及非和合等。皆成戏论。阴根尘识。缘生无性。则镜中之影像俄消。七大十虚。无性缘生。则水面之沤花倏起。究竟无体。妄彻真源。如来之宝藏全开。饥虚普济。穷子之衣珠顿获。永绝攀求。宝王刹现于毫端。大法轮转于尘界。便好安水月之道场。修空花之万行。报无报之慈恩。岂待历僧祗之劫也。不然。至等觉。犹乃被呵。南泉之恶口可据。成佛果。尚云担粪。德山之痛棒堪加。汝既发心。当生深信。只此一门决了生死。看一口气不来。毕竟向甚么处去。忽朝疑团迸破。眉毛祇在眼上。一口气演出一大藏教。一一毛孔中。悉得究竟坚固。无位真人在汝面门出入。六根门头。则放光动地也。如疑情不破。誓不休心。直须切上加切。疑上加疑。慎勿向人涎唾下。别求开示也。若知到不到者。大慧黄杨木。高峰不梦不惺时。识得自己主人翁。便好长伸两脚卧。

　性本自清净　　非佛亦非生　　十方诸如来
　一门顿超出　　的指因地心　　具足果中行
　知具得圆修　　了修即圆证　　不起修证想
　是名真解脱　　如幻三摩地　　弹指超无学
　亭主无来去　　旅客义斯成　　计果求菩提
　是名颠倒见　　见性元周遍　　物体本虚无
　斯见与见缘　　悉妙净明体　　云何于是中
　有是及非是　　因缘和合非　　皆成戏论想
　识藏如来藏　　真性了然故　　毫端宝王刹
　微尘转法轮　　是名报佛恩　　岂待僧祇劫
　欲究祖师禅　　当提一句话　　一口气不来
　毕竟甚处去　　切上更加切　　疑上更加疑
　如坐铁壁间　　祇欲亲迸出　　一朝疑团破
　捉贼验真赃　　雨打石人头　　剥剥论实事
　世间出世间　　如红炉片雪　　便好放痴憨
　更不多饶舌　　待了本因缘　　再为仁者说

　　宗说等锡上

　　无异禅师广录卷第二十六
卍新纂续藏经第 72 册 No. 1435 无异元来禅师广录


　　无异禅师广录卷第二十七

　　住博山法孙　弘瀚　汇编

　　首座法孙　弘裕　同集

　　　　宗说等锡下

　　示弘传禅人

　　夫为学者。发大信心。成大力势。于大乘圆顿法门。成办大事。如觅诸味先饮醍醐。复得余食。知苦涩故。不然。于众味中而生足想。闻醍醐味。不生好乐之心也。大涅槃经云。我今当令一切众生。悉皆安住秘密藏中。入于涅槃。何等名为秘密之藏。具三德故。如𠁼字三点。若并则不成𠁼。纵亦不成。乃至解脱之法。亦非涅槃。如来之身亦非涅槃。摩诃般若亦非涅槃。我今安住如是三法。为诸众生。名入涅槃。以此则知。如来涅槃即众生心是。佛说我者。即是觉义。以自心觉故。常乐净义。悉备自心故。为众生安住。非为佛安住也。如观一微无体。真如性遍。观者即般若。无体即解脱。性遍即法身。一尘中即具三德。即入涅槃。非纵非横。圆融无碍。以此则知。一事一行。一一皆入法界。具无边德。是无尽宗趣性起法门。无碍圆通。实不思议。清凉大师云。凡圣交彻。即凡心而见佛心。理事双修。依本智而求佛智。或执理而迷事。或执事而迷理。而不知。约圆明之智。成此事缘。又不知。起行布之缘。求此理佛。当知。即事之理。念念果成。即理之事。心心行起。不明斯旨。俱堕偏枯。约理始曰圆修。融事方成圆行。如亡情则染分自净。真体自明。无事则净分自清。妙用斯起。如刹那际亡情。则刹那际染分净。则三祇染分俱净也。岂刹那际。忽染忽净。忽修忽不修耶。非比禅门失意之徒。纵情恣意。以染作净。认妄为真。以不修为不修也。故曰道人者。不可须臾失照。若须臾动念。即受群魔。真尚不为。况诸秽行者乎。若不达此意。不谙圆修。以不谙圆修。不陷于修证。则计无修无证。俱落断常。永沉邪见。故云。修与不修。自知时节矣。又当知。旷劫圆于刹邢际。刹那际证即旷劫证。刹那修即旷劫修。一断一切断。一证一切证。一修一切修。故云。弹指圆成八万门。刹那灭却阿鼻业。非与执三祇而轻一念。执一念而废三祇者。同日而语也。当知。吾祖师门下。一语中须见血。如看一口气不来。毕竟向甚么处去。果知去处。则三祗果满。万德因圆。穿过荆𣗥林。打破琉璃碗。说因说果。说修说证。说成佛不成佛。三十棒趁出三门外。何以故。功德天黑暗女。有智主人。二俱不受。

　欲究圆顿教　　须发大信心　　譬如饮醍醐
　更不思余食　　无上大涅槃　　一切众生入
　如来有密语　　决定无密藏　　三德一心具
　纵横悉不成　　解脱即法身　　法身即般若
　圆融互无碍　　即入涅槃城　　如观一微空
　三德悉具足　　一事与一行　　不离法界性
　悉具无边德　　亦名无尽藏　　凡圣交互通
　事事融无碍　　亡情染分净　　一念即三祗
　修与不修行　　俱是两头语　　惟吾祖师门
　一语须见血　　何妨荆棘林　　不贵琉璃碗
　二途俱不涉　　弘扬深妙法　　顿入不思议
　传灯永不绝　　待了本因缘　　再为仁者说

　　示梦西禅人

　　夫为学者。看如来一大藏教。为了生死大事故。譬如入海取宝。先求如意之珠。如上山采药。首得阿伽陀。能疗众疾。如来一大藏教。唯说一心。若得一心。一切佛法。无不具足。马大师云。佛语心为宗。无门为法门。知无门为门者。运大悲心。说法无尽。楞伽经云。世间离生灭。犹如虚空华。智不得有无。而兴大悲心。又云。一切法如幻。远离于心识。智不得有无。而兴大悲心。据此二偈。五法三自牲皆空。八识二无我都遣。何以故。谓生灭之法。如空华故。谓心识之缘。如幻化故。圭峰亦云。识如幻梦。但是一心。知如梦者。梦不实故。知如幻者。幻性离故。知如花者。捏目成故。亦不可诘梦之有无。幻之真假。华之生缘。何以故。若将妄穷妄。无有了期故。我世尊于楞伽会上。以一非字法门。酬一百八问。于此修学。顿悟自心。何待劬劳。肯綮修证。譬如泥团微尘。非异非不异。亦如金庄严具。非异非不异。知是泥团。即了微尘性故。知是真金。即了庄严性故。真心识藏。亦复如是。何以故。一切妄想。性自离故。经云。若见离自性。浮云。火轮。揵闼婆城。无生。幻焰。水月。及梦。内外心现妄想。无始虚伪。不离自心妄想。因缘灭尽离妄想。说所说。观所观。受用建立身之藏识。于识境界摄受及摄受者。不相应。无所有境界。离生住灭。自心起。随入分别。大慧。彼菩萨。不久当得生死涅槃。平等大悲。巧方便。无开发方便。果知七种喻中见离自性。生死涅槃。岂但平等。等如空华。云何不成无上宝觉。如知自觉圣智知一切虚妄法者。即得如幻三昧。以一切法无我故。若知缘生无性。破常见故。无性缘生。破断见故。即此二句。超出外道一切见故。良以。末法邪魔炽盛。正法浇漓。用识心。妄拟禅宗。纵无明。咸称悟道。如吹水寻火。掘地觅天。坑陷无知。堕无间狱。当知。宗门妙悟。悉合圣经。不落言诠。离诸名相。不了斯旨。谓宗是别传。非关于教。殊不知。拈花微笑。是四十九年吐露不出底。一大事因缘也。一大藏教。是宗门中一条径路。贵在直到故。不打之绕耳。如看一口气不来。毕竟向甚么处去。一朝打破疑团。治世语言。资生业等。皆顺正法。况如来亲行亲到亲证法门也。

　如来一藏教　　为了于生死　　譬如入海者
　先求如意珠　　药得阿伽陀　　能疗众生病
　若了唯心法　　具足亦如是　　心宗无尽藏
　更不向他求　　世间生灭法　　犹如空中华
　如幻亦如梦　　智不得有无　　如人梦村落
　亦不识方隅　　梦醒醒然故　　不作东西想
　何于梦境中　　分别梦中事　　一非字法门
　百八问俱息　　如疑团微尘　　非异非不异
　又如金庄严　　瓶盘钗钏等　　但了金性故
　一切悉假名　　大悲巧方便　　如七种喻说
　得自觉圣智　　入如幻三昧　　缘生无自性
　超诸外道见　　宗是教之极　　满口吐不出
　一条最径路　　更不打之绕　　一口气不来
　毕竟甚处去　　迸破疑团者　　世间法常住
　无有世间法　　无出世寂灭　　待了本因缘
　再为仁者说

　　示有文禅人

　　夫为学者。知诸佛立教有无量法门。惟参禅及修净土。是两条径路。亦不可兼之。良以。行人力量微薄。若兼之则心意杂乱。当求一门深入。譬如射的不施余艺也。若修净土。先当发菩提心。然菩提心。以大悲为种子。故云我今发心。不为自求。惟依最上乘。愿与法界众生。同得阿耨多罗三藐三菩提。又如上品上生章中。一者至诚心。起信论曰直心。谓直质无謟。此心乃万行之本。二者深心。谓树心种德。深固难拔。三者回向发愿。起信论曰大乘心。谓兼载天下。不遗一人。此之三心。乃修行初心之要行。经云。不发菩提心。修行一切善法。悉是魔所摄持。然菩提心岂但一发。要念念发。数数发。一切时念佛回向。即当发此心也。弥陀经云。闻说阿弥陀佛。执持名号。即得往生极乐国土。当知。此娑婆世界。人心浊恶。身口意业。念念发生。如单持一句阿弥陀佛万德洪名。似明珠投于浊水。浊水不得不清。念佛投于乱心。乱心不得不佛。所以云栖师翁谓换骨灵丹者。不亦宜乎。若修此念佛法门。亦不必重于理观。如修理观。心稍动念。则观不成。祇将一句弥陀。流水念去。念教不念自念。究竟到一心不乱。则理净土得矣。正当发愿往生。十万亿刹。不在一心之外。又云。其佛光明无量。照十方国。无所障碍。当知。生此一土。即生无量土。念此一佛。即念无量佛。何以故。理无分剂故。若达此义。即会圆修。一心念佛。初中后善。念念增长。念空真念。则生佛道交。纯是一心。则佛生俱泯。知一心具足万德。是名初善。具行万善。是名中善。即圆万果。是名后善。以此则知。弥陀国土。去此不远。弹指即生。何妨愿往也。岂但不远。即众生心中。念念有佛出世。念念有佛涅槃。出世涅槃。悉是假名。知是假名。即当体离念。若离念者。即见常住法身。则土佛斯显矣。涅槃经云。若有众生。谓佛常住不变不异者。当知是家则为有佛。何以故。佛者觉义。觉知此理性清净故。一切众恶。无能坏者。故名极乐。体无生灭。故云无量寿。此土此佛。深生信向。速愿往生。克期而入。不可缓也。若云净土之旨。已蒙开发。参禅妙诀。其意云何。曰先不云乎。但求一门深入。孰与较其优劣也。若论禅之一字。三世诸佛。满口道不出。况毫楮能罄之。待汝向净土中打个筋斗来。即问汝一口气不来。毕竟向甚么处去。才生拟议。则古佛过去久矣。麻三斤。干屎橛。商量不着便。且留待别时。另为道破。未为晚也。

　无量妙法门　　禅净最径路　　求一门深入
　而得速成就　　先发菩提心　　润大悲种子
　自他俱兼利　　端不为己求　　不发此大心
　是魔摄持故　　专持弥陀佛　　万德之洪名
　譬如投明珠　　能清于浊水　　又如换骨丹
　转凡而入圣　　果一心不乱　　是名理净土
　圆融互无碍　　光明照十方　　一土一切土
　一佛一切佛　　初中并后善　　念念圆增长
　弹指即往生　　当体离诸念　　即见常住佛
　是名生佛家　　性本清净故　　众恶无能坏
　至体离生灭　　是名无量寿　　永离恶道名
　往生极乐国　　更问祖师禅　　满口道不出
　有禅有净土　　犹如带角虎　　文字及语言
　莫能宣少分　　才云向上路　　便尔唇齿结
　待了本因缘　　再为仁者说

　　示无迁禅人

　　性海本无际。净秽交互通。但随业用见。各得自受用。弥陀因地中。广发大愿力。现清净土相。化彼念佛人。若人专意念。如子忆其母。想念心不移。分得心境净。或观妙色像。种种庄严具。忆观悉成就。而得生安养。或于一刹那。即得念不退。念空得见佛。弹指即往生。称此一佛名。三根皆普利。譬如摩尼珠。能雨一切宝。一佛名如是。成就一切慧。心净即土净。佛生了然故。一佛一切佛。一切土一土。心外本无土。刹刹唯心现。若了唯心土。生彼即生此。无生无不生。无不生生生。无不生不生。无生生不生。若了无生者。缘起互无碍。生则决定生。去则实不去。净土妙莲花。皆从自心有。净心即是佛。不可得思议。一称南无佛。皆共成佛道。

　　附或问　示壁如禅人

　　或问。华严是毗卢根本佛门。理事行相。轮圆具足。显佛果位中智悲德相。具足无量乘故。无量乘者。无不收尽。不知。禅宗称顿悟者。何教所摄。岂非清凉判顿教摄欤。抑亦未及圆教者欤。曰华严具无量乘者。以佛果德相。普示众生。用成因位。使大心众生。繇此顿入。如水一滴即同大海。顿发圆机。即众生心中。具足如来智慧德相。此是教家极则。非比禅宗悟门也。如教家所能摄者。吾佛四十九年所说妙法。判教者。无不摄尽。何故复于灵山会上。拈花示众。百万人天。悉皆罔措。人天会中。岂无圆顿之机。又何待迦叶一人破颜微笑者欤。故世尊印定以教外别传之旨。付嘱摩诃迦叶。以此则知。五教所不能摄。唯禅门能摄五教。如净因禅师一喝中能分五教。岂但一喝。即一语一偈。一动一静。皆纯圆之旨。非悟入者。可能仿佛万一也。或禅宗称顿者。是顿悟之顿。非判教之顿也。良以。教者贵在众生以期悟入。如获悟者。岂教之能摄也。当知宗门中。别有长处。古德云。此事不与教乘合。惟到者乃能知之。非诤言也。

　　或问。华严乃性起法门。众生悟入者。于一尘中。彻见无边法界。知心体合。达本忘情。彻诸佛之本源。洞众生之本际。故华严论云。其为本者。不可以功成。其为源者。不可以行得。如生在王家。天然之贵。岂禅宗称顿悟。曰教外别传者。过此而别有长处耶。不涉此大教。而别有长处耶。曰是何言欤。经中分明向汝道。如来显此果位德相。使大心众生。以期悟入。其悟入二字。与言说之相。何啻霄壤之远也。如言说之相即是。而不期妙悟者。经不云乎。如贫数他宝。自无半钱分。纵知如来无边法宝之藏。还如穷子。犹在门外。止宿草庵。非己有分也。只饶顿入圆明。入不思议法界。未称悟门。须知。法身向上。更有事在。所以云。向上一路。千圣不传。如疏山仁禅师问沩山云。法身之理。理绝玄微。不夺是非之境。犹是法身边事。如何是法身向上事。沩竖起拂子。师曰。此犹是法身边事。沩曰。如何是法身向上事。师夺拂子。摺折掷向地上。便归众。沩曰。龙蛇易辩。衲子难瞒。此犹是未悟底时节。便有如是作略。非跳出教家窠臼。何能得此利便耶。后问明招。树倒藤枯。句归何处。招曰。却使沩山笑转新。师于言下大悟。曰原来沩山笑里有刀。当知宗门中句。不落言诠。只此一句子。一大藏教注不破。不与教乘合者愈明。所以称别传长处者。不亦宜乎。

　　或问。禅宗中。以悟入二字。超出教乘。法华经中。开示悟入佛之知见。已具悟入。何待宗门以悟入为标的耶。曰法华经中。世尊入无量义定。放白毫相光。繇是天雨四花。已印证说法华竟。其会中大众。不解不知。岂但悟入之者。如予净土缘起中谓。法华是开示中一大事因缘。拈花微笑。是悟入中一大事因缘也。故世尊从三昧安详而起。及乎三请。复云。吾今为汝分别说法。始说一大事因缘。开示悟入佛之知见。文云。是法非思量分别之所能解。良以。教乘非思量分别。则无可言说。是以。释迦掩室于摩竭。净名杜口于毗耶。智不能知。识不能识。非大悟门。无繇契会。故吾宗门中。妙悟不在言诠。其悟之一字。如龙得水。似虎靠山。又如海船稍遇顺风。则倏忽千里。非比教家终日说悟入。而不求妙悟者哉。果能思经中深义。以思入于无思。而悟入者。此人三乘圆极教网。所不能羁。复从自心中。能演出一大藏教。如天台智者。圭峰大师。即是宗门。非教家人也。于法华中豁然大悟。向圆觉经一言之下。心地开通。妙悟者。在法华圆觉。非在三大部及大小疏钞者也。吾宗门中人。岂但圆觉法华。即犬吠鸡鸣。鸟啼花笑。触处逢缘。皆能悟入。如临济大师问黄檗。佛法的的大意。三次俱不领会。复于大愚滩头。看破黄檗用处。便云。原来黄檗佛法无多子者。便是宗门中长处。非教乘所能载也。

　　或问。如师所云知无明无体。便云本无。又指非作故无。本性无故。复引知幻即离等语。便不假修证。如楞严谓。理则顿悟。乘悟并销。事非顿除。因次第尽。何以云一入理者。便不用修耶。曰若如此说。岂但楞严。圆觉即云。以幻修幻。汝岂不闻。中峰大师曰。文殊普贤二章。宛有衲僧气象。如楞严经七处征心。心不可得。乃至地水火风空见识。七大圆融之旨。根根尘尘。皆发明妙明真体。有志丈夫。向者里全身担荷。又何待劬劳。肯綮修证。故吾祖师云。修与不修。是两头语。又云。修证即不无。污染即不得。即此不污染。是诸佛之所护念。不比教家楷定法则。真发明大理。悟之一字。亦须吐却。况其修之与证。还留得纤毫踪迹也无。此与大理已明者说。若不能离见超情。尽是堕坑落堑。故云。大理已明。如丧考妣。中峰大师颂云。大地山河平似掌。一条官路直如弦。时人不会融通意。铁壁银山在面前。只此一个悟字。如铁壁银山。若说修与不修。大似无系縳中。自寻个系縳。所以宗门中长处。岂与教家而较其优劣。若真是悟彻底人。不妨装香扫地。成就种种行门。善念尚不起。况诸恶念者乎。

　　或问。离心意识参。绝凡圣路学。心意识作么生离。识之一字。亦不恶。如教中说。小乘灭识取证。深密经。第八种子识。为如来藏。若说业种恒真。生怖难信。皆为凡愚而不开演。如楞伽经说。第八业识。即如来藏。维摩亦云。尘劳之俦。为如来种。又云。未具佛性。亦不灭受而取证也。受既不灭。想识亦然。如楞严识性周遍。华严以大悲行。从无作根本智起。不属五位之内。行相因果。专以佛果示悟众生。明佛果无二愚也。何心意识而可离乎。虽设行相法门。佛不说之。总令当位菩萨自说。佛但放光表之。然安立佛果行位。为悟大根众生。故将佛果直授为因。因即以果为因。果即以因为果。故不离本处。而充法界。一一身相及身毛孔。国刹重重。菩萨佛身互相摄入。杂类众生。身土相入。悉皆无碍。以此则知。佛果决无二愚可断。大根众生。以果为因。无愚可断愈明。况灭识耶。宗门中人。参究向上一路。更超出此根本法门一步。何云离心意识耶。曰宗门中说离心意识。理极深玄。非灭识也。谓单提句话头。大理不明。如临大敌。心意识要起。起不得。以此曰离。非断离之离。如圆觉云。知幻即离。亦非有可离之离也。只此一句话头。能超教中无数方便。如天台一心三观。性恶即真。全性起修。乃至一色一香无非中道。若非妙悟。尽属识情。如黄叶止啼。终无得理。纵观理成就。未免楷定六即是非。只如智者大师。顿发圆机。止获五品。况诸未悟者乎。故吾宗门长处。才初发意。便不落阶级。只此一法门。最捷最径。便不与教中比论。况绝后再苏。而发明大理。更跳出理之窠臼者。故云。如好坚树。一出土而迥压群阴。如频伽鸟。虽在㲉中。音声已逾众鸟矣。所以宗门说法者。一语一言。雷轰电掣。三乘胆颤。十地魂惊。是真语者。实语者。如洞山大师偈云。如荎草味。如金刚杵。正中妙挟。敲唱双举。又云。通宗通涂。挟带挟路。错然则吉。不可犯忤。天真而妙。不属迷悟。可谓悟之一字。亦沾染不得。况三乘教理。肯留些子朕迹。故宗门入处。掀翻世界。掉转乾坤。最极深玄。所以云。一大藏注不破。法眼大师云。理极亡情谓。如何有喻齐。到头霜夜月。任运落前溪。当知初心即能超过一切法门。诸悟入者长处。岂毫楮。能罄之者哉。

　佛指生因心　　是诸佛果德　　复示佛果德
　是众生因心　　因果交互通　　佛生了然故
　法界性缘起　　顿入不思议　　不以此为因
　安得常住果　　纵修于多劫　　不名生佛家
　故说妙莲花　　开示佛知见　　执果德行相
　不能晓了此　　凡圣悬隔故　　自生优劣想
　唯吾祖师禅　　以此期悟入　　教乘不能摄
　能摄于教乘　　超出法界量　　迥离言说想
　三千七百祖　　展转相授受　　传灯永不灭
　行于异类中　　头角灼然露　　咳𠻳与掉臂
　应机无等伦　　是宗门长处　　智者求妙悟
　慎勿怀迟疑

　　示蒋月船居士

　　若人欲出于生死。净土法门为第一。彼佛厥号阿弥陀。广发四十八大愿。若能称其名号者。决定往生安乐国。彼土庄严最清净。水鸟树林皆念佛。七宝池开四色花。八功德水随意乐。七重宝阁迥诸天。宝楯宝网光交映。行树咸敷众宝花。天诸音乐无间然。得生彼土何因缘。自心具足佛种子。彼佛愿力能加持。使我行人易成就。彼佛如母忆念子。子若逃逝母何为。子若忆母便相见。即得往生安乐土。

　　示等健行者

　　若人诵般若。智慧如金刚。最胜最坚利。能断扳缘苦。光𦦨烁世间。破诸无明暗。广度群生类。实无灭度者。六尘本清净。不以尘生心。根蕴亦复然。亦不依识住。应知住无所。智慧了然故。闻经不惊怖。四相皆远离。初中并后善。渐入渐增长。不即亦不离。不常亦不断。三心不可得。万行悉圆满。世界非世界。众生非众生。庄严非庄严。果知非非者。成就种种名。不住相布施。如日光普照。不久获佛智。成就大悲心。

　　示呐然上座

　　性天清彻。尘云而逐于阴晴。慧月孤明。识雨而迁于朗昧。所以情生智隔。想变体殊。示寂毗耶。沉痾马祖。夫病者万异。略而有三。何谓三。有不病而病。病中病。病中不病。不病者。谓世欲笼罩。苦乐忧煎。侵优净体者是也。病中病者。谓汝现所染。更惧生死者是也。病中不病者。谓彻理知命。出生死者是也。昔有僧。问古德云。和尚今日病。还有不病者么。曰有。僧云。不病者还来看和尚否。曰老僧看他有分者。便是病中不病底样也。又云。病后始知身是苦。健时多为别人忙。老僧自有安闲法。八苦交煎总不妨。汝当观察。病是假缘。从业有故。业从妄起。妄从心生。心既无生。病将安寄。眱。

　　示袁夫人

　　嗟此阎浮极恶世界。无一可乐。纵有乐者。皆无常苦空。毕竟无我。有智之者。岂肯坐视百年。不求出离乎。当知。诸佛有入道康衢八万四千法门。唯末后拈花示众。乃指出教外别传之旨。是径中之径。故唐宋以来三千七百祖师。非此门而无出路。良以。此门贵发真信。信自己净白心。与诸佛同体。圆同太虚。无欠无余。无男无女。无胜劣想。发起猛利。顿明此心。不从外得。于十二时中。将一句没意味公案。蕴在八识田中。为入道种子。如看万法归一。毕竟一归何处。行里坐里。着衣吃饭里。念念提撕。如坐在银山铁壁之中。祇求出离。不随第二念故。不起思惟故。不生度量故。不将经书引证。不求人说破。但恁么参去。只教一念纯真。祇欲迸破。时节到来。磕着撞着。千了百当。日用中。当以此自勉。偈曰。一念纯真处。大方独蹈时。机微宜密运。古道贵亲知。白雪盛银碗。清风品玉篪。通身都是眼。旋见始为奇。

　　示不畏禅人

　　阎浮恶世。大可畏人。五阴覆心。食啖慧命。有识者皆惮之。子独号不畏可乎。但能以金刚杵。碎烦恼窟。以智慧火。烧无明薪。单提一句本参话头。拶破疑团。通身是眼。横行三界。无敢当其锋者。始不负此号也。不然。动步则荆棘满地。尘埃亘天。谓无有所畏。是自欺耳。又不可不惊也。偈曰。不从诸圣求真谛。畏向凡情杂道心。直使两头都坐断。袈裟角上水泥深。浑无一物可当情。宝屑金沙碍眼睛。铁壁银山亲迸出。来时古路坦然平。

　　示何惺谷居士

　　古德云。门里出身阳。身里出门难。以此观之。直下无身。那容住足。向空植种。终没收成。只须坐断两头。向威音那畔翻身。十字街头。进取一步。方可吃博山痛棒。若论宗门大意。总不出古人行径。但向本参话头上着切。不可以卜度犹豫之心。自障道眼。如一生不了悟。纵百劫千生。祇向外打之绕。游遍阎浮世界。脚跟下厚得几重皮。亦济得甚么边事。若待修了无明去沙澄水。直饶到澄潭月影。夜静钟声。未免犹是生死岸头事耳。偈曰。大丈夫。须自了。学道不学文。做痴莫做巧。读尽百王书。未免受拷㧯。无义味话头。宗门第一要。竖起白汗流。藏身孤月皎。铁壁与银山。只教都靠倒。会者则逐浪随流。不会则白频芳草。清高不上古人坟。昂藏何似而□好。

　　示惟岳禅人

　　祖师云。毫𨤲系念。三途业因。瞥尔情生。万劫羁锁。既不许别生异念。则单提一句话头。顿发疑情。疑情果发得起。则千万人中闹市丛里。孤历历。峭巍巍。祇此话头上。疑情不解。始是工夫得力。忽朝撞破疑团。摸着鼻孔。始可与博山话会。偈曰。话头一句如弦直。譬如调象须全力。倒跨横趋任所之。不与禅门存轨则。堂堂大路坦然行。大海渊溟彻底清。拗折骊龙头上角。珠光闪烁不关情。

　　示量如禅人

　　如来一大藏教。是个切脚。且道。切个甚么字。以字不成。八字不是。既然切不出。当看一口气不来。毕竟向甚处处去。将此一句子。如持金刚王宝剑。谁敢当其锋者。又如临大敌。毋容眨眼。只欲决胜。始能破生死之牢关。断根尘之识浪也。不然。岂但一生空过。即百劫千生。未有了底日子。有志之人。岂甘心自弃。六祖祇是个挑柴汉。放下柴担。便乃知归。彼既丈夫。我胡不尔。但在自之肯心。非干人利钝也。当知。肯之一字。如换骨灵丹。其猛利究心者。可不勉乎。偈曰。话头一句如弦直。脱死超生过反仄。不于此际见根源。只待当来问弥勒。去处不知肯自休。水冷霜枯迸出头。赢得腰缠十万贯。忻然骑鹤上杨州。

　　宗说等锡下

　　无异禅师广录卷第二十七
卍新纂续藏经第 72 册 No. 1435 无异元来禅师广录


　　无异禅师广录卷第二十八

　　住博山法孙　弘瀚　汇编

　　首座法孙　弘裕　同集

　　书(一)

　　与郑方水大宗伯

　　顷在樵阳。闻德星光临栖凤。及拜领佳什。珠玑满案。铿锵作声。至讲经座。本以无舌证一章。贫衲甚喜。大居士不易到此田地。必有大发明处。非彼常情润饰词华。供诗料者也。昔夹山大师。嘱洛浦云。且莫草草匇匇。截断天下人舌头即不无。怎教无舌人解语。彼时赤尾金鳞。早向齑瓮里腌杀矣。仰山偈云。一二二三子。平目复仰视。两口一无舌。此是吾宗旨。伶俐衲僧。二三十年做工夫。到此。未免结舌。芙蓉云。无舌儿童能继和。正所谓向上一路滑如苔。大居士何以得之便利若此。贫衲恨未亲接台颜。徒于言下。操勺蠡以测无涯。倘再借清光照临薜萝。共谈海印三昧。使灵源几片石。咸为点头。乃佛法之灵验耳。

　　与詹定斋廉宪

　　自去岁奉谒。奇遇欣跃。谓禅与净土。居士兼有之矣。翰教远颁。若犹有意于愚师弟者。何谦抑亦至于此。窃谓。毗卢性海。人人具有。从上诸圣语言。及诸家公案。无非发明兹义。总在学者见解何如。居士书中。超脱之见。即是此境现前。一了百了。更无二语。若曰明于此。或昧于彼。恐尚是意识中得来。非性地上彻悟耳。虽然。大善知识。种福田。植慧根。何难于此道也。即以居士勋业。较量之闱中品士。尺幅证心。塞外阅兵。一鼓作气。文经武纬。用无不宜。第令持此向最上乘中。直是玄鉴洞观单刀直入气象。贫衲将翘首居士。了一大事因缘也。

　　与郑云梅司理

　　别传之道。自世尊拈花。迦叶微笑。二十七祖。传之菩提达磨。观其宗旨深奥。非大圣无由开化。趣用整密。非圆机无以领略。大士航海而来。直接上根。每遭耻斥。故面壁九年。俟时扬化。至二祖安心。断臂流血而见骨髓。三祖忏罪。疯颠病差作良模。信大师征诘。明佛性于少年。卢行者风幡。烹真金于大冶。自后金鸡䘖粟。南岳厩里跳出马驹。而秉命寻思。青原山中笑看麟角。江西一蹋。四十八员。断命根于彼时。捏转鼻头。尽大地人。领全机于此际。及乎五家派出。或扬眉瞬目。竖指擎拳。打鼓吹箫。挥戈舞剑。无非助扬一大事而已。岂有他哉。五宗则首出沩山。父子唱和。暗机圆合。撼茶则体用双彰。耕田则事理俱显。临济则直下妙用。活中要个死人。一语中具三玄。一玄中具三要。有照有用。立主立宾。非上根利智。孰能究其涯量哉。有时一喝。如金刚王宝剑。栗棘蓬从此浑吞。有时一喝。如踞地狮子。金刚圈凭斯返掷。仍观法眼一派。则何止惟心。全提正令。耳色眼声。六用互施矣。云门则高低一顾。万象齐彰。拟议之间。则横尸万里。故云。顾盼犹倍句。扬眉落二三。独洞下宗旨。不附物。不立玄。以宝镜三昧。照学者之肺肝。君臣五位。以辩金鍮。云水交参。而分玉石。不犯当头。不居正位。若机纽衘于枢口。转处幽微。以丝纱吐于梭肠。用时绵密。大理本无二致。门庭施设万端。岂非云月是同。溪山各异耶。如上所言者。居士本自具足。又何待贫衲葛藤如此知。居士是个中人。必证个中话。敢惜乎口业也。居士欲要大安乐处。须向者葛藤里。一一透过始得。还肯么。此时若不究根源。且待当来问弥勒。

　　与赵□□司理

　　贫衲草野疏陋。承奖借过分。且诏以灵光独露之旨。使振百丈家声。自愧何堪。诚知。大居士得此光明幢相三昧久矣。故能以此光。回照一切。每惟末法中。士大夫不骂佛谤法幸矣。如台下深心力护。如己眼目。非彻照佛乘广行慈愿。孰肯担荷如此耶。然知大居士。虽作如是广大佛事。亦不作佛事之想。虽发露此光。而光非存照。故盘山祖师云。心月孤圆。光吞万象。光非照境。境亦非存。此正与大居士。机理相契处。然下文云。光境俱忘。复是何物。者里到得。便知云似地擎山。不知山之孤峻。如石含玉。不知玉之无瑕。学道入得此个境界。自然生死心破。智不能知。识不能识。如来禅。祖师禅。一并打彻矣。教中所谓绝心生死。伐心稠林。浣心垢浊。解心执着。尘劳佛事。皆为游戏。出世入世云乎哉。大抵贵在一念生死心破。自肯承当。而一切处自然法身独露。如青天白日。一毫遮障不得。若有丝毫疑情未尽。即障道眼。古人云。一翳在眼。空花乱坠。昔长庆棱禅师。坐破七个蒲团。因卷帘。廓然大悟。乃作偈云。万象之中独露身。惟人自肯乃方亲。多年误向途中觅。今日看来火里冰。此即生死心破。承当自肯样子也。古人深山二三十年。草衣木食。真参力究。盖为此耳。贫衲自幼出家。参寻颇力。情关理路。百揭千翻。直得伎俩自穷。所谓独露者。虽欲隐而弥彰。不知其然而然。至今吃粥饭。始知甜耳。以台下家里人。说家常话。非敢驰骋机解。自扬家丑。盖承以灵光下照故尔。借光放光。然亦自知。不揣其量。

　　沩山云。此宗最妙。难得其人。末法宗风。扫地久矣。僧中寥寥。不意缙绅先生犹见居士。所谓清献公再来非耶。承大教辩明实际。无物不有。无物不空。真俗二谛。于中影现。无法也而假名为法。无身也而假名为身。此真性一段光明。开发显露。清净无翳。如朗月处空无不现者。至云潜思于髫年。根力纯熟。如此则十二时中。固不待提撕话头。如香象渡河。截流而过。一超直入。已是渐言耳。第禅宗向上。不说法身边事。要在机用回互。深舍独占。古人云。怀州牛吃禾。益州马腹胀。天下觅翳人。灸猪左膊上。此语亦不可作道理会。亦不可作机锋契。要知十二时中潜行密用。筑着磕着。不差毫发。彻见佛祖骨髓命脉。则如居士所云。纵横自在。御风而行者也。若然者。不把绳头。而绳头自把。即此绳头。复是何物。上堂洵口而道。为好事者录而成集。忽被居士觑破。又添一重公案也。第捧读佳制。霍然忘暑。所谓薰风自南来。殿角生微凉。倘因合刻。永戴法云。

　　上憨山大师乞寿昌塔铭

　　恭惟。大师最大圆慈。无上善聚。睹慈容而入道。聆謦咳以销烦。末世法幢。昏衢慧炬。某于髫稚。便耳鸿名。几欲向往。未遂瞻光。虽私淑慧灯。而衷心菀结。丙申年参见先师寿昌和尚。把茅之下。量兔角之短长。顿拳之间。捋虎须之返复。稍知去就。便尔樵牧之间。于兹二十余年矣。去岁为先师入塔。得睹师赞章。悲喜交集。哀哉。切心自忻。谓先师大光明藏。于斯透露不泯。即欲趋领教益借慧润。以展遐思。多历障缘。行行中止。今春缙绅先生辈。乞铭灵塔。某谓。非大师笔力。不能传先师之神。众咸默然。悉从末议。敬遣小徒辈。登山丐请。伏惟慈允。以慰渴思。岂但不肖等。得沾濡法恩。即先师于大寂光中。致谢无已耳。

　　与沈东华廉宪(三)

　　春日得闻报知。福星照冰溪也。此非小缘。皆湖东子民善因所致。惟林下人。踯躅不敢前。盖公门中。非僧家行处。祇焚香遥祝而已。承翰教丰仪。仍问及宗乘中事。岂但为僧者。得沾惠泽。即三千七百祖师公案。亦复重宣也。临济大师云。一语中具三玄。一玄中具三要。此善知识。临机慧辩。三玄三要未兆之先。已通身突露。非临时凑泊。如旃檀本香。借火爇则分外香。若以火论香。则辜负旃檀。若以言句中讨玄要。大可笑也。诸家录中皆下语。大似以鹤粉喻雪。虽色相似。去雪实霄壤。惟汾阳颂云。三玄三要事难分。得意忘言道易亲。一句明明该万象。重阳九月菊花新。灼有真旨。大居士切欲发明斯道。在临济吃棒因缘上会去。则待客迎宾。拈匙把箸。三玄三要。不问可知。其或未然。父母未生前。那个是我本来面目。乌纱盖顶。黄金束腰。傀儡一棚。不加线索。则生死暗然无寄。本来面目。是甚么碗脱丘。三玄三要。留待台驾入山时。再作个话会也。

　　读翰教。不能释手。知居士灵机浚发。皆夙生般若慧之所成就。非常情可及也。惟祖师门下言句。如煮木札羹。如炊铁钉饭。不可以智知。不可以识识。惟悟与悟。乃能明了。若谓某为三玄句。某为三要句。某为先照而后用句。某为照用不同时句。正所谓以管窥天。以蠡测海。多见其不知量也。大居士决欲发明此一件大事。赤肉团上无位真人。在六根门头。放光动地。不得当面错过。若错过时。百劫千生。未有了底日子。将前解路。如斩一握丝。一断一切断。更不相续。无位真人。是甚么干屎橛。但恁么究去。一朝知痛痒时。向大愚肋下。筑三拳。是大丈夫作略。非分外也。若依草附木。东引西证。说心说性者。可请一义学沙门。将三经五论。细说一遍。禅之一字。抛向万丈深坑。过不可说不可说劫后。再可谈不了之缘。未为晚也。不识大居士。于此宁甘心乎。

　　昨承谕。入道贵在真实。真实二字。诚入道基本也。不识。居士于真实处。曾入道乎。少林大师云。外息诸缘。内心无喘。心如墙壁。乃可入道。果得心如墙壁。则真实二字。不言可喻。若心中揣摩。生诸解路。早是不真实。欲得心如墙壁。安可得乎。果得心如墙壁。正堪入道。若以心如墙壁。便欲住足。祇是个心如墙壁汉。不堪与语道也。然心如墙壁。不容易到。有一等人。将妄心遏捺。令心不起。谓之心如墙壁。大似水上按葫芦。从少至壮。从壮至老。欲得心如墙壁。无有是处。真是个究心人。将一句话头。才方提起。如吹毛利剑。触其锋者。即丧身失命。欲其别生一念。了不可得。连真实二字。安亦不住。斯二字诚为入道之基本也。大居士日用以此可坐进斯道。不然。则弹指一生。可谓错过了也。真实云乎哉。

　　与林季翀大宗伯(二)

　　隙驹易流。与大居士。两易寒暑。以慧照观之。靡隔朝夕矣。适捧翰教。忭跃无量。经世出世一大因缘。撞破从前关棙。自是有力大人也。居士当一肩担荷。又何虑误堕落哉。夫性命者。宜直下会去。如会去。则眼见耳闻。与法界体同。无纤毫渗漏。圆觉疏云。德用无边。皆同一性。性起为相。境智历然。相得性融。身心廓尔。居士于斯见彻。忧虑不能萦。生死不能系。游戏世间。京都邺都浩浩。皆菩提道场也。更彻见净土宗旨。白太傅。须要让居士一筹耳。其或未然。但看念佛者是谁。行里坐里。一切事物里。只要看破此谁字。忽朝摸着鼻孔。阿弥陀佛不向别求也。

　　旧冬承翰教。谓人生五十。不知性命所在。此为诚言。非套子语也。当知。此事万劫难逢。千生罕遇。既知有此关棙。若不发明。肯甘心耶。祖师答见性偈云。在眼曰见。在耳曰闻。在鼻嗅香。在舌谈论。又云。遍现该周沙界。收摄在一微尘。大居士可将此偈细看一遍。眼所见。耳所闻。不逐声色。毕竟是何物也。世人都被声色所转。轮回六道。无有了期。一失人身。万劫不复。可惊可怖。可惧可畏。如有智者。当于此着忙。世间功名富贵。决定羁绊不得。何也。身非我有。况身外乎。看破此境界。十二时中。深追力究。念念不移。决欲发明而后已。若能返照。直下无第二人。动转施为。无亏实相。视生死如梦幻。观世界等空花。永嘉云。大千沙界海中沤。一切圣贤如电拂。如此。做一个凡圣不拘底大快活人。世间之乐事。百千万倍。胡足为比。他日向栖凤岭头。拍掌一笑。何也。笑此老婆心葛藤语耳。

　　与余毓蟾郡丞

　　逢人即问。知居士贵恙未瘥。甚是挂意。良以。生此极恶世界。有身即有苦。不待病时是苦。从少至壮。乃至出仕做官。种种运为。莫不悉是苦境。公曾在苦中穿下过来。何云今日方才是苦。要知法身苦不能及。劫火洞然。我土安隐。居士当确实正念。不以此苦退菩提心。不以此苦生退堕心。当看此身。如弊垢衣。如梦中像。生欢喜心。管他今日去。明日去。如船子和尚水丧。降魔和尚火化。是谓之舍苦趋乐。如此拌得。寿亦可延。病亦可愈。古云。外其身而身存。斯之谓也。纵是便行当抚掌莞笑。做个倔强底汉子。使后人发心。不可畏首缩项退他人信心。公之福也。我忝知识。不得不尽情。向公道破。

　　与沈□□孝子

　　接来书。知居士操履不群。三十年前。酒色场中耽阁半世。三十年后。始发清净心。看即肿即臭即烂。顿起疑情。即陈眉公启迪也。余每看眉公书。似挫抑禅门。此开示学者。又似傍禅家门户。孔子颜曾思孟。决无此等语。此语似初心禅者口气。但使人在色身上作活计。不能深入性地。何但死了便臭烂。即今色身。水火稍不通流。即臭烂。又何足疑。闽僧又云。发毛爪齿不知痛痒。此是简眉公脚迹走底汉子。即今幻妄色身。还知痛痒么。烂坏底是甚么。临济大师云。赤肉团上。有一无位真人。汝等诸人好看。又云。无位真人是甚么干屎橛。此是出生死底要津。断知解底利器。此无位真人。还烂坏得么。一朝病来。手忙脚乱。便是认定个色身。不肯放下。生平行履。总不究竟。正所谓担佛傍家走。认驴鞍桥。作阿爷下颔。居士将平生所知所解底。尽情放下。但看个无位真人。是甚么干屎橛。深追力究。顿发疑情。行里坐里。着衣吃饭里。只讨个下落。忽朝打失鼻孔。始知烂坏臭烂底。是场笑具耳。余普说板在苏州。是余生平行履。居士请一本。可以坐进斯道。他日漆桶脱时。还几双草鞋钱未晚也。

　　与余文台居士

　　生死事大。无常迅速。来谕最为肯綮。但要发明生死二字。将此二字。做个贴肉汗衫。行住坐卧。看生从何来。死从何去。或单提一句亦可。若一句上彻去。千句万句。一时彻去。无边佛法。自然通晓。毗卢遮那佛。华藏世界。悉自心受用。大小二藏。从自心流出。非外来境也。心外既无境可得。生死二字安放甚处。居士决明此事。但恁么看去。决不可图个小歇场。亦不可拨弃世缘。守着静谧。亦不可从人语句上。生出解路。亦不可作儱侗解会。自生满足想。只教生从何来一句子。扑得粉碎。始是大安乐田地也。不然。尽是落草落水。认着能讲能谈底。唤作一灵真性。正所谓认贼作子。即今贵境。称善知识。指示于人。如是师。如是徒。以燕石而宝之。以瓦砾而珍之。他时生死到来。自然七颠八倒。胡思洞里闲神野鬼。搬弄将去。镬汤炉炭。剑树刀山。饶他不得。为伊平日称口头快。便破佛毁法。谤善知识。坑陷人家男女也。居士但如贫衲所示。或看禅关䇿进。博山警语。及径山回书。悉能助发机缘也。

　　与吴观我太史(二)

　　往返生生社。与居士清谈。将半月。如坐毗耶城。正所谓彼上人者。难以酬对。然不二门向上。更有事在故。云不可以智知。不可以识识。譬如入都城。四会之衢。非行到。不能亲历诸境。嗟夫此道闭之久矣。投子远录公。将五百余载。其间提唱者。罕得其人。生死分中。似不可以解心敌。如南岳见六祖。德山见龙潭。大有样子。居士于此。但当尽心单提一句话头。孜孜不舍。以期大悟。若彻见根源。即无明结使。不断而自消。根识境缘。不澄而自殒。可谓灵丹一粒。点铁成金。自不与诸法门较优劣。纵不悟站定脚跟。终有到家日子。如不信斯道。三阿僧祇劫。始能成就。古德云。拌此一生乃至三生。必能打彻。岂欺我哉。如看一口气不来。毕竟向甚么处去。此处字上要切要紧。切不可将经书引证。如教中谓无去无来等。斯是毒药。不可沾着一点。但贵深追力究。决定要讨个下落。如前教乘中。有相应法。急须吐却。或澄心瞑目。寂照相治。虚灵不昧。观法无我。乃至究竟不即不离。及事事无碍等语。在佛法中。谓之入理深谈。在参禅人分上。谓之野狐涎。所以云。凤萦金网。趋霄汉以何期。居士不可不慎。贫衲不得不尽情吐露也。

　　贫衲生少智慧。唯参究一念子盖切。今与居士。论及宗乘中事。譬如居海者。不问江河淮泗。惟以海印印之耳。所谓看话头。六代相传未之有。问答之际。一语中放不过。便顿发疑情。如能大师问南岳。大有样子。自后诸家激励。皆曹溪一个印子上来。居士于此须发起大信心。要彻生死。决从斯门而入。舍此别求。是岐路。非禅门捷径。于此事上。决不可生疑。决不可以教乘中印证。所云散位独头。倏起倏灭者。祇须切之一字。是破意识利斧也。禅警语。大慧回书。禅关䇿进。悉能助发。如参究一日。得一日实用。纵一生不明。亦不妨具成佛作祖底基本。古所谓但办肯心。必不相赚。承谕浮山圣道场处。自有天龙拥护。贫衲似不能应命。山居人事丛杂。年腊渐长。兼以病魔日至。每欲舍众入深山䆳谷。以度余年。说法境缘。付嘱于大地有情。待时节发生耳。齐群玉居士。才发信心。须臾即没。无奈死魔坏菩提心印。大可叹息。唯居士体认自己本命元辰。莫管他世界成坏。永嘉云。大千沙界海中沤。况沤中一邻虚起灭耶。

　　无异禅师广录卷第二十八
卍新纂续藏经第 72 册 No. 1435 无异元来禅师广录


　　无异禅师广录卷第二十九

　　住博山法孙　弘瀚　汇编

　　首座法孙　弘裕　同集

　　　　书(二)

　　与何芝岳相国

　　人生缘遇不易得。归向三宝。倍复为难。惟居士深入佛乘。灵苗智种。天性带来。而究竟一念子。肯心自许。其肯心二字。诚进道之基本也。昔人云。我得百丈一句语。做宰相。此话一行。使天下人。皆知有佛法利益甚大。非世间功德可比。希居士燮理之日。毋忘此一句话头。十二时中。幸以大法为念。直欲进陪上古。洞鉴今时。日应万机。不坏不杂。触境遇缘。若临大敌欲胜。重门欲开。猛浪中欲登彼岸。大旱时欲得甘霖。思到思不及处。忽然摸着鼻头。原是旧时面孔。端不借别人纤毫力。若以世智辩聪。揣度道理。定信不及。唯有力大人。一担担荷。更不摇头转脑也。此事诚难。决不可将经书上印证。不可遏捺妄念。不可使自心空寂。凡诸动心。皆成药忌。谅居士已深鉴此意。不待贫衲赘语耳。

　　与蒋一个文学

　　泥途雪境。劳往返三百里。而作卫护法喜之亲。过于骨肉。第此心难发。果能发起。即菩萨行利他行。非恒常人也。然利人者。必当自利。藉尘劳业识中。提起一句话头。以期悟彻。居士当决定发此心。若不发此心。是谓之修福。非脱生死。此心一发。尘劳业累。自不能系。决不可避喧向寂。以尘劳为障道。此是小机。非有力大人。昔赵清献公。青衿时便参究。至做官始悟道。张无尽就仕路参访。做运使亲见兜率。此二公。大可为人眼目。居士又不可不学。以贫衲意谓。单提一句话头。只管尽情读书。话头在念。根尘不偶。境缘不入。书亦当有深进。自然华文丽藻。不与世间读书为比。若曰参究妨读书。读书妨参究。此非上根利智。幸留神勿忽。

　　复□□□侍御

　　华严疏云。一夕之梦。翱翔百年。居士肯信百年之梦在一夕否。若能知此。则延促同时。遐迩一致。无边刹海。全在一尘。竖穷横遍。则无间然。如此则与居士一会。则一切时一切处悉会。又岂但语言相亲。根尘相偶。然后为会晤哉。于此倘未能瞥地。可将一口气不来。毕竟向甚么处去。单提此一句话头。行里坐里。着衣吃饭里。不可须臾间断。忽日撞破疑团。以破此百年梦境。则世间之宠辱。自不关心。世间之乐事。自不能为碍也。贫衲游浮渡时。得闻居士上荆楚。不知急水滩头曾吸尽否。百草头边曾会意否。若吸得尽。会得意。不可以庞家儿女为轨则。不妨乘小艇跨鄱阳。而上博山。与道人相见。烹活水听松音。又是一番清境也。他日宰执权衡。为护法金汤。不待贫衲多嘱耳。

　　与何惺谷居士

　　居士生平操履。余甚爱之。但知见太博。恐悟门妨于进益。世间因缘等事。似不必太劳攘。只须按下云头。睁开只眼。提金刚之利剑。悬肘后之灵符。发诸人未发之心。到祖佛不到之地。不然。恐耽着解路。未免有算沙数宝之讥。红紫乱朱之诮。居士具大力量。但为人太劲挺。初心者。难得亲近。大凡与缙绅。及始发心者。相见时。以法启迪之。以慈抚之。以悲救之。以方便导引。始得机感交孚。乃法门要径耳。

　　与徐止观居士

　　承谕。末法下衰。魔风炽盛。宗门冷落。主法无人。余尝于此抚几长叹。可谓襟期不隔千里同风。但不识于此事中曾瞥地否。若此瞥地。不妨向祖师门下。抛砖引玉。撮土成金。垂手将来。与物作则。尽大地是魔。直从魔队里穿下过。尽大地是佛。直从佛顶𩕳上行。然后向佛魔不到处。解三玄戈胄。碎五位枪旗。黑漆桶里。鉴貌辩色。无影树下。啸月吟风。脚跟下动步。觌体与博山相见。倘未得如是。禅警语不可不细嚼一遍。提一个无义味话头。做一场没巴鼻勾当。一朝迸出头来。浑身当宇宙。求其一众生相。了不可得。何物在迷。何人在悟。居士与博山长太息。悉剩语也。贫衲扫一坐具地。与居士作不动轩。不识。居士以为何如也。

　　上樊山王

　　殿下天然贵胤。乘愿力来游此堪忍世界。导引群生。然行海重重。须怀兼利。交互融彻。与法相应。又至理深玄。非参莫透。灵心绝待。贵发亲知。知与行符。名之曰智。绍隆佛种。其利博哉。殿下是过量人。已入密印三昧。不待贫衲赘语耳。小徒归承瑶章宠赐。知殿下有夙世之缘。倘春水浪高。不妨乘舟舞棹。向博山浴龙池。逢场作戏。贫衲命侍者。别甑炊香。水鸟树林。当为殿下。谈实相也。

　　与陈熙塘方伯

　　疑情不起。是生死心不切。似与前谕中。不相符合。果生死心切。是谁二字不明。安得不疑。疑情顿发。心意识尚不起。况解路乎。虽兼净土。决不可生自足想。安隐想。斯二种。是究心人大病。居士不可不知。识得是病。终不蹈此二途。祖不云乎。不斩黧奴誓不休。彼既丈夫。我胡不尔。是谁二字。是断心意识底利斧。截解路底垣墙。出生死底要津也。参此二字法门。如韩信背水阵。不顾危亡。始得相应耳。只此一生。判百劫千生不了底公案。有智者。当以日代岁。身可寒。肚可饥。不可使话头有间断。只须迸破疑团。心意识及解路。冰消瓦解。始得大安乐。是大得便宜人。百千万倍。不足为比也。何如。

　　复余集生居士(附请书)

　　大法之东流江左也。自康僧会始。于是趾其后者。代有隆替。而佛会之广荐。禅宗之编集。于以不负付嘱国王之慈旨。则自我　明皇帝二祖始。而一时从龙之臣。如沈翰林黄侍郎一流人。皆毅然以弘护为己任。此建业故事之可寻者。是故毒鼓不震。于　帝都多遗远死。法轮不转。自王臣半属小机。和尚一国之师。人天之眼。而三十年来。若将有避焉。以偏处于江之右。抑亦兴言及此乎。日者弟子(裕)不甘作门外汉。自远趋风。一往入室。分鹅王之剩乳。窃狮子之片毛。掉鞅而归。便自称尊。无佛处。痾漉漉。如裨贩然。冀以化此一方之五印。而都人士之群为雄者。自是而效拙秀才之所为。于慧业中。知有丈夫事也。而王孙公族之号。最贵踞者。自是而效邵陵之所为。知有七处九会。四谛五时事也。而进贤辈之日支月支。不万羊不属猒者。自是而效颜清臣裴公美之所为。稍稍不讳浮屠法。知有四依十地。及流水宝胜事也。夫弟子(裕)而分剩乳。窃片毛也者。以试之。同类之摄入。上求下化。斯既然矣。况在和尚真狮子。真鹅王。来此驴群鸭类之中。诸所摄入。又何似夫弟子(裕)而不忍同类之愈躁愈沉。尚不靳小慈。思一引手。况在和尚普观大地。有一众生不佛。若己推而纳之泥犁。此之为兴慈运悲又何似。而时至化起。机熟缘生意者。今兹适遇其期乎。此自和尚意中事。又何假弟子(裕)喋喋为哉。和尚其惠然肯来矣。乡先进自仪台仆大夫以下。若而人。宦陪京者。六曹以下。若而人。世守则元勋以下。若而人。实有问心。谨用胪列名状。瓣香遥礼拜。使而行。自是翘勤西望。日日以几。如历饥渴。和尚其来矣。弟子(裕)一番拮据。颇费手口。总之从佛法起见。何敢告勚。万期悯我专愚。且无使我不诚于初发意之俗汉。而因以阻若辈后来之转机。则幸甚幸甚。菩萨戒弟子道裕再稽首。旻昭陈居士。为弟子(裕)无师社中善友之一。今为南中四众。捧刺䟦涉。不辞劳勚。此亦其猛利之一端矣。所期和尚。莫轻放过。先与三十痛棒遣归。以为和尚前茅可也。裕又白。

　　又。

　　自参和尚后。觉向来胸臆间杂毒。被少分醍醐。洗发顿尽。归来笔研付之祖龙。书籍付之㹠犊。丈室而外。一物不将。独是坐断十方。密移一步。粗知奉教而行。而长安甚闹。我国晏然。且喜归源有路。中间自信得力处。是去冬解组而归。于冻舟中。结八十日不语之期。所谓佛也没柰何。良然良然。若问某甲见个甚么。才开口便自肉麻了也。初春接慈札。极承护念。不翅方外毛里。拟致报书请益。迫于王程。遽趣舍人装北上职。此阻阔时仅失乳之思。今兹启请。肇自夙怀。寔从佥议。因念九到洞山。三上投子。舍身求法。应非居士所饶为。而西游三十国。远届五天。为法求人。则有显师之风在。况复懒道人。宴坐石室。四祖自来。牛头不往秣陵。往事大底如斯。惟和尚念之。迩者钟阜间。大有道人气。亟击。勿失可也。不者。一枝横出。别调风吹。徒使曹洞印文久成刓敝。而假年五十。法嗣未弘。甚无谓也。弟子(裕)方以诗偈为戒。聊取裴休语。为和尚诵之曰。一千龙象随高步。万里香花结胜因。拟欲事师为弟子。不知将法付何人。弟子道裕再白。

　　震旦法席之盛。无越于　帝都。虽代有隆替。悉系因缘。非智力所能强也。惟我　明圣祖神宗。受灵山付嘱。建立三宝。弘通大乘。是以天雨宝华。塔呈奇瑞。宰官开士。倾心法堑。实千载一遇。应斯嘉运也。二百年余。芳规未替。戴德愈新。林下山僧。朝暮祝诵。未能报其万一。岂敢效懒瓒辈。不思弘法深益。且念正法将沉。魔风炽盛。称悟称证者。已遍域中。付拂付券者。几尽大地。痛思古格为法重人。宁以身陷泥犁。不将佛法作人情。是何心肠。今时急于法嗣。忘其远忧。是何意调。独掌不浪鸣。只轮无单运。拟欲遁逃深山。不忍见此茶毒。而居士复以慈心三昧见召。将令不慧复为冯妇乎。宗通说通。内护外护。居士似无愧公美。印高敝刓。心孤嗣乏。(某)实霟晞运耳。旻昭横逼。老人出山。殊乏丈夫气象。刚刀虽快。不斩无罪。三十棒远寄白门。擒贼必先渠魁。未知集生。果能赤体承当与否。百年旷兹盛举。何异惯刽快睹肥牲。两载疲于津梁。犹如羸夫睨彼巨鼎。且浮山双径。先声已到。诸执事人。攀辕恐后。今年决不出山。语已在前。意欲践后。倘违初心。以赴征命。难辞众口。进退维谷。居士其代我商之。一芥翳天。毫端含刹。边隅都会。孰劣孰优。今古异局。彼此殊势。易地未必相为睽合。同异未可一辙而论。若必按图索马。恐剑去久矣。高明如居士。谅必不尔。或是为法心深。意圆而语滞耶。

　　诸大檀护未及遍复。幸宣鄙怀。统希照亮。不尽。

　　与余集生冏卿

　　旧冬。与居士熟畴昔之缘。虽烂翻舌根。痛加激励。实无他念。只教透彻向上一路。方称贫衲本怀。别后甚为怅然。及度岭。闽地善信。归心如云。诸祖芳尘。清芬如烈。似不减吾乡也。顷闻恩擢法门。幸甚。正好藉此时节广益佛乘。大凡诸修行人。多被二风所触。逆境中。能发人道意。如见危思安。顺境中。多打失正念。为情想所溺。谅居士具大智慧。毕竟二途不涉。然不可不知。禅警语不可不熟读。功深力到。忽朝摸着鼻孔。祇在面上。始信吾言不谬矣。应事接物之时来。则赴去不留。以宽恕二字。作座右铭。亦可为助道光明幢子。幸居士留神焉。

　　与陈若来使君(二)

　　瓶锡过贵郡。方登岸。即蒙台驾枉顾。谈及宗乘中事。大发肯心。欢忭无量。别后六日。登鼓山。读旌孝善果二录。足见居士一片慈孝婆心。超出常情万万也。然人生如芭蕉。无坚实相。又如作客寄住旅亭。虽有旨酒嘉肴。安隐快乐。自非久长。惟智者必寻归家计耳。视此四大色身。如幻如化。一气不来。作何究竟。此是吾人一件最要紧事。于此不忙。温饱之余。悉为别人忙。即温饱亦是分外事。况其他乎。希居士慧发当机。毋容暂息。将一口气不来。毕竟向甚么处去一句子。孜孜切切。只教觑破者一着。始是大安乐处。切不可从人言句上讨分晓。不可将经书上印证。不可默照澄思。以为得意。不可因因循循。虚度日子。二六时中。祇是一口气不来。毕竟向甚么处去。忽朝迸破疑团。如驾轻车而游熟路。不亦乐乎。放生业悉能助发机缘。若得其所。广其悲愿。是贫衲至望。

　　闻贵恙。心甚悬悬。恨不能缩地一晤。想居士。世间境缘。不能动念。一出世时。悉是顺境。惟此现前身心。珍爱护惜。从护惜中。水火不能交济。便成病苦。欲治斯病者。先当看破此身。悉是假缘。无实主宰。如梦如幻。病自可救。良以从业有故。业从妄起。妄从心生。心即无生。病将安寄。十二时中。当此谛观。则病不待药而自愈也。善养者不知有身。不见有世界。对境逢缘。如木石相似。但看父母未生前。那个是我本来面目。将此一句话头。切切看去。毋容起第二念。是名善调治矣。居士具大智慧。似不待赘语。霟在方外之交。不得不尽情说破也。

　　与徐澹初孝廉

　　董岩话别。倏忽一纪。顷与门下晤。对缘不易耳。参究一事。幸深留意。不可忽。不可忽。想吾人。生此阎浮。如沤如沫。聚散不常。一气不来。身非己有。就此不实境界中。当寻个大安乐处。一口气不来。毕竟向甚么处去。此去处不明。则生死暗然。不可不着忙耳。如参究一事。切不可先下注解。不可思惟卜度。若注解卜度。是谓之药忌。于参究分中。了无交涉。只将一句话头。着衣吃饭处。动转施为处。毕竟向甚么处去。一朝衣线下迸开。自然七通八达。三千七百祖师言句。皆一场笑具耳。

　　与陈四游中丞

　　贫衲行业无补。主持宗门。无甚长处。惟一肯心自许。谬为先师印可。自谓藏身幽壑。以保余年。不意往来禅者。以情量推之。遂使水涨船高。名过于实。愧也何如。贵境鼓山圣道场处。如以玄沙黄檗长庆雪峰。每欲登攀。无由克就。何幸檀越乘愿力来。城堑法门。兴扬三宝。况以桢干宏猷。庙堂远略。为出世间。画一筹策。颓风复振于今日。气象更新于此时。其功德炽然。非毫楮能罄。然依正互融。真俗双显。外营佛刹。内护心城。顿使无价宝珠。辉天鉴地。不知居士肯瞥然否。古德云。我有明珠一颗。久被尘劳关锁。今朝尘尽光生。照见山河万朵。由此观之。世界不在身外。道场毋论他方。鼓山博山。似不劳动步也。承召敢不趋命。第寒山色色有羁。殊不如愿。谅抠衣有时。但不敢以年月期限为约耳。

　　与叶童真居士

　　会徐澹老。知居士在恙中。千里之缘。一水之隔。怅恨无已。丙辰别后。不识于生死分中。曾留意否。古德云。病后始知身是苦。健时多为别人忙。此语为顶门针。破世念利刀。智者宁不觉乎。真欲究心。不须理会古人别种公案。恐生出意路。更不稳便。只就己躬下。看一口气不来。毕竟向甚么处去。此去处不明。则生死暗然。更不瞻前顾后。只恁么逼拶将去。如勇士临大敌。直解重围。居士肯谛信此语。病不问药。寿不问命。使得此地水火风转。定不被五行之所拘束耳。

　　与泉州诸禅人

　　泉南佛地。列位上人。生于此。出家于此。皆夙世善根。遭此缘遇。当发猛利心。彻己躬下事。接续祖师慧命。此博山之至望。承道爱论。山野无有不适者。奈鼓山之羁。博山之逼。如着絮从荆棘中行。东扯西牵。不遑安住。做个没傝𠎷忙汉子。大可发一笑耳。浴佛后。拄杖头已北向。速速回山。掷去瓢囊。喝散大众。洒洒落落。然后向佛国中。与列位上人。简枯柴烹活水。唱个古今不二底还乡曲子。

　　无异禅师广录卷第二十九
卍新纂续藏经第 72 册 No. 1435 无异元来禅师广录


　　无异禅师广录卷第三十

　　住博山法孙　弘瀚　汇编

　　首座法孙　弘裕　同集

　　　　书(三)

　　复邢梅阳孝廉

　　贫衲方息慈时。即闻令先师居京邸说法。服膺豪杰。摧折慢幢。如雷如霆。可喜可惧。因侍受业师南询。不遑亲聆教益。迄今渴慕之怀。历历犹在。庚申冬接翰教。始知居士入令先师筹室。味无上法乳。弃梦幻功名。自非深有所得。安得如此行履。今获居士长篇高论。欢喜无量。实以慰未见令先师之夙心也。复承来谕。谓时当叔季。大法平沉。魔外说法。不啻河沙。读之至此。则抚几长叹。足见居士一片大慈悲心肠。虽未面晤。可曰神交。况古稀之年。干干若是。使懒惰比丘不无惭愧矣。贫衲久废简编。承居士殷勤致问。不敢不竭思。以酬来意。

　　一问。狗子佛性之语。似不可以识量卜度。又不可在有无上作活计。贵在真参实究。果然当下绝亲疏。如风卷尘。不留朕迹。若在有无上捉摸。何啻扪空论太阳远近耶。有角无须。二种语翻。赵州两重公案。思之可见。非泛论也。

　　二问。谓妙明体尽。正堕顽空。此是居士。错会纲宗之旨。不但见错。兼义亦谬解。文中云。妙明体尽。谓理极情忘。力在逢缘。有转身活句。况知伤触不借中。自非知有。不知有者。如寐语相似。安能识其来源也。此正是曹洞血脉。如灵珠在握。又如哑子吃蜜。心口俱甜。不能向人吐露。若以顽空释。正所谓黑白相反也。

　　与刘胤平太史(二)

　　吾宗乘寥寥。不易得人。幸昆玉趋向斯道。如饥如渴。余实爱之。但不卜别后。于参究分中。有进益否。世谛境缘得解脱否。财色名实不动心否。果不动心。则有解脱。果解脱则近道矣。顷在建宁。阅殿试录。始知居士胪传第一。此从三宝中。乘愿力来。藉世间之高名。广法门之善行。谅居士先已勘破浮尘境象。必不以此介意。惟己分上一着子。不可须臾放下。一时不在。则错过了一时。大理不明。肯随境缘中搬弄。做个痴呆底汉子耶。然参究一念子。须要福缘助发。譬如苗稼发生。若无水土雨露。则不能成就。居士已深知贵在力行。凡作福田。惟三宝中最胜。故不可以诸善门为比。近时有一等人。祇云。行善不必专于佛门。当知此人无菩提种子。教中不发菩提心。行诸善事。是谓魔业。居士不可不料拣。当以三宝为正。世间善助之可矣。居士魁天下。不必以贺。他日心空及第。余则合掌贺之耳。途次修阻。会晤难期。用此切嘱。

　　佛祖之道。贵在得人。如弥勒庵与诸昆仲初会时。祇欲居士深生信解。世谛有为之法。非山野所望。今科名巍赫。系因缘和合。偶尔成褫。亦乃夙世灵苗之所发生。当思之未兆之先。所谓寤寐勤劬思报佛恩。切不可自生怯弱。孰为有力。孰为无力。孰为大根弘愿。孰为浅根劣器。居尘出尘。全身担荷者。舍居士其谁欤。又当念生死事大。无常老病。不与人期。失之刹那。悔之永劫。参究一念。不可须臾忘却。禅警语作个䇿身符子。远离诸过。以期大悟。凡在佛门。一切善事。尽其力量。皆可为助道因缘。若半遮半掩。即同流俗。非佛门弟子。博山有一颂。不免举似。居士若向此颂子上彻去。不须动步。与山野大笑一场。可谓。老胡今日有望也。颂曰。博山事香灯。居士援毫管。千里审跬步。两人缺一半。惟有过量汉。不被时辰转。果知分寸长。却笑丈尺短。楚水吴山雾一团。森然云树谩劳攒。梅花无意枝头放。烂熳枝头验的传。后二句。是山野昔所和偈语。居士高发时。不知曾记之否。敬以点破。可发千载一笑。

　　与阮澹宇郡伯(三)

　　瓶锡任缘。本非处所。萍踪鸟迹。致使见者易而定者难耳。居士权衡在手。漩澓自由。现宰官身。行菩萨行。当以公堂为丘壑。城市作山林。起同体大悲。不见有心外之境可矣。倘于簿案下错过日用事。祗恐拄杖子笑人忙耳。辱锡报章。明晨当跏趺清几。以俟晤言。拙偈奉复。希郢政之。杖头凛凛沐清风。漩澓都归掌握中。千里不离跬步下。谩将倾泻较瓶空。

　　昨于缘幻场中。与居士论及佛乘。俱无诠次。即同体大悲。亦是未了底公案。吾人果于日用。知同体大悲。则步步蹋着实地。非心外之境耳。古德云。樵子负薪归。机妇连宵织。管他家事忙。且道承谁力。知恩报恩。只此一偈。不知。居士折旋俯仰。曾荐之否。果荐得。则山头之白雪清冷。冻杀法身。脚跟之流水潺湲。侵损渔父。骈阗车马。鳞跃子民。不须格外酬机。最喜尘中见佛。狂歌醉舞。夸本具之神通。净几明窗。乐现前之三昧。不碍恒居火宅。何妨倒夸白牛。弄穷子珠。夺饥人食。剖微尘卷。阅大千经。世间之乐事。百千万倍。不足为比也。贫衲以此酬居士枉驾之劳。惟同体大悲。订今晚向华严寺中。以偿斯债。希示的音。其或未然。明早则远征之念。已动接淅之行也。

　　沧海一滴也。世界一尘也。贫衲近在石头城。大作一场佛事。究竟如幻。大居士还见闻也无。若见闻者。作座生是亲切一句。试拈出似贫衲。使参禅作见闻种子也。顷接翰教。谓投芥未合。良以。宗门中事。自非亲到古人田地。所有议论。悉梦寐中语。阅九带叙。焕然出奇。所谓三止三观。乃至无上无向。无一无著。而一非无者。斯即向上着。此论至精至极。无人能到。但以贫衲观之。祇是教中底蕴。亦是教中向上。似非宗门中向上语。吾祖师门下。贵在转位旋机底一条活路。居士肯向着衣吃饭处。轻轻觑破。大笑一场。始瞥地耳。然大章不妨流通。与天下人。作点眼药。非文字也。慧命中实受用也。贫衲意谓。宗门中长处。只欲居士亲到耳。诗酒二事。故乃陶情。然诗能劳思。酒乃伤脾。台下高年。幸清损之。慰所怀也。

　　与徐六岳元勋

　　贫衲髫年游金陵。屈指四十载。登岸恍如梦中。阁下格外深慈。作法门檀护。使见者闻者。生希有想。域中第一长者。发此乐善之心。感人人种下成佛作祖根本。悉大居士导引慈力。风行草偃之德化也。常不轻菩萨。见捶打骂詈。皆曰。我不敢轻于汝等。汝等皆当作佛。况至诚礼拜赞叹者乎。以此则知。凡动善之地。皆为助道缘。譬主人有良田。佃与人者。田之莠即我之莠。田之熟即我之熟。其导引功德。思之可见也。江山旷如。肃此裁谢。

　　与王维新郡伯

　　贫衲不惮番易八百。长江千里。为法求人。虽则托钵空回。惟与大居士。夙缘深重。而殷勤护念。过于骨肉。盖以法为亲。非世谛比也。向蒙问及楞严深旨。若穷其始终。虽释迦老人云兴瓶泻。亦吐露不出。况其他乎。若云清净本然。云何复生诸念。此就众生界中。未达清等四字而言。果知得清净本然。山河大地。向甚么处得来。缘生诸念。从识熏起。识如梦幻。但是一心。斯即从凡入圣。又不当以觉复生迷为难。惟吾祖师门下。一句话头。全身入理。彻处如红炉烈𦦨。干柴湿草。无不烧尽。还源如人到家。决不被诸岐为障。贫衲以此期大居士。斯为出世正缘。似不可别生疑虑耳。

　　与俞容自勋卿

　　蒙问及曹洞宗旨。此之一学。最妙最玄。拈穴细金针。穿芒长玉线。彩空中色相。织劫外花纹。若非家里人。竟不识家里事。非功力能到。非智识能知。惟没巴鼻道人。始全身担荷。辩荎草之味。似不难耳。想居士天资近道。当深留意。莫错过此一段大事因缘。此生不打彻。他时后日定悔恨在。莫言贫衲不为居士说破。决欲发明此事。不妨以众善助之。譬如雨露滋嘉苗也。

　　与余未也昆季

　　昆玉深入法趣。生此善家。此非小缘。皆多生愿力得。以法为亲也。贵在心如境如。心如者。无心外之境。境如者。无境外之心。处世界如虚空。似莲花不着水。始可云居尘出尘。即事离事。不然。与世谛中人。则无二也。不识。昆玉曾与此相应否。此事要在境缘上验。若安闲无事。谓不见有世法营心者。即名自欺。不可不审察真伪。稍遇境缘。则有念起。不得将心遏心。只提起本参话头。自然冰消瓦解。不费纤毫力耳。假如大有省发。不可便谓之悟门。吾法中以悟为不悟无过。惟不悟而称悟者。大妄语成。昆玉已深知之。似不待贫衲赘语也。悟不称悟。决不再迷。不悟称悟。决然退堕。昆玉可将高峰语录大慧回书细读之可见耳。

　　复方士雄太学

　　道学渊䆳。而秘参究者。吾于居士见之也。客岁同舟入皖。得遂挥麈清谈。知见无不与圣贤吻合。但向上一路。非功力到。安能有绝后再苏底日子。赵州三十年。不杂用心。果得不杂用心。于闹市丛中。打成一片。一切世间贪嗔情爱针劄不入。始是大丈夫行径也。来谕云。深自警䇿。不敢自诳。亦不敢自屈。此三句甚惬鄙怀。果如此用心。切切提起本参话头。决到古人田地。纵未得大悟门。即此便是成佛作祖底基本。譬如种谷。耕之耘之。安得不成熟收获。居士深自谛信。不加疑惑。忽日磕着撞着。始知饭是米做。更不向外驰求耳。世缘浓淡。梦幻沤花。居士已知。谅不蹈此笼槛也。海门先生证学录。说道理。不沾着纤毫。第不曾与真善知识话会。然于生死分中。亦得其受用。力量浅深。又不可概与悟门论也。录序一章。极力赞扬。居士细研之。倘可存存之。不然希烬之耳。

　　复居士

　　博山近日。渐觉衰残。疲于津梁。凡诸方寄书问道者。任浮沉之意。不以一字酬复也。接居士书读之。其中真实操履。于境缘中较量。曾不欺心。不答。有负来意。所谕向朱晦翁教中。体认天埋。只饶到正心诚意处。凡所作为。一一合乎中道。祇做得世间君子。非出世间法也。何以故。皆六识之心故。复看父母未生前。第不曾见彻本来面目。在影响中。生安隐想。今时假善知识。例皆如是。如居士在病中觉察。犹是善根深重者。有一等人。热病退后。又当作寻常。活佛出世。亦不能救。果真实参究。提一句话头。孜孜不舍。纵不能悟。管取现业贴贴地。倘然打破疑团。亲到古人田地。亦不必向境缘中较量。如梦中作得主。与白日不差纤毫。更向不醒不做梦时。主人公在甚么处。者里打彻。可与高峰大师把手同行。更不向人问如何若何也。

　　复沉得一居士

　　前于稠人中。与居士一面。知留神于法门。而未及深谈。不能尽其来意为耿。贫衲尝谓举业不碍于参究。然居尘出尘。即事离事。要有大力量者。始能担荷。贵在切上加个切字。如失重宝必欲获之。岂但读书。乃至一切事缘中。放亦不下。趁亦不去。何以故。此一念子重故。赵清献公。青衿时即参究。至于做官。闻雷声豁然大悟。岂非平日切意于斯道者。得有此时节因缘耶。来谕谓。遐思现养。不能辍其念。愚谓。以世缘报恩者。虽肝胆涂地。不能报其万一。惟释迦大师看破恩爱。出世后。为父母说法。使父母顿超三界。故称大孝圣人。居士发一念真实信向。决欲明衣线下一件大事。岂但一生父母。即百劫千生能生所生底父母。悉受其法利。以世间之孝较之。何啻天壤。更当劝令尊堂一心念佛。消多生罪累。作现世津梁。则居士之孝。世出世法。两得之矣。冗中草草。肃此裁复。余容缘晤。不既。

　　与顽石禅人

　　余出家来。初历讲肆。便知有此事。因求出世心愈切。于经教中。非不留意。知在识见中用事。如经云。以知解心。入佛境界。如将萤火烧须弥山。终不能着。又云。如日当空照。童稚闭其目。自言何不睹。多闻亦如是。故知。知解愈多。非但不悟道。且为障道缘也。因拂袖别参。初修空观五年。虽则尘缘净尽。于入理实未得力。后于船子公案上又六年。始瞥然也。总不似贤弟。寂而常照。照而常寂。谓之工夫。欲将此心用心。非但一生。穷劫至劫。似不能了。何以故。以能寂能照之心。为根本故。又以此心念虑不起。为本体独露。岂待少时。只饶从生至老。总不起念。此念之根。曾瞥然否。若果无根性。于境缘上。自不别生心。触目遇缘。如木石相似。于本体上。亦没交涉也。况在念佛作观之间邪。不知贤弟。将何为本体。又将何为独露。若以念虑不起时为本体。自是念虑不起。非本体也。若以常寂为本体。即是常寂。非本体也。若日用行事为独露。正所谓业识茫茫。非独露也。若将常照为独露。自是常照。非独露也。如贤弟本意。恐在教上揣摩。即在八识田中。认作本体。故曰。朦朦胧胧。如在灯影里行。此是实供。非妄语也。去岁予与贤弟。坐松阴。闻鸟声。堂上论。现量取境。如一一明了。祇是教家事。与宗门中悟入。大似隔靴抓痒也。三唤侍者。非容易会去。若作容易会。国师彼时只消叫一声。便好云。将谓吾辜负汝。却是汝辜负吾。何必三呼三应。然后乃耳。须知别有深深意。岂是檀郎认得声便作悟门也。旧时行履。姑置之勿论。果到不疑之地。当时便得实用。又何待病后为然。睡梦不得自由。此又据款结案。大可笑耳。复云。岑大虫示人太孤。渠往往见人陷此涂辙。非是遏捺学者故尔为之乎。当知岑师如吹毛利剑。拟其锋者。即丧身失命。可谓。婆心太切也。佛云真非真恐迷。岂但掀翻识情窠臼。即真之一字。亦不知置之何地。况以外书平旦之气似之乎。大似梦中说梦。又可发千载一笑耳。大珠和尚问马祖。祖曰。即此便是大珠。故为有力者负之而趋。恐亦未知日用行履。若向者里认其太赊。不但未会大珠。恐亦未见马祖也。又云。识者知是佛性。不识认作精魂。折中且置。贤弟还识也未。只须日用中是佛。也须吐却。兴化云。老僧未曾向紫罗帐里撒真珠与汝诸人。胡喝乱喝作么。如不向紫罗帐里穿下过来。未免有红紫之诮。非宗门得力之句也。又用心曰。无事时不怕不明白。惟防念虑起时。若知一念缘起无生。即化了。此是将缘起无生。化念虑。宗门中。还容得此等说话么。三十棒教谁吃。又云。应物时不怕念虑起。只怕不明白。明白时。即有念虑有现照。此又以明白。治念虑。宗门中还容得此等说话么。三十棒教谁吃。又云。本体本具。照而寂也。宗门中。还容得此等说话么。三十棒教谁吃。此即是教家老婆舌头。非悟门也。又云。不必工夫。又云。如是保任。又云。勿忘勿助。种种皆颠倒度量之心。非参究也。即前为贤弟说。只是似不是真。即此似字亦权巧也。安慰也。如果似。不待此体会。动着便脱。捺着便转。不必引经。引教转引转远。不相应。何也。盖为从来不曾参究。悉以知解心印定。正所谓认奴作郎。认贼为子也。古德云。三世诸佛不知有。狸奴白牯却知有。僧问九峰云。如何是头。曰只须知有。进云。如何是尾。曰尽却今时。其知有二字。岂是揣摩识情。以日用为知有耶。予曾拈云。三世诸佛不知有。掬明月于无影树头。狸奴白牯却知有。剪白云于不应山谷。谁能知此意。除是长啸者。与贤弟知有。是同是别。又云。宗门中。一切奇怪言句。无非要人知此事。只此见贤弟悟处。若作恁么知解。宗门扫地而尽。知有二字。何曾梦见者乎。只此知有。贤弟便可用心。直要彻见古人幽隐深奥。所以云。若要知此事。直须高高山顶立。深深海底行。向威音那畔翻身。十字街头打睡。更须白汗交流。吃痛棒始得。不然。则照而寂。寂而照。终日保任。终日不起念。无事于心。无心于事。体悉此意。未为良证也。

　　与善来禅人

　　迢递三千里。因循十二时。支那都走遍。可惜脚跟皮。汝才入门时。便识汝了也。东走西撞。图个甚么。若是皮下有血底汉子。自当择一本分宗师。三二十年。搬柴运水。垦土掘地。未为分外。今时有一等假知识。魔魅人家男女。开口便云。有甚么禅可参。有甚么工夫可做。直下承当。蚤是迟了八刻。由此谓之俊捷。谓之英灵。谓之天然。谓之超㧞。于本分上。既不用心。将者些业识。销磨不去。噇了施主饭。学诗学字。学颂古学开示。只饶学得口头便利。诗过李杜。字压钟王。颂古如云兴。开示如瓶泻。祇唤作业识茫茫。纵谎得人信向礼拜供养。祇装束得一个皮袋子。一朝败坏时。手忙脚乱。阎王老子放他不过。镬汤罏炭剑树刀山。百劫千生未有了底日子。出得头来。知是几多劫数。以清净眼观此等假知识。如厕中虫。如净地上荆棘。如清风里臭鸦。又唤作无惭愧人。无廉耻人。汝还知么。汝还辩得么。若具参学眼。向者里辩得真伪。便好于衲衣下。抖擞几根肋巴骨。四大子假合。便鼓两片皮能讲能言。一口气不来。向甚么处去。莫承当个事便休去。莫将经书上印证去。莫随善恶业牵将去。莫将尽十方世界都卢是个自己本无来去。若如此见解。将来饮烊铜吞热铁。管取有分在。既不如此。又作么生得的当。一口气不来。毕竟向甚么处去。如坐在银山铁壁之中。祇求迸开。还容得第二念起么。还容得思惟分别么。到恁么田地。只须㘞地一声。向威音那畔又那畔。翻个筋斗来。始可向博山者里吃痛棒。不然。且就千岩万壑之中。打野榸消日子。总不干老僧事。偈曰。学道如牛毛。发明如兔角。人人喜平易。那肯窥山岳。积翠与重岩。终是难描邈。名言并奇句。情想乱穿凿。撞着黑面老。未免遭贬剥。有志丈夫儿。趁时须早觉。打破生死关。始可称绝学。

　　无异禅师广录卷第三十
卍新纂续藏经第 72 册 No. 1435 无异元来禅师广录


　　无异禅师广录卷第三十一

　　住博山法孙　弘瀚　汇编

　　首座法孙　弘裕　同集

　　启

　　复何菲莪大司𡨥

　　插草谕诚。大地无过。岭表芳尘联接。中天独让闽南。标佛国名。从来有种。续祖灯𦦨。光亘无穷。恭惟阁下。揭露衣珠。重披慧镜。现宰官而为领袖。作地主以卫金汤。颖悟于雷。不惊于虎。谁过杨李之门。碑文刻白字。敢曰慈明之谒。当道种青松。弄雪岭灵蛇。听偃溪浚水。生擒活捉。僧俗不分。果熟香飘。圣凡一揆。某挂锡岩阿。不循情于蜡屐。载舟山水。愧拭涕于泥封。速度岭以规僧林。敢跨舷而登祖席。辄辞高谊。希鉴愚情。

　　复张中丞

　　宝树吐烟。熏戒香于遍野。慈门返照。丽慧日于中天。乘一极悲心。庆多生愿力。恭惟阁下。付嘱灵山。范围尘世。嗅木樨而无隐。晦堂活句惊人。悟物格以致知。妙喜微言在耳。古既如是。今胡不然。彻万劫因缘。成一时佛事。搅长河酥酪。还他净梵天人。变大地黄金。须是达多长者。某惟图温饱。山门底事不知。久脱世缘。物外烟霞颇适。顷承翰教。进止彷徨。愧不暇于羁延。实有违于台命。

　　复黄孝廉

　　福地珠林。藉缙绅而兴宝社。泉南佛国。仗缁素以扇慈风。发兰若真乘。结菩提善愿。恭惟门下。儒门砥柱。法堑金汤。揭壁上高僧。点尘中俗眼。一呼而应。从来声里有人。再犯不容。那个衣中无宝。驾三车诱诸子。顿辔白牛。具四摄化同流。高标赤帜。象龙蹴蹋。凡圣通融。(某)素耽丘壑。不谙市廛。硁硁惟拾枯柴。熠熠难调野马。度岭之期已定。摇空之锡不回。慈命斯违。通身汗下。

　　复

　　金绳界道。莲开八德之池。宝网舒光。乐响七重之树。儒释庆多佛国。人天交集珠林。恭惟台下。半偈心空。三生缘遇。闻雷悟道。何妨抱子怀孙。指雪传心。不碍男婚女嫁。即事离事。居尘出尘。唤来瓶里之鹅。放出云中之鹤。某惯熟藜羹。时疑梵字。闻啭莺而惭语。拜翰教以厚颜。希恕专愚。无烦齿颊。

　　　　　复

　　明镜非台。在无心而可鉴。菩提有种。诚谛信以抽芽。藉愿力金绳。动枢机屏翰。恭惟台下。灵源皎洁。道树敷荣。敛法界于毫端。运丝纶于掌上。深谈不二。须知金粟重来。抟聚大千。喜见昙花再现。枝枝珊瑚带月。行行栏楯披云。履诸宿芳尘。洞群迷宝所。某鹿苑委身。滥蜡人戒。悃禅门寄迹。愧鼻祖灯传。急旋锡以惊迟。敢攀缘而应命。援毫悚栗。安住不遑。

　　复陈

　　大居士。天王硕辅。菩萨宰官。印毗耶真乘。妙契风规不二。踵太丘德业。争高月旦无双。节旄望重江藩。屏翰功高法苑。稽祖灯半籍。僧率多闽海鳞龙。拈圣箭一枝。公实作鼓山城堑。接起晏祖道脉。皆可悟不跨石门之禅。挽回雪峤灵风。喜复睹当年喝水之胜。蹋神驹捋猛虎。岂图热闹门庭。击法鼓竖慈幢。所贵翻腾龙象。贫衲未瞻光霁。先仰星云。物之格矣。想子韶颂月夜蛙声。吾无隐乎。喜山谷闻木樨香气。深承折简。尚候抠衣。传法入闽南。虽不效背触竹篦问答。赏音逢太傅。还商量打翻茶铫机缘。把臂虽迟。驰神不远。

　　复黄惺源诸居士(二)

　　羡黄梅负舂。妙悟心非台树。笑金粟戴发。超然品逾风尘。示有家而修梵。不坏俗以谈真。莫问。陆和泥。皆可产青莲瓣。无分鍮与石。总是点黄金资。莹戒珠于五浊。是水可清。趋善道于八关。有情皆佛。妙在回头得岸。不妨就路还乡。携竿木游廛。逢场作戏。插茎草建刹。吹火因风。甘贽设供。勾南泉打破粥锅。庞公吃交。惹灵照从傍倒地。团圞头说不生话。须是作家。粪扫堆拾无价珠。还他好汉。所望众居士。信手揭开衣里宝。抬头识取屋中人。不惟石鼓金汤。且解晏祖圣箭。

　　碧水倒流。一喝当年信辨。青云得路。群公此处通霄。灵心粲笔底之花。秀色揽峰尖之紫。惊人活句。从圣箭穿下过来。竦耳法音。在冰消语中流出。昔之典型未远。于今豪杰无难。力贵担当。道亲履践。况八闽擅雄才之地品。争夸虎史麟经。即诸祖续照世之灯代。不乏玄诠僧宝。缘遇投乎针芥。法兴赖于金汤。伏愿。衣珠晃耀。眉底法眼顿开。宝镜高悬。照内真光不昧。倘不负名山约。径跨野鹤凌空。尚冀瞻异日光。暂对飞鸿辞命。溪山有异。云月是同。肃此八行。谢虚左席。

　　复魏国徐六岳居士(附请启)

　　伏以。一乘大法。单提震旦总持。千里旧畿。愿听白椎振响。敢申尺素。遥布腹心。缅惟。无异大师。五印乘天。一花表异。婆心济世。现比丘菩萨身。佛手疗人。作广大教化主。人人待如怙恃。在在倚为津梁。法席耸西江。宗旨振即心即佛。鸿名锵东土。归依满世出世间。(弘基)愧堕尘氛。蕲聆謦欬。顾封疆之修阻。致悃素之郁陶。顶礼有缘。瞻依敢后。顷因宰官居士之拭目振锡。窃役管城毛颖。以稽首飏言。祈一舸以南来。正法眼藏应须有付。摇双旌而西望。金毛声吼端匪异人。(弘基)临启曷胜颙溯。仲春朔日。弘基再稽首。

　　伏以。天王硕辅。勋猷望重八夷。菩萨陪臣。屏翰功高五寺。运悲华而播扬大教。瞻毫相而悃协素心。祇树非遥。金汤有赖。恭惟。六翁大居士阁下。肘后悬符。示居尘而不染。衣中揭宝。信即俗以原真。秀结慈林。光弥觉海。优昙有种。佛照无私。趁盲龟鞭跛鳖。为求法海神龙。图快鹞放俊鹰。岂弹林间野雀。遍界吐紫磨金色。满城嗅青莲瓣香。不让金粟玄模。喜见明公伟绩。耀心光于五蕴。在欲行禅。振祖道于四衢。何生不佛。花雨再沾钟阜。浮杯必跃江濵。踪迹可寻。法缘在迩。肃此裁谢。不尽瞻依。

　　复南都见任众居士(附请启)

　　伏以。万汇归源。玉沥作全潮之用。五都列市。金衡为众肆之宗。故归顶者法必尊其王。而垂手者地亦占其胜。遥香悚注。空锡欢瞻。恭惟。无异大师。云开曩劫。露沃今天。续曹洞之灯。慈罗举而普驯鸟性。嗣寿昌之钵。慧镜悬而顿㧞蓬心。宾中主主中宾。衲僧眼几回遭换。牛非牛马非马。古佛口到此难开。烟迥楚峰。麒麟息处已居花界。霜澄饶水。师子游时即现金灯。幡飘慕化之田。雨下闻声之种。翘依宝盖。乃在金陵。道鼓久震于重雷。幸　高皇之弘护。义缸常明于薄夜。颂初祖之遥临。但皮髓难分。谁下吹毛之剑。即象牛交集。那调载帝之轮。二千里思佛日之再中。百万人望优昙之一现。(某等)红缘方剧。黑障未消。奉三尺而拜手　君恩。拈一拂以盟心佛嘱。用是。具陈花水。整饰蒲藤。远迎微妙之台。先净庄严之界。千云礼座。吴峰堪抵双林。一士当机。淮水俱成五味。(某等)曷胜翘首以迓谨启。时仲春朔日。护法弟子任撰朱葵袁楷王永吉程䇿严尔圭庞承宠曹应秋曾化龙陈爰谋王维新周光夏吴国模林欲梧周孕衷等。再稽首。

　　伏以。慈洽灵山。大臣独善于嘱累。派分鹫岭。名儒多载于传灯。点开水面印文。唤醒域中长者。弘张胜轨。高建妙幢。恭惟。列位大居士阁下。心蕴经纶。直诣天王华屋。望巍柱石。毋忘大事因缘。匪藉神锋。云呈五色。不挝毒鼓。天雨四花。指头触而处处逢渠。化城过而行行宝所。万境烨　熙朝之景。遐方之僧舍流辉。群生沐造就之恩。古刹之香云结彩。梵音未衍。祖道斯弘。倘杖锡之从缘。约瓶花为代语。溪山有异。云月是同。肃此八行。谢虚左席。

　　复南都众乡绅居士(附请启)

　　伏以。杂花分雨。罗海渧以弘诠。灵叶弥天。妙曦晖而遍德。鲸钟鼍鼓。须大震于霄衢。宝筏金绳。定高驰于日辇。毋念觉途之不广。并先觉之圣生悲。窃伤护法之无人。并问法之人易阻。江之左湘之右。众同妙净之船。此非亲彼非疏。缘现广长之舌。故翘诚倾注者。居满字之半。觌面亲承者。弘果地之因。众愫䖍宣。积丹归命。恭惟。博山大师。髓流曹洞。针施顶门。耨池八味而注多方。戒月三空而澄此土。亘古来拈花。指柏都付木叉之童。寻常见陷虎。牵猱穿翻泥斗之鼻。挥锋如月。灵锡可飞。垂手若云。慈航不系。性相妙严华藏海。因缘具集王舍城。正须幻示准绳。聊一掀翻骨董。盖金陵首善。　高帝盛明佛法以作金汤。而玉笋隗[阿-可+我]。康僧先感舍利以隆缘起。南国之风期未谢。　累朝之芘藾斯弘。苍蚪赤虺所共居。亟须慧炬。璞金鍮石而同集。应借洪罏。大乘法中树最胜一幢。谁许他分宗判教。菩萨地上现普随三昧。正在此通国大都。(某等)既把臂以同林。因矢心而为法。可知读残万卷。不免犹作钝中人。又道不挂一丝。如何尚称阶下汉。幸今长者居士。共悲日夜是盲人。又兼宰官大臣。自悯风波与㝯客。一番汗出。尽日心驰。付嘱惭负老瞿昙。慈悲全赖善知识。解空起有。曾闻宝地迦陵。应供转轮。仰祝珠林香象。猛动众忱之注。岂非因缘。坚挑素志之盟。实劳饥渴。即愿灯王移座。不烦香国借厨。但现圆身。烟带六朝非浪宕。总堪善世。雨花千载说缤纷。虽大地苍苍。难酬六月松风之价。而诸天涌涌。欲发万井火莲之香。崇鉴深祈。远瞻如结。(某等)可任驰溯颙仰之至。护法弟子顾起凤徐扬先俞彦丁明登吴家周汪伟蔡屏周陈元庆李琜菩萨戒弟子余大成等。再稽首。

　　伏以。都城浩浩。时被花雨毫光。巨刹巍巍。剩有狮猊曲盝。斩新条发新令。佛法仗有力大人。藉斯日现斯祥。唱和在因缘时节。恭惟。列位大居士阁下。廊庙鼎铉。就世法而兴出世。寰宇山斗。居尘界而乐超尘。碑文白字可观。当道青松堪种。真仪有像。呼来壁上高僧。活句惊人。唤出瓶中鹅子。缉为纯嘏。助此清芬。湛若冰鉴无心。随方隅而映色。暖过阳春有脚。即沟壑以沾濡。不世希逢。大因盛举。(某)懒同瓒老。祇知采汲不虚。迹类融师。那辩岩花之坠。怀乡云占瑞兆。　君恩水土难酬。运慧日静边陲。佛教金汤有赖。布慈云洒甘露。群公悲愿交敷。悬赤帜竖妙幢。万劫津梁普度。具启驰谢。曷任瞻光。

　　序

　　重刻五灯会元序

　　释迦不出世。祖师不西来。佛法遍大地。谈玄口不开。当此时也。语言文字。踪迹不来。棒喝机缘。锋芒不露。逮夫拈花示众。牵起陈烂葛藤。立雪安心。突出现前公案。遂使宗风广衍。慧日高悬。燃长夜之灯。群昏顿晓。拈一茎之草。法界齐观。驾车须是打牛。磨砖岂能作镜。如灵丹一粒。点铁成金。至理一言。转凡成圣。六代破水中之影。触目皆真。五宗竞空里之花。通身是胆。横趋而出笑。木𣔻以何堪。撩起便行。悟佛法无多子。睹水影不从他觅。处处逢渠。断脚胫痛见已非头头是道。若论佛法。一切现成。谛审玄猷千灯互照。龙蛇分于棒下。凡圣藉以喝通。机发于未兆之先。用施乎形声之外。乃至一言褒贬。一棒纵夺。以非为是。口似甜而意甚苦之。以是为非。心实允而辞无洽矣。虽久参耆宿。不敢以正眼觑。况识情解路。能通之乎。所以道。狂机劣解。不可以大法示。不可以宗乘闻。譬夫美食置诸秽器。祖不云乎。醍醐上味。为世所珍。遇斯等人。翻成毒药。惟大心众生。始能担荷。入斯乘者。不可不自慎也。会五灯为一书者。宋灵隐大川禅师。未蒙入藏。虽一二处刊行。安能广布。自性禅人。顿发大心。谋于观察曹君。为之首倡。募诸同信。工过半矣。余初上鼓山。闻其事欢喜乐成。复征余为序。因援毫以书其大概。云尔。

　　重刻禅警语序

　　少林大师云。外息诸缘。内心无喘。心如墙壁。乃可入道。只此心如墙壁四个字。是宗门中第一关键。今时禅者。作何公干始与渠合。若以心意识思惟卜度。欲与少林宗旨相应。大似扪空捶响。岂但徒然心力。纵亿万劫。求其音闻。了不可得。殊不知。从上诸祖。向不思议中流出一言半句。如涂毒鼓。如伽陀药。亦能杀人亦能活人。岂可以棒喝言句。妄加穿凿。一一学。相似模样。谓之悟门耶。问彼真参实究。做工夫。暗然无知。如欲行百里。未曾动着一步。良可悯矣。是故禅警语。不得不出。其中一言一字。悉余亲履实践。非敢出胸臆之见。此书刊行。十有余载。学者多有不获见之叹。莆田黄居士。发心重刊。欲广其传。斯亦大菩萨之所用心也。呜呼朝闻夕死。岂无深功。立地成佛。是何行度。隔江招手。值昙花结胜之时。撩倒便行。正玉线穿针之际。若无从前操履。安能遇此奇构。学者只须做到彻头处。然后积功累行。果入不思议法门。说个成佛。犹剩语耳。况其他乎。

　　万佛名经坛仪序

　　众生净觉。诸佛慧门。由熏变而成凡。随净缘而见佛。既随缘染。缘实无生。圣凡迷悟。悉强名也。圆觉经云。知幻即离。不作方便。离幻即觉。亦无渐次。如此领略。不假渐修。非作故无。本性无故。良以。众生情生智隔。想变体殊。趋暗背明。舍安投险。纵无明之嗔火。燎功德之稠林。沉业识之爱源。涨真常之觉海。戒乘路塞。人我山高。众妄起而邪见生。诸器成而金体昧。随情逐境。破四弃之清规。动念乖真。结八重之障罪。根本系乎七众。无论是俗是僧。结业失于一时。岂分在此在彼。受六交之苦报。虽千万劫必偿。造十习之恶因。纵亿万生不返。是以群灵竞出。大圣垂休。驾苦海之慈航。开觉城之锁钥。说难思之忏法。彰诸佛之洪名。设坛结界。献供悬幡。烧种种香。散种种华。兴大悲念。发菩提心。礼佛一拜。借壮士臂以折慢幢。念佛一声。掷如意珠以澄浊水。空诸我相。彻彼真源。如涤净器以见纯金。似揭晴空而清智眼。贵在力行。毋容忽念。瑞凝相现。罪灭福生。若能谛信不疑。定许超凡入圣。斯经自某朝翻译。载于藏典。人所罕闻。兹因某禅人化某居士。运大乘心。广诸佛行。严涅槃山。㧞众生苦。消黑业于当念。财法二施。投智慧于悲田。贤愚一致。或云。我本宗门禅客。毋容𤨏𤨏事诸坛仪。当知。彼即地狱罪人。莫呵饶舌。愿赐流通。

　　维摩经折衷疏序

　　药山俨师。本教乘中之义虎也。初参石头和尚云。三乘十二分教。某甲粗知。闻南方直指人心见性成佛。实未明了。宗与教果何如哉。教也者。即文字之宗也。宗也者。离文字之教也。即其旨者。一言一字。皆为最上乘之机。离其言者。一草一叶。皆入不思议之境。离之与即虽一。而较其迷之与悟。实霄壤之远也。某髫年时。深于参究。未涉教乘。将谓葛藤绊倒。独不入斯径。及乎向寿昌险阱中跳过。回观一大藏教。皆吾家之恒产。至阅维摩诘不思议之经者。如看家券。如游历宝藏。虽触处皆珍。亦不伤锋犯手。始信老瞿昙。及三千七百祖师。婆心断断不我欺也。此经自秦译以来。始出肇师注。而多引什师之语。其文简其旨深。文简也。含章而不发。旨深也。美利而不施。使探玄之士。犹若望琼楼而不得其门者。未免有怀深之叹也。近时无尽法师疏之。印天台四教六即四悉三观等语。其文浩繁。义旨重叠。如文句玄义。精贯诚虽矣。吾兄古德法师。新出斯解义。乃折中。衔实佩华。探奇抉异。而实有深旨。如炎蒸絺绤。冻冷貂裘。寒暑适时。清爽人意。大有补于教乘。使后之学者。就事事无碍之门。入不思议之境。无边刹海悉我室中。灯王之座毋劳远借。香积之饭岂假化人耶。若乃索须弥于芥子之孔。网鱼龙于毫发之端者。庞居士有言。山海坦然平。敲冰来煮茶。此话大行。予亦不讳。请留待别时。是为序。

　　地理统一全书序

　　夫真源未辟。至赜浑然。朕兆才分。爻象定位。金藏云铺成世界聚沫。耸须弥之高。毗岚风撼动虚空轮际。蒸沧海之润。风金摩而火光上起。水土适而草木抽肥。盖以能造因心。华藏于兹幻立。所缘成境。法界从此区分。七金山内。阿耨池四水漫流。四大部洲。诸国土群峰仰止。是故须弥有逆吞沧海之势。沧海有旋溉须弥之雄。子母互生。恩情离合。星宿海矗昆仑之嶂。人人怀赤水之珠。黄河源插摩汉之峰。各各具擎天之柱。一本三𠏉。龙行结南北中枝。五岳百川。舆图分京畿郡县。自非天眼。孰辩真踪。的具仙才。方探正穴。九九八十一。变如水脉巨细缓急之流。六六三十六。奇尽洞壑襟带逶迤之状。郭景纯锦囊创见。汉青乌秘说肇陈。接木倒杖。葬必乘生气之机。透地穿山。数巧合分金之妙。典型代有。识者攸凭。惜乎。伪书出而星卦惑人。邪说行而灾祥倒置。后学失稽。庸流沿习。惟　国朝刘青田。以堪舆宝镜。力辟邪宗。使伪撰时师稍知返正。可谓。明眼之真传。来学之赤帜者也。潭阳余文台居士。髫耽山水。冠猎玄经。历代名篇。悉能究其源而知其委。八贤秘诀。莫不得其兔而忘其蹄。故集此新帙。汇作全书。如丸大千界为庵罗果。指掌可观。似捧摩尼宝出娑竭宫。五方顿现。树伟绩泄天机。造化以之参赞。阐微言崇正论。古今益以洞明。斯实仁人孝子之所用心。亦乃报本造福之所急务。妥先灵血骨安暖。救翻棺水蚁无侵。可谓。济世之真诠。救贫之至宝。藏诸名山。以垂不朽云。

　　重刻醍醐集序

　　夫善知识者。如优昙钵花。时一现耳。岂但难见。亦复难遇。所以释迦不现长年。促为短寿。惟十二分教。开众生眼目。色香美味。䑛之则满口生津。大小偏圆。荷之则通身汗出。如灵丹一粒。点铁成金。至理一言。转凡成圣。可谓救贫之至宝。夺命之灵符也。斗峰寺古音琴禅师者。弃世缘如脱敝屣。参知识如侍所亲。历尽支那。不惮百城重茧。揭开宝藏。直追古佛家风。大法既明。襟怀豁尔。开言吐语。不涉思惟。短偈长篇。随声吐露。搅长河为一味。揭重雾于千山。自觉觉他。无门门启。深契释迦拈花之妙。无惭迦叶忍俊之时。致使一人传虚。万人传实。集之曰醍醐。开之如锁钥。履之过冰刃。服之若丹砂。结世谛良缘。洞众生机感。惜乎字传焉马。文杂自它。如不删定于斯时。安可绳墨于后世。是以怀中禅人发心。就予取正。并乞序篇端。因略书大概。以示诸同志焉。

　　无异禅师广录卷第三十一
卍新纂续藏经第 72 册 No. 1435 无异元来禅师广录


　　无异禅师广录卷第三十二

　　住博山法孙　弘瀚　汇编

　　首座法孙　弘裕　同集

　　　　序(二)

　　重刻圆觉经序

　　夫缘生无性。生佛之迹本虚。无性缘生。圣凡之形宛尔。随业感而报分优劣。逐境浪而识变精粗。如来大光明藏。是众生净觉之本源。众生最清净心。是诸佛本起之因地。当知无明无体。皆是空花。实际非尘。妄念轮转。究竟圆满。体常寂以遍十方。平等道成。心恒通而含刹土。不妨以幻修幻。肯信居尘出尘。开总持之门。绝去来之相。登涅槃之岸。忘得失之心。虚空何更生花。真金不重为矿。贪欲断而生死断。爱渴除而理障除。非植二乘。顿超五性。无取无证。眼不自是眼。非智非愚。心不自生心。植众德本。成就道源。悟圆觉以净觉心。取静行而澄行证。客尘永灭。妙体方周。闻在刹那。悟通旷劫。二十五种轮观。随顺繇人。百千万种法门。枢机在我。执四相而生颠倒。二妄相依。了六情以契圆明。一心匪碍。作止任灭。仗知识以销融。憍慢爱憎。观众生而同体。期限成纯净之乐。忏悔断结习之根。悉备上机。顿圆种智。是为十二分经清净眼目。三千七百祖师密传之要领也。兹因顾居士发心重刊。使一切众生。入文殊智海普贤行门。履圆觉妙场。坐华严法界。激予序引。予不敢以宗乘中较其优劣。大抵就斯经。旁通个消息耳。

　　重刻莲宗宝鉴序

　　优昙大师。彻证禅宗。专心净土。自利早圆。悲臻未悟。将念佛一门。集成十卷。显诸佛转未转之机轮。辟众生信不信之障碍。其引据确。其总摄周。其设教融。其指归捷。可谓大有功于后学者也。慨末法我相自高。边见分执。贬净土为小乘。指念佛为权行。甚者向人涎唾下。觅尖新语句。蕴在八识田中。以为究竟极则。及乎到头。一毫无用。是之谓弃楚璧而宝燕石。反鉴而索照也。其亦不辩甚矣。夫我释迦文佛。不妄语者。不异语者。弥陀经云。一心不乱。专持名号乃至七日。即得往生。法华经云。若人散乱心。入于塔庙中。一称南无佛。皆共成佛道。此其披心沥胆。彻底为人。此言不信。谁为可信。此言可信。又何疑于净土念佛之门乎。要而言之。七日不乱。为何等心。入塔庙称南无佛之时。又何等心。能者得之。禅道如是而已。若是真师子儿。哮吼一声。百兽脑裂。说净土亦得。说禅亦得。说净土即禅。禅即净土亦得。双是亦得。双非亦得。终日念未尝念。终日生未尝生。终日无念不妨说念。终日无生不妨说生。圆陀如摩尼珠。求其住足处。了不可得。何禅何净土。而乃二之。然虽如是。更有一句弥陀。未曾道着。欲尽情吐露。柰舌根短也。噫。掣电之机。留待哲者。

　　建州弘释录序

　　余作驱乌旹。尝游闽中。知建州为理学渊薮。后阅传灯诸书。又知建州为禅学渊薮。每见建州僧。必询其乡之先正。然往往不能对。因为悒悒久之。丁巳春。吾弟永觉师。初弃儒入释。从寿昌先师。学枯禅。因与道其乡之先正。甚悉皆。粹若珙璧。逸若凤鸾。多余所未及知者。余喜甚。指其胸曰。此是一部僧史记。师曰。吾将志而传之。无何先师没。师来博山。同居者五载。余间索其旧诺。师曰。俟识鼻孔后为之。后归闽隐山。未通消息。戊辰春。余自鼓山还博山。道经建州。师迎于开元寺。余一见而识之曰。今可志建州僧也。师笑而不答。余乃问曰。寿昌塔扫也未。师曰。扫即不废。祇是不许人知。余曰。汝偷扫去也。师曰。和尚又作么生。余曰。扫即不废。祇是不曾动着。师曰。和尚似不曾扫。遂相笑而别。至己巳冬。以书来博山。则建州僧志成。寄以相示。且征序焉。余阅其所集。凡分之为四科。首曰达本。重明宗也。次曰显化。彰[示*曷]应也。三曰崇德。录众行也。四曰辅教。备金汤也。合之命名曰弘释。崇法化也。其识正。其论确。其采访博。其分界严。非良史也耶。昔者道宣。作僧史于唐。弗长于文。且不知有别传之事。齐达磨一宗。于枯寂之辈。识何闇也。赞宁作僧史于宋。学富而才疏。且列黄檗于感通。列嵓头于遗身。列永明于兴福。至于云门。僧中杰也。反舍之而弗列。则其谬为尤甚。觉范继赞而有述。高华秀朗。登作者之坛。然止传禅宗诸彦。可以称全史乎。今师所志。虽仅仅一州。而宣宁让其雅当。觉范推其完备。迥然独出。前无作者。即此可以窥师之一班矣。矧千载之上。藉师而传之。千载之下。藉师而知之。是师之功。固在千载之上下也。建州称弘释者。非师而谁欤。余故乐观厥成。不辞而为之序。抑又闻师撰述甚富。尽当杀青以传。若然。则天下后世。有大造焉。非独一建州也。余请。拭目以俟之。

　　送老父还乡序

　　佛以一音说法。众生随类得解。众生以随类说法。亦以随类得解。不肖忆出家时。顺流抵石城。闻瓦官寺有法华讲席。心甚慕之。逢一亲知。逼令归去。时以权语得脱。三月后。更逢一人。遽相谓曰。汝父有变。拱木将成。不肖追念罔极。抚躄大恸。几至殒绝。复省前法华云。八子皆师妙光。又见净藏净眼。化父出家。此出世之孝。非世孝可比。因矢志出家。如箭离弦。无返回势矣。迄今三十余载。未通乡信。天启四年五月。永丰少尹汪君。知不肖同里来访。不肖自出家时。讳其姓氏。虑恐牵动世情。茂才杨淳之。汪君同行友也。询叩不已。不肖偈示之曰。欲知家住处。陋巷世情幽。过水知吾姓。寻城识故丘。旋身依社稷。开眼见春秋。旧日间游惯。金鸡墩上头。初忆叔父或在。冀尚一见发彼胜心。淳之持偈归问。则先叔已殂于不肖出家之次年。而老父反康善无恙。前之亲友。徒以谩语相诒耳。老父一闻不肖住博山。不远千里。操舟而来。时一见面。恍如梦中。悲喜交集。意谓再生也。不肖王父以上。皆未能望五。老父今七十有三。尚矍铄善饭。以修短较之。岂非再生乎。何意垂老得奉慈颜。属有天幸。非思所及。因思彼亲友。善说法要。即不肖导引师也。兹因老父思归。计不能终养。暌离之罪。擢发莫数。敬述生缘。以志始末。云尔。

　　八关戒序

　　众生受佛戒。即入诸佛位。位同大觉已。真是诸佛子。此菩萨戒。非八关戒也。然戒有大小。体非异同。戒有广略。理无分析。戒有断续。性绝开遮。自非利生大士。不无犯于尘劳。有力行人。何难行于顷刻。跻缘生之道岸。一日之斋。通累劫之津梁。一日之戒。谩言𤨏细。具得全功。不论短长。顿同全戒。譬如饮海一滴。味同全海。又如一滴投海。同海全波。须知。戒浅功深。因微果彻。兴圣人之方便。悲开诣实之权。标大士之指归。喜见从权之实。清山主撮其简要。吴太史核其攸同。收圆行于一时。植殊因于永劫。不拣贵贱。勿论智愚。但办坚实心肠。定入华严藏海。

　　生生社戒杀放生序

　　语云。护生须是杀。杀尽始安居。此勇猛丈夫。决定志也。良以。众生恣无明窟。养烂坏身。祇解杀他。不知自杀。五魔炽盛。六贼戕害。四蛇毒攻。二鼠交啮。从劫至劫。杀吾慧命。劫吾法财。可谓。大冤家大怨敌。而且亲之爱之。从而结之。杀一切众生。啖其肉血。恣养四大。一气不来。尽成灰壤。因有限身。造无穷罪。根性狭劣。迷极不返。三途报至。谁当代受。若能返照。是大不然。当披坚固铠。仗金刚剑。斩魔贼于五蕴盖林中。逐蛇鼠于无阴阳地上。广法身之慈恕。起同体之大悲。见一切众生。如一子想。无彼我相。以无缘慈。化无相众生。此云栖老人。深达法相也。湛上座兴悲运慈。悉仿云栖轨则而桐之。诸上善人互相鼓导。生社繇此而兴。杀业繇此而断。岂但戒杀。而且放生。岂但救众生命。实乃续诸佛慧命。广一切众生慧命也。何以故。以同体故。其无功之功。无德之德。所谓以杀为生。吾不得以笔舌名之也。

　　报恩品序

　　闻夫。苦海无边。慈恩匪一。情想局于限量。识性迷于无知。限量则灼有亲疏。无知则妄分彼我。轮回于生死。三途之业报何穷。旅泊于人天。九有之升沉不息。改头换面。多生父母结盗贼之冤。戴角披毛。历劫宗亲偿儿女之债。大师兴慈悲念。说四难报之法施。长者现衰迈年。诲一恶性之逆子。胸前而寝。膝上而游。真情普矣。男为慈父。女为悲母。亲爱弥乎。以世界为殿堂。以人民为根本。　国主之深恩莫报。以神通为利乐。以度行为修因。诸佛之慈德无休。舍幻化财。植人天福。身命顿超。弃有漏躯。绝坚固想。传心为最。解法义。而流通法义。还他三界智人。知深恩而报答深恩。须是九涛居士。不辞饶舌。愿入斯乘。

　　寿赵湛虚居士七帙序

　　曩予读净名经云。尘劳之俦。为如来种。又云。高原陆地不生莲花。卑湿污泥。乃生此花。则知佛法非专谈真如。独说无生。以醉人于忘情泯识之乡。使跛驴心智。自困于灰稿也。盖佛示出家。以明真谛非有为。破凡夫着家。使出三界二十五有之笼罩也。净明示现居家。以明世谛非无为。破二乘越俗。使不沦于断空寂灭之坑堑也。既曰示现。各有仪则。岂彼释迦无能逃位皇宫。净名好事嗜痂毗耶耶。观彼曼殊叩室。竞谈不二之时。而维摩仅置一空床。除诸他有。则此老虽示有家。而风味澹然。宛尔一秃居士耳。佛则示居华藏。法轨森严。不坏世间。而炽谈实相。正显真俗非殊。净秽何异。谁谓世法分疆裂界。徒与虚空画痕爪也。余初至董岩时。即与赵湛虚公。为法喜交。公之翁号豫斋居士。高才硕德。为建溪第一流人物。且深通佛法。以楞严为室庐。以宗乘作茶饭。故公笃信斯道。于此二法亦具有昌独之好。且世世佩为庭训。冀子若孙辈。咸方舟并驾。游于法海觉苑也。道貌和衷。气味如春。风酿品物。善行若饴。德声遐布。且能即尘劳为佛事。踞欲界作禅床。其视董岩丛席。如急已家政。然凡院务职事有缺典者。莫不悉心调理。多方周赡。今董岩千指麟萃英髦凤翔。人咸目为薝卜之薮。皆公弘护力也。若尔即谓净名再来。示现有家。亦可矣。以孝友为仪刑。以诗礼为章服。故其令胤传芳。森森然如璚枝绕砌。玉树欹风。公虽未展垂天之翼。以荐珍于庙廊。吾知公天性合道。固以浮云轩冕然而积厚。流光造物。亦不能更蕲于来哲。公何以此自多为哉。吾意。公之观身心世界。水中沤花也。家缘眷属。一戏剧场也。寿相延促。尘劫抹点也。其襟度旷邈。心量高明。且欲抟捖大千。不啻倒掷舄履。令扑地作笑弄声耳。今春秋揆度正欲不逾矩之辰。余忝方外道谊。不能献度索之桃。斟椒花之酝。聊裁短偈。以当优昙一枝。为公期颐之祝。偈曰。有美人兮履道素。慧光灿然浑不露。饥餐渴饮更奚为。语必追随嘿同处。拄杖撩天那复高。沧溟倒跨石为桥。丈六金身作茎草。大千俯视掌中桃。世波尽道荡人性。鱼龙返以水为命。逆洄顺溯得其情。业流湾环风送艇。芥城劫石许多秋。历览须臾一瞬周。有问只今遐算事。眉毛剔起笑夷犹。

　　寿黄心镜居士五帙序

　　夫修行者。于相不住寿者相。百年等空华。如理得常住。若执于百年寿命。祇得百年。悉被明暗二境迁变。非得常住法也。傅大士云。有物先天地。无形本寂寥。能为万象主。不逐四时凋。云万象主者。即常住法。金藏云起而非成。毗岚风吹而非坏。劫火洞然。我土乐隐。才达此理。悟不由师。称此理而曰寿。非劫运也。称此理而曰命。非生灭也。称此理而曰常。非断续也。称此理而曰住。非去来也。其劫运生灭断续去来。悉镜中花相。于实际理地。求其纤毫实迹。了不可得。于不可得中。圣功独照。曰寿曰命。曰常曰住。皆剩语也。余以此寿居士曰。无量寿。无上寿。无等寿。无等等寿。磨尘点墨。不足以较其优劣也。偈曰。识得金刚不坏身。眼中童子面前人。谩言桃实三千载。剩有灵枝劫外春。

　　引

　　题顾醒翁居士园庵斋亭引

　　昔维摩居士。居毗耶城。播扬大教。今醒老居士。居石头城。护持大法。古之世界。今之世界。古之天地。今之天地。古之日月。今之日月。古之人物。今之人物。维摩即醒老。醒老即维摩。阐扬正法。光显末运。无二无别。故以醒老之庵。扁之曰金粟。善财童子五十三参。百城重茧。而醒老不离跬步。默究斯道。故以阁曰南询。以娑婆窥净土十万亿刹。悉以莲为标的。居士现前宝池沸涌。菡萏开敷。故以亭曰乐邦。居士世族名家。望隆朝野。英贤叠出。科第蝉绵。故以馆曰甲秀。居士焚香晏坐。注意禅那。履列祖芳尘。启今人慧鉴。故以堂曰镜心。居士襟怀豁达。尘境不侵。故以斋曰澹然。居士百务纷纭。心空澄湛。故以斋曰纯一。林泉掩映。竹树交清。故以亭曰挹翠。斯园也。销尘坌之万缘。融古今之一致。入金粟庵。谈不二语。登南询阁。悟菩提心。憩乐邦亭。注西方境。读甲秀馆。生梦笔华。坐镜心堂。翻竺干案。范模纯一。心地澹然。挹翠色于深林。啖竹香于嘉树。居士幽致之乐。禅悦之趣。迥出寻常万万。挥笔及此。爽心怡神。不啻置身园中。想居士时览斯语。贫衲虽隔千里。未必不朝夕左右也。

　　䟦

　　正观禅人刺血书华严诸经䟦

　　夫大法难逢。真乘罕遇。千灯供佛。酬半偈以何辞。四句润心。舍全身而不吝。况破尘至宝。法界全经。大士因门。如来果海。塞满龙宫之藏。具在一尘。播扬鹫岭之奇。纵横万象。自非旷劫植菩提之因地。安能手捧目观。偶此胜缘哉。正观禅人。夙熏种智。修假多方。出娑竭之涌泉。绣贯花之妙品。加利刃不见当机之痛。流鲜血无惭捐体之施。书报恩金刚华严。共计一百有余卷。以弘宝筏。庶渡迷津。蔓衍不二之雄文。舌根流出。腾跃难思之义海。笔底翻来。反观法帙得成。肌肤无损。胜妙广博。幻质何乖。得浮世之便宜。履法门之径路。妙缘斯在。道岸非遥。

　　记

　　惟德禅人血书经记

　　教中云。施者有四。谓财法身命。较之则财法尚易。而身命为难。身尚易而命犹难。故我释迦大师。谛观大地。无微尘许不是舍身命处。今之人。身外之财尚坚守。无纤毫解脱。况身命乎。吾徒道容者。刺血写五大部。送博山。与藏经同处。使展阅者。知有不惜身命而重大法。人各效之。解脱法门。不待重宣其意。而功德美行。可与轮藏并峙而无尽。不亦善乎。仍发心写华严三品。日为课诵。作如意宝。返魂药。渡海囊。余因焚香述偈以记之。云尔。

　　稽首无上法。甚深修多罗。受持疾成佛。故不惜身命。剥皮可为纸。析骨当为笔。刺血以为墨。何况于舌根。譬如破獘囊。而盛无价宝。祇欲贵宝故。何惜囊破坏。又如淤泥中。而生妙莲花。见者皆爱乐。终不惜泥土此身等土囊。能生无上法。昔人舍全身。为求四句偈。惟损一根故。成此若干卷。是大得便宜。是名真解脱。是破此悭囊。是成诸佛智。愿法界众生。同游华藏海。广行众善行。皆共成佛道。

　　文

　　念佛文为栖霞一门禅人说

　　夫净土者。乃一切众生。究竟安身立命处也。念佛者。乃一切众生。第一背尘合觉门也。寂光真净。惟是佛居。从此垂作实报净。方便净。及同居净。以接引彼菩萨人。二乘人。及凡夫人。既从实以施权。则无权而非实。既随义以立名。应顾名而得义。惟净土之致不明。故念佛之理亦昧。但谓自性即是弥陀。而不知弥陀不外自性。但谓无念乃为真念。而不知净念即是无念。是以究极于一心不乱。则诸佛心内众生。时时成道。托修于执持名号。则众生心内诸佛。念念证真。念惟是佛。如百川朝宗大海。佛全在念。如琉璃内含宝月。不惟感应道交。亦且自他不二。但令谛信不疑。决定无诸岐曲也。余幼慕禅宗。得入寿昌之室。谬承记莂。三十余年。寥寥海内有唱莫和。刁刀鱼鲁。转见参差。方知祖师西来事出非常。有大利者。必有大害。功高易进。无如净土一门。念佛得度今正是时之语。非欺我也。一门禅友。结莲社于栖霞禅室。摄念佛人。同归净土。可谓。末世津梁。人天标榜。乞余一言。以作警䇿。余尝谓。一切行者。须信自心有成佛种子。信如来有接引大愿。信有净土可生。信有弥陀可见。将一句佛号。蓦直念去。念到一念不生。则凡心即是佛心。更何生死不了。真可谓。直捷稳当者矣。势至圆通。文殊三昧。谁有智者。而肯舍置弗修习哉。

　　放生文为报恩自观以之二禅人说

　　五浊恶世。缺陷众生。举足动步。无不是业。招因带果。无不是苦。而杀生一事。则犹业中之业。苦中之苦也。止恶行善。莫急于戒杀。转毒为慈。莫善于放生。故五戒十戒。具足三聚。莫不以此为初基。果位圣人。因中大士。履真上贤。出假菩萨。莫不以此为首务。初果锄地。而虫离四寸。道共戒也。声闻入定。而刀杖变花。定共戒也。菩萨以自在力。现三涂为净土。慈成力也。如来以佛眼。观大地众生。同成正觉。悲无碍也。好生之德。普涵于九界。放生之功。直圆于佛果。而世人每易视之者。良由同体之理不明故也。盖性为生理。识为生基。生机蕴于意地。生缘炽于六情。遍观三界。无非受生之场。备阅六道。咸禀妄生之气。达无性者。方了缘生。悟无生者。乃能护物。以无缘慈。运同体悲。能会万物为自己。故拔苦与乐。根于心现于事。不期然而自然也。若未明斯致。形迹为碍。物我成敌。在彼既有必偿之果。在我仍造必报之因。因果相酬。循环无际。苦口良药。如水投石。则奈之何。然奔涛狂澜。勿忘中流之砥。移山抒海。弗替初心之诚。难行能行。亦在当人之自奋耳。苟能断杀业。除杀法。离灭杀因。忘杀机于根尘识界。盎生理于依正自他。则菩提涅槃。便可向放生一事中荐取。岂世间功德所能仿佛哉。自观以之二禅者。率诸善友。创此社于报恩大刹。予为申明其义。以告同仁。俾能放所放咸契无生缘生之理。庶地狱可以顿空。佛性可以顿了。谓放生社。即寂灭场可也。

　　无异禅师广录卷第三十二
卍新纂续藏经第 72 册 No. 1435 无异元来禅师广录


　　无异禅师广录卷第三十三

　　住博山法孙　弘瀚　汇编

　　首座法孙　弘裕　同集

　　　　文(二)

　　奠寿昌和尚(二)

　　某年月日。得法弟子某。谨以瓣香素馐。致奠于寿昌先师大和尚法座前。而言曰。於戏先师。身独立于宇宙。神周游于寰海。游戏大火聚里。鲛珠带水欲生寒。出没生死浪头。古岸渔竿垂渡晚。住山五十余白。大似指花破梦。应缘三处道场。浑如插草成功。推倒大好山。入兴善门不动寸步。出应西竺谶。住寿昌院放出金牛。植多福竹。而勾引清风。碎黄龙关。而疏通万里。然后布漫天网。提金刚剑。杀佛活祖。捋虎搏龙。四海衲子。闻风而至。及乎见师。如一田夫耳。往往望崖而退。竟莫窥其端倪。盖师见道甚密。行道甚力。自髫稚之年。貌骨瘁立。荷一雨具。而肩几肿突。入山躬自作务。力田饭僧。凡鼎建梵刹大小十余所。皆吾师一钁之功。呜呼先师薄声位。不干豪权。不营利养。撑持佛祖之道于颓波末流之顷。作本色道人。使洞上宗风复振于今日。斯功也。不归重于吾师。复何归哉。不肖某三十年前。叩筹室遭险触锋。至二十六年冬。方命首众。大纲一举。众目齐张。持旧戒尺。于空诸有处号令人天。拈烂拄杖。向没踪迹边开展门户。横拈竖卓。倒廪倾仓。伏藏家珍。和盘托出。呜呼拈花微笑。剺破面门者几人。睹影知形。捏转鼻头者孰是。顾不肖谬当其印。是就无用中而求有用。及师游少林登五台。不肖始离丛席。三经寒燠。逮师居宝方。复命首座寮秉拂。其知遇之隆。出乎常格之外。旧春二月。觐师于寿昌为师寿。甫阅期岁。而忽讣至。呜呼吾师生耶死耶。法幢虽折。法灯愈朗。其以生灭去来。视吾师者。不啻门外汉。讵足与语。呜呼尚飨。

　　慈容粹美。十年若隔宿之期。古寺辉煌。群木动遐思之色。法音宛尔。杖履萧然。销俗谛余尘。岂断悬河之辩。入常光三昧。毋辞织锦之劳。深悲脚下儿孙。谁为克肖。刮去眼中膜翳。灼有师承。点铁成金。煅凡育圣。雪盛银碗。露湿禅裾。铭先师格外宏慈。棒下吐惊人之句。愧不肖冶中钝器。当阳泄正位之机。方开一线之长。遂醒千秋之梦。纵肝胆涂地。而莫报洪恩。藉山海烟云。而敬伸薄奠。

　　奠鹅湖和尚

　　某年月日。弟子某。谨以素馐香烛之仪。致奠于鹅湖堂上示寂先大师养庵和尚之灵龛。而言曰。於戏先师。灵心湛寂。道性贞醇。幻化八十春秋。浑无起灭。成熟千生善聚。示有去来。梅花枝上。笑拈不夜之春。茶铫炉边。剩得活人之句。见野燹而知起处。境量消融。封锁钥以验方来。真机独露。不起日旋三昧。大施无碍钳锤。悲花法雨洒人寰。慈意戒雷轰碧汉。不谓化仪告毕。缘应已周。金棺掩耀。俄惊白树以兴哀。鹅水藏珠。不睹玉毫之散彩。白云惨乎无色。瀑布凄以断流。颓法门之华栋。四众何依。竭觉海之灵波。群生失润。某等夙承洪铸。仰戴玄猷。瞻模范以步趋。风高莫及。藉声光而提命。恩大难酬。叨餐法乳之深。徒恋双趺之迹。溪毛涧水。聊为最后之纯陀。海月山云。永作吾师之供养。至痛无文。真照靡隔。

　　祭文

　　呜呼哀哉。言念父兮。廓落坦夷。俨行仙之高躅。质直朴实。追怀葛之醇风。慕善道而嗜从。如浆脯之适口。猒世网而思脱。比泽雉之樊笼。视尘劳而为梦幻兮。转成智度。借恩爱而作道缘兮。实生儿躬。早游方外。志慕空宗。奉戒律而为孝顺兮。酬劬劳之罔极。弘道法以资恩有兮。冀乐利以无穷。顾不肖虽悖德于一时。菽水违养乎云水。赖老父终归心于三宝。莲胎高步乎花宫。山川秀邈兮疑复睹于再世。桑梓旋归兮俄捐馆于西风。指忽啮而心恸。音虽隔而梦通。登丘陇以瞻顾兮。涧藻陈其怵惕。攀楸槚。以雪涕兮。风木感其哀衷。愿来歆于法喜兮。山云海月聊申儿之供养。期早证于乐邦兮。水鸟林树皆演佛之圆通。惟灵不昧。鉴此哀悰。

　　祭万融上座

　　仁者发心寻师。浙水吴山。往返年余。遍参哲匠。无有可其意者。己亥与余邂逅。鹅湖峰顶。一言相契。若针锋投于芥子。如饴如蜜。似莲花开于夜分。愈湛愈鲜。相别二载。仁者腰包抵闽。复会予于武夷虎啸崖。同出岭。住西岩祖印及博山。三寒暑。始分居衢之招庆。应檀越廉宪詹公请。呜呼隙驹易流。倏忽间一十七载。余召仁者归。仁者无时不愿归。甲子二月十八日。闻仁者弃我而先仆。宁不痛哉。呜呼仁者。心何心耶。行可行耶。惜悲智有余。而世缘未了。而今而后。不复与仁者论玄言谈世谛。略以数语记其岁月。为再世缘。偈曰。浮生虚幻。纵寿百年。电光石火。孰为后先。汝达斯理。弃余长往。一非云只。二不成两。人见汝死。我知汝心。慧光浑全。不向外寻。十有七年。宛如梦幻。行美机缘。可谓通贯。今日实际。山涛海云。松声鸟韵。触目皆真。建窣堵波。藏诸所有。天覆地载。传之不朽。我以法供。密示汝前。汝其领会。密在汝边。

　　祭赵湛虚居士

　　灵木潜辉。树变兢河之色。真光掩曜。僧含闽岭之悲。设素供摅竭己躬。虽输诚辞难尽意。勘破人间大梦。带来劫外灵明。伏枕多金粟不二之谈。理圆辞妙。披缁效冯公再生之愿。事实果彰。谆谆戒酒嘱嗣君。念念修行䇿道友。示病才于七日。快活何止千言。开颐含笑。而无堕容。暖顶圣生。且有明验。心莫守而顿超诸有。言不尽而毕理众心。幻化七十三年。斋戒三十九载。拂衣善逝。拍掌归家。别众若赴请之期。肃容如再生之日。片言只字。难尽鄙怀。涧水山花。聊伸薄荐。

　　疏

　　广福庵化藏经疏

　　个中不立元字脚。一大藏教向甚么处得来。随方建立总持门。七百函经从自心中流出。睹明星而悟道。瞿昙之鼻孔顿开。拈茎草以投机。帝释之面门𠢐破。一片白云弥漫。几多归鸟迷踪。山河大地作琴声。到处花飞蝶舞。水鸟树林谈实相。何须鸟迹虫文。得鱼兔方舍于筌罤。盈仓储始忘乎田地。剜千灯而供养。信知大法难逢。舍四大以酬心。祇为恩归有在。周廉溪发弘誓以相资。众居士乞片言而为引。续佛慧命。而寿命无疆。劳己色身。而法身始显。佛缘克就。世道遐昌。

　　觉慧寺化藏经疏

　　法幢高竖。人天之白业熏成。宝藏遥颁。缁素之玄风始着。舍金轮而谈真谛。拴回带雨泥牛。剜赤肉以博真诠。倒跨嘶风木马。普眼云兴二百问。人人衣缝绽开。普贤瓶泻二千酬。个个钵囊盛满。抉骊龙之至宝。须探觉慧奇踪。踵伏龙之芳尘。要入普闻玄径。天垂宝盖。千余年之灵运重来。地界金绳。四大海之真源复涌。打开瞿昙宝藏。大家乞我一文。竖起慈氏层楼。普愿同拈片瓦。缘生之实相有据。谁申较量之功。性地之灵苗再生。好下有情之种。

　　峰顶和尚寿塔疏

　　净白无依。平地涌七层之塔。妙严非相。灵光通一线之天。破大梦于红芍药边。一文二文三文凭渠料拣。显圆机于碧梧桐里。千座万座亿座散满阎浮。本无一切之身。法轮转于尘界。竟分一切之塔。眷属等于河沙。是以随缘即应。应本无生。非思量分别之所能及也。我大和尚。托质斯时。全该大法。顺机动善。庆无不宜。谁云有去来。拍破木人之掌。渠本非国土。展开石女之眉。释迦文揭露于当时。倒跨泥牛迎晓雾。阿育王覆藏于此际。剩摇铁铎振春云。红光烁破地皮。白浪点开巨眼。虽则规模画一。料理在我儿孙。笑看窣堵千层。盖载还他宇宙。稽首昆季。同树厥功。

　　护生社募缘疏

　　真心弥亘。宁有六道之殊形。妄念随缘。遂感多生之异质。如来大光明藏。是众生净觉之本源。有情最痴暗根。含诸佛妙明之因地。虽报缘聪聪蠢蠢。然觉性完完全全。蛛结网。机械可知。鹊营巢。灵心愈巧。鳝解钻泥而隐。虱惟趋暗而奔。观蠕动咸自贪生。虽伤残而犹恋质。甜儿之尘。涕泣而肠断幻囊。护子之虫。命坏而身环旧穴。瘳乳舍将烹之鳖。投珠医未死之蛇。何忍剥皮剔骨。活泼泼以入镬汤。劈腹剜心。魂飘飘而惊炉炭。泪未干而皮毛脱落。肉尚动而厨灶喧哗。可怜顷刻下咽喉。谁识神号鬼泣。肯信无端被烧炙。须知果欠因酬。三途之业报无休。万劫之羁縻不息。岂可恣情悖理。烹鲜择肥。恻隐忘大圣之真慈。食啖导凡愚之恶习。无纤毫好生之念。借口曰万物养人。兴残惨造业之心。又岂知三途在我。不爽丝发。如影随形。普告达观长者。大发慈心。效解网之仁。启放生之会。杖头之青蚨不惜。囊中之故钞何悭。脱笼槛如出囹圄。好看理羽毛而愉快。免砧几如离屠肆。灼然全幻体之灵知。鼓翅空中。现黄衣而拜主。昂头水面。旋印纽以酬恩。果报无差。循环不息。莫呵饶舌。愿赐登名。

　　阿育王寺募修舍利殿疏

　　灵光飞彩。阎浮分无量之身。空谷传声。海岸涌五层之塔。毫相瞻于七众。随定业以现殊形。功德布于多生。遂尘缘而兴异报。允矣法门之验。自金棺掩曜之时。奇哉觉树之春。亘青帝熙和之景。真身雨八斛四斗。翻尘劳业网可知。悲愿造八万四千。尽天上人间俱有。光弥觉海。秀结慈林。窣堵波终古不迁。世庄严缘生有坏。云门老欲众生之机感。就眉毛睫上树大法幢。诸善人发自性之灵知。向香水海边争先佛种。喜闻地理。净破悭囊。愿赐抽毫。同圆圣智。

　　天心寺募饭僧田疏

　　兰若发真乘。阛阓宛严佛国。涅槃无异路。市廛剩有僧园。豁心境于一如。融古今于当念。淫房酒肆。弥勒之布袋横拖。猎队樵群。能祖之风幡直指。破格非关乎浅识。丝毫爽犹过蛊毒之乡。超拔要在乎智人。道谛成似饮醍醐之味。从凡心而入圣。先严洁净之坛场。摈魔众以清修。必假资财而助发。乞檀那之雨露涓滴。幸灌于天心。种自性之菩提根株。必荣于佛地。僧田有赖。报果无差。慨赐真慈。弘恢圣域。

　　寿言

　　上寿昌和尚七十

　　寿昌一片闲田地。荆棘锄翻行树植。玉叶金茎遍世间。祥云五色如绮织。霭霭毫光亘十方。白乳香糜意味长。沾着唇吻生白醭。铁额铜头颇厮当。五十年前亲蕴造。翠霭山中穷大好。自言逴着赤珊瑚。元是峨峰地上草。我曾忙向个中亲。撮摩如锦复如云。崖柴不是闲相识。始信寒岩别有春。龙象蹴蹋环麟凤。俊鹞天驹非释种。后园独羡老驴鸣。啮草攒蹄不受控。一声犍椎法门开。衲子如云辐辏来。玉锁金匙挑不出。大海须弥祇一埃。今年七十悬弧度。通衢独踞白牛辂。招手扬声换不回。伏藏家珍胡足数。触处开山非聚粮。峻岭平原尽宝方。丛林剩有金银气。法界惟闻优钵香。

　　上峰顶和尚七十

　　鹅湖山高云赩奕。如盖如幢金蕊色。照世明灯坐道场。一道灵光烛天北。独步寰中意自殊。南方知识迥良模。推开辩老门前臼。夺得兰公肘后符。梅花枝上露消息。倒跨燕都神骏逸。金钩海底钓鲸飞。天目峰头银浪激。归来占断白云春。饭糗羹藜绝四邻。德比黄梅躬饷母。诗同慈觉劝尊亲。天生纯孝既如此。等视众生犹一子。开堂法乳润枯松。说戒金鳞跃芳渚。英标衲子竞瞻光。三尺黑蚖鞭四方。未过黄龙关可否。先知伯乐马骊黄。今年七十从心度。半倍赵州花甲数。使得时辰珠走盘。吞干日月壶县树。眉毛似雪画难传。万仞须弥耸巨川。拟同嵩少追芳躅。笑与支那较大千。

　　寿怀白禅人

　　襟怀清白佛家风。器界情深境象同。一带晴岚无限乐。彩云斜罩妙高峰。劈破妙高峰顶色。灵源倒吸黄河竭。明暗交参互换机。分明两口一无舌。春来都放一般花。遍界浑敷智慧芽。莫道出关行路险。岭头足破有玄沙。佛缘自古闽中有。明月光含狮子吼。要识灵山老比丘。也须格外翻筋斗。禅者忻逢不惑年。鼻头懒拭俗人前。生平祇解居山好。佛法应知在钁边。锄头竖起知轻重。锄声惊破居山梦。醒来不似旧时人。才方举起眉毛痛。我将此语祝长生。东土西天路坦平。佛祖场中戈不展。传灯永载丈夫名。

　　寿清溪居士

　　瓶盂几入樵阳城。入境早闻居士名。居士慧风拂人面。邂逅始舒眉上衡。我曾说与修行要。玄源不向别人讨。根境门头着眼看。衣中夺出传家宝。惯放沩山大白牛。溪南溪北恣优游。家常田地都耕遍。剩有烟云一带秋。去年七十悬弧度。海上仙来夸步武。愧我不曾预法筵。为君重说云门普。凿开混沌露空青。两手殷勤握曜灵。真珠收向皮囊里。谁道山河碍眼睛。他人贺十我贺一。我贺八十人贺七。待君百岁作长篇。再把真诠通秘密。

　　寿东湖居士

　　水兮流聚阎浮东。湖光荡漾吞苍穹。终朝云气腾霄汉。瑞日祥风启太蒙。居士曩餐仙掌露。爱向禅门听法语。皓然须鬓尚干干。梦幻身心方栩栩。一声佛号震如雷。识境根尘当下隳。不问娑婆及净土。何妨城市与山隈。今年八十复有一。拄杖横挑消白日。逢人多说聚沙缘。贝叶昙花俱备悉。我为居士祝长生。雪岭云山路坦平。顶门突出金刚眼。万仞岩头撒手行。脚跟不蹋无明草。旋身始觉虚空小。无边刹海一毫端。水底珊瑚和月皎。

　　寿舒城芝泉孔君

　　芝翁是我邻家伯。三十余年弹指隔。乡国天涯自古愁。清欢那记身为客。偶得乡人音信通。逢人先问老年翁。曲指才方一二过。忽然如对芝翁容。翁年八十悬弧度。德泽如春滋雨露。我本隈山旁水僧。劳书千里来相顾。读翁书罢瑞云开。云里仙人度索来。合掌殷勤乞我语。不辞鄙句为翁裁。愿翁愈寿愈矍铄。如岗如陵复如岳。挑云拄杖一身闲。鹤发童颜谁可学。我卜归期限十年。寿翁九十我居先。倘逢他事相违约。定是还翁百岁篇。

　　寿庐山印心法师

　　江浙从来称法窟。象龙生具黄金骨。烂翻贝叶乱天花。闪烁毫光无自忽。凌霄岩畔古今传。养就金毛势力全。倒跨匡庐成底事。千寻瀑布注灵源。缘生耳顺逢初度。一周甲子从头数。微尘量尽不思议。豁尔山河无寸土。幻影沤花视此身。圆明根境不沾尘。越山吴水呈清供。永庆长生不老人。

　　寿余文台居士

　　三台之上紫云旋。瑞气祥光彻大千。露滴化城肥忍草。风生火宅绽青莲。牛车倒跨通衢坐。尘缘眼底浮云过。信步经行适野情。随时粥饭称功课。今年六十悬弧度。日用堂堂大觉路。彻骨清风透胆寒。如意明珠全体露。世念寥寥冷若灰。森罗万象竞趋陪。抬头喜看三峰月。阴树幽禽接翅回。美髯朱颜多笑语。烟云敛向眉端许。不拘真俗话无生。二谛何妨颠倒举。谩将年腊记长庚。数尽尘沙道愈明。今日与君亲说破。来时古路坦然平。

　　寿方时生居士

　　我昔亲游桐子国。霭霭祥光多硕德。簪缨绵亘万千秋。阴骘文章相绍克。踪迹曾登月上庵。传闻仍得君为檀。勇力深缘三昧乐。何妨废寝与忘餐。今年不惑悬弧度。拨尘喜见龙眠路。龙眠路上草芊芊。寂住峰头不记年。眼底青山多峭壁。脚跟流水尽潺湲。潺湲流水君常奏。长龄应会体中玄。

　　寿余夫人

　　洪畴五福先称寿。真人无位须亲究。根尘界里见分明。弥满乾坤非渗漏。一道灵光万境闲。梦回端不是人间。霜清月冷罏烟馥。剩有芙蓉带露寒。今年五十逢初度。严净毗尼乘戒住。不须仙母庆长龄。家庭变作明珠库。明珠宝藏用无穷。机感临时触处通。寿量谁能分甲子。扶桑原在海门东。

　　寿熊母

　　洪畴五福先称寿。遐龄万善皆成就。不须瑶岛祝长生。一句弥陀清白昼。弥陀一句乐邦成。水鸟风柯吐妙声。弹指笑看花上品。方知大道坦然平。初度优昙符耳顺。更夸土净惟心净。百务纷纭事似麻。须知永处那伽定。自是儿孙增上缘。不求天道不求仙。玻璃地面黄金色。剩有丹沙注大年。

　　赠天颐居士造塔寿母

　　诸供养中。法供养最。撮土聚沙。成群作队。我大居士。欲展孝思。竖刹竿幢。为寿尊慈。令母怡然。惟彩衣子。世出世异。不可方比。实非庄严。而成庄严。饰此片地。亿万斯年。闻古尊宿。礼塔报母。朱冠绯衣。空中与语。从地涌出。自当证知。快说法华。今正是时。

　　寿芝泉翁

　　记昔邻居。音容宛然。棋声入梦。衣带香烟。时闻庭训。颜欢心服。尘世讥呵。了无一物。我来学道。三十余载。翁之德业。光明愈大。翁今八十。悬弧大诞。芳躅云仍。金丹灿烂。令我遐想。莫侍寿筵。曾入之门。未兆之先。翁鉴我语。我为翁寿。龙性久驯。鲐齿益厚。㭊尘点墨。喻如恒沙。较翁之寿。何啻天涯。翁寿如岳。非峙可比。翁寿如海。非波可拟。劲挺澄湛。世莫能知。往今来古。今正是时。此偈谁作。谁为贺者。吾由昔人。非昔人也。

　　寿李元谷居士

　　竭世枢机世罕知。娘生六十未移时。逢场竿木弥三际。落草昙花吐一枝。不问真空谈至理。喜将俗谛话离微。山僧欲贺无他物。罄幅惟书景福诗。

　　寿知非元座六帙(三首)

　　从余三十载。潇洒不随流。䇿杖防苔滑。经行喜树稠。堂中三下板。云外一声鸠。今日逢初度。俄惊半白头。

　　从余三十载。寒暑不惮行。忍草和云秀。昙花匝地生戒光恒皎洁。清课倍修明。道及尘缘事。鸿毛一样轻。

　　从余三十载。清范可规僧。懒弄闲家具。宁牵烂葛藤。法幢摧意净。华藏等身恒。秉拂言亲荐。轮机似不曾。

　　寿阒然法弟

　　多年瓶锡侍吾师。今日春秋正是时。谩道姓寒酬节序。笑看嘉运绽琼枝。

　　寿玄镜成宗(二首)

　　自古禅门无岁月。浪言五十是谁传。要知劫外真消息。日照澄江锦一团。

　　日月星辰谈实相。山河大地演圆音。红炉𦦨里重添火。炟赫烹蒸古佛心。

　　寿万融上座

　　相逢尔我方新腊。转眼韶光已二毛。梦里不知霜月老。乘杯好弄浙江潮。

　　寿黄心镜居士

　　百岁光阴已半过。晦明迁变柰渠何。维摩昔日曾闻款。尘劫都来一刹那。

　　寿智谙禅人

　　幻化人间五十年。放憨山谷种山田。白云明月都耕遍。头角依稀犹未全。

　　锄头柄上是生涯。秋煞冬枯春放花。岁月尽来渠变易。休教云雾湿袈裟。

　　赵州八十尚勤劳。勘验诸方气象骄。要识古人真实处。莫随温饱便逍遥。

　　法华寿量㭊微尘。㭊尽微尘碍眼睛。只教须弥翻白浪。佛生尘界不关情。

　　无异禅师广录卷第三十三
卍新纂续藏经第 72 册 No. 1435 无异元来禅师广录


　　无异禅师广录卷第三十四

　　住博山法孙　弘瀚　汇编

　　首座法孙　弘裕　同集

　　挽辞

　　礼寿昌先和尚塔(四首)

　　旧年今日礼师颜。今日重来塔已关。谩道藏身无觅处。淡云疏雨满人寰。

　　百尺凌霄一夜霜。爪瓶犹挂烂藤床。来时古道应无口。篆缕曹源一线长。

　　分身南迈步西归。五色毫光彻夜辉。舍利好藏无缝塔。莫教双鹤戾天飞。

　　九拜龛前泪落频。慈容何得再相亲。白云流水依然在。不见灵山演法人。

　　吊憨大师(四首)

　　象王迹应瑞莲开。五乳峰头吼若雷。今日树烟何叆叇。紫云旋入白云堆。

　　僧中法宝人中豪。玉露金茎价倍高。静夜钟声藏不住。又随云水过新韶。

　　南华胜地塔全身。脚底犹披五乳云。拄杖搅浑清世界。不知得法几多人。

　　多年法雨遍寰区。幻化何方是住居。今古鄱阳湖上月。清光皎皎照匡庐。

　　挽刘和鹤孝廉(四首)

　　澄江风细浪花开。曾得金鳞上钓来。抹嗒不随烟雨散。暮云几度夜招回。

　　讣捷荣哀系世情。恢恢天道岂无平。如今不解藏身也。遍界都知船子名。

　　芝兰气味不寻常。幽谷无人他自芳。莫谓严霜摧国干。清风千载振冠裳。

　　岁寒心有几人知。六月梧凋不近时。却忆讲经台上约。而今已写挽君诗。

　　挽齐群玉郡伯(六首)

　　舆满浮山道。徘徊不见君。心随流水驶。望隔故乡云。

　　雪风浸骨冷。送我过南舒。缱绻临岐意。凭谁入画图。

　　旋锡生生社。翻怜见面稀。稍安强栉沐。拖病话离微。

　　自后罕相晤。犹呈药病吟。愧予羁问候。有负净名心。

　　倏忽秋风劲。金梧已早凋。响音和讣至。抚几痛无聊。

　　有意描君像。无能辍远思。援毫和泪点。写出挽君诗。

　　诗

　　登喝水岩有感(五言古)

　　云磴如鳞砌。扶筇纵步行。水从龙口出。松倚石痕生。古树藏嘉羽。层山叠翠屏。禅那千古寄。名利一身轻。豁尔非游境。翛然乐道情。更穷西祖意。天朗远川明。

　　送老父归(七言律四首)

　　三十余年今复逢。乡音仍旧异颜容。恩情宛似缠身索。荣辱还如过耳风。菽水彩衣凭客笑。昙花毳衲与谁同。谩言世事多颠倒。抚掌俱投片梦中。

　　寄锡山林意自清。尘中鸡犬杳无声。春秋门外临溪月。杨柳堤头挂树筝。旧日浮华皆梦想。现前须发博虚名。乡亲若问修行事。原是当年蹭蹬生。

　　日食三餐饱便休。饭余无事喜登楼。面前山色随迁变。眼底云霞任去留。以法为亲疏世相。视身如寄等浮沤。尘寰多少黄梁梦。输与深山枕石头。

　　不挂从前汗染衣。剃除须发着伽黎。精神惊破浮生暗。素志还期佛道齐。骨肉那堪多劫累。机缘知是几生迷。而今赢得闲些子。放意扶筇步柳堤。

　　偶成(七首)

　　山居深羡虎溪踪。有客多从笑里逢。拄杖挑残红日影。芒鞋蹋破紫云封。烹茶敲箸酬弥勒。颠酒狂歌骂志公。稍觉清风来谷口。梳翻松桧若飞龙。

　　衣穿囊破从他笑。不间纤尘作么疑。欲水投崖声太急。爱云出岫势还迟。明明妙体恒如是。湛湛忘言理若斯。吞尽十方诸国土。看来成佛更由谁。

　　死生空色两重关。好把楞严辩八还。眼底翳清云汉净。胸中碍脱境缘闲。松阴百尺疑芳沼。笕水三湾过竹山。困就绿杨枝下卧。几多花雨落人间。

　　是非冷暖无拘及。蓬荜多年缚翠嶒。槛外花红疑野火。岩前苔绿锁寒冰。三竿竹影岐山凤。万里风搏庄海鹏。几度晚云归去后。一轮明月上梅棱。

　　识破磨砖造化机。大雄山下日初晖。嘶风木马乘云去。饮海泥牛带雾归。句里有锋穿胆入。眼前无物逐尘飞。忻然击碎秦时镜。不挂如来授受衣。

　　宝鉴澄明法界清。个中须辩普贤名。涅槃有觉还非觉。般若无生是利生。剖破悟迷毋用力。揭开真妄不关情。而今偶识中峰老。大地山河一掌平。

　　谁识山中境象培。山居助我乐心斋。笋芽初出和云取。豆荚高时带雨栽。枕石忘缘眠古榻。杖藜乘便步新苔。经行懒折塘边柳。留与黄莺飞去来。

　　畬山(二首)

　　畬山唱罢紫芝歌。几片烟云挂绿萝。竹径有婆偷笋去。横溪无水看猿过。松花带蕊烹新茗。荷叶连丝补破蓑。自是道人知见别。万年一念任消磨。

　　畬山斸断岭头云。岁月都忘总不分。忽卷忽舒龙现影。相亲相近鸟呼群。祇知珠价三千界。管甚毫光万八旬。透彻禅关无限量。从教沧海自沉沦。

　　和程邑令韵(二首)

　　携手相将引鹿軿。森然景物自怡情。铃鸣殿阁招归鹤。锡挂云根绕啭莺。松径有声堪听法。石门无缝若为程。清风不减攒眉客。今日重添莲社名。

　　高登磐石驻云軿。麈尾轻挥称野情。曾向松风听宿鸟。重来柳影拂啼莺。旋身华藏犹寻迹。信步归家罢问程。要识个中真意趣。萧然那许佛生名。

　　与詹定斋廉宪游白龙洞

　　三城重茧届西峰。既到西峰喜白龙。洞里有泉千涧绿。树头无染一山红。时分今古心何异。报逐升沉境自同。寄与往来诸上士。莫教水底觅鱼踪。

　　答郑松门太史(二首)

　　入门宁问路逶迤。卉木丛林色色披。旧笔肯完梁上字。谈经已约岭东枝。有缘自合非衣谶。无句堪题没字碑。此事住山人未委。德云相见别峰迟。

　　大千无处不禅堂。触目空兮慧剑霜。鸦过有声流碧落。客来无力下绳床。三拳临济机如洗。一掬曹溪水更香。果在杖头开正眼。东皋舒啸又何妨。

　　答粤东李山人

　　年来瓶锡乐幽林。禅寂何尝事苦吟。掬水引鱼时上下。穿云采药几晴阴。锅儿扑破何须洗。树子无根懒去寻。才听溪边人有语。又随麋鹿入山深。

　　和曹能始大参韵

　　圣僧古迹赖君隆。梵刹都归掌握中。诸寺倏焉添社色。群生无不仰高风。灵源洞吸江涛迥。甘露松旋石壁葱。谩作晏师来去想。鼓山嘉运兴何穷。

　　和陈□□居士韵

　　何缘䇿杖鼓山中。喝水眠云卜岁丰。有去有来天上日。无形无影杖头风。拈香述赞欣新得。挥麈随声愧未工。欲识祖师端的旨。扶桑元在海门东。

　　和安□□居士韵

　　腾空木马夜嘶风。知有高人得句工。棹入清波沙岸远。诗联白雪素心同。闲云片片浮天北。流水潺潺望海东。自是不容分去住。轻轻收入藕丝中。

　　和林□□居士韵

　　圣箭凌霄那一通。毋分南北与西东。石门未跨知迷悟。拄杖才拈验色空。海上书来招客去。江边杯起入云东。而今不论神僧迹。花雨缤纷两岸红。

　　和李□□居士韵

　　清光万里画图中。触目归云鸟道通。夹岸青榕遮棹影。冲霄白鹤唳秋风。禅那竟许尘缘入。解脱还将奥义穷。赤肉团中休放过。分明认取自家公。

　　和熊无用居士韵

　　公案而今几万千。不知谁会祖师禅。庭前柏子清风遍。岭上松枝皓月悬。万古碧潭澄影瘦。一溪活水浪声玄。时人更问西来旨。謦欬毋劳肋下拳。

　　和□□□居士韵。

　　茫茫世念冷如冰。电掣晴空绍祖灯。历劫了知心是佛。几回寤觉梦为僧。沤花谩道藏踪迹。幻影何缘有爱憎。待客迎宾闲指注。三餐饱后更无能。

　　和吴本如司马韵(五言律)

　　湘潭烟水阔。携手便归家。径入天王屋。宁知长者车。有心皆梦境。无眚不空花。最喜庞居士。敲冰来煮茶。

　　和谢中隐居士韵

　　瓢笠惊风雨。腰包独往还。听缘嫌作客。随处喜居山。水阔云光迥。松深鹤梦闲。幸分居士韵。裂破祖师关。

　　钓鱼台度岁

　　腊尽闻亲讣。孤舟趁夜回。平沙无鸟迹。深树有猿哀。江岸何时到。家庭少客来。长思两行泪。先落钓鱼台。

　　雪夜哭父

　　亲坟在咫尺。何事苦羁留。夜雪飘无歇。寒鸡叫不休。非思惊坐寝。血泪染溪流。天问缁衣孝。青山尽白头。

　　到舒城

　　迢遥千里外。仿佛少年时。驻步寻原径。扪心动所思。沙堤新树密。城市故人稀。嗟此无常境。阿谁愿出离。

　　渡河

　　河下白如练。烟云照浅流。近城鸟解语。抵舍客生愁。骨肉无青眼。儿童半白头。荒郊高垒垒。尽是故人丘。

　　碧潭禅友

　　从余归梓里。深雪不知春。带水收寒涕。牵衣动晓云。冰层怜路马。树倒见樵人。误作多年客。家乡语更亲。

　　访东源晦台上人

　　䇿杖东山上。穷源访故知。怪松遮道处。细雨湿衣时。石磴净如洗。柴门曲转迟。相逢两不猒。啜茗咏新诗。

　　别黄惺源居士

　　记得来山日。仍思送别时。往还千里外。倏忽半年期。法语无他嘱。衣珠须自怡。寻常亲着眼。不必问相知。

　　别林衡庭居士

　　荷担弘愿力。彻见道人心。宝剑应须砺。衣珠不用寻。尘缘浑是梦。佛法岂为箴。记得山中约。相弹挂壁琴。

　　别林优德居士

　　范围天地外。不见路头赊。彩鹢分流水。寒鸥乱聚沙。白毫挥客尘。清影吸仙槎。最喜江边景。枝圆树上花。

　　别卢□□居士

　　树德谁为比。疏财我羡君。交孚知有道。擅美讵传闻。拄杖敲空月。芒鞋破岭云。一双清白眼。毫发自区分。

　　次曹能始大参韵示诸同行者

　　登山须及顶。纵步莫移时。路险惟凭杖。岐分必问师。云深行趁蚤。晖落悔来迟。力尽机忘处。堂堂更是谁。

　　初入鼓山见梅花偶成

　　崎岖千里道。不惜老来身。脚下浑无力。眼前惟有云。多逢投宿鸟。罕见问津人。莫怪梅花笑。蹉跎又一春。

　　次韵答阮圆海冏卿(七言绝有序)

　　马大师一口吸尽狮子虫。何地藏身。九带公案。从来不犯纤毫。五味粥汤。迄今香甜犹在。向柏子头边突出。无缝塔顶经行。要知花果同时。不问再来消息。石老向威音前。纵行一步。然后入博山社。火里另作商量。不妨布袋盛渠。须信声多哮吼狗子。即今在甚么处。复云看脚下。

　　江月山云映碧天。蕴中底奥不称玄。东君也解知人意。特藉梅花验别传。

　　岩花黄叶从人辩。黄叶岩花道眼开。幻化肯随朱紫态。须知劫外带春来。

　　次韵答刘胤真居士(有序)

　　见相非相。即见如来。此破相入理之谈。自非行起解绝。不能亲到。居士正在解中。若以解为悟。岂但见谛不真。将恐奴郎不辩。所以祖师门下。贵在真参实究。一口气不来。既不知去处。从前见处。不实可知。又安得不疑。果真疑顿发。到大安乐地。回观解路。何啻隔鞾抓痒。次韵三首。非以文字说心。为不辜来意耳。

　　七个蒲团破见天。未掀帘处已深玄。梅花无意枝头放。烂熳枝头验的传。

　　春花秋叶寻常事。春叶秋花亦有开。却笑灵山亲付嘱。刹竿头上应声来。

　　云天空处谩追寻。空处云天万古心。草色雨声亲瞥地。庞家儿女是知音。

　　次韵答齐员债居士

　　从来瓶锡喜居山。䇿杖先防动步艰。今日何缘谈雪话。清欢流布缙绅班。

　　鄱湖鞋山(二首)

　　鱼跃鸢飞白浪间。脚头流水道人间。韶阳不逐风帆意。云自南山雨北山。

　　蹋尽鄱湖一带春。细看鞋样灼然新。少林不合惊尘世。只履归西可怪人。

　　与吴公良居士

　　寒霏扑面话从容。道念殷勤孰与同。缅想祖庭深雪里。而今触处振家风。

　　与蒋一个居士

　　驱驰百里更何心。宝网香云不外寻。识得吾家贫彻骨。拈来沙土尽黄金。

　　与吴石生居士

　　会晤须㬰与道交。泥途百里不辞劳。将何人事酬君去。独有归家路一条。

　　与刘雁先居士

　　深泥飞雪竟何依。清水寒冰满面皮。倏尔春空舒化日。愿教先夺岭南枝。

　　寓邵武西塔早粥

　　粥热牙疼知老至。风寒骨冷识支离。流光不遂攀缘意。说与诸方长者知。

　　过紫霞关

　　何缘䇿杖紫霞关。石磴跏趺老惧寒。不假仙人床上寐。几回清梦入浮山。

　　白牯庵四景

　　洗耳泉

　　山间不管人间事。饭后仍添茶灶烟。恶听松风兼鸟语。也将两耳掬清泉。

　　听经石

　　大地山河经一卷。无文无字最分明。有时说向松边石。箕踞崆峒侧耳听。

　　鸟道门

　　逶迤一线透层峰。步入层峰树几重。自是无岐谁辩的。谩将不二话真踪。

　　醉墨蕉

　　挥毫曾用斯为纸。自后无人复用君。分付剩栽三两树。虫书鸟篆自成文。

　　松下行(六言绝)

　　旋身石磴参差。转眼树头红绿。一个无依道人。自笑非真非俗。

　　竹下饮

　　几盏清茶解困。䇿杖毋劳用力。幸有千竿万竿。不是蹲踞弥勒。

　　放生池

　　金鲫树头落影。翠翎水底含颦。颠倒轮回路上。不知谁是真人。

　　野吟(六首)

　　飘叶霜风刭挺。澄沙寒水冰清。独坐公堂隐几。惺然喜听雷声。

　　迥迥长安车马。行行吴越江湄。看尽千红万紫。逢人暂话离微。

　　栖凤淡云几片。浴龙细浪千层。客过不妨携手。临池倒影看僧。

　　飒飒凉风西起。皎皎明月东升。堪笑禅门深旨。破驴脊上来蝇。

　　疏密萍浮绿水。高低桂吐奇葩。䇿杖峰头远眺。前村烟雨人家。

　　砌下苔钱叠叠。山头霞幔重重。斋后闲游池岸。采来九瓣芙蓉。

　　过水松方丈(五言绝)

　　云势穿山谷。松声落涧泉。凭栏问雨候。正值杏花天。

　　舟次梅溪

　　水阔觉舟小。云深见树低。掀蓬问渡子。说是小梅溪。

　　屏石上人舟中水观

　　慈舟棹水面。寂尔意偏长。遍界琉璃地。毋劳问月光。

　　歌

　　如意庵歌赠智公

　　山路崎岖逶迤间。石根紫气弥林泉。青松翠竹含云烟。境色如心意洒然。溪流漩澓遍三千。中隐高人不记年。特来问道向我前。智度为门慧亦全。英姿秀发眉宇渊。激余法偈染新篇。随书数语结斯缘。无量法门首曰禅。譬如师子翻峰巅。又如水发成漪涟。哮吼波澜事事便。君不见唐宋源流今复启。还如杲日照晴川。

　　无异禅师广录卷第三十四
卍新纂续藏经第 72 册 No. 1435 无异元来禅师广录


　　无异禅师广录卷第三十五

　　博山和尚传

　　弟子　智达刘日杲　撰

　　博山和尚者。舒城人也。讳大舣。字无异。人咸称为无异禅师云。族姓沙。其父太公取姚氏。生和尚也。辄不得食酒肉乳和尚。否则不为食。越七月而母死。使它人妇有子者乳之。易数人皆不肯食。太公日糜榛栗食和尚。和尚得不死。盖神异焉。少长能饮食。更不饮酒及肉食也。尝与邻儿嬉戏。为一儿所扑仆折齿。太公性故严毅。和尚惧其诟。邻儿也遂噀血。归而详告它故。太公得不怒。慈惠盖天性云。年十六。矢志出家。之金陵瓦棺寺。听讲法华。慨然曰。求之在我。岂可循文逐句哉。遂去。之建武礼五台通法师。剃发受业。修智者止观之道。尝露坐松下。不知晨夜蚊蚋集躯。如唼槁木。内焉不知有血肉身心。外焉不见有山河大地也。如是五年。寒暑罔辍已。而诣超华山。从洪法师受比丘律。是时寿昌经大师。方居峨峰。扬曹洞之法。和尚闻其名。往谒焉。见寿昌。荷锄戴笠。状类田父。辄心疑之。遂入闽光泽。居白云峰三年。以所得著书。呈寿昌。寿昌以书报之。谓其非第一义。和尚始爽然自失也。遂焚香礼拜。毁其藁。不复示人。益潜心宗乘。阅船子藏身语。疑情顿发。至忘寝食。居岁余。忽见赵州嘱僧语。恍然有得。走见寿昌。时寿昌。已从峨峰徙宝方矣。语次颇离微不合。遂居宝方。力求道要。几至委顿。面目黧黑。肤仅支骨。而精进不衰。一日寿昌受玉山请。欲与和尚偕行。和尚不肯往。曰暑甚安事仆仆也。寿昌曰。今日当有人为女说法。令女疾悟。遂行。途次论君臣五位之旨。和尚语刺刺不休。寿昌皆然之。既而谓和尚曰。佛印蚁寻腥蝇逐臭语。为君位事臣位事。和尚曰。臣边事。寿昌呵之曰。大有人笑女在。至玉山和尚。趺坐石上。忽闻神像仆地。中心豁然。急作颂呈寿昌。(颂曰。玉山诱一言。心灰语路绝。几多玄解会。如沸汤浇雪。没巴鼻金针。好因缘时节。梅蕊绽枯枝。桃花开九月。触目如休辨。别急水滩头。抛探篙溺杀。无数英雄客)寿昌曰。子一到多门又到门。和尚益自厉。归坐一小楼。朝夕不寐。复居岁余。一日如厕。见人缘木。遂悟至道。疾走见寿昌和尚。所居去宝方寺数十里。须臾而至。几不知足之蹈之也。入门。寿昌方当户而坐。见和尚至状异平日。因迎问曰。子近日如何。和尚曰。有条活路。不许人知。寿昌曰。因甚不许人知。和尚曰。不知不知。寿昌曰。㜑子云何烧庵逐僧。和尚曰。黄金增色耳。昌寿因举龙吟虎啸语。命和尚颂。和尚援笔疾书以呈。(颂曰。杀活争雄各有奇。模糊肉眼曷能知。吐光不遂时流意。依旧春风逐马蹄)寿昌笑曰。子今日始信吾不女欺也。和尚曰。向后还有事也无。寿昌曰。老僧祇知二时粥饭。不复知有向后事。又问。寿昌曰。女后得坐披衣。幸无筹䇿足矣。遂命秉拂。赠之以偈。(偈曰。本然清净更如然。契证多生值有缘。触目浑融皆至妙。通身作用总虚玄。五宗极则机齐贯。三藏精微理共圆。不碍古今凡圣事。如来禅合祖师禅)时和尚方二十七岁。闻鹅湖心大师。以云栖宏大师神足。授律鹅湖。往受菩萨毗尼。鹅湖兴者十年。弟子三百余人。初不置首座也。和尚至。即留为首座。作偈赠之。(偈曰。鹅湖十载虚元位。一旦缘何立少年。两个眉毛八个繓。须知佛祖不容前)厥后三礼云栖。云栖遇和尚殊优至。因书演畅真乘数字赠之。居鹅湖者六月。即还入闽。圆上座与从父广文君崇庆。因于鹅湖。见和尚也。辄心折之。因谋所以致和尚者。圆上座遂重茧入闽。请和尚。和尚乃与照监院正首座等八人。至信州。初游西岩。居四十余日。尝无所得。食则采野蔌为羹。怡然甚乐。既而居祖印院者七月。乃迁博山。博山故韶国师道场。荒废日久。寺僧皆肉食者流。广文君倡诸缙绅。偕寺僧请和尚。和尚至。则诛茅为屋。仅足容𨞃。而禅律并行。蹶然兴起。鹅湖闻和尚居博山。即以授戒仪轨𢌿之。是时沈大参蒸赵司李士祯。俱从事佛乘。交重和尚也。而和尚道日隆。旋入邵武。葺广福宝安二兰若。受化者各数百人。和尚乃使正首座居广福。而自归博山。辟草建刹。渐成精蓝。居亡何。寿昌以应董岩请。不暇往。遂以书趣和尚。为升座说法。和尚乃往。大阐宗风。辩才无碍。赵文学光孚叹曰。此真寿昌儿也。继登仰山。再转法轮。还博山。而弟子益进。朔既燕都。南尽交趾。望风而至者。岁以千计。和尚垂四问。以验四方。禅那多如枘凿。又訚首座至。和尚见其机颖不凡。遂令闭关。时加警䇿。居六年。以偈呈和尚。和尚曰。是将师子吼者。乃令出关。以偈赠之。(偈曰。始行大事六年雪。顿入圆明一片冰。今日幸亲无缝塔。掣开关锁万千层)置为首座。(偈曰。匡扶大法赖吾侪。正眼从兹触处开。肯信座元一具地。一花端有一如来)嗣是登坛说法时。参扬扢。如见微笑之风。和尚尝教从父广文君。参船子藏身语。忽病中有得。拈唐人诗为颂。和尚笑颔之。(颂曰。雨前初见花间蕊。雨后全无叶底花。蜂蝶纷纷过墙去。却疑春色在邻家)太末詹观察在泮。闻和尚名。请和尚。居惠安寺。和尚曰。予与刘君。为布衣交。奈何舍就公乎。观察知不可强。乃请圆上座居之。和尚既出家。与太公不相闻。及和尚名大著。太公始知和尚尚在。因至博山相见。悲喜交集。曰讵意。公至是者和尚因孝养备至。且宛为劝谕太公。得断肉食。岁余而归。时郡侯故和尚弟子。为具舟送之。至累月而太公卒。和尚因归展墓。道怀宁人人。焚香导迎。瞻礼恐后。刘太史若宰。时方为诸生。偕其兄弟。礼和尚为师求度。和尚曰。公神气凝静。当得上第。为法苑干城。出家须异日尔。因为授菩萨戒。太史着十问。论宗教异同之旨。和尚凭几裁答。慧辩云兴。语具书中。明年太史举进士第。一一如和尚语。其它学士大夫文学布衣。礼足求戒者。动至数万。过桐城。幢盖迎者倍。怀宁道路。骈阗至有不得见者。吴庶子应宾。夙参云栖。自负知识。来参和尚请益。和尚曰。睹公所著颂。深入禅理。第解耳语。于悟犹未也。庶子曰。云何。和尚曰。烧庵颂云尔。(颂曰。寒岩枯木太僧生。说道无情却有情。烟灭。灰飞成露地。闲花野草任纵横)得无不肯是僧邪。庶子曰。然。和尚曰。吾故谓公乃解也。庶子始心服。愿厕弟子列。受菩萨毗尼焉。鞭影频加。绝尘而奔矣。是时缙绅先生。云集景附。方太史拱干数十辈。皆皈莲座。深䬸法喜。因请登浮山说法也。至舒城谒太公墓。吴庶子及其同辈。具蔬果。为太公设祭。诸文学多从。和尚至舒城者。舒城人且竞奔。墓次瞻礼和尚。墓前仅余席地。和尚得成礼而已。一时蹂践。墓为不封。和尚归道。桐城怀宁。其导迎益倍。昔时盖苾刍白衣。皈心受戒者。无虑千万人。天启丁卯冬。余冏卿大成。来博山参和尚。冏卿固夙窥禅理。辄维摩自居。初见犹不肯下。迨与语信宿。冏卿如醉醍醐。始求为弟子。缱绻倍至。及去和尚曰。此真具只眼人也。先时闽中曹大参学佺数十人。请和尚至鼓山。和尚谢不行。是岁固请。乃𨓏过剑州道路。争为参礼。不殊往舒城时。去鼓山三十里许。有洲。常暵涸船为不通。必海潮至。船始得过。和尚乃以冬月行。又非潮期。水遽涨溢。和尚船既度。仍涸如故。既至。挥尘据席。音如潮吼。来集者。数千余人归。而博山名。益著于天下。故寿昌弟子黄司李端伯。久习禅要。寿昌入灭。即皈礼和尚也。别数年。走博山谒和尚。与之语几超乘焉。余冏卿既归。知正法有在。欲得和尚之金陵。乃纠合徐魏公弘基及诸荐绅。以书币介陈文学。丹衷来迎。和尚道所经处。导迎之仪。益倍桐城。至金陵居天界寺。寺故广袤数十里。可容数百万人。是时冠履相趾。寺为之小。香积之费。日至钜万。人各一蔬一饭而已。魏公初度日。礼和尚。登座说法。是日金陵人。皆见白玉光映天界寺处。甚有见四天王现身云端者。姑苏刘监军锡玄。素慕和尚。闻和尚在金陵。走谒焉。询以台教。辩如悬河。和尚为剖疑义。更示以别传之道。监军窅然自丧。和尚归。送至芜湖始还。余冏卿留连江干不忍去。和尚笑曰。此别何足惜。明年秋乃别公耳。寿昌入灭者十年。和尚往礼塔。过董岩。赵文学子来谒。请和尚再至董岩。和尚低徊良久曰。曩非先和尚及乃公促余说法。尚须十年。一旦见迫。遂至登座。往来吴越江闽间。三十年于兹矣。出世太早。谢世亦应尔。吾其逝乎。语讫长笑而别。还山则与彭博士份杨太守闻中谋建浮屠。为身后计。结夏着宗教通说一卷。尽抒玄蕴。九月初书成。遂示疾。至十七日。有星大如盘。霣方丈鸱吻间。中夜和尚召訚首座。至榻前。反覆宗乘奥义。因相与大笑。次首座问疾语已。(和尚示疾次首座问。和尚四大安乐否。和尚曰。尽着些受用。问。和尚病谁是不病底。曰热大作么。又问。末后一段光明如何垂示。曰。问者事作么)进问和尚。去来自在云何。和尚索笔大书曰。历历分明。掷笔趺坐而逝。世寿五十有六。法腊四十有一。嵩上座集其语。为剩录若干卷。行于世。大弟子智訚。饫餐法乳。堪称入室。成正德业。夙着钧足。为后来模范。大忠道柔海纳道舟等。皆洪冶之利器。法厩之良驹。道恒道嵩弘恩。辞荣入道。精修禅寂。几几乎截流之香象焉。同居者七百余人。盖人尽旃檀云。

　　赞曰。余小子日杲。得从诸从兄椷栻樾槻。及友人郑大球大瑗徐植之潘巘杨凤翥鹏举之属。师事和尚也。见其貌甚伟异。如世所图慈氏少林像。岂其后身与。明兴二百余年。宗乘寥寥。得和尚而丕振。猗与盛哉。禅律不相谋。宗教不相为也。而和尚法嗣寿昌。律传鹅湖。殆兼之矣。宜其遍坐名刹。为世仰止声。且与大鉴争烈也。

　　博山和尚传。

　　中兴信州博山能仁禅寺无异大师塔铭并序

　　大法垂东。而般若祖翁。有卜世之谶。少之嫩桂林曰。二株去之。千有余祀。而我博山无异大师。以寿昌钁头禅。入于洞山宝镜三昧。漆园有言。万世而下。知其解者。旦暮遇之也。嗣黄檗者。不妨亲见马祖。禀龙树者。复能光启台宗。谁谓寿昌口生。定非船子法化耶。少林记莂。非其地之谓。其人之谓也。师龙舒沙氏子。法讳大舣。一讳元来。学者称无异和尚。生而白衣重包。𦾥血酒浆。不入于口。夙熏慈忍。儿时匿堕齿。于厥翁邻子无恐。而蚤为闵氏孤子舍圉若僧舍悠若。十六游金陵。闻法华于雪浪座下。喟然叹曰。是法非思量分别之所能解。声分别心。何有教外别传。天牖之矣。遂礼五台静庵通和尚。为出家儿。求智者旋陀罗尼落处。观心露坐。身土湛如。不知其颡之为𠾱肤者酒也。如是五年。永嘉空相应法。暖相现前。而师根力自劝。使为寿昌老人作德云妙高想。初至峨峰。睹蓑笠翁尔。入闽止光泽之白云峰。着心经指南。洋洋乎几于两涯不辨。得峨峰报书。直待饮光破颜。别出相见。始信为过量人。炷香遥礼。矢志宗乘。而船子没踪迹话。从印宗法友。舌端为师门鼓吹。犹未有以难也。驰赠伽陀。有低头始见月孤明之句。而师更念。船子在药山之门。何以二十年始得。瞥地疑情顿发。七圣皆迷。兀兀腾腾。五十旬有半。而于赵州有佛无佛。机缘如释重负。谒寿昌于宝方。多乎呈简。曾不得其一颔。居再阅月。形色枯瘁。望之似木鸡矣。从赴玉山。扬扢洞宗。时得印可。昌问。佛印偈云。蚁子解寻腥处走。青蝇偏向臭边飞。君耶臣耶。师云。臣边事。昌呵之曰。大有人笑汝在。师云。前何以是。今何以非。昌云。一非一切非矣。既达。辟人端居。食顷闻护法神倒地。不觉心开。呈偈云。玉山诱一言。心灰语路绝。几多玄解会。如沸汤浇雪。没巴鼻金针。好因缘时节。梅蕊绽枯枝。桃花开九月。触目如休辨别。急水滩头抛探篙。溺杀无限英雄客。昌曰。一到多门又到门。盖解心绝矣。而命根未断。别居宗乘堂。又五十旬有半。睹登树人而悟。乃彻源底也。趣谒宝方。入门便拜。昌问。近日如何。师曰。有个活路。不许人知。昌云。因甚不许人知。师曰。不知不知。昌举烧庵趁僧话。问婆子作么生手眼。师曰。黄金增色尔。又举僧问玄则禅师。龙吟雾起虎啸风生公案。命颂之。师援笔立就曰。杀活争雄各有奇。模糊肉眼曷能知。吐光不遂时流意。依旧春风逐马啼。昌笑云。子今日始知吾不汝欺也。师问。向后还有事也无。昌云。老僧只知穿衣吃饭。师曰。岂无方便。昌云。子后得坐披衣。幸无筹䇿足矣。因命秉拂。赠以偈言。本然清净亘如然。契证多生值有缘。触目混融皆至妙。通身作用总虚玄。五宗极则机齐贯。三藏精微理共圆。不碍古今凡圣事。如来禅合祖师禅。更嘱之曰。当以无心。相续正用。尽法行持。酬无报之慈恩。利有缘之正信。而师自是佩离文字印。入正遍知海。香幢刹土。涌没毫端。多闻总持。得大无畏。正偏妙挟。圆顿双销。不得知五位之为十玄。六相之非三堕矣。宋荐福本禅师。尝说法于信州博山之能仁寺。人亡政熄。刹有典刑。万历壬寅。师年二十有八。受丰邑刘孝廉崇庆郑节推维城杨别驾时芳上足万融圆辈请。偕八弟子成正等玠等融等处焉。虽草昧乎禅律。威仪居然。三代礼乐。寿昌度于己事而办。自建阳董岩。遣书者三。属以代座。师不得已。勉为一众。举似家珍。而博山宗风。遂擅天下。闽越吴楚间。惟一月真无与等者。以故六和麋至。四事云兴。久之金碧荧煌。园林葱菁。而踞灯王师子。称八百人善知识矣。或谓波罗提木叉。不为宗通者说。而师自打落鼻孔。身心羯磨。次第具足性遮。皆净持犯。兼忘尝之。卒然窥以阒尔。鬼神不得见其隙矣。故师于超华极庵洪公鹅湖养庵心公。皆用和尚礼。而鹅湖虚座元者十载。亟以属焉。师是以三觐云栖祖翁。得其殊目。特书演畅真乘之榜。而师念戒为师故。徙五台之派。系籍云栖。其后又以得法因缘。兼为寿昌衍嗣故。出师门者。源一而委二。锋颖则开之。眼藏惇庞。而茂以香光。禅土交参。销归不二。而一片热肠。视寐者力负夜趋。愀然沸然。不啻赤子之将入井。悲心普运。爱见都忘。第二峰头。对缘施摄。苟不至一阐提。则昧谷之于高山。蒙茸之于宽博。信进念熏。得未曾有一也。至于就父朝君如奉节度符印。乃至无有一刹那际瞥起。伤他余小子瀹。亦窃于日用中少分觑着。寿昌谓杀佛活祖人。尚不敢纵心生灭。师可谓拳拳服膺。剃染以来。正勤匪懈。白衣丈室。坑堑自遮。郡邑宰官。来而不往。沈观察蒸季任之义。殷勤三请。始克遘遇。礼于招提。而萧使君思似赵节推士祯谢邑令邦荐辈。严座白椎。先生之门。无执政矣。南涌北没。则闽之鼓山诸刹。鞭影频垂。博山雨笠。烟包强半。海濵邹鲁。宇内名流。载自纶扉圭弁。洎乎墨绶铜符。西面而咨。北面而礼。多至不可殚述。述其先后左右。师于一大事者。余小子瀹。得师亲系衣珠。从云栖优婆塞。称博山菩萨弟子。曹山孝满。将不在兹。盖师充充于色身之父。而皇皇于慧身之母。宝方一悟。自以子职无愆。更二十余年。从故乡人。得生父耗亟致之伊蒲之餐。以修法喜。而孕珠九品之台。所需虽钵鐼之自出。必请于众。明年天启丁卯。寻讣而至。取道桐乡。慈社法檀厥名。锡类盍簪盈缶实蕃。有徒小子。妄引其端。攀附有心。步趋无足。而浮山密迩。桑梓赖师。右掌遥擎。永言孝思。缘熏增上。寂光与力。庶几究竟庄严。崇祯己巳。金陵之游。则余开府大成。闻所闻而来。见所见而慕。惠徼
二祖遍启群蒙。天界法幢。所谓无大无小。从公于迈狂奔䁥就。号为四辈弟子者。指以亿万计。而师圆音曲唱。乘言会宗。不落思惟。法尔回互。真不啻睹影。阇黎从涅槃起。一时干鸣瓜印之。徒往往窃临济后架禅。作日下孤灯伎俩。剑挥巢破。露布全彰。而归正一编。足使法门五衰顿还。鲁阳三舍。功成名遂。意在斯乎。师慈容净满。道骨坚凝。眉采烨然。春秋在颡。法筵清众不肃而严。刈麦负薪。无不人人委蛇详叙。若有深湛之思者。师云。吾功令云栖而未之逮耳。初发悟时。常坐一小楼。日惟一餐。手不释卷。胁不置席者累月。偶婴惫疾。巍坐终宵。瞷其室者。排闼而投五体。盖那伽之定。戒与之俱。无作悉檀。不住于相。酬机应供。可日食三两金。而师滴水同餐。寸丝不挂。追忆昔者自闽峤出。向铁山折脚。铛边饱四旬璎珞粥。香厨狼籍。了不作浓淡观。而檀波之别。注于师者。宿于蘧庐。如时而布皆僧物也。寿昌并耕三刹。云栖移粟诸方。师其二之中乎。请转法轮。借手为寿。则冰之投石矣。云栖之役普陀。是瞻𩗗风荡舟。众乃大恐。游目于斯。俨若空生。晏坐曰。正恁么时。送却皮袋子便休。而天界拈椎。博山返锡。小子闻其度越者两事。不动智无缘慈。皆非有心人境界。用师家法语。忌十成。此以知师之能为主中主也。为法求人。婆心彻困。有请益者。示以一息不来。句归何处。猛令提撕。不彻不止。而师高悬祖印。把断要津。相似悟头推入活埋坑里。痛与钳锤。登其门者。龙象如云。未卜他时。阿谁道个何必。以故三十年间。不少当机。罕闻付法。尝与余开府。激扬此事。大有径庭。苟非向上一路。乘悟并锁。宁与不可传者。俱往以需后觉。或见而知之。或闻而知之。及其知之一也。终不以如来慧命。博禅雏手中。瓣香佛事矣。辩验龙蛇。三垂影草。一曰。古涧寒泉。水作何色。二曰。不萌之草。为甚么能藏香象。三曰。彻底无依。向甚处安身立命。洞上之玄。全提遍吼。荐之言下。何处不是。博山归自金陵。辄营窣堵。苾刍分乞。亦未之前闻也。经始子来。忽命简录方丈。察及秋毫。若远行之戒处守。居未几。而大悲之疾示矣。慰谕经旬。遂有遗教。衲僧衣线下事。呕心冲口。刺刺不休。首座智訚问和尚。安乐否。师曰。尽着些子受用。问还有不病者无。师曰。热大作么。问来去自繇。请道一句。师为书历历分明四字。漏当子夜。坐脱翛然。崇祯庚午季秋之十有八日也。却顾来时。万历乙亥仲冬之廿有九日。僧腊四十有一。复更四稔。而世寿之甲始周。逾年辛未孟冬廿有一日。奉全身。塔于寺西栖凤岭之阳。师所筮也。天之将丧。民之无援。法梁崩摧。慧日灭没。缁白遐迩。怆地吁天。而最初代座董岩。迫于三命。早荣之木。未获后凋。师尝为建阳檀越赵居士。晏如言之矣。方网出入。一身多身。真性廓然。不借而借。仰山老子。已于千载之上。邈得师真。所留言说法身。别为九种。回源之录。肇起博山通说之锡。实开双树阐信地。则毗耶下座作拈古。而天童丧机。禅警语为发最上乘者。痛处加锥。滑时与杖。可当换骨神丹。净土偈横陈清泰。四华再发。头陀一粲。永明料拣。光影重重。而宗教答响。所谓三根普被。四教均谈。不坏今时。全超古路。竺干四十九年。震旦千七百则。只者些子。师可谓得法自在三昧矣。智訚是师尊重弟子。齿光心印。具体而微。诸监院次及于事。夹辅门庭。咸正无缺。博山营勋区宇。成照为魁。别治邵武二蓝。曰广福。曰宝安。则成正为师。分身扬化。台州道嵩。洞明因果。勇弃盖缠苦。到礼首楞严王。得肉眼净。欲明祖意。但办肯心。与訚公鞭弭周旋。故是博山二妙。还观高足其数甚多。了因时至。必有与师代兴。而叶久昌之谶者。居士之及门者。刘孝廉最为莫逆。初系念准提陀罗尼。机缘仅熟。被师以船子公案钝置八年。忽发轻安。借昔人韵语颂之。雨前初见花间蕊。雨后全无叶底花。蜂蝶纷纷过墙去。却疑春色在邻家。师击节称善。临终感大士现身。诘所希望。对以成佛度生。而没今也。披誓愿铠。究涅槃心。雄峙金汤。必余开府大成徐魏公弘基之为巨擘。刘监军锡玄。以中兴台教为己任。劳师就机落草引入。曹源彭广文份杨史君闻中般若根铦。参求志笃。尤师所属目也。至如广瀹。无论天下事。即书于锡类。篇者于冶为鍮。于稼为莠。醍醐在握。竟作饿夫。恩大难酬。付在祇劫。訚公率先耆旧。勒状征辞。拙指妙音。谁当侧耳。博山拄杖。跃出塔庙东头。过百由旬。打教髓出有分在。铭曰。

　儒圣之统　　历年五百　　闻而知之　　与见无别
　迦文眼藏　　一祖无宗　　觌面传心　　曰在尔躬
　将心与传　　了不可得　　不可得中　　刹𨚗尘劫
　尘劫刹那　　非去来今　　等无间缘　　异世同神
　诸识犹尔　　况真如性　　古镜新磨　　明明祖印
　所以洞宗　　集于寿昌　　大好山下　　五位全彰
　即彰即藏　　无迹亦迹　　黑白交参　　绵绵密密
　峨峰非住　　宝方不来　　树头云破　　池面天开
　不许人知　　聊通一线　　寿昌所闻　　博山所见
　杀活纵横　　鸟道不行　　全身归父　　退位朝君
　从平等慈　　流差别智　　海墨书空　　解脱文字
　和寡弥头　　惜得眉毛　　尽法行持　　令严寂寥
　到处垂纶　　逢场栽竹　　长者驰求　　医王付嘱
　星陨告符　　仰此颓山　　日面月面　　前三后三
　不涉虚玄　　重谈至妙　　起坐啜茗　　莞尔而笑
　师所住处　　即名少林　　桂子飘香　　其聚如云
　迷中倍人　　咄哉广瀹　　湛然十虚　　徒劳执捉
　师无身度　　何塔何铭　　威音那畔　　石女弹琴

　　崇祯四年岁次辛未十月。

　　赐进士出身奉直大夫左春坊左谕德兼翰林院侍读

　　覃恩进阶奉政大夫菩萨十戒弟子皖舒广瀹吴应宾谨撰

　　无异禅师广录塔铭卷之三十五(终)

　　No. 1435-F 募刻祖翁异和尚广录序

　　洞水溯曹溪。源深流远。龙峰连凤岭。山好风高。障回末法狂澜。直指祖师玄奥。惊人活句。韵出清霄。照世明灯。光腾碧汉。此
祖翁。揭开宝镜。掉尽老婆舌头者也。不谓。丙丁夺𦦨。致萤耀以弥空。溪壑乱流。赴海门而失所。涧本师每将旧谱。示我弟兄。欲展弘慈。阻于阿堵。或以初机盖障。遂使方册缺文。(瀚)用是不揣因缘。惟观时节。冀先声之不坠。令后学之有从。远乞诸檀遍联法属捐赀汇梓。非但慧炬重明。附藏流通。且令昏迷顿起。益世多矣。厥功伟欤。住博山法孙(弘瀚)稽首百拜谨题。
