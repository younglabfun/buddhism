卍新纂续藏经第 72 册 No. 1444 湛然圆澄禅师语录


　　No. 1444-A 会稽云门湛然澄禅师语录序

　　万历天启时。两淅之间。有湛然圆澄大和尚。发大愿。起大慈。握大机。转大用。以匡济乎末流。一语一嘿。一动一静。凛若电掣霜威。纤翳泯绝。然而煦和春烨。悦可众心。亦若鼓棹扬帆。渎涔等戏。然而覆艇驱澜。咸归海岸。数十年间。不知几千万人。皆令无余涅槃。而灭度之矣。抑知其源乎。按菩提达磨七传青原思。十一传至洞山价。权开五位。善接三根。于是洞上一宗。始盛行于世。为青原之第五世也。九世传梁山观。十二世传芙蓉楷。十六世传王山体。三十世传慈舟念。三十一世传至云门。其勘验之精明。磨炼之微密。若萃从来诸祖秘奥家法。而运之指顾间者。故智与行到。行与智符也。亦知其时乎。按石头迁时。当唐德宗贞元年。药山俨当文宗大和年。云岩晟当武宗会昌年。而洞山价当大中之末。至懿宗咸通年也。云居膺当昭宗天复年。同安丕。同安志。至梁山观。太阳玄。乃当宋仁宗天圣年也。投子青当神宗元丰年。芙蓉楷当正和年。丹霞淳当徽宗宣和年。长芦了当宋高宗绍兴年也。若天童珏。雪窦鉴。天童净。石林秀。青州辨。太明宝。玉山体。雪岩满。万松秀。雪庭𥙿。灵隐泰。还源遇。拙才淳。松庭严。凝然改。无方从。月舟载。大章书。大千润。慈舟念。至于云门之时。当
国朝神宗熹宗间。洞山一派。亦如膏尽之灯矣。和尚忽于明灭之际。灼焉普照。顿令数百年阴昧。一旦消除。虽身没之后。至今犹愈明盛也。抑知其源之正乎。按云居膺。至今云门澄。直从洞山正宗传脉。盖以双眼圆明。之谓正传也。余敬慕之深且久矣。兹有法嗣弟子宝寿　大师。广会法属。示以和尚语录。全藁编为八卷。请序于余。呜呼和尚之道。言语之所莫宣。知解之所莫测。即今所录之陈言故事。亦未足以见和尚之万一。余亦安能指虚空作赞颂。以仿佛之哉。虽然。虚空之体。非言可诠。而不拒余序言之也。夫续佛慧命于末法之时。开示一切悟入佛之知见。知见正而和尚之大愿至矣。是则一言一行。永住世间。即为应世之资。即为究竟之地。不然身逝声沉。未有不舍正而趋邪者矣。余尝慨今之人心邪污日甚。幸有是录。为真语。为实语。为如语。为不诳语。为不异语。盖实繇洞达源底。不思议中流出。故能绝彼摭袭铅华。思惟识解之路也。则所为书。上与诸祖。并行于世。阴禆皇图。光赞佛乘。于圣教。岂曰小补之哉。是为序。

　　赐进士出身通议大夫资治尹南京太常寺卿前通政使司左通政署司事侍
经筵讲尚宝司卿奉
命典试山西正主考持
节册封衡籓正使奉
敕提督福建学政布政司参议兼佥事奉
敕提督湖广学政按察司副使南京礼部祠祭司郎中钱塘葛寅亮顿首拜撰

　　会稽云门湛然澄禅师语录目次第一卷上堂第二卷上堂第三卷提语第四卷小参晚参普说茶话第五卷颂古第六卷问答第七卷请示书问佛事第八卷赞记铭序䟦疏引偈诗辞歌塔铭行状

　　No. 1444

　　会稽云门湛然澄禅师语录卷第一

　　门人明凡　录

　　吴兴丁元公山阴祁骏佳　编

　　上堂

　　万历甲寅二月吉日。众请师开法于云门传忠广孝寺。结制上堂。拈帖子云。有目皆见。有耳皆闻。公验分明。更无藏覆。大众未委。仰烦维那对众宣读。读竟。指座云。这段因缘。乃云门老人一千年前断不了的公案。烦山僧与他结款。及到此间。已有须弥灯王如来。与大众真实说了也。不可更要山僧纳败阙好。还会么。如不会。莫谓山僧相瞒去也。升座拈香云。这一瓣香。遇贱即贵。逢强即弱。无明林里栽来。烦恼场中涌出。特伸供养十方常住三宝本师释迦牟尼万德世尊。灵山会上诸大菩萨缘觉声。闻西天东土历代祖师护法天龙。并仗此香。普同供养。惟冀一音圆演。随类各闻。法雨普沾于沙界。慈云广布于大千。再拈云。如天普盖。似地普擎。四域八荒。均沾化育。端为祝延　今上皇帝万岁。惟冀风以时。雨以时。人民感有道之君。巍巍乎。荡荡乎。在处乐无为之化。再拈云。一生辛苦。半世殷勤。撞着没眼睛的老和尚授我折脚铛子。特为拈出。虽然家丑不可外扬。也要人天证据。供养北京大觉堂上嗣曹洞正宗第二十六代清凉大和尚。用酬法乳之恩。次伸供养云栖堂上莲池大和尚。用报授戒之恩。惟冀生生恒作度人师。世世常为善导者。敛衣就坐云。香已拈了。若是佛法。不敢说个元字脚。何也。不见经云。是法寂灭相。不可以言宣。诸佛榜文证明。更教说个甚么。虽然如此。事无一向。今日结制之辰。不可杜口去也。山僧直以十方总作一个大伽蓝使一切人行住坐卧。尽在里许。动静云为。着衣吃饭。屙屎放尿。待客迎宾。也在里许。止静放参。也在里许。甚是纵横。甚是自在。无可不可。岂不谓无碍大解脱门。若是初心学者。既无如是威光。且向三条椽下。七尺单前。放下身心。牙关咬定。各将本参话头顿在面前。如靠须弥山相似。直教心心无间。念念无亏。行住坐卧也如是。屙屎放尿也如是。着衣吃饭也如是。动静忙间也如是。打成一片。不较多也。正好前进。若不前进。正所谓堕在死水。古人所弃。若是活水神龙。定向洪波浩渺处兴云布雨。今有一等将个阿弥陀佛记在怀中。昏沉散乱。打作一团。不分皂白。虚度一生。或有强作主宰。半昏半醒。坐得一两炷香。唤作坐禅得定。或有向方册中记得名相。谓之通教。或有向古人方便语中。记得两句。谓之悟道。谓之通宗。如是等有一百二十种痴禅。如永明所论。尔今概天下莫能逃其所斥。若是真正为生死的。决定不入此邪见丛中。更有一般参禅之流。从善知识边。领个万法归一一归何处。口虽提持。心不绵密。大似春禽昼啼。有甚用处。予劝兄弟。各将自己本参话头。着实参去。定有下落。若肯相委。从今日始。挺起脊梁。抵死挨拶。必无相赚。如未即信。更有一偈奉劝。偈曰。挺起脊梁生铁铸。放下面皮莫回顾。直如香象绝金锁。若不如是何劫悟。

　　观音示现日上堂。今此娑婆国。声论得宣明。初心易成就。实以闻中入。已过关者。各安本位。未过关者。新云门与你发机。拍尺云。闻么。谅非耳聋。决定是闻。既闻已。作么生说个入的道理。会么。若也不会。山僧用老婆心引葛藤去也。经云。初于闻中。入流忘所。所入既寂。动静二相。了然不生。如是渐增。闻所闻尽。尽闻不住。觉所觉空。空觉极圆。空所空灭。生灭既灭。寂灭现前。大众。看看。此是菩萨所说。为什么出山僧口。若是山僧所说。为什么说是菩萨事。兄弟。不得作山僧看。亦不得作菩萨看。各人贴向自己鼻尖上。仔细体究。还推得到菩萨分上么。还推得到山僧分上么。正当恁么时。说是山僧。却是菩萨。说是菩萨。却是山僧。说是山僧菩萨。与你料掉没交涉。说是你。与菩萨山僧。料掉没交涉。若恁么觑得破。观世音菩萨即今年今月今日今时降生。亦即于此时成道。放大光明。现大神变。转大法轮。于一一手结无量宝印。一一口宣无量密咒。状似涌泉。利益无量众生。以正眼看来。犹是一场大梦。何况西礼白华。东朝普怛。一向推在他人分上。自己脚跟下一段光明蹉过不知。若作如是见解。菩萨岂在今日降生。已于无量劫前灭度了也。拈拄杖云。菩萨降生也。见么。良久云。是处是弥勒。无门无善财。

　　上堂。云门扇子𨁝跳。今日拈来好笑。云何露柱怀胎。生个儿子高叫。大众。且道是何音响。还有人知消息么。若无人知。山僧代通去也。作哇哇声。复云。诸人若还解笑。一切不曾欠少。若欲更问如何。驴年去也未了。众中还有问话的么。若有。出来。祇要打草惊蛇。僧才出。师云。真是一场业地。捉拄杖下座。

　　上堂。维那白槌云。法筵龙象众。当观第一义。师云。木上座未举已前。早是漏泄了也。既举已后。也有为人处。不教人举心动念。牵眸侧耳。何也。你若举眼则瞎却汝眼。侧耳则塞却汝耳。动念则塞断汝意根。这个木上座有如是英勇。如是威光。如是自在。如是力用。时有僧拈蒲团出外。师云。且喜。若真正恁么。释迦牟尼佛是诸人左右的奴。达磨老臊胡是通事舍人。三乘十二分教是破故纸。一千七百则公案是着故破草鞋。大众。适来有人闻恁么举。已领出门外去也。教山僧更说个什么即得。还会么。若也未会。不妨山僧向十字街头说书去也。清明时节雨纷纷。路上行人欲断魂。借问酒家何处有。牧童遥指杏花村。这孩子错指人路也不知。若是问山僧。借问佛法何处有。但向他道。陶公岭在面前存。

　　众檀越请上堂。九十日春将过。光阴暗里虚度。浮生何事忙忙。这个从来未悟。悟不悟。且放过。老僧无半文。要称敌国富。大众。且道凭何节目。敢尔大言。予知其间无有少法可得。时中不将元字脚诳諕诸人。寻常阿碌碌地。不顾人情随分去也。虽然。即今城中善友得得入山。岂可缄口不言。聊向古人方便门头。权引数言。影响佛事去也。大众。人身难得。中土难生。佛法难闻。道场难入。你诸人既已入山。四难已越。所谓人身难得今已得。中土难生今已生。佛法难闻今已闻。道场难入今已入。既出四难。越超常类。宜当自庆。更有一难。所谓生死。只这一事。无论在家出家。共是一桩无难得难的大事因缘也。从上古人莫不繇此超出。以其具大智慧。大力量。担当如是大事。顿然割恩爱。别家乡。弃名利。息贪嗔。然后舍所难舍。忍所难忍。行所难行。故得证所难证。超出人天之上。故称大勇猛世尊也。然这一着子。群生等有。但不能如圣贤用心。故成差别。若能直下承当。心佛众生。三皆平等要见从上已来曾甚么人恁么来。不见庞居士把百万家财沉向湘江。专心在道。问马祖曰。不与万法为侣者是什么人。祖曰。待汝一口吸尽西江水。即向汝道。士便礼拜。噫。老庞佛法为重。把百万家财。弃如弊帚。则其所问不与万法为侣。宜其然矣。马祖看孔着楔。但道一口吸尽。可为今古一人而已。以山僧公论。则老庞佛法有余。世法不足。争似此间众友入山供众。非惟众僧安心行道。其种福德于劫劫生生。乃至成佛。莫可穷尽。较他掷于无用江水又何如耶。你诸友则世法有余。佛法不足。何也。未能如老庞这汉不与万法为侣。若能直下自信。我也许你吸尽西江去。若未得如是。且把个生从何来死从何往的话头。顿在面前。朝暮提持。倘得一念回光。必然与老庞把手千古之上。如不相委。不免葛藤自收去也。良久云。啼得血流无用处。不如缄口过残春。

　　上堂。春夏秋冬四季分。尔今一分往前过。禅和日用事如何。今日不了何劫悟。大众。才说进堂。又是两月矣。若已透关。不在限内。如未透关的。也须着些精彩始得。不可只么度时。便当参禅也。盖此事不属文言。不因工夫。在活路上触着磕着自己旷劫事。乃名了事。昔者药山参石头。问曰。三乘十二分教某甲粗知。但祖师西来意不明。乞和尚开示。头曰。恁么不得。不恁么不得。恁么不恁么总不得。山不契。往问马祖。祖曰。有时教伊扬眉瞬目。有时不教伊扬眉瞬目。有时道伊扬眉瞬目的是。有时道伊扬眉瞬目的不是。山豁然大悟。便礼拜。祖曰。汝见个什么道理。便恁么。山曰。我在石头处。大似蚊子上铁牛。直得无下口处。祖曰。汝会也。兄弟。他既称三乘十二分教粗知。到这里无下口处。岂言语道理可到也。又一日石上打坐。石头问曰。子在此作么。山曰。一物不为。头曰。恁么则闲坐耶。山曰。闲坐即为也。兄弟。既云闲坐即为。岂是工夫所到耶。尔今兄弟不能悟道。病多在此。或有不信用工。祇向册子上记些闲言剩语。抵对得人。便谓了事。不知正是所知障。或有不信直下领会一着子。执住工夫。终日死堆堆地。古人目为黑山鬼窟。或有不信直下休歇。定谓有悟。日久成狂。或有不信有悟。将个现前无明身心。认为自己。终世疑惑。或有身虽入堂而心在世缘。或有随尔上下而无一心参扣。如是等皆名邪见。若是真正参禅的。定不向这里安身。将个本参话头顿在面前。久久缘熟。自然开悟。切不得于自心中起闲伎俩。塞却悟门。所以德山云。毫𨤲系念。三途业因。瞥尔情生。万劫羁锁。圣名凡号总是虚声。殊相劣形俱为幻色。但有毫端许言及本末者。皆为自欺也。兄弟。见山僧恁么举扬。不可便谓了事人也。若能回光返照。则我不汝欺。若谓我已悟道。则汝失却一只眼。大众。山僧到此弄鬼眼睛且不悟道。诸方目为折脚法师上讲堂。我谓女梨园搬贞节记。这个正是抱赃自首也。良久。捉拄杖卓三下云。未明有说皆成谤。明了无言亦不容。下座。

　　云门广孝寺秋日结制上堂。纵横全在我。杀活岂繇他。秋到梧桐落。春来树树花。若能圆会得。何必问周遮。所以古人或时现狮子王哮吼。直得百怪千妖无地潜藏。或时弄野狐精伎俩。任他四圣六凡各称奇特。虽然如是。不可被拄杖子瞒却。蓦拈拄杖云。看看。拄杖子能纵能夺。能杀能活。有如是奇特。大众。且道拄杖子奇特在什么处。不见道唤作拄杖子则触。不唤作拄杖子则背。不得有言。不得无言。不得转机。不得着语。你诸人还知落处么。时有僧出。师即打云。你欠伶俐。僧无语。复云。凡所听法。当审来历。向你道不得转机。不得着语。你欲呈闲伎俩耶。今时人见恁么举。便竖一指。或喝一声。或礼一拜。或拂袖出众。谓之不落圈套了也。何故见山僧恁么举。你便弄闲伎俩。寻常闻鸦鸣鹊噪时。为什么不竖指礼拜。只如你竖指礼拜。还当得生死边事么。若当得。我许你都是。如当不得。且莫掠虚。也须仔细看看。

　　上堂。十方坐断。凡圣不通。把住要津。千差路绝。直得孤迥迥。峭危危。壁立万仞。全身担荷。有如是气岸。具如是伎俩。然后可以气吞佛祖。白眼诸方。作个了事人也。若不得恁么地。也不得草草。当自知时节。昔者德山老人尝云。般若有相无相。惟我知焉。千劫学佛细行。万劫学佛威仪。尚不得成佛。南方一类魔子。敢言直指人心见性成佛。我当搂其窠穴。绝其狐种。报佛深恩。繇是担䟽出蜀。路逢婆子。买点心。婆问曰。担上什么文字。答曰。青龙䟽钞。曰。讲何经。答曰。金刚经。婆曰。我有一问。若道得。施与点心。若道不得。且请别买。曰。但问。婆云。过去心不可得。未来心不可得。现在心不可得。上座点那个心。德山不知所答。这汉蜀中开海一般大口。只消一个婆子。死去十分了也。指见龙潭。向吹灭纸烛处。豁然大悟。次日于法堂上烧䟽云。穷诸玄辩。似一毫置于太虚。竭世枢机。如一滴投于巨海。休休。自后盘结草庵。呵佛骂祖。今时兄弟见恁么简易。便不肯做功夫。祇向古人建化门头。东窥西看。学一两句活语。便欲罢参也。曾不知德山在蜀中便云般若有相无相。惟我知焉。其用功亦多多矣。及到龙潭得悟。始知从前所学。如一毫一滴。今日之悟。如太虚沧海。始酬他一生所学。兄弟。你们都称悟道。能如德山一生所学。混入灵源。如太虚沧海也未。能如他这样坐得断也未。二六时中真得恁么相应也未。宗教融通无碍也未。若不得如此。切不得自弃。我多见兄弟行动之间。都称无碍。才坐起来。便昏沉了也。魔王占舍了也。只个昏沉。尚然如此。何况临命终时。五阴将离。四大分散。要敌他生死也大难大难。兄弟。还肯山僧恁么举么。若也不肯。拄杖子为你截断去也。拈拄杖云。楖栗横担不顾人。直入千峰万峰去。

　　上堂。良久云。这个笑具。世尊于二千年前曾恁么来。当时灵山圣流。尚似依稀。幸有文殊老人白槌云。谛观法王法。法王法如是。大众。且如世尊升座。你诸人也升座。世尊默然。你诸人也默然。于中还有法王法也无。具通方眼的看看。切不得推在世尊分上。文殊老人分明道出你诸人趺坐默然处一着子道理。自是你诸人不会。一向推在圣贤分上了。若真实如你诸人见处。则使他诸佛坐也坐不得。卧也卧不得。行也行不得。住也住不得。何也。盖为你诸人作佛法商量。致使他无容身处也。山僧到此。无可分诉。聊伸一偈。布施大众去也。行住坐卧本寻常。何必将心起较量。争似扁舟垂钓客。萧然一曲在沧浪。

　　上堂。几游城廓几归山。酷热犹知行路难。寄语林泉无事客。衣单下事莫颟顸。默默深究。重重细参。直待冷灰豆爆。方可随处安闲。山僧自愧道乏圣贤。未能脱然入缠无累。争似你诸人三条椽下。七尺单前。全身放下。满担承当。湛湛澄澄。凝然一片。似超山僧一百万倍也。未审你诸人还有这利益也无。曾到遮个境界也无。兄弟。且道这个境界。当时有什么人恁么举。不见洞山解制云。秋初夏末。兄弟家或东或西。直须向万里无寸草处去。良久云。只如万里无寸草。作么生去。众无对者。有过刘阳遇石霜混迹茶坊。问云。什么处来。答曰。洞山来。曰。有何言句。僧举前话。霜云。何不道出门便是草。僧举似洞山。山云。刘阳有古佛。汝等应知。山僧扭转机关。向你诸人道。直教不出门亦是草。你诸人还有缁素得出。分辨清浊的么。若有定得。虽然不出娑婆界。管取全身入帝乡。

　　上堂。五月五日天中节。赤口白舌尽消灭。桃符艾虎满头插。雄黄菖蒲和酒哈酩酊不知岁月移。千妖百怪皆驱杀。谁管他魔来佛来。一齐都按着。大众。何故如此。不见道护生须是杀。杀尽始安居。要知杀的道理么。趁此良辰。以艾叶为旗。以菖蒲为剑。以猛利心。挺英雄胆。不管他是耶非耶。得耶失耶。圣耶凡耶。佛耶魔耶。乃至贪嗔痴所构世出世间一切诸烦恼贼。提起一刀两段。直得净裸裸。光烁烁。圆陀陀。活泼泼。作一个世出世间无好得好的大丈夫也。兄弟。还有这个人真得恁么地么。若不得恁么。山僧有个护身符相送大众去也。拈拄杖云。看看。太上老君急急如律令来。问答次。复举昔者西天大耳三藏自称得他心通。肃宗诏南阳忠国师验之。问曰。说汝得他心通是否。答曰。是。国师良久。问曰。汝道老僧即今在什么处。藏曰。和尚是一国之师。何得向天津桥看弄猢狲。良久。又曰。汝道老僧即今在什么处。藏曰。和尚是一国之师。何得往渭河看竞渡。良久。又问。汝道即今在什么处。藏罔措。国师叱曰。野狐精。他心通在什么处。诸方皆谓前二度是他受用身。三藏得见。后一度是自受用身。三藏不见。惟山僧见处不然。且如国师向渭河看竞渡。是国师。不是国师。还有会得的么。若也会得。拄杖子为你证明。若也不会。三十棒自领出去。何故如此。不见道相骂饶你接嘴。吐涶饶你泼水。

　　上堂。集众良久。乃曰。从来不恁么。如今始恁么。已被世尊先道破了。不可更要撒尿撒屎。污汝诸兄弟心田。所以不烦维那白槌也。天炎珍重。下座。

　　上堂。南山鳖鼻蛇。云门拄杖子。长庆解推倒。玄沙却扶起。休教看脚下。切莫揣怀里。一并与拈来。噫。难瞒拄杖子。大众。且道拄杖子有甚长处。敢尔这般开得大口。还会么。若不会。新云门与你下些注脚。只为拄杖子有照有用。有纵有夺。有收有放。有杀有活。你若上前来。他能拒你。你若退后去。他能勾你。你若立住。他能打你。正当恁么时。山僧向东边一点。西边一点。中间一点。且道那一句是照。那一句是用。那一句是纵。那一句是夺。那一句是收。那一句是放。那一句是杀。那一句是活。若也简点得出。许你参学事毕。其或未然。闲言及剩语。缄口最为强。

　　会稽云门湛然澄禅师语录卷第一
卍新纂续藏经第 72 册 No. 1444 湛然圆澄禅师语录


　　会稽云门湛然澄禅师语录卷第二

　　门人明凡　录

　　吴兴丁元公山阴祁骏佳　编

　　　　上堂

　　万历乙卯年五月十一日。众请师。开法于径山万寿禅寺上堂。拈帖子云。碑文刊白字。当道种青松。虽则公验分明。人天众前不可瞒昧。仰烦维那为我拈出看。宣䟽毕。乃云。这段因缘。幸有黄面瞿昙先我一着。与诸人转根本法轮了也。更教山僧升曲录木。弄鬼眼睛。说个甚么。虽然。国无二主。也少他做个通事舍人不得。揽衣登座。拈香云。指天指地。大似掘地讨天。目顾四方。无乃挖疮好肉。今日拈来。端为供养。

　　本师释迦牟尼如来万德世尊。又拈云。成云成盖。为瑞为祥。仁慈远被于八方。道德广播于四海。端为祝延
今上皇帝万岁。又拈云。正偏挟带。搞唱同时。父子相逢。君臣道合。端为供养。

　　曹洞正宗第二十六代北京大觉堂上清凉大师。聊酬法乳之恩。又拈云。止持作犯。定共道共。明如日月。皎若冰霜。端为供养。

　　云栖堂上莲池大师。用报受戒之恩。敛衣就座云。香已拈了。佛法则不敢举扬。何也。你诸人一段光明。亘古不昧。不可平地撒屎。虽然如此。既为众兄弟所邀。不可杜口。略举题目。以为影响。且道如何是题目。今日岂不为结制上堂耶。然诸方结制。皆四月十五日为定规。新径山这里。以五月十一日为准的。虽然迟早不同。要且得旨为准。譬如行船。早发迟发不同。到岸同也。大众。要知到岸消息么。不见经云。一念普观无量劫。非去非来亦非住。如是了知三世事。超诸方便成十力。若向这里自会得意。自然超三世。成十力。以大圆觉为我伽蓝。身心安居平等性智。既平等已。直以十方微尘刹土。总是一个道场。过去无量劫不曾结。未来无量劫不曾解。生死也在里许。涅槃也在里许。乃至是非得失。邪正圣凡。解脱不解脱。轮回不轮回。总在里许。于中还有你用心处么。有你计较处么。咄。其间有个汉出来道。新长老。今日请你举扬宗乘。缘何引经据论。广布葛藤。是何心耶。山僧到这里。无言可对。只得聊借古人行径以图塞口。祇如先径山举竹篦子云。这个不得唤作竹篦子。不得不唤作竹篦子。唤作竹篦子则触。不唤作竹篦子则背。山僧效颦。举拂子云。这个不得唤作拂子。不得不唤作拂子。唤作拂子则触。不唤作拂子则背。不得有言。不得无言。不得转机。不得着语。中间有一句是山僧的。有一句是诸人的。有一句山僧的即是诸人的。有一句诸人的即是山僧的。也有主。也有宾。也有照。也有用。众中还有分辨得出的么。有一僧拂袖出去。有一僧云。请和尚下座。师云。适来自起。而今自倒。

　　僧月泉请上堂。昨日雨。今日晴。都缘时分不相应。虚空本是无增减。何故时人起爱憎。须领略。莫嘘申。人人眼在眉毛下。鼻孔从来搭上唇。众中兄弟。还有直下顿领的么。若无。径山不妨打葛藤去也。经云。欲于一切法。度至彼岸者。当学般若波罗蜜。世间修行般若波罗蜜多诸菩萨摩诃萨。一切世间若天若人阿素落等。皆应供养恭敬尊重赞叹守护。令于般若波罗蜜多。精进修行。无障无碍。而不知般若何法。而赞叹如此。盖般若者智慧也。假如财帛是同。用处有异。造世出世间无边恶业。也是财帛。成就世出世间无尽功德。也是财帛。惟智慧善知出要。用处有宜。岂不为最上之功德。只如诸方师德。见徒弟略有英俊之资。关门养八哥一般不许出门。何也。恐其去则不返。不亲于我。又恐学业胜我。日见轻慢故也。惟我月泉师则不然。为伊徒特特修供。供养大众。其存心。欲弟子超凡入圣。可谓贤师矣。较彼诸方不啻天渊乎。大众。弟子学般若。师尚修供。何天龙之不拥护耶。山僧直见其一身作无量身。一食为无量食。遍供十方。各极佛刹微尘数诸佛菩萨贤圣。以及天龙八部。人及非人。并为饶益。可谓施者受者各获其福矣。但愧山僧不会说法报恩。记得古人现成话柄。举似大众证明。良久曰。细切岭头云。薄㓟潭底月。将取无底碗。满盘堆顶出。取则不可取。吃则从君吃。高声召大众云。莫谓山僧将常住物当人情好。

　　上堂。维那白槌。师一喝。乃云。大众会么。若也会得。省烦许多唠叨。若也不会。径山与你解说。适来木上座以音声轮。与诸人转圆满修多罗。一一修多罗有无量修多罗以为眷属。一一眷属中具无量法门。一一法门具无量差别。一一差别中逗无量根机。所谓上中下。于中深爱法者不与多说。不爱法者不与少说。平等逗会。各各满足。作如是无量无边佛事已。被山僧一喝。直下影迹不存。于中还有纤毫可得么。释迦老子道。一人发真归元。十方世界悉皆消殒。彼以一人例多人。我以多人例一众。即如适来维那白槌。是声透入各各耳根。皆繇三缘和合乃有。所谓缘人缘槌缘钟。山僧一喝。三缘已散。正当恁么时。还有世界可得么。还有根身可得么。有则把将来看。时有二僧出。一将布单作圆相擎两手。一从西过东。师云。兄弟。似则也似。是则未是。何也。出言须会旨。勿自立规矩。只如山僧一喝。声虑全消。能闻所闻皆不可得。还有你弄伎俩处么。还有你着计较处么。有则再用些神通。若无。各将本参话头顿在面前。行也如是参。坐也如是参。乃至迎宾待客。屙屎放尿。紧紧扣住。直得心无间断。始名得力处。话头脱落处颇似到家。犹欠㘞地一声。如担子断。直得恁么地。方有话会分在。

　　上堂。承言者丧。滞句者迷。直饶不承不滞。正好落在第二。且道凭何节目。恁么举。不见昔者石霜弃世。众中欲推首座为住持。侍者九峰云。未可。待某甲勘过始得。若会得先师意。然后乃可。座云。先师有什么意。峰云。先师道一念万年去。古庙香罏去。寒灰枯木去。一条白练去。且道明甚么边事。座云。明一色边事。峰云。恁么又争得。座云。若老僧不会先师意。则香烟起处去不得。繇是脱然坐去。峰抚其背云。坐脱立亡则不无。先师意未梦见在。繇是诸方承虚接响。递递相传。皆谓首座未会先师意。以径山简点将来。却是九峰未会先师意。何也。置枯木堂做死工夫。岂不是石霜意。承言者丧。滞句者迷。岂不是洞下宗。见首座恁么道。便谓不会先师意。寻常鸦鸣鹊噪。岂不是声。何不也恁么道。首座见他不会。便乃尽令而行。正恁么时。还是一色耶。非一色耶。纵饶九峰浑身是眼。鉴不及。满身是口。辩不得。九峰强作主宰道。坐脱立亡则不无。先师意未梦见在。当时虽然自得便宜。争奈千年之后。有个径山长老冷眼难瞒。与他雪屈。大众。且道作么生是雪屈处。是他古人一宾一主。共作一番广大佛事了也。你诸人徒向舌头底下。觅是非。分得失。便觉远矣。只如山僧如是理论。亦未曾向紫罗帐里撒真珠。诸人徒劳出出入入。欲觅腊月扇子。纵觅得。又堪作何用。大众。山僧如是批判。你等还甘么。若也不甘。且将个本参话头顿在面前。有日悟去也未可知。山僧自愧不能谈禅。记得古人两句现成言句。举似大众去也。良久云。莫将闲学解。埋没祖师心。下座。

　　上堂。维那白槌竟。雪庭出众礼拜起欲问。师曰。大众珍重。下座。

　　上堂。言无展事。语不投机。承言者丧。滞句者迷。直是非思量分别之所能解也。所以古人道。闭门打睡。接上上机。顾鉴频伸。曲为中下。古人为中下展其所悟。权设机宜。繇是门人各师其说。承习规矩。故有五家之派别。统其所要。莫不皆指人人自性为急务也。故凡有举扬设施。皆不坏其源流。如百丈因马祖一喝。三日耳聋。黄檗才闻。即时吐舌。如是大机。挺直无讳。故临济才问佛法大意。便与六十痛棒。待伊自知痛痒。以此径庭之机。人多滥拟。复设四料拣。四宾主。三玄。七事。用防邪谬。大沩从百丈拨火开悟。仰山闻落井明心。繇是父子相投。机关互用。以九十七圆相。分作六门。百丈示众云。六句外会取。三句中用得。所以临济唱三玄。沩仰演六义。共成百丈之一家矣。石头参同契云。事存函盖合。理应箭锋拄。所以云门推而广之。义唱三句。函盖乾坤句。截断众流句。随波逐浪句。法眼承一言。问在答处。答在问处。如箭相拄毫不爽也。是伊创立。共有源流。非如今时乱统。一无准据。奈云门尊贵。语不虚发。法眼径庭。机不乱施。沩仰严密。难构语脉。是以竟绝其后。临济以棒喝家风。间有滥接。非惟师家莽卤。抑且学者增嗔。其间七事三玄。宾主料拣。绝不明了。可痛惜哉。石头又云。当暗中有明。勿以明相遇。当明中有暗。勿以暗相睹。明暗各相对。比如前后步。而我洞山老人承习其言。以明暗表于正偏。以君臣辩于体用。以事理配于父子。不承言。不滞句。不伤锋。不犯手。以金针玉线家风。于宾主盘桓之际。有理可则。有事可凭。辨邪正。拣混滥。故诸方所尊。门庭施设。以此权接内。要且祇明今时挟带边事。据其正要。以父母未生前事为紧务耳。所以道夜半正明。天晓不露。但形文彩。即属染污。大众。祇如父母未生前。还有事理体用么。还有得失是非么。还有彼此问答么。还有圣凡生死么。所以欲承习其宗者。如是一切二边之法。所谓得失是非圣凡事理生死涅槃迷悟取舍。一切斩断。如提利剑。斩一握丝相似。一斩一切断。更无不断者。自然孤迥迥。峭巍巍。坐断圣凡。报化路绝。故老人三十年住洞山。土地神不得一见。岂非真得恁么地也。观其承接授受。亦无他旨。昔者云居膺在洞山后室住。每日随堂粥饭。忽数日不赴。洞山诘之。膺曰。自有天神送供来。洞山怒责曰。将为汝是个人。犹作这个去就耶。膺即恳求旨决。洞山曰。汝当不思善。不思恶。只恁么去。彼路自绝。于是天神不至。兄弟。诸方只说参禅。径山明明举似。如青天白日。更无藏讳。未审兄弟家真得恁么地也无。若直得恁么地时。掉臂度时。更有何事。若未得恁么相应时。且将本参顿在面前。他时后日。有人悟去也未知。除此之外。径山一无所识。

　　中秋上堂。告心比秋月。秋月有圆缺。世间无比伦。教我如何说。噫。寒山老人。云是文殊化身。何以口门窄。说不出。径山不敢与古人争衡。也要效颦说两句伽陀。吾心非秋月。秋月有盈缺。万物有无常。这个不生灭。大众会么。若也会得。不消径山更说劳叨。若也不会。不妨径山牵藤引蔓。从头说起。自今日始。逆数去年八月十五。也是这个。前年八月十五也是这个。前前年八月十五也是这个。如是乃至威音王那畔空劫已前有八月十五日皆不异这个。复以今年为始。来年八月十五也是这个。后年八月十五也是这个。后后年八月十五也是这个。顺数乃至千佛出世未来无量劫所有八月十五日皆不外这个。所以道古今天地。古今日月。古今人事。古今物理。上至诸佛。下至含灵。求一毫差别了不可得。兄弟。众中若有承当的。须要辩清浊。识好恶。凡所出言。必须绝渗绝漏。若一毫不尽。则未免后人简点。且道如何简点。不见东坡居士访佛印元禅师于金山。先日以书约曰。当学赵州故事。次日往叩。元公出门迎之。居士曰。昨以约之。何以还作这个去就。元公答以诗曰。赵州当日少谦光。不出三门见赵王。争似金山无量相。大千都是一禅床。当时诸方共美。今日径山简点将来。不无渗漏。何也。若云沙界一禅床。则居士未出房门。已踏碎元长老髑髅了也。何故到他跟前。被念一遍陀罗尼瞒过了也。山僧当时若见恁么举。把个汉抛在扬子江里。何故如此。且道这个是禅床。不是禅床。下座。

　　万历乙卯年闰八月二十五日。众请师开法于嘉兴福城东塔寺。上堂拈香云。此一瓣香。功高二仪。价重五天。卖者于十字街头高声大唤。不遇一人。买者踏遍天涯难得其样。山僧今日于人天众前拈出。供养本师释迦牟尼佛。又拈云。同天地之盖载。等日月之照临。秉四海之威权。均万姓之赏罚。端为祝赞
当今皇帝。又拈云。学博古今。洞纤悉以无疑。胸悬宝鉴。察是非而不惑。端为嘉兴府主洎及两县尊官。惟冀福寿爵禄增进。村落诵五裤之仁。朝堂受借寇之请。又拈云。源远流长。根深蒂固。受灵山之付嘱。为四众之金汤。端为现前檀越姚岳李黄等一班信官。成钟等一班居士。惟冀生生为菩萨友。世世作如来使。就座云。香已拈了。若是佛法。山僧口门窄。说不出。如论真实这一着子。你诸人脚根下这段光明。照天照地。亘古亘今。现前具足。不借他人。所谓万象不能掩其辉。三光不能并其耀。若欲省易会去。向山僧未渡江时会得。犹名钝置。若待山僧鼓两片。唇皮。拟欲领略。早是差了也。虽然。须知佛法有时节因缘。大众。且道作么是时节因缘。岂非今日是坐禅结制之时。若是上上根人。以法界为大伽蓝。以刹那际三昧融之。无三世性。如此。则过去无量劫非结。未来无量劫非解。现在二六时无住。生死也在里许。涅槃也在里许。无佛道可成。无三涂可堕。巍巍乎荡荡乎。直下是个自性天真佛。法尔如是。不假强为。略着思惟。即已不是。故曰是法非思量分别之所能解也。兄弟家还得恁么地么。未得恁么地。且依如来三期结制。以上中下限其身心。所言结者。结其同道之友同期出生死。同愿成佛道。志同趣同为友。若志趣不同者非所结也。制者。制自身心。直教洒落落地。宽廓廓地。静悄悄地。冷冰冰地。以百日为期。不为世法所牵。不为名利所夺。不为家怀所系。不为是非所间。真得恁么。自然虚而灵。寂而妙。亦为大丈夫能事了毕也。若也未能如是。且将个本参话头顿在目前。直下壁立万仞。如一人与万人敌相似。不教斯须差错。自然有日妙悟。兄弟。且道如何是你本参话头。你等岂不为生死出家耶。为生死坐禅耶。既为生死。生死不明。何暇别寻道理。求玄觅妙。何不把个生从何来。死从何往。直下决去。只如父母未生前本来不曾有此身。败坏后复是何物。前后既无此身。岂不同于水上之幻泡也。既同幻泡。体本无常。何可定执。若向这里明得。何差别而不了。何生死而不出。若真正得恁么地。则知山僧适来许多唠叨。大似恶水泼污人心田。扯下地去痛与一顿。争怪得他。虽然恁么。也迟了一着。若要直截会。让拂子有大神用。他却无许多伎俩。以其无伎俩故。却能坐断一切人舌头。还肯么。若也不肯。且向堂中默默简点看。下座。

　　上堂。三玄三要事难分。得意忘言道易亲。一句明明该万象。重阳九日菊花新。汾阳老人真为临济直下儿孙。出语尖新。超今越古。后来有尊宿将三玄三要逐句解说。所谓体中玄。句中玄。玄中玄。今日以东塔长老看来。此解非惟埋没祖宗。抑且赚误后学。何也。不见百丈云。六句内会取。三句外用得。若一句作一句说。长老自堕地狱。不干学人事。若三句作一句说。学人自堕地狱。不干长老事。如此。则汾阳真得古意也耶。蓦拈拄杖云。若唤作拄杖。是人天有句。若不唤作拄杖。是声闻无句。亦有亦无。非有非无。是菩萨中道句。若如是逐句指点。则拄杖子入地狱如箭射。然拄杖子还向你诸人道也无。以其无恁么道。穿过你诸人髑髅。透入你诸人眼睛。你诸人各各起一种知见。作一种见解。如此。则何止三句。乃至千句万句圆应自在。一念具足也。拈起云。看看。仁者见之谓之仁。智者见之谓之智。百姓日用而不知。良可悲夫。大众。见色闻声。了然不昧。何谓不知。还会么。然圣人说无定方。势难取信。何也。如云人莫不饮食也。鲜能知味也。与此极同。深哀其不知日用也。将何以明之。山僧今日且作盐铁判官。还以书判之。若日用粗浅之知。夫妇之愚。可以与知焉。若以性真微细之知。及其至也。圣人有所不知焉。若恁么。做个教学先生的奴也还欠三分。安敢人前称长老。岂祖师意旨。祇如是乎。兄弟。意旨有异乎是。有不异乎是。知见是同。受用是别。只如道生从何来。死从何往。圣贤了了知其落处。汝等忙然不知所向。若知得二字落处。便与圣贤不异。若也不知。焉得不名愚痴百姓乎。澄长老无可说。今日是重阳节。大家往烟雨楼登高望秋色。此犹是小知见。且道作么是大知见。欲穷千里目。更上一层楼。

　　上堂。俱胝和尚一指禅。三十年来用不残。自谓天龙相授与。看来冷眼总颟顸。大众。且道何故如此。蓦竖指云。祇这个指头。尽十方世界有情之类。阿那个无有。而云从天龙和尚得之。此可信耶。不可信耶。且天龙俱胝同在一时。或有秘授。尔今去彼一千余年。只如诸人指头各各具足。从阿谁得。所以肇法师云。昔物自在昔。不因今以至昔。今物自在今。不因昔以至今。不因今以至昔。自知今物之不往。不因昔以至今。自知昔物之不来。不来不往。故知物各住一际。大好言语。惜人之不尽解也。所以道古今天地。古今日月。古今人事。古今物理。如此。则三世诸佛。乃至天龙俱胝以及你诸人。同一鼻孔出气。一舌根谈论。人人头顶是天。脚踏是地。热则普天下热。寒则普天下寒。平等具足。阿谁欠少。而欲起心动念。求理舍事。作二边见。是岂智人所为也。虽然。只如父母未生前。这个指头落在什么处。此身败坏后。这个指头又何处有。未过关者。也不得草草放过好。余句不录。

　　上堂。今朝又是十月半。不识流年暗里换。脚跟下事未能明。只恐阎罗把饭算。欲透生死。除是铁汉。挺起脊。莫收伊。咬定牙关誓与断。大众。要明这个。须看他从上榜样。且道有何凭据。不见世尊初生时。便乃只手指天只手指地。周行七步。目顾四方。乃云。天上天下惟我独尊。兄弟。是他大人分上。具大气岸。与众不同。今日山僧分作三等相见。若上等的。向世尊未生前会得。犹较些子。中等的。向世尊当生之时便乃领得。亦是好汉。下等的。且把本参顿在面前。有日悟去也未知。余句不录。

　　上堂。今朝十月十七。错认弥陀诞辰。若能将错就错。诸佛时时降生。竖拂子召大众云。诸佛降生也。还会么。会即便会。莫落意地。拟议思量。即已不是。击禅床云。还闻么。闻即便闻。非是休分。直下领略。磕碎昆仑。大众。若向山僧二转语明得。则山僧辜负诸兄弟不少。若也不明。则诸兄弟。辜负山僧也多。还有不辜负者么。要得不辜负。须看他古德。始得现成受用也。昔华严隆从石门游。后嗣广慧。或问曰。和尚随石门。为什么却嗣广慧。答曰。我闻他凳子诗。所以便肯他。曰凳子诗若何。乞为我举。答曰。我当时行脚到彼。和尚令我剃我。头时擎凳子至。和尚曰。道者。我有凳子诗。你为我和。我曰。愿闻。和尚曰。放下便安稳。我时深肯他。是以嗣他。大众。祇个放下便安稳。三岁孩子也解得。及其至也。八十岁老人行不得。且道作么生是行得的时节。如有担千百斤担子。已经千万里路。一念放下。其间无有用心。亦非计较。自然庆快平生。若是如今兄弟闻恁么举。便欲用心遏捺。怒眼撑睛。唤作放下。所谓将心用心。岂非大错。兄弟。山僧不会说法。祇记得古人现成偈。举似也。撮得髻根牢便休。何须一日三梳头。大抵还他肌骨好。不搽红粉也风流。下座。

　　上堂。朔风凛凛正隆冬。叶落园林露木容。凋尽繁柯真实在。何必殷勤问主翁。物理循复。枯必然荣。目下虽然穷彻骨。来年依旧笑春风。大众。你们若作冬景会。许你具一只眼。若作佛法会。打碎你头。未快山僧意。且道何故如此。盖这一着子。亘今亘古非去非来。饶他四序循环。这个曾无变易。你诸人现前日用。现成具足。所以山僧不敢将个佛法二字。秽你心田。你诸人还肯山僧恁么举扬么。若也不肯。你须自看。要见利害在什么处。为复山僧举扬不当耶。为复你自己未会耶。若是山僧举扬不当。诸方自有具眼者简点。若是你自己未会。必须微细勘验始得。祇如这一着子。我今为甚么不明。为是昏沉所夺耶。为是妄想所间耶。为是求玄觅妙而向外驰求耶。为是不信自己而别求成佛耶。如是等无量因缘。时时简觉。简到无可简处。蓦忽回头。便同本得。始知从前不曾移易一丝毫。祇是自迷也。昔者灵云和尚于深山中默究三十年。忽然大悟。乃曰。三十年来寻剑客。几番叶落又抽枝。自从一见桃花后。直至如今更不疑。兄弟。将谓古人有多少奇特。原来无多子。祇说个自从一见桃花后。直至如今更不疑。下座。

　　阿弥陀佛诞辰上堂。净土周沙界。云何独指西。但能从此入。触处是菩提。竖拂子召大众云。见么。阿弥陀佛在山僧拂子头上示现降生也。于世自在王如来前发四十八种大愿。一一愿中。必云十方世界。若有众生闻我名号。乃至蠢动含灵。不生我国。誓不成佛。繇是即于此拂子头上。示现成道。坐金刚宝华王座。放顶上肉髻光明。照无边佛刹极微尘数世界。复于光中现无数化佛。及化菩萨。异口同音。说不二圆满修多罗。一一修多罗。有无量差别。乃至或说四谛。或说十二因缘。或说六度万行。或现神通。或入三昧。作如是等无量无边佛事已。师喝一喝云。被山僧一喝。浑如梦觉。直下见山是山。见水是水。色空明暗。事事仍旧。且道阿弥陀佛在什么处。莫是山僧诳唬人么。莫是你自己不会么。且莫草草。也要着些筋力。然后不被诸方所瞒。余句不录。

　　上堂。云门旧公案。山僧重与断。要识一千文。两个五百贯。虽然公案现成。也不得丢在无事甲里。须知一句中具三玄。一玄中具三要。有玄有要。有权有实。有照有用。始得不负己宗。若不如是。尽是堕身死汉。还会么。若也不会。山僧有个三玄三要句。布施大众去也。良久云。玄沙谢三郎。元是钓鱼汉。

　　天启癸亥十月。众请师开法于会稽云门显圣禅寺。上堂拈香毕。乃云。放下贪嗔痴。露出本来事。修学戒定慧。埋没天真佛。所以经云。居一切时不起妄念。于诸妄心亦不息灭。住妄想境不加了知。于无了知不辨真实。老汉不会解说。还依古人说颂。荷叶团团团似镜。菱角尖尖尖似锥。风吹柳絮毛毬走。雨打梨花蛱蝶飞。看他一经一颂。不曾加减半个字。极是现成。为甚么不解。盖繇这一着子。无你着力处。无你安排处。无你用功处。无你计较处。故曰是法非思量分别之所能解。既不许思量。有甚么不是。尔今诸方例云。定要坐禅用功。定要起疑参究。如斯等类。皆名颠倒。随语生解。有甚么了日。若是真正道流。不教你经典上留心。不教你昏散上着脚。但教冷冰冰地。一切是非思量恩爱名利攀缘。一齐放下。亦不住定。亦不散乱。亦不厌凡。亦不忻圣。除了着衣吃饭阿屎放尿。若加一毫伎俩。总名魔业。兄弟。老僧不甚解道。但以小知见记得古人现成话。举似大众。若是上根之人。见鞭影便行。若是中下之根。直饶设尽山云海月情。依然不会徒惆怅。下座。

　　上堂。举拂子召大众云。会么。阿弥陀佛在山僧拂子头上。现普覆法界身。放大光明网。发四十八种大愿。舒金色兜罗绵手。接引众生。同归净土。重举拂子云。汝等还见么。谅有眼的定见。不是盲的。虽然。见则定见。但是普覆法界身。未必是个拂子。若唤作拂子。则不见矣。且道有何凭据。不见经云。白毫宛转五须弥。绀目澄清四大海。且一毫两目。已占许多世界。你诸人各各都在阿弥陀佛眼睛里。阿弥陀佛普覆法界身。穿入你诸人眼睛内。彼非缩大入小。此非张小含大。一人如是。多人亦然。重重涉入。小大该罗。此实法尔如是。非是强言。因甚么拈来诸人面前。皆云不会。喝一喝云。尔今山是山。水是水。乃至香炉几案色色现前。且道阿弥陀佛在什么处。良久云。雪里鹭鸶飞始见。柳藏莺鹉语方知。

　　上堂。师才就坐。忽闻鸡鸣。乃云。呀。金鸡上座先为汝等转第一义谛根本法轮了也。更要讨什么消息。若也不会。重新再举。挥一尺云。这个是声。有耳皆闻。定非聋汉。举拂子云。这个是色。有眼皆见。定非瞎汉。更无丝毫瞒昧。不见道频呼小玉元无事。只要檀郎认得声。便下座。

　　上堂。老侬不识元字脚。强出人前要说法。错读曾参作鲁参。合堂大众皆笑杀。这一笑。中有妙。若还悟得其中意。点破当头这一窍。大众。如何是这一窍。良久云。动容扬古路。不堕悄然机。下座。

　　上堂天际日出月没。槛前山深水寒。光景分明说破。无有半字相瞒。大众。常不轻菩萨来也。且道向你诸人道个什么。他道我不敢轻于汝等。汝等皆当作佛。虽然。巧妙还未道尽。山僧则不然。改换一字。直言汝等皆已成佛。到此田地。当不因山僧鼓臭舌头皮而便欢喜。何以故。是你诸人自己的。欢喜甚么。亦不因不得而生忧恼。何以故。旷劫不曾失却。忧恼甚么。诸人若也不会。还有末后句举似大众。拈拄杖云。徒见六龙争斗舞。岂知丹凤入青霄。下座。

　　会稽云门湛然澄禅师语录卷第二
卍新纂续藏经第 72 册 No. 1444 湛然圆澄禅师语录


　　会稽云门湛然澄禅师语录卷第三

　　门人明凡　录

　　吴兴丁元公山阴祁骏佳　编

　　提语

　　提楞严经

　　把住也黄金失色。放开也瓦砾生光。释迦老子无端被你诸人勘破。观世音菩萨将钱买糊饼。放下手却是馒头。你诸兄弟若也不会。老僧礼你三拜。若也会得。我有三十棒。领出门外自打。为甚如此。正令欲行明赏罚。龙蛇场内决输嬴。

　　举不顾。即差互。拟思量。何劫悟。举起拂子云。云门大师来也。还见么。见即便见。不得回头转脑。挥一尺云。还闻么。闻即便闻。不得停思卜度。良久云。会么。若会。出来与老僧相见。若不会。则老僧当面瞒诸人去也。

　　正月又过今二月。衲衣下事犹未瞥。杜䳌忽向上林啼。一声两声都漏泄。不漏泄。踏着秤锤硬似铁。灵利衲僧。不消老僧一捏。捏不捏。放一着。向第二门头慢慢与你解说。

　　宿雨连绵落不休。途人若个不怀愁。老僧室内无闲虑。只看韶阳六不放。召大众云。且道韶阳老人道个六不收的意。落在甚么处。莫是一六俱忘么。莫是六合不收么。莫是无事生事。闲言剩语么。咄。且莫错会好。须知玄关一路。千圣不传。直须自己悟去。方始欺君不得。

　　昨夜雨霶烹。打倒蒲桃棚。诸行人力撑的撑。拄的拄。撑撑拄拄到天明。依旧可怜生。召大众云。此圆通讷和尚示众语。当时咸谓其说平实头禅。因此举时。大众改观。山僧效颦。也有一偈。举似大众。昨夜雨乒乓。雷轰天地鸣。幸无亏心事。所以不吃惊。不敢望你改观。只要应个时节。且道应时节一句作么生道。良久云。未过惊蛰一声雷。四十九日雪花飞。可怜蛇虫穷性命。不知几个受灾危。

　　佛手驴脚生缘。对众举犹未全。石女呵呵大笑。北斗却向南看。召大众云。黄龙和尚在山僧拂子头上。坐宝华王座。喜动于颜。乃云。此三关语。老僧三十年勘验学者。未有可意。经今一千余年。无人举着。你见个什么。敢尔相举。山僧对云。只晓得头顶是天。脚踏是地。日间三顿饭。夜来一觉眠。中间不晓得什么。这老汉见我恁么抵对。懡㦬而退。兄弟。还有分得失的么。如有。不妨怜悧。如无。也不得放过。

　　今朝过了有明日。明朝又有明日在。自从旷劫被他瞒。直下顿明始痛快。不痛快。不可央庠作么休。须怕阎王算饭债。

　　熏风时至解寒襟。滑滑山禽啼上林。好个圆通消息至。只是时人不解听。

　　山僧不会说法。只好应个时节。无端抹过那头。一切圣贤都杀。曾记得擎叉和尚无多言句。时中只持一条木叉道。道得也叉下死。道不得也叉下死。一日被人藏过。便以双手托空。张口㘞地。这老汉将谓多少奇特。元来离却叉子。便伎俩已尽。山僧即不然。借得人一把拂子。东拈西弄。今日已被讨去了。遂竖起指云。幸有这个不从人借的。甚是现成。而复人人有分。未证的。证取去好。

　　九九八十一。犁耙一齐出。一年春计在此时。不论贫富贵贱。大家齐着力。召大众云。且道着力句作么生道。不见道交互明中暗。功齐转觉难。力穷忘进步。金锁网鞔鞔。还有竿头进步。帘外翻身者也无。如无。且听楞严经。

　　今朝二月十五。个个成佛作祖。释迦老子唱言涅槃。一切人天以乐为苦。傍边有个汉呵呵大笑。且道笑个什么。

　　自地登空易。从空放下难。此中须着眼。莫作等闲看。已过关者。掉臂便行。未过关者看看。

　　杀活纵夺。把住放行。威风岸岸。有必行之令。气宇堂堂。有莫犯之威。或时呵佛骂祖。不怕天雷霹雳。或时较因论果。却惧阎罗大王。且道托胆的是。小心的是。有定当得的么。如无。老僧定去也。戴角披毛扶正令。浑身泥水有谁知。

　　有句无句。如藤倚树。树倒藤枯。句归何处。即五阴六入是有句。非五阴六入是无句。离此两途。作么生唤作五阴六入。

　　今朝二月十九。处处堤垂绿柳。春禽漏泄圆通。令人各各知有。召大众云。观世音菩萨远辞普陀洛伽。来我拂子头上示现降生。放大光明。照耀天地。一处如是。一切处亦如是。一世界如是。一切世界亦如是。竖拂子云。还见么。击卓云。还闻么。既见且闻。且道观世音菩萨在甚么处。良久云。处处绿杨堪系马。家家有路透长安。

　　提灯笼入山门来。移山门向佛殿里。云门恁么道。奇特甚奇特。太煞费功夫。争似我这里将禅堂安在大殿上。唤作禅堂却是大殿。唤作大殿却是禅堂。可谓一举两得。极是现成。还有共相证明者么。

　　尽十方世界。拈来只是个拂子。海神以万斛真珠。相配不起。古今未有一人酬价。独有韶阳干屎橛。犹较些子。山僧另讨便宜。只这个拂子从人借得的。若被讨去。则光赤赤。圆陀陀。脱体无依。满盘托出。还有人酬价也无。如无。则贱货自收去也。良久云。运退黄金失色。时来瓦砾生光。

　　唤二作一。指七为八。手秉太阿。圣凡尽杀。却忆东村黄大姐。倒戴西村李公袜。无论贫富贵贱。见者闻者都笑杀。且道山僧今日解何宗。噫嘻嘘。阿喇喇。

　　万代金轮圣王子。只这真如灵觉是。菩提树下度众生。度尽众生出生死。召大众云。要见圣王子么。这拂子便是。要见真如灵觉么。香罏烛台是。且如拂子是借得的。香罏烛台是常住的。既然物各有主。不可把他的认作自己。还识自己么。山僧与你添些注脚。万代金轮圣王子。夜半花猫赶老鼠。只遮真如灵觉是。旷劫至今不移此。菩提树下度众生。海庭泥牛睡正浓。度尽众生出生死。赤脚赶过三千里。分付诸人。切须珍重。逢人不得错举。

　　若人识得心。大地无寸土。不信女娲氏。天缺炼石补。召大众云。且道山僧今日登此宝座。有何所补。良久云。举意碎铁钵。无心射石虎。

　　正月二月又三月。一年四季占一截。饶他暗里流年换。惟有真心不生灭。大众。正当生灭时。还有不生灭者么。猿抱子归青嶂里。鸟啼花落碧岩前。

　　入荒田。不拣草。信手拈来。不值干撇枣。召大众云。只如逢强即弱遇贱即贵时又作么生。良久云。踏破铁鞋无觅处。得来全不费工夫。

　　阳和布泽大地春。子规啼处是深林。声声劝道归去好。不识渠侬何处人。召大众云。你诸人旷劫来主人公唤甚么名字。

　　宿雨连绵奈若何。满堂僧众念摩诃。老天若肯生慈愍。拨散浮云见大罗。召大众云。且如红日丽天时作么生道。草木遂生花发笑。村庄是处唱尧歌。

　　云居不会禅。洗脚上床眠。冬瓜直儱侗。瓠子曲弯弯。虽则奇特。太煞露锋芒。山僧也敢效颦。辄呈一偈。非敢与古人斗胜。祇要两般一赛。散木不会禅。人说只要钱。吃饱白米饭。百事无可言。

　　工部陈静台居士至。师云。春光荡漾春风和。堤柳开颜鸟唱歌。粉蝶翩翩过墙去。祖师心印事如何。召大众云。只如楞严会启。龙象筵开。国士登临。如何举唱。昔日不忘亲付嘱。今朝犹向此中来。

　　若人欲了知。三世一切佛。应观法界性。一切惟心造。召大众云。只如阿难遭淫术而生慌怖。见胜相而即修行。且道这个是心。不是心。若道是。何故如来咄云此非汝心。若道不是。一切惟心聻。还有定当得的么。如无。山僧自道去也。是则龙女顿成佛。非则善星生陷堕。咄。

　　举不顾。即差过。拟思量。何劫悟。云门大师拈山门入佛殿里即且置。还知移须弥纳芥子中的。且道是甚么人。

　　禹门三级桃花浪。神鱼莫教遭点额。一跃直须万丈高。自有风云赠霹雳。召大众云。且道透龙门句作么生道。三级顿超逞奇特。一生方显自英豪。

　　随缘成办事如何。赤脚波斯渡汨罗。三闾大夫施一问。直教石女眼懡㦬。召大众云。且道问个甚么。老僧眉毛长多少。

　　春风吹遍园林好。一夜残红落多少。真个光阴暗里去。时人闻者皆懊恼。休懊恼。但听子规无别语。声声劝道归家好。且道家在什么处。

　　湛然老。精瞎秃。倒挂三千年。何曾倾出一点墨。虽然如此。寻常无半个低钱。要称敌国富。路中拾得干屎橛。对人说是返魂香。是这等讨便宜汉。谁能如之。不似云居罗汉披襟处。且做巩县茶瓶接嘴时。

　　绿满园林翠欲流。子规啼血正绸缪。纸灰堆满三千冢。哭到斜阳恨未休。召大众云。为人一世。收成结果。不过如是而已。何似大千世界为丘冢。去来生死总在里许。直教长河为酥酪。祭献此人。他亦不受。且道是甚么人。

　　召大众云。拂子昨夜作怪。化作龙吞却三千大千世界。许多六道四生。都向什么处安身立命。还知落处么。水向石边流出冷。风从花里过来香。

　　前山头鸦鸣。后山头鹊噪。祇这是圆通。沉思即不妙。妙不妙。哑子吃黄连。有口不解道。

　　毗卢遮那佛。愿力周沙界。一切国土中。恒转无上轮。所以尘说刹说炽然说无间歇。山河大地一齐说。如此。更教山僧说个什么即得。良久云。一般奇特处。料得少人知。

　　尽大地撮来如粟米大。打鼓普请看。漆桶都不会。雪峰老人眼界忒无人。争似我这里尽𪙁牙地。见山是山。见水是水。乃至莺啼鹊噪。色色了然。要个不会的也难得。

　　若论此事。三乘胆丧。十地魂惊。直饶等觉菩萨见性如同罗月。召大众云。且道衲僧有甚过人处。敢尔大言。不见道如将梵位。直授凡庸。非常之旨。人焉廋哉。

　　未达境惟心。起种种分别。达境惟心已。分别即不生。召大众云。即如现前山明水绿鹊噪鸦鸣。是分别。不是分别。试断看。

　　灯笼昨夜笑咍咍。云何露柱也怀胎。天明生个白头子。至今游荡不归来。好归来。黄花与翠竹。早晚为谁灾。古人道处虽则尖新。未似我遮里明明举似大众。且道作么生是明明举似。长长一个矮子。光下颔一个胡嘴。

　　天得一以清。地得一以宁。君王得一天下平。只是衲僧分上用不着。何也。不见道万法归一一归何处。

　　三十颈项纹生。定同颜子。五十子宫肉满。难学商瞿。尽谓澄长老是个人天法师。原来是个设帐先生。只如五行具足。四大完全。则从汝说富说贵说贫说贱。倘有无面目汉。且道是凡是圣。

　　第一句荐得。与佛祖为师。第二句荐得。与人天为师。第三句荐得。自救不了。山僧举扬的是第三句。拂子是第二句。作么生是第一句。有人缁素得出。管取一念无生。前后际断。自然超彼魔境。其或未然。且来听楞严经。

　　恁么也不得。拈过一边。不恁么也不得。放过一着。恁么不恁么总不得。且道作么生。如有人定断得出。管取五十种阴魔。一念顿超。如未能得。且看作么生分解。

　　诸佛不曾说法。汾阳略宣一字。不是纸墨文章。亦非维摩默地。汾阳太煞孤硬。只如山僧今日上堂对众举扬。还是维摩默地耶。且道还是纸墨文章耶。咄。都卢是个辩魔篇。

　　一念不生。挺露堂堂。直下顿了。非是不及。明历历。常的的。祇在当人日用中。要且日用收不得。大丈夫应须目下自成褫。莫待当来问弥勒。大众。会么。如或未会。但看石头问六祖。教你只好寻思去。

　　举一明三。目机铢两。是衲僧本分。寻玄摘妙。依疏解经。乃座主家风。虽则顿渐成差。要且同归一致。尔来宗教相攻。彼此矛盾者。是不达本也。所以山僧二边一齐拈出。是耶非耶。任他诸方卜度。

　　提思益经

　　依经解义。三世佛冤。离经一字。即同魔说。这不得。那不得。且道如何通个消息。良久云。香从花里来。水从石中出。

　　召大众云。云门大师来也。向你诸人道什么。但说拂子昨夜变作龙吞却三千大千世界去也。你诸人向那里存住。知么。如或不知。山僧代他通个消息。良久云。无风荷叶动。必定有鱼行。

　　大众。见么。释迦牟尼佛在山僧拂子头上。坐宝华座转大法轮。说光明种种名号力用。上根利智者。见则顿证自心。立地成佛。若是中下之根。莫谓山僧一例说梦好。

　　昨夜泥牛耕破月。波斯怒眼恨不彻。石人抚掌笑呵呵。木女㥬惶泪成血。且道是何宗旨。我亦不识。只要拈来应个时节。且如应时节句作么生道。熏风醉倒西湖客。莫把杭州作卞州。

　　阳和布满上林春。草色青青柳眼萌。要识本来真面目。东风遍意醉游人。大众。山僧举来。只要作个山门标榜。若作佛法商量。三十棒打碎你头。也怪他不得。

　　直下承当。犹名钝滞。如何若何堪作甚么。若向山僧未出法堂诸人未生一念时会得。略较些子。其或不然。且听思益经。

　　儒者秉烛苦读。田者带雨耕锄。虽则劳逸有异。要且同是功夫。只如沙门辈仗佛光明。不田而食。不蚕而衣。毕竟成得个什么事。还知报恩句么。良久云。雨滋三草秀。是处唱尧歌。

　　春风淡荡春气和。掷柳黄莺弄锦梭。造化织成何所用不如静念萨婆诃。大众。若作世俗会。许你具一只眼。若作佛法会。带累老僧入地狱如箭。

　　老僧没能奈。行动少自在。缺齿不关风。心直兼口快。昨夜撞倒须弥山。直得帝释天尊龙床宝座去了半块。大众。且道山僧恁么举扬。是何道理。良久云。我亦不知是何道理。祇似三江人唱曲。

　　绰约桃花映水红。灵云繇此显家风。年年一度常如此。何必从他问主翁。大众。这是山僧直下举来。祇要应个时节。你诸人莫作春意会好。

　　噫唏嘘。阿喇喇。提不起。这一着。放得下。快活杀。昨夜观世音菩萨化作夜叉。阎罗大王化作菩萨。且道何以如此。不见道善人无恶心。恶人无善念。善恶不相到。祇如前后步。若向这里会得。倜傥分明。如或未会。且听下文分解。

　　众宰官请提法华经

　　拈来无不是。用处莫生疑。昨夜泥牛斗。踏杀老波斯。大众。众中还有证明者也无。如无。且听山僧讲弘传序。

　　海底泥牛含月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内。有一句能杀能活。能纵能夺。若人简点得出。一生参学事毕。噫。古人奇特甚奇特。只是太颟顸生。争似我这里直截。无可瞒昧。诸人还乐闻么。良久云。是法不可示。言辞相寂灭。

　　一光东照。智境全彰。半句未吐。真心斯在。释迦老子竭力提持。祇得一半。若要完全。直得南山起云。北山下雨。石女怀胎。木人抚掌。略较些子。众中还有会得的么。良久云。会得的。端坐念实相。若也未会。听老僧下文分解。

　　老侬不识字。错读己已巳。去问大大人。答道弥是襧。且道识字的是。不识字的。是。良久云。若是狮子。终不逐块。

　　取不得。舍不得。不可得中只么得。老僧胡乱且拈来。上一横。下两直。任君持去问达磨。达磨只好道不识。何以故。止止不须说。我法妙难思。

　　光非照境。境亦非存。光境俱忘。复是何物。竖起拂子云。大众看看。老僧拂子放眉间白毫相光。十方各照万八千土。具大神通。有大利害。你等诸人举眼。则瞎却汝眼。若欲侧耳。塞却汝耳。若欲起念。则触碎汝心。直欲眼不得而见。耳不得而闻。心不得而念。正当恁么时。老僧与你通个消息。良久云。黄莺上树一枝金。白鹭下田千点雪。

　　对一说。倒一说。拂子大转广长舌。遍覆三千大千世界。超度百亿须弥日月。直得尘说刹说无间歇。山河大地一时说。甚至释迦老子种种譬喻种种因缘无数方便广演言教。未得这个老汉一截。大众。且道这汉有甚长处敢尔如是大口。只为他说法不容思量分别。

　　眼若不睡。诸梦自除。心若不异。万境一如。众中还有知时识节者么。若无。不得草草放过。大家时中简点看。

　　诸法从本来。常自寂灭相。以方便力故。为五比丘说。竖起拂子云。看看。这个是方便。抚尺一下云。这个也是方便。何以故。不见古人道向声色里透过。始是实际。只如离却方便。作么通个消息。良久云。不因柳毅通消息。怎得家音到洞庭。

　　一拽石。二挨磨。日用云为莫蹉过。玄沙本是谢三郎。休向前村觅李大。大众。如何是不蹉过的事。良久云。只见六龙争斗舞。岂知丹凤入青霄。

　　春夏秋冬迭相迁。个中真实不堪言。若教悟得空王旨。顿足槌胸叫阿天。大众。众中还有悟得空王旨者也无。若无。老僧与你说破。良久云。我不敢轻于汝等。汝等皆当作佛。

　　诸法从本来。常自寂灭相。春到百花香。黄莺啼柳上。似则也似。是则未是。何以故。争奈冬行春令。老僧今日拈来。也改头换面作一偈。诸法从本来。常自寂灭相。冬至朔风寒。兽罏添白炭。不敢与古人斗巧。也只好应个时节。

　　秋老园林尽萧索。朔风何似偏狞恶。烂红吹尽树头空。这个繇来不凋落。都道枯不如荣。岂知法华会上恰用得着。何以故。不见道此众无枝叶。惟有诸贞实。

　　三界无安。犹如火宅。若知出要。当下心息。绝承当处。无烦气力。老僧说破。任汝自择。

　　须知火宅内。总是长者儿。逐爱随憎嫉。所以自成痴。竖拂子云。还会么。若也会得。饶他羊车鹿车大牛之车。都是闲家具。

　　痴子漫奔波。台山即土坡。文殊祇这是。何处觅弥陀。古人太杀慈悲。分明道了也。若也会得。更复何图。所以道但向家中自合辙。何愁门外不通车。

　　西风正威恶。万籁俱萧索。枝叶尽凋零。露出这一着。大众。且道那个是这一着。良久云。夜来何处火。烧出古人坟。

　　一不得放过。二不得住着。三要着眼睛。四要知下落。若肯一念回光。超然便出火宅。咄如识得这个咄字。管教十方刹海冷沉沉。一切圣贤如电拂。

　　门外竛竮子。何意事闲游。家财无可付。长者日添愁。噫。争似酒楼听歌妓。你若无心我也休。

　　要识长者子。竛竮路上徒。甘为佣作客。志气一心无。噫。大丈夫汉顶天立地。何不直下承当。也省许多心力。

　　万代金轮圣王子。只这真如灵觉是。菩提树下度众生。度尽众生出生死。般若又道若有众生如来度者如来即有我人众生寿者。一佛一祖。两般拈出。未免肴讹。山僧特与他和会。秋深山露骨。天冷水交清。觌面无迴避。噫。他是何人。我是何人。

　　杀尽始安居。护生须是杀。尽大地拈来。无有不是药。无论心病身病。服者见者断尽命根十有七八。且道何以如此。良久云。题目分明。

　　知病不知药。群生俱夭死。知药不知病。神医无治理。药病两皆除。可达无生旨。大众。且道作么生是无生旨。良久云。南山起云。北山下雨。

　　有相无心。相随心灭。有心无相。相逐心生。所以善人无恶心。恶人无善眼。只如藤蛇入口。邓通以之饿死。香山还带。裴度位致三公。且道还是授记使然。还是因果致得。未证据的分别看。

　　西风何太恶。园林尽萧索。非但江湖客商受禁持。吹得室内禅师也七零八落。虽然恁的无情。也有为人好处。大众。且道如何是为人的好处。不见道此众无枝叶。惟有诸贞实。

　　十方无壁落四面亦无门。直得圆陀陀。光烁烁。展辘辘。活泼泼。唤作大通智胜得么。良久云。竹密不妨流水过。山高岂碍白云飞。

　　内外绝行踪。通身无影像。阃内不闻名。深宫不标嫡。未会者参大通智胜去。

　　有向无中得。无向有中求。要识其中意。韶阳六不收声和自然响顺形直必也影端。什么成佛不成佛。授记不授记。都是闲话柄。古人道拾得一文钱。买个馍馍吃。当下不肚饥。

　　鼓寂钟沉托钵回。岩头一拶语如雷。果然祇得三年活。莫是从他授记来。此是张天觉一夜不眠。浑如梦醒。当场掇出。堪于人天众前作个标榜。且道作么是标榜。无风荷叶动。决定有鱼行。

　　一棒一条痕。一掌一握血。未是性燥汉。直得棒如雨点喝似雷奔。始有参学分。大众。且道如何是参学的句。良久云。若知灯是火。拍手哭苍天。

　　寂寂直言寂寂。惺惺真是惺惺。泥牛空里翻筋斗。木女崖前也吃惊。且道是何宗旨。我亦不识是何宗旨。祇是安乐行。

　　不惧子湖狗。好颠曹山酒。撞着刘铁磨。颠倒两头走。若向这里会得。可与论安乐行。

　　从天降下贫穷。从地涌出富贵。中间有个汉无国土可居。无世界可立。还是贫穷耶。富贵耶。看看。

　　不了于自心云何知正道。彼繇颠倒慧。增长一切恶。大众。且道如何是自心。未会的。且听寿量品。

　　未达法惟心。起种种分别。达法惟心已。分别即不生。只如此经分因别果。较量功德。且道是分别。不是分别。请论量看。

　　一念信解。价胜七珍。须臾受持。功超沙劫。云何得恁么尊贵也。岂不见勇士迷之而转闷。龙女献之而成佛。

　　连朝宿雨漓披。途人无不攒眉。老僧无别剩语。畏寒更欲添衣。大众。若会玄中的。须明上上机。

　　毛端现刹。尘转法轮。芥内须弥。粟藏世界。冷眼看来。未是本分事。且道如何是本分事。良久云。惟独自明了。余人所不见。

　　含珠报德。按剑者自痴。抱璞呈君。刖足者不智。众中还有知恩报恩者么。若有。不得辜负常不轻菩萨。

　　拂子昨夜逞神通。毫光直透三千界。其间铁围大海诸佛众生共转法轮。各证解脱。天明起来。都是一场大梦。且道是何境界。良久云。梦里明明有六趣。觉后空空无大千。

　　老僧室内犹嫌冷。路上行人奈若何。莫道释门多澹泊。须知檀信受奔波。众中还有知恩报恩者也无。良久云。挺起脊梁休放过。静中须念萨婆诃。

　　贪嗔烦恼病。定慧力解脱。二者正相等。拈来都是药无论心病身病二乘病。服者嗅者皆安乐。只恐不解忌口。大众。且道如何是解忌口。良久云。宁可截舌。不犯国讳。

　　洪音大转。沙界同闻。一语发挥。群生了解。既然如此。新罗不打鼓此间不上堂又作么生。

　　金风似箭。扑头扑面。好个圆通。时人不荐。且道荐后如何。直如急水打毛毬。着眼看时寻不见。

　　老僧畏寒懒向火。衲被蒙头背风坐。曝日开怀摸个虱。私谓宰相不如我。虽然恁地风光。也要挨过五九四十五。大众。且道四十五日后如何。东风齐至蛰草萌阳和运转大地春。

　　性本具足。圣凡无差。一念回光。便同本得。众中还知一舍邪心。即登正觉者。且道是什么人。

　　举一明三。目机铢两。收来太促。放去较赊。若向个中明解得。何须门外觅三车。

　　撒幔天罗网布遍地葛藤。收罗四海英豪。接引诸方作者。冷眼看来。是大不得已作死马医。争似如今揭却罗网。收起葛藤。使有目皆见有耳皆闻。更无藏躲处。诸人还知么。若不知。且听第二场。

　　会稽云门湛然澄禅师语录卷第三
卍新纂续藏经第 72 册 No. 1444 湛然圆澄禅师语录


　　会稽云门湛然澄禅师语录卷第四

　　门人明凡　录

　　吴兴丁元公山阴祁骏佳　编

　　小参

　　冬至小参。夏至至日短。冬至至日长。否极还泰来。阴消复阳长。大众。此天地自然之化。情与无情莫能逃其一齐之令。所以道古今天地。古今日月。古今人事。古今物理今年冬至。也十二个时辰。去年冬至。也十二个时辰。前年冬至。也十二个时辰。如是乃至穷尽过去劫。也只有十二个时辰。增一毫不得。复穷来年冬至。也十二个时辰。来来年冬至。也十二个时辰。如是乃至未来无数劫。也只有十二个时辰。减一毫不得。兄弟。汝等与他古人差别在什么处。各各不自成褫。而欲好肉挖疮。起模打样。殊不知动念便差了也。我大觉老人于悟道时。便云奇哉。众生皆有如来智慧德相。良繇妄想执着不能证得。繇是以种种因缘。种种譬喻。广演言教。无数方便。引导众生。令离诸着。无别有旨。人根钝滞。将谓有着可离。石霜大师又与打破道。一念万年去。寒灰槁木去。一条白练去。古庙香罏去。这等说话。虽则作死马医。依而行之。大有好处在。余句不录。

　　小参。云门大师来也。道什么。他道拄杖子化龙。吞却三千大千世界。你诸人向什么处蹲坐。云门老人忒煞无情。直下教人无立地处。山僧拄杖子即不然。坐便倚壁。行便扶持。亦不变作龙。亦不吞三千大千世界。你诸人坐立俨然。且道向甚么处着眼。还会么。若也不会。更与你添些注脚。只这拄杖子。唤作拄杖子则触。不唤作拄杖子则背。不得有言。不得无言。不得转机。不得着语。正当恁么时。且道作么通个消息。为复夺却。抛向地下得么。为复折作两橛得么。为复竖一拳喝一声得么。为复礼三拜。拂袖东行西行得么。若如此弄闲伎俩。被拄杖子收却了也。所谓莫将闲学解。埋没祖师心。大众。这个诸方为之举话。你诸兄弟进堂半期。谅必知其落处。定不为拄杖子瞒却。若也不知。也须着些精彩。不可今日明日。只么度时。以当平生行脚。须知光阴易度。岁月难留。恍惚之间。便成蹉过。禅和家用工夫。大似行路。一日一日要知程途。若也不知。将何所教于后人也。兄弟。你们时中应自简觉。我自进堂已来。昏沉得渐轻不。妄想得泯绝不。用功觉得力不。见地觉明白不。如人饮水。冷暖自知。若不得恁么地。大丈夫何得自欺。因山僧举。从今日为始。既往不咎。以后决不可如此差过。决定要知落处。诚有如是决志。有如是猛烈。可谓彼此不相辜负。如不相悉。啼得血流无用处。不如缄口度残年。

　　小参。烟雨盗将山色去。溪风送得水声来。本来法法皆如此。莫教心识强安排。兄弟。众中若作境会。许你具一只眼。若作佛法会。打碎你头。何故如此。我王库内。无如是刀。虽然如此。要了世法。向佛法中会。要了佛法。向世法中辩。盖佛法世法。文字诠表有二。其实性则无二也。无二之性。即是佛性。苟悟如是佛性。则古今人事。古今佛理。古今世界。古今日月。曾不教你起心动念。然后得也。近有不识方便者。疑欲驱昏敌散。遣妄求真。或取静功。学死灰禅。看话头。觅义解。取舍既经于心。是非定干于念。可谓唐丧光阴。于理何益。珍重。

　　小参。目前无法。意在目前。不是目前法。非耳目之所到。大众。既非耳目所到。何有是非逆顺之可得也。然则虽非目前。要在目前以验其实。经中所谓行于非道。通达佛道。何为非道。即目前一切逆顺中。𢫫身而过。无障无碍。是故提婆达多。是佛积劫恶友而云我。因提婆达多善知识故。令我疾得阿耨菩提。乃至证得三十二相八十种好。又云。一切众生闻提婆达多品。受持读诵。不复堕于三恶道也。如此。则岂非观逆成顺。繇非道而通达佛道耶。而今多见兄弟发心坐禅。因师友警䇿昏沉。勃然动其嗔心。以致诤论。似不如无情之木头也。何则木头者为良匠多方弹削。始成梁栋。如彼木头忽作嗔云。我在山中。大块载我。雨露滋我。何等自在。尔无端取我回来。多方薄我如是。则非惟不能成器。抑且为怪物矣。故曰生我者父母。成我者师友。假如衣冠不正者。即路人亦须相劝。何况僧称和合。和合则无诤论。既已结制坐禅。则和中最和者同结其心。共期出于生死。彼得即如我得。我失即如彼失。欲不使一人警䇿。可乎不可乎。

　　径山小参。坐禅已一月。那事曾未彻。不肯自承当。从教眼出血。且道何故如此。不见道佛为你不得。天为你不得。人为你不得。父母为你不得。师友为你不得。必须自己解作活计乃得。有等兄弟见恁么理论。便不信有妙悟。不肯做功夫。向册子上学些现成话。凑合几转语。以当自己平生事。岂不云大错也。何也。古人等闲出一语句。掷地作金声。透过一切声色关窍。一切文字义理。皆洞根源。不为障碍。七通八达。罗笼不住了也。你这一转语。果得恁么地相应么。于生死中真得解脱么。若也未得。且不可掠虚。须要老实做功夫始得。又有一等兄弟。更作种种计较。乃云必须做静功。静功做不去。乃云动亦何尝不是。或云念佛自然心静。或云念佛颟顸。不若参禅。简点昏妄根源。根源披露。自然昏妄自除。或云参禅儱侗。不若看教。有文字可则。有义理可凭。岂彼无义味话头。而能自了。或云教惟文字。互立互破。曾无实义。若不参禅。了悟自心。终不济事。作如是等种种计较。可谓徒丧光阴。于理何益。径山不会谭禅。祇可点病。是病非病。诸兄弟各自知时。若还点着痛处。各各自求对治。若也无病切勿好肉挖疮。珍重。

　　小参。秋雨足。年谷熟。处处唱尧歌。人人咸鼓腹。大众。只如太平无象。八表归降。直得销兵器为农器。改旌旗为酒旗。不动干戈而坐见胜负者。且道是什么人曾恁么来。昔者鼓山赴闽王请。雪峰云。雪峰门下好一只圣箭。射入九重城里去也。孚上座云。不然。待某甲勘过始得。乃自赶至中途。问云。师兄向什么处去。答曰。九重城里去。问曰。忽然三军围绕时如何。答曰。他家自有通霄路。曰恁么则离宫失殿也。答曰。何处不称尊。孚即拂袖便回。举似雪峰。峰云。他有语在。孚云。这老冻侬犹有乡情在。峰便休去。这公案。诸方少有定断。径山不惜眉毛。为你诸人作口业去也。一人死中得活。好手手中呈好手。一人半路抽身。得便宜处失便宜。雪峰道好只圣箭射入九重城里去也。不知早是抛钩掷钓。孚云。待某甲勘过始得。岂知盲龟跛鳖已纳败阙了也。回来举似。大如把髻投衙。峰云。他有语在。须知也不是好心。孚云。老冻侬犹有乡情在。祇识贪前。不觉错后。他也未必要显胜负。只为圆成前话。岂知家贼难防。所以祇似个赤土涂牛奶。是伊雪老无齿大虫伤人不知痛。所以便休去。若是庞公少这一句不得。大众。径山恁么批判。你诸兄弟还肯么。若是久参上士。是伊定知雪峰做贼处。若是新学初机。切不得一向在他三人分上着脚。直须自己打开胸襟。方始知他落处。今日径山不会谭禅。一向依门傍户布满地葛藤。我今还以古人现成偈句举似。良久云。善哉三下板。知识尽来参。既善知时节。吾今不再三。

　　小参。俱胝和尚一指禅。三十年来用不残。冷眼看来犹未是。后人不可被颟顸。大众。诸方尽传。俱胝和尚初住山持咒时。有尼名实际。来戴笠子执锡。绕师三匝曰。道得即下笠子。如是三问。师皆无对。尼便去。师曰。日势稍晚。何不且住。尼曰。道得即住。师又无对。尼去后师叹曰。我虽处丈夫之形。而无丈夫之事。不如弃庵往诸方。参寻知识去。其夜山神告曰。不须离此。将有肉身菩萨。来为和尚说法也。逾旬果天龙和尚到庵。师乃迎礼。具陈前事。龙竖一指示之。师当下大悟。自此凡有学者参问。惟举一指。别无提唱。有一供过童子。每见人问事。亦竖指祗对。人谓师曰。和尚童子。亦会佛法。凡有问皆如和尚竖指。师一日潜袖刀子。问童曰。闻你会佛法是否。童曰。是。师曰。如何是佛。童竖起指头。师以刀断其指。童子叫唤走出。师召童子。童子回首。师曰。如何是佛。童子举手不见指头。豁然大悟。大众。这一着子。若在指头上。为什么童子断去指头才悟。若不在指头上。为什么和尚竖一指。更无别语。你们若能真实悟去。则知山僧所云不可被颟顸。非为故抑也。余句不录。

　　为刑部陆西源对灵小参。大丈夫秉慧剑。般若锋兮金刚焰。非但空摧外道心。早曾落却天魔胆。大众。且道般若有什么奇特。得恁么猛利。不见经云。一切有为法。如梦幻泡影。如露亦如电。应作如是观。且道如是。作么生观。所以云。若以色见我。以音声求我。是人行邪道。不能见如来是知一切色声到般若分上。都用不着。故曰般若如大火聚。四面不可入。且道有什么凭据不见世尊敷座而坐。未尝开口说个元字脚。而空生便云。希有世尊。古人所谓待他开口。成得个甚么。只这个赞叹处。便见他父子共秉金刚王宝剑。当头一挥。直下无你用心处。无你思惟处。无你分别处。无你计较处。囫囵无一些缝隙可得。天魔外道欲何为耶。空生见此奇特。一切无敢近傍。而未审如来以何为护念。以何为付嘱。后世发菩提心者。应云何住。云何降伏其心。而世尊无他辞。但曰应如是住。如是降伏其心。如水注水。似空合空。一部般若六百卷。不消如是二字。已周足了也。昔者空生于岩中打坐。释梵散花。问曰。散花者谁。答曰天。曰何以散花。答曰。尊者善说般若。故我散花。曰我无言语。何为善说。答曰。尊者无说。我等无听。惟无说无听。是名真说般若。噫。帝释大似以赃枉诬。而不知空生反受其益。既亲从此中来。见世尊默然。便云希有。所谓曾为浪子偏怜客。大凡处世有所作为者。未有不本过去曾向个中来者矣。兹者吏部尚书五台陆公。受佛付嘱。秉护法心。现宰官相。游娑婆界。所以尝闻往阿育礼舍利。而舍利放光若五车轮。故浙西东一带佛法。莫有不蒙其力者。其子刑部西源居士。克肖乃父。禀性仁慈。为人心切。日持金刚。一生不易。敢于有为。惟善是从。所以朝野莫不称其为善人也。若非真正克家之子。安能不违乃父所教如是切耶兹者捐馆以来。已及一年。乃弟季君请山僧对灵敷扬法旨。山僧自愧无能。且将就依经傍教。引一二句。用赴所怀。经云。妄认四大为自身相。六尘缘影为自心相。譬彼病目。见空中花。及第二月。善男子。空实无花。病者妄执。世人闻此。莫不惊疑。未能即信。惟我西源居士即今四大分离。六根不有。于大寂定中。亲证这个境界。回顾旧日所为一一不然。还肯么。若能自肯。便乃优游亦华藏世界。出入于寂灭场中。见闻觉知。旃檀林里见如来。俯仰折旋。菡萏花中瞻圣像。仰烦大众念弥陀经。送他一程。

　　为太守杨五参夫人吴氏对灵小参。一念普观无量劫。非去非来亦非住。如是了知三世事。超诸方便成十力。大众。此是华严经三天偈文。盖此经顿彰法界。圆演妙性。直下无生死可出。无涅槃可证。无圣凡可分。无轮回可免。性真如是。非为强言。若能契旨。生不足忻。何以故。生如寄故。死不足畏。何以故。死如归故。今人不了。忻生畏死。是不知生死也。有一等强作主宰。便云死不足畏。此又不然。是他圣贤了达无生无死的道理。乃可如是。今人于一毫利害。便觉触心。可不畏乎。兹者五参居士特为贵杨夫人吴氏五七之辰。请山僧对灵说法。山僧自揣道非真悟。学失师宗。于人天众前说个甚么即得虽然法本无法。遇缘即起。山僧据古验今。略为较量。昔者舍利弗问天女曰。汝何不转女身。天女答曰。我十二年来。求女身相。了不可得。当何所转。于是天女以神力化舍利弗为女身。自己化为舍利弗。问曰。汝何不转女身。答曰。我亦不知当何所转。是知佛性无差。见处有异。譬如梨园本一男子。以女饰装之。而见者闻者咸谓女人。本一女人。以男人衣服饰之。而见者闻者咸谓男人。一身无异。衣服成差。肉眼好瞒。圣心非昧。若能这里着眼男也。女也。生也。死也。真如幻影。未能如此。圣人有现量。凡夫可比知。何谓比知即如吴夫人在世之日。也有恩爱。也有是非。广大家财。众多眷属。件件是放不下。舍不得的。到尔今来。恩爱割断。家财不顾。眷属相抛。单单有个色身。尚不相保。除此之外。更有何物而不修省。大凡死者为生人之鉴。生人当趁此色力强健。将彼比我彼既抛之。我此四大。为同金刚常住不朽耶。为复变坏不常耶。若复变坏不常。急须猛省。万缘放下。只将生从何来死向何处顿在目前。日也如是参。夜也如是参。参来参去。一念妙悟。则知杨夫人不曾死。我等不曾生。出出没没。同在太虚空中。如大圆镜照了万有。都如梦幻也山僧更有末后句。举似大众。鸳鸯梦断锦床空。四大分时却好会。若能于此发明心。便见弥陀亲授记。

　　夜参

　　夜参。举拂子云。会么。不见古人道万象之中独露身。惟人自肯乃方亲。当初谬向途中觅。今日方知火里冰。大众。要知万象之中独露的身么。若也未知。山僧与你说个譬喻。譬如剥笋。剥一层又一层。剥至无可剥处。可为独露得么。经云。如是八种。诸变化相。各有所还。汝见八种见精明元。当欲谁还。诸可还者。自然非汝。不汝还者。非汝而谁。即如剥笋。诸可剥者。自然非肉。不可剥者。非肉而何。似则也似。是则未是。祇可信他一半。那一半是众人自家分上。比也比不着。喻也喻不及。经云。是法无比。离对待故。自家体究始得。山僧以慈悲故。有落草谈。权引佛祖言教。与你商量。若诸方具眼者闻此。必恶心呕吐。真正参学人。决定不向这里死却。须是向上人参向上事。不见石巩和尚初为猎人。路经马祖庵过。问祖曰。和尚见鹿过去么。祖曰。汝是什么人。曰猎人。祖曰。既是猎人。解射否。曰解射。祖曰。汝一箭射多少。曰一箭射一个。祖曰。汝不解射。曰和尚解射否。祖曰解射。曰一箭射多少。祖曰。一箭射一群。曰彼此都是性命。何必一箭便射他一群。祖曰。汝既如是。何不自射。曰若教某甲自射。直得无下手处。祖曰。此子旷劫无明。从此断尽。大众。这个猎人。看他本不参禅。亦不念佛。初不做工夫。亦不看话头。一闻恁么举。便云。无下手处。这岂不是直截的样子。若这里构不及。且将个本参话头。左看右看。一看看破。与古人契合也未知。无事珍重。

　　夜参。长沙老虎。咬杀紫湖狗。临济馒头。可配曹山酒。古人各各显家风。不意闻者皆奔走。休奔走。这里虽则难领。却也省力。若能担荷。管取与古人把手。踏碎毗卢顶𩕳。其或未然。且胡乱说些家风。大众进堂一月有余。于中或得或失。或进或退。当自知分齐。不可央央庠庠。只么度时。便当参禅也。兄弟。既到这里。须生难遭想。难遇想。此事在上古。虽则为难。尚可云易。何也。彼时丛林多。知识多。同心兄弟亦多。所以动辄是一千五百。这边参请。那边求问。时中商量浩浩地。颇有发明。亦云间世有者。今则不然。予走遍天下丛林。所见知识也多。其间上等。教人念佛求生西方。其次。听经学嘴头。其次。诵经作福。这一着子。罕有提持者。间有提持。不过商量古人旧公案。去古转远。可谓自救不了。古人所弃。今时唤作极则事。为可惜者也。即如越中冬间坐禅颇多。要真正悟明。我三十年来。未见一人。做首座的。不过办几堂斋。持念佛。唤作话头。不语抵作口实。无甚开示。学人进堂。并不请问如小猪撞乳相似。撞过一冬。唤作坐禅。遮个都是薄福事。有甚利益。兄弟。我忖己德。不当弄鬼眼睛。但惜佛法灭在此时。故不惧地狱。呈此笑具。众中还有问话的么。

　　夜参。惺惺寂寂是。无记寂寂非。寂寂惺惺是。乱想惺惺非。此古所谓料拣语。似有句祇是两种。所谓药病。今人不善方便。莫有不中其病者。不知向背犹且可。知而故犯。坚执不舍。乃云岂有二心。然则惟圣与凡。无可分别矣。殊不知乱想乃狂。无记乃愚。总是无明别号也。诸佛破无明。故出生死。凡夫着无明。故受轮回。可不辩乎。今时有等称悟道者。才上单。做不得主了。祇这昏沉。尚做不得主。临命终时。这个大昏沉。如何作主。既做不得主。你所言悟道者岂不自误也。大凡做功夫。自己不能。所以入禅堂。结大众。并力排遣。默默分付昏沉哥哥。你且暂退。人面前让我些。他日出堂来与你叙旧情也。此是第一等识廉耻的好汉子。复有一等不惧大众见笑。不欲与他恶识。无论坐时卧时。常在一处。斯须不离。欲望悟道。其可得哉。若是皮下有血的汉。见山僧恁么举。便冷地里自己简点痛处。猛着精彩。把个话头一提提起。直下如一人。与万人敌相似。蓦忽醒去也未可知。不尔。则休得暗箭伤人。背地念大悲咒好。

　　夜参。安思危。乐思苦。此古人之至言。所以有终身之忧。无一朝之患。尔今兄弟家共住此一会。实非小缘。此事在古犹难。不悟且置。即如大悟之后。尚依丛林三二十年。今时人才出家。便住小院。或守山坐关。或住庵堂庙宇。规矩有所不闻。道业曾不之办。纵自在贪饕。干名觅利。光阴暗去。曾不知觉。无常卒来。曾何得知。除有智慧之人。密密观察。念念提持。始不为其所瞒。此外更无出得者。兄弟。我辈学道。多为衣食所忙。不能成办。今此云门。虽非大厦。颇可容身。虽无美供。粥饭粗足。正好猛利修行。夏间酷热。首座规矩稍纵。你等自宜简点。不可依例度时。当如父子上山。各自努力。以求决了。若只恁么度时。窃恐临命终时。眼光落地。无可把柄。终是一端大患也。故余谓安思危。乐思苦。正今日之要语矣。

　　夜参。吃一交。长一智。经一事。识一敝。世间事尚且如此。岂有坐禅不知分齐耶。譬如行路出门。一步要知一步境界。出门十里要知十里境界。如是乃至百里千里亦复如是。兄弟家进堂已经三日了。其间还有识进退好恶的么。不可儱侗度时。虚闲岁月。有甚么益。大抵修行人。最初要知所择。以佛性乃无为之法。用有为身心凑泊其事。大似方木投于圆窍。转见其乖矣。必须外绝攀缘。所谓名利好恶是非得失。一切斩断。内泯心识。直使如虚空宽廓。无一物可寄。放教闲闲地。如有气死人相似。或可当其少分。若也心标二境。发心坐禅。早是差了。何况更要驱昏敌散。取是舍非。离动求静。欲返无为之乡。不亦难乎。故祖师云。非是相争。是为心病。兄弟家于中还有识利害的么。有则出来说个明白。

　　夜参。道远乎哉。触物而真。圣远乎哉。体之即神。不可以知知。不可以识识。所以古人道开口成双橛。扬眉落二三。举心争万里。动念隔千山。兄弟。为什么此事。这样难为人。盖这一着子。在人本分上亲切得紧。所以动念便乖也。不见瑞岩问岩头云。如何是本常理。答曰。动也。曰动时如何。答曰。不是本常理。岩繇是豁然大悟。后每自唤自应云。主人公。嗳。惺惺着。以后莫被人瞒。诺。诸方谓其弄精魂。以东塔长老即不然。祇这个瞒字。有许多吃紧为人处。尽大地莫有逃得。兄弟。还知么。若也不知。山僧为你们说破。所谓一切声色是瞒人处。一切语言是瞒人处。一切文字是瞒人处。如是乃至世间一切是非物欲利名恩爱总是被瞒处。而我出家之徒。既已跳出。复有生死可出。涅槃可证。如是乃至神通三昧禅定解脱光明相好。凡有名相碍于胸中。总被其瞒也。直得洒落落地。虚廓廓地。无一物挂于胸中。然后时节因缘到来。一念发明。疑情顿断。始不受其瞒也。兄弟。还有问话者出来。众无出者。师曰。如此。则你等都是佛。长老瞒不得也。下座。

　　夜参。秋老园林全体露。朔风犹与赠寒威。频添榾柮团圞坐。黄独权将粪火煨。食既足。不愁衣。心不负人乐有余。寒涕交颐君莫笑。诏书何必苦相催。大众。山僧不会谈禅。且说篇鹧鸪辞为供养也。若是本分禅流。且学他上流。如懒赞和尚住南岳。唐太宗钦其名。遣中使入山请之诏书三宣。始起拨粪火捉煨芋。寒涕交颐。曾不之顾。天使笑曰。请和尚拭寒涕。赞曰。那有功夫与俗人拭涕耶。使举似帝。益加钦敬。兄弟。他古人不说什么坐功参禅。而日用中事事合道。尔今兄弟诚有这等操略。有这等履践。可谓不动干戈而坐致太平也。

　　夜参。曹山白酒紫湖狗。临济馒头赵州茶。自来门风各各别。会而归之总一家。大众。既是各别。为什么又云一家。众中还有具通方眼分缁素辨得失的。出来商量看。僧问。古人道离心意识参。只如心意识作么生离。师曰。把将心意识来。我为汝离。曰不知。师曰。要离作么。僧问。文殊出女子定不得。网明出得。未审文殊过在甚么处。师曰。文殊且置。即如网明还出得也未。僧无语。师抽身入方丈。

　　夜参。大众急须会取好。莫教山僧开口。若开口后便奔流度仞遏捺不住了也。所以古人道开口神气散。舌动是非生。若未开口已前。这一着子。在你诸人分上。甚是省力。甚是现成。你等还肯么。若肯。出来商量看。

　　燃塔灯。夜参。是灯不自照。非灯不照他。是非都去了。皎洁永无差。大众。此人人顶门上这一着子大事。辉今耀古。无欠无余。本来现成的。为甚么都云不会。争似性泉等一班居士各出己资。共转大用。来此福城寺。燃点塔灯。直得巍巍乎若须弥之峙大海。煌煌然若火树之开鳌山。自一灯而至千万灯。灯灯无尽。与星斗夺其光辉。从一级而至六七级。级级腾空。与太虚为其伴侣。此不碍彼。彼不碍此。复能周遍互融。彼即是此。此即是彼。故得重重无尽。孤明朗照。毋论人类鬼类地狱类畜生类。一念便超诸佛地。烁破昏衢。不管事障理障所知障烦恼障。刹那消入妙菩提。如斯胜利。赞莫能穷。简点将来。犹是庄严边事。若论人人本分上又且不然。这一着子。非明非暗。非色非空。实谓千日不足并其耀。万圣不能掩其辉。亘古亘今。曾无间然。苟能一念知归。便同三世诸佛。较前功德。百分千分万亿分百千万亿分算数譬喻皆所不及。汝等兄弟还肯承当么。若也不肯。山僧引咎自归也。良久云。祇这无明种。高明朗太虚。

　　夜参。吾心似秋月。圆满光皎洁。无物堪比伦。教我如何说。噫。大小寒山。徒为文殊后身。口门窄。说不出。老朽又且不然。吾心似秋月。圆满光皎洁。无物堪比伦。云门已漏泄。大众。且道云门大师作么漏泄。良久云。胡饼也不记得。

　　夜参。未明出世。泼天豪富总虚花。若了自心。赤骨贫穷也快乐。大丈夫。须猛煎。割世网。断狂业。急省取。牢把捉。胸中荡荡地。时内惺惺着。见闻与觉知。及早寻下落。天堂与地狱。皆是自心作。诸行无常一切空。即是如来大圆觉。

　　夜参。依经解义。三世佛冤。离经一字。即同魔说。所以奄提遮女问文殊师利云。明知生是不生之法。为什么却被生之所缚。答曰。其力未充。昔者进山主问修山主曰。明知生是不生之法。为什么却为生之所缚。答曰。笋毕竟成竹。尔今作篾使得么。进曰。将谓你是个人。见解如此。修曰。某甲祇如此。老兄又如何。进曰。此是监院房。彼是厨库房。修不肯。问地藏。藏答曰。此是知事房。彼是常住房。二人礼谢。大众。修山主参得文殊禅。不依经。不离经。如同一模脱出。为什么地藏父子不肯他。须知祖师门下别有长处。众中还有人道得。出来伸气。如无。老汉自道去也。良久云。壶中有世界。别是一乾坤。

　　夜参。学道无他术。只要心真实。远离虚妄缘。与佛为等匹。若也指东不着西。唤南却作北。如此修行者。云何免地狱。诸佛与菩萨。扪心常痛哭。呼唤不回头。怅然摩胸腹。若得一个肯。千足与万足。

　　夜参。千兵易得。一将难求。斩将破关。立地封侯。立地封侯即不问。还有斩将破关者么。若有。丝毫瞒你不得。若无。不妨瞒你诸人去也。今日维那频请老朽上堂。我道不上堂即上堂义。何以故。若待老汉登曲录木床。鼓两片唇皮。弄鬼眼睛。成得什么边事。所以古人道。闭门打睡。接上上机。顾鉴颦呻。曲为中下。今日有僧举黄侍郎问云栖大师。昨夜老鼠唧唧。说尽一部华严经。云栖云。猫儿突出时如何。黄无语。云栖自代云。走却法师。留下讲案。我闻堂中有僧着语云。拄杖头上灰厚一寸。是何言欤。未审这一转语。点黄侍郎。点云栖耶。凡所发言。须与公案合辙。岂可儱侗。若问山僧即不然。猫儿突出时如何。直向他道这畜生。老僧不识佛法。但为诸方点病而已。

　　普说

　　佛涅槃日普说。今朝二月十五。处处敲锣击鼓。报道释迦如来今日涅槃。一切人天以乐为苦。何故如此。不见经云。如来证涅槃。永断于生死。若能志心听。常得无量乐。且道作么始得。古云心佛众生。三无差别。佛所以异众生者。洞知生死根元。无生死可断。故称永断。众生所以异于佛者。为生死所转。枉受轮回。是以六道全不知有生死可出。二乘执有生死可出。有涅槃可证。于无取舍中妄兴取舍。为佛所诃。惟有诸佛。生死涅槃。平等勘破。是称世尊。无与等者。噫。大丈夫汉这一坐具地。阿谁无分。让他古人。不见世尊初生。便乃指天指地。周行七步。目顾四方。曰天上天下。惟我独尊。兄弟。将个惟我独尊贴在额角上看看。还推得到世尊分上么。虽然。也不得草草。即如如来舍王宫。往雪岭。修行苦行。岂不为垂范后昆耶。不知今时兄弟一出家来。不行一日行。不看一句经。不见一个知识。不参一日禅。不用一时工夫。便乃现成受用。自称悟道。诳吓男女。作地狱业。新云门敢曰。你所悟的。从何因缘。是何道理。从谁印许。世尊成道。于尘点劫前。尚藉悟繇。乃云奇哉众生皆有如来智慧德相。良繇妄想执着。不能证得。是后东西两土祖师。证悟分明。授受不乱。各有源流。莫不为辟除邪慢。使真灯不断者也。兄弟。若欲真正期脱生死。继彼慧命。不消别求方便。只将永断于生死话头顿在面前。但看父母未生前是何面目。从何处来。以不知来故。名生是一大事。此身败坏。向那里安身立命。从何处去。以不知去故。名死是一大事。即此一大事。目为佛知见。如来以之开示。众生以之悟入。悟入即是永断生死。不悟即是枉受轮回。其间有个兄弟出云。澄长老。将谓别有长处。元来依经教。引葛藤系缚人。只如真实分上。曾有所谓生死涅槃耶。老兄。你且说得极是。真实分上元无这话。经云。妄认四大为自身相。六尘缘影为自心相。身心既是妄认。何处更有生死涅槃耶。又云。如梦中人。梦时非无。及至于醒。了无所得。真得恁么地也无。且如梦中所见山河大地草芥人畜。喜怒哀乐。乃至身心。与觉何异。譬如梦中杀人。事露被捉。拷逼万端。求脱无计。苟得一醒。了不可得。非遣之不可得。非用功不可得。是毕竟不可得。非惟苦乐之境不可得。乃至梦中身心亦不可得。兄弟。如今觉时能如梦觉否。若不如是。切不得言语抵释好。古云。毋自欺也。实是个自欺不得。无常到来。无人相替。如相委悉。直下提持。如未即信。山僧有末后句。举似大众。拈拄杖云。会么。会即便会。不会。到方丈来问。

　　云岫庵回泉师请普说。通玄峰顶不似人间。心外无法。满目青山。韶国师不妨为一代宗师。发言吐气。尽事尽理。合宗合教。万古之下。莫有继其迹者。山僧到此云岫庵中。事事有别。何也。群峰环拱。大海汪洋。城市烟村。尽目所收。森罗万象。一印无异。水现琉璃之色。山呈金碧之辉。黄龙现于畎亩。白米堆于仓廪。尧风荡荡。村落闻击壤之声。舜日辉辉。稚子鼓讴歌之舞。太平之治。无可加焉。何须更觅玄妙。互相是非。以心逐心。是为心病。还有不动干戈而坐致太平者么。若有。则四恩三有。一齐报足。若无。出家儿父母甘旨不供。国王差役不及。恰好趁此无事之秋。把个父母未生前这一着子。顿在目前。朝参暮扣。肩膊上担子折。脚跟下红线断。作洒洒落落的衲子。也不枉此娑婆世界里走一遭。亦不枉离亲割爱出家行脚志气。虽然。此是世间第一等好事。须是好汉得而为之。举大明国仅得一二而已。其次。则根机未逮。力量未充。不若向万行门中。老实行将去。所谓人所不能学。我当学。人所不能行。我当行。人所不能忍我当忍。人所不能舍我当舍。更把一句阿弥陀佛牢牢把住。不令斯须放空。时节到来。功夫纯熟。导师为你说破也未知。山僧本为游山至此。而回泉老师挽我登此宝座。演扬法要。山僧自忖无甚奇能。只可借他古人现成语句。代为举扬。若论本分上事。你诸人只好自参。全靠山僧不得。还有自解承当的么。若无。不妨我游山好。更有一偈举似大众。山海田园一目呈。不教心外觅无生。圆通自是超声色。忽听鸦呜三四声。

　　普说。兄弟。山僧无甚长处。但以强记。祇记得古人现成话。你诸人或曾看教。或参公案。记得些闲言剩语。人前问答时便有。闲居静坐时便无。是名活了不得死。此病最重。若欲治者。必须把从前恶知恶见。尽情放下。把个死话头顿在面前。直待冷灰豆爆。方始痛快。或有一等汉。终日死堆堆地坐。恰似三家村里土地相似。动也动不得。古人目为黑山鬼窟。这个唤做死了不得活。此病亦难治。若欲治者。必须把个话头玲玲珑珑提将起来。左看右看。一念看破。始知从前都是错用也。或一等不死不活的。却无病痛。正好用工。如广额屠儿文殊石巩之辈。一闻便悟。盖其无病故也。大众。山僧所举。并是真实。如能相委。决不相赚。

　　普说。难难难是遣情难。情尽圆明一颗寒。方便遣情犹不是。更离方便太无端。大众。遣情犹易。惟做长老为是非主人更觉其难。所以智者大师云。我不匡徒领众。位在六根清净。以领众故。祇在五品。噫。圣人犹有此言。况凡夫乎。只如我此一狂弟子。甚为不作法。动大众念。欲留之。有违大众。欲遣之。有缺慈悲。倘彼失志还俗。即我损其善根也。故我世尊摄授调达善星出家者。恐其为轮王。众受害故。方便护持耳。此事在长老分上极为难。在众兄弟分上亦是一椿良缘也。何则。若是真正用工的。凡于善恶境上。少形念虑。已觉白云万里。何况于中论是别非。说好说恶。然这等说话。犹是初心分上事。若是大乘人见处又且不然。烦恼现前。则菩提成。观逆常顺。犹如莲花。故云。高原陆地不生此花。淤湿污泥乃生此花。所以菩萨自叙我五百劫修此忍辱。未知忍辱。为王割截。心无嗔恨。乃知忍辱。我成佛时。当先度汝。岂非因逆而成顺也。提婆达多。是佛积世恶友。经云我因提婆达多善知识故。疾得阿耨多罗三藐三菩提。岂非因逆疾证也。实犹乱世取封如反掌。非太平之可比耳。这个犹是佛对众生说。不对佛说。若对佛说。有所忍的境。有能忍的心。乌得名为佛也。昔者黄龙南公行脚至积翠。为书记。慈明为住持。初见其少丛林。心颇轻之。闻其升座呵贬诸方。一一皆其病处。繇是投诚。恳入室。慈明辞之再三。乃云。汝是云门下人。必解云门禅。当时洞山参云门三顿棒。还有吃棒分。无吃棒分。南曰。有吃棒分。明曰。恁么则终日鸦鸣鹊噪皆应有吃棒分。南公礼拜退。是后屡次请问前话。必以诟骂。南曰。骂岂慈悲耶。明曰。尔作骂会耶。南豁然大悟。兄弟。祇这是逆顺一着子境界。古人不作骂会。作什么会。还有悟处也无。看看。未透关的人。有甚么闲工夫。因他闲事长无明也。更有一偈。举似大众。触目不分人道蠢。见机而作又言奸。不知那样教人做。为人难做做人难。也不难。不见拄杖子。无心到处闲。抛下拄杖子云。不得动着。动着即打折你腰。

　　普说。龙得水时添意气。虎逢山处长威狞。从来乾道无私曲。大地年年一度春。大众。且道衲僧凭何节目。便乃高挂钵囊。拗折拄杖。笑傲云山。放心自在。还知么。若也不知。且不得草草。须知生死是无大得大的一段大事。上至人天。下至蠢动。皆同这一着子。直须透金刚圈。吞棘栗蓬。始得恁么。岂不见阿㝹楼䭾性好打眠。世尊见而诃曰。咄咄何为唾。螺蛳蚌蛤类。一睡一千年。不闻佛名字。繇是激发。七日不眠。失其双目。得半头天眼。噫。古人有语云。养子不教父之过。训导不严师之惰。教而不受。如之奈何。观他世尊父子一激便发。获益如是。可谓严师贤弟矣。昔者黄龙南公与僧为友。其友好睡。南公好坐。其友反责云。尔终日恰恰地像三家村里土地相似。学坐禅耶。南公起身躬自谢过。复坐如故。识者知其为美器。以后南公名盖天下。后世闻者莫不敬畏。而彼友绝不闻之。佛说不放逸功德不如是乎。如此。则执坐非无益也。故智者云。四威仪中。惟坐为胜。四祖一生胁不至席。今人不然。将个坐禅为儿戏。不得已随例上单。不彀三寸香。大似水摇笆桩相似。有劝之者。乃云。昏沉又不是那。苦哉苦哉。如此见解。欲期圣道。不胜其难矣。岂不谓教而不受者乎。若是有气魄的。见恁么举。便向单上挺起腰骨。撑拄眼睛。默默分付昏沉的嫡亲哥哥。你须回避。我断不与你相狎也。把个本参话头顿在面前。如靠须弥山相似。不悟不休。诚能如是。纵不能如楼䭾现成四果。继彼南公高躅也不为难。苟不如此。有岁月兮促君寿。有鬼神兮妒君福。他日阎罗大王算饭帐。且道合哭不合哭。

　　夏至日普说。冬至至日长。夏至至日短。阴极则阳生。阳消则阴长。大众。此是天地一年去来增减。是名生灭。而虚空还有恁么事么。然天地为一大天地。人为一小天地。既等天地。宁有不等于生灭耶。要见何者是人身中的生灭。只如六根所对六尘。不出见闻知觉。繇见闻故。于中缘尘分别。作是非逆顺得失取舍如是等种种名相。皆名生灭。若一念不生。回观常住真心。还有生灭也无。所以古人目为无阴阳地。既非阴阳。上至诸佛。下及含灵。等皆具足。现前受用。奈众生为无明所覆。烦恼所缠。虽然具足。不获受用。所以劳他诸佛。东西两土诸大和尚。出广长舌。运无碍辩。以种种因缘。种种譬喻。种种言辞。种种方便。调护众生。无非欲令众生一念不生。全体显现而已。兄弟。发心出家。心标二境。祇欲离非取是。舍动求静。牵缠意识。扰动心海。欲望其一念复归圆觉。其可得哉。如是扰动。不但不得静功。纵饶获得非非想定。犹名凡夫。岂静功之可得乎。何也。盖此事。非功行所至。故佛云如我所说法。定慧力庄严。假如罗汉得八万劫大定。以及漏尽神通无不毕备。犹未见性。祇目小乘。阿难积劫多闻。以未见性。不能免离摩登伽难。是知见性一着子。定慧有所不及也。兄弟。还有见性者未。若也未见。则不得草草打哄度时。以当平生。从旷劫来不知有多少夏至。去来增减鲜有知者。如今日不能了去。乃至未来又不知有多少夏至犹未能解脱。于中受不可说苦乐升沉。乃得到头。若真正了得的。于中求去来今生死了不可得。既知不可得。则知古人云有物先天地。无形本寂寥。能为万象主。不逐四时凋。未过关者看看。

　　普说。大众。人信我不信。非我不信。不足信也。我信人不信。非彼不信。信不及也。憨山老人语句。甚是尖新。超今越古。争奈未曾注破。祇可自知。山僧今日不惜眉毛。为你诸人注破也。人之所信。信于世间。所谓有我有人有身世有眷属有田产有金帛有名利有恩爱。如是之法。皆名幻有。有而不真。其犹水上之泡。镜中之像。陆地之焰。空中之花。可见不可取。而凡夫之人。迷情所执。妄信为有。以圣智所鉴。了不可得。故不足信。道人所见不同。了达真空。本无所有。所谓无身世无是非无得失无冤亲。廓同法界。纤毫不得。故世人信不及也。且圣贤有现量。凡夫有比量。世间之法若是有者。何故一息不来。便同隔世。毫不可得。何止奄息合眼入梦。彼此不知。如此。则凡夫所信是假。圣贤所信是真。然有四种料拣。若信世间。不信出世间者。是凡夫。信出世间。不信世间者。是二乘。二俱不信者。是愚人。二者俱信。是菩萨。然于初心菩萨。势难两兼。当先务其急。譬如攫金者不见人。探珠者不见水。一直勇进。得其金珠。然后可以利己利人。苟顾危亡。较利害。忖得失。思前后。则终莫可得也。修行之人亦复如是。家乡名利得失恩爱。必须一割割断。危亡利害。一切不顾。斯可直进。复须识病。所谓舍动求静。驱昏敌散。厌事忻理。乃至六度万行禅定解脱。以及佛之阿㝹菩提。凡有大小名相。纤悉有重于心者。皆名障碍。故须一切斩断。直使胸中常闲闲地。像个有气死人相似。管教有日保任去在。不能如此。将个生死二事顿在面前。如手握太阿宝剑相似。毋论是非好恶。提起一挥。莫留朕迹。自然有入头日也。余不𤨏𤨏。各各珍重。

　　普说。今人犹如蝼蚁入穴。疑为不是。又走出了。善知识说言。此原不是。何时得到穴中去。

　　普说。今人胡喝乱喝。殊不知古人下一喝时。如举烽火。诸侯皆至。如放号炮。伏兵齐起。不是容易的。若是纣王因媚妲己喜笑。漫举烽火。后来真正有事。所举烽火。诸侯亦皆谓是妄作而不至矣。

　　茶话

　　云门结制茶话。大众。大凡衲子一动一静。一出一入。俱要辨明题目。题目分明。则修道不致混滥。何名题目。只如办茶。名为结制。夫结者结同志之友。制者制伏狂心。假如在家之士。无论善良。缁素有异。非在所结之内。便如出家师友攀缘名利。涉猎俗务者。亦非所结之内。惟有发上上志。同期出世。以生死为苦。以道德为怀。得失不动其心。名利不干其虑。如是千万中难得一二者。与其结之。是为生死之友也。其犹乱世结盟以拒群盗者。一苟得其友矣。若不立誓。制伏其心。虽结奚为。故须制其贪心嗔心痴心名利心是非心得失心挂碍心疑惑心狂乱心。一切制伏。不令再起。如一刀斩一握丝。一斩一切断。更无不断者。如是用心。不假功程。便同本得。天然自性。岂假强求。求得之者。得亦不真。说个用功。早迟八刻。苟无如是利根。且把本参话头顿在面前。昼夜挨拶。以悟为期。忽尔开明。不枉今日之结友也。故茶犹斋。斋者齐也。齐心办道以茶为制。春秋歃血立盟。实有仿于道人之意耳。

　　茶话。凡学道者。犹如种禾。日日要见工程。以至收割已竟。方始放心。若是应种不种。当耘不耘。失其时序。欲望其收。盖亦难矣。今时兄弟家。徒见古人一语之下。心地开通。半轴之中。义天朗曜。便向门头户底。学一转两转语句。以当平生。参学。便乃放心自在。笑傲云山。更不加功询法。不亦难乎。未悟之人。且置而勿论。只如已悟之人。岂肯便放其心。故曰大事已明。如丧考妣。故有牧牛之说。所言寻牛者即参扣话头也。见迹者初见静功也。见牛者即开悟见性也。放牛者断习也。牛驯者习气薄熟也。牛睡者忘功也。忘牛忘人者证二空也。返本还源者得正位也。经云十劫坐道场佛法不现前。即此位也。此乃犹是因心法身。未说报身。若论报身。历劫熏修相好。方乃成佛。故梵语卢舍那。此云福智圆满。所以南泉石巩等诸大老有牧牛之说。岂是如今这等容易。经教不明一卷。公案不透一则。出语大似醉人。一任便宜自在。规矩不循。威仪不整。于止静时强坐一炷香。坐香才罢。便乃出外闲游。乃云无挂无碍。才上单来。便被昏沉。及与散乱。递相溷扰。却不奈何。即起寄心放逸。不知不觉把好光阴差过了也。山僧不解佛法。所说的都是老实事。若肯相悉。不枉同住。若不相信。莫谓山僧不说好。

　　茶话。古人于朔望前一日。住持备茶者。谓之普茶。普会大众叙半月之程。用考功绩也。今时丛林。徒有备茶之礼。曾无考绩之说。徒费檀信供奉之心。住持营办之念。于事何益。且天下亿万之中。曾得一二出家。既出家已。千万之中。得一二发心修行。既发心已。千万之中。得一二坐禅。我等既已坐禅。不可因循度日。昨日已是差过。今日不可更踏其阱。须猛着精彩。此生决要了办。不尔。则誓不休也。堂外者自作念云。佛会难逢。福田难遇。大众难值。我等尽心供给。不令乏少。倘彼得道。我等可作得度因缘。此只是中根所见。若是上根即不然。观他沩山典座。雪峰饭头。百丈开田。云峰化主。皆不坏日用而心契真乘。彼既丈夫我亦尔。好事岂可都让别人做了。我等亦当昼夜竭力参扣。倘或发明。不空出家也。大众。山僧不解说法。但所举的俱是真实。如肯依行。必不相赚。

　　径山冯秀才请茶话。念地狱苦。发菩提心。不知者以为离地狱别有菩提。安知菩提云觉。觉知为苦。发心求道。是名菩提。无别有也。如世人无知。五欲所系。名利所拘。恩爱所捆。冤憎所缚。无繇出期。盖不知为苦。不求出离。是则为迷。苟一念觉知。发心解脱。便乃弃恩爱。远名利。断五欲。离冤憎。撇家乡。抛妻子。抖擞尘劳。迳身独脱。可谓菩萨一念发心便登正觉也。不意到出家地位。反认庵堂廓宇为家。以施主为亲。以徒弟为子。多方系缚。如欲坐禅参学。不胜其难。是昧其初心也。更有一等兄弟。发心参学。为恶知识所误。或自缘经教。心标二境。祇欲离动求静。舍妄取真。除昏敌散。致使终其身而不能见道者无他。盖繇心缘二法故也。岂不闻经云识心达本。解无为法。故号沙门。岂无为法中。有如是等闲名相耶。故我本师为断如是过故。说常乐涅槃。故曰。一切法趣。涅槃是趣不过者。夫涅槃者安乐也。惟安与乐是人所欲。然有大小。佛及菩萨永舍二死。是大安乐。声闻缘觉已尽分段。更不受生。是小安乐。譬如世人负千百斤担。不胜劳苦。一念放下。便觉庆快。是名安乐也。如此则佛及菩萨如担担到家者。声闻缘觉如中路放下者。小大虽异。安乐是同。故山僧常教人放下。诸兄弟犹以为未尽反致狐疑者无他。但求道不真。厌苦未切耳。若兄弟家或看教者。名相烦心。葛藤缠绕。或坐禅者。昏散作对。非是成敌。一念放下。便觉痛快也。譬如世间人有极苦事。一念解释。便知安乐。如不苦不乐人。虽终其身不能自知。修行人亦复如是。有极难故。然后知其为易。若疑信相半。悠悠自适。莫知所反。望其安乐。不亦难乎。

　　天宁寺茶话。世乱始知烈士志。事难方显丈夫心。所以此法华经。如来在世犹难。况浊恶世中受持演说耶。然受持演说。不以为难。施主舍所难舍。常住办所难办。是为甚难。然施主割其余分。其难犹易。常住求人之难求。又觉为难矣。况三五百众同居。无分田寸土。皆出心力经略而得之。宁非难之至难耶。初非为己。先欲成人念佛法之将湮。痛慧命之斯绝。故不惮勤劳。建兹胜会真菩萨之运心也。然我在堂安享大众。当思报恩可尔。所谓恩有多种。诸佛舍净妙土而示生恶国之恩。诸圣贤辅佐助宣之恩。诸祖舍万死一生求教翻译之恩。国王大臣匡护之恩。檀那舍所难舍供养之恩。会首常住办所难办之恩。恩德极多。不能备述。欲报无他。惟在精勤学道而已。兄弟家。进堂两月余矣。未审有解报恩者也未。若有。则无论佛恩君恩亲恩。施主常住。一齐报足。所谓一念归真。日用斗金非分外。若未报得。实谓时餐粒米也难消。然根基利钝亦有不等。未可概言。但不可少其退省。假如今日常住办茶。是为考功茶也。考其半月中间得何功业。解得几句佛法么。诵得几部经么。作得几件好事么。或豁然开悟么。或念佛纯熟么。有则自生欢喜。无则痛加鞭䇿。前半月已差过矣。向后不可仍前差过也。若如是者亦可云报恩也已。若是吃闲饭。斗是非。造谤书。揭恶款。损行止。如此修行。实为魔业。所谓滴水难消。尚不免于地狱。何能望成圣道哉。何也。儒门有隐恶扬善之句。佛氏有护善遮恶之戒。若彼有过而谤者。律名有根波罗夷。若彼无过而谤者。律名无根波罗夷。波罗夷是梵语。此云弃。有犯此者永弃佛法边外。不复更有沙门名字。夫有根无根谤人。皆得波罗夷罪。今时学者思不及此。无论师徒道友。一有触忤便写揭帖。捏造恶款。曲尽小心。沿门投递。纵彼有过。宁不思梵网经云说四众过戒谤三宝戒。学者岂不读耶。诸方惟尚玄解。而论不及此。余一有闻。不觉痛心切齿。所谓师子身中虫。自食师子身中肉。非余外虫而能食者。繇是而推。佛法皆因自破。岂三武而能破耶。我辈受施主供养。负大众殷勤。所图何事。作此行径。既往不咎。向后切不得如此。若不循诸佛之诫。有岁月兮促君寿。有阎王兮妒君福。甚可寒心。珍重。

　　会稽云门湛然澄禅师语录卷第四
卍新纂续藏经第 72 册 No. 1444 湛然圆澄禅师语录


　　会稽云门湛然澄禅师语录卷第五

　　门人明凡　录

　　吴兴丁元公山阴祁骏佳　编

　　颂古

　　世尊初生

　　狮子初生便异群。等闲哮吼好惊人。韶阳冷眼难瞒过。打杀拟图天下平。

　　世尊升座

　　坐卧行藏本自然。文殊特地逞颟顸。阿谁日用不如此。何故人人作话参。须领略。有交关。山河莫向镜中看。

　　世尊拈花

　　拈起人天尽失措。头陀解笑乐为苦。承虚接响谩流传。赚杀儿孙无尽数。

　　女子出定

　　相逢不拈出。举意便知有。更欲问如何。金毛变作狗。

　　南泉斩猫

　　是彼是此起论端。幸有公心盐铁官。提起利刀这一剁。不知此外几何般。欲显克家子。公案要伊圆。岂识赵州解机变。草鞋头戴把人瞒。

　　狗子佛性

　　佛性有。佛性无。不许重重唱鹧鸪。脚底若教红线断。达摩元是老臊胡。

　　临济参大愚

　　牛身吃跌马身翻。始信婆心非等闲。多口自招三筑胁。风颠繇是弄颟顸。

　　曹山好颠酒

　　狮子出窟恣游戏。自在纵横绝讳忌。野干狐狼漫欲随。等闲哮吼惊天地。

　　北斗藏身

　　问得希奇答亦巧。言前荐得犹迟了。人皆爱月夜眠迟。我独惜花春起早。

　　云门对一说

　　对一说。休辩别。踏着秤锤原是铁。韶阳靴里动脚指。宗门教门同话月。

　　云门倒一说

　　倒一说。六月红罏飞片雪。昨夜海神怒不已。一鞭击碎珊瑚月。

　　法眼指帘

　　当场掇出胶盆子。没眼韩獹逐块来。若解言前这一着。清凉无地可藏埋。

　　德山托钵

　　无言音韵语如雷。逼塞胸襟祇自迷。已得岩头傍着眼。得便宜处失便宜。密启意。绝施为。拦头把柂共维持。后来祇得三年活。引得儿孙逐队疑。

　　若见不见。自然非彼不见之相

　　愁肠百结事难别。哑子吃苦向谁说。有语只可诉东风。相知争解心中屈。

　　洛浦云。虽在寰阓里。要且无人识

　　大隐居廛小隐山。休将心识欲逃难。天书天子简点作。谁识简点赵大郎。

　　临济云。我当时得黄檗三顿痛棒。尔今更思一顿又安得

　　三顿直如蒿子拂。一喝从教三日聋。黄河水是源头浊。此道方知异别宗。

　　善财参德云比丘

　　渺然云水路途穷。进退无寻没影踪。依稀似曲方堪听。又被风吹别调中。

　　宋太祖问僧。如来六年成道。成得个什么。僧无语。雪窦着语云。将谓陛下忘却

　　皇帝面前不造次。权将柳絮唤狐裘。岂知逐语寻言者。翰墨从教入御楼。

　　京寺回禄。太宗问僧。白马坛上放光。为什么这里却遭回禄。僧不对。后有着语云。陛下不忘付嘱

　　宝坛放光。京寺火烁。正眼看来。两皆是错。只有金轮圣天子。不昧灵山亲付托。

　　瑞岩主人公

　　容谷步虚声。一问还一答。觅之无形影。音声又非别。求之不可求。撇之不可撇。思量恼杀人。闷闷强自歇。

　　婆子烧庵

　　扑面来时无一物。明眼衲僧莫轻忽。髑髅一喝三日聋。直下须弥踏出骨。

　　马祖三十年不少盐酱

　　一尺水。一丈波。知恩方解报恩多。法堂高叫悔悔悔。恨不当时两踏何。

　　罽宾国王斩尊者首因缘。雪窦着语云。作家君王。天然犹在。黄龙新和尚云。既是作家君王。因甚臂落。大慧和尚云。孟八郎汉又恁么去也

　　公案参差较不多。拟思量处转誵讹。老僧无力资谭柄。只向人前念佛陀。

　　台山婆子

　　一指点。二勘破。彼彼商量都话堕。铁牛自是炯双眸。拟意思量却差过。

　　鼓山赴请

　　中途折箭有因缘。不是安排非偶然。句里若知虚实意。蚩尤虽勇怯轩辕。

　　黄龙参慈明

　　若有吃棒分。慈明不合恁么道。若无吃棒分。云门不合恁么道。两头如不解。中间空懊恼。若人认得声。哩哩莲花落。

　　清净本然。云何忽生山河大地

　　有口道不得。有眼见不及。报汝解空者。不许离声色。

　　五位正偏

　　正中偏。哑子吃苦向谁言。开口已招人贬笑。祇应肚里哭苍天。

　　偏中正。物物头头行正令。信手拈来用得亲。拟欲求玄俱是病。

　　正中来。云何石女也怀胎。天明生个白头子。九月杨花遍地开。

　　偏中至。狭路相逢不须避。线去针来本自然。目击道存两会意。

　　兼中到。动静不分真个妙。着衣吃饭本寻常。却似大虫裹纸帽。

　　灵云见桃花(以下四则俱无择师请)

　　幸哉寻剑客。眼睛清且直。手捉照妖镜。识破玄沙贼。

　　台山婆子

　　青草当路出。特地成荆棘。觌面有何故。却云好不识。

　　三玄三要

　　老侬不识字。错读己已巳。去问大大人。答我渠似你。

　　猫儿偏爱捉老鼠

　　磁石不吸铁。眼见水晶瑕。彼彼不相到。和尚是僧家。

　　黄龙三关

　　佛手驴脚生缘。虚实两般并拈。不教徐六担板。各自看做一边。昨日前村下雨。今朝火内生莲。石女呵呵大笑。说破值甚低钱。

　　高峰无梦无想

　　四大无我心如风。个中谁是主人公。廓然扑落元无物。始悔从前错用功。

　　师示众云。天童和尚颂台山婆子。可谓只解推倒。不会扶起。乃作三颂

　　赵州婆子。作用通天。用而不用。谈而不谈。圣莫能测。鬼莫能宣。便是诸佛。口挂壁间。且道何以如此。若知灯是火。拍手哭苍天。

　　同道方知路坦夷。莫教脚下意迟疑。欲从舌底求消息。辜负先贤不借机。

　　是贼识贼。当行识行。傍观者哂。知味者甜。台山路直。何用商量。欲问如何。北斗南看。

　　世尊升座

　　打鼓弄琵琶。相逢两会家。既有知音者。下座脱袈裟。

　　大颠扣齿

　　寰中端坐定龙蛇。扣齿一般两样价。半是文公半座元。一宝拈来同一赛。

　　孚上座勘鼓山

　　口行人事探头过。便乃翻身入贼窝。不是雪峰知的确。双双跳入是非窠。

　　德山托钵

　　托钵无言方丈去。诸方慢谓失便宜。不是岩头傍着眼。从教后代逐狐疑。

　　九峰侍者不肯泰首座

　　元座功成一炷香。豁然脱去现空王。九峰纵有浑身口。欲问无门论短长。

　　婆子烧庵(剡城周九宾求颂)

　　扑面来时无一物。明眼衲僧莫轻忽。屈屈。若是临济揣出骨。

　　德山棒。临济喝。这个婆子与并列。堪笑韩獹逐块徒。浩浩商量无尽歇。

　　明得目前事。老婆贼已败。打出虚空髓。莫教寻内外。

　　扑头扑面。机如闪电。拟欲相酬。即已不便。

　　长水问琅玡清净本然话颂

　　骑贼马。夺贼枪。于中无事可商量。不知长水何缘故。留得清名万古扬。

　　琅玡不曾言。长水无可悟。八字如打开。两手相分付。

　　宋太祖托钵问丞相王随曰。大庾岭头提不起。今日为甚么在朕手里。王无语

　　贫人思旧债。美曲换新声。切勿随他语。休论钵重轻。

　　卧云深处不朝天

　　一真法界本无方。南北东西个里圆。举意已知千里隔。若欲凝然堕圣颜。

　　汉月问再参马祖因缘。黄檗云。因师举。得见马祖大机之用。又仰山云。此是显大机大用。请问如何是大机之用。师云。一喝分宾主。照用一时行(以下十七颂俱汉月请)

　　一棒一条痕。一掌一握血。语下便知人。看孔方着橛。

　　如何是大机大用。师云。棒下无生忍。临机不让师

　　句里藏机作者知。不教野干逐狐疑。三日耳聋犹是钝。饶他吐舌也名迟。

　　机用则不问。如何是大的道理。师云。石女儿生子即向你道

　　举意便令三界窄。无心凡圣总包含。泥牛昨夜狂心起。触碎须弥跳出栏。

　　既有大机之用。如何是大用之机。师云。入门便棒。不名性[跳-兆+參]

　　霸陵桥断数张飞。百万曹兵个个疑。多智张辽虽识破。刘君早已渡江西。

　　进云。更有问头。今世所略。请和尚慈悲具答。问马祖而下。宾主句具在再参公案中。请问何处是宾中主。师云。拟欲买草鞋

　　随流认得性。何喜复何忧。逢场去作戏。不必起闲愁。

　　何处是主中宾。师云。着衣与吃饭

　　使婢呼奴出现成。随缘成办任天真。若人识得东风面。万紫千红总是春。

　　何处是主中主。师云。舌头短三寸

　　朝堂独坐无人问。四海驰名天下归。善理万机随意转。龙床憨卧许谁知。

　　主中主。从那里得来。师云。尝年不出户

　　本是深宫养圣躯。自始繇终步不移。当处湛然来去绝。欲求解会丧全机。

　　兴化悟契棒因缘

　　触着磕着。知痛识痒。爷死娘葬。全无伎俩。

　　雪峰是什么

　　有语无语总是关。拟思量处隔千山。同生同死繇他说。汉语胡言当等闲。

　　有句无句

　　开口咬着舌。不待他人说。举意便知亲。活惊杀。好笑杀。

　　道吾捺倒

　　逐他言句觅疏亲。电光石火解翻身。记得古人曾有语。不知谁是我般人。

　　铁牛过关

　　千斤担子人尝放。这个疑情脱下难。若解竿头重进步。脱尽廉纤方始闲。

　　华严上堂

　　说过单刀直入。何缘贼来不识。若知诸法如梦。于中何有得失。

　　鹿门问楚和尚

　　解收不解放。就地转身难。若识其间意。前三三与后三三。

　　婆生七子

　　呈桡舞棹出芦丛。活计扁舟送顺风。不识老婆何似者。圣凡直使两无踪。

　　疏山造塔

　　旱地雷声。青天霹雳。两个古锥。都来是贼。

　　工部石帆岳居士室中四壁皆书太极图。师与一颂云

　　六九繇来别两仪。分形设象示群迷。争知太极前前事。尼父犹云莫我知。

　　会稽云门湛然澄禅师语录卷第五
卍新纂续藏经第 72 册 No. 1444 湛然圆澄禅师语录


　　会稽云门湛然澄禅师语录卷第六

　　门人明凡　录

　　吴兴丁元公山阴祁骏佳　编

　　问答

　　僧参。师问你行脚事作么生。僧画一圆相。师画破圆相。僧敲卓三下。师画一圆相。僧又敲卓二下。师又重画三圆相。僧以手抹却。师云。离此之外。别道一句。僧拟议。师便喝。

　　僧问如何是差别一着。师云。当断不断。僧无语。傍僧云。某甲断得。师云。作么生断。僧云。适来肚饥吃饭。如今甚饱。师云。亦未断得。僧云。和尚莫瞒人好。师笑之。

　　云栖大师举高峰海底泥牛话问师。师将傍僧推出。乃云。大众证盟。

　　师问云栖大师。婆子烧庵。这僧何不将错就错。大师云。将错就错。岂非大错。

　　鹤林诣五台参达观大师。盘桓夜深。大师云。你信得及么。林云。信得及。大师云。既信得及。可将法华经抛入尿桶内去。林如所言。诸方疑骇。后师特往问林。有此事否。林云。实有此事。师曰。你当时见何道理。便恁么来。林曰。我当时闻大师语。忽忆善财参胜热婆罗门因缘。便乃如此。师曰。如今还有疑否。林曰。此是地狱之因。岂得无疑。师曰。我今问你。你须实答。汝信得及否。林曰。信得及。师曰。汝真信得及否。林曰。真信得及师曰。既信得及。割取头来。林不知所措。师便喝。后举似达大师。大师惊云。阿耶阿耶。鹤林万劫地狱。湛然一转语已出之矣。大司马吴本如云。不然。如荆轲刺秦王。须得樊将军头。将军与之。倘鹤林与之。师作么生。师曰。谁是其人。本如罔措。大师云。司马又输却了也。

　　云栖大师问众。亡僧迁化后。向什么处去。众下语皆不契。师云。多谢和尚挂念。一众改容。

　　若虚问百丈在扭鼻处。已领自己。云何后来耳聋三日。师曰。末后一着。始到牢关。曰请师落草。师曰。此是他家极妙处。今时人多只认自己为极则。不信向上一着子。语次。偶闻雷。若虚指钵盂。师云。如何是末后一着。始到牢关。曰不会。师曰。不但降龙。亦能伏鬼。

　　僧问如何是异类中行。师曰。轻打我。轻打我。一客云。我会也。我会也。师云。你作么会。客作驴鸣。师休去。

　　吃芋次。问客。天是禅。地是禅。且道芋头是禅不。客拈起芋头。师曰。未在。客云。师意如何。师拈起芋头擘面便掷。

　　神珠参问不恁么问时如何。师曰。是戏论。问恁么问时如何。师曰。也是戏论。问恁么不恁么问时如何。师曰。亦是戏论。问不恁么恁么问时如何。师曰。总是戏论。曰还有不戏论事否。师曰有。曰如何是不戏论句。师曰。这个是戏论。曰和尚忒欺压人。师曰。也有恁么人肯恁么来。

　　神珠问即此用离此用。某甲极看得妙。师曰。此是甚么人语曰。是百丈。师一喝。珠曰。师是曹洞宗。何以如此。师便打趁出。

　　僧问万法皆我。为什么转得转不得。师云。墙外是什么。僧拟议。师曰。又道万法皆我。

　　师同大司成陶石篑无念师向火次。石篑曰。无念师在。阿师得力句。乞为举似。师曰。向火背犹寒。

　　李次公问。老师。还验得某甲么。师曰。你是个无主孤魂。陶石篑曰。他是有主的。师不答。次公云。老师安知某甲无主。师曰。好个有主的。

　　麦浪问和尚百年后向什么处去。师云。山下檀越人家作头水牯牛去。曰只恐不能拖犁拽耙。师曰。你肯承当我便休。曰带得这些人去么。师曰。带得。曰作么生带得。师曰。大家䘖取一茎草。

　　麦浪举黄中丞访少林和尚。未下轿。便问世尊生下。一手指天。一手指地。云门大师云。若被老僧看见。一棒打杀。喂却赵州狗子。贵图天下太平。我今日要一棒打杀和尚。和尚还作么生。少林无对彼时若问和尚。和尚作么生道。师云。待中丞脚跟点地。却向他道问。古人道鸳鸯绣出从君看。不把金针度与人。三乘十二分教。一千七百公案。俱是鸳鸯。如何是金针。师拈起净瓶云。这个是净瓶。云这个亦是鸳鸯。不是金针。师云。却被汝道着。

　　六禺问和尚未到此间。大众未集法会。是何境界。师曰。门对陶公岭。如何是法身。师曰。背倚秦望山。如何是法身向上事。师曰。开口道不得。曰道了也。师曰。好狗不逐块。又问世尊拈花是败阙。和尚上堂不惟拈槌竖拂。抑且说长道短。是败阙不。师曰。被汝勘破。曰如何得无败阙。师曰。吃三顿饭。曰犹是败阙。师曰。吃饭又恁么去也。乃曰。师僧家不解歇心。只管于自心起种种异见。若是坐得断的。佛来也三十棒。魔来也三十棒。进曰。既云坐断。为什么佛来也打。魔来也打。师曰。只为唤作佛。唤作魔。所以不得不打。

　　师至杭州。闻谷师慧闻师等诸知识法师。及缙绅护法。各命侍者持柬迎师。慧闻法师柬内云。今日大众欲与和尚作家相见。和尚若来。已堕情识。和尚不来。犹缺慈悲。师阅毕。即将众简一齐扯碎。正色厉声云这些客作汉。敢于老僧处纳败阙耶。师至。即升堂正立。慧云。和尚莫要般门弄斧。师与一掌云。速道速道慧面赤无语。师云。死汉。闻谷师遂率众作礼。

　　师同达观大师月川和尚大司成陶石篑大中丞左心源内翰黄慎轩中允曾仲水朱友石嘉熙寺玩月次。慎轩问马祖南泉百丈玩月因缘。乞师一语。师曰。你睡我立。不得为说。慎轩亟起谢过。二师皆云。吾下语不如此人。

　　吏部袁六休问。南泉斩猫意旨如何。师曰。莫谤赵州。曰。如何是谤。师曰。苍天苍天。

　　巡漕苏云浦问鸳鸯绣出从君看。不把金针度与人。如何是金针。师曰。我在京都走一遭。未曾遇着一个人。苏拟进言。师曰。古佛过去久矣。

　　僧问礼拜是。问讯是。师云。随汝颠倒。僧便喝。师曰。成个什么。僧礼拜。

　　推府黄桥海问。梵志与世尊论议。梵志拂袖而去。中途有省。谓弟子曰。我义。两处负堕。是见若受。负堕处粗。是见不受。负堕处细。如何是负堕处粗。负堕处细。师曰。连我也不会。黄无语。

　　推府李九嶷问。何故众中无一人发问。师云。他们都是佛。曰何谓也。师曰。问即落第二门。僧问曰。除却门风方便外。别有为人处么。师曰。我不如一切人。曰何故不如。师曰。他无方便。

　　进士黄石思问。如何是杀人刀。师曰。布鼓当轩谁敢击。曰如何是活人剑。师曰。虽然后学也堪为。又问。教中云。忏者忏其前愆。悔者悔其后过。且如中间事作么生。师曰。只可自知。又因福城寺山门回禄。问曰。尽道金刚不坏身。这四个汉那里去了。师曰。坏者不是金刚。曰这个聻。师曰。不可以色相见如来。

　　海眼问。和尚到城中。穿得几个髑髅。师曰。两三个。海伸手索云。将来与某甲看。师曰。从人索者。不是好手僧问。某甲二六时中不念佛。不参禅。不看教。不断妄想。不取真如。但饥来吃饭。困来打眠。任性自在。可合道否。师曰。彼圆觉性。非任有故。说名为病。曰如此。则一切皆出四病不得。如何修行。师曰。一切众生。皆证圆觉。

　　问有情化无情。佛性甚么处去也。师曰。有情化无情。曰。佛性聻。师云。什么处去也。曰有情化有情。因什么为变化。师曰。有情化有情。

　　问佛法即不问。和尚作么归方丈。师曰。不归方丈。曰为什么不归。曰众生病故。

　　方伯沈东华问。宗作么生讲。师曰。山僧从来不曾举口。曰这句就是宗了。师曰。我也不知。

　　问乍会时有宾主否。师曰。宾主历然。问还分别否。师曰。两眼对两眼。

　　问性宗与相宗是同是别。师曰。番手覆手。

　　问睡快活。讲经快活。师曰。都快活。曰快活在内在外。师曰。穷则独善其身。达则兼济天下。曰不要把我们儒书用。师曰。我是寻尝语。居士自作书会。

　　问性宗内紧要处。乞示一二。师曰。性宗无恁么紧要处。

　　问周海门相会否。师曰。尝会。曰他是道学耶。禅宗耶。师曰。道学。曰恁么则不合也。师曰。在天而天。在人而人。

　　晋阳张翰林问世尊几时升座。师曰。未审居士什么处闻世尊升座来。居士拟议。师曰。处尚不知。要问几时。

　　师与王进士持论金刚不坏身。傍僧曰。恁么举唱。则佛法扫地而尽。师曰。若是师子定不恁么。曰亦有野干肯恁么唱。师曰。正是正是。曰肯承当好。师曰。你承当我承当。速道速道。僧拟议。师喝出。

　　问脚不踏枝。口含树枝。下有人问如何是西来意。若答他则未免丧身失命。未审和尚有何方便。通个消息。师曰。我定是无命的。

　　问央倔摩罗持佛语云。我从无量劫来。未曾杀生。女子为什么便生下。师曰。何曾生下。曰恁么则在腹中好没奈何。师曰。生下则不复更恁么也。

　　师一日叹曰。处世若探汤。不如归去好。僧曰。到什么处去。师曰。知得的是我同参。

　　僧问。祖师禅如来禅是同是别。师云。古越是杭州。曰恁么则同也。师曰。长江分彼此。

　　僧问。此身败坏后。向什么处安身立命。师曰。问这等大事。更礼三拜。不与你说。僧礼拜。师云。止止。是什么处安身。僧拟议。师咄之。僧复跪求示。师云去。佛也奈何你不得。

　　僧问。门外人还许入否。师曰。你几时在门里。僧礼拜。师曰。好话问不尽。

　　僧问。本来面目。作么生得见。师曰。你是无面目汉。曰某甲何独无面目。师曰。若有面目。何更求见。

　　火头问灰尘满天。何时得清净去。师云。且烧火。

　　抱朴参。礼拜起。便问此间多众。不知有几个师子。师云。人人都是佛。抱拟进语。师摇手止之。

　　南明求作不𨤲务侍者。师曰。老僧这里无卓锥之地。南拟议。师摇手止之。

　　麦浪指南侍次。师召指南。老僧四大不和。汝能疗之乎。南云。苍天苍天。召麦浪。汝能疗之乎。麦云。噡语作么。师云。不如这个不识字的。

　　雪庭参。礼拜起。便问和尚在此作么。师云。杀人。雪云。有这等手段。师云。五六年不见。只道你鼻孔向上了。元来犹作这般去就。出去。

　　问如何是吾无隐乎尔。师翘足云。你看我脚底下有多少纹路。

　　问如何是万法归一一归何处。师拈丝绦云。此是杭州六分银买得的。

　　师与俗人言论次。有居士云。和尚如何恁般说。师曰。他不要佛法的。他若要时。以手插入襟内势云。便恁么了。

　　师轮数珠言论次。问曰。师手轮数珠。口与人说。为是念佛。为是说话。师拈起数珠云。手中若是一把刀。你便道我杀人也。

　　弋阳张弘所居士问。如何是放过一着。师曰。且请饼。曰犹在这里。师曰。山僧自来不恁么。曰如是则超越令师也。师曰。居士莫涂污人好。

　　问虎生七子。第几个无尾巴。师曰。祇这无尾巴。僧求颂。师颂曰。问答总无差。如将扇子遮。来人须觌面。莫看扇中花。

　　僧问。如何是一老。师云。昔人犹在非昔人。自是儿童见不真。问如何一不老。师云。除却幻身见端的。不知谁是白头翁。问如何是亲人不得度。师云。一念生心成𦊱碍。问如何是渠不度亲人。师云。全身放下孰为亲。问如何是不借别人家里物。师云。有语还成妄。无言未是真。拟欲求玄旨。直是眼中尘。复有一偈总答云。去年此日见荷花。此日今年人事别。总是自心生巧计。欲分两人无一舌。

　　举九峰勘首座因缘问僧。休去歇去则且置。如何是一条白练去。僧云。锡杖挂牛头。袈裟包狗骨。师云。不然。他若问我。我便唤他礼拜着。待他礼拜起。向他道你作得我侍者。

　　柳雁田居士。举张天觉颂本因缘。师问曰。如何是颂本。士复举颂。师应声一喝云。唤作颂本得么。

　　问和尚要作菩萨么。师云。不要。进云。为甚么不要。师云。你若要头目髓脑。我将个什么与你。

　　同麓亭居士。子韶格物。妙喜物格。意旨如何。麓云。无边刹海。自他不隔于毫端。师曰。此是文言。要会古人意未在。傍客曰。克己复礼是物格否。师摇手。

　　问僧如何是劫火吹海底。山鼓风相击。僧掀倒禅床。师呵呵大笑。

　　僧问。路途之乐。终非到家。如何是途路之乐。师云。开口成双橛。扬眉落二三。如何是到家之事。师云要头截取去。

　　问大千沙界海中沤。离却水。如何是沤。师云。如何是你离的水。

　　师轮数珠次。僧问。和尚何不放开。犹乃捏聚。师曰。骑马用拐拄。问如何是通途挟带。师举数珠示之。问如何是妙挟通宗。师亦举数珠。问挟带妙挟是同是别。师亦举数珠。问莫遮个便是么。师曰。是则斩取去。问如何是圆相。师曰。大烧饼。问如何是暗机。师曰。凌霄峰。问如何是义海。师曰。半山亭。问字海与义海是同是别。师曰。别则两个。不别一双。问如何是意语。师曰。哑子咒人。问如何是默论。师曰。温伯见孔子。问如何是回互。师曰。孝子讳爷。

　　师乘凉次。叹云。如今祖师禅。却被诸方混乱。我今只说如来禅。僧问祖师禅如来禅是同是别。师云。一点水墨。进云。意旨如何。师云。两处成龙。

　　问德云常住妙高峰。善财如河参不见。师云。对面不相识。进云。如何别峰又见。师云。举意便知有。

　　问如何是通玄峰顶。不是人间。心外无法。满目青山。师云。若要我说。满面惭惶。云某甲不会。请和尚落草师云。莫向声色上会。

　　僧问。情与无情同一体。如何是一体。师云。并却咽喉唇吻。你道将无情的来看。

　　僧问。如何是空手把锄头。师云。有口不能道。

　　问如何是生死中不生死的道理。师云。舌头短三寸。

　　僧问。如何是本分事。师曰。穿衣吃饭。

　　僧问。古镜未磨时如何。师正色厉声。数其往事。僧作瞋告辞。师曰。汝问未磨时如何。且磨此一点。僧复住。僧问。明知生死是不生之法。为什么却被生死之所流转。师云。只个是数珠。曰某甲不会。师云。不会却好。僧举。鹤林素因僧敲门。素云。是谁。云是僧。素云。非但是僧。佛来也不着。今问和尚。为什么不着。师云。当面被瞒。又云。我当时若在。但云谢和尚慈悲。

　　僧问。祖意教意是同是别。师云。一轮明月照姑苏。

　　僧问。古云我若一向举扬宗乘。则法堂前草深一丈。和尚又如何教人。师良久曰。道什么。傍僧复理前问。师曰。我若一向举扬宗乘。则法堂前草深一丈。

　　僧问。一路涅槃门。乞指个路头。师曰那个是御爱峰。僧问。自心取自心。非幻成幻法。不取无非幻。如何是不取无非幻。师不答。别与傍僧言讫。却问汝适来问甚么。僧举前问。师云。你欠伶俐。

　　僧问。万法归一一归何处。稍觉纯熟。但不能廓尔无碍。未审如何进向。师曰。赵州道我在青州做领布衫重七斤。你作么生会。曰不会。师曰。不会。会取好。

　　师至半堂访无念师问云。古人道如红罏上飞片雪相似。且道古人还具透关眼也未。念曰。我不见有什么古人。师急指曰。背后聻。念休去。

　　僧问。维摩与文殊谭不二法门。是默然。不是默然。若是默然。文殊则为剩语。若不是默然。则维摩一场空设。意旨如何。师云。他与你做奴也不彀。

　　僧云。念佛不断头了。师云放。进云。教某甲如何放。师云。再放。僧再求方便。师揭起裙云。卵在。

　　僧问。清净本然。云何忽生山河大地。师云。是你这声问。

　　问诸法如义。乞师一讲。师云。讲的不如。

　　师入堂勘众。一僧以手指作二圈相置眼上。师摇手云。不是。一僧弹指。师摇手云。不是。一僧出。未开口。师摇手云。不是。一僧近前。师摇手云。不是不是。僧即礼拜起。师云。我与你说甚么。你便礼拜。时有病僧抛出蒲团。师作惊骇势云。一堂人不如这个病僧。

　　有瞽者求开示。师拽其手。指云。此是椅。此是桌。瞽即礼拜。师云。一堂人不如这瞽者。

　　一时雷击八人。僧问八人被雷击意旨如何。师曰。大作用。进云。天不盖。地不载。造什么罪。师云。大地黑沉沉。

　　僧问。如何是父母未生前。师顾傍僧云。他悟了也。进云。毕竟如何是父母未生前。师云。化缘。进云。化缘后如何。师曰。献果去。

　　僧问。如何是向上事。师云。体露金风。进云。如何是向下事。师云。驴前马后。进云。如何是驴前马后。师云。奴见婢殷勤。进云。如何奴见婢殷勤。师云。拖泥带水。进云。如何是拖泥带水。师云。七手八脚。进云。七手八脚如何。师云。三十痛棒。

　　师入城。见一瞽目僧端坐街侧。师向僧礼数十拜。复抚其背云。莫忘却。僧合掌云。阿弥陀佛。时市众围绕问曰。此是何人。师曰。此是一尊古佛。

　　陶石篑遗师犀带。有俗士拟骗。试问云。和尚是大修行菩萨。当受我礼拜。师云。我不是修行菩萨。不必礼拜。进云。和尚岂不是修行菩萨。师云。我若是修行菩萨。汝等魔王皆来割肉。士皆惭色而去。

　　居士问父母未生前。请师道一句。师曰。不可全靠老僧。又问如何是直下见性。师曰。这问也不少。曰不少个甚么。师曰。问我即不得。

　　麦浪问。如何是善财参遍处。黑豆未生芽。师曰。不答曰何故不答。师曰。答即芽生。

　　僧问。如何是妙性圆明。离诸名相。师拈拄杖云。这个唤做什么。曰拄杖子。师曰。又道离诸名相。

　　僧问。智不到处作么生宗。师曰。切忌道着。曰拈槌竖拂言谈语句都是智。如何是不到处。师曰。此是甚么人语。我不记得。汝试举看。曰此是智。如何是不到处。师曰。汝欠伶俐。何不审他来历。良久曰。汝更欲问那。僧拟进语。师推开入室。

　　僧问。既是狮子儿。为什么却遭狐狸咬。师曰。被汝一问。直得口塞。曰为甚如此。师曰。若是狮子。决不逐块。

　　宝林讲法华经。师偶入寺。众请师请金刚经师曰。你们已讲法华经了。又要我讲金刚经那。众再三请。师曰。你们走开。乃打一筋斗。众大笑。问云。老老大大如何打筋斗。师云。我只要你们笑一面。

　　明翮问。亘古亘今。我信无有第二人。为甚么公案透不得。师云。汝有甚么公案透不得。举来看。翮拟开口师云。去去。汝不是好人。

　　周华顶居士问今日别去后。何处相见。师曰。途路要珍重。

　　僧问。频呼小玉原无事。祇要檀郎认得声。如何是声。师曰。这个不是声。

　　僧问。不落生灭时如何。师曰。不答。曰岂无方便。师曰。方便即生灭也。

　　问僧。南泉斩猫意旨如何。一僧呼名。一僧推蒲团下地。一僧云。二人已道了。教我道个什么。师曰。可惜。许曰。何谓也。师曰。一语下徐州。

　　僧问。马师一喝。百丈三日耳聋。为复明大机。为复明大用。师曰。一般米面。曰意旨如何。师曰。繇人造作。

　　僧问。某甲看个无字话头。不曾得个入处。乞和尚方便。师曰。难得个不入头的。

　　僧问。某甲昨日洗浴。得个境界。祇是说不出。师指童子曰。是伊也知得么。曰他也知得。师曰。若是知得决定不随人所转。

　　僧问。无梦无想处。如何是某甲主人。师云。你名什么。僧云。大化。师曰。你且去。

　　僧问。木叉和尚道。道得也叉下死。道不得也叉下死当时若问和尚作么生。师云。这野狐精。又云。我定是没有性命的。

　　僧问。离心意识参。绝凡圣路学。且如心意识作么生离。师曰。将心意识来。我为汝离。曰将不得来。师曰。既将不得来。要离作么。

　　僧问。无梦无想时主人公在什么处。师曰。即今主人公在什么处。僧拟议。师喝。僧礼拜。师曰。这一喝。本该你喝。

　　僧问。如何是超然不借借。师曰。我听不清。你再问看。曰。学人不肯在。师曰。这个是借。僧喝。师曰。犹是借。僧又喝。师曰。犹是借。僧曰。苍天苍天。师曰。百喝后作么生。僧礼拜云。推散大众去也。便归众。师曰。伎俩祇如此。

　　首座问。未有之言。请和尚道。师曰。宁犯国讳。不可断舌。

　　僧问。如何是大用。师曰。打杀千万人。不名性燥汉。

　　麦浪问。如何是无住本。师举起拂子。麦云。无住还有本么。师云。汝适才问甚么。麦云。无住本。师云。还有本么。麦礼拜。

　　麦浪问。如何是三界唯心。万法唯识。师云。汝年多少。麦云。与和尚同条生。不同条死。师云。三界唯心。万法唯识。

　　童秀才问。弟子心中如有一件道理。只是说不出。师曰。是说不出那。曰说不出。师曰。瞒我耳聋。

　　僧问。四大脱落。更有何物。师曰。我听不清。再举看。僧拟再举。师曰。是无那。

　　鲍性泉问。如何是脱生死的句。师云。两眼对两眼。曰两眼对两眼后如何。师云。你不说。我不问。曰不说不问。怎么脱得生死。师曰。正恁么时。把将生死来与汝脱。

　　方浪如问如何得不以缘心听法而得法性。师曰。一一从自己胸中流出。方乃盖天盖地。曰如何是自己胸中流出句。师曰。石女惯弄无针线。木偶能斟不湿羹。

　　僧问。明知遮一着子。却又承当不来。病在何处。师曰。拟欲求玄旨。还如值木盲。

　　僧问。达大师问双寺住持。遍大地是佛身。且道佛身在什么处。住持无语。意旨如何。师曰。却被住持靠倒。曰为甚么大师打住持。师曰。这个是屈棒。曰何谓也。师曰。合是大师自吃。

　　师观水次。麦浪问天人见为琉璃。鱼龙视为窟宅。和尚见作甚么。师云。水麦云恁么落在人见中。师云。好聪明。

　　僧问。从缘荐得相应疾。古云从门入者不是家珍。如何得相应。师云。岂不闻从门入者永无退失。问就体消停得力迟。若消停。云何不得力。师云。拟寻思处转肴讹。问瞥起本来无处所。既是无处所。向什么处瞥起。师云。你也问不到。我也答不到。问吾师暂说不思议。既不思议。将何暂说。师云。因不思议故。问南泉云。还乡自是儿孙事。大慧云末后输他弄一场如何。师云。怜儿不觉丑。问南泉大慧是同是别。师云。一条柱杖两人舁。

　　问三世诸佛为什么不知有。师云。太尊贵生。问狸奴白牯为甚么却知有。师云。太贫贱生。

　　僧问。云乞和尚指示心要。出离生死真实的义。师曰。从来无一字与人。僧礼拜。

　　僧问。如何是万象之中独露身。师竖一指。僧云。此是境。师曰。又被云遮却了也。

　　僧问。因正果正。为甚么调达于地狱中受三禅天乐。师云。这个不属因果。僧求颂。师云。这个不属因果。镬汤炉炭里坐。刚道众苦不到。佛眼何曾识我。

　　曹源与凌虚自金粟来。师问曰。昔者三佛辞五祖。祖曰。汝去向后患一场热病。始忆老僧在。后果病。自知从前所用不得力。还复祖山。汝病中作么生。源曰。我祇是病。无作么。师曰。我即不然。源曰。和尚又如何。师曰。祇看不病的。源曰。虾跳不出斗。师曰。你要药。与你一帖大黄。源曰。苍天苍天。师曰。芭豆最好。

　　僧问。弟子远来访道。求和尚开示。师曰。不离当处常湛然。觅则知君不可得。僧曰。见人访道。我亦学访。师曰。不可随人脚根转好。僧礼拜。

　　冯居士问。南宗钟声有相无相。宗答。东风东响。西风西响。宗就问和尚钟声是有相的。是无相的。师云。钟已鸣矣。风已过矣。说甚有相无相。进云。钟正鸣风正生时如何。师云。徒劳侧耳。

　　云南僧圆明问。大事未明。如丧考妣。大事已明。如丧考妣意旨如何。师云。总不繇别人。问那吒太子析骨还父。以肉还母。然后于虚空中现身为父母说法。如何是那吒本身。师云。休认娘生皮袋子。问劫火洞然。大千沙界俱坏。未审这个坏不坏。坏即不问。如何是不坏的道理。师云。四大。问白鹭下田千点雪。黄鹂树上一枝金。是何境相。师云。莫作境会。问境繇能境。境逐能沉。能境俱忘。复是何物。师云。不得唤作心。问若能转物。即同如来。且道须弥山如何转。师云。唤作须弥山即不得。问依经解义。三世佛冤。离经一字。即同魔说。如何是经。师云。如是我闻。问六祖明镜非台之语。透关久矣。三更遮回。不令人见。此必有所授受之事。非谓说经。学者可以默喻。且道授个甚么。师云。之子相逢处。不许外人知。

　　师问。石雨如何是一口道不尽的句。雨云。早晚礼拜和尚也是寻常事。

　　复问。石雨赵州道无字意作么生。雨云。和尚喜着棋。某甲粗知。师曰。道有又作么生。雨即颂。家家有幅遮羞布。放下便能当雨露。独怪当年老赵州掷却头巾顶却裤。师复问三宜。宜呈偈。佛性无。佛性无。秤槌落水不曾浮。知得赵州端的意。拍手终朝唱鹧鸪。

　　汉月问。兴化在三圣为首座。尝云。我向南方行脚一遭。拄杖头不曾拨着一个会佛法底人。圣云。具个什么眼。便恁么道。化便喝。圣云。须是你始得。后到大觉。觉问。闻你道向南方行脚一遭。拄杖头不曾拨着一个会佛法底人。你凭个什么道理便恁么道。化便喝。觉便打。化又喝。觉又打。明日相逢。觉云。我昨日疑你这两喝。化又喝。觉又打。化再喝。觉亦打。化云。我在三圣师兄处。学得个宾主句。总被师兄折倒了也。愿与某甲个安乐法门。觉云。这瞎汉。来这里纳败阙。脱下衲衣。痛打一顿。化于言下荐得临济先师于黄檗处吃棒底道理。请问如何是三度痛棒的道理。师云。触着不知疼。问雪峰见僧来。双手托门。放身出云。是甚么。僧云。是甚么。峰低头归庵。僧到嵓头过夏后问头。头曰。雪峰与我同条生。不同条死。欲识末后句。祇这是。请问同生同死。与同生不同死。长处何在。师云。胡张三。黑李四。问有句无句。如藤倚树。树倒藤枯。句归何处。沩山呵呵大笑归方丈。圆悟曰。相随来也。请问如何是相随来也的道理。师云。尔今口虽不言。文字已形。问道吾捺倒烂泥里。有判者云。也只是馆驿里撮马粪汉。请问如何是马粪。师云。不可咬名嚼字。问古人云。铁牛过窗棂。头角四蹄都过了。惟有尾巴过不得头角前蹄俱不问。如何是后蹄。如何是尾巴。如何过不得。师云。过。问守廓侍者到华严。值严上堂曰。大众。今日若是临济德山高亭大愚鸟窠船子儿孙。不用如何若何。便请单刀直入。华严与汝证据。廓出礼拜起便喝。严亦喝。师又喝。严亦喝。廓礼拜起曰。大众看这老汉一场败阙。又喝一喝。拍手归众。请问华严败阙在甚处。师云。杓卜听虚声。前言何在。问守廓到鹿门。见楚和尚与僧话次。门问楚曰。你终日披披搭搭作么。楚曰。和尚见某甲披披搭搭那。门便喝。楚亦喝。各休去。廓云。你看这两个瞎汉。随后便喝。门归方丈。请廓问云。老僧适来与楚阇黎宾主相见。甚处败阙。廓曰。转见病深。门曰。老僧自见兴化来便会也。廓云。和尚到兴化。某甲为侍者。记得与么时语。门云。请举看。廓遂举兴化问和尚甚么处来。尚云五台。云还见文殊么。尚便喝。化云。问你还见文殊么。又恶发作么。尚又喝。化不语。和尚作礼。至明日教某甲唤和尚。和尚早去也。化上堂云。你看这个汉担条断贯索向南方去也。已后也道见兴化来。廓云。今日公案恰似与么时底。门云。兴化当时因甚无语。廓曰。见和尚不会宾主句。所以不语。及欲唤和尚持论。和尚已去也。门特煎茶告众曰。参学龙象。直须仔细。请问如何是断贯索。如何是不会宾主处。师云。𦏰羊挂角处。猎人徒自疲。复总答以偈曰。佛祖机关无一言。拟存迷悟隔千山。尔今大地舒长舌。石女抛梭最后关。

　　僧问。法华经中光明普遍照河沙。如何眉间白毫相光单辉东方万八千土。师云。举一隅。不以三隅反。

　　问日月灯明佛还入暗黑地狱也无。师云。入。

　　问知法尝无性。佛种从缘起。既是尝。为什么又道个无。既无性。为什么道个从缘。师云。开口成双橛。

　　问惟有一门而复狭小。门在什么处。师云。天无二日。人无两心。

　　问法华经藏。深固幽远。无人能到。如何是法华经藏。师云。止止不须说。我法妙难思。

　　问多宝佛塔。云何容二如来。师云。开口便觉多。

　　问佛塔示现。何必化身还集。师云。脱尽廉纤。始到不知。

　　问诸佛问讯。何以独遣侍者。师云。也须得傍人着眼。

　　问龙宫示化。单标女子意旨如何。师云。为他闲事长无明。

　　问龙女具什么巴鼻。便解献珠。师云。那里闻他消息问十劫坐道场。佛法不现前。古人谓回互不回互之旨作么生会。师云。要会去。转远。

　　僧问。楞严奢摩他三摩禅那则不问。如何是妙。师云。不妙。

　　问举金色臂。不如此臂是三观中那一观摄。师曰。逐物生心。

　　问维摩经云。惟留一床。寝疾而卧。未审是何疾症。师云。举心隔千里。

　　问文殊普贤还落诸业习气也无。师云堕。

　　问金刚云若见诸相非相。即见如来。未审诸相与非相是同是别。师云。是。

　　问香水海中还容干屎橛也无。师云。却是微尘内世界。

　　问维摩默然。不知正恁么时。侍者在什么处。师云。随来也。

　　问如何是曹洞门下宾旬。师云。走尽千山及万山。问如何是主句。师云。独坐壶中无伴侣。

　　问起信论云。不依形色。不依气息。不依于空。不依水火风。不依见闻觉知。毕竟依个什么。师云。三个胡孙弄播箕。

　　僧问。如何是学人本分事。师云。四季皆有月。秋来分外明。

　　问婆子烧庵已后三年。复造悟得个什么。师云。清风度竹林。

　　问前三三与后三三。请问和尚多少数。师云。膫子长三尺。

　　问海底泥牛衔月走。岩前石虎抱儿眠。铁蛇钻入金刚眼。昆仑骑象鹭鸶牵。其中有一句。能纵能夺能杀能活。未审那一句是。师云。你自领去也。

　　有僧问。某甲从五台来。求和尚开示。师云。五台山寒寒冷冷。老僧不敢触脚。进云。某甲离五台已久。师云。各自领出去。僧礼拜云。和尚亦如是。

　　僧问某甲从淮安来。求和尚开示。师问云。汝镇江来么。僧云。是。又问汝从苏州来么。僧云。是。师云。一路说得分明。如何又求开示。僧云。不会。师云。好个不会。僧又问参禅与念佛是同是异。师云。自己尚不会。管他闲事。僧无对。

　　师问。僧日尝用心处。僧曰。若问用心。只得无开口处。师云。你瞒我僧曰。终不敢诳和尚。师云。好。你且这等去。师复云。山河大地。明暗色空。尘说刹说炽然说无间歇。何处不是开口处。你又道无处开口。进云。和尚又恁么道过也。师云。你若是哑的。便不与说。僧无语。

　　僧问。两口一无舌意旨如何。师云。与汝说破了也。进云。求和尚再通方便。师云。方便。已竟。

　　问如何是镇海明珠。师云昨日被人索去了也。直得无言可对。无理可伸。

　　问如何黑月即现。白月即隐。师云。汝即认得一半。

　　僧问。学人信得自己本来是佛。不假造作。不用安排。为何不得转身吐气。师云。汝信得自己。作么生信得。僧无语。师云。还是不曾信得及在。所以经云。若人识得心。大地无寸土。僧云。和尚教人放下。学人于放下处有省。师云。汝作么生放下。进云。大地无寸土。师云。汝还未识放下在。

　　僧问。白刃劈面来时如何。师便掌云。这是劈面来时的事。僧无语。

　　僧问。至道无难。惟嫌拣择。但有言句。俱名拣择。未知和尚以何示人。师云。至道无难。惟嫌拣择。

　　僧问恁么也不得。㗭唎娑婆诃。不恁么也不得。苏罗娑婆诃。恁么不恁么总不得。㗭唎苏鲁娑婆诃。和尚教学人放下个甚么。师云。优钵罗花三千年开一遍。僧礼拜。问云。古德说大疑大悟。小疑小悟。不疑不悟。和尚如何教人放下。师云。古人教人疑。老僧教人放下。僧云。本来无有。放下个什么。师云。放不下。担了去。僧问云。是法非思量分别之所能解。和尚在这里又说什么法。师云。是法非思量分别之所能解。僧问古人云。生也不道。死也不道。如何得道。师云。生也不道。死也不道。僧云。和尚也不道。师咄之。僧礼拜。

　　僧问。某甲欲识佛。未审佛在何处。师云。绕天下问。其僧速礼一拜。师云。你这一拜。被人家活葬了也。进云。一向闻名。今日睹相。师云。还是闻名好。进云。也须亲见始得。师云。不得以色见我。不得以音声求我。你作么生见。僧一喝。师云。是声。僧又喝。师云。是声。僧云。和尚作么生。师默然。僧便礼拜。

　　僧问。如何是佛法大意师默然。进云。老老大大说这个话。师云。你见我说个什么。僧便出。师云。你却会逃走。

　　僧问。如何是青州女三棒鼓。师云。赵州膫子如驴大。僧礼退。

　　僧问。万法归一一归何处。离了古人言句。请和尚别道。师云。韩文公。进云。如何是韩文公意旨。师云。昼夜一百八。

　　僧问。本来无迷。亦无可悟。不落言诠。法尔如是。和尚如何开示人。师云。你费多气力作么。

　　僧问。亦不惺惺。亦不寂寂。求和尚开示。师云。如何是你主人公。僧默然良久。师云。死水不藏龙。傍僧出问如何是活水里的龙师云。正是时。僧礼拜。

　　僧问。父母未生时。有十八个兄弟。阿那个是主人公。师云。你是无主孤魂进云。作么见得无主。师云。有主不须问。

　　师茶话次。有僧礼拜了。起云。昨日偏众解制了。特来谢和尚。师合掌云。恭喜恭喜。进云。和尚不得谤某甲。师云。如何是解制的道理。曰仲冬严寒。请和尚万福。师云。似则也似。是则未是。再道一句来。曰请和尚且吃茶。师云。不是不是。进云。大众散去。遂和声归众。师乃笑。

　　又僧就卓拈碗问曰。放下个恁么。师云。擎起来。僧举起。师云。又道放下。

　　又僧伸手问曰。放下个与我看看。师云。担取去。僧举手示之。师云。放下。

　　僧问。古人不出山门。向庄上吃油𩝐。为是神通三昧。为是法尔如然。师云。你那里见古人。进云。今日见和尚为人师云。若是狮子。决不逐块。进云。恁么则撮土焚香去也。师云。老僧无骨头。软妥妥凭你咬嚼。僧无语。

　　傍僧出云。一堂大众。被你老汉弄得七颠八倒。将为别有长处。元来只如此。师云。什么如此。进云。明日上堂举似。师云。何不现前拈出。僧即吹灭灯火。师云。吥见鬼。僧拟对。师便打云。你若向古人一切公案。三藏十二部教典。随举则劈口颂得。觌面转得。我也许你。进云。某甲不曾看过语录。师即举孚上座勘鼓山折箭因缘。你颂看。僧无语。师叱僧退。即颂曰。口行人事探头过。便乃翻身入贼窝不是雪峰知的确。双双跳入是非窠。

　　僧云。承和尚赐我宝剑。已得天下太平。特来礼谢和尚。师云。如何是太平的句。僧云。如金钟相似。师云。不是不是。僧无语。师云。你问我。僧理前问。师云。石女生儿。僧礼拜。

　　僧问。祖师递代相承。还别有么。师云有。进云。如何是别有。师云。得我檀越人家作水牯牛。即向汝道。进云。某甲亦同异类中去也。师云。又向古人舌头上咬嚼。僧无语。

　　师轮数珠次。僧问。即此用离此用如何。师云。马祖来也。进云。马祖来作么。师云。直得你三日耳聋。

　　僧问。奄提遮女问文殊云。明知生不生义。如何又被生之所转。殊曰。其力未充。此语还是义路么。师云。义路。进曰。请和尚道。师云。那是禅堂。此是方丈。僧礼拜。

　　僧问。有一物。明历历。佛祖觑不破。大地无人识。常在舌头尖。尽力吐不出。请问和尚吐出也未。师云。你吐出了也。进云。百年三万六千朝。翻覆元来是这汉。如何是这汉。师云。欲问这样道理。也须礼拜始得。僧便拜。师笑曰。正是这汉。

　　僧问。金殿堂堂即不问。驴胎马腹事如何。师云。你是其人。进云。恁么则任物逍遥去也。师云。切莫强作主宰。僧礼退。

　　西堂瑞白问。大众齐齐。灯烛辉煌。请和尚指示。师云。有眼皆见。进云。恁么则个个成佛去也。师云。你眼不瞎。又问万竹林中事即不问。石伞峰头意旨若何。师默然。瑞礼拜。又问祇如万竹林中事又作么生。师云。三茎四茎斜。七茎八茎曲。瑞云。万竹林中。与石伞峰头是同是别。师云。三茎四茎斜。进云。如何是向上事。师云。七茎八茎曲。瑞礼拜起云。佛法已蒙师指示。正偏不落有无机。师云。不落正偏你作么生道瑞便问讯归位。师云。去。

　　僧问。疏山恁么道。意在什么处。师曰。龟毛长数丈。进云。罗山恁么答。意在什么处。师曰。错过撑天柱。

　　僧问云。黄龙南禅师三关语。隆庆间答后。再无人转语。请和尚再转一语。师曰。天下无一人答不得。进云。某甲不会。请和尚方便。师云。万两黄金难买个不会。若将个不会答他。无有不是。僧曰。真个不会。望和尚答。师曰。若如此。一一问将来。我为汝答。问云。人人有个生缘。上座生缘在什么处。师曰。我是越州人。问我手何似佛手。师云。草枯鹰眼疾。问我脚何似驴脚。师曰。人老不知心(有颂录颂古卷中)。

　　僧问。父母未生前。本来无有色身山河大地。为什么忽生色身山河大地。师曰。即今那个是你色身。僧拟再举。师咄之。僧礼拜。

　　师问。六休袁居士云。德山托钵因缘。张无尽居士颂曰。鼓寂钟沈托钵回。岩头一拶语如雷。果然只得三年活。莫是遭他受记来。既不因授记。为什么只得三年活。居士还有疑不。士曰有疑。师又举疏山造塔完。问院主云。为复将一钱与匠人。为复将两钱与匠人。为将三钱与匠人。众不能对。罗山代云。若将两钱与匠人。和尚与匠人共出一只手。若将三钱与匠人和尚此生决定不得塔。若将一钱与匠人。带累匠人眉须堕落。居士又作么生。士云。如此。则公案所疑甚多。师曰。譬如尽大地都做了个问头来问时。你又如何对。士拍掌两下。师曰。适来的聻。居士有省。

　　客问坛经云。不是风动。不是幡动。仁者心动。且道此心为是真心。为是妄心。师云。汝还识心么。客无语。师云。心尚不识。说甚么真心妄心。客又问。如何是极则。师云。却被汝道着。

　　又问。五识相分色。师云。色声香味触。眼耳鼻舌身。冤家自有对。何须问别人。又问。仁者心动因缘。师云。风动与幡动。休言未是真。不识心何物。于中有主人。又问。黄檗吐舌因缘。师云。闻时富贵。见面贫穷。才闻吐舌。三日耳聋。问悟之境界。师可方便否。师云。姑姑问嫂嫂。哥哥偏汝亲。嫂答姑娘道。他时自识真。又问。让公答马祖打车打牛因缘。师云。打车与打牛亲疏自须辩。错认四大者。更须着方便。又问。梁主问志公安乐禁。师云。浑身是病疑求药。蓦口塞个热铁丸。吞吐未能心痛快。全身跳入里头看。又问。大通智胜佛十劫坐道场因缘。师云。权时得个破帽子。眨眼须知用掉却。若还守住不解放。锦绣夜行谁省着。又问。有大力人。为什么抬脚不起。师云。那罗自谓力无敌。百战场中逞奇特。眉毛眼上无多子。尽力犹云道不识。

　　僧问。沩山仰山摘茶次。一曰得体。一曰得用。为是论虚。为是论实。师曰。担板汉。僧问。如何全体大用。师默然良久曰。我欲与你说。恐失妙用。僧礼拜。

　　僧问。和尚尝教人识取头。请问如何是头。师云。你且知有。问如何是尾。师云。知有到不知有。问有头无尾时如何。师云。大虫变老鼠。问有尾无头时如何。师云。乞儿夸富贵。问头尾相称时如何。师云。国王修布施。问无尾无头时如何。师云。盲人为导师。

　　师在云栖代讲戒疏发隐。至不敬师友戒。引韩退之见大颠因缘。时有座主闻之。斥曰。尔江南禅和子。专耍弄嘴头。讲甚么宗。前者胜期如此。我已斥令不敢。尔何等人。辄敢尔耶。师曰。汝乃云栖堂上法师耶。我有一问。若道得。则可。若道不得。莫道我讲宗好。经云。若以色见我。以音声求我。是人行邪道。不能见如来。汝适来见我讲宗者。谓复言谈语句是讲宗耶。谓复拈槌竖拂是讲宗耶。若以言谈语句是宗者。则汝以声见如来。若以拈槌竖拂是宗者。则汝以色见如来。于此二处见如来。则汝是邪道。离此二途。则何处见我讲宗来。座主不能对。傍僧云。请上座代转一语。师徐步入禅堂。众云。原来只学得问人。自己也道不得。西堂云。他向汝道了也。师拍掌云。原来有人在。

　　有僧误将七佛偈为厕纸。求忏悔。师曰。此不须忏。料汝再无第二纸。只将你早间忏了。晚间又作的来忏忏。僧惭色而退。

　　有僧触怒师。师持杖趁逐至僧床前。僧倒卧。叫唤云。病痛饶饶。师云。你将手来。我看看脉看。随与赎药。众俱失笑。

　　俗人问色欲难戒奈何。师云。你戒酒否。云已戒多年。师云。戒后曾犯否。云不曾少犯。师云。如是。则戒色亦当如戒酒这等戒去。

　　一日师入菜园。捉菜虫一握。傍僧问云。是甚么。师即两手擦杀虫云。这业障。这业障。进云。和尚为何杀生。师云。你偿命。你偿命。

　　僧问。如何八幅罗裙着地拖。师云。只因他脚长。

　　师入堂示众。若论此事。如粪堆里一颗夜明珠相似。首座进云。只如不识明珠者当作么生。师云。是汝不识座云。谢师印证。师云。莫涂污老僧。

　　僧问。如何是学人安身立命处。师曰。问这等大事。也须礼拜。僧礼拜起欲问。师曰。是汝不知安身处那。僧欲再问。师低头隐几。

　　僧问。殃掘摩罗救产难意旨如何。师曰。佛也不曾为人生得下。僧云。某甲不会。请师一颂。颂曰。阳和无意转人间。万卉千花尽放颜。不识文殊何所谓。前三三与后三三。

　　幻有举古人须将恶知恶觉。并奇言妙句。一切放下。空空然放一话头参取问师。师闻举至一切放下句处。便连声云。好阿好阿。及举至放一话头句未竟时便应声云。又被风吹别调中。

　　博山僧道开问云。世尊拈起。迦叶微笑。笑个什么。师云。且吃茶。僧云。吃茶后如何。师云逼杀人。僧云。麻谷参章敬道是。是处如何。师云。拈一放一。不是好手。僧云。南阳道身心一如。心外无余。在和尚分上如何。师云。心外无余。僧云。此是忠国师的。与和尚何干。师云。既是忠国师的。因甚么在我口中出。僧云。和尚可布施学人。师云。我耳聋。僧云。赵州道狗子无佛性。当真是有是无。师云。赵州止得一个牙齿。僧云。当时这僧已到什么田地。十二类众生都不问缘何只问个狗子。师云。汝作奇特会么。僧云。此事在和尚分上如何。师云。我比赵州多两个牙齿。僧云。和尚今日着贼也。师云。算家事汉。有什么长处。僧云。适来南阳公案。请和尚颂。师云。抬头不见天。低头不见地。前之后之。左之右之。噫。对面无他语。你是何人我是谁。次早进方丈。师云。博山开堂示众。试举似看。僧云。夫子欲寡其过而未能也。师云。此是他本分为人处。僧云。谁的是和尚。师云。我这里教人化缘。僧云。德山临济都拈却。子胡家风试道看。师云。不必重宣此义。僧云。请和尚道师云。道过了也。僧云。再道。师云。拏绳来。僧云。毫𨤲有差。天地悬隔。全真法界作么生。师云。毫𨤲有差。天地悬隔。

　　柳雁田居士问世尊上堂意旨。为复是升座处。为复白槌处。师应声与一掌。士云。分明拘贼破家。师曰。还要第二顿𨚗。

　　柳居士呈偈曰。是什么。是什么。对着家尊莫问爷。金不换金随处使。从来常御白牛车。师览毕问曰。且道赵州勘破婆子。甚么处是勘破处。士曰。壁外盖茅屋。师曰。不是。更道。士曰。雷声甚大。雨点全无。

　　会稽云门湛然澄禅师语录卷第六
卍新纂续藏经第 72 册 No. 1444 湛然圆澄禅师语录


　　会稽云门湛然澄禅师语录卷第七

　　门人明凡　录

　　吴兴丁元公山阴祁骏佳　编

　　请示

　　僧参。云。求和尚开示。师曰。菩萨初发心。便登正觉。汝发足处。早已开示。更教我说个甚么。

　　翰林王聚洲居士问曰。某亦尝于楞严留心。颇有透处。但于一人发真归元。十方世界悉皆消殒。未能痛快比如如来岂非发真归元者乎。既发真已。世界何不消殒。若消殒。则大地众生无立脚处。何更云如来与诸天人同在祗桓精舍而说法乎。若不消殒。则如来诚实之语。岂有不足信耶。师曰。如来且置。只如公于大明之下。骤然走入暗室之中。还能见有许多世界也无。曰若骤然走入。惟见暗黑。别无可见。师曰。若诸不入者。还见世界否。曰见。师曰。何以彼见而公独不见乎。曰繇明入暗。暗生明灭。故惟见黑暗。而不见山河大地。彼不入者。明相宛然。故无不见耳。师曰。一人发真。例如一人入暗。与相类否。曰是正相类。师曰。如此。则何疑一人发真。而世界不消殒乎。又如十人同作一梦。间或一人获醒。一人世界全消。彼中九人受用如故。十人同醒。则十人世界全消。不可以一人之醒。而拨九人之有。亦不可以九人之寐。而疑一人之无。惟证乃知难可测也。曰如师所论。理固颇通。何以世尊亦倚灵山说法耶。岂有如来未曾发真者乎。师曰。如来者无所从来。亦无所去。故名如来也。住灵山者。逗应群机。犹水中之月。岂实有耶。狂猿无知。妄心欲取。而且不知水中无月耳。众生以肉眼观佛。以为佛住灵山。若以慧眼观。则证诸法如义。不知何者是佛。何者非佛也。虽然。又般若经云。无眼耳鼻舌身意。无色声香味触法。无眼界。乃至无意识界。三者既无。则自己尚无处所。何处得有世界山河大地。故云十方世界。犹如手中所持一物。返观父母所生之身。犹彼空中吹一微尘。若存若亡。以此而观。明若日星。而公于此处岂不为痛快哉。所以不能痛快者。但于文字着脚。而不返照自心。致使分别成谬也。故肇法师云。会万法归于自己者。其惟圣人乎。

　　僧问。某甲用功。似有个见处。祇是有疑。师曰。见个甚么。僧云。见自心包含世界。师曰。自身聻。僧云。亦在自心中。师曰。若恁么。见我显圣寺即今做甚么。僧云。身中总一片无所隔碍。师曰。还见隔壁事么。

　　僧问。见闻知觉是心不是心。师曰。若是心。云何叫做见闻觉知。若不是心。应同外物。云何知是见闻觉知。而终不云他见他闻。于此正好着力。参久自有悟处。师复云。一不得别求玄妙。二不得希望证圣。三不得怕怖生死。四不得拨无因果。

　　僧问。和尚教人不思善不思恶只恁么去。三十年不出山。我称是人真善知识。学人一闻此语。疑信相半。信者。信今诚实之言。疑者。古云。草衣木食。若不思玄。异于深山野人者几希。又云。大事未明。如丧考妣。大事已明。如丧考妣。何故和尚教人不思善不思恶只恁么参。不惟不敢承当。亦难使人信受。师云。汝信我言。不能尽记古语。疑信不能不半耳。昔者能大师向道明曰。不思善不思恶正恁么时。阿那个是明上座本来面目。繇是明公豁然大悟。汗流夹背。既悟。便不同于深山野人。吾言非为谬矣。如云大事已明未明皆如丧考妣者。良繇道力未充。命根未断。故于已明未明生疑。若向父母未生前看破。则无此问矣。

　　僧问。和尚尝言昏沉即解脱。散乱即清净。但于学人分上恰有不相应处。昏则忘怀。散则浪荡。既昏散不妨于道。何故经云。除睡尝摄心。能生诸禅定。师云。风云雷雨。天之妙用。昏散运用。人之尝情。执风云而昧天体。执昏散以迷真心。自成颠倒。若悟本心。一切皆名妙用。教有明文。非吾臆语。苟未见性。妄认假名。自成迷背。所以劳他古人多方抑扬。随时破立。故曰。无有定名阿耨菩提。汝真有意于此。当力穷见性。一念开明。但有言说。俱无实义。思之勉之。

　　问悟道之人还假修行否。师云。正好修行。何也。法身乃证得。报身从修得。曰恁么有两个耶。师曰。我不说有两个。亦不说一个。法身者即自己也。经云。譬如有人百骸调适。忽忘我身。微加针艾。即知有我。是知证义。报身者。犹如衣服。实从办得。若说是我身。如何又脱得着得。若非我者。被人盗去。云何又云被人盗去。

　　僧问。某甲即今如何用心则是。师云。无所用心处。是汝用心。以无所用心是真用心义。又云。汝是读书人。岂不闻有所好乐。则不得其正。比如行路人有拄杖子。则不得自在。若有所担负。则不得自在。要自在者。岂不是空手行也。又云。无言是天地之至言。故曰。天何言哉。春到则普天匝地皆春。可不信乎。

　　僧问。某甲欲修行。不知把柄。求和尚开示。师云。汝要把柄做甚么。譬如人之眼睛。可外求得么。纵汝外求。可得的。即是可失的。

　　岳石帆居士云。云栖和尚赚度许多好和尚好秀才在会下。我所以不肯他。师曰。圣贤尝受屈。士云。何谓也。师曰。莫我知也夫。予欲无言。盖因无当机之人。自摩其胸。发此长叹耳。士曰。此是方便遮护语。师曰。是非相诤。他总不起。须是我为后学者。发其蕴奥。士云。我非强抑。昔时曾亲与他诤论。师曰。昔时诤论。今须赞叹。始见居士有天神不测之妙。士云。你是云栖和尚那。师曰。我是弟子。士云。赞叹你。即是赞叹云栖也。师曰。居士莫涂糊人好。士又指大众云。你等当看这个和尚。师曰。他终是不信你。祇是看自家。士云。当今佛法寥落。须尽力为之。师曰。天地间自有时节因缘。非某能为也。居士唯唯。

　　问西方是有是无。师曰。无。曰经云。从是西方过十万亿佛土。有世界。名曰极乐。既有方所。那得言无。甚违经意。师曰。不道事中无。祇是理上实无。经文分明。是你错解。佛者觉也。土者觉知之地也。十者圆足之数也。今言十万亿佛土者。盖言超数量觉照之地。有极乐世界阿弥陀佛也。然何以要超数量觉照耶。盖才有动念。便属数量。才有数量即受烦恼。不名极乐矣才有觉照。即属取舍。有取舍。即受生死。不名本性无量寿佛矣。是故禅门直指一念未生前。又云。父母未生前。乾坤混沌时。洪蒙未判时。也只说得数量觉照不及之地。岂别有旨也。法华经曰。尘点佛刹前有佛号大通智胜如来。且尘点佛刹。岂容思议哉。苟容思议。恶得名为大通智胜乎。如是一大藏教中。莫不指归。数量觉照不及处。是自性天真之佛。无别有佛待你成也。故或曰。不可说不可说劫前。有佛号某。或恒河沙劫。或不可思议劫。或无量阿僧祇劫前。有佛号某。一皆以超数越量离觉泯照为是也。汝何得循文背旨。失佛本怀。是则为灭佛种也。曰然则超数越量离觉泯照。何者是本性无量寿佛。师曰。恩大难酬。速礼三拜。曰若然者。则古人例有证验。岂虚说耶。或天乐迎空。或异香满室。或化佛现前。或莲标姓字。将谓邪魔所作乎。师曰。非谓虚说。亦非邪魔。此乃慈父胜方便门中之事也。盖谓三乘厌苦。菩萨说此净土之门。实为权诱。渐渐引归一乘。故有佛来迎。有我生去。彼此历然。净秽迥异。是佛权门。岂为实教。故法华经云。是诸佛世尊更有异方便。助显第一义。异方便者。即净土三乘等教是也。第一义者。即一乘实教是也。故经云。十方世界中。唯有一乘法。无二亦无三。既云一乘。岂有去来净秽之可间耶。故华严经。始终一际。因果同融。微尘刹土。总一法界。会六道四生。同入佛乘。故论曰。十世古今。始终不离于当念。无边刹海。自他不隔于毫端。信实。则善财一生顿证。滞权。则身子多劫难成故予前所论者。非为杜撰。出是实宗。子所难者。亦非谬问。依佛权设。然予非实人。但知教道可宗。与子称性而论也。

　　云鹤居士问。念佛得生西方否。师曰得。曰何以得生乎。师曰。予亦不知何以得生。汝但念佛。不患不生也。佛如最上医王。撮略群书。合就灵丹。诚能服之。自然疗病。不必究其方之是非也。曰即如丹药修合。必有原繇。念佛岂无因耶。师曰。譬如甘草解毒。大黄发泻。或有人问。大黄何以发泻。虽医王有所不知。而大黄实能发泻。故予亦曰。念佛不知何以得生西方。而念佛实能往生西方。虽教中云阿弥陀佛因中愿力所致。亦三乘权诱之言。要非大乘称性之语。何也。譬如箭穿石虎。笋发寒林。未审谁假愿力使之然也。若无自心之诚感。而欲究其所以然。吾不知其然而然矣。雁田柳子问。经云。如来一音演说法。众生随类各得解。为是身变耶。为是语变耶。若是身变者。则如来应默然。如不默然。何繇得解。如牛犬之有声。如来亦应具嚎吠之声。如不嚎吠。何繇得解。如其不然。何以称随类也。师曰。如来非身变。身相如故。亦非语变。语相如故。以其不变。故能随类各解也。何也。如其有变。则在天非人。在人非天。岂能各应也哉。譬如世之演戏者。岂有变也。然群聚而观之。仁者见之。谓之仁。智者见之。谓之智。风流者见之。谓之风流。斗诤者见之。谓之斗诤。乃至礼义廉耻。孝悌忠信。善善恶恶。是是非非。各适其适。莫不称益。退谓人曰。此戏唯孝唯悌。乃至惟风流惟斗诤。不仁不义。岂戏者有异乎。实乃观者各解其自心耳。虽然。须知有不变而变。变而不变。何也。即如戏之於戏也。谓其有变。则戏者安有二心。谓其无变则观者何能各解。一幻戏如是。法法亦复然。而况于佛乎。是以耳聪者善闻琴瑟之妙。眼明者特辨玄黄之精。然琴瑟不为聋者所移。玄黄不为盲者所惑。而聋盲自异。其犹大海汪洋。终莫能穷。随力大小。取之有多寡。而海不为之增减。佛法浩翰。终不能测。利钝解之浅深。而法不为之是非。各解繇人。佛岂为亲疏哉。

　　居士又问。真即是妄。妄即是真。真妄既不有二。何以令人除昏遣妄。而集于定慧也。譬如水不离波。波不离水。宁有离波之水。不湿之波乎。今云。断妄证真。便同离波求水。非惟不能证真。愈且增其虚妄。故曰。断除妄想重增病也。若认妄想即真。不必断除。经又云。妄尽觉圆。又曰。众生皆有如来智慧德相。良繇妄想执着不能证得。楞严经中十因六交。莫不皆繇妄想而受轮回。断者不是。纵者亦非。如是难明之义。惟师决之。师曰。真本不有。因妄显真。妄本不生。依真而起。故曰。因迷迷觉。觉不生迷。凡圣人设教。犹良医用药。岂执其方。先欲破妄。而真妄对破。故曰。妄尽觉圆。次欲破执。真妄俱即。而亦妄真俱非。故曰。断除增病也。盖欲自契本心耳。如能悟旨。则非是勿经于口。真妄空自有名矣。今时儱侗之师。强欲以名言自得。执此即妄即真而自负。不知举意即乖其宗矣。而人或诘之。复引即水即波之句以强释。是岂达方便之门乎。且如水果是波也耶。水果非波也耶。夫水本无波。繇风所作。狂风所吹曰涛。大风所吹曰浪。尝风所吹曰波。微风所吹曰纹。其悠悠漾漾。千名万状。莫不皆繇风使之然也。水果是波则无风之时。恬然清净。波相不有。波相不有。应非有水。水果非波。则陆地无波之处。凝然不动。不动皆应是水。如此。则水陆无分。世界不成安立。夫真本无妄繇境所作。顺境所感曰喜。逆境所感曰怒。违境所感曰哀。美境所感曰乐。其纷纷纭纭。莫不皆繇境使之然也。真果是妄。六根不到之处。泯然无知。境相不有。境相不有。应非有真。真果非妄。则日用交错之际。杳然忘返。念相迁流。念相迁流。真应是断。今推其波。有时有。繇乎风作。有时无。繇乎风息。作息既繇其风。则水体凝然不动矣。如其有动。则水具心识。如其有心则水应自言我能动耶。我能静耶。我能生波耶。波非我是耶。波即是我。而我即是波耶。而水不能自言者。以其无情耳。无情则无动。无动则无所不动。故曰。江河兢注而不流也。吾心与真妄杂出而不能辨者。亦犹波之作息。滥于水而不能分者也。波既作息繇风非关于水。则此真妄。亦皆繇境。而岂关于心乎。然则波耶水耶。真耶妄耶。不分而分。分而不分。惟宛转消归自己而已矣。不然。则不能免其随言生执。又安能自了哉。

　　问无明即佛性。何谓也。师曰。无明佛性同出根本知中。各无自体。以佛性无体。迷为无明。无明无体。悟为佛性。非佛性外有无明。亦非无明外有佛性。惟迷悟使之然耳。犹如日明夜暗。同住虚空。循环往复。各无自体。苟知无体。则无明即明。若执有佛性。则明即无明。不着不拒。则超然自得也。故曰。功德天。黑暗女。有智主人。二俱不取。义可泮然矣。又问。烦恼即菩提。何谓也。师曰。梵语菩提。此云知觉。若烦恼异于菩提。则烦恼菩提各不相知。若菩提异于烦恼。则菩提烦恼各住一际。各住一际。则菩提自菩提。谁住菩提。各不相知。则烦恼自烦恼。谁知烦恼。以菩提不异烦恼。迷菩提为烦恼。以烦恼不异菩提。知烦恼即菩提。盖知之为言觉也。故曰。知则不为冤。虽然。若将个知即菩提蕴在怀中。便名烦恼。故曰。知见立知。即无明本。直饶知见无见。斯即涅槃。犹未脱略。何也。盖此事直须妙悟自心。不在言宣耳。

　　陶石篑居士问。师在此作么。答曰。看华严合论。曰师在室中着此小小境界。当看是论。曰不然。却是室外者更当看也。曰何谓也。曰居室者必知室外有空。空外更有空可谓小不迷小。大不着大。内外该融。小大相入。只恐在室外者。迷此六合一总之空。不复知空外有空。界外有界。岂知华严法界中十方各具不可说不可说佛刹微尘数世界外。更有不可说不可说佛刹微尘数世界耶。故当看也。居士曰。多知多知。

　　太史又问曰。师于禅门用力久矣。而梦昧为有无耶。如或有之。何方以制之。师曰。世称无梦者有三焉。一者七住已还。想阴已尽。此乃定力所持。故得无梦。证者之事。经云。想阴尽者。梦昧俱息。犹如晴空。二者用功真切。窹𥧌恒一。信力所持。故得无梦。初心之事。如服丹药。寿千万年。非是本有。三者倦劳之极。或无明浓厚。失忆为忘。妄谓无梦。非实是无。深成不觉。愚者之事。予于三者未有取焉。何则世之人徒以梦为梦。觉为觉。而不知觉即梦。梦即觉也。若觉是实。则无入梦。若梦是实。应无有觉。居觉非梦。居梦非觉。犹明暗相倾。何有自性。别有国土梦。五十日乃得一觉。彼得不为梦。是而觉非者乎。如是则我世界中曷尝非梦。而。曷尝非觉乎。以此而推。则彼定力所持。是名假惺惺。信力持者。是名强作主。诸佛成就梦中佛事。所谓说梦法。度梦众生。开梦方便。坐梦道场。现梦神通。入梦涅槃。菩萨修梦万行。献梦供养。声闻缘觉得梦解脱。入梦禅定。人天三途梦受果报。入梦生死。争梦人我。说梦是非。造梦恶业。转梦轮回。居士兴梦问。山僧起梦答。纵之亦梦。制之亦梦。止之亦梦。作之亦梦。说到此间。忽见那吒太子执降魔杵当头一挥。虽觉脑门磕碎。犹未醒在。

　　鲁据梧朱交芦诸子过访。问曰。经云。世界山河大地皆因妄想结成是否。师曰然。曰和尚为我想得一锭金否。师曰得。曰何不与我一见。师曰。子尝于闲寂之时也想杭城否。曰想曰。正当想时。彼处楼台殿阁人物街道皆俨然否。曰然。曰既然如是。何不拈出来与山僧一看。曰然则然矣。只是拈不出。曰若然者。子尚拈不出。争教山僧又能拈出与子看。子如一想。则有一城景致俨然在目。若千想万想。则有千城万城景致各各俨然在目。彼亦不来。此亦不去不来故彼城非无。不去故此想非有。以非有非无故各住一际。各住一际。故一人想则城现一人想中。若千人万人想则城现千人万人想中。曾无定体不因一人想而城为之一。不因多人想而城为之多。故曰。非如非异。非实非虚。非如故非一。非异故非多。非虚故随想成办。非实故想处不真。子如一念不生。山河大地当下泯绝。何处更有山河大地来。是知一切皆随想念建立。故云三界惟心。万法惟识。岂虚语哉。

　　有新戒欲募缘造寺谒师。师诫之曰。大抵出家。人要以生死为本。福缘次之也。昔者杨岐老人亲总十年院事。及住杨岐。屋颓壁败。门人欲修饰之。老人诫却之。盖老人亲从此中过来。艰辛备历。乃有此语。可谓曾为浪子偏怜客矣。今之人不闻如是之训。才出家来。把个脚跟未稳话。丢向一边。祇欲干办缘事。以消岁月。倘因果一差。失脚三途。经劫罔返。此事且置。祇如因正果正。福享人天。何曾不云迷中倍人。何也。大凡人都被善恶二种因果轮回六道。自己佛性终成迷背。故曰。作善则善现。作恶则恶现。真心则隐没。岂不见梁武帝问达磨云。弟子造寺度僧有功德否。磨云。实无功德。功德在自性中求。岂外求耶。如此。则我出家人不以生死为念。向自性中求。可乎。曰然福德亦不可少耳。如某某修营寺宇。嗔怒无当。人不为过。岂非福力所持耶。师曰。实非福力。乃魔持耳。枣柏曰。一念嗔心起。百万障门开。修菩萨行者。慎勿起嗔。苟有一毫嗔念。则有一分嗔怒魔增其势力。舍命之后。继有福德。报为大力鬼王。并修罗夜义之类。福消报尽。还堕三途。曰起嗔如是。未审修道还有加势力也无。师曰有。华严经十住十行十向十地菩萨。各有如来威力加被。说当位法门。是其义也。曰若然者。佛与魔果何物耶。而能与人势力若是。师曰。本非外物。皆自心之力。法尔如然故也。譬如世人燔烧屋宅亦用火。蒸煮饭食亦用火。烧炼丹药亦用火。凡用火之时。各有一分自然风力。与之俱发。成熟其事。燔屋邪也。煮饭正也。炼丹道也。风火皆无分别。而能随事得失。亦犹佛魔无有分别。而能随心是非。藉风发火。因心成事。皆不得而异也。良繇真如不守自性。随缘成熟。今人不了自心。尝随境转。魔得其便。牵入恶道。皆繇未明佛性。自无作主。使之然也。岂魔佛云乎哉。如此。则子所言福德亦不可少。其可信诸。不可信诸。

　　有客游禹陵过访。问曰。彼中有窆石甚异焉。师曰。何谓也。曰始吾于无心之际。推之则动。其后着意推之则不动。其故何也。师曰。破色心论云。佛说心力最大。水无香故动作胜地。火无香味故动作胜水。风无色香味故动作胜于三大。心非四大。故动作胜于诸大。是知无心之力。无有限量。其量能转天为地。转地为天。大中现小。小中现大。一为无量。无量为一。故净名以不思议目之。夫不思议岂容有心乎。心思一萌。则属分限矣。昔者鸠摩罗什年七岁时。随母往烧香。寺中有铁钵。可受石余。什即置之于顶。乃作念云。钵甚大。我年甚小。得无重耶。不觉失声。钵寻堕地。母问曰。何也。什曰。我始无心。置钵于顶。不觉其为重。无端分别。钵大我小。宁无重乎。即觉甚重。力不能戴。故失声耳。是时罗什即悟万法皆惟自心。无有他物。以此而推。子之始也无心。故能动石。次也有意。故不能动耳。是以箭穿石虎。非人力之能为。酒劳三军。岂曲糵之成就。是皆本乎无心。神而应之。略着思惟。即已不堪也。吾知诸佛凡夫。本不相隔。但十二时中。其神机注发。不能自知耳。

　　只玄居士问。格物物格意旨如何。师弹指三下。曰某甲特来礼拜。求脱生死。师云。居士未发足之前会得。方脱得生死。于今开口已错了也。不见古人道。望州亭与汝相见了也。乌石岭与汝相见了也。僧堂前与汝相见了也。一念发心。是汝脱生死处。一路而来。是汝脱生死处。士礼拜而出。师唤云。来来。我再向汝道。士回首。师云。我向汝道了也。士拟议。师云。去。明日来。僧问。离心意识参。绝凡圣路学。某甲无奈心意识混扰。不能直进。乞师方便。师云。还识心意识么。曰不识。师曰。识尚不识。欲离何物。譬如世人结冤。而欲远离。必先知其结冤之繇。然后与之远离。

　　僧问。古人道。离却心意识。绝却凡圣路。然后有参学分。某甲欲离心意识未能何也。师曰。心意识作何形状。有甚冤尤。汝欲离他。送至何方。僧曰。恁么则无心意识耶。师曰。汝适来要离心意识。如今又怕他无那。汝知之乎。夫心意识者。聿起名心。思惟曰意。分别曰识。名虽有三。其体惟一。惟一之体。其性无生。无生之性。应用有别。故立三名。能一念不生。前后际断。尚不名一。何况有三。学者循言背旨。起心动念。皆归迷闷。若不妙悟真源。终无自济之日。故古人多方提唱。无非欲令人忘心顿证。谁知反起心识。牵动前尘。致使醍醐翻成毒药。可悲也夫。

　　明翮问。某甲看个拂子放下因缘。只是教人休歇去。莫是化城事否。师曰。不是你看他古人问如何是法身。竖起拂子。如何是法身向上事。放下拂子。岂可作放下论耶。若真正悟明。放下不放下。总是闲话。所以道末后一着。始到牢关。绝后再苏。欺君不得。

　　僧举赵州狗子还有佛性也无。州云无。某甲看经数年。并无入处。未审和尚有何方便。师云。汝疑向有无处着脚那。曰。某甲不向有无处着脚。师曰。你岂不曰蠢动含灵皆有佛性。狗子何谓无佛性耶。作此疑否。曰然。师曰不然。要会这些。须向此老未开口已前会得。始获安乐。若向他舌头下会取。直饶千万劫。并无会时。何以故。此事不在语言上故也。

　　僧问。丹霞劈佛。和尚铸佛。是同是别。师曰。丹霞劈佛。和尚铸佛。僧拟再问。师曰。似欠伶俐。首座曰。是便是。只是与古人相违。师曰。前人已纳败阙。你不可复踏故阱。若要安乐。直似婴儿相似。始得恁么。所以宝镜三昧云。如世婴儿。五相完具。不去不来。不起不住。哆哆啝啝。有句无句。终必得物。语未正故。到恁么地。始获大体。更得大用。始可为人。

　　内翰黄慎轩。侍御左心源。给谏萧九生。尚宝刘自明。同会于白云观。慎轩问。古人云。学道之人不识真。只为从前认识神。无始劫来生死本。痴人唤作本来人。只如真与识神作么生分别。师曰。此极易耳。但未获一番妙悟。似难辩白。且如教中云。有分别是识。无分别是智。即此一语。得失相半。何则。盖所谓但落言思。早已不是。实惟亲到一番为妙耳。只如山僧在越之时。有人问予上京之程。予尝答之。所谓北关而至于苏州。镇江。淮安。济宁。临清。以及张家湾。进海岱门。虽与人说。实未曾到。而心中未免惶惑。今也既已来此。始知前之所说不谬。惶惑之心不待制而除之矣。人或问之。所答如前。祇我一人。名同境同。言同句同。其间一真一假。不待辩而明矣。是知前之所说。似是而非。所以不能自尽其疑也。今之所说。亲到了然。所以是非不能及也。故古人石火电光之机接于人者。盖欲其亲证之也。苟能亲证。所谓真耶。识耶。亦不待辩而明矣。

　　司业传商槃问曰。某于禅门用力久矣。亦尝有悟。对机问辨之次。未能痛快。不知过在何处。师曰。公之所难。难在为人。而独不知难于自为也。故吾尝以二事验人。而未见有透之者。何为二事。一者验于文字。夫文字。即诸佛言说法身也。汝云曾悟者。悟自心也。自心即是佛心。既悟佛心。当解佛语。既解佛语。便能于诸佛所说经教。诸祖差别机缘。一见了然无有疑惑。如或有疑。则所言悟者未必然矣。二者验于自心。于日用应酬之际。似有一分作主。为物所寄。是诚不觉。此且置。只如离物寂静之时。跏趺坐禅之际。中间似有一物。上下往还。所谓是是非非。得得失失。疑疑惑惑。取取舍舍。还得安帖否。如或安帖。则尽世间。所有草木。尽化作人。一一人具无量舌。一一舌具无量问难。一一问难具无量差别。非前非后。一时问来。只消弹指一下。悉皆答之矣。可谓得大无畏。具大自在。间或未得安帖。何必云对机应酬之际未能痛快。当寂然无事之时。早已誵讹了也。故曰。人许我易。我自许难。又曰。惟人自肯乃方亲。公宜勉诸。

　　太常赵石梁问曰。吾家新丧二孙。不觉心动。欲归一探。师曰。公有静功可持。云何心动。曰虽有静功。遇境不能不动。未知过在何处。师曰。譬如琉璃。乃世间之至宝。有人持之不舍。孜孜护惜。是人岂无食时睡时。屙时倦时。当是时也。释之不可。持之不可。何也。持之妨事。释之防碎。于是取舍惶惑。有不胜言者。争如不贵琉璃。手不持物。于一切时。纵横自在。任运施为。无往不可。较彼宝琉璃者。又何如耶。所以诸佛㧞凡夫五欲乱心。但以方便言说而教导之。使之发心。拔二乘偏空定心。必以不思议神力而激动之。然后发心。故迦叶云。五欲凡夫于无上道而有返复。我等皆无。又云。一切声闻。闻是不可思议解脱法门。皆应号泣声震三千大千世界。我等何为永绝其根。于此大乘。已如败种。以此而观。则知公有静而有不静。若凡夫者。无静则无不静。故曰。一切凡夫。本来圆觉。易曰。百姓日用而不知。莫不皆言本来如是。拟心趋向。则非是相乖矣。太常曰。这个意趣。毕竟如何。师曰。如来临灭度时。大众不胜其哀。是诸菩萨。天人国王后宫夫人。并婆罗门。各各以上妙供。倍倍增胜。持以上佛。而皆不受。纯陀者工巧之子。无一物将来。何以如来受其最后供养。记彼满足檀波罗蜜。盖如来极唱最后之微意耳。且如来入灭度者。根身器界。正报依报。一切尽舍。乃名灭度。而诸菩萨。既有以持来。如来欲何受乎。设有受之。欲置何所。故纯陀无物将来。正适如来无受为正受矣。般若云。须菩提。若有法如来得阿耨多罗三藐三菩提者。燃灯佛即不与我授记。汝于来世。当得作佛。号释迦牟尼。以实无有法得阿耨多罗三藐三菩提。是故燃灯佛与我授记。作是言。汝于来世。当得作佛。号释迦牟尼。以此类彼。如合符节。故香岩曰。去年贫未是贫。今年贫始是贫。去年贫无卓锥之地。今年贫连锥也无。类而推之。则知香岩老人非无原矣。

　　严印持居士问曰。今人参禅。尝有错认者。过在何处。师云。如人失却一包银子。左寻右寻。忽然寻着一包珠子也不认。寻着一包金子也不认。毕竟寻着自己这一包方才说是了。士云。倘渠寻着金珠时。便认了如何。师云。除非是渠欺心。要他的才认。

　　书问

　　答德王

　　客岁重蒙颁赐。垂念山衲。何以克当。又承下问。愧不能深慰圣怀。聊裁寸忱。谅大王已洞鉴之矣。山僧向欲上京请藏。特谒圣颜。面陈衷曲。余为南北众友苦留。兼闻辽警。故中止耳。兹者蕴真来。重蒙慈赐。感荷无已。惟炷香佛前祈祝洪福万安。寿固天地。道德弥高。等泰山之耸耀。见知朗豁。似沧海之渊深。位齐不退。心契真如。总法界以为家。视四生若亲子。此即山僧之所祷也。蕴真回。先肃此启。余容面报。

　　承问。生死到来。如何预知时至。此则不难。若能念念了达目前生灭。凡起一念。凡灭一念。俱要了知。则生死不待预期。自然瞒不得矣。故古人有言。死时应尽终须尽。坐脱立亡唬小儿。酪出乳中无别法。死而何苦欲先知。但时中不可差过也。二问。死后杳无踪迹者。譬如大王睡熟时。亦尝做梦不。四体调适不动。与死何异。然则梦中所有善恶是非。苦乐得失了了不昧。岂尽无踪迹耶。但他人不见。以之为无。自己则未尝无也。三问。善知识临终有病者。此所谓异熟业也。夫知识秪此一生。则永出三界。所有旷劫积集业债。于此毕酬。不待再来也。如人远去不返。所有陈债俱要索还。如不远去。债主不急索。此必然之理矣。凡夫无病而有预知者有二种。一谓多生所积戒杀功成。二为报其现生无事真实。必非诈谋多事者能之也。四问。枯骨埋葬有吉凶者。教中所谓名言习气也。谚曰。一人传虚。万人传实。况人身四大。共禀五行。顺则为吉。逆则为凶。岂特枯骨为然。架屋造船。皆有休咎分焉。五问。坐禅。开眼闭眼皆不论。祇要念念不昧。了了尝知。自然寂不失照。作得主宰。故曰。不论禅定解脱。祇要见性。此之谓也。六问。杂念纷飞。如何作观。古人有言。以纷飞之心。穷彼纷飞之念。穷之无处。彼纷飞之念自然无矣。此乃还源之妙观。非彼观动观静观彼观此之可比也。七问。身中果有三魂七魄。不知有魂管尸骨不。此皆圣贤指凡夫。迷一真性。枉受轮回。不了自心作一多解。故曰。原是一精明。分成六和合。如能获悟。则一根若返源。六用成解脱。又云。尚非其一。何处有六。一六既非。三七何有。不可以迷为解。自起深疑也。八问。身中十二宫辰。此本玄门外道。执色身为自己者。作此说也。不闻老子云。吾有大患。为吾有身。若能了悟能依之色身不有。则所依之十二宫辰何在。亦不可执无有身落于断见。何则。人人有法身常住。不生不灭。备之在我。终不繇他。儒云。未知生焉知死。又云。天开于子。地辟于丑。人生于寅。究之于未分已前。混沌已后。惟一虚空。何有十二宫辰。天地可譬人身。虚空可譬法身。迷成两途。悟惟一致。所谓三魂七魄。十二宫辰。不可执其定有定无也。拙衲管见如此。惟大王鉴之于文字语言之前。自知旷劫已来。无有一物一名。可称外有。直下孤明独立。无物当情。纵横去住。岂让于佛。谅大王早见及此。为愍末世众生。故作此问。发明向上大事。示彼苦海舟航。真菩萨之再来也。柰贫道智浅才疏。不能少副所问为惭尔。

　　再答德王(此在初答)

　　丙辰之秋。蕴真过访于嘉禾之福城。备道大王归向三宝。广修福德。山僧已知非今世之事。皆繇曩劫修来。不则皆为富贵所迷。五欲所恋。罔知返本矣。今即此不忘之心。便是大王本来面目。自己主人公也。山僧特以拙刻。并书数语呈览。谅大王亦已悉知。今者复蒙施金顾问。意欲辨明真伪。山僧读之汗颜。未敢加答。然亦不敢违背圣意。但以平日所学所见者。少款数辞。以慰来问。念佛不能开发聪慧者。第恐心不诚。诚则明矣。譬如水浊失鉴。清则毫发不可昧也。然大王心志勇猛。直欲向洪波浩渺。白浪滔天处。夺骊龙之珠。截犀兕之角。故以明心见性为问耳。所言心性者。一身之主谓之心。心能变化谓之性。以心能成佛。心能成凡。心能造善。心能造恶。造善者则生天堂。造恶者则堕地狱。心起邪见。则落外道天魔。心修四谛十二缘。乃至六度万行。则名三乘。若能圆见自心。则法界皆我自心。曾非他有。故谓之佛。以觉自心故也。昔者异见王欲灭佛法。宗胜往劝不能。波罗提救之。乘云而至。时王愕然问曰。乘空之者是正是邪。提曰。我非邪正而来正。邪王心若正。我无邪正。王又问曰。何者是佛。提曰。见性是佛。王曰。师见性否。提曰。我见佛性。王曰。性在何处。提曰。性在作用。王曰。是何作用。我今不见。提曰。今现在用。王自不见。王曰。于我有否。提曰。王若作用。无有不是。王若不用。体亦难见。王曰。若当用时。几处出现。提曰。若出现时。当有其八。王曰。其八出现。当为我说。波罗提即说偈曰。在胎为身。处世为人。在眼曰见。在耳曰闻。在鼻辨香。在口谈论。在手执捉。在足运奔。遍现俱该法界。收摄在一微尘。识者知是佛性。不识唤作精魂。王闻偈已。心即开悟。以是而推。则知大王从曩劫来。出生入死。不知其几千万也。而大王之佛性。未尝有生灭去来。大王之色身。又何尝有生灭去来。能知于此。则是大王本来面目。亦即大王之佛性也。以人不能直下自信。故如来权说三乘。修有为行。善根调熟。信心自许。然后直下承当。是知三乘曾非别旨也。所言有为虚妄者。其犹渡河用筏。非筏。则不能渡。到岸则筏成弃具矣。人之欲渡生死此岸河者。必假有为有相之法。以渡涅槃彼岸。非此则不能渡。渡至彼岸。则有为之法皆虚妄。非未渡者可以弃之也。别有一等。不自信自佛。自净自土。故如来别开胜方便门。令人念佛求生净土。见佛则见自心自佛。曾无别佛。所以教载佛语。禅示佛心。实无别法。不识后代之徒。宗教相非。过于水火。所以古人于方便门中。更开方便。令人用功参扣。久久纯熟。自信自心。自知下落处也。如云。一静之中。无人无我。而不知一静之中。无文无字。无圣凡。无用工。无参扣。无西方。无东土。何处更有许多疑情也。故曰。但有言说。都无实义。又曰。文言道断。心行处灭。而大王之肯心自许。则群疑自释。不必贫僧叨呾也。所问不知何为性命者。此不知自性本然之理谬执色身妄心以为自己。故有此论。山僧逐一配明。心犹大海之水。性犹水之能成泡者也。色身如水结之泡。命犹幻泡所住之时也。水因风击而成幻泡。心随境转而就色身。泡之不能久住。犹身之不能久住也。而彼外道欲使色身常住。谓之曰修命。目曰长生。犹欲使幻泡之不灭。乌可得哉。如或可得。彼修长生者。今在何处。彼既不能长生。而人之冀长生。双修性命者。不亦谬乎。故我佛示人本有之心。此心不生不灭。非去来今。实不同於戏论也。若悟自心。则一亦不有。故经云。实无少法可得。名阿耨菩提。岂三魂七魄十二元辰之有也。彼等亦依无常色身。作此邪说耳。如不能即信。惟大王所云。一静之中。人我尚无。何处更有魂魄可得耶。又有道与无道异者。其犹二人同睡。其一人心清昏薄。安然稳睡。逍遥自适。其一人心乱昏重。魂梦颠倒。叫唤狂乱。所睡是同。受用各异。有道无道。受用亦复如是。要知身后模样。须知见前作略。若现前作得主。则身后亦作得主。无别模样也。所言老子教无为。教默养。冀生于天。而后有阴阳炼度闺房战胜等术。七十二家。彼呼为傍门皆昧自身。心外求道。总名外道。圆顿教者。即吾教诸大乘经是。达磨教。即禅门直指自心见性成佛者是。二祖三祖。代代相承。源流有据。非彼外道僭称者也。金光教。乃玄门图报祸福。冀求衣食者也。净空无为。俱是俗人。口说空无。身染俗累。妻子产业。与人无异。言行相乖。拨无因果。即如罗道人。现受天牢之报。甚非可信。归家认祖偈。都是邪人谬造。除明自心之外。更有何加。以不能自明其心。故劝方便念佛。功成见佛。引归西方。佛当开示邪正自知分齐也。山僧所见如此。特以进答。惟大王详鉴之。

　　答德王

　　承问身性之异者。虽则常所知。实非常所尽证。非不证也。盖以自背。故谓之迷。岂其皆无而修得之也。贫道即以现前指出。可使日用亲证焉。身犹万象。性犹虚空。万象去来生灭不停。皆为虚空之所容受。而虚空亘古亘今。凝然不变也。身之动静生灭。莫不皆现自性之中。而自性能知去来动静生灭。宁不如虚空亘古亘今不受生死者乎。若能一念不生。身心当下无有处所。何处见有生死来。所以贫道劝人常住无念。自然前后泯净。即此无念。顿入大光明藏。总法界都是个自己法性。从上佛祖都向此中安住。何必临终求验也。昔者有鬼逼禅师。桥上打坐。隐闻众鬼相语云。今日有替代来也。他鬼问曰。替代者何人。曰戴铁帽者即替身也。至晚天雨。岸上人顶铁锅入河濯足。禅师急止之。语其故。其人即回。鬼嗔曰。何等秃物败吾好事。我当报之。繇是鬼皆围绕欲害僧。僧即敛念不动。鬼曰。好一座塔。人从那里去了。少时鬼散。僧作念云。鬼去也。鬼复聚云。来也来也。僧复敛念。鬼云又不见了。如是者三。豁然大悟。时人号为鬼逼禅师。当其念动。鬼得以见之。此即生死宛然。念敛则鬼尚不见。更何能害之。鬼所得见者。皆繇我心生灭故。或有或无。然我自性。若存若灭。若去若来。皆现知中。湛然常住。更求方所。似差一着也。敢问大王此中用力已久。亦有片时入寂不。倘亦有入寂时。还见有身心不。若有身心。不名禅寂。若有禅寂。毕竟没有身心。既无身心。宁有方所归乎。此时无身可得。无心可起。临终有何异焉。若无异者。何不当下使其无心。而乃俟临终求验耶。

　　答方眉子(法名大瀛。歙县人)

　　足下所述。甚有来历。但学道之人。一人所在也要到。半人所在也要到。此语虽浅近。于今时极有好处。何也。盖此事最细。佛出世时。莫大圣流。尚怀畏怯。而佛犹秘之。四十余年。末后拈花。始露消息。是知非易易言者矣。故如来于一乘。而开作三乘。展转调护。苟得开悟者。世出世间。宗乘教乘。广大差别。悉皆通达。辩才如海。问一知十。承当此事。可谓如水注一瓶水。更无少欠。非惟人信。抑且自许者也。迩来诸方大有不然。于教乘中。一无所据。但于古人机缘暗地凑插。或下一转语。或作一偈颂。以当平生。直恐烂泥里有刺。极须简点。予观足下偈颂。极有相应。但不知足下。于三乘十二分教。展卷释然无惑不。祖师机缘。一一识其来处意不。行住坐卧之间。得坦然无挂碍不。触境逢缘。一一自在不。所谓自在者。非谓于善恶不动为自在。要即恶以成利益。始名自在也。若不得恁么地。极须仔细。不得草草。若得恁么地。而足下云人嘉禾恐熟识踪迹之。即为有碍矣。故古人云。一切处不明。面前有物。是光不透脱。此亦是病。大丈夫汉。顶天立地。直须竖起金刚脊。放下铁面皮。初无畏怯。始称得无碍道人也。山僧一无所知。以足下问及。故以实语相覆。惟足下一一自己评勘。是非皎然。如欲深造。将如来了义大乘。顿在目前。如临宝镜。妍丑自彰。切不可以古人语为病。弃置佛语而一味弄无义味话头。是弃其师而重其徒。诸方病患皆在于此。当时药山大沩百丈诸大老。凡所出言。与修多罗合。皆繇宗教兼畅。故得光垂万古而不泯也。今足下真正要担当此事。所谓一人所在也要到。半人所在也要到。当尽心焉。

　　答李借假居士(名化龙。粤东南海人)

　　三复来书。知老居士宿承愿力。来此末世。现宰官身。求出世道。为众生作轨范也。不则妙年何能不为富贵所沈。而知有此事耶。相似知解。或者有之。何能决然长斋。若曰非再来人。吾必不信矣。蒙示依疏论净土话头等语。皆是途径之说。可信不可执。何以故。无真实立故。徒使人终日取舍劳心费力无益也。公何不体取六祖之言。不思善。不思恶。只恁么参。自然心入无生。湛然常寂。此语何等径直。远离途径。直下自信。所谓成佛。无尚于此矣。贫道自惭无德。空为海内所知。荷蒙玉翰遥颁。下情愧汗。不敢以繁词秽耳。仅以所知录呈。若能担当。则一念相应。即一念佛。百念千念亦复如是。切勿堕随言执见。说有禅可参。便作禅解见。说有净土。便作净土解。说有经论。便作经论。解。说有戒律。便作戒律解。如是等皆是随言作计。被他所转。迷背自心。终无了日。如云未悟者。公初不知有出世事缘。经论乃知。知即悟也。若云不能修行。此一念长斋已是修行。若推以广之。则万德万行。作福方便。皆从此一念发起也。若云未明大事。但看不思善。不思恶。两头坐断。中间自虚。此祖师之言。公能不信乎。若信则大事已明。不须更明。贫道所知。如是而已。

　　答推府王桥海

　　来翰云。悟了还同未悟。实如所论。但此事非悬料可了。必须实到这个田地始得。如某昔读荔枝赋。时中遥想滋味。或人问之。亦与强说。终不得无疑。前岁虽则已尝。犹未知其深趣。兹者备悉种类。滋味尽尝。较前看书与略得滋味时。岂不天渊乎。是故若能真正向这里歇心。自然无边差别。一念顿断。更要觅个疑处。了不可得。谅居士已到这个境界。非下情所知。今且问父母未生前。阿那个是居士本来面目。乞通个消息。

　　又

　　问。儒释不坏权实者。凡有施为。皆不出权。将谓实者离一切施为也。三乘人所见皆如此。惟大乘人所见不同。斩猫刈蛇。皆是满盘托出。非常境界。全体昭然。但人不能解耳。虽然。未到这个田地。切不可妄拟。昔玉泉皓禅师。尝制犊鼻裈。书历代祖师名字。乃云。惟有文殊普贤。略较些子。且书于带上。故丛林目为皓布裈。有乡僧亦效之。师见而诟曰。汝具何道理。敢以为戏事。呕血无及也。其僧竟如所记。故吾谓不可妄拟。昔者丹霞烧木佛。院主呵之而须眉堕落。所以不识此境界。斥之亦不可。故曰。如人饮水。冷暖自知。以是故知南泉归宗之辈。高提祖印。直示向上机关。非拨无也。若不是他说破。没世之人。安知有这个时节。惟居士明知此事。假兴诸问。作末世法眼。奈某智短。不副所问为惭耳。

　　　　　又

　　居士垂问二段。直如银山铁壁。山僧不知所措。苟非日用真正留心个中。安能造诣如是之细也。然欲通其难。不外自己。舍己而别求。是不得其计矣。何则。佛说如幻。六祖云。不思善恶。皆所谓拨尘见佛。譬如有人流浪他乡。知识教其回家。必曰路中不可游荡。莫管是非。一直到家。既到家已。不妨治生产业。皆要用。幻与非幻。不必言矣。如此则在路不顾闲非。实为归家之正法。何无记之有。到家自有分外消息。不必预防无记而生疑也。又极乐人寿无量。佛寿亦无量。云何弥陀观音有泥洹。此有二义。一者佛对众生说。不对佛说。故曰众生病故。菩萨亦病。若众生病愈。菩萨亦愈。二者佛有二身。一者法身不属生灭。二者报身修因报得。众生之寿无量者。对此方百年之说。如玄门称千万年为长生者。对短说长。故报身之无量。非同法身之无量也。要而言之。佛为度众生故。示生三界。既有所度之机。机尽则应亡。是为泥洹。夫泥洹者。不生不灭之谓。非永灭不生也。又娑婆与极乐无垢短长较量者。此皆约报境而言。非真境也。境既属报。其长短自不能同矣。吾以义推之。娑婆之名堪忍。以能忍苦故。极乐反此。总名对待。而不若无垢者。以其苦乐两忘故也。又云。势至不泥洹者。彼大菩萨愿力持故。若云弥陀灭后。观音势至相次绍位。亦未有不般泥洹之说。但后后耳。所言弥陀化身多者。亦众生心数。念念出生。有何数量。如此。则三十六万亿。犹是对机之数。况藏中无文。故云栖大师斥之。吾谓但恐不能实悟耳。如能真悟。则佛及众生。大小数量。此界他方。皆是迷顽妄想安立。若悟菩提本无所有。故曰。但有言说。都无实义。管见如此。谅居士有格外之识。非下情所知尔。

　　答张少尹

　　承示。未有佛时。先有某甲。此言虽则近理。恐未尽善。不见道圣名凡号。总是虚声。殊相劣形皆为幻色。又云。用棒用喝时。皆是以无情剑。斩断是非。似则也似。是则未是。不可背地里说兵书也。且如现前尊夫人有病。而足下便云累不能脱。此岂不是德山棒。临济喝耶。正恁么时。不知作么生斩。况日用纵横。是非关锁。总是个德山临济。大须着眼。不可说了便休。至嘱至嘱。

　　答陈麓亭居士

　　接手书。知足下用心。非泛泛者比。但此事极易。日用现前。举心动念。便觉云山万里。苟非真得一回汗出。要脱生死恐未能耳。何也。盖此乃不思议境界。略涉思惟则已不是了也。其过在乎当人。不贵妙悟。祇欲将文字凑合。容易明白。不知这个容易。却是大病。若真正发明。一切差别因缘。当念冰消。更无疑滞。犹演若之得头。狂怖顿除。何处更容疑惑。如欲更问于人是我头耶。非我头耶。其狂未省耳。繇是而推。敢问足下。只此一偈之外。一切差别公案。得释然无疑否。于生死分上。得脱然否。如或未能。则此偈未必然矣。愚末无知。敢尔直言。谅居士个中人必不我罪。

　　佛事

　　雪夜为达观大师茶毗

　　达大师。达大师。生前好恶相半。灭后是非两忘。天人已失依怙。四众永没舟航。大地一时变白。松涛彻夜颠狂。吹散许多障碍。竖起无上法幢。大师来也。在什么处。却在山僧笔尖头上放光。那知音的捶胸叫屈。那不知音的徒自悲伤。偈曰。石火光中着脚。电光影里翻身。当场烧却皮袋。踏碎毗卢顶𩕳。露出本来面目。千圣莫有知名。只解自问自诺。休言无臭无声。

　　为澜日华侍者举火

　　祇望曾参养曾晢。谁知颜路泣颜渊。他日音书报慈母。哭声儿子叫声天。华侍者。听我宣。若欲脚下承当。须悟父母生前。大众。父母生前即且置。只如四大败坏后。你一灵真性向什么处安身立命。还会么。若也不会。须得山僧痛下毒手。与汝槌拶。不比临济棒。德山喝。直下要与诸方别。提起一把无明火。烧得髑髅顶门裂。顶门裂。露出当先那一着。掷火把云。犹如大梦获醒时。心纵精明向谁说。

　　为信侍者封关

　　揭却拄杖头。封却布袋口。分付主人公。心猿莫外走。信侍者。还肯么。匙钥在山僧手里。繇不得汝也。直教一千日后。与汝相见。封竟乃云。锁则锁矣。封则封矣。未审还有人解得转身通气句也无。若无。山僧自道去也。竹密不妨流水过。山高岂碍白云飞。

　　妙峰和尚举龛

　　宝棺说法。特为末世不孝儿孙。金椁双趺。示彼将来可信之法。世尊一片婆心。现此未曾有事。争似我今日先师大和尚。放下身心。一切不管。恹此大众喧繁忻彼青山空寂。所谓此处不安身。自有安身处。

　　为松巢林上座举火

　　万里神光顶后相。着眼看时看不见。若教火内翻身后。打破虚空无两样。林上座还会么。须领略。放四大莫把捉。你须证。你须觉。忽然踏着来时路。始信从前都是错。须知净土有莲胎。不恋娘生这躯壳。这躯壳。与烧却。若也会得。当下安乐。其或不信。老僧与你下个毒手毒脚。全凭一把无明火。烧得大千无好恶。

　　会稽云门湛然澄禅师语录卷第七
卍新纂续藏经第 72 册 No. 1444 湛然圆澄禅师语录


　　会稽云门湛然澄禅师语录卷之八

　　门人明凡　录

　　吴兴丁元公山阴祁骏佳　编

　　赞

　　释迦佛

　　蒲团箕踞。默有所思。佛不念佛。如意施为。伴闲度日。审众生机。

　　出山释迦佛

　　举足下足。无非道场。指真自语。不许思量。森罗万象。全无伎个。这个如是。莫论青黄。

　　雪山修道

　　撇却王宫。甘守空寂。食柏餐松。一麻一麦。历尽艰辛。大事了毕。云月溪山。共转十力。

　　自在观音

　　巍巍独坐默无言。声色场中展妙玄。觌面不教观自在。反闻闻性却安然。

　　水月观音

　　明月波心宁有意。寂然不动两相容。去来自在如如体。略着思惟堕几宗。

　　矮弥勒

　　肚皮宽阔没星星。拄杖横肩大步行。三十丈身三尺相。不知那个是真真。

　　睡弥勒

　　放憨肚皮。提个布袋。荣辱不惊。安然忍耐。笑脸难买人不嗔。闭眼方名观自在。

　　浴弥勒

　　世人不识背后眼。这汉因抛一片心。枕子夜间曾摸着。谁论通身与遍身。

　　观音

　　大虫被犬咬。惊人又好笑。觌面别无嗔。沉思即不妙。

　　观音(达观大师索颂)

　　满耳非声。何音可观。满眼非色。若个自在。非色非声。不内不外。片月长空。落大千界。孰是圆通。须弥内芥。落尽皮肤。这个不坏。

　　又

　　细草蒲团终日坐。觌面相呈祇这个。神笔僧繇道不会。不会应问破灶堕。

　　　　　又

　　东一笔。西一笔。幻出色相称奇特。若言此是观世音。莫怪达磨道不识。

　　　　　又

　　仪容挺特。端严自在。踏瓣莲花。风流体态。金沙滩上度马郎。至今还不尽慈悲债。

　　　　　又

　　不是声。不是色。声色丛中现奇特。若人逼迫求救者。劝君但念观音力。

　　　　　又

　　水墨逞神通。良工略施巧。何者是观音。大虫被犬咬。

　　观音(陶石篑请颂)

　　抽却脑楔。拔却眼钉。历历明鉴。不繇前尘。六根圆泯。孰是观音。绿水青山。此清净身。

　　又

　　百花丛里现神通。彻底掀翻处处同。不解鹧鸪鸣底事。几番错恨五更风。

　　䟦陀婆罗沐浴图(达观大师索颂)

　　四大无主。万法无性。尘不因洗。体非染净。触着便知。了无遗剩。是十六人。同行同证。

　　达磨

　　熊耳山前客。相看过我庐。久思甘露味。何故一言无。莫言无。天花满地铺。不知春到何言语。万姓咸皆换旧符。

　　又

　　坐破蒲团。图个什么。断臂安心。始酬其价。

　　准高僧事迹

　　难思神力实非凡。一衲无多盖九山。滚滚木从水底出。喧喧人作异端传。皆从旷劫修行得。岂是寻常容易看。试问准公何所为。引臂长舒过刹竿。

　　楚石琦禅师衣钵

　　衣盖八百里。钵覆三千界。毒龙业火灭。清凉得自在。罗刹尽其力。莫能揭其盖。举心重若山。忘念轻如芥。佛佛相授受。祖祖曾无外。随身三百亩。得者不穷败。遇贼不为劫。入火不为坏。遗作子孙计。永教绍饥馁。

　　达观尊者舍利

　　缘生之法无有因。无因又因白业生。众生缘熟舍利现。无缘对面如目盲。非色非心亦非我。无形无相无方所。坚刚一片虚空身。拟涉思惟即话堕。五色新鲜真灵异。八斛四斗无穷计。或得灰壤或雨烟。随所知量不思议。老人行履无他方。一味时中毗舍偈。了得身心本性空。历诸患难如平地。往往劝人受持者。坐脱立亡等儿戏。亦尝限数脱狴牢。自利利他终不二。舍利舍利旷劫修。岂比寻常好容易。若得见闻供养者。即时布种无生位。

　　鹰窠顶云岫庵无坏关主(𢌞泉师请)

　　昔日闻名未见伊。今朝容貌尚依稀。天涯海角寻相似。若个眉毛不下垂。真众生父。为人天师。凛然风彩仍如旧。留与诸方作范仪。

　　云栖和尚

　　五云山下。壁观峰前。规模如在。此话未圆。噫。玄音落落兮寂若不闻。妙相巍巍兮光被大千。

　　无瑕上座

　　磊落大人相。威严不可测。求之不可求。识之不可识。霭霭扇慈风。沛然被八极。形超象数先。名载无生籍。末后一着子。文言收不得。净名高举不二门。空生岩畔花狼藉。

　　古卓和尚

　　一个蒲团。一罏宝香。兀然而坐。无可思量。谓其是也头上添头。谓其非也何曾两样。他年欲问和尚真。祇这却堪留供养。

　　月轩旻禅人

　　万年一念。一念万年。堂堂如在。默默无言。是欤非欤俱休问。到底输他一着先。

　　静峰初禅师

　　千年尝在。偶尔不识。恐昧将来。记之于笔。古今岁月常如此。落花满地无人拾。

　　会庆寺血书经

　　大千经卷。藏一微尘。破而出之。用示群萌。至人妙解。善运其神。沥干十指。书此一乘。语言文字。共露全身。一点一画。与华藏等其深。敬之赞之。尽吾力莫能竭其诚。

　　吏部袁六休居士

　　提不动的拄杖。举不起的拂子。铁似硬的脊梁。鸡皮样的脸觜。我今一一拈来试问大众。且道是伊不是伊。

　　自题画像

　　似我又非我。开口便话堕。毕竟是阿谁。六月火边坐。

　　又

　　对面不相识。莫是山中客。依稀似欲言。又觉长年默。

　　　　　又

　　倚岩打坐。傍家行脚。穷年失伴堪寂寞。一段身心绝逗留。长啸孤云与野鹤。

　　　　　又

　　挥尘独坐。欲谭何事。终日无言。示第一义。

　　　　　又

　　数竿修竹下。一片鹰石间。独坐思前古。忘怀祇面山。

　　　　　又

　　楖𣗖横担。铁鞋踏破。以心取心。图个什么。逢人寻觅。走遍天下。眉毛眼上。鼻孔下大。吃粥吃饭。休更差过。

　　　　　又

　　难入头。好相识。易见面。认不得。微尘有剩。虚空逼塞。这个无知老汉。只好拈来挂东壁。

　　记

　　四明鄮山阿育王寺舍利塔记

　　闻之古德云。欲灭罪愆。无如亲近舍利。欲集福乐。无如舍利。欲成妙道。无如舍利。昔如来入城。时有童子聚石为塔以供养佛。佛为授记。此童子者。我灭百年当作轮王。而有神力。大兴我教。于是阿育王应记而生。获佛舍利八分之一。造塔八万四千。维时耶舍尊者五指放光。召飞羽鬼。送四天下一时安布。晋太康三年。猎人刘萨诃者。并州离石人也。死见阎王。阎王告曰。汝乃智积菩萨。一迷至此。造极重业。罪当地狱。我悯汝愚。示汝出罪之方。凡汝中国舍利宝塔浮江石像。悉阿育王所造。汝能求现舍利。汝罪可灭。繇是获返阳世。遍礼一十二年。南行会稽海畔山陬。苦莫能得。忽闻天乐隐隐从地底发。标刹为识曰。舍利不远矣。竭诚七日夜。宝塔涌出。今宁波鄮山所称阿育王寺。即此舍利塔所藏八吉祥地也。萨诃从兹出家。寻复得道。号慧达国师。塔绀青色。高一尺四寸。方广七寸。而有四棂。舍利中悬。金钟覆之。旋转不定。窗楞雕刻。殆非目力所及。四方观者。或见如珠。五色不同。一多大小。莫识分齐。或现光明。或现圣像。或现金银琉璃世界。或现宫殿楼台。随所见心。应所见量。其真神物。不可思议也耶。尝闻　国初三请大内。三度飞回。是知佛于东南缘复不浅。我东南人泯然不知。此岂善信之过。实为僧者不善赞扬之过也。夫萨诃猎人。以舍利故。非惟宿业顿消。抑且现生证果。何况具有福德之人。以石垒塔。尚得转轮王位。何况广厦大木以覆此塔。木雕漆布。一瞻一礼。尚获福利。何况舍利真身。老朽近见大殿将颓。发愿修理。所费不赀。自越入闽。广此胜因。述兹缘起。告诸来者。

　　重兴显圣寺碑记

　　兹山者玉笥山也。兹寺者云门寺也。以马祖高弟大珠和尚于此住持。故有是额。乐天有石路云门里花宫玉笥前之句。寺废。后周显德间。僧重耀建显圣忏院于云门之故址。宋乾德元年来改今额。理宗皇帝祖吴宣宪王陵𥨊在寺后。来改显圣陵院。邻有六寺。二庵。谓淳化。雍熙。长庆。寿圣。净圣。余皆废。惟兹寺独存。陵为胡元所毁。寺僧维之。仅存故迹。而术士家传有隹穴。好事者多垂涎。屡兴讼。嘉靖间。住僧景诠上本克复。万历间。复讼县。姑苏翁公愈祥宰其事。获妥。太史陶君石篑。太学张君𤀹元。请予住持。寺产旧颇多。今皆废。仅颓屋三楹。田四亩。山五亩。地十二亩。予用价二十九两从龙华赎回。协力二十余年。始得大殿禅堂僧室一新。几五十余间。复置田四十余亩。予朽矣。年逼风火。恐后来者不知前人艰苦。认为己物。恣意盗卖。故备述往事。以为求鉴云尔。

　　济溺记

　　人之难远者好色。亦复难行者仁义也。古曰如好好色。是知好色者不易易言其远离矣。而又安知有过者焉。尝闻光禄颜君客吴门。有程氏二女。为仲姬所逼。欲自溺。舟子得之以售。商人。商人将转鬻于妓。颜君怒曰。良家女敢尔耶。遂白巡司。程觉欲赎以归。二女有难色。颜君卒然悯念。乃云。本欲活之。反致死地。是岂得计耶。遂捐金以赎。此人所难能者一也。当其艾年。同载以归。而心不迷乱。人所难能者二也。倍与奁资择婿以嫁。人所难能者三也。人有三难。君得并之。不期仁义而仁义着焉。宁不为丈夫所为。皆出人一头地非耶。余游历诸省。未见好德济艰者若颜君矣。恶世荒淫。能凛然卓然。屈指曾有几人乎。故余笔记。永贻云尔。

　　白莲寺放生社记

　　夫地水火风。乃人物共禀之体也。见闻知觉。亦人物等具之性也。性体既等。宁有好生恶死之心而不等乎。宋儒以为人灵物蠢。当供人享。此逆天理损仁德之语也。庄周有云。子非鱼。安知鱼之乐。答云。子非吾。安知吾不知鱼之乐。如此则人尚不知人。又安知物尽蠢。而当供人之享耶。若以宋人之言为然。则恻隐之心。体物之念。又何施焉。上古之世。未有五谷。饮血茹毛。习以成俗。春秋之时。君臣父子。尚不相保。况及于物。故于宾朋交际禘祭之礼。未能尽绝。而圣贤何尝不痛心哉。观夫圣人却子路之祷。大贤创闻声之诫。宁不为启人之微意也。惟佛大圣人为四生慈父。恩沾沙界。泽及昆虫。使人明罪福。识因果。彰报应。殆尽体无遗之道也。然人黠慧。籍宋人之言。资克馋口。非特来生之冤对难逃。抑且恻隐之心丧尽矣。兹者许居士与白莲寺诸师友。共结放生社于寺首。每人日出钱一文。无繁费也。遇生即放。不定时日。无滥杀也。所用微而所积大。实得圣贤之深意矣。余嘉其德而立之记。若夫先圣贤好生之德。悯物之情。余不得而尽知之。但请考诸方册。可以备矣。

　　梁湖卜士记

　　西域大耳三藏至。称得他心通。帝诏南阳忠国师勘之。国师曰。你得他心通是否。曰是。国师良久问曰。且道老僧即今向什么处去来。藏曰。和尚是大善知识。何得向西川看兢渡。国师复良久问曰。且道老僧即今向什么处去来。藏曰。和尚是一国之师。何得向天津桥看弄猢狲。师复良久又问曰。且道老僧即今向甚处去来。藏罔措。不能答。古今商量者云。国师前二度。现他受用身三昧。以心缘物故。藏得而知之。后一度现自受用三昧。以心不缘。非惟三处不可得而知之。便是三世诸佛无摸索处。昔有邻人陈姓者。语予曰。梁湖有一术士。凡买卜者至。但执其课筒。对天祷祝。不必显言其事。术士一一知之。予往试问。执课筒。对天空祝。不言某事。术士曰。汝尚未祷。教我断个什么。今之人例云。自受用三昧。皆在圣贤分上所具。不知尘劳凡夫悉皆具足。何也。彼陈姓者。乃尘俗中人。岂知为自受用三昧他受用三昧耶。但心不缘物。则彼鬼眼睛不能觌耳。圣人曰。百性日用而不知。良可悲夫。

　　隐岭祟记

　　沩山偈曰。未达法惟心。起种种分别。达法惟心已。分别即不生。吾推惟心之旨。百姓于日用之中。犹空之涵物。而无物非空矣。惜乎痴狂之辈。或擎空远饷。或掘地讨天。或远趋问觉。安知循身上下。内外四方。无非空乎。夫云惟心。非有外物。则眼之所见。耳之所闻。鼻之所嗅。舌之所辩。身之所触。意之所思。莫不皆心。然犹无明所醉。而执为色声香味触法焉。昔嘉靖间倭寇作业。上虞之隐岭。有人被贼所杀者。日出作祟。来往之人皆苦之。有识者云。此必贼所杀者。以后若见之。但云倭来矣。彼当自退。其人一依言者。祟不复现。魏将张辽。唐时王彦章。皆有威名。村里有小儿啼不止者。其母曰王将军来矣。儿啼即止。吾谓啼儿得非为其所杀者耶。夫六根为六尘所寓。今已四大败坏。而犹能作祟。岂六根之所及也。六根尚无。六尘何有。非惟心而何物使之然也。况隔世而犹怖威名。是知惟心之妙。岂身世之可隔耶。

　　铭

　　龙居庵普同塔铭

　　夫庄周以天下无藏。特据器界。肇公了四大本空。别示根身。虽则各就其长。未若云居有言。青山有限。白骨无穷。吾生不离大众。而死岂能异乎。繇是造普同塔。而处十方师友。非惟根身器界。两相混融。抑且生死去来。曾非离背。是真得佛之心者矣。所以诸方梵刹咸仿其范以行之。兹者皋亭山之东。黄鹤峰之下。古有永庆寺。为元兵燹废。故址已属民间。一濂慎公访求复得。谋于文谷印师。里人共相画计。改寺为庵。署曰龙居。盖取龙象共居之意也。慎公辞世。余愿未果。嘱诸弟子曰。此庵当与十方共选有德者主之。毋令甲乙相承。于是共议择一江湘公。代领其事。弘广慎公之业。前后一新。内外肃如。众盈百数。胜出他刹矣。复于东岗之下。建普同塔三。其中则本山眷属。东十方云水。西诸优婆塞。使生死不相离。亲疏不相混。是真得佛祖之遗意也。予繇东鲁回。湘公迎余至龙居。再三诚恳属余以铭。因序其事。而为之铭曰。空生大觉。大觉依身。身依器界。器界依空。各不相到。彼此互容。本无生死。何有始终。法性法尔。事理融通。繇迷真性。成此妄计。五行相克。分彼同异。犹如水泡。大小成势。消泡复水。非一非二。若色身者。自他一隐。惟有智人。了法如是。会彼同异。入无生地。

　　序

　　般若经叙品偈论都叙序

　　夫般若无知而无所不知。虽无所不知。究其所以知。则未尝知也。般若无为而无所不为。虽无所不为。究其所以为。则未尝为也。盖繇般若渊深若海。穷之莫究其底。巍峨如山。登之莫达其顶。故云不可以知知。不可识识。诸佛之慧命。诸菩萨之达道。诸众生之安宅。实乃十界之栖托。莫不繇之也。故知是经。以常见论之。三乘二时所说。大根会通。融九会皆是初成。而后世有闻此。不生信心者。皆繇宿世不种灵根故也。或曰。般若乃方等之后。佛欲带小说大。而诸子未明父旨。虽云领知众物。犹住门外。止宿草庵。不敢希取一餐。岂同法华面付家财。闻成佛记。何得顿类大乘。而过赞若此耶。答曰。既云带小转大。宁不欲付家财。若曰废权入实。成佛何非前法。声闻不悟。徒自愚痴。落后发明。方知本有。盖得失在人。岂法有大小耶。所以法华会三归一。实乃即小之大。无别有大。涅槃义一名五。曾非一外别有五名。故曰。般若涅槃佛性金刚三昧首楞严定。皆一义也。是知般若一法。彻始彻终。尽凡尽圣。皆繇此一门。成其出入阶降之差。诸佛之所以谆谆教诫。学者当深穷其旨趣矣。奈六百卷浩瀚之文。小圣尚非其分。岂凡下之能易窥哉。所以古人深慨未来根钝难堪。删削定制放光光赞摩诃等经。虽多少不同。莫不皆繇大经之所流出。而龙树菩萨内怀祖印。兼阐教乘。因念后世于诸部般若。彼此不能会归。小大不能通贯。繇是注大智度论若干卷。冀开其迷。惜乎经简论繁犹庄子之注郭象。亡羊泣岐。开悟须得其要门。何幸时当末季。至人再来。有大沙门蕴空晓禅师者。慨大藏之重繁。参考再四。较南北之本。类明重单之译。撮其大意紧要之言。会成一部。题曰汇目。削智论之余文。录其最要。名曰笺释。前代哲人。如生肇慧远等。诸大法师。所作放光光赞般若等经之序文。大经五十五卷九十品之题目。撮彼品内之大意。注于题下。称曰撮录使后来见者。一藏之奥典。示如指掌。六百卷之大义。晓若日星。呕心血二十余年。成部帙数十余卷。撮大经入于微尘。一多并现。掷须弥于芥内。小大何妨。圆融无碍。自在纵横。此恩此德。世莫加焉。苟非龙树之再来。必是灵山之受嘱者矣。不尔。则何能忘疲倦。入藏海。处龙宫。搜至宝。删繁文。撮要义。无非皆为佛之慧命也。可谓道越群情。思超过半。其犹狮子之哮吼。无畏勇猛。作决定说。亦如象王之游步。纵涉恒河。直穷其底。如是作略。如是大用。欲知其深奥者。请观数帙之文。则知如来一代之教。如探囊取宝。使大小是非。皎然莫隐。邪僻戏论难逃其迹。真所谓掷大千于界外。移妙喜于此方。若非净名之流。应居童寿之亚。功侔上古。利及将来。经云。足动大千。草入劫火。未足为难。如来灭后能持此经。是则为难。此如来之明证。故予无得而赞焉。天启六年丙寅仲春日序。

　　受生幻智二法门序

　　夫道无方也。行无门也。无方则随时破立。无门则惟利是从。此古今不刊之格也。世有无知者不善所择。多诸伪滥。惟智者之所慨焉。且时人作预修。还受生钱者。经教无文。不根若此。若云人之受生。必于曹案假借使用。阎君岂赃滥之徒耶。若云死后无可使用。必须预寄狱库。吾未见世人先将财帛寄司狱。以备入监之费。恐智者弗为尔。人能修德。则天人钦仰。心希圣贤。则国家褒宠。刑宪地狱。岂有二焉。复谓妇人生产。必入血湖。遥指目连为证。且地狱者幽冥也。幽冥也者。无识无知。无识无知。而云羽州追阳县。不知何省所属矣。夫有阴阳则有夫妇。有夫妇则有产育。产育者必入血湖。岂阎君不繇产育而生于木石耶。如亦繇之。则伊母在狱。而子何治乎。曰若然则血湖之说不足信也。曰非不足信。间为一种妇人不生敬慎者之所设。非施之一概也。予每私议如此。岂知有同音者焉。嘉禾鹿园居士叶君。儒门白足。艺苑高奎。初则淹贯六经。今也闇闲释典。慨此二谬。刻此二门望转其习。一曰。妙德夜神说菩萨受生藏。二曰。摩耶夫人说大愿幻智解脱门。恳予作序。余愧幼不读书。又兼学浅。安能与大方斗巧。然其用心。正合愚意。聊为解说。夫受生者。以法界无碍自在力。于一切处受生。非一人道。其犹月行霄汉。影落百川。然非心意思议所及。岂钱帛嘱托使之然乎。诞育者。以真心无性三昧门。于一切处诞育。非一如来。其犹虚空。体非万象而不拒万象发挥。尚非铁围石壁所障。岂血湖地狱使之可拘乎。统三世为一际。生即不生。十世古今。始终不离于当念。阎君云乎哉。遍十方为幻腹。无生即生。无边刹海。自他不隔于毫端。血湖云乎哉。苟能如是。则未离兜率已降王宫。未出母胎度人已毕。直下承当。即名佛子。信心一念。已越诸流。如斯妙利。非叶君其孰能知之。

　　金刚三昧经注解序

　　夫真心独露。若皓月之朗于太虚。法性无亏。似骊珠之耀于沧海。了了不昧。日用明明。无生即生。以真如不守自性而变现随缘。生即无生。以实相本来无物而一尘不受。求之叵得。如木中火。决定是有而方处无凭。体之即神。比镜内花。俨然可见而取不能得。无方妙用。犹映色之摩尼。影虽移而体实不变。具足本来。若迷家之贫子。身虽困而宝未尝无。嗟夫。我辈沉埋旷劫。迷背日深。本有家财。致生难认。良繇不逢善友。开悟何从。故我如来。离兜率降王宫。舍富贵逃雪岭。苦行六年。睹明星成道。作众生之慈父。为九界之师宗。三七思惟。法轮大转。盖为利钝难齐。所以教分渐顿。四十余年。欲说不能说。权实互覆。涅槃时近。欲休不能休。罄示一心。其犹握金刚剑。用斩群疑。竖正法幢。破诸邪惑。革小乘而纯入一乘。会百川而同归大海。真救病之良药。运宝筏以济人。是故世尊无问自说。既甘露而普救沉疴。伽陀说偈赞扬。鼓琵琶而相席打令。解脱发广问之端。知六度皆归无相。心王间无生之义。识三行惟一自心。无住示法身。非来非去。大力启果德。有证有修。身子重闻一偈之因缘。达真空具含四德。梵行守真修之一味。即俗谛顿具四缘。地藏腾七品之余疑。阿难请一经之名字。始末究竟。祇是一心前后辨明。宁逃法性。惜乎浇漓末世。妙典难逢。兹得无瑕师。梦祈神授。刻此流通。旨奥文奇。读者仿佛。繇是不揣愚庸。伸此管见。若夫昔人片言而掷地金声。一语而大千广被。余何敢言。但心慕大乘。乡希赞叹。奈圣言莫测。凡智叵思。倘或誵讹。愿施忏悔。

　　玄沙备禅师语录序

　　闻夫不落阶级。嘱云好去寻思。洞贯金刚。不意中途折担。布单才展。乃云。不敢自欺。凡圣削除。方向胸中流出。磕着足指处。顿悟苦乐无生。当场盘诘时。报道非干西土自知宗乘有据。血脉相传。所谓黄河水从源头上浊来也。近来多见诸方唱导者。师法无凭。谈禅者出世无准。自称悟道。妄意为人。诘其来源。无可指的。岂能如玄沙大师。远传鹫岭。近接曹溪。为石头之亲孙。作雪峰之真子。心印列祖。教贯楞严。对境无心。遇虎恰似家猫。现前大用。断蛇犹如握土。故诸硕德。多就决疑。余生末世。恨不能面禀嘉猷。法道浇漓。无繇见其全录。昔年入闽特访故踪。牌坊如昔。石圈尚存。奈大殿垦作山田。僧房改为民舍。扪心无地欲住焉能。兹得林居士万容。聿兴此志。重建宝坊。偶得全录。如获衣珠。念此将来。即已付梓。专人走越。乞余题辞。自惟肤学。何敢与大方斗巧。博地凡愚。未能与圣贤接语。少伸大概。用慰远来。其玄风妙旨。尽在录中。若能入目便知。昔人如在。其或循文背义。觌面犹迷。虽得之在我。何关文字。然悟必繇缘。少他不可。凡具通方眼者。谅必不以文字为病尔。

　　赵州语录序

　　窃惟破家荡产。于十八上而善舞太阿。纵宾夺主于圣贤前而逢场作戏。一物不将来。直教放下着。不起一念时。向道须弥山。镇州萝卜头。诸方谩云。即是师承。青州布衫子。学者休向。言中取实。拈一茎草而作丈六金身。惟一个齿而尽知滋味。时常老实头杀活临机。顿超他用棒用喝。三寸绵软舌。纵横自在。未尝用怪语奇辞。其犹水上按葫芦。看他东捺西转。室中悬宝镜。任教凡来圣来。南泉之真子。马祖之嫡孙。拈提向上宗乘。善解拖泥带水。其惟赵州一人而已。惜其语不能尽传。仅获一帙。学者如逢至宝。真如尝御鼎一脔而尽知众味。饮大海一滴而备谙百川。但旧刻不佳。亦且板残字灭。今发心重刻。利益将来。深恰老朽之心。聊题数语以冠篇首云尔。

　　天宫寺放生会序

　　夫生生为不生。勿谓不生为不生须知生是不生之生不生乃是生之不生。达此者。可以语无生之道也流水长者。深知及此。所以见十千游鱼。水涸命尽。为诵金光明经。诸鱼是夜尽脱鱼报。生帝天。灵山会上皆授佛记。故余谓欲度生者。必先自得无生。然后利生接物。无不如愿。若流水长者。可为放生之良范也吴中天宫寺禅者身住应门。不为常习所障。志结二十余辈。聚放生会。继长者风。请余决疑。故以生不生之意语之。令彼先于自度。然后度生。此万古不易之规也。譬夫救溺者先自备船筏。及竿索之类。然后自他可以并济。若不知方便。自无所仗。赤身入水。自他俱溺。此必然之势也。子当以是语告诸同会。须知自己生死为重。若能自出生死。不忧众生不能度也。至嘱。

　　序祖师来原序

　　诸方各祖其祖。宗教相攻。过于水火。而祖师堂唯以达磨配享。不列教祖者。似忘其本也。或曰。非忘本也。达磨以代代相承。教祖则瀚漫无据。故唯设达磨耳。此语未尽善也苟非摩腾竺法。先以白马西来。登空说法。降伏五岳道士。四众发心。达磨虽祖。突来东土有何凭据。孰解信受。予知达磨所指。指彼二人所传之经意。岂有他哉。是知功亚于佛。而不设享者。忘其本也。若别论之。则禅不忘其祖。而教忘之也。合而论之。则两家皆忘之矣。故予向年设祖师位。初曰。东土传经第一代摩腾尊者。次曰。东土弘宗第一代达磨尊者。三曰。建立丛林规矩百丈大智禅师。四则本山开山和尚。未知是否。伏望四方尊宿。不废公论者。有以教之云尔。

　　心经大意序

　　眉毛挂剑。血溅梵天。水按葫芦。略着便转。圆融活泼。巧发机宜。无出般若心经欤。所以非文字而即文字。何妨四六铺舒。即语言而非语言。岂碍炽然言说。故曰般若如大火聚。四面不可入。般若如清凉池。四面皆可入。非偶然之语也。经标智慧渡彼岸者。非谓菩萨更渡彼岸也。观自在者。欲令众生自观自在也。以自在故。于一空中。双遮则非空非色。非根非尘。乃至无智无得。双照则即色即空。不增不减。以及不灭不生。诚能如是。何苦厄之不度。涅槃之不究竟乎。友谷师。深得般若旨趣。言文之表。注释此经。题曰大意。与旅泊居士过访。出以示余。片时数过。不忍释手属余着辞。自愧识浅。何敢措语。但师为云栖白足。叨忝同参不可无片言只字。代资鞭影云尔。

　　涅槃经会疏序

　　夫大般涅槃经者。乃如来顾命之言也。蕴成旷劫而久秘不谈。方便调机而待时方说。所以大小对带。半满开宗。顿渐偏圆。初中后唱。唯此奥旨。最后极谈。犹库内之珍财。临终始付。海中之神宝。劫尽乃亡。大哉世尊。慈悲莫并。精求竭力。等救沉沦。伺机四十九年。本怀未罄。唱灭二月十五。尽吐肝肠。故得十外皈依。阐提亦悟。昆虫草木。悉以沾恩。象马蛇虺。咸皆被泽。内凡外凡而功超旷劫。天类人类而果证无生。能事既毕。即告涅槃。于是日月无光。山林变白。大地震动。鸟兽哀鸣。是凡是圣。尽失所天。情与无情。谁非号泣。是知此经一唱。无复遗余。至矣尽矣。他莫能尚。旧经四十卷。译辞繁赘。灵运删削。言理简直。开宗判教。五七八家。灌顶精详。互存得失。繇是重参至理。注此玄文。惜乎陈隋兵乱。䟽未入经。彼此分张。势同吴越。况复藏中久匿。学者鲜窥。末世浇漓。尽疲至道。致使法眼朦垢。佛日沉埋。哀哉痛哉。实伤心腑。故予不揣愚庸。而辄敢效颦。欲会此经而发心有日。再三披阅。宗趣粗知。奈旨奥文深。有仿郭象。错综前后。多苦亡羊。于是不惧阐提之罪。甘负谤法之愆。芟繁录实。贵在贯通罪欤福欤。并伸忏悔。

　　重刻正法眼藏序

　　正法眼藏者。难言也。请以喻明。譬如眼之洞见森罗万象。取之无穷。用之无尽。故名曰藏。夫藏者。含藏最广。邪正相杂。泾渭难辩。甚至邪能夺正。正反为邪。故泉眼不通泥沙立壅。法眼不正。邪见层出。剔抉泥沙而泉眼通。剪除邪见而法眼正。自非至人。其何择焉。昔竺干有九十六种背正趋邪。二十八人摧邪持正。逮我东土。白马西来。正教始兴于浊世。名相寻陷于邪宗。繇是达磨大师。扫除繁萎。直示本心。嗣后五宗分派。各别门风。会其枢要。卓乎纯正。讵意人根䆮劣。法久弊生。或承虚接响。以瞎枷盲棒。妄号通宗。或守拙抱愚。以一味不言。目为本分。仿佛依稀。自称了悟。或摇唇鼓舌。以当平生。如是有百二十家痴禅。自赚赚人。沦溺狂邪。故我大慧老人。承悲愿力。运无畏心。决择五家。提挈最正者。凡百余人。裒以成帙。目曰正法眼藏。是书也。如悬白泽裘精妖丧魄。秉金刚剑。魔外潜踪。四七古锥宗眼。二三老汉家珍。不涉程途。一览具足。知为后学指南无加此矣。时有普善庵沙门慧悦居士春门徐弘泽。自庆奇遇。嗟彼未闻。冀报佛恩。募资重刻。属余为序。以贻同志。而参学者。即使游法界无边之门。融古今刹那之念。犹是功勋边事。若能了悟。则自心何知。自眼何见。非见非知。是真得正法眼藏者矣。

　　无趣禅师语录序

　　夫祖道不可绝继。风穴于法堂痛哭。克家之子难得。仰山自记再来。莫不以诸佛慧命为怀。度生为急务者也。所以狮子有罹难之忧。预传法髓。达磨忍服毒之苦。得嗣方休。是皆深体祖佛授受之志矣。惟无趣老人。幼专鲁诰。壮博禅宗。道闻鸡声而悟。学得野老传心开托临济棒喝之宗。光扬马祖磨砖之用。慈悲密用。权实并施。承接从上正源流。成就克家真师子。实为人天大树。末世津梁。宁不为仰山再来之俦乎。某自恨生此象季。不遇至人。每叹前朝豪盛。近代绝闻兹得南明禅者。持老人语录相示。不觉忻喜。何期浊世。遇此希声。片言只字。尽吐诸佛肝肠。竖拂拈槌极唱诸祖骨髓。开卷则疑惑潜消。再玩则勇猛顿发。实为明时之盛典。释氏之法幢。将来学者。体而行之。非惟己事可办。抑且佛祖之慧命有望矣。

　　车溪禅师语录序

　　闻夫一光东亘。五叶花开。密运群机。千差兢入。所以诸方各宗其宗。门风自是不同。共学所学。知见曾何有二。车溪禅师。乃临济直下儿孙。实无趣克家之子。默筹七事。妙协三玄。播黄檗吐舌之风。显高安𡎺拳之用。掌杀活机。权衡学者。秉吹毛剑。勘验诸方。遐迩咸推独步。古今屈指一人。苟非承夙愿之再来。宁不为多生之根熟耶。某生不遇时。学无所附。福轻罪重。不能面禀嘉猷。道听途传。岁月徒增渴想。兹因南明禅者。持录相示。焚香顶读。自觉潜神。再玩渊微。初心颇惬。何期不出蜗居而闻所未闻。生逢斯世而遇此难遇。如展智囊。始知己见之朦胧。似入大海。方信江河之狭浅。自惭无德。莫可赞扬。略叙数辞。聊申翘致。

　　䟦

　　重刻华严经䟦

　　一叶落。天下秋。不言而信。一阳复。大地春。不令而行。故能无量为一。若百川之归大海。一为无量。似皓月之印百川。圆融自在。活泼难思。其惟大方广佛华严经欤。是经也。如来指明众生自性。日用具足。非因修得。而众生为无明所蔽。迷背自心。故于初成正觉之时。乃云。奇哉众生。具有如来智慧德相。良繇妄想执着而不证得。繇是顿辔华严圆示一乘无外之法。指明法界。发挥凡圣不二之宗。净秽交彻。非是该罗。重重相映。犹帝网之传辉。彼彼互融。若千灯之合影。内外无碍。如芥子之纳于珍瓶。大小相收。如微尘之遍含大地。既非思议之境。宁容意识所到。尝闻翻译则天童爇香。诵持则修罗败衄。注䟽则梦感金像。造论则齿放白光。盖以是经不可思议。故其利益亦不可思议也。中庵鹤林二师。自念时当末季。恐或堙没。发心重刻。欲冀远传。不意泥洹时至。中道而止。兹得照双融。法无说。诸友继起。罄心竭力遍募四方。克成其事。可谓善继人之志。善述人之事者也。予主福城。目睹其绩。心窃嘉焉。故书数字。志于部末云尔。

　　䟽

　　兴善寺重修大殿舍利塔䟽

　　夫佛法有三时焉。谓正法像法末法也。正法者。如来现在。面禀嘉言。一念发心。便证果也。像法者。如来灭后。碎身舍利。流布十方。造寺建塔也。末法者。禀前二法。薄兴供养。而信心去古远矣。兹者兴善寺。去嘉禾东南治三十里。后周坦法师所建。法师道行精严。华夷所重。寺建二舍利塔。得得航海。乞二鍮石。以为其顶。至　国朝千有余载。殿宇几经兴废。而二塔俨然独峙。人因异之。故兴复之不难者。咸塔之力也。余于今春。过石佛主期学徒鹫萝峰。乃房僧也。邀余登览。见大殿狼藉二塔将圮。乃语众曰。大殿工繁。殊难修理。今此二塔。若或不修。则塔顶毁堕。欲再复之。不亦难乎。答曰。村居荒僻。鹫等德薄。人不取信。虽欲修葺。不胜难甚。余颔之回东塔。有善人广恩。余劝之即施十金。为发心始。倘有见闻生信。则众手可成山也。因记本末。告诸来者。且远方既施。而近境不可无心。凡往来随喜者。但百十分文。随力随量。共成胜事。福攸归矣。

　　径山古千僧阁募造禅堂䟽

　　夫无佛作佛。无法说法。是诸佛之常仪。诸菩萨之弘愿也。自我佛灭后千年。正法始来。其时也宗于理行。昧于自心。兢执言教。多陷牛迹。繇是达磨得得远来。直指人心。见性成佛。道至六传。宗风大振。广播四方。其间得旨者。不可数记。其丛林哄然。当时若论绵亘流远。唯我双径为天下魁。所以国一开山之后。代八十人。其为王侯所重者。如护国法济等。班班有之。大慧杲公。高庙所重。众盈三千。道冠天下。于大殿之北。建千僧之阁以延之。至我　　国朝。寺改古向。以故贤能隐避。寥落难言。先年得无边师。佥同众议。改复古向。繇是四方群集。贤者复来。兹髻峰院主。与众禅友。得得过越。邀余入山。建立长期。安禅集众。盖望祖道之重兴也。奈久废难以卒兴。众广无以安措。于是禅友虚含。聿起大心。欲于千僧阁后。别建禅堂五间。傍增僧舍。工程浩大。僧力难为。遍叩大檀。方能了事。伏惟运神于插标之顷。梵刹已竟。垂手于布金之际。宝殿完成。大心承绍。功不浪施。但肯相悉。便请标名。

　　募刻净诸业障经䟽

　　余闻福事虽多。要知所择。是以十善修行。报感生天。半偈随喜。功超沙界。其优劣如此。能无择乎。故善胜则福胜。缘轻则福轻。此必然之事也。假如造桥砌路。究竟果报。利益人天。供佛斋僧。较量功德。祇完一己。孰若价逾七宝。功胜小乘。直使片言只字。四方流闻。万世广播。以大乘经。书刻流通。用广其传。未闻者闻。未见者见。非惟佛慧无穷。抑且令受持者。断轮回。出生死。证涅槃。成菩提。未有不本于此者矣。若以其功德较量。直以虚空喻之。而勿能齐焉。向余简阅大乘律部。见净诸业障经。菩萨戒本经。并揭磨仪轨。真后学之津梁。渡世之宝筏也。是以抄录佩带。日课有年矣。禅友彻泉。过石佛。见予躬读。欣然发愿。募诸四方。刻以流通。余时合掌加额曰。岂期浊世有知音。若是禅友者。因喜而授之。其间文旨精妙。功德渊深。如来自赞。展卷当见。能遵此志。必会龙华。少助片缘。非同浪施谨䟽。

　　径山千佛阁募斋僧米䟽

　　华严经曰。假使顶戴经尘劫。身为床座遍三千。若不传法度众生。毕竟无能报恩者。夫所谓报恩者。非特山僧。登曲录木床。挥麈举论为然。即檀那舍供。大众辅翼。以及负劳运力者。皆名传法也。所言报恩者。非特大士舍身。比丘成道者为然。即众信修檀度。学忍辱。以及持戒精进。莫不皆名报恩也。犹如幻戏登场。缺一则不能成其戏矣。迩来末世诸方。教乘颇演。直旨鲜闻。惟双径国一开山。相传八十代。代不乏人。自月林禅师归寂之后。经百有十载。宗风堙没。智者泣途。里境相传。谓寺改其向。以致寥落。近得髻峰廓庵二上人。佥同众议。复其初向。自戊申创起。今始落成。于是四海英贤争赴。稍睹旧规。可谓弘法报恩。两兼其美矣。奈因众广。日给难敷。特持短䟽。遍告十方。惟冀体同体之仁。秉护法之念。舍库藏中。有余贯粟。成出世间无尽福田。实为福慧两全。共成胜事。谨䟽。

　　径山大殿募米斋僧䟽

　　夫西方远十万亿刹土。以念佛为资粮。双径高三千六百丈。以粥饭为要事。若也弃静入缠。未免牵于尘累。归山远市。将何度于饥仓。虽欲笑傲云山。超然自适。宁能日吸于清风。如欲安心在道。四事无亏。必仰资于檀信。今我双径。两浙名山。四海所宗。巍然独峙于群峰。杰兮道魁于天下。御墨屡颁。高宗以之驻跸。名人时咏。苏老以之题碑。庄严壮丽。有夸于兜率。无为寂静。迥出于人间。所以昔人有言曰。百万松杉双径杳。三千楼阁五峰含。迩来寥落。迥异昔时。骚人吊古。过客兴悲。岁月绵延。难以复振。向得无边师。重新大殿。继有观院主。复构禅堂。于是云水络绎不断。龙象济济来归。一时失款。有缺宾主之情。欲待无能。必藉檀那之力。因佳其事。代为䟽言。

　　重修阿育王大殿缘䟽

　　夫福繇缘起缘因境就。境得人成。此古今不易之论也。所以缘兴在乎境胜。地杰然后人灵。惟阿育王寺神。乃天中圣人也。地擅吉祥之号。兼此二美。为天下冠。实胜功德处也。夫阿育王者。昔为童子。见佛入灭。聚石为塔。以为供养。佛即记云。过后百年。当作轮王。大兴我教。果符佛记。得佛舍利。八分之一。碎七宝以造塔八万四千。遣飞羽鬼。送四天下。有八吉祥地。可以置之。所以大明境内有十九处。此当其一。余皆贮塔。莫睹真迹。此居塔外。人皆可以手持目见。夫刘萨诃者。西川之猎户也。死至阴司。阎王告曰。汝乃智积菩萨。何故造业如此。当堕地狱。吾悯汝故。示出罪之处。若能求见舍利。汝罪可灭。繇是得返阳世。礼拜一十二年。至于甬东鄮山。天乐锵铿。七日不歇。舍利从地涌出。非惟灭罪。抑且现世成道。号慧达国师。　国初三取。三度飞回。是知此地。名八吉祥。我信之矣。迩来年久。大殿几颓。故予发心修理。繇是特持短䟽。遍告信施大檀。善男信女。各发诚心。共成胜事。所谓众手移山。不难成就。独力撑天。谅可得哉。是䟽。

　　募刻华严经䟽钞䟽

　　夫心源湛寂。智海汪洋。摄凡圣以同归。融事理而莫剩者。其惟大方广佛华严经欤。此经上中下三部。义趣渊深。信住向五位。后先并入。其犹芥纳珍瓶而内外历然。尘含法界而大小齐至者。无碍自在之谓矣。具斯妙利。悯世绝闻。繇是龙树于龙宫简阅。知凡辈何堪。特简下部十兆余言。传流西竺。举世称奇。目如意宝。流我东土。十分之一。贤首竭苦行几载。遇文殊而劝读发明。清凉秉宿愿多生。作䟽钞而广伸妙义。复得圭峰。继弘斯道。闻之者焚身舍臂。思报佛恩。吾观古人之用心。精诚竭力。递相传持。无非为庆己之奇逢。恐后世之绝续尔。迩来末学。斗诤坚固。僧家以安适自居。公府以左道为禁。举世不闻名字。何能少解真乘。佛祖于大寂定中。宁无悲愍哉。兹者嘉禾鹿园居士叶君。少游艺苑。为黉门之白足。晚究心宗。典义学之参头。阅大小之教。探性相之微。还源复性。惟尚华严。义博文丰。无出大钞。慨古板之将湮。欲新刻而继世。奈何刻资须假众缘。予美其诚。赞叹不已。聊书数字。用题薄首。少助影响之功。共成莫大之德。凡我同志。各出只手。

　　引

　　募刻涅槃经会疏引

　　大涅槃经者。乃世出世莫大之妙典。实如来最后之极谈。所以四十九年不闻。尽迷佛性。二月十五特唱。一众知皈。六念三修。直趋菩提之路。五行十德。顿超方便之门。十外归依。二子摄伏。若凡若圣。安住秘密藏中。情与无情。总收大涅槃内。功超日月。德胜乾坤。照大地以无亏。育群有而不剩者也。所以如来顾命之际。天人魔外之俦。倔僵无双。尚悔心而恋慕。蜂䘍毒蛇之类。愚痴无比。亦含泪而归依。无情若大地山林。亦已变白。蠢动如蛣𧏙白蛵。悉以悲鸣。虫兽尚知报德。为人岂无深思。奈是经缘。奥黠慧何知。故灌顶老人难历百城。运神思而注疏。荆溪尊者。深体父意。再精治以完文。惜乎经疏两处。致使学者探吴而失越。余故𨤲会。庶挈领以知纲。起笔于辛亥之春。告成于壬子之夏。不能刻枣。未遂初心。兹遇定凡居士。会首化诸同志。冀今世以及后世。一灯而传万灯。法身何限。慧命无穷。可谓真报佛恩。不忘付嘱者矣。

　　募造东塔天王殿引

　　闻夫四十八愿而愿愿度生。五十三参而参参见佛。所以清凉大师。演华严性海于此地。阐法界一乘于多门。福慧双修。犹星天之行布。禅教两学。若万派之归宗。圆融自在。大小共繇。故兹山为嘉禾生福之地。行善之场也。近因山门回禄。四天王无处安身。发愿重营。老比丘无能干办。繇是置簿五十三册。人领一册。册化五十三人。人出一钱。合计五两三钱。或一人独出。或鸠众共成。随缘皆可。积少成多。犹为山之始于一篑。合力共谋。若掬水可为巨海。胜会难逢。良缘休蹉。予言如是。各出只手。

　　募造镜台山大师庵引

　　事逢时会。缘得因成。非偶然者也。镜台山大师庵者。即高峰大师藏衣钵处也。吾徒麦浪。随予云门度夏。简禅宗或问。后见云栖大师。以高峰海底泥牛话相诘。予时以傍僧推出。乃云。大众证盟。麦浪一见。似有所得。至今十余年矣。入苕溪为卓海幢居士所知。请就武康。开向上事。感徒众剖心。以酬法恩。道士舍邪而趣正见。使狂者获醒。恶者从善。繇是远近归依。兢思甘露。故卓君等。为卜古址。以彰大师之遗踪。建禅室以栖十方之龙象。刀耕火种。凿石栽莲。池中得二龛。一藏佛影。一藏衣钵。体质虽朽。而颜色尚鲜。时节虽遐。而因缘不爽。昔云栖举话。麦浪传虚。居士结庵。遗踪复证。此因缘会遇。不谋而然者也。凡我在会之众。宁非大师之遗尘乎。故根椽片瓦。各发自心。粒米文钱。随力喜舍。可谓良会难逢。争先莫让。

　　偈

　　净土偈

　　西方元不远。眼底尽黄金。白鸟鸣峰顶。频伽绕树林。拈来非逆顺。用处莫沉吟。但见弥陀佛。华开自在心。

　　又

　　欲观琉璃地。须看心境微。风声鸣雅乐。云动散天衣。鸟赞如来德。花开大士机。举头红日近。元是住居西。

　　　　　又

　　尘念冰消处。心珠自放光。洞明今古事。了证法中王。有物元非物。无常却是常。弥陀若个是。开口便成双。

　　　　　又

　　西方好。西方无烦恼。衣食自然来。珍宝砌街道。平等无贵贱。长生无老少。弥陀寄信来。劝我归去早。

　　　　　又

　　西方好。莲池侧玛瑙。鹦哥宣佛法。行树严七宝。势至时颦蹙。观音伤怀抱。众生不肯去。何其自迷倒。

　　　　　又

　　西方好。衬足皆瑶草。念佛与念法。念僧皆仙鸟。六时闻其声。合掌共行道。劝我须早去。免受阎王拷。

　　　　　又

　　西方好。得到自然了。身冷散天衣。肚饥有神枣。浴池纯宝砌。罗网行树绕。脱此烦恼服。着彼无生袄。

　　　　　又

　　百行无如念佛好。念佛之人少烦恼。忙闲不废用工夫。他日免受阎王拷。行也念。住也念。行住之中着方便。法法头头本现成。何须更问娘生面。坐也念。卧也念。散乱昏沉打一片。圆净明珠照大千。此界他方都踏遍。我叹世人不少省。念念常逐尘劳境。守财夷虏妻子奴。役役那能一念静。我叹世人缠五欲。身心日夜事劳碌。到头万事总成空。若个能生极乐国。极乐国。去不遥。目前一念可顿超。落花流水演空色。有情妄谓隔云霄。七宝树。宝间错。琉璃为地黄金阁。香风吹体适温和。饭食讫已作天乐。我将极乐比娑婆。娑婆世界有八苦。世人不信听我宣。一一为君从头数一生二老三多病。爱别离兮不长命。冤憎会兮人怎逃。求不得兮五阴盛。此之八苦亘古今。欲免除。是悟无生。不尔。饶住非非想。那能逃得生死侵。我将娑婆比极乐。二者相较真不若。此土事事属无常。彼方法法皆正觉。九品莲。黄金台。旷劫弥陀发愿来。若有众生称我字。一念花中长圣胎。生极乐。无他方。弥陀切勿论闲忙。工夫纯熟心华发。大地山河尽放光。念佛好。须及早。勿使光阴暗弃了。屈指低头论古今。英雄多少埋青草。君不见。居士王龙舒。一生为人念阿弥。临终立化显灵验。笔尖头上产神珠。又不见。荆夫人时同婢妾诵真经。身虽不出娑婆界。上品莲中标姓名。

　　自号没用

　　溪边一腐块。其形若沉檀。取之无所用。刻之无所长。弃水不之去。付火不之然。能死盗贼心。善却世人贪。日夕三光下。优游天地间。都云没用物。我道得安闲。

　　又号散木

　　商丘有乔木。其木阔百围。其顶冲霄汉。其年不可知。全身佩荆刺。到底皆虬枝。嗅气令人狂。嚼味烂唇皮。世人不之谙。识尔者子期。多能复多役。致我长相思。

　　示朱交芦

　　山河大地广长舌。明暗色空炽然说。喑哑盲聋最便宜。聪明灵利反成拙。一言要勘老维摩。三个证龟唤作鳖。欲识西来真实旨。踏著称锤元是铁。

　　缘生偈

　　法从缘生。法从缘灭。生灭皆缘。自性直截。不了直截。认彼问答。问答不周。刹那迁流。尔问我答。尔默我休。无住之者。一二不收。一本不二。一亦非一。一二既非缘岂为实。以其不实。万法所出。昼夜迭兴。互成窹𥧌。二者相违。何辨真伪。当其觉时。了知梦非。当其梦时。安知觉是。既不相知。胡可凭据。见觉闻知。其义相次不了幻兴。执成迷昧。苟能达此。到如来地。

　　诗

　　述怀

　　道人一意学痴憨。世事空空无所关。权制荷衣遮病体。傍家行脚傲云山。腰包未解心先唯。拄杖才抛意自闲。枕石溪边时假睡。静闻流水响潺潺。

　　途中

　　为客千里出。渺然萍藻心。回头绿树隔。问路白云深。蓦直无容议。狐疑似欲寻。夕阳也投宿。淡影隐疏林。

　　旧路岭

　　屹崒陟云磴。迢迢翠影低。山城邻古寺。天汉接前溪。怪石玲珑处。奇松俯仰西。隔林清磬响。知是近招提。

　　途中二首

　　辞京已半月。客路几盘桓。溪峻浪花逆。山高风色寒。马蹄轮石磴。鸟道渡云端。绝顶如穷到。方知身世宽。

　　其二

　　屈曲台山路。峥嵘霄汉齐。溪声近听好。山色远看低。旅况随时度。风尘逐马蹄。日阑岚气拥。设宿问招提。

　　山行口占

　　坐久忽劳生。携筇门外行。好花山径满。细草暮烟轻。虎迹新泥印。风声杂雨清。遥看猿落涧。着意抱枯茎。

　　登西台

　　觅险寻奇不觉劳。层层石磴响风[颱-台+(癸-天+虫)]。悬崖万仞鸟不度。峭壁千重云卷涛。回首却教群岫小。抬眸又见远山高。幽林独坐疑求伴。忽见猿猴挂树梢。

　　古清凉

　　精蓝恰近碧溪边。听得溪声日夜传。数鸟群呼隔林去。两山排出白云前。厨中熟煮连根菜。室内唯参五味禅。倚槛漫吟诗兴远。仰看只剩一丝天。

　　上西台过清凉桥

　　西峙将邻顶。崎岖路转弯。人行彩云里。心入画图间。溪水穿空去。石桥依寺还。松前暂箕踞。消得半时间。

　　中台

　　万山寂寂护高台。四顾风情面面开。一路天河凭滥渡。几行秋雁傍时来。太华有意留星斗。淋雨无心长石苔。直是道人生计少。破衣曾把白云裁。

　　北台

　　屴崱高岩马不前。委蛇散步入霞巅。凌虚乍识无多地。仰面唯余尺五天。星月傍帘疑散雪。风云渡槛似铺绵。浑忘身世知何处。唯见台山几朵莲。

　　东台

　　望海峰前望转遥。拟从海外驾云飘。狂心不识高千里。痴眼犹疑上九霄。匍匐江山如有意。低昂草木似相招。红霓应是文殊遣。雨过山腰布锦桥。

　　那罗洞

　　铁壁崖心通小窦。圣贤居护宅神龙。五王寺伴天城迹。望海峰前箬笠踪。有意漫劳窥缝罅。无心何所不从容。文殊满目君知否。变化林边几处逢。

　　再登北台

　　崔嵬复崔嵬。再登此高台。五月名花发。六月寒冰开。忽尔烟云合。凛然风雪来。长年无暑色。爽彼幽人怀。

　　与普门社三际

　　青嶂有缘堪憩足。白云是处可藏身。道人放意驯麋鹿。睡拥麻衣枕石根。

　　其二

　　白云与我最相知。我住山时他亦随。侵早和风辞嶂外。晚来依旧护柴扉。

　　其三

　　山中潦倒事寻常。明月凭他自转廊。独坐夜深随去住。却来煨个芋头尝。

　　其四

　　黄叶随风度竹篱。看看堆积满阶墀。呼童旋扫烹黄独。瓦灶强将粪火煨。

　　其五

　　风来吹我竹篱响。错谓禅流叩草蓬。起坐相迎看端的。数堆黄叶聚庭中。

　　同春坊傅商盘过滹沱河访戒庵

　　钟山界白练。沱水绕僧家。危阁一吟眺。长空见落霞。凄凄两岸草。德德数声蛙。南亩禾时熟。应知足岁华。

　　云印老人千佛寺讲法华经

　　如来有使者。千佛与相俦。举念天华落。闻言石点头。真空无一字。权说有三周。门外亡家客。竛竮亦自繇。

　　有感

　　孰谓苍天不负贤。几多豪杰困林泉。稽刘岂是无知者。没世村庄学种田。

　　又

　　有学何如有福强。蠢然却得坐高堂。诗书满腹成何事。空抱琵琶对月光。

　　示游客

　　客来索我诗。迅笔叙衷曲。说与行路难。归家无荣辱。

　　端阳即事

　　堪笑世间人。物命当人事。祇识我取欢。安知命所系。现前眷属和。去后冤家对。我劝急省取。三途莫儿戏。

　　思乡

　　辞越三千里。思乡十二时。逢人问丰熟。叙话多别离。朝起清云下。暮观玄斗移。羁身无所事。归去故人疑。

　　上元后日与马中丞诚所过莲花庵

　　春风吹上苑。草色青阶除。杨柳萌金谷。梅花绽玉糈。爱莲因凿沼。结社构深居。索偈应无说。谈心论有余。

　　季春同钱月童朱剑石诸友。游安化寺。登毗卢阁。望白家庄义冢

　　平明出东郭。勒马访幽居。绿树遮莺语。熏风解客裾。登高一眺望。千古恨无余。彼此离乡客。空教记玉鱼。

　　送传司业商盘归定襄四首之一

　　若过台山路。休参无著禅。粥锅狮子现。拍手哭苍天。

　　送黄庶子慎轩归蜀

　　相逢不久话离别。正值中秋月皦洁。把盏问君蜀道难。吟诗惠我西来诀。旨深不识论入微。梦惺应知口莫说。脱履归山虽是乐。朝廷有念君当出。

　　赠陶鹤洲

　　不作千年松顶梦。却来洲上事春潮。他时冲翮飞空外。任意搏风度九霄。

　　寒食吊古

　　土堆做就肉馒䬦。不到渠边誓不休。一陌纸钱酬志极。问君此外复何求。

　　赠王新建越冲

　　种性天然贵。生成狮子身。应随龙作伴。不与兕为邻。画戟悬双日。辕门祇一人。治冲明世界。阒尔静边尘。

　　初夏思乡

　　攸攸夏日长。读易在北窗。窗外千行柳。阴阴生微凉。默然观造化。评论知其详。树上有黄莺。声声似有情。以其忘彼此。向我分外鸣。我有离乡念。彼将天地轻。岂曰不如物。祇为各有因。废刹我受托。难辜檀越心。身虽住北地。梦𥧌南山岑。

　　自警

　　今日期明日。恍然误白头。道心在疑惑。世事空悠悠。名堕圣贤数。行同凡夫俦。高谈与阔论。返省自生愁。

　　苦热

　　盛夏日作威。行人汗如浴。林间鸟不飞。室内僧知足。但念盘中餐。农夫何桎梏。能消五热烦。惟有六月六。

　　过安化寺望白家庄义冢

　　君是离乡客。我亦背井人。彼此既相关。其谁不动神。姓名诠竹简。白骨露风尘。日望乡关信。愁闻岁月新。纸钱孰为送。来往唯浮云。兔死狐何悲。亦知为同群。同乡无异土。伤悼何殷勤。屈指祇自知。衷肠难诉君。

　　行路难

　　行路难。路难不在登高山。愚痴尽道蠢无用。灵利犹嫌心事奸。上古人皆重淳朴。而今一味尚轻薄。事人直道还见疑。素性那堪更雕琢。粗粗衣。稀稀粥。意无非是乐有余。心不求人便是福。因把往事细思量。思量往事空劳碌。数卷书。一林竹。园蔬野果皆天禄。不求荣不招辱。出入无拘驯麋鹿。有时拽杖傍溪游。自觉身心无所求。倦依芳草睡一觉。浮云流水两悠悠。醒来抖擞疑归家。梦眼摩沙见藤花。因采藤花入深坞。蕨芽仙草无穷数。只知富贵在眼前。那识人间有万户。旋转松门遇佳客。话浓就地坐磐石。凉风率至涤我襟。爽然自惬汗干额。问我怀中是何物。报言世上不之识。道人懒意择精粗。一一拈来皆可食。客又问我行路难。路难不在登高山。

　　送陶鹤洲还越

　　君回越中去。寄我越中思。徂岁曾栽柏。今春活几枝。水田当小满。僧众值忙时。致问吾徒辈。艰辛知不知。

　　越中书至

　　才接越中信。思乡转觉深。开书识远意。问客知近音。欲住恐无事。要回似有心。踌蹰两难便。所以自沉吟。

　　和邢秋部干阳卧佛

　　赴缘已讫守林泉。无事摊书白昼眠。百万人天呼不起。懒将名利涉人间。

　　显圣寺二首

　　幽兴凭谁寄。携筇傍竹吟。径苔留虎迹。溪水杂人音。怪石藏深曲。飞禽度水岑。野僧无活计。独坐自披襟。

　　其二

　　独坐竹林幽。超然得自繇。微风声瑟瑟。雏鸟语啾啾。土列笋头出。苔斑石汗流。祇知林下乐。安识有王侯。

　　和白法斋

　　一段身心铁石坚。连城价重未为妍。争如与世无为者。种得西方几朵莲。

　　又

　　十里方圆一掩关。聊将锄钁断青山。白云欲护幽人意。带鹤和风傍夜还。

　　　　　又

　　懒僧终日懒抬眸。与世浮沉过了休。一个话头忘记却。任他柳絮换狐裘。

　　　　　又

　　竹林有精舍。愧无贤者居。残僧六七辈。琪树两三株。伴座颠头石。闻经乞命鱼。飞飞庭际鸟。频索饭厨余。

　　　　　又

　　奇哉焦冥虫。其体若邻虚。肉眼不可见。天眼始知渠。肚子涵沧海。眉角纳须弥。以其最小故。包含无有余。

　　同陶石篑伯仲诸友夜游

　　霜夜月明白如昼。清酣乘兴游山曲。小桥溪冻水无声。远岫云迷峰不绿。徐步相邀觅上方。遥指精蓝似朝旭。漫同学士话无生。无奈更阑寒更促。

　　又

　　我诗无奇特。一味老实头。下得一箩种。秋成三担收。客来分煮粥。米少熟熬油。清澹虽云苦。人前省告求。

　　　　　又

　　我诗无造作。素性懒穿凿。有漏即笊篱。大乘是井索。吉凶可判然。何用求龟灼。问我西来意。檑槌研木杓。

　　　　　又

　　熏风度竹林。戛戛吹我襟。闲坐无所事。静听流水音。踑踞不循礼。放荡空人心。异鸟莫能辩。来我头上吟。

　　　　　又

　　门前一溪水。屋后一林竹。三茎四茎斜。七茎八茎曲。白日无空闲。清风常自足。老僧俗气多。粪火煨萝卜。

　　访古云门

　　寻幽陟云际。深处万峰连。吊古兴长叹。吟诗借旧联。烟炊香米饭。石泻响山泉。嬴得云游鹤。赤松时往还。

　　其二

　　乘兴访古寺。夤流忆旧游。花香迷去路。鸟语劝归休。溪浅时间钓。林深分外幽。浑忘来处乐。祇意守林丘。

　　和陶石篑游云门

　　若耶溪源似天堕。片片鳞纹孰为剉。溪上翁眼空四海。穷年适足钓矶坐。水心滟滪何坚刚。一任古今风雨磨。西子漫夸倾国姿。从来嬴得虚名大。

　　和徐霍桐

　　闲伴二三子。时同造物游。云过山锦绣。松引径清幽。碑古停残照。筇声渡碧流。当年全盛日。应不让瀛洲。

　　仲春写怀

　　戛戛竹有声。熏风涤我襟。罢书北窗下。闲步南山岑。问彼名利客。谁思泉石心。仙禽解随后。听我逍遥吟。

　　又

　　淋淋三月雨。飕飕东北风。落梅堆满地。冻木长新容。最苦畬田父。开怀思蛰龙。老侬何所似。衲被暖烘烘。

　　　　　又

　　云门六座寺。几个无事僧。拽杖勤登眺。狂心懒诵经。前村梅吐萼。北岭鹿群行。拍手供长啸。𦕈然天地轻。

　　咏大参朱云峥居士玉照楼

　　越王城伴山水佳。大夫求静厌喧哗。买园构室远朝市。采药寻薇却骄奢。三径种菊复种柳。一泓凿石栽莲花。东皋西峙分突屼。苍松茂竹两相夸。竹声奏瑟下秦女。松韵鸣琴拟伯牙。路僻不堪受车马。溪深亦颇通轻艖。耶溪绕砌傍楼出。古迹人传谢敷家。山水岂减晋时美。文章独显明世华。不惭东坡赋赤壁。尝惜太守咏琅玡。琅瑘若耶一山水。清浊高低不相似。秦望嵯峨鉴水清。白泉涓涓流石蕊。溪岚多半香炉烟。歌声应是采莲女。莲女妖娆无比并。纤手摘菱弄清泚。澄潭皓月两相涵。丽珠走入晶盘里。鱼龙不知水为命。误随老侬踏山径。山径迂回转若邪。逶迤偶到长者家。朱门白壁天地别。云是朱君开别业。架上诗书几千卷。楼上青山有万叠。修竹阴阴围百亩。群峰磊磊座之右。主人好侠不倦客。金杯满斟对饮酒。不学池饮树饮与席饮。只要吟诗一首酒一斗。酩酊不觉月吐辉。笑寻归路始分手。

　　过范雨亭别馆

　　携筇信步出东郭。正当日午度樵风。范君别业在何处。人指㑼仢清溪东。芙蓉灿灿两岸映。篱槿丛丛覆幽径。金菊正肥长霜葩。芰荷消瘦老秋茎。转入池亭兴展赊。洞天深处野人家。四山排闼非装点。万嶂千岩若正邪。迤𨓦次第登高楼。凭空一眺豁胸眸。野田千片飞白鹭。耶溪数道绕清流。至人能觅佳山水。卧龙金谷岂相似。一一皆堪入画图。村庄处处清烟起。金风阵阵响林麓。尽是苍松与茂竹。下彼卫乐赛天韶。大者呜呜小𠿗𠿗。主人好饮懒用杯。酒缸对酌醉如泥。狼藉杯盘三灶烹。石床斜卧如箕踞。夕阳西去寻归路。两手扶筇懒抬步。路人笑我何猖狂。我笑路人你不悟。

　　登香罏峰

　　短筇独上香罏峰。逍遥不与人世同。壮哉天地一芥子。廓落孤身等太空。逸翮如飞上霄汉。颠狂误谓游崆峒。倦行趺坐就磐石。玉树奇花多玲珑。石崖万丈不见底。苍藓磷磷清风起。小禽羊角入云端。老侬衣薄寒毛竖。烟岚忽尔满山谷。四面平铺拟裀褥。仰看红日丽天心。人说雷雨过山腹。浓云乍散续还断。翠霭欲流芳草绿。瀑布飞飞帘幕珠。山禽滑滑啼林麓。鹿麋知我忘机者。驯绕左右伴幽独。伴幽独。吚吚如诉还如哭。中心要见出世因。可惜时人不知福。

　　月夜即事

　　明月白如昼。偏爽幽人怀。朗然一吟赏。整裓几徘徊。溪声清且寂。松影合还开。列坐青山伴。当空瀑布来。石桥拳枕睡。游梦入天台。时逢二三叟。形古貌恢伟。谈玄洞肺腑。开我积生迷。携手道宿契。徐往不思回。持筇渡石涧。点破溪中苔。直上绝峰顶。顶上有琼台。名花与茂竹。玉树珊瑚柴。珍宝砌楼阁。瑶池珠翠培。仙桃大如斗。神枣尺一枚。异味世无识。琼浆琥珀杯。高歌复长啸。其乐真奇哉。欲别不忍去。又被鸟声催。醒来在桥上。再四自疑猜。不意此是梦。依依空抱腮。寻思不可再。遐想何崔嵬。人事亦如此。得丧胡欣哀。

　　题石女峰

　　壁立无情似有情。不嫌风雨妒红裙。从来无限风流趣。岂肯轻身托与人。

　　老僧崖

　　补衲崖前立。繇来不计年。任从沧海变。终不为君传。

　　闻吹桐

　　昨为寻梅出。今来探白蓂。草生铺绿砌。花发满空庭。应律灰犹在。吹桐声已听。春情何太薄。不肯片时停。

　　山居杂咏

　　山居无长物。清风四时有。绳床和衲睡。不让华山叟。

　　又

　　我诗有便宜。终不费心机。信口道长短。适意无是非。如来释迦老。孔子是仲尼。问我如何者。回他啰啰哩。

　　　　　又

　　扪虱茅檐下。昏昏不举头。披衣仍曝日。白眼看王侯。

　　　　　又

　　山居有何趣。幽独胜尘寰。麋鹿常为伴。龙蛇辨不难。举槌呈觌面。摇拂过千山。问我西来意。酬他只指弹。

　　　　　又

　　春到梅知早。因开隔岁花。暗香和月白。清影弄窗纱。枯干琼枝发。骚人国色夸。此心无外慕。素质厌繁华。

　　　　　又

　　东邻谁喧哗。云是王大宅。昨夜生个儿。邀朋广设席。家私数百万。靠托有所得。初观似恩主。细看还是贼。

　　　　　又

　　闻有乌先生。状元十七八。翰林排位次。门第书科甲。四十登三公。阎王已发帖。穷通在眼中。富贵如电烁。

　　　　　又

　　西邻动哭声。谓是母哭儿。儿方念三四。母已六十余。徒以儿可惜。安识自己痴。少年既已逝。老大欲何为。

　　　　　又

　　丈夫志气欲冲虚。才有施为便不如。祇有山田堪屈节。不妨腰膝软如泥。

　　　　　又

　　山居何所有。贫病老俱全。白发嫌频剃。缁衣恨易穿。锅炊无米粥。竹笕自来泉。抱病未为苦。清闲即是仙。

　　　　　又

　　老侬一味懒。去住总无心。着袜不知倒。披衣失整襟。闲来陟峰顶。足倦坐松阴。世事浑如梦。凭高望远岑。

　　　　　又

　　题诗寄寥寂。乘兴步前廊。明月如有意。筛金落草堂。

　　　　　又

　　欲入云门路。沿溪一径通。休教傍顾问。指点乱峰中。

　　　　　又

　　芟草街除下。闲吟几句诗。看心当动处。着意在忙时。惜菊勤浇水。梳花摘故枝。子规声太切。连叫我何如。

　　　　　又

　　去古何其远。山僧事送迎。清贫犹有辱。浊富且无惊。佛祖尊王位。公卿重世名。先生五斗粟。下我水云情。

　　　　　又

　　开池不待月。畜水备浇蔬。抱瓮虽云拙。消闲不可无。天缘随分足。物欲自相疏。不意夜来月。如同信使符。

　　　　　又

　　我诗无巧句。摸写实功夫。钁得一段地。种成两样蔬。不栽[葸-十+夕]与韭。多半是葫芦。拟学赵州老。谭禅只说无。

　　　　　又

　　猪羊当用食。不食无冤俦。咂骨察其味。潜心观所繇。昔时食我肉。今世以身酬。两足不肯避。四足欲何修。

　　　　　又

　　自身如泡幻。常怀千载忧。妄心不能足。日夜思经求。起屋七八透。买田千万丘。神枯心思尽。病作卧床头。儿女满堂屋。谁为展怜眸。分分皆力置。件件安可休。虽死不能舍。愿作护家狗。趋富拒贫贱。波波顾前后。一朝筋力竭。厌我已老朽。将我烹之食。辜恩世无有。隔生不复认。对面如千秋。父子情义绝。徒增儿女仇。

　　　　　又

　　金风乍作征人悲。野老朝阳补破衣。剪得浮霞修直裰。袈裟又半逐云飞。

　　　　　又

　　檐前卒卒堕黄叶。窗里贫僧愁更切。寒暑催迁不暂停。未明大事空叨呾。

　　　　　又

　　水面优游意兴多。何方渔曲畅婆娑。移舟棹打天边月。品笛声沉水底歌。失宿江雏空露胫。逃钩烧尾背浮波。形容万一无能补。难把余情仔细哦。

　　　　　又

　　闻道春郊多秀色。山翁拽杖印苍苔。住观绕岸杨初绿。忽见平江鸟夜来风卷涛头珠散雪。山浮水面碧庄台。龙鱼跳跃烟波外。风雨相从笑满腮。

　　　　　又

　　野老山中但学孩。柴门终日未尝开。地罏火尽重增炭。瓦权粮疏间杂䅘。鼾卧梦魂常自在。忘缘名利已成灰。破衣懒向朝阳补。每把浮云漫剪裁。

　　幽燕怀山中

　　山中多乐事。迥然异城郭。长年少闲事。白日多寂寞。所乐无他伎。所贵无拘束。散步时独吟。纵旷绝棱角。为客乐不少。何意生烦恼。受用胜常时。未似山中好。不见寒山子。愿言寒山老。永无尘累牵。自谓可长保。果熟猿摘多。山深客过少。水清茶有味。叶堕风自扫。携手招拾得。共返来时道。

　　偶述

　　独住孤庵野水边。颓侬烂倒一枯禅。身贫无衲为寒计。赤体难遮却自然。

　　泛舟

　　独向沧溟泛小舟。飘飖颠舞类狂鸥。道人活计随时度。那得尘寰万斛愁。

　　数声渔笛蓼花洲。扑面波澜不自繇。唯我乍同苹草白。耽寻佳句滞中流。

　　渔家乐

　　家计一生非别有。孤身随处甚逍遥。江鱼村酒无余味。酣醉横眠待日高。

　　绿杨荫下揽孤舟。拳枕鼾眠万虑休。醉醒移桡随分去。更无名利惑心头。

　　柳绿桃红映碧波。清闲无事且高歌。光阴有限休虚度。慢酌宽怀学护鹅。

　　夜宿芦汀昼出湘。人间浮利懒思量。直钩不钓贪生者。负命希求度渴肠。

　　虚利浮名久已休。御寒不已盖羊裘。时人不识渔家乐。却谓呈身炫汉侯。

　　龙山

　　偶然无事步高峰。极目云山千万重。隐隐村歌深树里。漂漂渔泊浣波中。苔庄怪石龙形古。露滴苍松鹤发浓。为笑皤翁活计少。穷崖独坐究心宗。

　　怀白公故墓

　　夕阳西下水茫然。流落江湖不记年。旅雁年来垂吊泪。游人时至问先贤。断碑有字应难识。荒草无端到处延。不是圣朝留宠锡。几无寒食楮飘钱。

　　村暮

　　牧童吹角过前溪。已觉残阳坠陇西。野雾横郊笼树色。哀猿寻穴绕山啼。沧浪渔曲沈波底。霄汉游禽归路迷。我向村墟闲步里。却将天气晚来题。

　　题庐山池寺四仙亭

　　撒手悬崖上。峥嵘似接天。迥然名利外。不与世相连。

　　题虎溪桥

　　昔年曾慕虎溪桥。千里驱驰不惮劳。莫谓静修能却死。也输溪水到今朝。

　　辞

　　拟归去来辞

　　归去来兮。未知旷劫之何依。恨无始之不悟。失善友之提携。认色身为自己。执幻世为安居。虚生浪死。枉受轮回。纵贪嗔而造业。逐名利而空驰。苟悟荣华之不实兮。弃朝堂而早归。未谙身世之非真兮。犹系缚于子妻。纵逍遥以自适。乐田园兮娱嬉。岂其无常之卒至。岁月之相催。𩯭纷纷兮霜雪堆。身渐渐兮容颜颓。不觉五阴之前逝。岂识四大之分离。业识纷纷兮不可得而主持。泉路茫茫兮知何处可依栖。家财纵有兮焉带。儿女虽孝兮何知。业随身而自受。魂独逝以孤凄。胡为乎而不预觉。急发心而归依。悟真如之不变。何身世之可羁。识妄心之不有。了梦境之原虚达法界平等兮。岂圣凡之可间。观真性无生兮宁自他之有殊。不去不来兮涅槃即是生死。不垢不净兮烦恼胡非菩提。如是乎若菱花之泻影。归去来犹日月之东西。吾何知焉。惟知是而无疑。

　　歌

　　良知歌

　　良知非是有知知。良知亦非无知知。知得有无知斯在。直向有无中荐取。若谓有知见不圆。执着无知又一偏。有无叠成六十二。欲了除是悟言前。悟言前。透心法。日用了了惺惺着。待客迎宾出现成。何须百计求方略。入斯门。得自在。神通应现周沙界。纵横妙用总无方。答话不须拣内外。饥便餐。睡便卧。行住坐卧祇这个。柳绿花红三月天。世界拈来如许大。有等道人强作主。只管人前弄死语。颠拈倒用总不知。徒把良知作规矩。有等道人恣强辩。何曾梦见娘生面。出语茫然混正邪。徒事规模执方便。不知性。迷自心。无始劫来认识神。若教火内翻身后。未审那个是天真解天真。识通变。入门便讨公文验。虚悬宝鉴定龙蛇。慧剑高提光焰焰。不用思不用算。鸢飞鱼跃道一贯。良知良知若个知。知得良知金不换。

　　溺女歌(王云莱请)

　　人间溺女自有因。非谓性僻残亲生。张家有女貌如神。自幼护惜如珠珍。长大嫁与李家去。金箱连步珠装身。闷闷只嫌嫁资少。兄弟相看犹生嗔。归来日夜惟啼哭。父母不安倍珠玉。余财使尽又无多。卖田卖地兼卖仆。只要女心生欢喜。卖仆又恐女不足。嫁得女家如石崇。不识自己已卖屋。满得女意自身空。家中大小吸清风。大怨小怨无日了。拟向女家养身老。冷眼相看冷面打。茶饭三餐不甚饱。思量往日错用心。还是儿子是真亲。天下无有不是父。儿子虽嗔不甚怒。溺女还是溺女招。天神宜鉴溺女过。前人堕阱后人防。致使溺女无控诉。

　　补孝歌(有序)

　　余曾祖千。身长九尺。父为虎擒。邻人报知。惊往救父。打虎三拳。虎怒。爪伤祖面去。时陶君世芳闻于府县几旌表有邻人王姓者为府吏。索银于祖。祖曰。有银买孝子。不若买田遗子孙。繇是吏隐匿不行。陶君有孝子歌邻人遍诵。年久稿遗不可得。予因作补孝歌以志其事。

　　圣世天下平。人物忘彼此。白昼虎临村。咆哮喧天地。虎无伤人心。人起逐虎意。人惊虎亦慌。吾祖不知避。子闻父危难。竭诚忘生死。见父不见虎。顾亲不顾己。猛力石虎拳。怒爪伤身体。逐虎出墙外。负亲归家里。祇知父可救。不识唇露齿。服药未有方。殷勤拜天地。心诚佛亦灵。此际有神明。天赐父子全。共享有余龄。时有陶长者。具闻乞旌表。司府曾申文。吏弊不消缴。长者歌遍传。年久无寻讨。我生何其晚。竟不得真稿。因作补孝歌。后代因我识。若有知我心。续之不可失。

　　旅泊歌(赠沉定凡号旅泊居士)

　　君不见身心如幻复如电。蜉蝣天地若寄居。旅泊人间无拘恋。明识娑婆不我家。安身自有空王殿。空王殿。拈来一一有方便。纵横逆顺任施为。见闻知觉本成现。兀兀腾腾总自然。好恶是非都不辨。天真自是绝安排。略着思惟不可见。承愿力。受付嘱。示身此界混愚俗。有财布施不忧贫。无事牵心便是福。富贵处之如浮云。妻拏争碍空王腹。直将烦恼当菩提。谁羡无生极乐国。行便吟。倦便坐。醉饱齁齁只贪卧。懒将名利挂胸襟。梦中犹想陈搏做。脱巾露顶绝嫌疑。跣足髼头无礼数。或时白眼空四海。或时摩腹夸高大。拄杖横挑日月肩。眉毛牢把虚空锁。乾坤撮来芥子安。倒用颠拈无不可。嗟世人。识不破。横搏四大成自堕。梦眼睁开仔细看。父母未生谁是我。若教火内再翻身。试问其间是甚么。我将天地比此身。去来长短无定真。或时一梦更三世。或时七日已千春。似有似无似恍惚。谁生谁死谁升沉。优游三界如旅泊。世间若个是知音

　　会稽云门湛然澄禅师语录卷之八(终)

　　No. 1444-B 会稽云门湛然澄禅师塔铭

　　曹洞二十六世传至慈舟。舟得一人曰澄公。是为湛然和尚。师生有异征。长而大目哆唇。直肠信口。颖悟无碍。志求无上。初投玉峰。即儆励昼夕。期参悟大事。复见隐峰。峰示行住坐卧。但参念佛的是谁。三日夜有省。而师自念弥勤。一切处精苦疑嘿。时年二十矣及往妙峰剃染。咨决心要。胁不就席者三年。而难行苦行。实于此时行之。乙酉。偶闻僧论傅大士法身偈。便能记持经书。始解一切义理。然或数日不粒。而坐参不倦。自誓必得乃已。因阅雪窦与僧论柏树子话。有行者颂曰。一免横身当古路。苍鹰才见便生擒。后来猎犬无灵性。空向枯桩旧处寻。师便能对机着语及忆乾峰举一不得举二话乃大发明。从此于一切公案了了。出语纵横。不存轨则。而犹自谓所诣未极。又三年庚寅。夜坐凝寂忽若虚空震绝须臾而苏。师时年已三十矣。性根洞朗。言语契机。拈经示人。源派洋溢。于诸佛事。不思而应。世共推之。以为大辩才焉。慈舟说法于止风涂师至。舟曰。止风涂向青山近。越王城伴沧海遥时如何。师曰。月穿潭底破。波斯不展眉。舟又问洞上宗旨。师呈偈曰。五位君臣切要知。个中何必待思惟。石女惯弄无针线。木偶能提化外机。井底红尘腾霭霭。山头白浪滚飞飞。诞生本是无功用。不觉天然得帝基。舟曰。语句绵密。不落终始。真当家种草也。遂付法偈曰。曹源一滴水。佛祖相分付。吾今授受时。大地为甘露。咄。五乳峰头无镞箭。射得南方半个儿。师之授受若此。师尝叹末世佛法。大乘旨趣无闻。著书若干篇。曰宗门或问。曰慨古录。复着楞严臆说。法华意语。金刚三昧经注。涅槃会疏。思益梵天所问经解。语录八卷。盛行于世。山东德王刺血写书。请师至府问道受戒。赞叹敬服。初时师诣云栖莲池授具。池举高峰海底泥牛话。师傍推出一僧云。大众证明。池颔之。其机用电捷若此。壬寅至都中。随达观应劫。禅林有严色。师以平易简亮。倾重一时。嵊县汝登周公。初请师就剡溪明心寺说法。翰林辉黄公。用先吴公。鲁唯张公。诸达官皆执弟子礼。请问法意。翰林望龄陶公。舜鼎王公。𠁗龄陶公承[噗-口+火]祁公。承事尤加敬切。时月川澄。达观可。憨山清。闻谷印。诸知识皆修敬让。诸宰官请师。重修阿育王殿。市木闽还。航海遇寇。闻师名。寻即忏罪。且授号矢护送。请筑江塘。而相力音声。悉称佛号。夷夏感悦。皆笃信禅宗云。时人共为之语云。师现肉身渡生。方便善巧。应物时宜。随机映彻。无上摩尼。全体直示。解与行符。名闻盖不虚也。师名圆澄。嘉靖辛酉生会稽。姓夏氏。年六十有六。僧腊四十有三。天启丙寅。腊月初四日。化于绍兴府之天华寺。门人及远近来者。哭师甚哀。山林震动。奉全身葬于显圣寺南。钵盂山之阴而塔焉。后十年。崇祯丙子春正月。居士丁元公持师行状。见懿典求铭。刻之山中。懿典拜而言曰。

　　圣朝尊尚佛法至矣。而禅学之弊。今且以合头棒喝为佛事。而视理义文。节为不足为。以支离偏见。为无上悟门。而视三藏大典。为粗浅言句。以杜撰无理语录。为向上真诠。而视天下古今。为可欺诳。以私通贿赂。为师资道合。而等授受于贩渔。以夤缘达官为门庭。而列宝座于权位。唯师嗣佛正传。末法标榜。大振洞宗。纲维后学。其卓绝不群。遇人本色。实德实行。化理嘉猷。东南一人而已。铭曰。

　明星在宫　　山中大雄　　有口无舌　　三际真空
　嵩岩雪月　　震塞倏忽　　惟兹宗乘　　香云地窣
　大哉慈舟　　广运海秋　　龙抟金鸟　　截䌫泥牛
　湛然清天　　旃檀布烟　　绝学无学　　驭航即安
　波风浩浩　　注溢匪造　　深壑委冥　　毒鼓震焯
　惟月之明　　枯木华芳　　亦如炼师　　金成火忘
　弘愿所现　　大觉如起　　肉身利行　　慈云若水
　若水在天　　是为泽美　　和风帝前　　永师峙年

　　赐进士第通议大夫协理詹事府少詹事兼翰林院侍读学士前翰林院侍读学士掌南京翰林院事右春坊谕德中允赞善兼本院侍讲修简讨直
起居注纂辑章奏管理文官
诰敕
正史纂修官陈懿典薰沐顿首拜撰

　　No. 1444-C 会稽云门湛然澄禅师塔铭

　　师名圆澄。字湛然。别号散木道人。会稽东关夏氏子。祖千。打虎救父。邑中推为孝子。师生而颖悟。具辩才。触事解了。性不羁。虽人所苦难贱简事。率躬亲无所讳惮。父时产落。徙居蒋家山为邮卒自活。老且病。师年才十一二。即代其役。持檄往来数十里间。不避风雨寒暑。夜穿虎豹之群。亦不慑也。亲没。乃求度世。往卧僧寮中。有鬼撼其床干。累嘱之不肯去。师曰。山鬼伎俩止此矣。遂鼾睡达旦。去依玉峰。师始习文义。次依隐峰师。时祖庭荒寂越中衲子。初未有问祖师西来意云何者。峰稍通其旨。见师应对敏捷。乃曰。是儿似可参禅。师忽闻参禅字。如逃虚人聆亲旧謦款其侧。身心踊跃。不能自己。每欲置问。而苦无下口。恍惚经七日。猛入室叩请。峰曰。但看取念佛是谁。师于是刻刻提持。𥨊食俱废。经三日。方礼经次。顿觉有省。趋似峰。峰曰。似则似。是则未是。师㦬懡而退。一似有物碍膺。茹吐不得者。行坐惝恍。众谓其痴。如是者三年。万历甲申时。年二十四。乃诣天荒山。投妙峰师。峰为祝发。圆僧相。时冬月寒甚。体无复裈。而通昔参叩。未尝就枕。明年采茶于叶家山。闻僧诵傅大士法身偈。于是碍膺之物。为之脱然。然能茹之不能吐也。入郡城分卫。受戒于云栖还。以高峰海底泥牛话。叩南宗师。宗越所推。为宗门老宿也。举未竟。宗厉声一喝。师点头而已。掩关于天妃宫三年。阅雪窦与僧论柏树子因缘。自是始解下语。又掩关宝林寺三年。忆与锦堂师。论乾峰举一不得举二话。始豁然。无复疑滞。乃颂曰。举一举二别端倪。个里曾无是与非。雪曲调高人会少。独许韶阳和得齐。二老何曾动舌。诸方浪自攒眉。拟意鹞过新罗。刻舟求剑原迷。又颂云门十五日话。自是出语。皆能脱去窠臼。不存轨则矣。住止风庵。与南宗晨夕究竟。时慈舟师自少林来。为南宗同门友。因请憩锡。师以所悟求证。兼闻洞下宗旨。呈偈相印可。遂定师资之礼焉。至京师。与达观。月川。诸大老。分道扬镳。未尝少让。诸师亦敛衽称叹。生平不为律缚。脱略轨仪。从前所为。一不覆藏。肠直如弦。舌快如矢。遇人无贵贱新故。皆以本色语相钳锤。杂以谐调。未尝有所拣择。诸方颇有少丛林之讥。然识者自贵尚之。不以率故贬其道价也。中年以来。耳根几断。而应机迅捷。受命如响。所交缙绅。皆当代名士。而与余兄弟特善。所以获管窥兹事。得师力为多。得法后踞讲席者。凡四十余。开堂说法凡六。其嗣法者六人。为明怀。明盂。明方。明澓。明有。明雪。皆能举扬宗乘。为后来眼目。所著有宗门或问。慨古录。若干卷。思益简注。楞严臆说。法华意语。若干卷。会涅槃疏。金刚三昧注。若干卷。及门人所记法语。若干卷。皆行于世。晚年颇崇有为。见人即劝行施。曰吾将究竟檀波罗蜜。具足功德法财。然后已。余见每调之。师厉声曰。子一毛尚不肯落。乃欲开大口瞒人天耶。余笑曰。昔黄龙设三关。不若吾师一关之难度也。所修大刹凡五。治石塘。自西陵至㠙曹。二坝为里。凡一百六十。建亭桥凡几。凡可利济有情。无不从事。末复欲修鄮山阿育王寺。资已具。属顺世乃已。弟子明敬始克成之。师于嘉靖辛酉八月五日。生于东关。儿时常游戏天华寺之废址。时其地已归势人。师每发愿恢复。既得法已。游行于四方。未暇及也。余兄女。女章氏者。早嫠。捐资赎以为寺。寺成以奉师。天启丙寅秋。讲法华于华严寺。十二月四日期毕。至天华为众小参。因示微疾。遂逝。岂昔人所称叶落归根者耶。享年六十有六。僧腊四十三。门人迎遗蜕塔于显圣寺南山。师手所定也。其弟子明怀谱师遗事。请铭于𠁗龄。会𠁗龄方宦游岭南。久未属草。洎归而怀亦顺世。适明方继主天华。法席。明雪分化弁山。复以塔铭为请。因以平昔所闻。考诸年谱。叙而铭之。铭曰。

　森罗万象　　一法所印　　孰佩其符　　以扬正令
　大末缘火　　蟭螟巢空　　往宁有至　　来亦无从
　曹源一滴　　巨浪滔天　　即心即佛　　语直而圆
　穷其变相　　千七百则　　如开武库　　满贮矛戟
　试拈寸刃　　便可杀人　　束而不御　　徒手逡巡
　堂堂澄师　　隆顶秀目　　周云四垂　　讵阶尺木
　曹溪耶溪　　异流同源　　寄迹洞下　　非有专门
　䟦难陀龙　　无耳而听　　师之圆通　　于是乎证
　玉笥嶪嶪　　花宫四敷　　逶夷南冈　　吉祥所储
　慧日既匿　　灵炬俄陨　　庸庸攸灼　　绪弗其烬
　后千万年　　不替引之

　　崇祯癸酉岁佛成道日柴桑居士陶𠁗龄谨识

　　No. 1444-D 会稽云门湛然澄禅师行状

　　师名圆澄。字湛然。别号散木道人。会稽夏氏子也。父名世瑞。号镜轩。母顾氏。宋英公竦之裔。南渡有安奇驸马者。所自祖也。母梦僧而娠。十有四月生。七日啼不止。有僧过之嘱云。自誓不昧。止宿于此。啼作么。遂不复啼。长而大目昂鼻。哆唇露齿。直肠信口。年十七丧父。十九丧母。窭甚充邮卒。因错投公牒。被摄惧辱自投于江。漂流数里。渔者救行。泽中遇一僧。目之云。是能出家。有大用。师即求度出世。往卧僧寮中。有多鬼撼其床𠏉。屡嘱之。不肯去。师谓山鬼伎俩止此。竟鼾睡旦去投玉峰师。充圊头。始习文义。一日入方丈求授经。玉叱曰。丁字不识。不作苦行。求甚么经。师曰。尚求参悟大事。何况区区文字。玉异之。付法华经曰。此诸佛骨髓。珍重熟读。自有得。随访隐峰师。隐器之对众云。此子可参禅。师遂求示。隐曰。行住坐卧。但参念佛的是谁。三日夜有省。知法不假他求。趋似隐。隐曰。似则也似。是则未是。且一切处疑嘿着。时年二十矣。壬午。往天荒山。妙峰和尚处剃染。恳求要诀。峰唯指念佛。冬无复裈。而通宵参究。未尝就枕。三年充圊头。行难行苦行。乙酉。叶家山闻二僧论傅大士法身偈。便能记持经书。解一切道理。往北塔寺不纳。逊居荒庙中。五日不粒。坐参不倦。诣云栖。求莲池大师授具。还访南宗师。入门便问曰。海底泥牛衔月走。是甚么意。宗一喝。师不能答。遂愤然曰。不悟不休。即于天妃宫。掩关三年。不发一语。偶阅语录。至雪窦与僧论柏树子话。有行者颂曰。一免横身当古路。苍鹰才见便生擒。后来猎犬无灵性。空向枯桩旧处寻。师便能转机着语。又因灯灭。隔窗取火有省。随颂一首。令呈南。南曰。我道他是个人。犹作如是去就耶。师闻复令请益。南曰。不思善。不思恶。正恁么参。师于此渐入。一日忆乾峰和尚举一不得举二话。遂豁然无疑。颂曰。举一举二别端倪。个里元无是与非。雪曲调高人会少。独许韶阳和得齐。二老何曾动舌。诸方浪自攒眉。拟议鹞过新罗。刻舟求剑元迷。又颂云门十五日话曰。日日犯土黄。日日是好日。铁蒺藜兮无孔笛。分付禅和莫近前。拟议须教性命失。从此于海底泥牛话。及诸誵讹公案。一切了了。出语皆脱窠臼。不存轨则矣。启关参锦堂和尚。锦大赏曰。宗门寥落极矣。再振之者。非子而谁。时戊子岁也。又二年。一夜静坐凝寂。忽若虚空霹雳。声震大地。须臾而苏。遍体汗释。如脱重担。此庚寅七月二十一日也。时师年已三十矣。性根洞朗。言语契机。于诸佛事。不思议应。于诸经旨。玄会彻微。诣云栖莲池大师。一日举高峰海底泥牛话。师推出傍僧曰。大众证明。大师颔之。又火浴僧回。大师问。亡僧迁化后。向甚么处去。众着语皆不契。师出云。谢和尚挂念。大师休去。既还越。日乞食。暮宿塔山金刚神脚下。时大学士金庭朱公。太史石篑陶公。太学𤀹元张公。同游应天塔下宝林寺。至天王殿。闻鼾齁声。使觉之。问曰何人。师曰。无事僧也。诸公与酬问数语。相谓曰。语淡而味永。高人也。揖师问依止何所。师曰。饥则化饭吃。倦则此地打眠耳。诸公共葺静室以居。师一日静坐。忽如冷水泼身。诗偈如泉涌。自念曰。此聪明境耳。时己丑春也。自此囊锥渐露。贤士大夫争重之。万历十九年辛卯。慈舟和尚谒普陀回。至绍兴憩大善寺。幻休和尚子。洞宗嫡嗣也。黄两高居士。请于止风涂说法。师趋座呈所见求证。舟问曰。止风涂向青山近。越王城畔沧海遥时如何。师曰。月穿潭底破。波斯不转眉。舟又问洞上宗旨。师呈偈曰。五位君臣切要知。个中何必待思惟。石女惯弄无针线。木偶能提化外机。井底红尘腾霭霭。山头白浪滚飞飞。诞生本是无功用。不觉天然得帝基。舟曰。语句绵密。不落终始。真当家种草也。遂召入室印证。复曰。汝后鼓两片唇皮。截断天下人舌头有分在。即付法偈曰。曹源一滴水。佛祖相分付。吾今授受时。大地为甘露。咄。五乳峰前无镞箭。射得南方半个儿。师始匡徒说法。称人天师也。师生而颖悟。具大辩才。触事了了。性不羁滞。虽人所苦难贱简事。率躬亲无所讳惮。生平所为。一不覆藏。遇人无贵贱亲故。皆以本色语相钳锤。中年以来。病患耳根几断。而应机迅捷。受命如响。壬寅入京。值达观大师应劫。禅林有严色。师以平易简亮。推重一时。黄袁陶诸公卿。皆及门请教。冠盖倾都市。而师绝不以为意。一日达观大师同月川法师。陶石篑黄慎轩两太史。左心源曾仲水米友石诸公。嘉熙寺玩月次。慎轩卧问。马祖玩月因缘。师曰。汝卧我立。不得为汝说法。慎轩亟起谢过。月师云。内翰错过了也。达师云。我下语不及此公。又僧鹤林参达观大师。大师曰。你信得及么。林曰。信得及。大师云。既信得及。可将法华经抛在尿桶内得么。林如所言。诸方疑骇。后师特往问林。林云。实有此事。师曰。你当时见何道理。便恁么来。林曰。我忽忆善财参胜热婆罗门因缘。便乃如此。师云。如今还有疑否。林曰。此是地狱之因。岂得无疑。师曰。我今问你。你须实答。汝信得及否。林曰。信得及。师曰。汝真信得及否。林曰。真信得及。师曰。真信得及。割取头来。林不知所措。师便喝。寻还越。请开法者日益盛。己未山东德王。刺血写书。请师至府。殷勤修敬问道受戒。师至杭州。闻谷师慧闻师等数员知识法师。及诸缙绅护法。各命侍者。持柬迎师。慧闻法师柬内云。今日大众要与和尚作家相见。和尚若来。已堕情识。和尚不来。犹缺慈悲。师阅毕。即将众柬一齐扯碎。正色厉声云。这些客作汉。敢于老僧处纳败阙耶。师至即升堂正立。慧云。和尚莫要般门弄斧。师与一掌云。速道速道。慧无语。师曰。死汉。闻谷师遂率众作礼。丙寅腊月。于显圣寺。呼大众前作付嘱语。初四日至天华寺上堂。明智出众礼师。白往九华。师曰。汝去。老僧即今起程。语毕。复为众语。至夜分丑时。右胁示寂。门人迎全身。至显圣寺。龛三年。丁卯。塔于寺南钵盂山之阴。师生于嘉靖辛酉岁八月五日寅时。住世六十有六。腊四十有三。上堂开法会六。初寿兴寺。次云门广孝寺。次径山观音殿。即古千僧阁。次嘉兴东塔寺。次云门显圣寺。次绍兴天华寺。讲演经论会四十余。初周海门居士请于剡溪明心寺。次显圣寺。次张太学宅中。次山阴寿圣寺。次梅墅弥陀庵。次上虞百官阳草偃。次下心坝。次宝林寺。次秀水石佛寺。次海盐天宁寺。次嘉兴东塔寺。次显圣寺。次萧山关王庙。次显圣寺。次绍兴大善寺。次显圣寺。次显圣寺。次南京圆觉禅院。次延寿寺。次昆山一宿庵。次绍兴天华寺。次湖州道场山。次绍兴华严寺等处。师颂五位偏正曰。正中偏。哑子吃苦向谁言。开口已招人贬笑。祇应肚里哭苍天。偏中正。物物头头行正令。信手拈来用得亲。拟欲求玄俱是病。正中来。云何石女也怀胎。天明生个白头子。九月杨花遍地开。偏中至。狭路相逢不须避。线去针来本自然。目击道存两会意。兼中到。动静不分真个妙。着衣吃饭本寻常。却似大虫裹纸帽。又三玄三要颂曰。老侬不识字。错读己已巳。去问大大人。答我渠似你。师尝叹末世佛法。大乘旨趣无闻。着楞严臆说。法华意语。金刚三昧经注。涅槃会疏。思益梵天所问经解。陶太史请注。又宗门或问。慨古录等。语录八卷。行世。付法弟子。指南明彻。麦浪明怀。石雨明方。三宜明盂。尔密明澓。昙茂李黄叶。具足明有。瑞白明雪。无学能幻。居士雁田柳浈。参学如天倪明闻。香幢明海。柱石明梁等。其余印心者。林下水边。继起未艾。洞上逆流。汪洋无既。复有久依法席。去而嗣临济。称雄彼宗者。亦皆受法乳恩知所报者也。师于一切利益之事。无不具行。若筑石塘。自西兴抵曹娥二百余里。若剡溪南下。至濠而势逼。流沙停涨。水势日西。啮会稽日受筑塘之苦。师白当事者令铲去沙洲。水乃渐伏。若修阿育王殿。市木闽还。航海遇𡨥。闻师名即忏罪。且授号矢护送。若越城戒珠寺铁铸佛像。葺前殿。若径山造弥陀佛。若山阴修柯桥融光寺。并佛菩萨像。若修东关大石佛殿。若长庆寺造罗汉像。若钱塘江湄建茶亭。并渡船。若𦦨口施食。水陆放救生命。又若为夏氏置飨祀田等。不可悉纪。不肖丁元公奉教有年。备闻行事。敢述斯录。冀名达手。铭笔传馨。谨状。

　　No. 1444-附a 禅宗或问自序

　　夫如来出世以大事为本怀。诸祖相传惟真心为究竟。良由曲高和寡。十地尚乃魂惊。旨直言深。上慢多生退屈。是以长者着敝垢之衣而语诸穷子。大士示眇目之相而同号作人。方便二十余年。始得心相体信。然则蒙授不退之记。犹迷直指之宗。所以揭示于百万众前。惟迦叶一人而已。千年之下教法始传我土。遐迩之间性相自相矛盾。岂意人根浅薄不能妙悟佳猷。多崇干慧一概堕于见坑。各擅化门多方执成邪谬葛藤窠。经络识心是非窟埋沉情解。于是达磨大师得得远来。开示上乘一心。扫除名相。呵斥邪修。奈何人未之信。九年冷坐。旁起妒心服毒六番。知音始遇。其犹刖足之卞璧。按剑之隋珠。尊贵无双致生难认。自后诸师极力弘扬此道。语录多所不闻。独永明大师撮宗镜百卷。罗三藏之灵文。明教和尚集辅教一篇。括百家之异说。莫不尽善尽美。曲委万途示诸指掌显然了解。惜乎文言浩博。浅昧难知。故予于对客之际。少款清谈辄呈管见。如将杯杓拟测天池。不意柳子朱子辈集以成帙。虽非攘羊之直。毋乃家丑自扬。诸方后学初机聊资鞭影。高明远识希冀指南。可谓同体佛心用垂来鉴。若也因指见月则满目具陈何妨文字。藉语知心则全体担当悟必有由。所以酒楼前洞明祖意。俚语可凭。肉案头妙契佛心。村言不废。实乃得之在己。见闻知觉尚且无名。失之由缘。邪正是非必须辨白。自惟出佛身血。忏悔无门。颇谅衬凳之勤不加深诮。

　　明会稽云门显圣寺住持嗣祖沙门圆澄撰

　　No. 1444-附 云门显圣寺散木禅师宗门或问

　　会稽歇庵居士　陶望龄　校正

　　参学门人　柳浈朱嘉谟　编

　　乙未四月念日有客过访。纵谭乐甚。不觉话及宗门中事。

　　客惊悸起问如获故物。谓师云。参禅为修行之要。何以诸方或云念佛为径超之旨。或云持咒为独脱之门。乃至看教诵经作福礼拜各分户庭。是非互立。请师决之。开后学之重昏。为法门之宝鉴。

　　答曰。据佛化门一一无非正教。然则大小殊途。顿渐成异。不分而分。非异而异。子欲委悉。须审发心。为复因念佛发心耶。因持咒发心耶。乃至看教诵经发心耶。曰。吾发心者非持咒看教诵经发心。何以故。某在家初不知有此等法门修持。亦不因念佛发心。何则在俗亦已念佛。但不知生死。故我发心耳。曰。然如子所言生死者。古云心迷则生死始。心悟则轮回息。子为生死发心。当知参禅为修行之要。其余不待辨而释然矣。何则。念佛者念此心也。看教者辨此心也。持咒者护此心也。参禅者参此心也。虽则同证此心为本。良由余门渐而非顿。参禅顿而非渐。所以云。直指人心见性成佛。又云。一念缘起无生。超彼三乘权学。是以诸方说渐说顿。少林得皮得髓。得失同异。自可分也。

　　客曰。参禅之要。以何为入手之门。

　　答曰。参禅无别奇特。但于生死之心真切用力。便是入手之门。何则。子所谓生死者。只如古人道。生从何来。死从何往。能无疑否。曰此无疑耳。曰何谓无疑。曰我见楞严经曰。晦昧为空。空晦暗中。结暗为色。色杂妄想。想相为身。是知生从不觉而生。又云。世界众生业果三种妄缘和合而生。缘散则灭。各循本因。受报好丑。生死死生。曾无有息。所以若人命终善恶境现。随业受生。是知死随报感而往。何疑之有也。予曰。子知生死而不知无生死也。不觉而生妄也。随业而往亦妄也。如此以为无疑者。何以圣贤出兴递相告报。断生死入涅槃。绝轮回证解脱。是岂欺我哉。曰何谓无生死耶。予曰。如经所云则妄色出于顽空。顽空出于晦昧。晦昧出于不觉。未审不觉出于何也。不觉因觉。岂有无因而有不觉者乎。子能知此则轮回息。迷此则生死始。究此为发心之本。悟此为入道之要。只此便是参禅下手之门。岂别有所谓参禅乎。非特学者以究心为本。诸佛出世亦以此为要。所以经云。诸佛世尊为一大事因缘故出现于世。故弘传序云。妙法莲华经者。诸佛降灵之本致也。是佛出世四十九年说法三百六十五会。其间大小偏圆隐显秘密莫有不指归一心。故曰惟此一事实。余二则非真。自佛初生便云。天上天下惟我独尊。已露这个消息了也。至乎睹星悟道乃云。奇哉。众生皆有如来智慧德相。良由妄想执着不能证得。便乃向鹿野苑中双垂二相。广转法轮。良由小机不堪。隐胜现劣。巧说三乘。虽得法华圆入佛乘。犹涉言诠。未为究竟。直至拈花示众。迦叶破颜。方曰。吾有正法眼藏涅槃妙心。一相无相。付嘱大迦叶。展转相承。西天四七。唐土二三。以至天下老和尚以心印心。祖祖密付。其间或有往他国而求嗣。入深山而寻徒。或传衣而罹难。或航海而传宗。或断臂以求自心。或痛心而忧绝嗣。如是者十死九生。孜孜护持。岂非佛祖欲众生究心为本也。

　　客曰。如来胡不直指明心入道。何以却说三学万行之门疑惑后学。佛心当不其然。

　　答曰。佛本欲以一乘化众生无有余门。故曰若以小乘化乃至于一人。我则堕悭贪。此事为不可。良由小机不堪。三七思维。循诸方便。故曰我若赞佛乘。众生没在苦。破法不信故。坠于三恶道。我宁不说法。疾入于涅槃。寻念过去佛。所行方便力。亦应说三乘。作是思维时。十方佛皆现。梵音慰谕我。善哉释迦文。第一之导师。是知三乘是权。一乘是实。一乘岂非一心也。故楞伽曰。欲说真实者。彼心无真实。故如来虽则权说三乘。终归真实。故法华曰。是法于久后。要当说真实。真实离于文字。非究心亲证之指。其他孰能知之。

　　客曰。究心为入道径旨。何以从上先德或看教明心。或诵经悟道。乃至念佛持咒广兴福缘种种行门各各解脱。彼则何也。

　　予曰。此是如来神力方便之所建立。经不云乎。时诸佛世尊更以异方便助显第一义。但云助不云正。旨甚明矣。予非臆说。楞严云。圆根与不圆根。日劫相倍。若论渐则诸门无不圆通。若取顿须求直指。故经云。圣性无不通。逆顺皆方便。此方真教体。清净在音闻。盖音尘圆消离于生灭。可为悟心之门。是知诸皆方便。惟悟心为能得也。

　　客曰。师引二十五圆通证成。则知余皆方便。不再疑也。柰何彼中以观音当机耳根为教体。师以迦叶亲承悟心为紧务。是二者势相矛盾。未审如何会入。

　　答。彼中正陈方便。作教家之标的。此则直究自心。乃入道之弘规。观音虽述耳根圆通。其入由于闻思三慧。故云彼佛教我从闻思修入三摩地。迦叶虽款意根得道。传法实由示众拈花。故曰正法眼藏用付迦叶。然非观音毋以显顿渐之门。非迦叶毋以弘径直之旨。如是则观音示能入之宗。迦叶传所归之趣。是二者如动静之不能离也。子毋以是非自负。唐丧光阴。但崇参叩。入有因缘。如香岩击竹。灵云见桃。玄沙祝指。沩山拨火。是等于十八界悟道。莫不皆从参叩而得也。故云。有疑有悟。不疑不悟。儒云。用力之久。一旦豁然。当深信焉。以是而知。二十五圣所修之法皆方便。而迟速成其异矣。二十五圣所获之果皆自心。而浅深所以别也。然达磨之宗出于浅深迟速之外。故云教外别传。实为尊贵。非易闻耳。

　　客曰。近来知识例云。欲明心地须当广博教乘。依教修行方离魔业。若不识教尽属盲修。师云究心不在看教。得不悖于理也。

　　答曰。子不闻佛呵阿难云。人间称汝多闻第一。以此积劫多闻。不能免离摩登伽难。又汝虽历劫忆持十方如来秘密妙严。不如一日修无漏业。远离世间憎爱二苦。又云。将闻持佛佛。何不自闻闻。返闻闻自性。性成无上道。又古云。千劫学定不如一日学慧。千劫学慧不如一日学道。惟则老人曰。结责多闻劝修无漏。如是等语非一经一教所载。子胡不之信。却云必须识教修行。不尔则盲修无用。此真闾巷之谈耳。不然则六祖非得髓之徒。神秀为的传之嗣。今之识教者岂有过于德山。此老初云。一毛吞海。海性无亏。纤芥投锋。锋利不动。学与无学。惟我知焉。出家儿。千劫学佛细行。万劫学佛威仪。不得成佛。南方一类魔子敢言直指人心见性成佛。我当搂其窠穴。绝其狐种。遂担钞疏出蜀。路逢婆子买点心。婆指担曰这个是甚么文字。曰青龙疏钞。婆曰讲何经。曰金刚经。婆曰。某有一问答。道得则施与点心。若道不得且请别买。曰但问。婆曰。过去心不可得。现在心不可得。未来心不可得。未审上座点那个心。德山杜口无言。便觉锋锐稍挫。婆指见龙潭。听法夜深。潭曰胡不放参去。德曰外面黑不可去。潭燃纸烛与之。德方接过手。潭与之吹灭。德山豁然大悟。便礼拜。潭曰子见恁么道理便什么。德曰自今不疑天下老和尚舌头也。次日堆疏钞于法堂。手执炬曰。穷诸玄辨。似一毫入于大虚。竭世枢机。如一滴投于巨壑。焚之。夫悟心可以焚疏。则修心不在识教。不待辨而明矣。

　　客曰。从上禅德说法如雷奔电扫。对机似风卷星驰。岂有不从博学强记而得。否则何由使之然也。

　　答曰。宝藏论云。博学谓之闻。绝学谓之邻。过此二者谓之真过。绝学尚谓之邻。岂博学而可凝哉。香岩大师在百丈会中强记第一。答十答百曾无拟滞。沩山问曰。我不问子禅。不问子道。但向父母未生前道取一句看。岩默然不能加答。曰却请和尚道。沩曰。我道得是我的三昧。于汝有何交涉。岩退省旧日所看之书。并无一句答得。遂焚书籍。乃云。今生不做学佛法僧也。休止白崖山三载。一日出垢。拾瓦砾抛之。击竹作声。豁然大悟。遂作偈曰。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。上白沩山。山曰子彻也。仰山曰。不然。此心机意识著述所成。更作一偈看。岩复作一偈。去年贫。未是贫。今年贫。始是贫。去年贫。无卓锥之地。今年贫。锥也无。仰曰。如来禅许师弟会。祖师禅未梦见在。岩复作偈曰。我有一机。瞬目视伊。若人不会。别唤沙弥。仰曰且喜师弟会祖师禅也。沩曰不可更道意识著述也。且道此事若在博学。为什么当时答不得。若不待悟明。后来为什么连难无疑。古云。壶中有世界。别是一乾坤。斯言信矣。故六祖云。道在心悟。何关文字。且如一人看书。得晓一邦之景致。所谓某山某塔某寺无不备识。人或问之。未必不指东为西唤南作北。还他当地小儿初不识字人。或问之。彼答一一谛实一一无差。博学耶。强记耶。辨才耶。圣智耶。以其亲见故也。是二人较之。不啻霄壤明矣。子谓悟心须籍博学。则小儿焉能指路。故云。只恐不是佛。是佛何愁不解语。

　　客曰。上古禅德。祖祖相承师师密印。故可印证自心。近来末法浇漓。师承少遇。倘得悟心。谁为印证。

　　答曰。譬如有人久忘故物。一日忽忆寻觅不已。倘或得见疑惑冰消。是人更欲求别人证否。又如演若达多怖头狂走。忽然狂息见头如故。岂有更欲问人此是我头耶非我头耶。若欲更问。何异于狂。本分自心如能得悟。岂有更欲求人证许方乃消疑耳。如玄沙出岭参禅。偶伤足指。作念云。是身无我。痛从何来。是身是苦。毕竟无生。休休。遂回雪峰。峰问曰。备阇黎。何不遍参去。沙答曰。达磨不来东土。二祖不往西天。峰然其语。不闻玄沙欲求人印证者也。宝寿隔江见归宗。宗以扇招之。寿则横趋而去。宗复召之。寿竟不回顾。宝寿胡不过江求证。或谓三祖不见二祖。但悟得二祖安心因缘乃继祖灯。故法华云。后世无佛。若见此经。则为见佛。大丈夫汉当自强其道。岂愁无人印证。况祖师机缘语录备载方册。皆可镜心。故郁山主等未闻其有印证之师。会元亦收于祖录。可不知乎。

　　客曰。若然者。何玄䇿对智煌禅师曰。空劫已前。无师自悟即得。空劫已后。无师自悟尽属天然外道。复何谓也。

　　答曰。彼时有师不求印证固非也。此时无师而不欲学者亦非也。空劫无佛可也。末法无师亦可也。无佛无师言异而义一。时别而心同。比夫人之幼而无力。须得父母看成。倘幼而丧亲者。为复自成其身而创立家业耶。为复自弃其生而付诸水火耶。历观古人立大功业者。多有幼而无怙长而自成其身。岂曰无亲而不欲全其生。

　　客曰。佛在时诸大声闻尚然得少为足。乃至邪悟邪修。佛莫之救。况末法无师。得无误耶。

　　答曰。此非真人之所为也。彼大声闻正恐后世不知学道分齐。故乃兴权启发未悟。法华云。内秘菩萨行。外现是声闻。可谓打鼓弄琵琶。相逢一会家。若谓声闻实乃如此。岂非谤耶。譬有人失却一两金。各处寻获。或别得三五数乃至九钱九分。不见本金。是人能息其心否。曰。是人不得本金。终不能息。予曰。然。若能见其原金。则寻觅之心不求息而自息矣。何况妙明元心不获妙悟。中间岂能自息疑心。如获真正悟明。然后考诸方册了了无疑。如镜照镜。似心合心。岂有不知其时者哉。古人云。万象之中独现身。惟人自肯乃方亲。当初谬向途中觅今。日方知火里冰。可以决疑矣。

　　客曰。据师所论。学道不在多闻。悟心不愁无证。于理颇当。何以前来引古云。千劫学定不如一日学慧。千劫学慧不如一日学道。则定慧当非正修之门矣。何以法华曰。如来所得法。定慧力庄严。又古人云。定慧二门。如车之二轮。鸟之二羽。苟缺一则不免其颠仆。修心离于定慧。恐不能入于菩提之乡。义同拨无。予实疑也。

　　答曰。如悟自心。此心即定即慧。非心外别有所谓定慧也。何则。定慧乃是无相之门。心外无定。定外无心。乃至慧外无心。心外无慧。若以相求。便属邪道。所以金刚云。般若波罗蜜。即非般若波罗蜜。是名般若波罗蜜。岂别有定慧待汝修也。譬如空之虚洞。妙含万象。非无象外之空。实无空外之象。须知即空即象。即象即空。岂别有所谓空。别有所谓象也。故六祖云。但论见性不论禅定解脱。若见性则禅定解脱皆举之矣。

　　客曰。若然。则所谓戒。所谓定与慧。皆虚名耶。不必谛信。

　　答曰。非谓虚有其名而不必信之。但因百千异号同具本心。所以云。设事有千差。合理还归一。当时世尊因权教菩萨乃至有学声闻等迷理失事。故将一大乘分别说三。后来法华会权入实。拂其羊鹿牛名。惟一大乘。等赐诸子。犹涉名言。直至拈花始称本怀。当是时。所谓心性亦无著脚处。何况其他焉。有拂位而不拂法乎。所以道至忘言则全体戒定慧。岂谓无戒定慧耶。何则。譬如有人不识耳目。问诸别人何者是耳何者是目。彼人报曰。见者是目。闻者是耳。其人当以因见识目。因闻悟耳。不可执其所见所闻以为自己之耳目也。何以故。自眼不能自见。自耳不能自闻。闻见因尘。认缘失真。得无误耶。如能返观无见无闻。方是真识耳目。则全见全闻曾非外物。岂谓无见闻耶。

　　客曰。悟心便全体戒定慧。于理或当。若不广集福德。乌得便同于佛。况我世尊修六度行各五百生。方名满足。其余难行苦行不可具举。

　　答曰。如来福德者乃无为相也。若有为相者乃人天果报。所以经云。若住于相行于布施。如人入暗即无所见。若不住相布施如人有目。日光明照见种种色。又云。忍辱波罗密即非忍辱波罗密。是名忍辱波罗密。是知如来六度皆无为相也。又玄觉曰。住相布施生天福。犹如仰箭射虚空。势力尽。箭还坠。招得来生不如意。争是无为实相门。一超直入如来地。若无为实相之门非悟心顿超之旨。吾不知也。

　　客曰。若然。则不必修于六度万行。但直究自心。是不。

　　答曰。非谓离于六度万行而别有究心也。六度万行即是究心之旨。何则。若以分别心而取彼非此是。只此是名有为。但行于六度万行不起着心。取舍两忘。直入无为。此真修六度万行者也。所以经云。菩萨所作福德不应贪着。若也起心作念。我当修于六度。我当庄严佛土。是不名菩萨。若也作念不必修于六度万行。直究自心便得成佛。是人大失善利。非佛种也。何则。声闻不修六度万行。故不能证于无上菩提。所以迦叶云。见是菩萨不可思议法门。我等声闻祇应号泣。声振三千大千世界。古人云。若起精进心。是妄非精进。若能心不妄。精进无有涯。岂许恁么道也。

　　客曰。如师所云。参禅为究心之要。某无疑矣。然参禅是后人所目。经教无闻。为诸佛子还宜以论明妙道。岂可如宗门把无义味话头令人提究。如柏树子．干屎橛．麻三斤之类。恐非佛意耳。

　　答曰。此实佛意也。何则。岂不闻梵语禅那此云闻思修。谓思彼所闻。修彼所思。证彼所修。名之三慧。诸佛诸祖莫有不从此三者而证者也。今祖宗门下以一参字易彼思字。岂有异哉。且上古之世机熟根利。闻思便证。降此以还。加以深参方悟。是知参比于思更进一步耳。故经有四马之喻。前后可知也。子所问无味话头。亦原于佛意。非祖师私创也。何则。如来一代时教。大小偏圆莫不尽善。其上根者见义忘诠。中下之流迷心执教。多陷牛迹。佛虽扫拂。有指月等喻。犹涉名言。故或拈花示众。升座默然。意皆一贯。故六祖已前亦皆论明佛性。后来诸家各立户庭。密设玄机。扫除意见。削彼是非。用力之久一旦豁然。则干屎橛下彼旃檀香。柏树子浑是金刚剑。何则。佛所谓实相。所谓真心。须在悟明。岂名言之可几哉。顾此二者。亦非名言之可几也。

　　客曰。解师所言。则知看教参禅曾无二理。而迟速有异滞脱各途。务从其要。然经有叹持咒功能。故经云。若不持我顶光神咒。得离魔恼坐于道场。无有是处。何以明之。

　　答曰。此易明也。惟则老人将楞严经科为五分。初见道分。二修道分。三助道分。四证果分。五结经分。明科持咒为修道分。何须说也。故云。见道方修道。不见复何修。今未得悟心则修道不知其方。既未能修道。不若先究自心而后为可也。佛恐后世修道者陷于魔业。故凡说经必说咒以护之。亦有不同。如法华者所护说法。故标曰法师。楞严所护道心。标曰行人。乃至治鬼治病差别不同。大抵不出助修也。苟能悟心。所谓真言者皆出于吾胸中矣。何以故。观音大士悟圆通后。便能于一首现八万四千首。一眼现八万四千眼。结一一印。诵一一咒。状如涌泉不可竭也。故僧问古德云。如何是真言。德云。作么。作么。且道这个是真言不是真言。参。

　　客曰。师谓参禅胜于余门。某无疑矣。然佛说十六观经。念佛往生净土。似有易于参禅。未知孰为优劣。

　　答曰。念佛惟凭彼佛提携。全叨愿力。参禅克究真心。祇是自因。求人求己优劣可见。且十六观经。佛因韦提希夫人难遭逆子身禁狱中速求解脱。为说此经作胜方便。且佛出世四十九年。其间所说法要不可胜举。其指于净土者万中之一耳。子胡不疑诸余而疑此一节乎。子不见法华曰。诸佛世尊。种种方便。种种譬喻。种种因缘。是法皆为一佛乘故。为诸众生演说诸法。如是则当知观经之设岂非为一佛乘之助耶。然则经指方便者。义可知矣。

　　客曰。若惟观经果比余经。不止万中之一。何以余经皆指净土。如华严普贤菩萨语善财曰。面见彼佛阿弥陀。即得往生安乐刹。楞严大势至云。都摄六根静念相系等云云。又如之何。

　　答曰。诸经皆指净土者。大意不过赞持经之胜报。感生净土而已。亦非指此一途必云得某功德。生某净土。得某法门。乃至见弥勒等。此皆流通经法。岂曰专指往生。华严为善财遍历百城圆收万行。十愿包罗。土历刹尘。佛供恒沙。非止净土一国弥陀一佛者也。楞严拣选圆通。势至正陈方便。如是者凡二十四人。明非此方教体。若以势至为楞严正意。则观音无处容身矣。故文殊曰。圣性无不通。逆顺皆方便。此方真教体。清净在音闻。夫在音闻者。非闻思修三慧禅那而孰加乎。如是当知。楞严意指非前二十四法门。亦明甚矣。行愿品云。所有十方世界中。三世一切人师子。我以清净身语意。一切遍礼尽无余。普贤行愿威神力。普现一切如来前。一身复现刹尘身。一一遍礼刹尘佛。乃至恒忍一切诸众生。当知善财非专于净土也。明矣。

　　客曰。如师所言。法华是一实之谈。何以亦指净土也。经曰。若如来灭度之后后五百岁中。若有女人闻是经典如说修行。于此命终。即往安乐世界。阿弥陀佛大菩萨众围绕住处。此又何云。

　　答曰。此有二义。一者明法华功胜余经。后五百岁斗诤坚固之世。女人闻经修行尚得生于净土。岂况声闻菩萨受持不获胜妙功德者乎。以劣仿胜。其胜可知矣。似指他佛。二者会合前文还是释迦。何也。方便品云。除佛灭度后。现前无佛。所以者何。佛灭度后。如是等经受持读诵者。是人难得。若遇余佛。于此法中便得决了。天台释余国为方便有余土也。良由法身常住。非生非灭。机应既尽。方便唱灭。分应余国。故名方便余土。医师喻中甚明。又云。我于余国作佛。更有异名等。盖为佛在世时。诸大声闻闻法得记。各称本怀。佛灭度后。倘闻经生解。欲发信心。当何决了。佛意云。当生余国。还见于我。而得决了。若据寿量品中狂子病愈长者还来。智者悟心。灵山如故。当知余国见佛。明为方便。始知寂场不异古今。

　　客曰。师之所论无不了了。近来诸方何以一概示人念佛。更无他语。何也。

　　答曰。巴歌易和。雪曲难酬。此常途之事也。近来法门浸敝。多出听向之流。入耳出口祇欲人前装大模样。炫惑于人。不知自己全然缺于师法。今日出家。明日收徒。经教有所未闻。知识未能亲近。外假威仪。内心如墨。凡弟子有问则答曰念佛千了百了。不知是何道理。只恐彼此朦胧。唐丧光阴。伊谁之过。古云。师不明兮弟不明。两人相伴落火坑。可不鉴诸。苟或有问云。如何是念佛。即心离心。圆修别修法门。彼师则便生嗔。不知自缺师承。反责前人无理。或以胡指乱答。取笑达者。苟图名利掩彼善根。其害匪细。金刚经云。无有定法名阿㝹多罗三藐三菩提。既无定法。岂止念佛一途。虽则无定开示皆为阿㝹菩提者。苟不以克的究心为佛本怀。吾弗知矣。

　　客曰。诸方师德倘有滥为。过已知矣。云栖和尚何以一皆念佛劝人。

　　答曰。子莫谤云栖。云栖必不如是。何也。他如开杂货铺。人买珍珠与之珍珠。人买鼠粪则与鼠粪。曾无定计。予昔年曾近座下。凡见和尚示众。皆圆示真心曾无异道。一日和尚诘予曰。古人云。海底泥牛㗸月走。岩前石虎抱儿眠。铁蛇钻入金刚眼。昆仑骑象鹭鸶牵。此四句内有一句能纵能夺能杀能活。若人检点得出。一生参学事毕。你作么生。予将旁僧推出云。大众证明。和尚复诘曰。南泉斩猫。不得学赵州顶草鞋。你作么生。予便抽身出堂。大众报云已出去矣。和尚即休。又一日有西堂湛源出问云。德山托钵因缘意旨如何。和尚展卷示之。如此对客开示日无少乏。山房杂录中别旧溪先主号云。溪水本无新与旧。久居方表旧溪名。自从认得溪边主。不趁桃花入武陵。又云游诗云。问渠行脚事如何。面面相看口如木。又雪师子诗云。扫聚成形染便雄。通身皎洁玉光浓。幻装也解惊群兽。不是寻常一色功。又自赞真云。依肉像。出纸像。纸像固不真。肉像还成妄。那个是云栖和尚。又题云。十𦘕九不像。恼杀丹青匠。庶几此近之。权留作供养。若道这便是。依然成两样。不两样。三十棒。是皆谭禅也。又拈世尊默然良久。外道谓开我迷云。空生宴坐不言。帝释云善说般若。拈云。良久处欲望开迷。阴霾万里。宴坐边拟闻般若。说竟多时。既然如是。鞭头得旨空里飞花者毕竟是个什么。参。又拈自性西方惟心净土。拈云。若直指西方。不但过此娑婆十万亿刹者为非也。设个自性已涉程途。若实谭净土。不但宝池金地种种庄严者为非也。才道自心翻成垢秽。离此二边作么生是西方净土。参。既云十万亿刹非直指。宝地庄严非实谈。当知惟权惟假。意可推矣。如是等语备载彼录。岂云栖不欲参禅而惟修净土乎。虽然。云栖曲尽万途岂止二门。何者。和尚直抵燕京访询辨容月心诸大尊宿。亲领圆融法门。故说无定方。且姑举数端以什子疑。其发隐戒䟽朔望布萨。是主戒也。历讲法华．维摩。妙宗圆觉等经。是主教也。作证讹集．崇行录。是主论也。教受瑜伽。是宗咒也。放生咒食济贫扶乏。是修福也。其余万德万行难以具述。且三时课诵是百丈已来诸方各刹住持大体。今指云栖惟修净土。其犹见门墙未见堂奥而妄度人家财。不亦诬乎。矧彼之门墙亦非易窥者。今凡住云栖者。或往随喜者。皆不能深叩微妙。但见僧众济济佛声浩浩。退谓人曰。云栖惟求生净土。若有如古人拨草瞻风。便见云栖有通天作用。辞海波腾。未易言也。

　　客曰。某惑于人言。失却云栖和尚。因师所举。自为恨也。然经云。念佛一声能免八十亿劫生死重罪。参禅之益岂能胜于此乎。

　　答曰。子莫错解佛语。盖谓凡夫背佛。不念佛语。广作业因。故于生死之际无有边涯。譬如荡子不念父母。流浪他乡。受诸苦恼。无有返期。苟能一念思忆家山。渐觉回途。承顺慈亲。受无量乐。众生亦尔。其或发心念佛恩德。便隔凡流归于圣域。岂曰一声佛号便得如是。若然。则五逆强徒但心心造恶。口口持名。应无罪矣。何以善星比丘身亲面佛。生陷泥犁。是知念佛一声据其发心为语也。又佛者心也。昧心造业。果报无涯。其犹处梦。深成不觉。苟得悟心。大梦俄醒。黑业顿消。所谓八十亿劫犹属分限。不尔则虚唱无益。慢道佛语难信也。

　　客曰。都云念佛虽未极于成功。将来善种亦不虚废。苟参禅得悟果超胜余门。若不得悟心则光阴唐丧。空无所获。为此人多念佛不欲参禅也。师以何旨定之。

　　答曰。梵语阿梨耶。此云含藏识。即第八识也。能含藏善恶种子。故云。假使百千劫。所作业不忘。因缘会遇时。果报还自受。既云善恶之业悉皆不忘。况般若之缘而可忘耶。宗镜云。般若有经耳之缘。法华有随喜之德。蟒闻忏以生天。龙听法而悟道。物尚如此。况人而不如乎。永嘉云。吾早曾经多劫修。不是等闲相诳惑。又高峰云。一生不就。三生必克。是岂欺人哉。若此般若因缘如空用其力。则一切诸法皆无其因。经教无文。不知何因有此语也。经载人食金刚少火燃薪等喻。明如皎日。不必辨也。子胡不信此而疑彼谬说耶。

　　客曰。师所发明无不了了。然教载成佛必具三十二相八十种好乃得成佛。如舍利弗云。若得作佛时。具三十二相。乃名得真灭。今禅门但云见性便得成佛。都不言相好。何也。

　　答曰。经云。三十二相得见如来否。须菩提言。如是如是。可以三十二相得见如来。佛告须菩提。若以三十二相见如来者。转轮圣王即是如来。须菩提白佛言。世尊。如我解佛所说义。不应以三十二相得见如来。何以故。三十二相即是非相。是名三十二相。若然。则法华所言三十二相岂有相之相耶。何以故。身子智慧第一。不在空生之下。未必以相见之也。参禅悟心之士。无相尚不取。况有乎。

　　客曰。三十二相是非相者。可少无疑。然佛有无量神通三昧。乃至种种功德。备如华严。今禅门既称成佛。何以不具如此法门也。

　　答曰。若论称性门中。一切皆具。禽兽昆虫皆能辨事。况人而不具神通乎。但迷昧不知。非谓无也。所以云。河沙妙德总在心源。且六根门头放光动地。子能知乎。且如眼之放光也。森罗万象洞鉴分明。混而不杂。分而不离。重重涉入。彼此互容。此不碍彼。彼不碍此。相入则一为无量。相即则无量为一。如月印千江。海吞万象。曾无间然。此即华严普光明殿无障碍大总持神通三昧之门也。耳鼻舌身亦复如是。彼时法身大士领览法身境界。各各充足无疑。二乘凡夫执认根尘。未能证得。故楞严会上拣选圆通。令人自悟。将六根优劣推求。如悟圆通。则知根根尘尘周遍法界。所谓众生与佛本不相差也。尝论之。如鸟之处巢也。人负而置之别林。彼林不窄。此巢不坏。鸟即惊云。不知何等大人将我世界取之置于何方。我未之知也。如净名住不思议神力。断妙喜世界置于娑婆世界。彼界不坏。此界不窄。本性如故。彼诸菩萨除补处者。其余皆作是言。不知何人取我世界。如来愿见救护。所谓不思议神力者。比夫负鸟巢者。何以异矣。又如蚁之负微物也。势如泰山。合于众力。极其志思。竟日不能数步。有人运土者。连蚁担之余处。易如反掌。蚁即惊云。彼大人者具不思议神力也。能负世界过于不可思议世界。我等不知。谁能救之。夫彼起未曾有之惊。此即以为寻常之事。岂许蚁之思议可知。是岂不类不思议菩萨之神力乎。故永嘉云。六般神用空不空。一颗圆光色非色。又庞居士云。日用事无别。惟吾自偶偕。头头非取舍。处处勿张乖。朱紫谁为号。丘山绝点埃。神通并妙用。运水及搬柴。子所谓三昧者。一念不生。前后际断。此即一行三昧。此是三昧王三昧。出生一切三昧也。苟能从此一念无为体上圆鉴万机。即是海印三昧。随机应变。事理无碍。即是狮子游戏三昧。证此一心得决定解。一切不疑。即是师子无畏三昧。运决定法。称机适教。巧尽三乘。即是现一切色身三昧。故法华云。妙音菩萨现一切色身三昧者。以妙音声为能应之机也。观音菩萨现三十二相者。以妙观心为所应之机也。拣能非所而曰妙音者。以其不二之音称适无亏。岂非妙乎。拣所非能而曰观音者。本不自观以观观机。岂非观乎。群机虽异。能现之心常一。故曰现一切色身三昧。真心虽一。其所赴之机不同。故曰三十二相。群机虽多不出三十二者。三十二是总。一切是别。总别相摄。还是现一切色身三昧也。其余三昧皆可例推。不尽举也。

　　客曰。师所话及处多举法华。谓一乘之谭无有过也。又云世尊拈花百万人天唯迦叶一人得旨。似有过于法华。若然。法华会上诸大声闻悟心得记不可信矣。何者。一悟之后不复再悟。一记之后岂有再记也。苟如是。何以于拈花之际皆不之知也。请师明示。

　　答曰。此有二义。一者为传法故。是以百万众中咸推迦叶一人。知宗有所据。不相混滥。非无知也。如波离持律。目连神力。旃延论义。楼那说法等。岂余则不能乎。如净名以神通力示诸大众。上方过四十二洹河沙佛土有国名众香。佛号香积。今现在。乃至时彼佛与诸菩萨方共坐食。有诸天子皆号香严。悉发阿㝹多罗三藐三菩提心。供养彼佛及诸菩萨。此诸大众莫不自见。时维摩诘问众菩萨。诸仁者。谁能致彼佛饭。以文殊师利威神力故。咸皆默然。既云文殊神力使之默然。非诸菩萨无神力不能往也。意显净名之德耳。二者显顿法故。是华严以降。中间阿含．方等．般若多说往劫积功。如法华亦云。大通下种未设本地风光。或有说之犹涉言诠。未能言外知归。虽则身子等乃如来许以信得入。因闻生信。因信发解。解同佛心。即得受记。岂曰即证佛乘。故曰过若干劫。供若干佛。乃得作佛。明知以信得入也。如拈花之际。言语不足以载。思惟不能以至。非功行可及。非意识可知。苟不以亲证其心。他孰能拟哉。所以云。如将梵位直授凡庸。实非细事。岂易知也。且如来于无量劫中艰辛难得之法。到此方称本怀。譬如良医力穷药性。撮此良方。狂子无知。视为毒药不肯服之。深可嗟也。

　　客曰。蒙师委曲发明。则如来出世本怀以究心为本。固无疑也。未知教门诸师亦有弃教参禅者否。彼教家皆云。依经了义。观教明心。离此别求异端。皆名外道。师偏主禅宗。未知孰是。请为辨之。

　　答曰。吁是何言欤。彼所谓识教者。未必其然。虎皮羊质岂真虎耶。昔者百丈．南泉．药山．大沩诸大老。是真识教者。何也。初则博学三乘。终则归心的旨。所以云。依经解义三世佛冤。离经一字即同魔说等语。备载群书。法华亦云。是法于久后。要当说真实。岂有尚言诠不求真实者哉。苟许其言。何以亮座主见马祖潜隐西山。孚上座即入雪峰之室。长水．良遂彼何人哉。今之所谓识教者能如彼乎。

　　客曰。若如是。悟心之后还许看教否。

　　答曰。悟心之后正须看教。何以故。未悟以前涉猎文字障自悟门。所谓所知障障正知见。故教亦遮而不许也。悟心之后执掌藏钥。广会权实。利生接物巧应群机。苟执认不圆。是名法执不忘。非真大乘也。虽然。学与不学。当自知时节。不在问人。思之。

　　客曰。悟心明宗我知之矣。未知悟心之士还念佛否。

　　答曰。悟心之士。念与无念皆无定计。何也。古人终日无念。不乖于念。终日念。不乖无念。无念不乖念者。如赵州．大沩等皆云。念佛一声噪口三日。又云。佛之一字吾不喜闻。此是高提向上机关。向空劫以前与诸众生把手共行。游于千佛顶𩕳。密示本源。非故意贬佛。如云门呵佛之类是也。后人既不悟心。效他颦蹙。为过非细。可不戒诸。念不乖无念者。如永明寿．芙蓉偕．天衣怀．圆照本。不废宗门而以念佛为事者。正如洞宗挟带通途正中。妙挟空劫今时。二皆无碍。所以云行至水穷山尽处。也须作伴做工夫。此其事也。何以故。良由末法浇漓。人多干慧。虽得悟心。苟不假念持心。恐有微细现流习气难以速净。故云。理虽顿悟。事假渐修。彼人苟执一隅。皆非圆意慎之。

　　客曰。悟心之后正须念佛。吾已知矣。未审还假作福否。

　　答曰。悟心之后正好作福。何以故。凡夫所作福田。趣果惟在人天。二乘所作福德。发心仅求小果。菩萨所作福德。事事皆名佛德。故云一色一香无非中道。所以然者。参禅悟心之士。佛慧开发。法法妙圆。如众色归空同为空色。百川入海咸名海水。故法华云。供佛造像乃至礼拜低头无非佛行。且凡夫作福如蚁步。二乘作福如人行。大乘作福如云飞。圆心作福如契虚。云行犹有往来之状。心契虚理则何所不该。是以圆心行人出入无相。非彼所知。岂曰悟心不必修福也。又三乘之于六度必先布施。渐历至于智慧。同异失准。圆心之于六度必先智慧。而摄前五度。一念圆该难易。皎然非常境界。极宜深究不可忽也。

　　客曰。如师所云。若悟自心无碍圆修。未知亦可生净土否。

　　答曰。真正悟明。必生净土。何以故。悟者悟自心外无土。土外无心。此界他方同归方寸净土。天宫总是家山。形直影端。声和响顺。大德大位理必如然。岂有悟心而不生净土者哉。且念佛如不分证净心。岂有决获往生。何以故。随声唱和未必皆归净土。教有明文。所以云栖劝人念佛以千继计万。今载往生者止有二三。马祖会中众惟五百八十余人悟道。故知净土之易不异参禅之易。参禅之难即是净土之难。难易之事在人不在法。顿渐之宗在志不在得。所以云。小圣不及大凡。圣僧赞叹仰峤之宗。黄檗岂如罗汉破结。如世读书。一人壮年而已职小宦。一人弱冠而顿发大心。未必定至三公。其志实为可尚。是二人较之。不啻霄壤矣。

　　客曰。若然。何以真如喆青草堂还转轮回即置而不论。且如五祖戒深获悟明。丛林标榜。转世还耽富贵。贪酒恋花。不得佛印提携。几乎沉迷不返。

　　答曰。悟心之士得失是非曾无二致。生死涅槃岂有两人。了达无生无死。生即无生。游戏法海。广作慈航。曾无有倦也。且如傅大士为弥勒化身。念法华仰山山应记。乃至丰干弥陀。般若势至。达磨观音。普贤拾得。诸大圣贤递代出兴。子胡不之疑而偏疑数者。子所谓不得佛印提携几乎沉迷不返。假如弥勒元在天宫。大士曾为捕鱼之叟。头陀极陈方悟。势至不离佛侧。璎珞还为丐食之童。遇师指授发明。世尊成佛尘点劫中。岂烦天人频警。睹星方悟。盖表悟假因缘道有时节。岂曰沉迷不返。如是则东坡辈现宰官身而为说法。未可知也。苟不然者。则圆觉销金出矿之喻必也徒然。佛语犹成戏论。

　　客曰。若然。何以永明云。有禅无净土。十人九差路。彼为国师真子。法眼亲孙。岂有不知禅外无土乎。而曰十人九差路者。何也。

　　答曰。彼偈目曰料拣。正拣四禅入定之徒。乐独善寂净佛国土教化众生。心不喜乐者说也。岂指如来最上乘禅达磨心印亦如之耶。何者。身心一如。心外无余。曾无心外之土。土外之心。即身即心。即禅即土。所以云。有禅有净土。犹如戴角虎。现世作人师。来生为佛祖。所谓来生者。亦即一念也。故佛云。汝今一念亦生亦老亦死。所以永明未生净土感阎罗王礼拜。不出娑婆为韶国师的子。故天衣云。生则决定生。去则实不去。犹如众器含空。千江印月。是以器成非生。器存非住。器坏非去。何以故。空非有为。故佛性亦然。宁分来去。不生不灭不来不去。经有明文。今有滥语之徒。谬引雁过长空之语配之。违旨甚矣。且水如真心不动。雁如六尘起灭。雁有来去之形。水无去留之迹。元有二物。此古人喻心境交加之际。见理如是。岂可以决生不去之语配之也。彼所谓决生者。如器坏空消。似有所去。去即生也。空无方所。实无可归。归即去也。故如来于普光明殿入刹那际三昧。一念普观无量劫非去非来非住。于是了知三世事。超诸方便。成十力。非心境对待之语可知也。

　　客曰。师之所论皆原经说。甚可知也。但如师等出家之辈。无乡山可恋。无名利可拘。独脱无为。参禅了达故可也。恐某在家之徒未能耳。

　　答曰。朝为田舍郎。暮登天子堂。将相本无种。男儿当自强。彼有为法且当自强不应自屈。况乎无为本性人人本具。各各不无。但因迷悟有殊。圣凡似别。故世尊不得已权开僧俗之门。随人力量。如庞居士．甘贽．陆钉校等未必出家而后悟道也。譬如越城四兵围绕。危如累卵。急若噬哜。顷刻之间命成灰烬。若也逃生。谁分僧俗男女富贵贫贱。除有甘为贼党自弃其命者。不在此论也。人身亦然。生老病死四魔围绕。危急过是。若论逃苦就乐。谁能不能。除有甘为魔子永轮三界者。亦不在此论也。子云不能者。但不能深厌生死之苦。乐着嬉戏。不肯出于三界。甘为火宅所烧。苟能厌之。别无方便。但于时中以何方便得出生死。如是思惟。如是究竟。如是检点。如是访问。日久年深忽然得悟。顿见本心。此时子来吾与汝语。僧俗迹也。男女亦迹也。生死迷也。涅槃亦迷也。谁知本地风光。祖翁田地。其来久矣。

　　客曰。男女乃权分之迹。生死乃迷背所成。据师所喻。某颇信矣。何云涅槃亦名迷者。寔所不预。重增迷闷。乞与决之。

　　答曰。佛为众生违背自性。枉受生死鲜不知止。为说涅槃。梵语涅槃。此云灭度。度生死故。苟能悟心。则知生死性空。苟知生死性空。则涅槃性亦空。何也。生死病也。涅槃药也。若所迷之病既除。则能治之药何有。病愈而服药不休。返增病本。惑破而执心有得。即是迷源。故予言生死涅槃惟有其名。男女僧俗两皆是迹。背寔迷名。岂识肇公无当之论。忘真执迹。相辜自己平等之心。所以二乘自谓身心疲懈。不能于五道利生。为厌生死。权趣涅槃。于宝所则不敢正眼相窥。于化城则自谓满心受乐。世尊于法华会上斥彼不寔。元我化为。疲息既除。当求前进。及乎化城之执既破。乃告宝所在近而已。不言有处。若执为寔。岂不名迷。

　　客曰。我知之矣。经不云乎。穷子舍父逃走。久住他国五十余年。及乎住立门侧。犹生惊怖。乃至长者得病。大付家财。曾无二人。当时但谓我是声闻。菩萨之法我等无分。谁知五道众生同为佛子。亦犹声闻闻般若之法。谓是菩萨之事。不敢希取。我亦然也。未知从上国王大臣在富贵之中。亦有参禅者否。

　　答曰。西天悟道未可定语。如此土唐太宗洞明至道。同光帝心契真乘。肃宗宪穆师学南阳。宣宗为盐官侍者。以至宋之太祖太宗皆参禅学。余皆置而弗论。且如同光帝问兴化曰。朕获中原一宝。只是无人酬价。化曰借陛下宝看。帝以手托朴头示之。化曰君王之宝谁敢酬价。帝大喜。子所谓大臣者。如崔赵公学于径山。陆大夫师于南泉。王大傅．白乐天．张无尽．杨次公．李都尉．杨大年等。当时衲子莫如慈明。已谓不过杨李之门不名作者。给事冯公易衣告寂合眼而逝。同僚曰大夫既来去自由。何不留取一偈接引后人。公复开目索笔书偈曰。初三十一。中九下七。老人言尽。龟哥眼赤。如是等类备载祖席。不能尽举。子当自考。

　　客曰。僧俗都不相妨。悟后可寻文字博问先知。故可也。只如女人柔弱。又不能遍访贤良。文字全然不识。未知亦有方便令彼修否。

　　答曰。女人若辨肯心。正好参禅。何也。教明二障者。所谓烦恼障．所知障也。女人惟一。学人具二。烦恼障轻。所知障重。女人无之。只是无明重覆。不得发心。若也发心。曾无二念。一直顿超也。如灵照女．净居尼．妙总尼等皆处女也。庞行婆．俞道婆．秦国夫人等。彼皆优婆夷也。且如妙总禅师者。一日冯济川语大慧曰。和尚所示者。某会也。慧曰汝作么生会。川曰什么也不得。苏鲁娑婆呵。不什么也不得。悉哩娑婆呵。什么不什么总不得。苏鲁悉哩娑婆呵。慧顾师曰汝作么生。师曰曾闻郭象注庄子。识者云却是庄子注郭象。观他问答绵密。特语超常。岂女人则不能耶。又俞道婆本以卖饼为业。一日遇一禅师问曰。师为我说法。某当施饼。师曰。临济一日上堂。汝等诸人有一无位真人。在汝面门出入。未证者看看。只什么参。自有悟处。婆参三年。一日忽然大悟。凡见师僧但云儿儿。法灯珣往勘之。婆才见乃曰儿儿。珣曰爷在什么处。婆即转身取巾帽顶之。珣与一踏云。赚我来。赚我来。婆曰儿来我还惜汝。珣径往不顾。他得一把金刚剑相似。便解作活计。逢佛杀佛逢魔杀魔。初不有文字语录评唱颂古。但向自己𦚾中流出。可谓一门深入矣。

　　客曰。若也一门深入。不拘文字。何以诸方一概提举评唱考核古今。谓之通宗。岂复参禅一门又成是非也。

　　答曰。此皆敝也。古之所谓说禅者。实无一法与人。但向方便门中委曲发明。学人于领不到处起疑参究。久久自悟。既悟之后通身具眼。另立门庭。或棒喝交驰。或机锋峻捷。乃至竖拳竖指瞬目扬眉。不言而会也。后人乐之。聋瞽未闻。取笑达者。天童．雪窦．投子．丹霞取以颂之。圆悟老师深嗟末法。复以评之。作法门宝镜。塞杜撰之师。为后世之良规。掩效颦之脸。岂意法久敝生。万端穿凿。将十六本评唱熟读烂记谓之参宗。禅书外学采摭奇言注头隐尾谓之秘要。以之谓师师密付。以之谓以心印心。大可悲伤。学人无知。不觉遭此毒气。将破瓦盆认作琉璃宝。孜孜护持。复诳后人。我于某师亲听评唱。密授秘要。汝能恭敬。吾当授汝。其人忘身给侍。惟恐不获。及乎得之。依旧黑漫漫地。便拟广学内外教典。恰似读书文士。以此递代相承。祖师心印不复现矣。东汉时张丰为𣵠州太守。力好方术。遇一方士授以特石。指曰。此五色玉玺也。得者当为天子。系于肘后。寻谋叛。自称无上将军。连兵四年。被祭遵擒之。遵曰何故反。丰曰肘内有玺。使人破之。乃顽石耳。丰愕然就死。将此较今之研穷评唱以谓自得真宝特石耳。苟逢作者剖而析之。则愕然不知所之。亦犹是也。

　　客曰。若然。古之所谓用棒用喝竖目扬眉。乃至绵密语句。苟不以评唱通之。焉得契古人之意乎。

　　答曰。子谓拈锤竖拂等必须评唱通之。何以自迦叶而下未有评唱。悟道者不可胜计。万松而后影响之徒。多见的传之嗣绝闻。所以古人云。总是今日。老胡绝望。盖此非文字可示也。故云。与人实法土难消。道火何曾把口烧。又云。句中无句狮子吼。句中有句野犴鸣。既云不与实法。句中无句。而可以实法解之也。所以碧岩集出。大慧碎其板。纸衣录语。云门斥其痴。当知此事非语录可尽也。且如世间有人于共聚之处。以千计万其中仅二人共事。一人动目。一人领解。二人皆去。众人疑之。倘有效彼动目者。众人未必能知。二人未必不笑。何者。在二人元非无事。在众人元非有事。其效者徒增其丑耳。如或有人询问。智者深穷力究忽尔发明。则知其事不在动目处也。余人诘之但曰唯唯。必不以动目示之。岂文字语言能通耶。今有不悟自心而徒为效颦者。不知重增其丑耳。

　　客曰。若然。彼评唱语录则无益于人矣。

　　答曰。非谓无益。良由后世倘有悟道者。少遇师法。或可藉以印心。实非新学之事。犹如刑政等务。乃已仕者之事。岂书生也而即可以侵之耶。近来浸敝。新戒比丘未辨出家之心。先有为人之意。瞒眛自己。轻薄上流。自谓我参公案。我达禅宗。莫之能救。故曹山立正命食。拣非命者即非时之食也。但能于自己不明之处着实参究。豁尔通玄。然后考诸方册。谁谓无益。古云。未有学养子而后嫁者也。盖言悟明自然通达。若先博后修。多障所知。良由易辨金鍮。难分煤墨。所以泣岐寻羊者非羊之难。实岐之难也。依希似量。人多有之。可不独究其心乎。

　　客曰。悟心自达。理诚为然。柰何诸家建立名相不同。所谓三玄三要。五位四句等。各各有原。苟不究彼文字。何以得明差别。师有辨否。

　　答曰。子之所难者。难彼门庭施设也。岂知入理深谭曾无二致。况差别名相是后人所目。彼时称机称理曾无一法与人。岂有所谓五位四句七事三玄。乃至其余乎。彼所立虽多。不出六句可以概收。吾以近事与子释之。则知实在悟心不在施设也。所谓纵夺句。问答句。探拔句。遮显句。赏罚句。回互句是也。纵夺者。如有二童。一童呼曰某郎。彼叱曰汝敢唤我某郎。此曰若然呼你作么始得。彼曰老相公。此曰叫我作什么。古之所谓宾主纵夺者。未必不若此也。问答者。如有一人市中买物而回。路途逢人问曰。手中是什么矣人举手中物示之。此以无答而答。彼亦不言而信矣。古之所谓问答者未必不若此也。探拔者。有人明识彼家无刀。故意问之曰。人传尔家持刀杀人。彼报曰我家以蚌壳切菜。那得有刀杀人乎。一诘便招。无容拟议。古之所谓探拔者未必不若此也。遮显者。古有秀才专能关说。县宰怒之。乃曰。我有一对。如能对得。吾即听汝。曰愿闻。宰曰。月明月明月月明。何故中秋更月明。才不能对。旁吏私语曰。年过年过年年过。只有今年最难过。宰喝之。且县宰自谓惬意。秀才依然不觉。吏亦不知所以。古之所谓遮显者未必不若此也。赏罚者。如有一人。婢能多语。对客饮酒次。禁之曰。不许添语。违则重责。一客起令曰。凡说叶之大者胜。劝饮一杯。一曰梧桐叶大。一曰芋叶大。一曰荷叶大。婢曰。不足为大。岂不是芭蕉叶大。其主遂与一掌。只此一掌便具赏罚。何者。赏者赏其当。罚者罚其禁。一机两应。得失同具。古之所谓赏罚者未必不如此也。回互者。如有人属牛者。人往借其牛。不敢触讳。但告之曰。大力一借。主人曰我家并无大力。曰。如无。犁田者何。答曰。乃牛。非大力也。时人咸笑其不知回互耳。虽然不若曰牛。彼此无隐。可谓真言也。古之所谓回互者未必不如此也。此乃人于交接之际寻常所用之事。岂知所谓宾王纵夺乃至赏罚回互也。如虫御木巧出一时。宁能存心意于其间哉。古人悟达自心。于应机接物之际。非应而应。不合而合。岂有名目存于其间也。后人强而目之。拟而学之。则自己大光明藏不复现矣。何也。良由此事非心识文字之可及也。所以云。教外别传。不立文字。直指人心。见性成佛。虽然不得打在无事甲里。须知古人云。出言须会旨。弗自立规矩。斯言可信也。

　　客曰。师云直究一心。与道门一气同别何如。彼云一气流行发生万物。又云。天地之根乃玄牝之门。师云万法从心。似同一途。何以异也。

　　答曰。此盖言万法生于虚妄。虚妄依乎一心。彼云一气者。乃阴阳流行之气也。在阴非阳。在阳非阴。一何为定。又云。大道无形。运行日月。大道无名。长养万物。既无形名而有一气。真是邪因。彼谓玄牝为天地之根。玄者有而不可见也。牝者无而能生物也。盖言万物生于有无者也。彼谓黄庭之下。丹田之上。为玄牝之门者。或直指丹田者。或言泥洹者。或言色身内者。或言色身外者。曾无定指。岂得类一心元鉴决定之真说哉。

　　客曰。彼谓禅者修性不修命。但出阴神。玄门性命双修。形神俱妙。能出阳神阴神。能见人而人不能见。又不能取物。阳神能见人而人亦能见。又能取物。似有不如。师何明之。

　　答曰。妙性如空。曾无出入。若认往来。还如见鬼。彼将识神认作自心。起灭无因。故云。杳杳冥冥其中有精。恍恍惚惚其中有物。依希执认。以此识心还修于识。故所谓婴儿姹女。内构阴阳。相逢离坎。十月胎成。升于黄庭。透于泥洹。成此神我。便夸形神俱妙。不知真生死根也。何以故。且如老子曰。吾有大患为吾有身。有身有患。理必如然。南山文豹之喻。正如之矣。前云。能见而复能取于物者。不是无形有形而能免生死者。吾不之知也。可谓自语相违。过非小小。思之择之。彼清净经亦云。内观其心。心无其心。外观其形。形无其形。远观其物。物无其物。三者既悟。惟见于空。空无所空。所空既无。无无亦无。无无既无。湛然常寂。既云无无而有形神。常寂而有往来。无物而能取物。无形而人能见我。无心而我能见人。所谓自相违者殆甚也。彼谓阳神取物。难逃五百年雷火之灾。吾宗门。成佛尚且不贵。况阴神乎。

　　客曰。一气一心皎然无惑。儒教一理比之何如。

　　答曰。圣贤创言一理。未敢议其同异。但后儒以己之未知。推及圣贤之已知。似为滥也。何者。如大学之道在明明德。盖言自心本明之德。非从外得。当自明之。如日性之热。月性之凉。火性之燥。水性之湿。广及万物。以至吾身。眼如是见。耳如是闻。乃至意如是思惟。识如是了别。莫不皆然。曾非外物。说者谓。人之所得乎天。而必曰天之所付于人。天能付于人者有也。人所受于天者无也。天有人无。一理孰当。天之赋于我者。未知我是何物。何则。天付之然后有我。则未付之前应无我也。无我谁当受于天也。若有我而后付之。已有我之能受。受彼天之所付。未知所付之理何物也。有能有所。似同二物。未知何者是我。何者非我也。圣人曰。未知生焉知死。未知生则无生。无生而云得于天者。吾不之知也。焉知死则无死。无死而曰断灭者。吾不之知也。彼云人死之后魂升于天。魄降于地。形骸朽坏。精神漂散。纵有剉烧之作。曾无所施。乃至善恶之报。轮回之理。鬼神之迹。雷霆之事。悉皆拨置无因。大同𥧌语。不惧悟者。何者。苟许其言。则盗跖得其宜。圣人失其所。强者任其志。弱者就其戮。富者夺之。好者取之。如是则天下不待一人。家国岂容一主。忠臣良将孝子节妇彼皆愚痴不足取也。何也。苦身节欲所图何事也。盖据彼谓一死之后得失皆空。善恶无报。则却恶行善者皆愚矣。然何以圣人云。朝闻道夕死可也。假若夕死既空。则闻道亦奚为。彼圣人岂诬人也。故吾谓。一理一心曾无二致。后儒失旨。惑乱天下。大可哀哉。

　　客曰。师所谓后儒失旨。何以中庸亦云。天命之谓性。岂非命犹令也。

　　答曰。此亦见于传注。圣贤之意非然也。何则。传注滥引商书天之明命之意以注此书。失旨殊甚。彼盖言天明命商家为天子也。岂天能将性命于人乎。苟性必天命于人者。何以尧舜之仁。桀纣之暴。盗跖之强。乃至上智下愚善善恶恶以及万品。天胡不等皆命之。而各私于人也。天苟私之。则尧舜当仁。桀纣当暴。盗跖当强。如是则圣人设教。欲恶者迁善。强者修仁。暴者行慈。得不悖于天乎。乌得云圣人参于天也。是性必天所命者。则应先有天地。而后有太极之理命于人矣。何以宋儒注太极图云。太极以阴阳五行乾男坤女化生万物。又云天地一太极。男女一太极。万物各一太极。既云各一太极。则人与天地义同昆仲。共出太极。何云天能命人也。易云。太极生两仪。两仪生四象。四象生八卦。皆云太极而后天地。未知何据而云理从天所命也。依中庸。则先天后理。依太极易经。先理后天。二说混淆。自语相反。以此之故。难类吾门一心之妙理。决定之真说也。今儒门皆宗旧说。一概无疑。予幼不从。学出自胸臆。皆原至理未知可否。子自思之。

　　客曰。妙性本然非从外得。先儒失旨于理甚当。但儒教治世法法可仪。事事可则。人所易为。释教寂灭空理。渺无可着。人所难为。故不之学也。师力主心宗。何能胜于常道乎。

　　答曰。子不知难易耳。且人之初生。必先无为无难无易无是无非。而人莫不皆具也。莫不皆然也。及其长也。习乎有为。难易分焉。子谓难于无为。而易于有为者。人莫不求利也。莫不好争也。且利之与争皆出有为。有为有事而曰易。为吾不之知也。且人之欲行仁义也。与人贸易当直一金与一金。当直百金与百金。彼不仁者强欲加之。此仁者必责其不仁。彼不仁者亦责于仁者曰。汝何不仁。欲取我便宜。是二者斯须不相离矣。故曰仁义之生。是非之本。若吾谓难于有为而易于无为者。人莫不求安也。人莫不求乐也。且安之与乐莫过无为。无为无事而有易难者。吾不之知也。所谓空者有二焉。有有无对待之空者。儒教所设也。有有无俱泯之空者。释典所载也。俱泯空者。廓周沙界。圆裹十虚。弥纶八极。妙括二仪。为事理之真源。作圣贤之宗祖。我佛证之。众生迷之。诸经载之。诸祖传之。予所谓自心妙悟之境。释教之所载也。对待空者。对有说空。对非说是。对病说药。乃至对不仁义而说仁义者是也。盖上古之世淳风真朴。所谓仁义有无是非。犹如眼中之楔。故不之闻。世态渐远而人心巧伪一异兢生。故圣人不得已说法治之。是以仁义治其不仁义也。是治其非也。正治其邪也。空治其有也。所谓儒教之所说也。以此而推。仁义道德是非有无得失邪正皆表显对待之语。同是一空可以极之矣。则岂非妙极一心胜于五常之道乎。

　　客曰。五常之语开于尧舜不原上古。古无今有则知空义可凭。何以孟子云。何必曰利。亦有仁义而已矣。彼贤人也。不知仁义为空。而曰有仁义乎。

　　答曰。彼云有仁义者。空货利之利剑也。何者。此义如不空。则贪取无厌。此义如空。则约取有道。贪取无厌者以其不空。不空则有己。有己则有家。有家则有国。有国则有天下。既皆有焉。则天子责于诸侯。诸侯责于大夫。大夫责于庶民。既皆责焉。而不至乎贫富相争。强弱相吞。善恶相欺。彼此相斗。而能治天下者。吾不之知也。约取于道者以其空。空故无己。无己则无家。无家则无国。无国则无天下。既皆无焉。则天子不责诸侯。诸侯不责大夫。大夫不责庶民。既皆无责焉。而不至乎贫富一分。强弱一身。善恶一观。彼此一家。而不能治天下者。吾不之知也。是以空则尧授于舜。舜授于禹。不空则商伐乎桀。而周伐乎纣也。故曰圣人无家。可以治国。圣人无己。可以同众。是皆空义也。则知孟子之言仁义者。亦即空义也。若然。何以宋儒云儒教不空而释教空也。良由不知仁义治不仁义之空药也。而曾不知本来之身初非病患。执药为身者痴也。若无不仁义之病。仁义何有哉。执仁义以为道本者。是执药为身也。何则。妙明元心初无名相。安得有所谓仁义不仁义乎。

　　客曰。师谓仁义为治病之良药。庄子谓仁义为病性之祸本。犹骈拇之枝于体者也。故指曾史之仁。杨墨之辨。师旷之聦。离朱之明。皆伤于性也。盖欲一其性情。如鹤之不待绝。𠒎之不待接。苟欲接绝皆不免于伤生。是二者何以异。

　　答曰。庄子拟乎上古之世。淳朴之风。依乎无为。指乎自然。难于曾史杨墨离朱师旷者。不知有无边之性德也。彼四者于性中之德。比于毫毛不知其少也。易于𠒎鹤鸱枭者。不知有无边之妄能也。此四者比于性中之妄。犹若微尘不知其多也。性德本有。而离朱等各专其一。谓之伤性可乎。妄能本无。而𠒎鹤等昧之不觉。谓之适性可乎。譬如世间有一大宅。众人居之。不见日月。不见虚空。不识出路。间或有人于窗牖间窥见虚空日月。异乎众也。谓之伤众可乎。或有智者寻门而出。异乎众也。谓之悖众可乎。圣人出宅者也。曾杨等窥空者也。𠒎鹤等居昧者也。若然。彼所谓自然者。邪因也。何则。非然不然。无然非自。彼谓杨朱之辨。其辨亦多矣。苟许其言。则果圣人让之。吾又谓不然。譬如有人病患沉疴。幸遇良医与之汤药。加之针灸。彼旁者据自己无病之身而责之曰。身本无病。用此针灸得不残其身也。则人皆笑其痴矣。何则。无病之身加之针灸得名残身。此人现患沉疴。加此针灸。得非全其身耶。故吾谓五常为治病之药。非彼违时之语可比也。子毋辨也。道非辨得。辨则失其道矣。所以云。多方辨论。不若悟心。苟能洞彻。则古今一道也。圣凡一心也。事理一揆也。物我一如也。既皆一之。何有此是彼非彼是此非乎。脱体大用无可不可。指天为地。唤南作北。指泰山为培塿。唤掬水作大海。人不之疑矣。所以云。是无可是。非无真非。是非无住。万法无主。我无三寸。鳖可唤龟。迦叶不肯。一甚攒眉。大须妙悟。不在轻言。保之惜之。

　　客曰。一日所言多方。所论必曰参叩自心。前来虽云切念生死。未知参叩之方。请师示之。

　　答曰。善哉问也。前来所辨者皆原经论。故知是法可尊而力赞之。然我非悟者。既未悟。焉能以参叩之方示子乎。虽然。不得辜子之问。权借古人发扬处举一两段以副子心。古人云。欲参禅者。须发三种大心。必获妙悟。成就不疑。三种者何。一者发大信心。二者发大勇猛不退心。三者发大疑情。信者信自心与十方诸佛无二无别。生死涅槃无二无别。菩提烦恼无二无别。无明佛性无二无别。既皆无二。诸佛已证。我等当证。直下信得及。把得住。行得稳。如未能证得。尽此一生曾无二念。决此一信到头。天晓分明方知成佛久矣。所以云。信为道元功德母。长养一切诸善根。当知诸佛道圆无上。德等恒沙。证此一信字也。善财遍历百城。广参知识。决此一信字也。诸经载此一信字。诸祖传此一信字。灵云见桃悟此一信字。香岩击竹了此一信字。故知若圣若贤。自始自终。说法转轮成道利生。皆不出一信字耳。子能发此信心。必须起大勇猛。如一人与万人敌相似。直下莫教眼差手慢。这里方是利害时节。所以云。护生须是杀。杀尽始安居。当知将从前恶知恶觉恩爱是非无明烦恼利名物欲顿然放下。如利剑斩一握丝相似。一斩一切断。更无不断者。令胸中虚豁豁地去。冷冰冰地去。如丧考妣去。如忘至宝去。然后起大疑情去。何谓疑情。但于古人悟道因缘。或对机示众。或经论差别。或意识不及义解不行。如是等种种因缘着实参叩。不管得与不得。奋勇直进。莫生退屈。挨拶不行若银山铁壁。此时可名到家消息也。不较多也。只少㘞地一声。通身汗出耳。若向这里开得一只眼。须知心佛及众生是三无差别。非欺我也。此时无边三昧门。无边辨才门。无边差别门。无边神通门。无边福德门。如是等种种法门一齐开发。说也说得。辨也辨得。用也用得。默也默得。坐也坐得。卧也卧得。岂不为庆快平生大事了辨也。

　　客曰。师谓古人因缘思解不行处。着实参叩。久之自然妙悟。信无疑也。然话头无味。究不多时便乃打入名利爱欲昏沉散乱之乡。何能制之。

　　答曰。良由信道之心未笃。脱苦之心未切也。何以故。子或看经论。或闻师家种种开示。则知生死五欲皆苦也。未能真见其苦耳。苟能真见。宁无切乎。且如有人身患沉疴。或耽欲乐。倘或兵火四至。是人或复但耽欲乐不思逃难之心耶。为复但惜沉疴不起求生之念耶。当是时。不见欲乐。不见沉疴。不觉昏沉。不知散乱。但见苦相。急欲逃生。无一物可爱。无一物可取。径身独脱。更不之顾。是人逃之十里未名免难。乃至百里千里亦未名免难。直至清平无难之地。方名免难也。今人不能悟心而欲免生死之难。无有是处。子所谓打入昏迷之乡者。脱苦之心未切耳。求道之心如笃则。万境不当其前。身如朽木。心若死灰。见色闻声浑忘所以。故云视而不见。听而不闻。食而不知其味。苟如是。乌得有所谓昏沉散乱也。

　　客曰。古人根利机熟。信心坚固。故能趣入无疑。今人根钝信浅。焉能如此。

　　答曰。子谓古人根利机熟者。何以赵州八十年行脚。长庆七破蒲团。香林四十年不杂用心。灵云三十年方能了悟。从上尊宿皆是艰难而得。子今用功几年而云根钝机浅。盖不之学耳。且卞璧虽贵。不知两刖其足。而后价重连城。镆鎁能宝。尚乃九载功成。方能刃利吹毛。凡物尚然。岂无上妙道顾思其易乎。世尊尘劫修行置而勿论。子能如雪山大士半偈全身乎。能如常啼菩萨庆法卖心乎。能如二祖大师求心断臂乎。能如胁尊者一生不卧乎。能如云岩不耻下问乎。能如汾阳遍参知识乎。能如雪峰三登投子而九上洞山乎。能如疏山万里卖布单三十年当受记乎。子徒知六祖天然。岩头．仰山等辈之易。而不知难于无量劫中也。所以永嘉云。我早曾经多劫修。不是等闲相诳惑。可以证矣。

　　客曰。如师坐关守静。一心一意。更无异缘。故可用心。所以云。外绝攀缘。内心无喘。可以入道。今时流辈虽获出家。身杂异俗。或名利所牵者。或住持所拘者。或执事所劳者。或世情有关者。或衣食所苦者。如是等辈尚杂于日用。何心于道乎。

　　答曰。子难易于动静之尘。而不知本性初非动静也。且水之本静也。风击则波兴。而水性无动。如是则动而未曾动也。风息则波澄。而湿性依然。如是则静而未曾静也。虚空洞豁。不碍万象发挥。日明夜暗。草生木长。云行鸟飞。岂有虚空同其生灭者哉。是以杨岐总十载院事。起临济正宗。百丈不作不食。为万年龟鉴。沩山典座赌净瓶于众中。雪峰饭头悟妙道于鳌山。云峰化主桶𣐝脱于后架。石巩猎户弓箭折于庵前。丹霞天然颖悟而三年曹厂。六祖肉身菩萨而八月碓坊。古人皆以事理兼修。岂一向避喧求静者耶。如子之意。只消前来冯济川一偈可以释疑矣。子谓尘事所拘能。过彼居官者乎。休休。日暮矣。子如不信。直饶予辨似悬河。亦破子疑不得。子如肯信。不必他余。但向一机一语思解不行处着实参叩。行也如是。坐也如是。着衣吃饭亦如是。阿屎放尿亦如是。迎宾待客亦如是。语默动静亦如是。乃至日如是。夜如是。月如是。年如是。参来参去。蓦忽地脚根线断。八字打开。则知从前奇言妙句。检点将来。是什么干屎橛。破草鞋。古人云。绝后再苏。方始欺君不得。其言可信也。予愧无德。未曾敢与人举语。鉴子之诚。不觉潦倒。予则言之。而子果不以人废言。密以行之。勿语诸人乃可耳。倘诸方闻之加以呵责。我罪何逃。虽然古云己未度而欲度人者。菩萨之用心也。吾虽非菩萨。安得人人于此议其是非乎。更有一偈与子举之。偈曰。

　　诸方议论宗殊说。欲取真金多认铁。名相纷纷未足凭。野人耿耿思分别。也知萤火莫然山。志效螳螂拟拒辙。知我罪我两由人。付诸水火从君折。

　　时

　　明万历念参年岁次乙未肆月　日曹洞正宗第参拾壹代比丘没用头陀圆澄撰

　　参禅释难或问(终)

　　No. 1444-附b 参禅释难或问补遗

　　客曰。如师所云。玄沙不出岭。宝寿不渡江。则妙明元心本在自悟。不待师承印证。各人本地风光。谁所不具。理果当然。何以风穴有应谶之忧。太阳怀覆宗之虑。既非师证覆宗绝嗣。彼何谓也。

　　答曰。皆为后人耳。经不云乎。我此法印为欲利乐世间故说。盖恐后世之人不求正悟。悟亦不真。胡说乱道。赚误晚辈。必假师承印许方可为人。此深防外道邪慢之过。非曰初心用功参禅恐其无师而不致力也。汝但真参实悟。然后求师印证。弗为迟矣。故岩头天然颖脱往师德峤。灵云见色明心方觐雪峰。所以黄檗见百丈举马祖一喝因缘不觉吐舌。丈曰子嗣马大师也。檗曰。不然。因师所举得见马大师。且不识马大师。倘嗣马大师。以后丧我儿孙。丈曰子何所凭。檗曰。不见道。智与师齐咸师半德。智过于师方堪传受。丈曰如是如是。黄檗可谓万世之龟鉴矣。今人徒知嗣马大师则丧我儿孙。不知不嗣百丈则丧我儿孙又甚也。近来诸方称善知识。竖拳竖指胡道乱喝者。诘其师承全无的据。犹如伪名为仕者。公验皆无。宁非自构其罪也。古之所谓丧我儿孙者。得不谓此时之说耶。呜呼。师子传衣罹难。达摩得得航海。四祖深山觅子。五祖夜半传心。其忧覆宗绝嗣之患。非止风穴．太阳。其来久矣。我辈不思佛祖之用心。弃而弗顾。哀哉。

　　问曰。如来一代时教不出止观之门。故曰如来所得法。定慧力庄严。岂非定慧之力必籍止观所成乎。首楞严中。阿难启请十方如来。得成菩提妙奢摩他三摩禅那最初方便。如来款答曾不坏乎三者。天台大师亦以三法教人。可谓妙契佛心者矣。诸方独称达摩之禅名为传佛心印。天台得非传佛心印乎。师能有旨为我辨否。

　　答曰。阿难既请最初方便。当知十方如来由三方便之门得成菩提。非谓菩提不异方便。如来但由定慧庄严自心。岂云自心本是庄严。若知如来无所得而得菩提。则知方便不是方便。庄严即非庄严。以是而推。当知天台三法教人。传佛方便之心。达摩一心直指。传佛真实之道矣。门庭施设。教法千差。入理深谈。自心颇得。古云。谁能入不由户。出不从门。天台以之也。须知十方无壁落。四面亦无门。达摩以之也。天台如渐升堂奥。达磨如镇坐中庭。虽则二皆传佛之心。如来禅．祖师禅不可相滥耳。

　　问曰。彼中次第三观。本非圆宗行人所修。较诸禅宗诚不可及。若彼一念不思议三观。岂有不同之理耶。答曰。金鍮易辨。煤墨难分。既云不思议。可容辨也。盖欲学者达宗旨之端由。当于无辨中施其辨耳。若彼宗学者能忘言会意。格外明宗。于中求其同相不可得。况有异乎。所谓口欲言而词丧。心欲思而虑忘。直下不容心思言议去也。若也承言执旨。滞相迷诠。实谓有不思议之可得。有不思议之可修。非惟不契达摩之禅。亦乃失于天台之旨。既失天台之旨。尚不能与天台合为一家。安可与达摩较其同异哉。虽然。须知天台不思议之观。可谓从门而入。毕竟不是家珍。达摩直指人心。所谓流自胸中。方名盖天盖地。是以永嘉经年造观。往师六祖。南岳观密作用。受法曹溪。是非优劣。了然现矣。

　　附答明鼎子问

　　问。云栖主张念佛归于一心。一心者谢尽六尘。单持净念。固非随声唱和之流。亦非集起忽灭之辈。久久淘汰。打成一片。则念佛即是参禅。参禅即是念佛。念长一分禅长一分。念增一寸禅增一寸。彼录所载不一而足。如是则师前云究心后正好念佛。我亦云念佛后正好参禅。何必舍土趋禅。翻成二见也。请明示之。

　　答曰。子所谓谢尽六尘。非唱和生灭之徒。前不云乎而非顿也。楞严云。譬如国王为贼所侵。发兵讨除。是兵要知贼之所在。若不识知而能讨之。无有是处。子谓凭尘念佛。是躲其贼也。予谓究心破惑。欲除其贼也。故声闻于结伏而不断。菩萨于结破而不起。岂可以躲根与破惑同日语哉。又谓念长一分禅长一分。吁是何言欤。古云。若有一法。不成法身。若无一法。不成法身。若增一法不成法身。若欠一法不成法身。念苟可长。禅作么生长。若可长。则吾心多一物矣。我云参禅后好念佛者。苟能发悟。活计随时。无可不可。子云念佛后好参禅者。未审何处是念佛之后。若云开悟之后。何必更说参禅。若未获开悟。念佛何曾有后。参禅直取自心。不见有身土之二。子徒起取舍之情。能妙悟自心。则知心外元非有土。

　　再问。参禅究心非上根利智鲜能承当。中下之辈心如狝猴。须以方便拴缚之。若概以禅理相语。彼将如聋如哑。徒成梦说。何如教之念佛。则上根之者彼此互融。中下之者净念相继。日久功深。何分利钝。广被群机。无所不摄。当此末法尤为善巧。较之参禅但可接上根而难以接中下者。岂不径庭哉。请决所疑。

　　答。三乘方便本是假名。法性平等。圣凡不二。当时世尊入普光明殿。现受用三昧。凡下果是不堪。非不堪也。信不及耳。诸大菩萨内秘外现。腾疑请释。然后知其人人本具。个个不无。皆堪承绍。故后等赐诸子。不言有高下矣。今子执言有上下之根。有利钝之异。且试论之。见闻知觉谁具谁不具乎。彼时难信大士决明。正启今日之不信。今日参决古人指示正。参当时之难信也。所以云。古今一道。圣凡一心。岂分上下今古乎。但不能信心参叩。如其能之。彼极愚痴之徒。正是大机。何以故。彼全体不会。全体现前。只欠个承当耳。念佛躲根轻易度日。虽有远因。易潜业识。故祖师云。系念乖真。昏沉不好。子当鉴诸。

　　补问(终)

　　No. 1444-附c 达观和尚招殃传

　　达观老人遭横于癸卯之季冬。而众议骇然。或谓其道力之未全。或谓其我慢之招得。或谓其定业之难逃。而石篑居士请予折之。予曰。皆不知达观老人也。予独知之。老人垂大权之迹。逆行顺化。一举而两得矣。何也。由末法浇漓。世道侵丧。人心浸獘。师法不扬。致使如来慧命将危。特以示之也。故老人于戒定智慧曾无亏缺。独绝师承损其行耳。何则。老人受业师者。为凡心未尽还。俗娶妻。老人以方便力强之复道。返以师礼待老人矣。诸方尊宿未有可其意者。独大千和尚师事数年。而竟不之嗣。故同参之友皆行师资之礼。而终致于非刑者。此其所以现逆也。昔者石门禅师尝从雪窦显公而后出世。却为大觉琏公之嗣。座下有一婆子出众云。这汉何得辜恩如此。雪窦老人与汝抖搜尿肠日夜谈禅。始得今日。何以却拈大觉之香。捋门胸前一砟。于是经三日𤻕发胸前而死。呜呼。此亦垂范现逆之类也欤。吾又闻黄檗岩头皆云。智与师齐减师半德。智过于师方堪传受。由是而观。则老人虽有超师之作。焉忍弃其源流也。其源流一绝。使后世邪慢之辈效学其疣。而佛法不灭则几希矣。故佛祖不欲断其血脉。于此特严其报应也。居士曰。尔只知其一。不知其二。吾闻。昔者小寿禅师住西湖之寂庆。彼时王公出镇杭州。一日访寿直至卧榻而寿不起。座推蒲团于地。公就而坐。极谈终日方去。执事者劝曰。王公贵人也。一旦有事则祸系山门。何得轻忽如此乎。次日王公复至。寿乃声钟击鼓万指出迎。王公下轿握寿手曰。何不学昨日行径耶。寿指傍曰。在节度即得。柰左右何。二人相笑而已。于是诸方皆美寿之善通变者也。达老不然。无分贤愚一概笼络。触怒当任。身罹非殃。招之有由。何关师资乎。予曰。不然。乃足下不知老人之顺化也。自佛法之流震旦者二千余年矣。初来之盛。王侯仰重过于至尊。故齐祖之访道安。临门不起。赵州之待石勒。床坐而见。南阳忠公。献宗扶舆而自若。懒赞融师。诏书三读而不闻。是岂慢于王侯也。莫不皆欲高护法幢垂范末世。使世出世间之有辨矣。故远大师作尊僧篇六卷。许由之论僧不拜俗。三上其本。并体佛心。影向法事。尔来法道下衰。僧多拜俗。乞尾哀怜有损圣贤之体。循情询俗全无道者之风。故老人深痛时獘。有仿古人。忍使杀身不甘坐视。所以垂此顺化之范也。古者齐高祖访椆公。迎不起座。送不出门。左右劝之。彼国主也。何以怠慢乎。曰。吾闻宾头卢尊者送王七步。减王之福。天下大荒七年。吾虽不逮圣僧。而形貌似之。不欲减王之福耳。由是而推吾知老人坐待公卿者非慢之也。寔不欲减公卿之福。所以知其为顺化也。呜呼。长者之求子而子为之躄地。不轻之告人而人为之打掷。夜光之投人。非不贵也。而反为之按剑。美玉之献君。非不忠也。而反为之刖足。是知恩反成怨。为善招殃。代皆有之。老人化仪孰与伸焉。惟足下乃史氏也。于世甚为有力。当细思而传诸未闻。可谓共出一只手矣。
