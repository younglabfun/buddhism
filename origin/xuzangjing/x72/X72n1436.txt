卍新纂续藏经第 72 册 No. 1436 博山无异大禅语录集要


　　No. 1436-A 博山语录集要序

　　佛祖之道。如金刚王宝剑。得之不易。用之不易。付之亦不易。以其皆不易也。故传持斯道者。实鲜其人。而鱼目混珠。山鸡冒凤者。尝半天下也。我曹洞一宗。盛于唐。衰于宋。至元似复盛而实衰。其故盖难言之也。自
元朝初雪庭裕公奉
诏住少林。天下学者。翕然宗之。历传至万历改元。小山书迁化。
诏幻休润。补其席。四方之腰包而至者。如鸟投林。如鱼赴壑。而润公乃讲习评唱为事。大失众望。时有蕴空忠和尚。先事小山老人有年。受其密印。归隐旴江之廪山。天下不得而物色之。寿昌先师。从其剃落。后蒙记莂。始为弘扬。既得博山来公继之。其道遂大行于世。师苦参日久。备尝险阻。故其言功夫为独详。其慧光浑圆。辨才无碍。波澜浩荡。莫窥涯际。故学者多望洋而退。其门庭紧密。金鍮立辩。高提祖印。不妄许可。故假鸡声韵者。不得冒渡关津。而惑乱群听也。余因先师迁化后。曾相依三载。虽无所得于师。然三载之中。未见其一语渗入情识。但勉以向上事。则师之有造于余也大矣。及余隐荷山。师自石鼓归。道经建州。晤于光孝寺。师曰。寿昌塔扫也未。余曰。扫即不废。祇是不许人知。师曰。恁么则偷扫去也。余曰。贤祇如此。和尚又作么生。师曰。扫即不废。祇是不曾动着。余曰。和尚却似不曾扫。乃一笑而别。及师灭。其语录浩繁。连编累牍。流通为难。故遐方僻壤。闻师之名。向师之化。而语录实未尝触于目者有之。余自壬午秋。归锡石鼓。乃因浑朴上人之请。僭于全录中。择其精要。类而合之。视全录。仅十之三。然简而易行。约而易致。使天下学者。即是穷之。可以见其大全。使知博山之道。其广大深密有如此。非痴守一橛者。可恍惚其万一也。呜呼广陵散不复作矣。今幸其谱犹存。安得于凉风白月中。再闻斯曲乎。

　　旹

　　崇祯癸未春正月灯节日住福州鼓山涌泉禅寺传曹洞正宗沙门元贤题于所居之颦呻斋

　　语录集要目录第一卷博山语录第二卷董岩语录第三卷大仰语录鼓山语录天界语录答问第四卷拈古颂古赞禅警语第五卷书文序疏第六卷偈
