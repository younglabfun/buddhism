卍新纂续藏经第 54 册 No. 0876 三论略章


　　No. 876

　　大乘三论略章一卷

　　胡嘉祥法师导义之要二谛义二智义般若义真应义涅槃义佛性义二河义二种次第义正像义金刚三昧义生法二空义涅槃义真应二身义常无常二鸟义半满义佛性义

　　第一明二谛义

　　摄山师云。二谛者。乃是表中道之妙教。穷文言之极说也。道明有无。有无不乖其道理。虽绝要二。因二以得理。是以开真俗门。说二谛法。以化众生。是故经云。善男子。随顺众生。说于二谛。随凡说名俗谛。随圣说空为其谛。问理既非二说二。云何得理。答说二住二。便不得理。如闻有住有。闻无住无。此则名失。不得理也。若闻二不住二。因二悟不二。如闻有不住有。因有悟不有。闻无不住无。因无悟不无。便为得理。问若闻二住二。名之为失。闻二悟不二。称之为得。此之得失。为共为一教各各禀不同。答此教实无二。但行有得之失。故两名不同。是以经云。若服甘露。便得长年。若不巧服。反成促寿。问有为俗谛。空为真谛。唯有一判。更有余释。答摄岭山相承。略明三种二谛。一者单明二谛。但空有为俗谛。有空为真谛。二者复明二谛。空有有空。应称为俗谛。非空非有。乃名真谛。三者重复明二谛。空有为二。非空非有名为不二。二与不二。应为俗谛。非二非不二。方是真谛。问但得有为俗谛。空为真谛。亦得空为俗谛。有为真谛不。答在义亦通。但用处为异。若是大品所明。有为俗谛。空为真谛。若涅槃所明。空为俗谛。有为真谛。所以然者。大品多破有病。故以有为世谛。叹毕竟空。日为真谛。若是涅槃。破着空空病故。以空为俗谛。叹涅槃妙有故。以有为真谛。是以经云。空者二十五有。不空者谓大涅槃。问前云为凡说有。为圣说空。亦得为圣说有。为凡说空不。答亦得如故。释论解往生品云。圣人知有是假名。问诸佛善巧。何故不直说非有非无。而令众生因于有无。方悟非有非无。答要须因指方乃识月。不因指。无由得月。要因有无。悟非有非无。若不因有无。不得悟非有非无也。故有无之教。表非有非无之理。非有非无之理。应有无之教。故华严云。一切有无法。了达非有无。则其证也。玄通论云。真谛以本无受称。俗谛以假有得名。假有表非有。名为有除其断。非谓是有也。本无表非无。名为无除圣常。非谓是无也。是为有不毕有。言无不毕无。二言未始一。所表未始殊。问为破有无。明非有非无。为不破有无。明非有非无。答具有二义。若执颠倒定性有无。即与破有而明非有。破无明非无。若因缘假名义。即识因缘有非有。因缘无非无。故不破也。问今释二谛。与他非是。此方外何异。答今教解种种不同。略出二家。一者不空假名二谛。二者空假名二谛。所言不空者。众缘生法。无有自性。故为空。以无性空。偏目真谛。众缘假法。不可令空。故为世谛。第二解云。明众缘生法。即是世谛。众缘举体不可得。目为真谛。故旧云。不空之义为鼠喽栗。后家为安瓜义也。此之二说。意各不然。经云。色即是空。空即是色。汝云何言假是不空。经又云。不坏假名而说实相。汝云何言。色举体空无故有色。问今时亦得有此不。答随缘方便亦有此义。如一往为论。众缘假有。此即为俗。无有自往。此即为真。二往为言。虽无有自性。而有众缘。犹是俗谛。体以众缘皆不可得。名为真谛。渐舍为言故。宜有二意。是以有无喻若菰浮。问何名为俗谛第一义谛。答由来唯有一种。今无依得。义有多途。略而为言。凡有三种。一依名释。二横论。三竖释。依名释者。世别不同。第一义是莫二种云。问世俗与第一真为同为异。答具有同异。言其异者。云璎法师云。世是纵论。俗是横论。经云。凡夫生生世世往来五道。书云。三十年为一世。故是纵也。俗是横者。毗尼云。国土风俗不同。故俗是横也。真与第一。言其异者。真是对伪。当体受称。第一形二称叹为目。所言同者。虽有世之与俗。犹为有谛。第一与真。犹为空谛。此即是依名释义也。所言横释义者。真以俗为义。俗以真为义。空以色为义。色以空为义。是以经云。欲令众生深识第一义谛故说世谛。欲令深识世谛故说第一义谛。即是其证也。所言竖释义者。真以不真为义。俗以不俗为义。经云。一切有无法。了达非有无。即其证也。问谛是何义。答谛以审实为义。问真谛可是审实。俗是浮虚。云何名实。答他释云。俗谛审实浮虚。今谓此乃审实。何谓审二。明二义故。论其实。一者于实。二者教实。教实者。佛说有无二言。必能表道。必能应物。故名为实也。于实者。有于凡是实。无于圣是实。故名为实也。问今明二谛。与他此有何异。答他明二谛。是二理二境。今明二谛。即是教门。是故论云。诸佛常依二谛。为众生说法。大品经云。菩萨住二谛中。为众生说法。众生虽蒙二谛教门发智。即二谛教转名为境。问他云世谛有言说。第一义无言说。不可以世谛言说目真谛。真谛实无言说。今说云何。答备有四句。俱说俱不说。一说一不说。俱说者。世谛说生灭。生灭之言即是世谛。第一义说不生灭。不生灭之教即第一义。所言俱不说者。二谛虽说。实无所说。名俱不说。一说一不说者。世谛虽说。说无所说。真谛虽不说。不说能说。故一说一不说也。问云何是二谛体。答有二释一云。二谛各体。即龙光所用。谓有无性异。岂得同体。第二解云。二谛一体。就一体中。更有两释。一云。二谛同以有为体。以析有得空故。以有为体也。二云。二谛同以真为体。空为诸法本故。今明二谛以中道为体。以说于二谛为表不二。不二即是中道。问二谛云何相即耶。答佛为凡圣两缘故说二谛。有为俗故有名言。空名真谛。故言语路绝。众生便谓空有定异。为此缘故云即空是有。即有为空也。问二谛摄法尽不。答开善所明。摄法即尽。庄严所明。常住佛果及虚空。出二谛外。故不尽也。今明经具二义。即应破。并须臾之。

　　二智义

　　二智者。一是权智。二是实智。权是善巧之名。实是实谛为因。斯乃般若妙用。利物明术。其犹二鸟无相舍离。俱凡夫滞有。𨷂彼鉴虚。小智沉空。罔知权用。是故菩萨方便具二智也。如来以二智察缘。即知病识药。说于二谛。即应病授药。以智谛故如得。而说谛故如说。如说定得。得行我所说。如得而说。说我所得。故二智即能说。二谛即是所说云云。前须识有得无得二种二谛。然后方识发生二智。有得二谛。初章前节。不能发生二智。无得二谛者。初章后节。故能发生二智经云。欲令众生深识第一义故说世谛。欲令众生识世谛故说第一。俗是真俗。俗表不俗。真是俗真。真表不真。既悟真俗。表非真俗。即发二智。真俗之教。即转名境。教生智能所。照境能所云云。今明蒙教门悟转为境。离境无智。离智无境。境智因缘。岂是前后及与一时异。故因缘境智。即是非境非智。非能非所。是故论云。因缘所生法。即是寂灭相。境能生智。此是因缘生。智能照境。此是因缘照。因缘照无所照。因缘生无所生。故此生此照。即是无生无照。此境此智。即是无境无智。无境而说境。指智以为境。无智而说智。指境以为智。岂同他性境故智耶。应判二智。云何明得五时教分二智也。第一时前说有相教。照十六谛理。名为实智。照事中色心。名为权智。第二时无相教。即大品之流。照空以为实智。照有以为权智。第三时抑扬教。即净名等。抑挫声闻。高扬菩萨。照二谛理为实智。现反动等为权智。第四时会三归一教。即法华之流。照三乘为权智。照一乘为实智。第五时常住教。照无常为权智。照常住为实智。今谓五时教。无有经文。故不依也。他明涅槃中云。五味相生。即是其证也。今明不尔。经云。从牛出乳出酪。酪生苏。生苏出熟苏。熟苏出醍醐。合譬云。从佛出十二部经。乃至后方等经出大涅槃。若尔从牛出乳。乳既言是义。从佛出十二部经。亦是义耶。又般若是第二时未是满字者。此事不然。既未是满字。亦应未是大乘。若已是大乘。应已是满字。又难。若言净名抑小扬大。是亦不然。彼经呵十声闻。斥四菩萨。此乃大小俱弹。何得偏判。又净名既毁声闻犹如燋种。言是抑者。般若亦可道。其犹如痴犬。岂非挫耶。若言法华会三归一。般若等经亦得会宗之义。故总束方以为一大乘。岂非会耶。若言般若第二法华第四。此事不然。大论解毕定品云。善吉已闻法华中记声闻作佛事。复闻此经明菩萨有退。是故今问佛为毕定为不毕定。若观此意。即法华在前。般若在后。故不可定判也。随缘方便。必有深致。亦可有无量时。何止为五。问今判云何。答此无定也。一往为论。照有为方便。照空为实智。二往为论。照空有应为方便。照非空非有是实也。他照真之慧。不能照俗。俗之智。不能照真。照真之慧不能照俗。故慧无方便缚。照之慧不能照真。故是无方便慧。今明以实为方便。方便为实。实方便只是实。方便既照俗。岂不能照真。以方便为实。此实只是方便。实通照真。宁不照俗。故两慧无碍。但互举一边。故方便照俗。实即照真也。问方便与权实。若为其异。答通而为论。犹是眼目之异名。若就别门。方便义长。权义即短。以外国云。沤和俱舍罗。此言善巧方便故。诸佛出世所作施为。无非方便。若是权慧即短。以权是暂。于方便中。更抽权用故。或复手接大千。身入淫舍。并是权也。以方便义长故。属在般若等教。权义既短义。即是净名等经也。问他明三乘是方便。一乘是实。与今何异。答此是一句义耳。自有二。一俱实。二俱权。一俱实者。昔说三权昔为实。今说一权今为实。昔说三望今一。三既是权。今说一望昔非。今是权也。二慧二智通犹是一物。即不同一者。慧即解智。其义犹劣。故在因门。智名决断。其义即胜。故在果地。故大品明。菩萨有道慧道种慧。佛有一切种智也。慧名照空。智名照有。故净名经云。智一切相门起于慧业。智种相门起于智业也。智于总相名道慧。智于别相。名道种慧也。一切智一切种智。例此可知也。道种慧云云。冰山瑶[└*├]师解云。宗彭城凭法师解云云。今谓不得定如此。何者。菩萨发心。其知别总。即具二慧。道种慧有高下者。佛一切智一切种智。复可不也。前云三是方便。一亦是方便。在此何处明。胜鬘云一乘大方便。即其证也。

　　般若义

　　问云何为般若。答依释论。凡有八解。今略解述六家。第一解云。般若但是真无漏慧。位在何处。答大乘为论。初地以上。即是真无漏慧。三十心名相似。小乘为论。从苦忍以上。名真无漏。自尔之前。名为有漏。第二般若但是有漏慧。以菩萨除烦恼得般若。故知是有漏也。第三云。有漏无漏二种智慧。皆是般若。所以是有。菩萨从发心至坐道场。皆是般若。故智通也。第四云。般若非有漏非无漏。非有为非无为。不可言说。离诸戏论。龙树菩萨出世。评两解云。有人言。前之四说。皆有道理。皆出佛口。随众生故。作种种说。有人言最后解者是。以过语言道。离诸戏论。依无所得。是真般若也。问六解中今用何解耶。答若随缘方便。并皆有此义。如其为执。悉非般若。秦言智慧。故可翻。实相宗重。智慧轻薄。故不可以智慧秤量。般若不可翻。大论云。般若有二种。一者有为般若。有生有灭。故是无常二者无为般若。无有生灭。是故有常。实相般若者。道超四句。理绝百非。大论云。般若般若波罗蜜。实行不颠倒。念慧想观已除。言语法亦灭。此方便般若者。有生有灭。有智有愚。般若无智无行不知。以般若无智即是愚方便。此无所不知即是智方便。文字般若者。即佛说波若。说名字及小经卷也。实相般若既非愚智。所以为体。方便般若者有愚智。即是用也。实相般若为当体受名。为从境受秤。具有此义。自有智实境。故名为实相。亦当般若体即是实相也。般若未曾因果。一往为论。宜名为因。释论云。般若不属般若二乘。但属菩萨。故智慧因也。若至果即反名萨般若。萨般若悉为一切智。亦得为果。如涅槃三德中般若。涅槃既是果三德。般若岂非果耶。问涅槃经云。般若者。一切众生毗婆舍那。一切圣心阇那者。诸佛菩萨。是事云何。答此无浅深中作浅深。般若宜翻为慧。其义劣。毗婆舍那翻之为智。其义小胜故。是一切圣阇那。此翻为见。其义最胜。故在诸佛菩萨。般若波罗蜜者。道安法师翻为度无强。大智论云。彼岸到也。然常有二说。般若从有相此岸。至无相彼岸。若是涅槃。从生死此岸。至涅槃彼岸。今说如此释度非究竟也。若然彼此乖勉。方是究竟度义。

　　真应义

　　经云。佛真法身。犹如虚空。应物现形。如水中月。论云佛有二种法身。一父母生身。二法性生身。所以有此二身者。肇师云。非本无以垂迹。非迹无以显本。他明常住此是法身。昔辨无常。此是应身。亦得昔为法身。今是应身。若由来所释。五时不同。若初故佛寿八十年。以相好为佛。第二时佛寿亦八十年。以智慧为佛。第三时佛寿七百阿僧祇。第四时佛寿复倍上数。第五时即是常住。有四时明佛并是迹身。第五常住方是本。今明五时不立云云。般若经云。欲得寿命无量。光明无尽。当学般若。何时定言佛寿八十年云云。始迹终本者。明王宫不生而生。故是始迹终本。吾今此身即是法身。常乐我净。无有变易。故是终本也。始本终迹者。我从无量劫来久已成佛。法身非杂食身。即始本也。后云。今入涅槃。示同毒树。即终迹也。始终俱迹者。明王宫方便现生。双林方便示灭。此生灭应皆是迹也。始终俱本者。王宫现生。生而不起。是故不生。双林示灭。无所失。是故不生不灭。故始终俱本。生灭为迹。无生灭为本。然生灭由无生灭故有。即是非迹无以显本。然由生灭故有无生灭。即非无生灭。由无生灭故有生灭。即非生灭。是故非生灭非无生灭。由无生灭故有生灭。即非生灭。是故非生灭非无生灭。故云本迹虽殊。不思议一也。有人云。舍那释迦。犹是一佛。故华严经名号品云。或名卢舍那。或名释迦文。故知是一佛也。地论师解云。佛有三身。一者应身。即是释迦。二者报身。即是舍那。以修十地因满感得。此谓报佛。三者即梨耶真如法。本性清净。故名法佛也。今所明者。并不同此二说。然此二佛。自有同义。自有异义。同者如去或名舍那。或名释迦也。异者梵网经云。我今卢舍那。方坐莲华台。周币千华上。示现千释迦。故执同有失异。对有忌同云云。问云何为失。答舍那是华台佛。故是本。释迦是千叶上尊。故是迹也。既言释迦舍那并是迹。故不得为本迹也。今分于本迹。故舍那为本。释迦为迹也。问诸佛为同作一佛。为各各作佛。答三释。云在因异故。得果亦异。如张王二人云云。次在因虽异。得果便同。如小流大海云云。三云亦同亦异。世谛即异。真谛即同。华严云。十方诸如来。同共一法身。一心一智慧。力无畏亦然。一法身何得言异。十方诸佛。何得言同。十方而一。何妨言同。一而十方。何妨言异。问法身为有色为无色。答如此亦得。问法界名与法性身。云何同异。答他释法性名。即是真谛身。法界身即是世谛名也。今明且出睿法师解。如来之身名种种。或法性身。或实相名。或感重法身。或虚空法身。言其生。即本之法性。故得法性。言其妙。即无相无为。谓实相法名。言其大。弥沦大虚空法身。明其用。即无感不形。谓应法身。今法界法性。亦复如是。取广大。故云法界法身。言其体性。无有生灭。故云法性云身。问他云应身说。法身不说。今释云何。答修通四句。问此出何处。答释论云。法身佛满虚空。所有音声说法。亦满虚空。即有证也。

　　涅槃义

　　所言者。外国名摩诃般涅槃那。摩诃者。或摩醯。大论三解释。一者大。二者胜。三者多。正翻为大。余二兼释也。所言大者。名字功德品云。名之为常。二者四相品。所言大者。其性广博。就此二义。为简昔也。昔曰有余智体犹是无常。为简昔有余无常。故云常也。广博者。简昔无余。昔无余是无所苞也。今明涅槃广博。方有所苞。问对小明大。为绝待称大。答具有二义。一者对小故名大。小即无常不苞。大即是常是苞。二者绝待明大。非大非小。叹美名大。如不因小空。名为大空。涅槃亦尔。不因小涅槃。名为大涅槃。所言涅槃者。自古至今。凡三释。一云涅槃无翻。二云有翻。三云但有义训。故不可得翻。一者名含众义。故不可翻。彼义序云。涅槃者盖是神道极号。八味都名。二者含众义。故不可得翻。如先陀婆。一名四实也。三者名含众义。义含众名。名义既圆。不可翻也。今难。若使涅槃。此土众生。无由得解。而实有缘。故可翻。次难云云。亦名说乐。昔亦名说乐。既也不可翻。亦不可翻。今既具万德。昔亦可具德也。又难。若存外国名。不可翻者。般若乃至佛陀。亦不可翻。何故存般若名耶。又问。般若是圆名。此品应圆翻也。第二师云。涅槃可翻。凡有七解。一者肇师翻为灭度。即开善用也。谓大患永灭。超度四流。四流谓欲流有流见流无明流也。又翻涅槃作无为。言其虚无寂漠妙绝于有故也。亦是肇师云所翻。其法师所用。第三昙影师云。涅槃秦言安乐。四者竺道生法师直翻为灭。五者静师翻为寂灭。六者宗法师翻为解脱。第七梁武翻不生。今难。若众涅槃定可翻者。在经何故犹在般若。睿师大品序云。不可翻者即而书云云。次难。涅槃定可翻者。经何故云或言寂灭。或称灭度。今的用何物翻耶。第三义训凡有三师。远师秤为实。爱公秤秘密藏。宗公秤无累。今明义释。犹是无翻。不须别难。问今云何。答前须识涅槃有名无名。然后方得辨其翻与不翻。若未识其名与无名。今云何得论其有翻无翻。但他绝义多种不同。或言本绝生死。远绝涅槃绝生死。又云涅槃即是真谛。故以伦绝。今时所有诸法清净。假名方便。故有所言义无有根本。皆是因空而起。是以经云。空中种树方觉其巧。何者。明涅槃无名。强为作名。此是则无名名。亦是强作无名。即是名无名。名无名故。所以不绝而绝。以无名名故。绝而不绝。以名本于无名。岂定是无名。无名本于名。岂定是于名。绝本于不绝。岂定是不绝。不绝本于绝。岂定是于绝。所以名无名。绝不绝。非名非无名。非绝非不绝。故云免其名无名。无名岂定是名。无名之所能。此非名非无名。故能名能无名也。名无名既然。翻亦尔。问今释涅槃。以何为义。答涅槃即是总别为义也。涅槃为总别者。具三点四德。是故总也。若云解脱不生。此即为别。问涅槃既是总。解脱为别。亦得解脱不生为总。涅槃为别以不。答亦有此义。若作解脱名说。即无非解脱。故解脱为总。若作不生名。则无非不生为总。涅槃为别。涅槃但对生死而是果。果亦得是别。问今昔涅槃此有何异耶。答昔日涅槃不一。时具三德。有身智时。未必无余解脱。有无余解脱时。无有身智。今日涅槃三德一时。故有法身。即有般若解脱也。所以唯明三德者。三义故即尽。何者。无感而不竟故是法身。无境而不照故是般若。无累而不尽故即是解脱也。旧云。法身为体。余二为用。今德既圆体用无碍。旧一体即是妙有。一体即是圆心以为体也。问云何是本有涅槃。始有涅槃。方便净涅槃。性净涅槃。答此间多明本有始有。他人明方便净涅槃。性净涅槃。但解本有义不同。略出数家。第一开善云。本有于当常。故云本有。第二解云。本来已有众德。用惑鄣故不得修习。第三解云。于此无常。即有常义。说为本有。第四云。本有而非德。道理即是常。例如二谛天然任有也。始有者。佛修因始得。故名始有。如此等释并皆须难。今所释者。须得本有之言。大经云。涅槃之体。本自有之。非适今也。是为答德王难。本无今有是无常。是故为常。至论涅槃。未曾有无。岂是本始。何以知之。者为破众生有身有累。是秤破无身无累。以为涅槃。众生便着断无。是故今说有身智方是涅槃。此是对治悉檀。非第一义谛也。罗汉断烦恼。及未来生已尽。而余有身智果在。名有余涅槃也。灰身灭智。累果毕竟。名无余也。又身在时。无为未足。即是无为有余。灰身灭智。即是无为具足。故得无余也。问大乘有有余以不。答有二释。一者大乘直是无余。不说有余。次解云。约金刚心以还。惑未尽为有余。佛果名无余。问大乘论。今释涅槃与他何异。答今明诸法清未曾生死。亦未是涅槃。但众生空倒故。便成生死。诸佛欲度空倒生死。若空倒生死息。即空涅槃亦净。不如他家生死断苦。涅槃独存也。有余无余。亦因此为众生言。有烦恼有患。息此烦恼。故名有余。犹有身智。亦名有患。身智若尽名曰无余。其论身智本非曾有。今何以无。对惑情之有。明于无也。

　　佛性义

　　解正因佛性。凡有十家。第一解云。心为正因。故经云。凡有心者必得菩提。第二云。众生为正因。故经云。正因谓诸众生。第三云。以六法为佛性。六法者。五阴及众生。故经云。不即六法。不离六法也。第四解云。避苦求乐心为佛性。第五解云。以当果为佛性。第六解云。以冥传不朽为佛性。第七解以真神为佛性。第八解云。以得佛之理为佛性。第九解以真如为佛性。第十师以梨耶识为佛性也。今明如此等释。须皆破之。今明者。以中道为佛性。不同十家也。问中道为佛性。出何处文。答略有四文。第一即琉璃珠譬。明此宝珠圆而且正。喻此中道无余为佛性。故云明与无明。愚者谓二。智者了达其性无二。无二之性。即是实性也。次师子吼云。佛性者名第一义空。所言空者。不见空与不空。即是中道。次迦叶白佛言。以何为佛性。答汝今何故失意。作如是问。我先不说中道为佛性耶。故知中道为佛性也。常解云。佛性有五。一缘因佛性。二了因佛性。三正因佛性。四果佛性。五果果佛性。缘因佛性。言境界能为观智作缘。故名缘因。通善恶等法。了因者。即六度万行。了出佛果。唯取善。不取余法。言正因法者。如前十释。以所因能感佛故。名正因也。果性者。即三菩提名为智德也。果果性者。即大涅槃名为断德。以因智而得是果中之果。今云五性然异常用也。今明五性。此开为二。一者正性。即非因非果。二者缘性。即有因有果。是因中更开为二。就果中更开两异。因者即十二因缘。名之为境。因因者即观照。名之为智。问经云是因非果。名为佛性。是果非因。名大涅槃。亦因亦果。即十二因缘所生之法。非因非果即是佛性。此义云何。答是因非果。即境界佛性。是果非因即大涅槃。谓果果性。亦因亦果。即是观智谛。境界是果。望菩提故是因故。非因非果。即是中道正性。亦得通于因果谛。观智即是果谛。涅槃断得即是因。问既云正因。何者为正果。答他云以涅槃为正果。今明涅槃是果法。非正果也。以正性非因非果名帖正性。故名正因。果名帖正性。为正果也。

　　二河义

　　二河者。凡有五种相对。一者缘河对佛性。二者生死河对涅槃。三者众生河对佛性河。四者善法河对恶法河。五者烦恼河智慧河。问此五种二河并出何处。答经教不同。释迦教其中。具有河之与海。多借河名。舍那教中。具有河之与海。多借海喻。此因取其深广无边流注不沉浮等义。若是师子吼品。明生死河中。有七种人。欲度生竭死。即生死河也。迦叶品中。有七类人求涅槃。即涅槃河。又云。众生寿命入如来寿海中。即众生河。佛陀海佛也。又云。虽有龟鱼。并不离于河。大智论云。舍利弗不能度布施。即河善法。又云。如来海。众生海。佛智慧海。即善法恶法等河也。问师子吼明七种众生。迦叶品明河中七人。云何判一是生死二是涅槃耶。答师子吼明七种人。同欲度生死。有度有不度者。欲断烦恼。有断有不断者。故是生死河。迦叶品明七人。同欲求涅槃。有得有不得。同欲见佛。有见有不见者。故是涅槃河也。问此中河义为同异。答总而论。唯有二河。一生死河。二涅槃河。今一往离之。故或十也。若是十二因缘河与佛性河。此是二用相对。若是生死河涅槃河。此是得失两果相对。众生河佛河。此得失两人相对。若是善法河恶法河。此明乖扶两法相对。烦恼河智慧河。此就迷悟解惑相对。问二河云何有始终二义。答十二因缘河。具有始终义。无始终义。无始终者。无明为因。老死为果。老死复为因。无明复为果。此则往还无尽。牵果不穷。即无始终义。始终者。中论引四百观论云。真法及说者。听者难得故。如是即生死。非有边无边。得真法说者听者。以无明为因。因更作果。以老死为果。果更作因。此即十二因缘。始终即无始终也。佛性河亦有始终无始终义。无始而始。始自发心。不终而终。终于佛果。此即无始终始终义也。问云何交终论始终等四句。答自有生死之始为涅槃之终。涅槃之终为生死之始。涅槃之始为生死之终。生死之终为涅槃之始。所言生死之始涅槃之终者。若起一念有无颠倒。生死之始。便失正道。无复涅槃。故是涅槃之终为生死之始者。即是上句无别意也。但明涅槃若其终尽。便是生死之始也。涅槃之始为生死之终者。若一念与般若相应。即涅槃之始。生死即便尽净。故有生死之终。

　　二种次第义

　　释妙庄严等品。三世诸佛。唯有二种次第。一根缘次第。二义次第。亦云论次第。言义次第者。如先说苦谛。次说集谛也。根缘次第者。如先说苦谛。后说十善等。非四谛之次。但随根缘也。佛说法具此二种次第。而多就根缘次第。诸菩萨造论。亦具二种次第。但弟子欲解佛语。多依义门次第。撰集佛语。次第释之。问二次第何者为正。答以根缘次第为正。所以然者。佛及弟子。说经造论。唯令人悟。而教无有定。问叵有定义以不。答如前云。唯以悟为定。故则不定。如大经云。菩萨余事诤论得皆是如来随根缘说。以此众生非一国土一种根性一善智识。是故如来不作一说。但令取悟耳。若尔前说法华寿量。后则明诸菩萨。又前说陀罗尼咒。后说妙庄严王本事。根缘次第。不必辨咒居第一。妙庄严王为第二故。非义次第。此通释二十八品经八万四千法藏也。问直闻妙庄王本事。云何悟道耶。答佛见根缘。说必得道。无论事理及以古今。设不见机。虽说妙道。于缘无益。问上说妙音来往。得悟无生。今闻往古事。复得净眼。然大小二悟。要见空后得道。今说有事。云何成圣。答虽质小疑。实壮哉大问。成论人云。见空得道。数人云。见有成圣。诤论纷然。由来久矣。今明如数论等四句。皆不得道。何以故之。释论解般若度中云。不得般若方便力故。学阿毗昙。堕有见中。学空门堕空见。学有无门。堕亦定亦有见中。学非有无门。随愚痴论。故知四句皆不得道也。若得般若方便。学此四句。不堕四见。若尔者。善巧学四句皆得道。不善巧学四句。四句皆不得道。又即此明菩萨往来而得道者。即是善巧方便学有。故得道。问云何善巧。答菩萨来者。此是不来于来。虽来不来。悟解此来。即生二慧。是以得道。问见有得道为。作有解故得道。作空解故得道。答已前说。作有解即有见。作空解即空见。如是四句皆不得道。识有是空有。虽有而不有。因此得入道。有终非道。乃是道门耳。空等亦然。

　　正像义

　　此义总释诸受记中法住久近。问释迦佛法住世。凡得几年。答正法千年。像法千年。末法万年。出祇桓精舍碑。善见毗婆沙中。亦有此说。但度女人出家。损正法五百年。有人言。都失五百年。正法但五百。像法千年。故摩耶经但明千五百年中。论文亦尔。有人言。损正法五百。流入像法。像法便有千五百年。有人言。修八敬故。正法还复千年。问何故三时复但言像正。答言像正者。摄末法入像也。言末法者。开像为二。谓像及末。问何以故像即末耶。答十二门论云。末世众生薄福钝根。即名像为末也。问云何为像正。答此具多义。一者佛在世为正。佛灭度后为像。二者未有异部为正。有异部为像。则百十六年后方乐像法耳。三者得道多为正。得道少为像。故释迦前五百年得道多。不得少。后五百年得道少。不得者多。四者破正法未破正法分像正。大经耶正品。我灭度后七百年中。是魔波旬渐当破坏我之正法。则六百年未破为正。七百年破为像。五者诸恶法起分像正。像法决疑经云。千一百年诸恶法起名像。若千年内恶法未起为正。然千年内虽有恶法起。起犹未盛。故属正也。恶盛为像。六者二千年皆属正法。万年转衰微为像法。七者诸菩萨见如来法无有灭。常见诸佛。则万二千。乃至一切时皆是正法。二乘人见佛法有兴衰。故有像正耶。问何故释迦正法但得千年耶。答过去释迦佛。正法千年住世。而释迦本作陶师。因发愿。愿我作佛为释迦。令我正法亦千年住也。以是事故。正法但千年。问佛灭度以来凡得几年。答至今已得一千五百九十六年。问经何故云正法千年住世。何故千年外别有佛法。答此不相违。所以然者。佛法有二种。一正得。二正教。正得者即得道人也。正教者佛正法教也。言千年佛法灭者。此就正得为言耳。千年内有得道人。千年外得道人少。故名佛法灭也。正教法者。乃至万年住世也。问佛法灭时有几因缘。答有七因缘。如思益经广说。问有三大劫三小劫。法华经中身子正法住世三十二小劫。像法亦三十二。何故但言小劫。非大劫耶。答应是小劫。所以然者。大劫则无佛世界。岂有佛法住耶。而今云三十劫者。此是小劫耳。问三大劫通净秽土。三小劫但是秽土。若尔身子成佛时皆是净土。云何有小劫起耶。答外国名劫波。此云分别时节。今但有时节久近。如小劫起。有尽之数。名小劫耳。实无小劫起也。问小劫时节云何。答从八万四千岁。渐减至十岁。名一小劫。问一大劫唯有八十小劫耳。常不轻品中云。彼佛正法住世。如四天下微尘劫耶。答大劫有长短不同。短大劫者。但有八十小劫耳。长大劫者。其事不定。如娑婆一劫。比四方为一日一夜。如是乃有百万阿僧祇品。如华严广说。以此推之。无所疑也。论佛入涅槃。释此经诸佛入灭事。诸佛有六事故入涅槃。一者为所应成就众生已竟。故入涅槃。二者令二乘人舍小涅槃。令归大涅槃故。所以然者。如来舍此身归法身者。二乘之人亦应舍此身。求佛法身也。三者为除众生轻慢心故。浅识之流取信耳。自谓如来身有生老病死。与己身同。于如来身。起轻劣想。是故今明佛有二身。一变化身。舍之入灭。此与人同。二者法身。无老病死。此与人异。四者为令众生生渴仰心。若恒见不灭。必生厌薄。示现舍灭。故生渴仰心。五有令众生勤加精进。悟世非常。诸佛有三种力。胜一切众生。一父母生身力。胜一切人天。二神通力。胜一切人。三解脱力。胜一切人。虽有三力。为无常所灭。故知无常其力最大。因此悟世无常。勤修道。六者为已勤修道者。速令成熟。是故现灭也。

　　金刚三昧义

　　金刚是譬喻。亦名三昧。直心行处。或云调直定。或喻喻三昧。名金刚三昧。或喻心。金刚心。或喻般若名金刚般若。或喻法身名金刚身。但金刚是世间之宝。体坚用利。一切物不能寝体坚也。而能权一切物。用利也。又此宝世间第一。此三昧亦尔。又此宝世人不能评价。三昧亦尔。又此宝色。是即不定。此三昧亦尔。或名三昧。或名般若。照靖为三昧。靖照名般若。但三昧之智。极细之惑。此心能断。云金刚三昧也。然一往借此为喻。而实非喻金刚。世间之宝。得之即喜。失之即忧。三昧不尔。不喜不忧。一得不失。又世间金刚即破坏。三昧不尔。毕竟不坏也。

　　生法二空义

　　五阴中。求众生不可得。名众生空。求法不可得。名为法空。亦名众生忍也。得众生空。堪忍无我相。故名众生忍。法忍例然。大论云。行众生忍。生诸福德。行诸法忍。生诸智慧。此义将生法二空并难之。生法二忍既分福慧。生法二空亦应然也。生法二空。既名智慧。生法二忍亦应并皆称德。解云。此则通例。但二空是自行解心。故皆是智慧。二忍自他两对。生忍忍他。法忍自行。故济也。

　　涅槃义

　　外国应云摩诃般涅槃那。摩诃此翻名大。大论具三义。大。胜。多。以大为正。大有六义。一常故。大经云。所言大者。名之为常。二者广故。大经云。所言大者。其性广博也。三者多义故。大经云。胜如大城。多诸珍宝。涅槃亦尔。多妙法珍宝。故名大也。四者深义为大。渊深难测。故名为深。经云。大名不可思议。一切人天二乘所不能测。五者高义为大。一切圣人所不能甲经云。胜如大山。一切世人不能得上。二乘菩萨不能得上。故名为大也。六者胜义为大。世间中上胜之人。名为大人。涅槃亦尔。诸胜故名为大也。又大有二义。一体大。谓甚深法性。二用大。应化无方。故经云。住大涅槃。能建大义。又有二种大。一待大。二绝待大。一往相待名大。再往绝待。乃是好大。非但无小。亦复无大。非大非小。叹美为大。故经云。无苦无乐。强名大乐也。般者翻入。涅槃者翻灭。正翻入灭。亦云灭度。肇师云。大患永灭。超度四流。故秤灭度。若翻解脱不生。此并义训。非正翻也。若翻解脱不生。物应不生非物。又今悉同名涅槃。问名为成也。但今昔涅槃异。昔日有余解脱。不具无余。复阙身智。今日涅槃。法解般若三德。具足圆备。涅槃有德。法身般若。各有三德。如是伊字。伊字如今草下字也。如自在天面上三目也。云有余无余者。小乘烦恼灭缚尽名有余。身智果累灭即无余。大乘五住因有名为有余。无常法灭为无余。摄大乘论具四义云。今所明者。有二烦恼。一客。二旧。生灭为客旧。皆尽无余。又云。但为解脱观名有余。解观但净名无余也。

　　真应二身义

　　经云。佛真法身。犹如虚空。应物现形。如水中月。故虚空喻法身。以遍无碍义故也。水中月喻应身。如月升天。水皆现诸身照鉴。物感便显形。又水浊不见月。水清便见月。众生心水不净。不见佛身。心若清净。即见如来也。又有三佛义。地论像法决疑经。明三佛。谓法报应身。如本有为法身佛。法身显酬因义为报佛。以应机化物为化佛。金光明经三佛。谓法应化也。法身如前。应佛有三义。一与理相应。故名应佛。此犹报佛也。然三皆秤佛。三皆名觉。觉义云何。别解法佛如理。报佛知行也。应佛具知理行故也。又云。三佛俱知三法。既秤佛。岂有不知者耶。又法报应三佛。即合应开真。开真为法报二佛也。金光明经三佛即合真应。真应为应化二佛也。然二佛更无别体。只真如正法为体。真如本有为法佛。酬因名报佛。化物为化佛。又此三佛皆常。皆是常者。法身本有故常。报佛修因显常。应佛常说法化缘故常。有时云法报常。应佛无常。三佛说法。有时云法佛说法。应佛不说。应佛说法。报佛不说等耳知。又三佛因者。有时明因唯二种。谓了因生因。法佛了因现也。报应生因生也。又云。法佛了因现。报因具二因。亲辨起为生因。疏而助为了因。如大经云。六度为生因。佛性为了因。应佛无别因。既显时法报自然应物。又云。大悲誓愿是应身因。只大悲誓愿般若身了因。能了法身也。

　　常无常二鸟义

　　故经云。云何共圣行。如娑罗鸟。迦邻提日月。大伯与岁星。但二鸟有前后飞义。前说苦无常。后说常乐我也。二鸟有并飞义。明涅槃之法。非常非无常。常无常也。又说涅槃能建大义。具常无常二种方便。名为并飞。二鸟有上下飞。即常无常胜劣义。我今为汝说胜三修法。苦无常无我三法为前为下。常乐我为胜为上。此即三修六修义。昔日名三修。今昔合明之六修也。

　　半满义

　　经云。云何解满字。及以半字义。还成常无常义耳。一者无常为半字。常为满字。何尔。昔日为破外道横计生死中有常乐我净。故说苦无我。破外道邪见。为起小乘。名为半字。明常之病既消。无常之患废。又经文云。其后不久须得病。须用常乐。为发菩提。故名满字。若今昔治病。并得名满字。今昔相望。昔小今大。昔半今满也。但行始之徒。不知说此常乐为息无常之病。而复但为至极。故次明常无常并为息。俱非究竟。悉名半字也。非常非无常不二。乃名满字也。为破二病故明不二为满。此未具足。亦未是满。前明常无常二皆是用满。次明非常非无常不二皆是体满。又若单明体。亦非好满。若能非常非无常常无常具足。二鸟双游。体用具足。乃名满字也。

　　佛性义

　　夫如如至道。非迷非悟。荡荡玄津。无缚无解。特由虚妄众生。抚执成惑。金扬錭叶。刀似莲华。乳色不分。象形莫了。随其流处。六味不同。竞捉瓦砾。谓为真宝。故种智灵觉。世雄调御。示金錍之旨。眼瘼即除。处良医之方。眉珠便显。言佛性者。以觉了名佛。不改名性。十方诸佛以此为性。故言佛性也。佛性有五种。他释不同。开善云。一正因。二缘因。三了因。四果。五果果。正因者心也。凡有心者。皆当作佛。故心为正因。缘因者。即十二因缘。了因即所生智慧。了出菩提也。果性即菩提。果果即大涅槃也。庄严云。众生为正性。经云。正因者。谓诸众生。缘因谓六波罗蜜。余同开善也。山门明中道为佛性。大经云。何故失意。我先不言中道为佛性耶。又云。第一义空名为佛性。第一义即中道也。更无有多。但有时为众生故。开之为二。谓正性与缘性。缘性名傍性。就缘性中。复开因果。因中二因。因与因因。果中亦二。果与果果。因中有境智。境为因。智为因因。果智菩提智为果。涅槃为果果。故今五性。一因。二因因。三果。四果果。五正性。非因非果也。但经文有两四句。初四句云。因与因因。果与果果。此并缘缘性。十二因缘名因。所生智是因因故。是因因从因故。所以名因因。菩提是果。涅槃是果果者。涅槃是果德果。故果果也。后四句谓是因非果。是果非因。是因果。非因非果。他云。此四句但明三性。今明此四句具足。明缘正五性。是因非果。即十二缘境性也。是果非因。即涅槃果果性也。是因是果。具于二性。观智与菩提。此二同是果。智性又是因是果。观智是境果果。是菩提因因。菩提由观智果。是涅槃因。故是因是果具二性也。非因非果名佛性。即正性。但正性非因因名帖。强名正性。非果果名帖。强名正果。若尔此有三。足前四句。便成七种。解云。不然。正性虽三名。只是一法。若作正性名。即没正因正果名。若作正因名。即没正性正果名。故唯是一法。足前四句五句。问正性帖缘性。亦帖不。解云。正性非因非果。故帖名因果。缘性是因是果。更令帖作何物。又并正性帖。缘性不帖。正性中。缘性非中。皆中皆帖。经云。十二因缘不生不灭。非因非果。既双非。何故不名帖。解云。即通例。今明义涅槃十二缘。非因非果。非生死因果。如是佛性因义。正性非因非果。即非佛性因果。故不例也。复有四句佛性。善根人有。阐提人有。善根人无。二人俱有。二人俱无。释者不同。一云。善根人有。有观智性。阐提人无此也。阐提人有。有即境界性。善根人无。无恶境界性。二人俱有。有正因性。正因是心故。二人俱无。无果性也。山门释佛性非善非恶。善恶方便。及理内外义。理内阐提有佛性。理外善根无佛性也。理内善根有。理外阐提无也。二人俱有并是理内。二人俱无并是理外也。人有五性。凡夫如杂血乳。须斯二理如纯乳。那含如酪。罗汉如生苏。辟支如熟苏。佛如醍醐。复有七种六种五种佛性。如迦叶品三十二广释也。

　　三论略章造　道藏为七世父母现在父母及一切六道四生众生。

　　卍云。此书恐邦人所摘录。而所抄出者。则系嘉祥大师制作。故姑收藏尔云。
