卍新纂续藏经第 88 册 No. 1643 兜率龟镜集


　　No. 1643-A 兜率龟镜集缘起

　　是集之由作也。初本师和尚侍者远目上座。以童真入道。精修密践。得上生征应。缁素见闻。莫不感羡咨嗟。时清士曾通绍。因启师曰。绍闻。西方有往生集。行世。而兜率上生。古今不乏名贤。何独无乎。愿师撰之。以为万世龟镜。师曰。善哉。子之问也。诚为救病之良药。渡苦海之慈舟。盖以凡夫一念迷真。妄缘尘影。流浪生死。渺无返期。六趣升沉。三界奚出。未阶三贤十圣。宁免分段生方。况兹末世狂妄。多以识心影子。为见性悟道。错认石火电光。为了却生死。肆志空谈。拨无因果。毁持戒者为执相。诋看教者为钻故纸。贬往生者为小根下愚。不思马鸣龙树愿觐弥陀。无著天亲誓见弥勒。其为何根何愚哉。妄讥贤圣。轻谤经律。罪将谁代。虽云顿悟。习惑未除。一入他腹。隔阴之昏难免。五祖戒。青草堂。逊长老。严首座。足为前鉴。识想纷飞。拟齐先哲。烦恼炽炎。言超佛祖。未证无生。终随业识流转。弥陀弥勒真大知识。舍而不参。观音势至天台净慈。诚为良友。胡不亲哉。觉生母邹氏。已蒙
慈尊接引。得升内院。洪恩浩瀚。图报莫由。乃复恳本师。速成斯集。为四众之宝筏。后代之资粮。师由是捡诸经论传记。并所见闻者。汇编成帙。授我锓梓。公诸天下。觉因问师曰。未审和尚志在西方耶。兜率耶。师曰。可问取木橛去。曰某甲不解木橛音。师曰。苍天苍天。曰乞和尚垂慈显示。师曰。今日舌头不快。且待别时向你道。觉因作礼。述其巅末(五祖戒后身。为苏长公。青草堂后身。为曾鲁公。逊长老后身。为李侍郎。严首座后身。为王龟龄。雁荡僧后身。为秦氏子桧)。

　　旹

　　康熙岁次辛亥孟夏宝象林释开觉和南识

　　兜率龟镜集目录初集　应化垂迹傅大士契此和尚婆罗门二百亿罗汉末田地尊者引正王嗢嗢罗罗汉清辩论师佛䭾䟦陀罗德光论师道法禅师慧览禅师智严法师华手比丘戴颙处士僧护比丘僧旻法师慧思禅师苏富娄法显禅师道积法师慧云法师贞辩法师鸿楚法师真表律师中集　上生内院金色狝猴天女童子禽兽野干须达长者无著世亲道安法师僧辅法师昙戒法师玄藻尼光静尼慧琼尼净秀尼彦琮法师慧頵法师玄奘法师道宣律师窥基法师法上法师昙衍法师道丕法师宝袭法师智晓禅师智晞禅师惠仙法师法诚禅师大乘灯禅师希圆法师令諲法师贞晦法师恒超法师循州山神继伦法师从谏禅师息尘比丘居易侍郎玄朗禅师法兴法师智江法师善本禅师志德法师成慈尼释开䀸开荦求寂邹优婆夷后集　经咒愿文法华经劝发品大灌顶经大乘本生心地观经分别功德论愿见弥勒佛咒弥勒菩萨法身印咒七佛所说神咒经佛说陀罗尼集经持地论发菩提心论赞弥勒佛四礼愿文

　　兜率龟镜集目录(终)

　　No. 1643

　　兜率龟镜集卷上

　　广州南海宝象林沙门释弘赞在犙辑

　　○初集　应化垂迹

　　一切大地菩萨。住首楞严定。于十方世界。以种种色像。普门示现。诱化群生。同归觉岸。故首楞严三昧经云。尔时名意菩萨。白佛言。世尊。此弥勒菩萨。一生补处。次于世尊。当得阿耨菩提。得是首楞严三昧耶。佛言。其诸菩萨。得住十地。一生补处。受佛正位。皆得是首楞严三昧。时弥勒菩萨。即示现神力。一切众会。见此三千大千世界。诸阎浮提中。皆是弥勒菩萨。或见在天上。或见在人间。或见出家。或见在家。或见侍佛如阿难。或见智慧如舍利弗。或见神通如目犍连。或见头陀如大迦叶。或见说法如富楼那。或见密行如罗睺罗。或见持律如优波离。或见天眼如何那律。或见坐禅如离婆多。如是一切中。皆见弥勒。或见入诸城邑聚落乞食。或见说法。或见坐禅。时诸菩萨及诸天众。一切皆见弥勒菩萨。现首楞严三昧神通势力。见已。即大欢喜。白佛言。世尊。譬如真金。虽复锻磨。不失其性。是诸大士。亦复如是。随所试处。皆能示现。不思议法性。若能通达此三昧。当知则能通达三乘一切道行。余如华严经。善财童子。入毗卢楼阁所见。弥勒菩萨告善财言。我为化度与我往昔同修诸行。今时退失菩提心者。亦为教化父母亲属。及诸婆罗门。而生于此阎浮提界。摩罗提国。拘吒聚落。婆罗门家。我住此大楼阁中。为随顺众生心故。为成熟兜率天中同行天子故。为欲示现将降生时。大智法门。与一生菩萨。共谈论故。为欲教化释迦如来所遣来者。令悉开悟。故于此命终。生兜率天。上生经云。佛告优波离。兜率陀天。十善报应。胜善妙福处。若我住世一小劫中。广说一生补处菩萨报应。及十善果者。不能穷尽。(依正两观详如经文)优婆离白佛言。世尊。今此大士。何时于阎浮提没。生于彼天。佛告离波离。却从十二年二月十五日。于波罗奈国。劫波利村。波婆利大婆罗门家。本所生处。结加趺坐。如入灭定。身紫金色。光明艳赫。如百千日。上至兜率陀天。其身舍利。如铸金像。不动不摇。身圆光中。有首楞严三昧。般若波罗蜜。字义炳然。时诸天人。寻即为起众宝妙塔。供养舍利。时兜率陀天。七宝台内。摩尼殿上。师子床座。忽然化生。于莲华上。结加趺坐。身如阎浮檀金色。长十六由旬。三十二相。八十种好。皆悉具足。顶上肉髻。发绀琉璃色。释迦毗楞伽摩尼。百千万亿。甄叔迦宝。以严天冠。其天冠中。有五百亿色。一一色中。有无量百千化佛。诸化菩萨。以为侍者。复有他方诸大菩萨。作十八变。随意自在。住天冠中。弥勒眉间。有白毫相光。流出众光。作百宝色。乃至艳出八万四千光明云。与诸天子。各坐华座。昼夜六时。常说不退转地法轮之行。经一时中。成就五百亿天子。令不退于阿耨多罗三藐三菩提。如是处兜率陀天。昼夜恒说此不退转法轮。度诸天子。阎浮提岁数。五十六亿万岁。尔乃下生于阎浮提。是名弥勒菩萨于阎浮提没。生兜率陀天因缘(阎浮提。新云赡部州。此娑婆三千大千世界。共有万亿阎浮提。劫波利村。即拘吒聚落。释迦毗楞伽。此云能胜。甄叔迦。此云赤色。兜率陀。新云睹史多。此云熹足。彼诸天。多修熹足定故。亦云知足。于五欲知止足故)。

　　傅大士

　　大士姓傅。名翕。字玄风。婺州义乌县人。父名宣慈。字广爱。母王氏。世为农。以齐建武四年丁丑岁。五月八日生。端靖淳和。无所爱着。少不学问。时与里人渔。每得鱼。常以竹笼盛之。沉深水中。祝曰。去者去。止者留。时人以为愚。梁天监十一年。年十六岁。娶刘氏。名曰妙光。生子。一曰普建。二曰普成。普通元年。年二十四。于稽停塘下。遇一梵僧。号嵩头陀。语大士曰。我昔与汝于毗婆尸佛前发愿。汝今兜率天宫受用现在。何时当还。因命临水观影。乃见圆光宝盖。大士笑曰。炉鞴之所多钝铁。良医门下足病人。当度生为急。何暇思天之乐乎。于是结庵松山下双梼树间。即今双林寺是。自号双树下当来解脱善慧大士。日与妙光营作。夜则行道。见释迦金粟定光三佛。放光集大士身。从是身常出妙香。又感七佛相随。释迦引前。维摩接后。每旦钟鸣。有仙人腾空而下。随喜行道。尝谓弟子曰。我得首楞严三昧。又曰。我得无漏智。弟子佥曰。首楞严三昧。唯十地菩萨。方能得之。故知大士是住十地菩萨。示迹同凡耳。告大众曰。学道若不值无生师。终不得道。我是现前得无生人。昔隐此事。今不覆藏。以示汝等。又弟子礼拜。大士因谓之曰。汝等礼我。但礼殿中佛。即我形像。又曰。我于梦中。忆得过去师。名曰。善明世尊。或问曰。善明世尊。得道时师耶。发心时师耶。答曰。非发心时师也。彼佛出世时。我为国王。供养彼佛。彼佛寿八万岁。我作佛时。寿量亦尔。大通六年。大士诣阙。武帝问大士。师事从谁。答曰。从无所从。师无所师。事无所事。自是天下。名僧云集。此处常降甘露。大士躬写经律。千有余卷。愿诸众生。离苦解脱。大士三至京师。所度道俗。不可胜计。谓弟子曰。我于贤劫千佛中。一佛耳。若愿生千佛中。即得见我。又告众曰。我舍此身时。期嵩头陀。暂往忉利天。不久还兜率天。汝愿生彼。即得见我也。大同八年。立誓持上斋。作愿文曰。弟子善慧。今启释迦世尊。十方三世诸佛。尽虚空遍法界。常住三宝。弟子自念今生。无可从心布施。拔济受苦众生。自今立誓三年。持上斋。每月六日不饮食。以此饥渴之苦。代一切众生酬偿罪业。速得解脱。以不食之粮。广作布施。愿诸众生。世世备足财法无量。永离爱染。不作三业。得大总持。摧伏诸魔。成无上道。誓舍身命财。普为一切供养诸佛。谨持不食上斋。而取灭度。执志烧身。为大明镫。为一切供养三宝。遂先告众曰。莫怀忧恼。夫物有生有死。事有成有败。天下恩爱。皆悉离别。今舍此秽浊之身。当得无上清净法身。唯愿徒众。无怀悲恋。生生世世。不相舍离。永为眷属。至成佛道。但自相率。共办樵薪。于双林山顶。营作火龛。愿以此因缘。当来世界。必为佛事。普度一切。共同解脱。至四月八日。弟子留坚意。范难陀等。十有九人。各请奉代师主。持不食上斋。及烧身供养三宝。复有四部弟子。刺心烧指。割耳。留大士久住世间。又曰。吾悟道已四十劫。释迦世尊方始发心。盖谓能舍身苦行。所以先我成佛耳。嵩头陀入灭。大士心自知之。乃集诸弟子曰。嵩公已还兜率天宫待我。我同度众生之人。去已尽矣。我决不久住于世。乃作还源诗十二章。时太建元年。岁次己丑。夏四月。丙申朔。大士寝疾。告其子普建普成二法师曰。我从第四天来。为度众生故。汝等慎护三业。精勤六度。行忏悔法。免堕三涂。二师因问曰。脱不住世。众或离散。佛殿不成若何。大士曰。我去世后。或可现相。至二十四日乙卯。大士入涅槃。时年七十三。肉色不变。至三日。举身还暖。形相端洁。转手柔软。更七日。乌伤县令。陈钟耆。来求香火。结缘因。取香及四众。次第传之。次及大士。大士犹反手受香。沙门法璇等曰。我等有幸。预蒙菩萨示还源相。手自传香。表存非异。使后世知圣化余芳。初大士之未亡也。语弟子曰。我灭度后。莫移我卧床。后七日。当有法猛上人。送织成弥勒佛像来。长镇我床上。用标形相也。及至七日。果将弥勒佛像。并一小铜钟子。安大士床上。猛时作礼流泪。须臾忽然不见(详载本传。此乃大士证首楞严三昧。示现如是。如首楞严三昧经明)。

　　契此和尚

　　明州奉化县。布袋和尚。不详氏族。自称契此。形裁腲脮。蹙额播腹。居止无定。寝卧随处。常以杖荷一布袋。凡供身之具。尽贮袋中。入市肆聚落。见物即乞。或醯酱鱼𦵔。亦投囊中。时号为长汀子。自说偈曰。一钵千家饭。孤身万里游。青目睹人少。问路白云头。或于雪中卧。而身上无雪。人皆奇之。或示人吉凶。必现相表兆。亢阳即曳高齿屐。人知必雨。水潦则系湿草屦。人知必晴。或坐街头。或立衢中。儿童竞逐。群而戏之。师有偈曰。是非憎爱世偏多。子细思量奈我何。宽却肚肠须忍辱。豁开心地任从他。若逢知己须依分。纵遇冤家也共和。若能了此心头事。自然证得六波罗。我有一布袋。虚空无挂碍。展开遍十方。入时观自在。吾有一躯佛。世人皆不识。不塑亦不装。不雕亦不刻。无一滴灰泥。无一点彩色。人画画不成。贼偷偷不得。体相本自然。清净非拂拭。虽然是一躯。分身千百亿。师于梁贞明三年。在岳林寺东廓。盘石上。端坐示寂。说偈曰。弥勒真弥勒。分身千百亿。时时示时人。时人自不识。偈毕。安然而化。众共埋之。后见现于他州。亦负布袋而行。四众竞图其像焉(千百亿。即娑婆三千大千世界。万亿四大部州)。

　　婆罗门

　　中天竺。菩提树东。有精舍高百六七十尺。下基面广二十余步。叠以青砖。涂以石灰。层龛皆有金像。四壁镂作奇制。或连珠形。或天仙像。上置金铜宝瓶。东面接为重阁。檐宇特起三层。榱柱栋梁。户扉寮牖。金银雕镂。以饰之。珠玉厕错。以镇之。奥室䆳宇。洞户三重。外门左右。各有龛室。左则观自在菩萨像。右则慈氏菩萨像。白银铸成。高十余尺。精舍故地。无忧王先建小精舍。复有婆罗门。更广建焉。初有婆罗门。不信佛法。事大自在天。传闻天神在雪山中。遂与其弟往来求愿焉。天曰。凡诸愿求。有福方果。非汝所祈。非我能遂。婆罗门曰。修何福可以遂心。天曰。欲种善种。求胜福田。菩提树者。证佛果处也。宜时速返。往菩提树。建大精舍。穿大水池。兴诸供养。所愿当遂。婆罗门受天命。发大信心。相率而返。兄建精舍。弟凿水池。于是广修供养。勤求心愿。后皆果遂。为王大臣。凡得禄赏。皆便檀舍。精舍既成。招募工人。欲图如来初成佛像。旷以岁月。无人应召。久之。有一婆罗门来告众曰。我善图写。如来妙相。众曰。今将造像。夫何所须。曰香泥耳。宜置精舍之中。并一灯照。我入已。坚闭其户。六月后。乃可开门。时诸僧众。皆如其命。尚余四月。未满六月众咸骇异。开以观之。见精舍内。佛像俨然。结跏趺坐。右足居上。左手敛。右手垂。东面而坐。肃然如在。座高四尺二寸。广丈二尺五寸。像高丈一尺五寸。两膝相去八尺八寸。两肩六尺二寸。相好具足。慈颜若真。惟右乳上。涂莹未周。既不见人。方验神鉴。众咸悲叹。殷勤请知。有一沙门。宿心淳质。乃感梦见昔婆罗门。而告曰。我是慈氏菩萨。恐工人之思。不测圣容。故我躬来图绘佛像。垂右手者。昔如来之将证佛果。天魔来娆。地神告至。其一先出。助佛降魔。如来告曰。汝勿忧怖。吾以忍力。降彼必矣。魔王曰。谁为明证。如来乃垂手指地言。此有证。是时第二地神踊出作证。故今像手仿昔下垂。众知灵鉴。莫不悲感。于是乳上未周。填厕众宝。珠璎宝冠。奇珍交饰。设赏迦王。不信三宝。伐菩提树已。欲毁此像。既睹慈颜。心不安忍。回驾将返命宰臣曰。宜除此佛像。置大自在天形。宰臣受旨。惧而叹曰。毁佛像。则历劫招殃。违王命。乃丧身灭族。进退若此。何所宜行。乃召信心。以为役使。遂于像前横。叠砖壁。心惭冥闇。又置明灯。砖壁之前。画自在天。功成报命。王闻心惧。举身生疱。肌肤攫裂。居未久之。便丧没矣。宰臣驰返。毁除障壁。时经多日。灯物不灭。像今尚在。神功不亏。云云(无忧王。即阿育王。婆罗门。此云梵志。天竺四姓之一也)。

　　闻二百亿阿罗汉

　　南天竺恭达那补罗国。宫城侧。大伽蓝中。有精舍高五十余尺中有刻旃檀慈氏菩萨像。高十余尺。或至斋日。神光照烛。是闻二百亿罗汉之所造也。

　　末田地尊者(是鞠多尊者弟子)

　　北天竺瞢揭厘城东北。逾山越谷。逆上信度河。途路危险。山谷杳冥。或履絙索。或牵铁锁。栈道虚临。飞梁危构。㭬栈蹑隥。行千余里。至达丽罗川。即乌仗那国旧都也。多出黄金。及郁金香。达丽罗川中。大伽蓝侧有刻木慈氏菩萨像。金色晃昱。灵鉴潜通。高百余尺。末田底迦(旧云。末田地讹)阿罗汉之所造也。罗汉以神通力。携引匠人升睹史多天。亲观妙相。三返之后。功乃毕焉。自有此像。法流东派。又中天竺战主国。大城西北。伽蓝中窣堵波。无忧王之所建也。中有如来舍利一升。昔者世尊。当于此处。七日之中。为天人众类说妙法。其侧则有过去三佛座。及经行遗迹之处。邻此复有慈氏菩萨像。形量虽小。威神嶷然。灵鉴潜通。奇迹间起。

　　引正王

　　中天竺。憍萨罗国。西南三百余里。至黑峰山。岌然特起。峰岩峭险。既无崖谷。宛如全石。引正王为龙猛菩萨凿此山中。建立伽蓝。去山十数里。凿孔道。当其山下。仰凿疏石。其中则长廊步檐。崇台重阁。阁有五层。层有四院。并建精舍。各铸金像。量等佛身。妙穷工思。自余庄严。惟饰金宝。从山高峰。临注飞泉。周流重阁。交带廊庑。疏寮外穴。明烛中宇。初引正王。建此伽蓝也。人力疲竭。库藏空虚。功犹未半。心甚忧戚。龙猛谓曰。大王何故若有忧色。王曰。辄运大心。敢树胜福。期之永固。待至慈氏。功绩未成。财用已竭。每怀此恨。坐而待旦。龙猛曰。勿忧。崇福胜善。其利不穷。有此弘愿。无忧不济。今日还宫。当极欢乐。后再出游。历览山野。已而至此。平议营建。王既受诲。大石并变为金。王游见金。心口相贺。回驾至龙猛所曰。此日畋游。神鬼所惑。山林之中。时见金聚。龙猛曰。非鬼惑也。至诚所感故有此金。宜时取用。济成胜业。遂以营建。功毕有余。于是五层之中。各铸四大金像。余尚盈积。充诸帑藏。招集千僧。居中礼诵。龙猛菩萨。以释迦佛所宣教法。及诸菩萨所演述论。鸠集部别。藏在其中。故上第一层。惟置佛像。及诸经论。下第五层。居止净人。资产什物。中间三层。僧徒所舍。闻诸先志曰。引正营建已毕。计工人所食盐价。用九拘胝金钱(龙猛。旧云龙树。拘胝者。唐言百亿)。

　　嗢嗢罗(唐言上)罗汉

　　南天竺。珠利耶国。都城西不远。有故伽蓝。提婆菩萨与罗汉论义之所。初提婆菩萨。闻此伽蓝。有嗢嗢罗阿罗汉。得六神通。具八解脱。遂来远寻。观其风范。既至伽蓝。投罗汉宿。罗汉所居之处。惟置一床。提婆无以为席。乃聚落叶。指令就坐。罗汉入定。夜分方出。提婆于时陈疑。请决罗汉。随难为释。提婆寻声重质。第七转已。杜口不酬。窃运神通力。往兜率陀天。请问慈氏。慈氏为释。因而告曰。彼提婆者。旷劫修行。贤劫之中。当绍佛位。非尔所知。宜深礼敬。如弹指顷。还复本座。乃复抑扬妙义。剖析微言。提婆谓曰。此慈氏菩萨圣智之释也。岂仁者所能详究哉。罗汉曰。然。诚如来旨。于是避席礼谢。深加敬叹。

　　清辩论师

　　南天竺。大安达逻国。都城南不远。有大山岩。清辩论师住阿素洛宫。待见慈氏菩萨成佛之处。论师雅量弘远。至德深䆳。外示僧伽之服。内弘龙猛之学。静而思曰。非慈氏成佛。谁决我疑。于观自在菩萨像前。诵随心陀罗尼。绝粒饮水。时历三岁。观自在菩萨。乃现妙色身。谓论师曰。何所志乎。对曰。愿留此身。待见慈氏。观自在菩萨曰。人命危脆。世间浮幻。宜修胜善。愿生睹史多天。于斯礼觐。尚速得见。论师曰。志不可夺。心不可二。菩萨曰。若然者。宜往彼大安达逻国。城南山岩执金刚神所。至诚诵执金刚咒者。当遂此愿。论师于是往而诵焉。三岁之后。神乃谓曰。汝何所愿。若此勤励。论师曰。愿留此身。待见慈氏。观自在菩萨。指遣来请。成我愿者。其在神乎。神乃授秘方。而谓之曰。此岩石内。有阿素洛宫。如法行请。石壁当开。开即入中。可以待见。论师曰。幽居无睹。讵知佛兴。神曰。慈氏出世。我当相报。论师受命。专精诵持。复历三岁。初无异想。咒芥子以击石壁。豁而洞开。是时百千万众。观睹忘返。论师跨其户。而告众曰。吾久祈请。待见慈氏。圣灵警祐。大愿斯遂。宜可入此。同见佛兴。闻者怖骇。莫敢履户。谓是毒蛇之窟。恐丧身命。再三告语。惟有六人从入。论师顾谢。时众从容而入。入之既已。石壁还合。众皆恐嗟。恨前言之过也(阿修洛。旧曰阿修罗。此云非天)。

　　佛䭾䟦陀罗禅师

　　佛䭾䟦陀罗。此云觉贤。本姓释氏。迦维罗卫人。甘露饭王之苗裔也。博学群经。多所通达。少以禅律驰名。常与同学僧迦达多。共游罽宾国。同处积载。达多虽服其才明。而未测其人也。后于密室闭户坐禅。忽见贤来。惊问何来。答云。暂至兜率致敬弥勒。言讫便隐。达多知是圣人。未测深浅。后屡见贤神变。乃敬心祈问。方知得不还果(阿那含果也)。

　　德光论师

　　中天竺。秣底补罗国。德光论师。少而英杰。长而弘敏。博物强识。硕学多闻。本习大乘。未穷玄奥。因览毗婆沙论。退业而学小乘。作数十部论。破大乘纲纪。制俗书数十余部。非斥先进。所作典论。覃思佛经。十数不决。研精虽久。疑情未除。时有天军罗汉。往来兜史多天。德光愿见慈氏。决疑请益。天军以神通力。接上天宫。既见慈氏。长揖不礼。天军谓曰。慈氏菩萨。次绍佛位。何乃自高。敢不致敬。方欲受业。如何不屈。德光对曰。尊者此言。诚为指诲。然我出家弟子。慈氏菩萨。受天福乐。非出家之侣。而欲作礼。恐非所宜。菩萨知其我慢心固。非闻法器。往来三返。不得决疑。更请天军。重欲觐礼。天军恶其我慢。懱而不对。德光既不遂心。便起恚恨。即趣先林。修发通定。我慢未除。不时证果。

　　道法禅师

　　法。姓曹。炖煌人。弃家入道。专精禅业。亦时行神咒。后游城都。王休之。费铿之。请为兴乐香积二寺主。训众有法。常行分卫。不受别请及僧食。乞食所得。常减其分。以施虫鸟。每夕辄脱衣露坐。以饲蚊虻。如此者。累年。后入定。见弥勒放䐡中光。照三涂苦报。于是深加笃励。常坐不卧。元徽二年。于定中灭度。平坐绳床。貌如恒日(分卫。即乞食也)。

　　慧览禅师

　　览姓成。酒泉人。曾游西域。顶戴佛钵。仍于罽宾。从达摩比丘。咨受禅要。达摩曾入定。往兜率天。从弥勒受菩萨戒。后以戒法授览。还至于填国。复以戒法授彼方诸僧。乃归东土。宋文帝。请住钟山定林寺。孝武帝起中兴寺。复敕令京邑禅僧。皆随踵受业。

　　智严法师

　　严。西凉州人。弱冠出家。便以精勤著名。衲衣宴坐。蔬食永岁。志欲广求经诰。遂周流西国。咨受禅法功逾十载。请佛䭾䟦陀禅师东归。传法东土。元嘉四年。共沙门宝云。译出宝曜。广博严净。西天王等经。严昔未出家时。尝受五戒。有少亏犯。后入道受具足。常疑不得戒。每以为惧。积年禅观。而不能自了。遂更泛海。重到天竺。咨诸明达。值罗汉比丘。具以事问罗汉。罗汉不敢判决。乃为严入定。往兜率宫咨弥勒。弥勒答云。得戒。严大喜。于是步归。至罽宾。无疾而化。年七十八。

　　华手比丘

　　魏文帝三年。内敕设无遮大会。魏帝敕问。此土僧尼。得戒源由。有何证验。诸大德等。皆不能答。于时即有比丘。请向西国。问圣人。得戒源由。发足长安。到于天竺。见一罗汉。启曰。震旦僧尼。得戒以不。罗汉答曰。我是小圣。不知得否。汝在此住。吾为汝上升兜率。奉问弥勒世尊。得不得来报。即便入定。向兜率天。具问前事。弥勒答曰。僧尼并得戒讫。仍请证验。弥勒即取金花云。若边地僧尼得戒。愿金花入罗汉手掌。不得莫入。发愿既讫。将花按手。其花入掌中。高一尺影现。弥勒语曰。汝到震旦比丘所。亦当如我此法。罗汉下来。如弥勒语。以花按比丘手。即入掌中。高一尺影现。瑞应既征。其时即有远方道俗。来相钦仰。求受三归五戒者无数。即号为花手比丘。当去之时。有一十八人。自余慕住西国。或有冒涉流沙。风寒命过。唯有花手比丘。独还汉地。当本去日。有迦毗罗神现身。语花手比丘曰。道路悬远。多诸险难。弟子送师至彼。往来清吉。未还之间。魏文帝殿前。有金花空中现。文帝问太史曰。有何变怪。太史卜曰。西国正法。欲来到此。不盈一月。花手比丘。掌中金花来到此土。初至之一日。空里金花。即灭不现。大瑞既征。故戒福永传也。

　　戴颙处士

　　晋世有谯国。戴逵。字安道。风清概远。游心释教。且机思通赡。巧疑造化。至于和墨点采。刻形镂法。虽周人尽䇿之微。宋客象楮之妙。不能逾也。逵第二子颙。字仲若。素韵渊澹。雅好丘园。既负荷幽贞。亦继志才巧。逵每制像。常共参虑。济阳江夷。少与颙友。夷常托颙造观音像。致力罄思。欲令尽美。而相好不圆。积年无成。后梦有人告之曰。江夷于观音无缘。可改弥勒菩萨。颙即停手。驰书报江。信未及发。而江书已至。俱于此夕感梦。语事符同。颙喜于神应。即改为弥勒。于是触手成妙。初不稽思。光颜圆满。俄尔而成。有识赞仰。感悟因缘之匪差。此像旧在会稽龙华寺。寻二戴像制。历代独步。其所造甚多。并散在诸寺。难悉详录。

　　僧护比丘

　　护。本会稽剡县人。少出家。便克意苦节。戒行严净。后居石城山。隐岳寺。寺北有青石壁。直上数十余丈。当中央。有如佛𦦨光之形。上有丛树。曲干垂阴。护每经行至壁所。辄见光色焕炳。闻弦管歌赞之声。于是擎炉发誓。愿博山镌造。十丈石佛。以敬拟弥勒千尺之容。使凡厥有缘。同睹三会。以齐建武中。招结道俗。初就雕剪。疏凿移年。仅成面朴。顷之。护遘疾而亡。临终誓曰。吾之所造。本不期一生成办。第二身中。其愿方果。后有沙门僧淑。纂袭遗功。而资力莫由。未获成遂。至梁天监六年。有始丰令。吴郡陆咸罢邑还国。夜宿剡溪。值风雨晦冥。咸危惧假寐。忽梦见三道人来。告云。君识信坚正。自然安隐。有建安殿下。感患未瘳。若能治剡县。僧护所造石像。得成就者。必获平预。冥理非虚。宜相开发也。咸还都经年。稍忘前梦。后出门。乃见一僧云。去岁剡溪所属。建安王事。犹忆此不。咸当时矍然。答云不忆。道人笑曰。宜更思之。仍即辞去。咸悟其非凡。乃倒屣咨访。追及百步。忽然不见。咸豁然意解。具忆前梦。乃剡溪所见第三僧也。咸即驰启建安王。王即以上闻。敕遣僧祐律师。专任像事。王乃深信益加。喜踊充遍。抽舍金贝。誓取成毕。初僧祐未至一日。寺僧慧逞。梦见黑衣大神。翼从甚壮。立于龛所。商略分数。至明旦。而祐律师至。其神应若此。初僧护所创。凿龛过浅。乃铲入五丈。更施顶髻及身相。克成蓥磨将毕。夜中忽当州字处。色赤而隆起。今像胸州字处。犹不施金箔。而赤色在焉。像以天监十二年春就功。至十五年春竟。座躯高五丈。立形十丈。龛前架三层台。又造门阁殿堂。并立众基业。以充供养。其四远士庶。并提挟香花。万里来集。供施往还。轨迹填委。自像成之后。建安王所苦稍瘳。今年已康。复至唐。有越州法华山寺玄俨律师。乃当代名德。因睹斯像。虽金石丝竹四天之供施常闻。功德庄严十地之雕镌尚阙。乃内倾衣钵。外率檀那。布以黄金之色。镕以白银之相。铜锡铅锴。球琳琅玕。七宝由是浑成。八珍于焉具足。虽宝积献盖。界现三千。迦叶贡衣。金逾十万。如须弥之现于大海。若杲日之出于高山。此又俨之功德。不可思议者也。至明万历丙午仲冬。此像足生五色优昙华焉(州音万)。

　　僧旻法师

　　旻。姓孙氏。七岁出家。为僧回弟子。年十六。而回亡。哀容俯仰。丧礼毕。师仰昙景。安贫好学。不避炎雪。年二十六。讲成实论。先辈法师。高视当世。排竞下筵。于是名振日下。听众千余。孜孜善诱。曾无告倦。永元元年。敕于惠轮殿。讲胜鬘经。帝自临听。时有灵根寺道超比丘。勤学自励。愿明解如旻。梦有人言。僧旻法师。毗婆尸佛。已能讲说。君始修习。云何可等。但自加功。不患不随分得解。后大领悟。旻尝造弥勒佛。并诸供具。朝夕礼谒。乃梦见弥勒佛。遣化菩萨。送菩提树与之。菩萨曰。菩提树者。梁言道场树也。弟子颇宣其言。旻闻而勖之曰。礼有六梦。正梦唯一。乃是好恶之先征。故周立占梦之官。后代废之。正以俗人浇伪。亟多假托。吾前所梦。乃心想耳。汝勿传之。

　　慧思禅师

　　思。俗姓李氏。武津人也。少以弘恕慈育知名。尝梦梵僧劝令出俗。骇悟斯瑞。辞亲入道。日唯一食。不受别供。诵法华等经。三十余卷。数年之间。千遍便满。又梦梵僧数百。形服环异。上座命曰。汝先受戒。律仪非胜。安能开发。于正道也。既遇清众。宜更翻坛祈请师僧四十二人。加羯磨法。具足成就。后忽惊悟。方知梦受。自斯已后。克念翘专。得见三生所行道事。又梦弥勒弥陀。说法开悟。故造二像。并同供养。又梦随从弥勒。与诸眷属。同会龙华。心自惟曰。我于释迦末法。受持法华。今值慈尊。感伤悲泣。豁然觉悟。转复精进。灵瑞重沓。修寻定支。束身长坐。始三七日。发少静观。见一生来。善恶业相。因此惊嗟。倍复勇猛。慨无所获。自伤昏沉。生为空过。深怀惭愧。放身倚壁。背未至间。霍尔开悟。法华三昧。大乘法门。一念明达。不由他悟。

　　苏富娄

　　娄。乃宪法师弟子。宪遗嘱令依释道安。所造丈八金像。而娄不知模样。便铸。一冶遂成。无有缺少。当铸像时。雨花如李。遍一寺内。又于家内。造金铜弥勒像。高丈余。后梦宪。令其更造佛像。乃于梵云寺造大像。高五十九尺。事如别显。昔隋初秦孝王。后曾镇襄都。闻安师古像。形制甚异。乃遣人图之。于长安延兴寺造之。初铸之夕。亦感天乐雨花。大有灵瑞。像今现在延兴寺也。

　　法显禅师

　　显。姓丁氏。南郡江陵人。十二出家。依宝冥法师。服勤累载。咨询经旨。后依皓师。示以降心之术。因而返谷。静处闲居。旦资蔬水。中后绝浆。晏坐道安梅梁殿中。三十余载。此堂有弥勒像。并光趺高四十尺。八部围绕。弥天之所造也。其宝冠华帐。供具经台。并显所营。堂中五灯。昼夜不绝。忽一灯独炽。𦦨高丈余。又一夜着五色衣人。持一金瓶来奉。显一生乐疾。并信往业。受而不治。五十余年。足不出户。梦身坐宝殿。授四众戒。就床跏坐。俨然便绝(弥天。即道安法师)。

　　道积法师

　　积。河东安邑人。先讲涅槃。后敷摄论。并诸异部。往往宣传。及知命将邻。偏弘地持。以为诫勖之极。先沙门宝澄。隋初于普救寺。创营弥勒大像百尺。万工才登其一。不卒所愿。而澄早逝。乡邑蓍艾。请积继之。修建十年。雕妆都了。道俗庆赖。欣喜相并。初积受请之夕。梦二师子。于大像侧。连吐明珠。相续不绝。既觉。惟曰。兽王自在。则表法流无滞。宝珠自涌。乃喻财施无穷。冥运潜开功成斯在。即命工匠。图梦所见。于弥勒大像前。今犹存焉。像设三层。岩廓四合。上坊下院。赫奕相临。园硙田蔬。周环俯就。小而成大。咸积之功。贞观十年。九月十七日。终于本寺。春秋六十有九。未终三日。钟不发声。逝后如旧。众咸哀叹。

　　慧云法师

　　云。姓姚氏。湖湘人也。十岁往南岳。初祖禅师。禀承慈训。而能黠慧。好味经教。沉默如也。弱冠受具。自专护戒。且喜毗尼。寻罢讲科。专营福事。江北行化。来观梁苑。夜宿繁台。企望。随河北岸。有异气属天。质明入城寻睹。乃歙州司马宅。西北园中池沼。见澜漪中。有天宫影。参差楼阁。合沓珠璎。门牖彩绘。而九重仪像。逶迤千状。直谓兜率之宫院矣。云睹此异事。喜贯心膺。吾闻智严经说。琉璃地上现宫殿之影。此不思议之境界也。今决拟建梵宫。答其征瑞。往濮州属县。报成寺。发愿。为国摹铸弥勒像。举高一丈八尺。募人出赤金。于时施者委输。一铸克成。相好奇特。太极元年。五月十三日。改元延和。是岁下敕。凡寺院无名额者并毁。云所铸像。及造殿宇门廓。犹亏彩缋。遇新敕乃辍工。云于弥勒像前。泣泪焚香。告曰。若与此有缘。当现奇瑞。策悟群心。少顷。像首上放金色光。照曜天地。满城士庶。皆叹希有。是时生毁谤者。随丧两目。有舌肿一尺许者。远近传闻。争来瞻礼。舍施如山。乃全胜概。像坐垂趺。人观稽颡。涉恶报者。云望像。为其悔过。斯须。失明者重视。舌卷者能言。皆愿为寺之奴。持钟扫地也。

　　贞辩法师

　　辩。中山人也。少知出尘。长誓修学。克苦之性。人不堪其忧。一志听寻。暇则刺血书经。又针血画立观自在像。慈氏像等。尝因行道困息。有二天女。来相挠恼。辩誓之曰。我心匪石。吾以神光被汝。自此道胜。魔亦无踪。后归中山讲训。补故伽蓝。无不谐愿。有妇人陈氏。布发掩地。请辩踏之。撰上生经钞。为学者所贵。时号辩钞者。后终于此寺焉。

　　鸿楚法师

　　楚。字方外。姓唐氏。永嘉人也。梁太后赐紫衣并号。固让弗听。终不披着。所讲法华经。五十许座。尝撰上生经钞。一日楚之讲堂中。忽生莲华。重柎复叶。香气芬荂。楚讲贯外。深夜行道诵经。将逝之夕。灯光忽暗。经声绝微。告门人曰。劳尔给使。吾将往矣。于长兴三年六月五日无疾而化。

　　真表律师

　　表。百济人也。家在金山。世为弋猎。表多跷捷。弓矢最便。当开元中。逐兽之余。憩于田畎间。折柳条。贯虾蟆成串。置于水中。拟为食调。遂入山网捕。因逐鹿。路由山北归家。全忘取贯虾蟆。至明年春猎次。闻蟆鸣。就水。见去载所贯三十许虾蟆犹活。表于时叹惋。自责曰。苦哉。何为口腹。令彼经年受苦。乃绝柳条。徐轻放之。因发意出家。自思惟曰。我若堂下辞亲。室中割爱难离欲海。莫揭愚笼。由是迍入深山。以刀截发。苦到忏悔。举身扑地。志求戒法。誓愿要期弥勒菩萨授我戒法。夜倍日功。绕旋叩搕。心心无间。念念翘勤。经七昼宵。诘旦。见地藏菩萨。手摇金锡。为表䇿发。教发戒缘。作受前方便。感斯瑞应。叹喜遍身。勇猛过前。二七日满。有大鬼。现可怖相。而推表坠于岩下。身无所伤。匍匐就登石坛。加复魔相百端千绪。至第三七日。质明。有吉祥鸟鸣曰。菩萨来也。乃见白云若浸粉然。更无高下。山川平满。成银色世界。兜率天主。逶迤自在。仪卫陆离。围绕石坛。香风花雨。且非凡世之景物焉。尔时慈氏徐步而行。至于坛所。垂手摩表顶曰。善哉大丈夫。求戒如是。至于再三。苏迷卢可手攘却。尔心终不退。乃为授法。表身心和悦。如第三禅。意识与乐。根相应也。四万二千福河常流。一切功德寻发慈氏。躬授三法衣。瓦钵。复赐名曰。真表。又于膝下出二物。非牙非玉。乃签检之制也。一题曰九者。一题曰八者。各二字。付度表云。若人求戒。当先悔罪。罪福则持犯性也。更加一百八签。签上署百八烦恼名目。如来戒人。或九十日。或四十日。或三七日行忏。苦到精进。期满限终。将九八二签。参合百八者。佛前望空而掷。其签堕地。以验罪灭。不灭之相。若百八签。飞迸四畔。唯八九二签。卓然坛心而立者。即得上上品戒焉。若众签虽远。或一二来触八九签。拈观是何烦恼名。抑令前人重复忏悔已。正将重悔烦恼签。和八九者掷。其烦恼去者。名中品戒焉。若众签埋覆八九者。则罪不灭。不得戒也。设加忏悔。过九十日。得下品戒焉。慈氏重告诲云。八者新熏也。九者本有焉。嘱累已。天仗既回。山川云霁。于是表持天衣。执天钵。犹如五夏比丘。狥道下山。草木为其低垂覆路。殊无溪谷高下之别。飞禽鸷兽。驯伏步前。又闻空中唱告。村落聚邑言。菩萨出山来。何不迎接。时则人民男女。布发掩泥者。脱衣覆路者。毡罽氍毹承足者。华絪美褥填坑者。表咸曲副人情。一一迪践。有女子提半端白㲲。覆于途中。表似惊忙之色。回避别行。女子怪其不平等。表曰。吾非无慈不均也。适观㲲缕间。皆是狶子。吾恐伤生。避其误犯耳。原其女子。本屠家贩买。得此布也。自尔常有二虎。左右随行。表语之曰。吾不入郛郭。汝可导引至可修行处。则乃缓涉而行。三十里来。就一山坡。蹲跽于前。时则挂锡树枝。敷草端坐。四望信士。不劝自来。同造伽蓝。号金山寺焉。后人求戒。年年忏罪者绝多。今影堂中道具存焉(苏迷卢。即须弥山)。

　　兜率龟镜集卷上

　　音释

　　艳

　　(盐字去声。同艳。好而美也)

　　梼

　　(音陶。刚木亦音稠。一名梼着)

　　逶迤

　　(上音威。下音驼)

　　㭬栈

　　(上音诸。下音残上声。棚也。所谓栈道也)

　　帑

　　(音倘。金帛藏也)

　　覃

　　(音昙。及也。布也。深广也。长延也)

　　茶毗

　　(亦云阇维。此云焚烧)

　　禅那

　　(此云静虑)

　　馝馟

　　(上音弼。下音涂。皆香也)

　　沁

　　(侵字去声水名)

　　畎

　　(涓字上声。田中沟也。又六畎为一亩也)

　　罽

　　(音记。织毛为之亦北天竺国名)

　　氍毹

　　(上音渠。下音舒)

　　㲲

　　(音牒。细毛布也。又西国有屮实。如茧茧中丝如纑。名曰白㲲)

　　狶

　　(音喜。猪虱也)

　　郛

　　(音孚郭也)

　　伽蓝

　　(具云僧伽蓝。华言众园。谓众僧共居。则能生植道芽圣果也。此方名寺。或名院)
卍新纂续藏经第 88 册 No. 1643 兜率龟镜集


　　兜率龟镜集卷中

　　广州南海宝象林沙门释弘赞在犙辑

　　○中集　上生内院

　　上生经云。佛告优波离。佛灭度后。我诸弟子。若有精进。修诸功德。威仪不缺。扫塔涂地。以众名香。妙花供养。行众三昧。深入正受。读诵经典。如是等人。应当至心。虽不断结。如得六通。应当系念。念佛形像。称弥勒名。如是等辈。若一念顷。受八戒斋。修诸净业。发弘誓愿。命终之后。譬如壮士屈伸臂顷。即得往生兜率陀天。于莲花上。结加趺坐。五千天子。作天妓乐。持天曼陀罗花。摩阿曼陀罗花。以散其上。赞言。善哉善哉。善男子。汝于阎浮提。广修福业。来生此处。此处名兜率陀天。今此天主。名曰弥勒。汝当归依。应声即礼。礼已。谛观眉间白毫相光。即得超越九十亿劫生死之罪。是时菩萨。随其宿缘。为说妙法。令其坚固。不退转于无上道心。如是等众生。若净诸业。行六事法。必定无疑。当得生于兜率天上。值遇弥勒。亦随弥勒下阎浮提。第一闻法。于未来世。值遇贤劫一切诸佛。于星宿劫。亦得值遇诸佛世尊。于诸佛前。受菩提起。佛告优波离。佛灭度后。四部弟子。天龙八部人等。是诸大众。若有得闻弥勒菩萨摩阿萨名者。闻已欢喜。恭敬礼拜。此人命终。如弹指顷。即得往生。如前无异。但得闻是弥勒名者。命终亦不堕黑暗处。边地邪见。诸恶律仪。恒生正见。眷属成就。不谤三宝。天龙鬼神。若有欲生兜率天者。当作是观。系念思惟。念兜率陀天。持佛禁戒。一日至七日。思惟十善。行十善道。以此功德。回向愿生弥勒前者。当作是观。作是观者。若见一天人。坐一莲花。若一念顷。称弥勒名。此人除却千二百劫生死之罪。但闻弥勒名。合掌恭敬。此人除却五千劫生死之罪。若有礼敬弥勒者。除百亿劫生死之罪。设不生天。未来世中。龙华菩提树下。亦得值遇。发无上道心。佛说是语时。无量大众。顶礼如来。及弥勒足。绕百千匝。未得道者。各发誓愿。我等天人八部。今于佛前。发诚实誓。愿于未来世。值遇弥勒。舍此身已。皆得上生兜率陀天。世尊记曰。汝等及未来世修福持戒。皆当往生弥勒菩萨前。为弥勒菩萨之所摄受。作是观者。名为正观。若他观者。名为邪观。

　　金色猕猴

　　师子月佛本生经云。佛在王舍城。迦兰陀竹园。尔时众中。有一菩萨比丘。名婆须蜜多。游行竹园间。绿树上下。声如猕猴。或旋三铃。作那罗戏。时诸长者。及行路人。竞集看之。众人集时。身到空中。跳上树端。作猕猴声。耆阇崛山。八万四千金色猕猴。集菩萨所。菩萨复作种种变现。令其欢喜。时诸大众。各作是言。沙门释子。犹如儿戏。幻惑众人。所行恶事。无人信用。乃与鸟兽而作非法。如是恶声。遍王舍城。王闻此语。嫌诸释子。即敕长者迦兰陀曰。此诸释子。多聚猕猴。在卿园中。为作何等。如来知不。长者启王。婆须蜜多。作变化事。令诸猕猴。一时欢喜。诸天雨花。持用供养。为作何等。臣所不知。尔时大王。前后导从。往诣佛所。遥见世尊。身放光明。如紫金山。普合大众。同于金色。尊者蜜多。及八万四千猕猴。亦作金色。时诸猕猴。见大王来。作种种变。中有采花。奉上大王者。大王见已。与诸大众。俱至佛所。为佛作礼。右绕三匝。却坐一面。白佛言。此诸猕猴。宿有何福。身作金色。复有何罪。生畜生中。尊者蜜多。复宿殖何福。生长者家。出家学道。复有何罪。虽生人中。诸根具足。不持戒行。与诸猕猴。共为伴侣。歌语之声。悉如猕猴。使外道笑。惟愿世尊。为我分别。令我开解。佛告大王。谛听。善思念之。乃往过去无量亿劫之前。有佛出世。名曰然灯。彼佛灭后。有比丘。于山泽中。修行佛法。坚持禁戒。如人护眼。因是即得阿罗汉。时空泽中。有一猕猴。至罗汉所。见于罗汉。坐禅入定。即取罗汉坐具。披作袈裟。如沙门法。偏袒右肩。手擎香炉。绕比丘行。时彼比丘。从定觉已。见此猕猴。有好善心。即为弹指。告猕猴言。法子。汝今应发无上道心。猕猴闻说。欢喜踊跃。五体投地。敬礼比丘。复采花散比丘上。尔时比丘。即为猕猴说三归依。尔时猕猴。即起合掌。白言。大德。我今欲归依佛法僧。比丘为受三归已。次当忏悔。具说罪业。我得阿罗汉。能除众生无量重罪。如是殷勤三为忏已。告猕猴言。法子。汝今清净。是名菩萨。汝今尽形寿。受五戒已。求阿耨菩提。尔时猕猴依教受已。发愿已竟。踊跃欢喜。走上高山。悬树坠死。由受五戒。破畜生业。即生兜率天上。值一生补处菩萨。为说无上道心。即持天花。下空泽中。供养罗汉比丘。罗汉见已。即便微笑。告言。天王善恶之报。如影随形。终不相舍。猕猴天子白言。大德。我前身时。作何罪业。生猕猴中。复有何福。值遇大德。得免畜生。生于天上。罗汉答言。乃往过去。此阎浮提。有佛出世。名曰宝慧如来。至涅槃后。于像法中。有一比丘。名莲花藏。多与国王长者居士。而为亲友。邪命謟曲。不持戒行。身坏命终。落阿鼻狱。如莲花敷。满十八隔。具受诸苦。寿命一劫。劫尽更生。如是经历诸大地狱。满八万四千劫。从地狱出。堕饿鬼中。吞饮镕铜。经八万四千岁。从饿鬼出。复堕牛猪狗猴中。各五百身。缘前供养持戒。结誓重要。今复遇我。得生天上。持戒比丘。即我身是。放逸比丘。即汝身是。猕猴天子。闻此语已。心惊毛竖。忏悔前罪。即还天上。佛告大王。彼猕猴者。虽是畜生。一见罗汉。受持三归五戒。缘前功德。超越千劫。极恶重业。得生天上。值遇一生补处菩萨。从是已后。值佛无数。净修梵行。具六波罗蜜。住不退地。于最后身。次弥勒后。当成阿耨菩提。佛号师子月如来。佛告大王。欲知当来师子月佛者。今此会中婆须蜜多比丘是也。王闻此语。即起合掌。遍体流汗。悲泣雨泪。悔过自责。向婆须蜜多。头面着地。接足为礼忏悔前罪。佛告大王。欲知此等八万四千金色猕猴者。乃过去拘楼秦佛时。波罗奈国。拘睒弥国。二国之中。共有八万四千比丘尼。行诸非法。犯诸重禁。狂愚无智。如痴猕猴。见好比丘。视之如贼。时有罗汉比丘尼。名善安隐。俱为说法。复怀忿恨。时罗汉尼见诸恶人不生善心。即起慈悲。身升虚空。作十八变。时诸恶人。见变化已。各脱金环。散罗汉尼上。愿我生生。身作金色。前所作恶。今悉忏悔。时诸恶人。身坏命终。堕阿鼻地狱。次第历。至九十二劫。恒处地狱。从地狱出。五百身中。恒为饿鬼。从饿鬼出。一千身中。常为猕猴。身作金色。大王当知。尔时八万四千犯戒尼。骂罗汉尼者。今者会中。八万四千诸金色猕猴是也。尔时供养诸恶比丘尼者。今大王是。此诸猕猴。因宿习故。持花持香。供养大王。尔时污彼比丘尼者。今瞿迦梨。及王五百黄门是。佛告大王。身口意业。不可不慎。尔时王闻佛说。对佛忏悔。惭愧自责。豁然意解。得阿那含果。王所将八千人。求佛出家。并成罗汉。余一万六千人。皆发菩提心。八万诸天。亦俱发心。八万四千金色猕猴。闻昔因缘。惭愧自责。绕佛千匝。向佛忏悔。各发无上菩提心。随寿长短。命终之后。当生兜率天上。值遇弥勒。得不退转。更过百万亿那由他。阿僧祗恒河沙劫。当得成佛。八万四千。次第出世。共同一劫。劫名大光。同一佛号。并名金光明如来(古时禽兽能言语者。以彼堕落受畜生身日浅。今不能言者。由其流转地狱畜生道中日久。故不能解人言也)。

　　天女

　　首楞严三昧经云。佛告阿难。汝今见是二百天女合掌敬礼如来者不。阿难言。已见。佛言。是诸天女。已曾于昔五百佛所。深种善根。从是已去。当复供养。无数诸佛。过七百阿僧祇劫已。皆得成佛。号曰净王。是诸天女。命终之后。得转女身。皆当生于兜率天上供养奉事弥勒菩萨。

　　童子

　　生经云。时有五百幼童。相结为伴。日日游戏。俱至江水。聚沙兴塔。各言塔好。诸有善心。宿命福薄。时天卒雨。江水暴涨。流溺而死。佛告众人。五百童子。生兜率天。皆同发心。为菩萨行。佛放光明。令其父母。见子所在。佛遥呼五百幼童天子来。寻时皆至。住于虚空中。华散于佛下。稽首礼言。蒙世尊恩。虽身丧亡。得见弥勒佛。佛言善哉。卿等快计。知道至真。兴立塔寺。因是生天。见于弥勒。咨受法诲。佛为说经。咸然欢喜。立不退转。各白父母。勿复愁苦。努力精进。以法自修。父母皆发道意。天子礼佛。右绕三匝。忽然不现。还兜率天。

　　禽兽

　　心地观经云。过去世。迦叶如来。为诸禽兽。而说偈言。

　是身为苦本　　余苦为枝叶　　若能断苦本
　众苦悉皆除　　汝等先世业　　造罪心不悔
　感得不可量　　杂类受苦身　　若起殷重心
　一念求忏悔　　如火焚山泽　　众罪皆消灭
　是身苦不净　　无我及无常　　汝等咸应当
　深生厌离心

　　尔时无量诸禽兽等。闻此偈已。于一念心。至诚忏悔。便舍恶道。生第四天。奉觐一生补处菩萨。闻不退法。究竟涅槃。

　　野干

　　未曾有因缘经云。昔毗摩国。徙陁山。有一野干。为师子所逐。堕一丘野井已经三日。安心分死。自说偈言。

　一切皆无常　　恨不饷师子　　奈何死厄身
　贪命无功死　　无功已可恨　　复污人中水
　我悔十方佛　　愿垂照我心　　前代诸恶业
　现偿皆令尽　　从是值明师　　修行尽作佛

　　时天帝释闻之。与八万诸天。到其井侧。曰不闻圣教。久处幽冥。向说非凡。愿更宣法。野干答曰。天帝无训。不识时宜。法师在下。自处其上。初不修敬。而问法要。帝释于是以天衣接取。叩头忏悔。忆念我昔。曾见世人。先敷高座。后请法师。诸天即各脱宝衣。积为高座野。干升座。曰有二大因缘。一者说法开化人天福无量故。二者为报施食恩故。天帝白曰。得免井厄。功报应大。云何恩不及耶。答曰。生死各宜。有人贪生。有人乐死。有愚痴人。不知死后更生。违远佛法。不值明师。贪生畏死。死堕地狱。有智慧人。奉事三宝。遭遇明师。改恶修善。如斯之人。恶生乐死。死生天上。天帝曰。如尊所诲。全命无功者。愿闻施食施法。答曰。布施饥饿。济一日之命。施珍宝者。济一世之乏。增益生死。说法教化者。能令众生出世间道。得三乘果。免三恶道。受人天乐。是故佛说。以法作施。功德无量。天帝曰。师今此形。为是业报。为是应化。答曰。是罪非应。天帝曰。我谓是圣。方闻罪报。未知其故。愿闻因缘。答曰。昔生波罗奈国。波头摩城。为贫家子。刹利之种。幼怀聪朗。特好学习。至年十二。逐师于山。不失时节。经五十年。九十六种经书。靡所不达。皆由和尚之恩。其功难报。由先学慧。自识宿命。由受王位。奢淫着乐。报尽命终。生地狱畜生。(自下云云。略而不述)时天帝释。与八万诸天。从受十善。欲还天宫。问曰。和尚何时舍此罪报。得生天上。野干曰。克后七日。当舍此身。生兜率天。汝等便可愿生彼天。多有菩萨说法教化。时野干一心。专念十善行法。不行求食。七日命终。生兜率天宫。复识宿命。复以十善教化诸天(野干。似狐而小。色青黄如狗。巢于绝岩高木上)。

　　须达长者(亦名给孤独)

　　时须达共舍利弗。往舍卫城外。规图精舍基址。须达自手捉绳一头。舍利弗自捉一头。共经精舍。时舍利弗。欣然含笑。须达问言。尊者何故笑。答言。汝始于此经地。六欲天中。宫殿已成。即借彼道眼。悉见六天。严净宫殿。问舍利弗言。六天。何处最乐。舍利弗言。下三天色染。上二天憍逸。第四天中。少欲知足。恒有一生补处菩萨。来生其中。法训不绝。须达曰。我正当生第四天中。出言已竟。余宫悉灭。唯第四天。宫殿湛然。杂阿含经云。给孤独长者疾病。佛自往看之。记其得阿那含果。乃至命终。生兜率陀天。恒下来礼拜佛。听法已。还归天上(此据迹中。说其得小果。若论其实。是大菩萨)。

　　无著世亲菩萨(世亲旧云天亲)

　　无著菩萨。天竺健䭾逻国人也。佛去世后一千年中。诞灵利见。承风悟道。从弥沙塞部出家修学。顷之。回信大乘。其弟世亲菩萨。于说一切有部。出家受业。博闻强识。达学研机。无著弟子佛陀僧诃。(唐言师子觉)者。密行莫测。高才有闻。二三贤哲。每相谓曰。凡修行业。愿睹慈氏。若先舍寿。得遂宿心。当相报语。以知所至。其后师子觉。先舍寿命。三年不报。世亲菩萨寻亦舍命。时经六月。亦无报命。时诸外道。咸皆讥诮。谓世亲菩萨及师子觉。流转恶趣。遂无灵鉴。其后无著菩萨。于夜初分。方为门人教授定法。灯光忽翳。空中大明。有一天人。乘虚下降。即进阶庭。敬礼无著。无著曰。尔来何暮。今名何谓。对曰。从此舍寿命。往睹史多天。慈氏内众。莲花中生。莲花才开。慈氏赞曰。善来广慧。善来广慧。旋绕才周。即来报命。无著菩萨曰。师子觉者。今何所在。曰我旋绕时。见师子觉。在外众中。耽着天乐。无暇相顾。讵能来报。无著菩萨曰。斯事已矣。慈氏何相。演说何法。曰慈氏相好。言莫能宣。演说妙法。义不异此。然菩萨妙旨。清畅和雅。闻者忘倦。受者无厌。云云(今人皆谓师子觉耽着天乐。以此为病。然生兜率。本为求见弥勒。亲承法诲。悟无生忍。岂求天乐。既无耽乐之念。何患不生内众。又其师子觉。初心发愿。所祈谁知。既云密行莫测。岂可得而思议哉)。

　　道安法师

　　安姓卫氏。常山扶抑人也。少出家。驱役田舍。至于三年。执勤就劳。曾无怨色。数岁之后。方启师求经。师与辩意经一卷。可五千言。安赍经入田。因息就览。暮归以经还师。更求余者。师曰。昨经未读。今复求耶。答曰。即已闇诵。师虽异之。而未信也。复与成具光明经一卷。减一万言。赍之如初。暮复还师。师执经覆之。不差一字。师大惊嗟。而异之。后为受具戒。恣其游学。至邺。遇佛图澄。澄见而嗟叹。与语终日。众见形貌不称。咸共轻。怪澄曰。此人远识。非尔俦也。因事澄为师。澄讲。安每覆述。后住受都寺。徒众数百。常宣法化。其所注般若。道行。密迹。安般。诸经。并寻文比句。为起尽之义及析疑甄解。凡二十二卷。序致渊富。妙尽深旨。条贯既序。文理会通。经义克明。自安始也。时符坚遣使送外国金像。结珠弥勒像。金缕绣像。织成像。各一尊。后住长安五重寺。僧众数千。大弘法化。初魏晋沙门。依师为姓。故姓各不同。安以为如来大师之本。尊莫过释迦。乃以释命氏。后获增一阿含经。果称四河入海。无复河名。四姓为沙门。皆称释种。既悬与经符。遂为永式。安每与弟子法遇等。于弥勒前立誓。愿生兜率。后至秦建元二十一年正月二十七日。忽有异僧。形甚庸陋。来寺寄宿。寺房既窄。处之讲堂。时维那直殿。夜见此僧。从牕隙出入。遽以白安。安惊起礼。讯问其来意。答云。相为而来。安曰。自惟罪深。讵可度脱。彼答云。甚可度耳。然须更浴圣僧。情愿必果。具示浴法。安请问来生。所生之处。彼乃以手虚拨天之西北。即见云开。备睹兜率胜妙之报。尔夕大众数十人。悉皆同见。安后营浴具。见有非常小儿。伴侣数十。来入寺戏。须臾就浴。果是圣应也。至其年二月八日。忽告众曰。吾当去矣。是日斋毕。无疾而卒。初安生。而便左臂生一皮。广寸许。着臂。捋可上下。唯不得出手。后宣律师问天神。乃知安是印手菩萨也。

　　竺僧辅法师

　　辅邺人也。少持戒行。执志坚苦。学通诸论。兼善经法。道振伊洛。一都宗事。值西晋饥乱。辅与释道安等。隐于濩泽。研精辩析。洞尽幽微。后憩荆州上明寺。单蔬自节。礼忏翘劝。誓生兜率。仰瞻慈氏。时琅玡王忱。为荆州刺史。闻辅贞素。请为戒师。一门宗奉。后未亡二日。忽云。明日当去。至于临终。妙香满室。梵响相系。道俗奔看。来者万数。是日后分。无疾而化。春秋六十。戒腊未闻。

　　昙戒法师

　　戒。一名慧精。姓卓。南阳人。居贫务学。游心坟典。后闻法道法师讲放光经。乃借衣一听。遂深悟佛理。废俗从道。事安公为师。博通三藏。诵经五十余万言。常日礼佛五百拜。晋临川王。甚重之。后笃疾。常诵弥勒尊佛名。不辍心口。弟子智生侍疾。问。何不愿生安养。戒曰。吾与和尚等八人。同愿生兜率。和尚及道愿等。皆已上生。吾未得去。是故有愿耳。言毕。即有光照于身。容貌更悦。遂奄尔迁化。春秋七十。仍葬安公墓右。

　　玄藻尼

　　藻本姓路。吴郡人。安荀女也。藻年十余岁。身婴重疾。良药必进。日增无损。时太玄台寺。释法济。语安荀曰。恐此病由业。非医所消。贫道案经云。若履危苦。能归依三宝。忏悔求愿者。皆获甄济。君能与女。并捐弃邪俗。洗涤尘秽。专心一向。当得痊愈。安荀然之。即于宅内设观音像。澡心洁意。倾诚戴仰。扶疾稽颡。专念相续。经七日。初夜忽见金像。高尺许。三摩其身。从首至足。即觉沉痾豁然消愈。既灵验在躬。遂求出家。精勤匪懈。诵法华经。菜食长斋。三十七载。常翘心注想。愿生兜率。宋元嘉十六年。诵弥勒佛名。寂然而逝。

　　光静尼

　　静。本姓胡。名道婢。吴兴东迁人也。幼出家。随师住广陵中寺。静少而厉行。长习禅思。不食甘肥。将受大戒。绝谷[飢-几+因]松。具戒之后。积十五年。虽心识鲜明。而体力羸惫。祈诚慊到。每辄感劳。动经晦朔。沙门法成谓曰。服食非佛盛事。静闻之。还食粳粮。倍加勇猛。精学不倦。从学观行者。常百许人。元嘉十八年五月遇疾。曰我厌苦此身。其来久矣。于是牵病忏悔。不离心口。性理恬明。神气怡恍。至十九年岁旦。饮粒皆绝。属念兜率心心相续。如是不断。至四月八日夜。殊香异相。满虚空中。其夜示寂。

　　慧琼尼

　　琼。本始钟。广州人也。履道高洁。不味鱼肉。年垂八十。志业弥勒。常衣刍麻。不服绵纩。纲纪寺舍。兼行讲说。元嘉十八年。宋江夏王世子。母王氏。以地施琼。琼修立为寺。号曰南永安寺。至二十二年。兰陵萧承之。为起外国塔。琼于元嘉十五年。创造菩提寺。堂殿坊宇。皆悉严丽。以元嘉二十四年。随孟顗之会稽。敕弟子云。吾死后不须埋藏。可借人剥裂身体。以食众生。至于终尽。不忍屠割。乃告句容县令舆着山中。使鸟兽自就啖之。经十余日。俨然如故。颜色不异。令使村人以米散尸边。鸟食远处。近尸之粒皆在。弟子慧朗。在都闻之。奔驰奉迎。还葬高座寺前冈。坟上起塔云(琼一生苦节。志乐弥勒。故得终尽异人。乃上生之明证也)。

　　净秀尼

　　秀。本姓梁。安定人。祖畴征虏司马。父粲之。龙川县都乡侯。秀幼而聪睿。好行慈仁。七岁自然持斋。家中请僧转涅槃经。闻断鱼肉。即便蔬食。从外国沙门普练。咨受五戒。精勤奉持。礼拜读诵。昼夜不休。年十二。便求出家。父母禁之。及手能书。常自写经。至二十九。方得听许。为青园寺首尼弟子。事师竭诚。犹惧弗及。三业勤修。夙夜匪懈。僧使众役。每居其首。䟦涉勤劬。触事关涉。进止俯仰。必遵律范。善神敬护。常在左右。时有马先生。世呼为神人也。见秀。记言。此尼当生兜率。尝三人同于佛殿内座。忽闻空中声。状如牛吼。二人惊怖。惟秀惔然。还房取烛登阶。复闻空中语曰。诸尼避路。秀禅师归。后时与诸尼同坐。一尼暂起还房。见一人抵掌止之曰。莫扰秀尼。欲请晖法师讲十诵律。但有钱一千。忧事不办。夜梦见雁鹊鹆雀子。各乘车。大小称形。同声唱言。我当助秀尼讲。及至经营有七十檀越。争设妙供。宋元嘉七年。外国沙门求那䟦摩至都。律范清高。秀更从受戒。麻衣藿食。同住十余人。皆以禅定为业。秀手写众经。别立经台。在于寺内。娑伽罗龙王兄弟二人。现迹弥日。示其拥护。知识往来无不见者。每奉诸圣僧果食。必有异迹。又尝七日供养。礼忏胡跪。摄心注想。即见二梵僧。举手共语。一称弥佉。一称毗呿罗。所著袈裟。色如熟桑葚。秀即以泥染衣色令如所见。他日又请阿耨达池。五百罗汉。复请罽宾国。五百罗汉。及京邑大德。见一梵僧。合众疑之。即借问。云。从罽宾来。始行十余步。奄忽不见。又曾浴圣僧内外寂静。唯有㰕杓之声。其诸瑞异。皆类此也。齐文惠帝。竟陵文宣王。厚相礼待。供施无废。年耆力弱。复不能行。听乘舆至内殿。五年六月十七日。苦心闷乱。不复饮食。彭城寺惠全法师。六月十九日。梦见一柱殿。严丽非常。谓兜率天宫。见净秀在其中。全即嘱之。得生妙处。勿忘将接。秀曰。法师是丈夫。弘通经教。自应居胜地。全闻秀病往看之。述梦中事。至七月十三日少间。自梦见幡盖乐器。在佛殿西北。二十日请相识僧会别。二十七日告诸弟子曰。我升兜率天宫。言毕而寂。年八十九(经云。若有比丘。及一切大众。不厌生死。乐生天者。爱敬无上菩提心者。欲为弥勒作弟子者。当作是观。作是观者。应持五戒。八斋。具足戒。身心精进。不求断结。修十善法。一一思惟兜率陀天上。上妙快乐。作是观者。名为正观。若他观者。名为邪观。不求断结者。是大乘菩萨。留惑度生。非同二乘取证灰身。断智涅槃。自出生死者。比也秀摄心注想。依经作观。故圣境现也)。

　　彦琮法师

　　琮。俗缘李氏。赵郡伯人也。世号衣冠。门称甲族。少而聪敏。才藻清新。识洞幽微。情符水镜。遇物斯览。事罕再详。初投信都。僧边法师。因试令诵须大拏经。减七千言。一日便了。更诵大方等经。数日亦度。至年十岁。方许出家。改名道江。以慧声洋溢。如江河之望也。齐武平初。年十有四。晋阳延入宣德殿。讲仁王经。帝亲临御筵。文武咸侍。皇太后。及以六宫。同升法会。敕侍中高元海。扶琮升座。接侍上下。而神气坚朗。希世惊嗟。析理开神。咸遵景仰。及受具戒。专习律检。进讨行科。时炀帝延入高第。令住内堂。讲金光明。胜鬘。般若等经。然而东夏所贵。文颂为先。中天师表。梵音为本。琮乃专寻叶典。日诵万言。故大品。法华。维摩。楞伽。摄论。十地等。皆亲传梵音。受持读诵。每日闇阅。要周乃止。大业二年下敕。于洛阳上林园。立翻经馆以处之。凡前后译经。合二十三部。一百许卷。制序述事。备于经首。大渐之晨。即大业六年。七月二十四日。虽形羸而神爽。问弟子曰。斋时至未。对曰。未也。还瞑目而卧如此再三。乃回身引颈。向门视日。斋时已至。吾其终矣。索水盥手焚香。迎弥勒画像。合掌谛观。开目闭目。乃经三四。如入禅定。奄尔而终。持纩属之。方知已绝。春秋五十有四。戒腊未闻(叶典者。天竺以贝多罗叶书写经卷。故曰叶典)。

　　慧頵法师

　　頵姓李氏。江夏人。于远行龙泉二寺。造金铜弥勒像各一躯。坐高一丈五尺。用结来生之缘也。有吴县令陈士绰者。排繁徙义。倾仰法音。请讲法华。涅槃。文轴才竟。疲役增劳。即以尘尾付嘱学士智奘曰。强学待问。无惮慧风。师逸功倍。不惭屡照。誓言既止。怡然冥目。以贞观四年十月。终于通玄。春秋六十有七。学士弟子等。千余人。哀泗伤心。共树高碑焉(临终怡然自若。乃上生之明证诚结来生之缘。愿力所致若是乎)。

　　玄奘法师

　　奘。本名袆。俗姓陈氏。汉太丘仲弓之后。祖康北齐国子博士。父惠早通经术。长八尺。明眉目。拜江陵令。解缨而退。师之兄。即长捷法师也。日授精理。旁谦巧论。年十一。诵维摩法华。卓然梗正。不偶时流。口诵目缘。略无闲缺。时东都盛弘法席。涅槃摄论。阿毗昙等论。一闻不忘。见称昔人。随言镜理。莫不凿穷岩穴。时皆讶其忆念之力。终古罕类也。年二十有一。私自惟曰。学贵经远。义重疏通。钻仰一方。未成探赜。若不轻生殉命。誓往天竺。何能具觌成言。时年二十九也。以贞观三年三月。西寻圣迹。径往姑臧。渐至炖煌。路由天塞。裹粮吊影。前望悠然。但见平沙。绝无人径。回遑委命。任业而前。备经危难。达伊吾高昌。高昌王给以货资。传送突厥展转将送。雪山诸蕃梵国。具睹五天竺境。经历一百五十余国。以贞观十九年正月二十四日。届于京郊之西。道俗相趋。屯赴阗𨶮。数十万众。如值下生。召入内殿。面奉天颜。谈叙真俗。无爽帝旨。从卯至酉。不觉时延。即陈翻译。帝曰。自法师行后。造弘福寺。其处虽小。禅院虚静。可为翻译。所须人物吏力。并与玄龄商量。务令优给。又敕云。所须官人助翻者。已处分讫。其碑朕自作。及碑成。请神翰自书。蒙特许。克日送寺。京寺咸造幢盖。又敕王公已下。太常九卿。及两县妓乐。车从千余乘。驻弘福寺。上居安福门。俯临将送。京邑士女。列于道侧。自北之南。二十余里。充仞衢街。光俗兴法。无与俦焉。奘生常以来。愿见弥勒。及游西域。又闻无著兄弟。皆生彼天。又频祈请。咸有愿证。怀此专至。益增翘励。后至玉华。但有隙次无不发愿。生睹史多天。见弥勒佛。自翻大般若经六百卷了。惟自䇿勤。行道礼忏。麟德元年。告翻经僧。及门人曰。有为之法。必归磨灭。泡幻形质。何得久停。行年六十五矣。必卒玉华。于经论有疑者。今可速问。闻者惊曰。年未耆耄。何出此言。报曰。此事自知。遂往辞佛。先造俱胝十亿像。所礼忏辞别。告寺僧曰。奘必当死。经云。此身可恶。犹如死狗。奘既死已。近宫寺山。静处藏之。因既卧疾。开目闭目。见大莲花。鲜白而至。又见伟相。知生佛前。命僧读所翻经论名目已。总有七十三部。一千三百三十卷。自怀忻悦。总召门人。有缘并集。无常将及。急来相见。对寺僧门人辞诀。并遗表讫。便默念弥勒。令傍人称曰。南谟弥勒如来。应正等觉。愿与含识。速奉慈颜。南无弥勒如来。所居内众。愿舍命已。必生其中。至二月四日。右胁累足。右手支头。左手䏶上。铿然不动。有问何相。报曰。勿问。妨吾正念。至五日中夜。气绝神逝。迄两月颜色如常。又有冥应。略故不述。下敕葬日。听京城僧尼。幢盖往送。于是素盖素幢。浮空云合。哀笳哀梵。气遏人神。四俗以之悲伤。七众惜其沉寂。帝亲临城望送。敕同如来金棺银椁。殡葬于白花原。四十里中。后敕改葬樊川。乃又出之。众咸叹异。经久埋瘗。色相如初。自非愿力所持。焉能致此(详载本传)。

　　道宣律师

　　宣。姓钱氏。丹徒人也。母梦月贯其怀而娠。复梦梵僧语曰。汝所妊者。即梁朝僧祐律师。祐则南齐剡溪隐岳寺僧护也。宜从出家。崇树释教云。凡十二月在胎。四月八日降𧩙。九岁能赋。十五厌俗。诵习诸经。依智頵律师受业。十六落发。专精克念。感舍利现于宝函。从智首律师受具。习律才听一遍。方议修禅。頵师呵曰。夫适遐自迩。因微知章。修舍有时。功愿须满。未宜即去律也。抑令听二十遍已。乃坐山林。行定慧。晦迹于终南。行般舟定。时有群龙礼谒。若男若女。化为人形。尝送异华一奁。形似枣华。大如榆荚。香气馝馟。数载宛然。又供奇果。味甘色洁非人间所遇也。上诏与奘师翻译。撰疏钞等。二百二十余卷。三衣皆纻。一食唯菽。行则仗䇿。坐不倚床。蚤虱从游。居然自得。尝筑一坛。俄有长眉僧谈道。识者其实宾头卢也。复有三果梵僧。礼坛赞曰。自佛灭后。像法住世。兴发毗尼。唯师一人也。干封年初。冥感天人来谈律相。言钞文轻重。义中舛误。皆译者之过。非师之咎。请师改正。故今所行著述。多是重修本也。贞观中。曾隐沁部云室山。人睹天童给侍左右。于西明寺。夜行道。足跌前阶。有物扶持。履空无害。熟顾视之。乃少年也。宣遽问。何人中夜在此。少年曰。某非常人。即北方毗沙门天王之子那吒也。护法之故。拥护和尚。时之久矣。宣曰。贫道修行。无事烦太子。太子威神自在。西域有可作佛事者。愿为致之。太子曰。某有佛牙。宝掌虽久。头目犹舍。敢不奉献。俄授于宣。宣保持供养焉。复次庭除。有一天来礼谒。谓曰。律师当生睹史天宫。持物一苞云。是棘林香。尔后十旬。安坐而化。则干封二年十月三日也。春秋七十二。僧腊五十二。累门人窆于坛谷石室。高宗下诏。令崇饰图写师之真相。盖追仰道风也。师之持律声振竺干。师之编修。美流天下。是故无畏三藏到东夏朝谒。帝问自远而来。得无劳乎。欲于何方休息。三藏奏曰。在天竺时。常闻西明寺宣律师。秉持第一。愿往依止焉。敕允之。至懿宗咸通十年十月。敕谥曰。澄照。塔曰净光。先所居久在终南。故号南山律宗焉。

　　窥基法师

　　基。字洪道。姓尉迟氏。京兆长安人也。隋代州西镇将。乃基祖焉。考讳宗。唐左金吾将军。松州都督。江由县开国公也。基母裴氏。梦掌月轮吞之。寤而有孕。及诞。与群儿弗类。数方诵习。神晤精爽。奘师始因陌上。见其眉秀目朗。举措疏略。曰将家之种。不谬也哉。脱或因缘相扣。度为弟子。则吾法有寄矣。复念在印度时。计回程次。就尼犍子边。占得卦甚吉。彼云。师但东归。哲资生矣。遂造将军之门。化令出家。父曰。伊类粗悍。那胜教诏。奘曰。此之器度。非将军不生。非某不识。父虽然诺。基亦强拒。激勉再三。拜以从命。至年十七。奉敕为奘弟子。学五天竺语。解纷开结。统综条然。闻见者。无不叹伏。年二十五。应诏译经。讲通大小乘教。造疏计可百本。后游五台。至西河古佛寺宿。梦见山下。有无量人。唱极苦声。有天童子。持纸二轴。及笔投之。及旦。过信度寺中。有光久而不灭。寻视之。数轴发光者探之。得弥勒上生经。乃忆前梦。必慈氏令我造疏。通畅其理耳。遂援毫次。笔锋有舍利二七粒而陨。如吴含桃许大。红色可爱。次零然而下者。状如黄梁粟粒。基随处化徒。获益者众。恒与翻译旧人往还。屡谒宣律师。宣每有诸天使者执事。或告杂务。尔日基去。方来。宣怪其迟暮。对曰。适者大乘菩萨在此。善神翼从者多。我曹神通为他所制故尔。以永淳元年壬午示疾。至十一月十三。卒于慈恩寺翻经院。春秋五十一。法腊无闻。基生常勇进。造弥勒像。对其像。日诵菩萨戒一遍。愿生兜率。求其志也。乃发通身光瑞。烂然可观。凡今天下佛寺图形。号曰百本疏主。高宗制赞。名讳上字。故云大乘基。今海内呼慈恩法师焉(世有愚人。谤宣师为小乘。故基至而天使者避去。言天使者。即南方天王将军之使者。言善神者。或天将军。或护法神王。其使者。犹仆隶也。此其神之有尊𢍉。岂关人之有大小。言大乘菩萨者。乃使者尊基师之称也。非谓宣师小。而称彼大也。昔宣师行道失足阶下。北天王那吒太子。亲为捧之。后示疾十月。天王奉候不少。况宣师与基师共生内院同证不退。又何大小之分耶。愚人证见。私秪圣贤。自取殃累耳)。

　　法上法师

　　上。姓刘氏。朝歌人也。五岁入学。七日通章。八岁略览。经诰。博尽其理。九岁阅涅槃经。即生厌世。至于十二。杸禅师道药而出家焉。诵维摩法华。才浃二旬。两部俱度。创讲法华。酬抗疑难。无不叹伏。而形色非美。故时人谚曰。黑沙弥若来。高座逢灾也。后值时险。衣食俱乏。专意涅槃。无心饥冻。故一粒之米。加之以菜。一衣为服。兼之以草。练形将尽。而精神日进。乃投光而受具焉。既慧业有闻。众皆陈情。乃讲十地。地持。楞伽。涅槃等部。轮次相续。并著文疏。所得施利。造一山寺。山之极顶。造弥勒堂。众事庄严。备殚华丽。四事供养。百五十僧。及齐破法湮。不及山寺。上私隐俗服。习业如常。愿若终后。觐睹慈氏。如有残年。愿见隆法。更一顶礼慈氏如来。形羸微笃。设舆坐之。弟子扛举。往升山寺。合掌三礼。右绕三周。便还山舍。诵维摩胜鬘。卷讫而卒。春秋八十六。即周大象二年七月十八日也。

　　昙衍法师

　　衍。姓夏侯氏。南兖州人。初生之时。牙齿具焉。世俗异之。七岁从学。聪敏绝伦。十五擢为州都公事。有隙便听释讲。十八举秀才贡。过听光公法席。即禀归戒。弃舍俗务。专功佛理。学流三载。绩邻前达。年二十三。投光出家。即为受戒。听涉无暇。乃捐食息。由是讲事无废。毗赞玄理。以开皇元年。二月十八日。忽告侍人。无常至矣。便念弥勒佛名。声气俱尽。于时正中。傍僧同观。颜色怡悦。时年七十有九。自衍之生也。殊相感人。而立操贞直。但见经像。必奉礼迎送。道遇贫陋。必悲怜垂泣。恒乐听戒。生来两阙。维摩胜鬘。日缘一遍。未终之前。有梦见衍朱衣螺发颁垂于背。二童侍之升空。而面北高逝。寻尔便终。时共以为天道者矣。

　　道丕法师

　　丕。长安贵胄里人也。母许氏。为求其息。常持观音普门品。忽梦神光烛身。因尔妊焉。及其诞生。如天童子。七岁忽绝荤膻。每游精舍。怡然忘返。遂白母往保寿寺。礼继能法师。尊为轨范。九岁善梵音礼赞。十九岁学通金刚经义。便行讲贯。至二十七岁。遇曜州牧娄继英。招丕住洛阳福先弥勒院。即晋道安翻经创洛之地也。天祐三年丙寅。济阴王赐紫衣。后唐庄宗署大师曰广智。丕精勤不懈。一佛一礼佛名经。法华。金刚。仁王。上生四经。逐一字一礼。然其行头陀十二行。乞食时至。二弟子随行。又立礼首楞严经二年。以显德二年乙卯六月八日微疾。十日令弟子早营粥食。告云。今有首楞严菩萨众多相迎。令鸣椎。俄然而化。春秋六十七。僧腊四十七。首楞严菩萨。惟内院多。今相迎。乃上生之明证也。

　　兜率龟镜集卷中

　　音释

　　雕

　　(与雕同。治玉也)

　　锴

　　(音楷。好铁也)

　　球琳

　　(上音球。下音林。皆美玉也)

　　荂

　　(音夸。花荣也)

　　六事法

　　(念佛。法。僧。施。戒。天。也)

　　饷

　　(音商去声。馈也。进食于尊也)
卍新纂续藏经第 88 册 No. 1643 兜率龟镜集


　　兜率龟镜集卷下

　　广州南海宝象林沙门释弘赞在犙辑

　　○中集之余

　　宝袭法师

　　袭。贝州人。僧休法师之弟子。十八归依。诵经为业。后听经。偏以智度论为宗。布响关东。高问时杰。从休入京。训勖为任。有弟子明洪。善大论。亦以荣望当时。绍宗师业。召入普光寺。时复弘法。而专营浴供。月再洗僧继踵安公。归心慈氏。故得临终正念。嘱望而升兜率也。

　　智晓禅师

　　晓。不详氏族。招集禅徒。自行化俗。供给定学。自知终日。急唤汰禅师付嘱讫。上佛殿礼辞。遍寺僧众。咸乞欢喜。于禅居寺。大斋将散。谓汰曰。吾往兜率天听般若去。汰曰弟前去。我七日即来。其夜三更坐亡。至四更识神往遍学寺。寺相去十里。至汰禅师床前。其明如昼。云晓欲远逝。故来相别。不得久住。汰送出三重门外。别讫。入房踞床。忽然还暗。弟子问云。闻师与人语声。取火通照。三门并闭。方悟晓之神力。出入无间。即遣往问。果云已逝。汰后七日。无何坐终。其二髅骨。全成无缝。又有吴纯等禅师。多有灵异。相从坐化。略不叙之。

　　智晞禅师

　　晞。姓陈氏。颖川人。童稚不群。幼怀物外。见老病死。达世浮危。誓出尘劳。访寻胜境。伏闻智者。抗志台山。安禅佛陇。警训迷途。为世津导。丹诚驰仰。远泛沧波。年登二十。始获从愿。一得奉值。即定师资。律仪其足。禀受禅诀。加修寂定。如救头然。闻东山铜钟声。大音震谷。便云。噫。唤吾也。未终数日。语弟子云。吾命无几。可作香汤。洗浴适意。山中鸟兽。异色殊形。常所不见者。并皆来集房侧。履地腾空。悲鸣唤呼。经日方散。以贞观元年十二月十七日夜。跏趺端坐。仍执如意说法。辞理深䆳。既竟。告弟子曰。吾将汝等。造次相值。今当永别。会遇靡期。言已。寂然无声。良久。诸弟子哭泣。便开眼诫曰。人生有死。物始必终。世相如是。宁足可悲。可去。勿闹乱吾也。又云吾习禅以来。至于今日。四十九年。背不着床。吾不负信施。不负香火。汝等欲得与吾相见。可自勤䇿行道。力不负人。弟子咨曰。未审和尚当生何所。答云。报在兜率。宫殿青色。居天西北(涅槃经。以兜率天。常爱青色用青色三昧。以破此天之有)见智者大师。左右有诸天人。皆坐宝座。唯一座独空。吾问所以。答云。灌顶却后六年。当来升此说法。十八日朝。语诸弟子。汝等并早须斋。吾命须臾。至午结跏趺座。端直俨然。气息绵微。如入禅定。因而不返。春秋七十有二。时虚空中。有弦管声。合众皆闻。良久乃息。经停数日。方入石龛。颜色敷悦。手足柔软。不异生平。贞观六年八月七日。灌顶法师。终于国清寺。诚晞之言不谬矣(传云智者临终门人请问未审大师没此何生报曰吾诸师友并从观音皆来迎我辅行云。然大师生存常愿生兜率天。临终乃云观音来迎当知轨物随机顺缘设化不可一准案观经中品往生弥陀与诸大菩萨亲迎岂惟观音独接智者大师乃信位菩萨宁无中品诚为随机设化。晞之所见乃是智者宿愿也)。

　　惠仙法师

　　仙。姓赵。河东蒲坂人。虽多涉猎。然以华严涅槃二部。为始卒之极教也。迄于暮齿。耽味逾深。谓人曰。斯之二宝。同如意珠。无忽忘而暂舍也。梦僧告曰。卿次冬间。必当上生。至九月中。微觉不愈。知终在近。告侍人曰。吾出家有年。屡受菩萨戒。今者欲更受之。召诸大德。并不赴命。乃曰。大德但自调耳。何名度人。又曰。但取戒本读诵讫。自庆潜然而止。入夜。有异天仙。星布前后。高谈广述。乍隐乍显。合寺见闻。或见佛像未入房者。日次将午。忽起坐合掌。召众人曰。大限虽多。小期一念。并好住。愿与大众为历劫因缘。遂卧气绝。年七十五。即永徽六年十一月十七日也。寺有亘禅师。颖脱当时。有声京洛。行弥勒业。愿生兜率天。睹仙行业感征。必见慈氏矣。

　　法诚禅师

　　诚。姓樊氏。雍州万年人也。童小出家。止蓝田王效寺。事沙门僧弘。诵法华经。以为恒任。又谒禅林寺相禅师。询于定行而德茂时宗。学优众仰。隋文钦德。请遵戒范。乃陈表固辞。负笈长驱。梦感普贤劝书大教。诚曰。大教。大乘也。诸佛智慧。所谓般若。时学士张静者。时号笔工。罕有加胜。乃请至山舍。令受斋戒。洁净自修。口含香汁。身被新服。静利其货。竭力写之。终部已来。诚恒每日烧香供养在其案前。点画之间。心缘目视。略无遗漏。时感异鸟。形色希有。飞入室中。徘徊鼓舞。下至经案。自然驯狎。久之翔近。明年经了。将事兴庆。鸟又飞来。前后如此者。非复可述。至贞观十四年夏末。忽感余疾。自知即世。愿生兜率。索水浴讫。又索络舆。傍自检校。不许荣厚。至月末。日将现。无故语曰。欲来但入。未暇弦歌。顾侍人曰。吾闻诸行无常。生灭不住。九品往生。此言验矣。今有童子相迎。久在门外。吾今去也。尔等。佛有正戒。无得有亏。后致悔也。言已。口出光明。照于楹内。又闻异香苾芬而至。但见端坐俨然。不觉其神已逝。时年七十有八(既愿生兜率。何言九品往生。以兜率胜境现前。即验知九品往生不虚矣)。

　　大乘灯禅师

　　灯。爱州人也。幼随父母泛舶往杜和罗钵底国。方始出家。后随唐使剡绪入京。于玄奘法师处受具戒。居京数载。思礼圣踪。遂持佛像经论。到师子国礼佛牙。备尽灵异。过东天竺。耽摩立底国。停一十二载。习梵语。循修福业。遇义净法师。随诣中天竺。到那烂陀寺。次向毗舍离国。至拘尸城。每自叹曰。本意弘法。重之东土。宁志不我遂。奄尔衰年。今日虽不契本怀。来生愿毕斯志。其常修睹史多天业。梦会慈氏菩萨。日画龙花一两枝。用标心至。云云。

　　希圆法师

　　圆。姓张氏。姑苏人。宗亲豪富。而独舍家。从登戒法。便游讲肆。不滞一方。勤修三学。演畅经论。乃着玄中钞数卷。皆辞义妙尽。恒劝人急修上生之业。且曰。非知之难。行之为难。汝曹勉旃。圆六时礼忏。未尝少缺。圆之修习。愿见弥勒。一日讲次。屹然坐终于法座。时众闻异香裛孴。天乐铮鏦。或绝或连七日。此真上生之证欤。乃乾宁二年四月也。茶毗收舍利七百余粒。被四明人赍往新罗国矣。

　　令諲法师

　　諲。姓杨氏。陕府阌乡人。因游洛南长水。遇归心檀信。构伽蓝。就中讲演经论三十余载。日别诵维摩上生。以为恒课。执行持心。愿生兜率。以清泰二年乙未岁。终於邑寺。春秋七十一。法腊五十一。荼毗获舍利。学人檀越。共建塔焉(下生经云。若释迦文佛弟子修于梵行。来至我所。或奉持其法。来至我所。乃至若有书写经颂。宣于素上。其有供养者。皆来至我所)。

　　贞晦法师

　　晦。姓包氏。吴郡常熟人。长讲法华经。旁读大藏教文。二时行道。精进罔疲。凡世伎术百家之言。黜于议论之外。诫门徒曰。异端之说。汩乱真心。无记不熏。何须习俗。吾止愿为师子吼。不作野干鸣也。但专香烛涂扫。修上生业。以内院为息肩之地。至后唐清泰二年。二月十日。召弟子五十余人。自具香汤澡浴。令唱上生礼佛。罄舍衣资。为非时僧得施。至十一日。望空合掌云。劳其圣众。排空相迎。满百徒侣。尔日皆闻天乐之音。顷刻而卒。俗寿七十三。僧夏五十四腊。经讲计三十七座。览藏经二遍。以其年二月十八日。葬浚郊东寺庄之原。幢幡威仪。缁白弟子。约千余人会送焉(经云。若有精进修诸功德。威仪不缺扫塔涂地。以众名香妙花供养。乃至念佛形像。称弥勒名。发弘誓愿命终如屈伸臂顷。即得往生兜率天。莲花上。贞师即其人也。古人以异学为野干鸣。经论亦云。学习外书如刀割泥。自伤其刃。如观日光。自损其目。今人犹恐学之不逮。岂不患其自伤之不深乎)。

　　恒超法师

　　超。姓冯氏。范阳人。祖父不仕。世修儒道。而家富巨万。超生而聪慧。童稚不戏弄。年十五。早通六籍。尤善讽骚。辞调新奇。播流人口。忽一日。因阅佛经。洗然开悟。乃叹曰。人生富贵。喻等幻泡。唯有真乘。可登运载。遂投驻跸寺出俗。学大小乘经律论。讲诸经论。二十余年。宣导各三十余遍。节操高迈。缁素见之。无不怯惧。时郡守李君。素重高风。欲飞章举赐紫衣。超闻惊愕。遂命笔为诗云。虚着褐衣老。浮杯道不成。誓传经论死。不染利名生。厌树遮山色。怜牕向月明。他时随范蠡。一棹五湖清。李君复令人劝勉。超确乎不拔。相国瀛王冯道。闻其名。知是乡关宗人。先遗其书。序以归向之意。超曰。贫道闲人。早舍父母。克志修行。本期弥勒知名。不谓浪传于宰衡之耳也。于吾何益。门人敦喻。不得已而答书。具陈出家之人。岂得以虚名薄利。而留心乎。以乾祐二年。仲春三日。微疾数辰。而终于本院。院众咸闻天乐沸空。乃升兜率之明证也。春秋七十三。僧腊三十五。茶毗收舍利二百余颗。分施之外。缄五十颗于本院起塔(其邀名餐利之徒。读斯传者。宜退思之。及时知省)。

　　循州山神

　　唐。宣律师问天神曰。南海循州北山兴宁县界灵龛寺。多有灵迹。何也。答曰。此乃文殊圣者弟子。为此山神多造恶业。文殊愍之。便来教化。遂识宿命。请为留迹。我常礼事。得离诸恶。文殊为现。今者是也。于贞观三年。山神命终。生兜率天(见付属仪。按经云善男子善女人。犯诸禁戒。造众恶业闻是菩萨大悲名字。五体投地。诚心忏悔。是诸恶业。速得清净是也)。

　　继伦法师

　　伦。姓曹氏。晋阳人也。弱齿出家。慧察过人。登戒之后。至年二十一。学通法华经。义理幽赜。唯识因明二论。一览能讲。由是著述其钞。又撰法华钞三卷。以伪汉己巳岁。冬十月示疾心祈口述。愿生兜率内院。终后顶热半日方冷。则开宝二年也。享年五十一。茶毗毕。淘获舍利。远近取供养焉。

　　从谏禅师

　　谏。姓张氏。本南阳人。越壮室之年。忽深信佛理。遂舍妻拏。求僧披剃焉。甫登戒地。坚护心珠。因悟禅那。顿了玄理。禅客鳞集。如孝子之事父母焉。其子。一日自广陵来觐。遇谏于院门。威貌严庄。不复可识。乃问曰。从谏大德所居。谏指之。东南可寻。其子既去。遂阖门不出。其割裂爱网。又若此也。咸通七年丙戌岁。夏五月。忽出诣檀越辞别曰。善建福业。贫道秋初当远行。故相闻耳。至秋七月朔旦。盥手焚香。念慈氏如来已。右胁而卧是日无疾而化。行年八十余矣。门人奉遗旨。送尸于林中。施诸鸟兽。三日复视之。肌貌如生。一无近者。遂以饼[飢-几+宜]覆之。经宿有狐狼迹。唯啖所覆。身且俨如。乃焚之。收余烬起白塔焉。

　　息尘比丘

　　尘。姓杨氏。并州人。年方十二。因梦金人。瑰奇之状。引之入精庐。明旦白二亲。恳求出家。未𠃔之前。泣而不食。父母悯其天然。情何猒塞。遂曲顺之。即投草堂院。从师诵净名经。菩萨戒。达宵不寐。年十七。便听习维摩讲席。粗知大义。及乎弱冠。乃受具戒。执持律范。曾无缺焉。年二十三。文义干通。复学因明唯识。不亏敷演。于天祐二年。李氏奄有河东。武皇帝请居大安寺净土院。四事供养专览藏教。修炼上生业。设无遮大斋。前后五会。尘常以身饲狼虎。入山谷中。其兽近嗅而奔走。又于林薄裸体。用啖蚊虻以为布施。旋赎鳞羽。或施牢狱人食。或赈惠贫乏。或捐幡盖。于净明金藏二塔。又讲华严新经。传授崇福寺继晖法师。由是三年不出院门。一字一礼华严经一遍。字字礼大佛名经。共一百二十卷。平常唯衣大布。不蓄盈长。晋高祖。赐紫服并懿号。固让。于天柱寺示微疾。至七月二十七日辰时。唱上生而逝矣。俗年六十三。僧腊四十四。焚之。得舍利数百粒。晋祖敕葬于晋水之西山。小塔至今存焉。

　　白居易侍郎

　　易。字乐天。太原人。敏悟绝伦。工文章。年十七。登进士第。仕至刑部尚书。居于东都。疏沼种树。构石楼于香山。自号香山居士。尝问心要。于凝禅师。元和四年。诏惟宽禅师入见问禅要。敕居易问师曰。既云禅师。何以说法。师曰。无上菩提者。被于身为律。说于口为法。行于心为禅。律即是法。法不离禅。长庆二年。易知杭州。往问道于鸟窠禅师。后至庐山。复问道于归宗常禅师。尝劝一百四十八人。结上生会。行念慈氏名。坐想慈氏容。愿当来世。必生兜率。晚岁风痹。遂专志西方。祈生安养。画西方变相一轴。为之愿曰。极乐世界清净土。无诸恶道及众苦。愿如我身病苦者。同生无量寿佛所。一夕念佛坐榻上。倏然而逝。易尝于钵塔寺。依如大师受八关斋戒者九度(易。未达净秽由心。苦乐皆妄。故起取舍之情。志愿不一。若悟惟心。天宫净土。并是化境。皆一同居之土。然四大本空。五蕴非我。又何苦乐之有哉)。

　　玄朗禅师

　　朗。字慧明。婺州东阳人。姓傅氏。双林大士六世孙也。九岁出家。师授其经。日过七纸。弱冠。远寻光州岸律师受满足戒。旋学律范。又博览经论。闻天台一宗。可以清众滞。可以趣一理。因诣慧威法师受学。不患贫苦。达法华净明大论。止观禅门等。凡一宗之教迹。研核至精。后依恭禅师。重修观法。游心十乘。谛冥三观。四悉利物。六即体遍。虽致心物表。身厌人寰。情捐田庐。志栖林壑。隐左溪岩。因以为号。独坐一室。三十余秋。麻纻为衣。粝蔬充食。每翘跪祈请。愿生兜率内院。敛念之顷。忽感舍利从空而下。构殿壁。缋观音宾头卢像。焚香敛念。便感五色神光。道俗俱瞻。叹未曾有。此后猿玃来。而捧钵。或飞鸟息。以听经。诲人匪倦。讲不待众。一郁多罗。四十余年。一尼师坛。终身不易。食无重味。居必偏厦。非因寻经典。不然一烛。非因觐圣容。不行一步。其细行细心。盖循律法之制。遂得远域沙门。邻境耆耋。拥塞填门。天台之教鼎盛。何莫由斯也。一日顾谓门人曰。吾众事云毕。年旦暮焉。以天宝十三年九月十九日。呼门人曰。吾六即道圆。万行未得。戒为心本。汝等师之。即端坐长别。春秋八十有二。僧腊六十一。众梦其居宝阁第四重。是表第四天内院也。茶毗已。分舍利为二分。一塔左溪之西原。一塔东阳之东原。行其道者。号左溪焉。为天台第八祖也。

　　法兴法师

　　兴。洛京人。七岁出家。不参流俗。执巾提盥。罔惮勤苦。讽法华净名经。戒律轨仪。有持不犯。节操孤颖。所沾利物。身不主持。付嘱门人。即修功德。建三层七间弥勒大阁。高九丈五尺。尊像七十二位圣贤。八大龙王。罄从严饰。大和二年春正月。闻空有声云。入灭时至。兜率天众。今来迎导。于是洗浴焚香。端坐入灭。建塔于寺西北一里所(经云。佛告优波离。未来世中。诸众生等。闻是菩萨大悲名称。造立形像。香花衣服。缯盖幢幡。礼拜系念。此人命欲终时。弥勒菩萨。放眉间白毫大人相光。与诸天子。雨曼陀罗花。来迎此人。此人须臾。即得往生。值遇弥勒。头面。礼敬未举头顷。便得闻法。即于无上道。得不退转。于未来世。得值恒河沙等诸佛如来。是弥勒菩萨。当为未来世。一切众生。作大皈依处。若有皈依弥勒菩萨。当知是人。于无上道。得不退转。弥勒菩萨成佛时。如此行人见佛光明。即得受记。此兴之明证也)。

　　智江法师

　　江。俗姓单。幽州三河南管人也。唐乾宁四载。始年十五。遂成息慈。往五台山梨园寺。纳木叉法。自此担簦请业。择木依师。净名上生二典。疏释焕然。因着瑞应钞八卷。同光元年。在微子之墟住院。缔构堂宇。轮奂可观。复塑慈氏释迦二尊。十六罗汉像。咸加绩彩。克肖圣仪。善务方办。俄遘沉疴。以周显德五年。孟秋顺终。享龄七十四。当属纩时。满院天人杂沓。若迎尊之状。畴昔誓生睹史之昭应也。吏部员外郎李铉着塔铭之(上生经。乃安阳侯所译。前哲已多疏释。今不一存。惜哉。无价宝珠。诚非薄福者能得。安阳。本沮渠国人。是蒙逊之从弟。为人强记。涉猎群书。因昙无谶法师入河西。弘阐佛法。安阳乃锐意内典。奉持五禁。所读众经。即能讽诵。常以为务。少时尝度流沙。至于阗国。遇天竺法师佛陀斯那。咨问道义。斯那天才秀发。诵半亿偈。西方诸国。号为人中师子。安阳从受禅秘要治病经。东归高昌。得观世音弥勒二观经。各一卷。及还河西。即译出禅要。转为晋文。及伪魏吞并西凉。乃南奔于宋。晦志𢍉身。不交世务。常游止塔寺。以居士自𢍉。初出弥勒观音二观经丹阳尹孟顗。见而善之。深加赏接。复请出禅经。临笔无滞。旬有七日。出为五卷。安阳无欲荣利宣通正法。是以黑白咸敬而加焉)。

　　善本禅师

　　本。俗姓董。颖川人。父祖皆宦。母于佛前祷曰。若得子。必以事佛。及生。而骨相秀异。既长。博学操履清修。无仕宦意。终日沉默。嘉祐八年。为试大僧。依圆成律师。师语人曰。本。他日当有海内名。遂使听习毗尼妙法莲华。夜梦善财童子。合掌导而南。既觉曰。诸圣加被我矣。欲我南询诸友乎。时圆照禅师。道振吴中。即往谒之。默契宗旨。服勤五载。尽得其要。后游浮山。见岩丛之胜。有终焉之志。遂居大寂岩。久之出世。于婺州双林浙东。道俗追崇。谓傅大士复生焉。移住钱塘净慈。继圆照之后。禅徒千余众。神宗诏住京师法云寺。赐号大通禅师。又继圆通之后。王公贵人。施舍填门。厦屋万间。涂金缕碧。如地涌宝坊。升堂说法。如象王回顾。学者多因此悟入。大观三年十二月甲子。屈三指。谓左右曰。止有三日。已而果殁。有异禽翔鸣于庭而去。将终之夕。越僧数人。梦师归兜率天云。塔全身于上方。为大鉴下十三代。云门下七世也。

　　志德法师

　　德号云岩。山东昌镏氏子也。童年出俗。听习经论。尽得其奥。元世祖召见。赐紫方袍。命主天禧旌忠二刹。日讲法华华严金刚唯识等疏。特赐佛光大师之号。每与七众授戒。必令其父母兄弟。相教无犯。至于然香然顶指。为终身誓。故恒以律。绳自徒众。若互用常住物者。误一罚百。故犯摈之。居天禧三十余年。一衲一履。终身不易。午过不食。夜则危坐达旦。以苦诵丧明。忽梦梵僧迎居兜率内院高座。空中散花如雨。因示微疾。至治二年二月七日。犹诵经不辍。顷之辞众。安坐而化。世寿八十八。龛留二十一日。颜貌红润如生。茶毗。舍利无数。

　　成慈尼

　　慈。字戒刍。广州番禺沙湾人。俗姓何。生而敏杰。不类群婴。五岁即不茹荤膻。亲知非俗所留。遂送女庵中事佛。执劳无惮。多觉少寐。年既渐长。立性坚贞。执行持心。不狗余情。听讲思义。颖悟异人。崇祯庚辰岁。年四十有一。始得剃染。时由尼众甚希。故滞年稔矣。从受具来。专攻律藏。研究性遮。故得持犯炳然。戒德冰雪。而灵趣宿发。趣向高迈。志在大乘利人为急。深厌有漏。欲释形拘。尝闻西方下品生者。数劫乃得见佛。皆非己志。欲再生世间。亲近知识。又疑隔阴之昏。虽得人身。贪嗔易染。况末劫知识难值。未免退坠。忽一日阅藏经。见有上生兜率内院。亲觐弥勒菩萨。一生即便见佛闻法。无有迟速之品阶。遂坚志上求。因请余决曰。上生宗旨。可得闻乎。余遂授与上生经一卷。彼即恳请讲释。余乃按经。示以依正宗趣。彼时依经作观。持名不辍心口。体虽多病。精爽过人。素好坐禅。胁罕着席。后住广州总持庵。约徒甚严。于崇祯丙戌四月望日告病。越五月十七日午时。忽于坐定中。见一菩萨。侍人忘其名。焂然引至兜率内院。睹种种庄严。光明耀目。慈氏菩萨相好难述。彼遂举身敬礼。礼已。白云。愿世尊摄受我。大士告曰。汝却后七日来生此处。又于二十一日。坐静中。忽睹慈氏菩萨现在其前。自见己身成童子相。即趋下禅床。拜求摄受。次日告诸来问疾者曰。我明日行矣。当留步送吾上山茶毗云云。翌日午时。唤众称弥勒如来名。寂然而逝。时同学尼戒芳。并侍病者口述。余笔随录之。

　　释开晢

　　晢字远目。广州番禺郑氏子。生即卓异。幼便能书。笔法天成。不因传习。年十二。丁内艰。诵蓼莪。痛念劬劳。莫能少报。后读佛书。知有采菽之方。遂谨奉归戒。如护鹅珠。偶一日阅胞胎经。达生死过患。深厌尘网。启父出家。父怜其矢志坚勇。喜而从之。复追裴相国之遗风。具词躬送。礼韶之英邑。西来山。本师在和尚为侍者。时年十有七岁。张枢部尚公。高尚其事。由是挥赞印其词末焉。十九剃发。执劳服役。未尝少惮。事师则必敬必慎。禅诵则夜以继旦。禀识才藻。质同水镜。目不邪观。顾如象王。卧类师子。不易言。不齿笑。处众无愠色。对客有怡颜。循循善诱。渊默自若。诚具大人之器度。故缁白一见。莫不敬伏。时洪宗伯天擢。睹其澄神。肃侍师侧。嘉羡无已。谓真堪为法门绳范焉。至其发问难义。非人可及。闻即领旨。理不再询。尝披上生经。不离欲界。即觐弥勒。不假断结。便阶不退。即锐志誓求兜率内院。比经修观。依正了然。弥勒洪名。动静不离方寸。至大清己丑岁。年二十有三。感病缠绵。体虽羸弱。起止未尝须人。不盥𠻳。不进餐。自病来。曾无不愉之色。况有呻吟之声。越明年灯夕前。长坐半月。至十七日。进药之际。师临慰曰。四大虚假。犹如梦幻。须牢把正念。勿随妄波。情想倏生。漂沦苦海。吾观汝神思。不逾旦夕矣。晢即微笑曰。如此世界。早去一日。得一日之安。某一生笃志亲觐弥勒如来。信而有征。苟不如愿。则诸佛诚言。岂欺我哉。但某尚欲诵上生经一卷。以为末后公据。师曰。汝还记得经文么。答曰。灼然在臆。师曰。汝气力既微。可宜净念相系。行后吾当代汝[言*奉]之。即便澄目上观。寂然长往矣。茶毗。牙如珂雪。舍利四色。呜呼。昔孔门之有回也。兹吾门之有兄欤。今一旦云逝。岂惟失我露润。诚摧法门之一栋矣。惜哉。同学弟开诇谨录。

　　开荦求寂

　　荦。字铁有。俗姓黎。广州顺德逢简人。孝弟天性。慈善夙荣。年十六。便自惟曰。苦海汩没。若不猛省回头。则彼岸超登无日。遂礼鼎湖山本师在和尚。禀受归戒。逾次夏。灵根迅发。犹香象之脱锁。亲欲阻而难留。径趋和尚前。求为应法沙弥。事师淳谨。习学弥勤。倘被师责。迥无不悦之色。进止威仪。若久修梵行之比丘。常慕同学晢公。上生征应。一心坚持慈氏洪名。于顺治丁酉岁卧疾。历十七日。虽云困笃。而持名不忘心口。观者。叹其少年。能持正念若是乎。至于临终之际。唇齿既不能动。其念佛之音犹亮。及其息尽。神色犹生。从卧病以至茶毗。绝无秽气。由此验知。决获上生无疑矣。同门友开诇录。

　　邹氏优婆夷

　　广州优婆夷邹氏。建阳令可与公之女。南海绪生邝国学妻也。生便聪慧幼。即随父母持斋。归心三宝。知有上生兜率法门。遂念弥勒尊佛。而居庭有训。孝慈劬俭。周急愍危。喜供僧尼。建立精舍。四事无缺。凡所施愿。必回向上生。幼男长女。俱舍从入道。略无痴恋时值国变难兴。惟心心默念佛名。故得举家老少安然。尝梦上升兜率。游观内院。屡修忏法。辄感祥瑞。偶一日中午。天色朗明。家僮侍婢。倏见一人。身长丈余。峨冠丽服。从户罅入。徐步中堂。遂至寝室。忽然不现。人有告知者。邹恬然叹曰。有生皆苦。会必当离。吾夙愿既至。其将行矣。因构微疾。而净念相系。延诸清众。日诵金刚般若。以助生方。自知时至。即索香汤盥浴。缁素围绕。同称慈氏洪名。便跏趺瞑目。侯至日中。寂然不逝。于时异香满室。祥光映彻园林。睹者莫不叹异。斯诚上生之明证。女中之丈夫矣。时顺治癸巳年三月也。享龄四十有一。

　　○后集　经咒愿文

　　夫欲进修胜业。必藉圣教以为司南。出世殊勋。固非心思臆见能臻厥要。是以事理无违。犹目足之斯应。福慧齐乘。若帆柁之相须。故经云。不可以少善根。福德因缘。得生彼国。又云。若有精进。修诸功德。扫塔涂地。行众三昧。读诵经典。发弘誓愿。即得往生兜率弥勒佛前。第以今时末代。人竞浇漓。忽诸善行。偏求虚理。行说故违。而夸齐先圣。遇修持者。则诽为执相识情卜度。妄拟深诣无生。宁知如来设教。显密随机。或渐或顿。巧施非一。或以一理而彰众行。或以众行而圆一理。所谓实际理地。不受一尘。万行门中。不舍一法一言一字。冥符中道。一瞻一礼。尽入华藏玄门。况如来正法。千生难值。边地岂易得闻。法苑云。自晋世末。始传斯经。洎乎宋明。肇兴兹业。镌千尺之尊仪。摹万仞之道树。设供上林。鳞集大众。于是四部欣跃。虔诚弘化。每岁良晨。三会无缺。自齐代驭历。法筵增广。大宣德教。弥纶斯旨。从兹以降。大会罕集。行者亦希。设有修学。措心无法。故今仅录诸经真言。俾知归向。进趣有门。依之修持。则功高于知足内院。比经作观。而神凝于睹史多天。因阶不退。果垂三会矣。

　　法华经普贤菩萨劝发品

　　若有人受持读诵。解其义趣。是人命终。为千佛授手。令不恐怖。不堕恶趣。即往兜率天上。弥勒菩萨所。菩萨有三十二相。大菩萨众。所共围绕。有千百万亿天女眷属。而于中生。有如是等功德利益。是故智者。应当一心自书。若使人书。受持读诵。正忆念。如说修行。

　　大灌顶经

　　佛告文殊师利。若欲生十方妙乐国土者。亦当礼敬药师琉璃光佛。若欲得生兜率天上见弥勒者。亦当礼敬药师琉璃光佛。

　　大乘本生心地观经

　　尔时如来为妙德等五百长者。说报恩品已。复告五百长者言。未来世中。一切众生。若有得闻此心地观报四恩品。受持诵习。解说书写。广令流布。如是人等。福智增长。诸天卫护。现身无疾。寿命延长。若命终时。即得往生弥勒内宫。睹白毫相。超越生死。龙华三会。当得解脱。十方净土。随意往生。见佛闻法。入正定聚。速成阿耨多罗三藐三菩提。

　　智光诸长者等。既出家已。请问如来。云何修习。无垢之业。时佛即为说无垢性品已。告诸大众。若有净信。善男子善女人。得闻如是四无垢性。甚深法门。受持读习。解说书写。如是人等。所生之处。遇善知识。修菩萨行。永不退转。不为一切诸业烦恼之所扰乱。而于现世获大福智。住持三宝。得自在力。绍继佛种。使不断绝。命终必生知足天宫。奉勤弥勒。证不退位。龙华初会。得闻正法。受菩提记。速成佛道。若欲愿生十方佛土。随其所愿。而得往生。见佛闻法。究竟不退阿耨多罗三藐三菩提。

　　又世尊为弥勒等诸大大菩萨。说阿兰若功德庄严品已。告弥勒菩萨摩诃萨言。善男子。我涅槃后五百岁。法欲灭时。无量众生厌离世间。渴仰如来。发无上菩提心。入阿兰若为无上道。修习如是菩萨行愿。于大菩提。得不退转。如是发心。无量众生命终。上生睹史天宫。得见汝身。无边福智之所庄严。超越生死。证不退转。于当来世。大宝龙华菩提树下。得阿耨多罗三藐三菩提。

　　分别功德论

　　昔舍卫城中。有夫妇二人。而无子息。敬信三宝。时妇先亡。由敬信故。生忉利天。颜面端正。彼自念言。我今端正。此间谁堪为我作夫。便以天眼观见本夫。今已出家。年老闇钝。专信而已。常勤扫洒塔寺为业。必应生天。时天女降下。住其夫前。比丘见已。问其因缘。天女答曰。我是君妇。今为天女。我观天上无堪为我夫。见君精进。常勤扫塔。必应生天。愿同一处。还为我夫。故来陈其情状。言讫。还归天上。时比丘见此事已。增加精进。修补塔寺。积功转胜。应生第四兜率天上。天女忆夫。复来语言。君福转胜。当生兜率天。我今不复得君为夫。言讫还天。比丘闻已。倍更精进。得阿罗汉。

　　愿见弥勒佛咒(西国三藏口授得云)

　　南无弥勒隶耶夜　菩提萨埵夜　哆侄他。弥帝隶　弥帝隶　弥哆啰　摩𨚗栖　弥哆啰三皤鞞　弥哆噜皤鞞　莎婆诃

　　弥勒菩萨法身印咒

　　以二小指二无名指。叉于掌中。以二食指。各在中指背。令头着中指甲下。以二大拇指竖。其二中指头相离一寸半许。开头指来去。咒曰。

　　唵(一)妹夷帝𠼝(二合二)妹夷帝𠼝(二合三)妹怛啰(二合)摩那西(四那字上声)妹怛啰(二合)三皤鞞(五)妹怛噜(二合)婆鞞(六婆字上声)莎诃(七)(此咒同上愿见咒。前后两译。字虽不同。而梵音无异。但声有长短详略耳)

　　七佛所说神咒经

　　尔时文殊师利菩萨。所说陀罗尼。名阎摩兜。(此言解众生经。缚)现在病苦。悉皆消除。能却障道。拔三毒箭。九十八使。渐渐消除灭。度三有流。现身得道。即说咒曰。

　　支不多捺帝　阎浮支捺帝　苏车不支捺帝　杌耆不支捺帝　乌苏多支捺帝　婆遮不支捺帝　阎摩赖长支捺帝　阿恕娑赖长支捺帝　恕波帝支捺帝莎诃

　　诵此咒三遍。以五色缕。结作三结。系项。此陀罗尼。四十二亿诸佛所说。若诸行人能书写读诵此咒者。现世当为千佛所护。此人命终已后。不堕恶道。当生兜率天上。面睹弥勒佛。又有众生。能修行此咒者。断食七日。纯服牛乳。中时一食。更无杂食。一日一夜。六时忏悔。先作亿千垓劫。所有重罪。一时都尽。得见千佛。手摩其头。即与授记。宿罪殃恶。悉灭无余。

　　佛说陀罗尼集经

　　尔时得大势菩萨。说大陀罗尼名乌苏波置楼。此言救诸苦病。拔济群生。出于三界。令诸行人得从万行。

　　阿那耆置楼(一)　波罗帝那耆置楼(二)　若摩陀罗置耆置楼(三)　阿输陀罗尼耆置楼(四)　乌苏波置那耆置楼(五)　胡卢波置那波置楼(六)　遮波副波置楼(七)　若无梨置波置楼(八)　耆浮呼梨那波置楼(九)　若无阿遮不梨帝那(十)　莎诃(十一)

　　诵咒五遍。用缕三色。结作三结系项。此陀罗尼。是过去四十亿恒河沙等诸佛所说。我今已说。此咒力能令十佛世界。六种震动。所有一切众生。以此咒法音光明。入其毛孔。尘劳垢集。悉皆消除。以我得大势威神力故。及此咒威神力故。此诸众生。命终已后。悉得往生兜率天上。面睹弥勒。若诸行人。欲求解脱。而为业障之所滞碍。懈怠懒墯。三业不勤。我时即以智慧火。禅定水。烧然洗涤业垢。障道之罪。令其惺悟。使发菩提之心。若有行人。四大不调。病苦殃身。能读诵此陀罗尼者。我时与八部鬼神。四大天王。往是人所。即时授与阿伽陀药。如意宝珠。令无所乏。是诸男子女人。以我神力。及陀罗尼力。转便精进。即得大果。又佛说秘密八名陀罗尼经云。若人受持读诵者。命终之后。得生兜率陀天。

　　持地论

　　菩萨说十种大愿。一者愿一切种。供养无量诸佛。二者愿护持一切诸佛正法。三者愿通达一切诸佛正法。四者愿生兜率天。乃至般涅槃。五者愿行菩萨一切种正行。六者愿成熟一切众生。七者愿于一切世界。悉能现化。八者愿一切菩萨。一心方便。以大乘度。九者愿一切正行方便无碍。十者愿成无上正觉。

　　发菩提心论

　　菩萨有十大愿。常悉修行。一者愿我先世。及以今身所种善根。施与一切众生。回向佛道。令我此愿。念念增长。世世所生。终不忘失。常为陀罗尼之所守护。二者愿我以此善根。生处值佛。常得供养。不生无佛国中。三者愿我亲近诸佛。随侍左右。如影随形。四者愿我既得亲近。为我说法。成就五通。五者愿我通达世谛假名流布。解第一义。得正法智。六者愿我以无厌心。为众生说示教利喜。皆令开解。七者愿我以佛神力。遍至十方。一切世界。供养诸佛。听受正法。广摄众生。八者愿我随顺清净法轮。一切众生听我法者。闻我名者。即得舍离一切烦恼。九者愿我随逐众生。将护与乐。舍身命财。荷负正法。除无利益。十者愿我虽行正法。心无所行。亦无不行。为化众生。不舍正愿。愿我以此十大誓愿。遍众生界。摄受一切恒沙诸愿。若众生界有尽。我愿乃尽。然众生界不可尽。故我此大愿。亦不可尽。广度众生。无边法界。所修善根。皆悉回向无上正觉。生弥勒佛前。闻清净法。悟无生忍。但行住坐卧。一生已来。所修善根。并共法界众生。回向弥勒佛前。速成不退(自外修念观行。见佛方法。弥勒等业。具在禅门十卷广说。此中略出其文以示上生者耳)。

　　赞弥勒佛四礼愿文(玄奘法师依经翻出)

　　至心归命礼。当来弥勒佛。诸佛同证无为体。真如理实本无缘。为诱诸天现兜率。其犹幻士出众形。元无人马迷将有。达者知幻未曾然。佛身本净皆如是。愚夫不了谓同凡。知佛无来见真佛。于兹必得永长欢。故我顶礼弥勒佛。唯愿慈尊度有情。愿共诸众生。上生兜率天。奉见弥勒佛。

　　至心归命礼。当来弥勒佛。佛有难思自在力。能以多刹内尘中。况今现处兜率殿。师子床上结跏坐。身如檀金更无比。相好宝色曜光辉。神通菩萨皆无量。助佛扬化救含灵。众生但能至心礼。无始罪业定不生。故我顶礼弥勒佛。惟愿慈尊度有情。愿共诸众生。上生兜率天。奉见弥勒佛。

　　至心归命礼。当来弥勒佛。慈尊宝冠多化佛。其量超过数百千。此土他方菩萨会。广现神变宝牕中。佛身白毫光八万。恒说不退法轮因。众生但能修福业。屈伸臂项值慈尊。恒沙诸佛由斯现。况我本师释迦文。故我顶礼弥勒佛。唯愿慈尊度有情。愿共诸众生。上生兜率天。奉见弥勒佛。

　　至志归命礼。当来弥勒佛。诸佛恒居清净刹。受用报体量无穷。凡夫肉眼未曾识。为现千尺一金躯。众生视之无厌足。令知业果现阎浮。但能听经勤诵法。逍遥定往兜率宫。三涂于兹必永绝。将来同证一法身。故我顶礼弥勒佛。唯愿慈尊度有情。愿共诸众生。上生兜率天。奉见弥勒佛。

　　论曰。夫期适千里。必假舟车乃济。冀升彼岸。非藉行愿莫登。良以凡夫惑习障重。胜行难成。须求大圣冥应加被。初机进步未牢。善根易退。唯以大愿互相辅翼。故大庄严论云。佛国事大。独力功德。不能成就。要须弘誓。如牛虽能挽车。全凭御者。能有所至。净佛国土。由愿引成。以愿力故。福德增长。不失不坏。常见佛故。是以大论云。有人修少福业。闻有福处。常愿往生。以斯福业。乃至命终。各生其中。今志祈内院。见佛闻法。证不退地。因缘非小。故前代圣哲。莫不乘本愿力。而能上升。玄奘法师临终。尚令大众唱偈发愿。寂然上生。而彼尝云。西国道俗。并作弥勒之业。为同欲界其行易成。大小乘师。皆许此法。弥陀净土。恐凡陋秽。其行难成。如旧经论。十地菩萨。随分得见报佛净土。依新论意。三地菩萨。始可得见报佛净土。岂容下品凡夫。即得往生。此亦随机别时之意。未可以斯为定。其愚夫愚妇。乃至屠儿鹦鹉。尚得往生。况其余具信行愿者。但各有旨。无得互相是非。然其净土有四。品阶列九。见佛有于迟速。喜足内院。无有斯分。如屈伸臂顷便得见佛闻法。至不退转。言同欲界其行易成。斯有典实。净土有四者。一凡圣同居土。即极乐世界七宝庄严。九品往生者。是化佛所居之土。二方便有余土。谓二乘人。修方便道。断四住惑。尚余无明惑未尽。受法性身。而居此土也。三实报庄严土。菩萨方便已断。余习未尽。感得胜报。即别教十地。圆教三贤。乃至等觉所居。是报佛之土。马鸣龙树。往生者也。四常寂光土。即理性之土。是妙觉菩萨。究竟佛果。法身所居也。然其报土。要修无漏正因。与理行相成。方得往生。尚非二乘所居。况容下凡能见。下品凡夫。本无胜业。随起一行。或修观。或持名。乃至临终十念成就。即得往生同居。见化弥陀。是以经中。或云彼土纯是菩萨。无有二乘。或云有无量无边声闻弟子。斯皆随机感见。土品殊分。非关拯接有其高下。西国大乘许。小乘不许。悉谓有余实报二土。然极乐天宫。各随志愿。宿根信发。精专一业。竞趣宝所。彼此见佛。悟无生忍。位阶不退。奚优奚劣。无以私心。窥测如来圣教。犹豫结胸。自赚赚他。过非小。矣智鉴而慎诸。

　　兜率龟镜集卷下(终)

　　音释

　　裛

　　(音揖。书囊也又香袭衣也)

　　孴

　　(拟集二音盛也。又众多也)

　　阌

　　(音焚。地名闵乡县。属陕州潼关)

　　蠡

　　(音里。蚌属)

　　机

　　(音希。蠡也。杓也)

　　十乘

　　(天台以十乘观法。令上中下根人修之。而登彼岸一观不思议境。二发真正菩提心。三善巧安心。四破法偏。五识通塞六道品调适。七对治助开。八知位次。九安忍。十离法爱)

　　六即

　　(天台约事理修行次第。位次高下。以明六即佛。一理即佛。二名字即佛。三观行即佛。四相似即佛。五分证即佛。六究竟即佛)

　　四悉

　　(四悉檀也。悉者偏也。檀是梵语。此云施也。谓佛以此四法。偏施一切众生故也。一世界悉檀。二为人悉檀。三对治悉檀。四弟一义悉檀)

　　耋

　　(田字入声。年八十曰耋)

　　䀸

　　(音志。目光也)

　　四无垢性

　　(一衣服。二卧具。三饮食。四汤药。此四事。随有所得。粗细称心。远离贪求。是名无垢性)

　　阿伽陀药

　　(此云普去。又云圆药。谓能去众病。华严经云。众生见者。众病悉除)

　　四住惑

　　(即五住地惑。之上四住也。一。一切见住。即三界见惑。二。欲爱住。即欲界思惑。三。色爱住。即色界思惑。四。有爱住。即无色界思惑。二乘人。修方便道。断此四惑。尚余第五根本无明住余未断也)
