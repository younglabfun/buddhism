卍新纂续藏经第 88 册 No. 1655 得依释序文缘起


　　No. 1655

　　得依释序文缘起

　　通塞隆夷。理所固有。道之兴废。必系乎人。得其人则其道兴。亡其人则其道废。人能弘道。道假人弘。其斯之谓欤。我佛之道。戒定慧而已矣。而惟戒律寿命于道。故南山曰。律为法命。弘则命全。若其不弘。正法斯灭。呜呼。戒律可废矣哉。支那戒律。自灵芝大智祖入无声定之后。虽代不乏人。而其法渐晦。元明以来。典型尽失。万历间有古心律师。杰出于世。而法复大兴。亦道假人弘也。

　　律师讳如馨。字古心。溧阳杨氏子。既出俗。慨律学荒芜。步礼五台。求见文殊受戒。至半山中。见一婆子捧僧伽梨问曰汝求何事。曰求见文殊菩萨亲受大戒。婆曰持衣来否。曰未。婆曰此衣与汝。师手接衣。婆标指曰那不是文殊么。才一回顾。婆子不见。菩萨于云中垂手摩师顶曰。古心比丘。文殊为汝受戒竟。师于言下顿悟心地法门。视大小乘律如自己胸中流出。遂还金陵中兴戒法。时有雪浪法师。奉敕修长干宝塔。工将告竣。塔顶艰举。其心勿悦。少顷隐几而卧。梦神人慰曰。异日优波离尊者振锡绕塔。顶窍自投。尔何疑虑。明旦师率弟子执杖绕时。顶果自上。世人咸信为波离再转也。时神宗皇帝御赞曰。瞻其貌。知其人。入三昧。绝六尘。昔波离。今古心。迁寂谥号慧云。其嗣法者三昧律师。

　　律师讳寂光。号三昧。瓜渚钱氏子也。初依雪浪法师习贤𩠐教观。次求古心律师受具足大戒于润州甘露寺。亲炙有年。惟律仪是任。心师嘉其行解。传授毗尼。师始行道豫章。缁素敦请开戒于庐山东林寺。陆地忽透千叶白莲一十八朵。昔慧远大师临灭度时对众示曰。若有白莲重开。吾当再来教化矣。自晋迄明。枯而不荣。池久为地。师到此山。白莲花开。时人忆昔符谶。皆称师为远师再来也。师自万历乙卯至庚申。六载住山。阐扬净土。四方学者来归不下二千指。后于金陵预定时日端坐而化。生平神异甚多。详如铭传。其传法上首曰见月律师。

　　律师讳读体。号见月。俗姓许氏。滇南白鹿郡之人。祖籍江南句容。洪武初开滇黔。以军功封昭武将军。世袭指挥使。遂世居白鹿焉。父胤昌。母吴氏。梦明月投怀而生师。师生而神敏。稍长辄有旷致逸情。善绘事。尤工大士像。人争宝之。一时称为小吴道子。年十四父母继卒。伯无子。育师为嗣。至二十七。忽念世相无常。弃袭爵而去于剑川州赤宕嵓。遇一兰若老僧。与语甚契。授华严。阅世主妙严品有省。遂诣宝洪山亮如法师乞度。先一夕如梦一人身披袈裟。众僧拥跽而求剃染。及旦见师。喜为再来人也。遂与禁戒。闻江南有三昧律师。慕之。偕友成拙携瓢笠东行。艰苦备常。先入南岳参伞居道人颛大师。代演楞严四依解。继登破额山冯茂山礼诸祖道场。进九华。朝五台。再渡大江。始遇昧师于海潮庵。圆具戒。充上座。代讲梵网。四众莫不称善。师犹欿然不自足。乃于藏中捡四分广律及余部律文核之。遇壅滞。祷佛求解。默坐移时。涣然冰释。次从昧师传戒于金陵报恩寺。座下千人。师临坛教授。忽忆昔时梦至一大寺。金碧交辉。苾刍云集。自顾已成僧相。一瞿昙丹衣高座。招上授经命讲。众皆跪听。汗流而觉。及是所见恍符前梦焉。后随昧师主华山。以教授兼掌院务。废寝忘餐。始终不怠。昧师尝语众曰。老人三十年戒幢。若非见月。几被摧折。示寂日。取荣昌公主法衣并诸部戒本付之。师嗣席。即以十誓励众。一不与剃度为徒。二不受纳资养老。三不攒单给疏。四不积蓄香仪。五不私备果食。六不私设厨库。七不避作务。八不行吊贺。九不立化主募缘。十不许丝衣晚食。有违约者决不留住。自后依律受具。结界安居。人见闻者咸谓南山再世也。顺治三年官兵入山搜捕土贼。师与大众悉被押赴军前。时巴廒二将军愤师容。隐欲加极罪。常住田产悉没于官。师虽在剑戟林中。神色不变。从容对曰。华山大路焉能禁彼往来。遂感巴廒诸公舒诚敬服。愿为护法。请师还山并复田地。给帖永照。于是躬修般舟三昧。为众楷模。九十昼夜不坐不卧。如此者二次。复遵祇园遗制。建石戒坛于铜殿之右。斸基之夜。感大士现瑞炳然。坛殿交光。直冲霄汉。师开坛说戒。少则五千指。多至万四千指。受别请如常州之天宁。真州之五台。金陵之碧峰及紫竹林。宿迁之极乐并本山慈应天隆。所至道俗老幼阗咽街衢。将谢世。示微疾。嘱诸门人曰。勿进汤药。更七日行矣。至期端坐而逝。师生于万历辛丑年三月三日。示寂于康熙己未年正月二十二日也。世寿七十九。僧腊四十四。坐夏三十三。经七日茶毗时。四众弟子遐迩皆集。悲鸣遍野。佛声震天。𦦨光中或见佛相。紫烟内或现莲华。火灭后收取灵骨。获舍利五色者不可胜数。师一生来八坐道场。开戒七十余期。法嗣六十余人。门弟子以数万计。所著止持会集(十六卷)．作持续释(十五卷)．传戒正范(四卷)．大乘玄义(一卷)．药师忏法(一卷)．剃度正范(一卷)．僧行轨则(一卷)．三归五八戒正范(一卷)．教诫尼正范(一卷)．黑白布萨(一卷)．幽冥戒正范(一卷)等诸书。并行于世。身长大。顶肉髻。声若钜钟。貌类古佛。有一善士自滇南来参云。弟子曾礼鸡足山求见迦叶。梦感韦天示云。尊者已至华山弘律。尔欲亲觐可往见焉。故来礼拜。师恐众惑。秘不容传。至于马陵之枯泉自溢。龙眠之三世冤消。冥戒归依。神龙护法。种种灵奇难可具录。余详御史李模督河孙在丰二塔铭。翰林尤侗侍御方享咸二传。及方伯丁思孔道行碑中。

　　有宜洁律师者。系师法嗣。名书玉。宜洁字也。别号佛庵。今现住古杭昭庆。说法度生。其学才挺拔。道德高明。固是一世之雄。而不忝为慧云老祖四世之孙者也。辛巳夏予尝应请抵肥后州熊本城讲梵网于神护教寺。肥前州岛原城江东禅寺主殷请开戒于其寺。因留锡结冬安居。制前寺主要予游长崎。既到。首访东明山兴福寺。寺主悦峰章禅师。支那人也。喜予来访。[款-士+止]待优渥。促榻对谈。霏霏如吐玉屑。出毗尼日用切要香乳记二卷见赠。毗尼日用切要即见月和尚所集。而宜洁律师随而笺之曰香乳记。予恭读之。又因禅师所谈。方知律师现在昭庆。遂乃托禅师以六物图依释四卷附商舶寄贻。律师见而随喜。序以证之。并赠其所著羯磨仪式二册𢌿予。今兹戊子秋九月二十五日敬而领之。辄述一偈以志其喜。前贻依释。今领此赠。并赖东明禅师劳神用也。序文既梓。冠于卷端。私恐人不审其所由。撰缘起一篇。诸师事实皆依香乳记出之。兼取于庐山志。其文全存而不敢杀者。令人知支那戒律中兴继承有得其人。保佛道寿命于浊末之运云。

　　旹

　　宝永五年岁在徒维困敦冬至后三日

　　江左安养兰若苾刍湛堂淑槃谭识
