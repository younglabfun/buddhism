卍新纂续藏经第 22 册 No. 0411 观无量寿经义疏正观记


　　No. 411-A 刻观经义疏正观记序

　　灵芝大智祖师当五百运兴于赵宋博究诸家以律为宗体法华圆意以弘扬四分令终南家法十倍明晶厥功厥德为天下学者之所仰止所谓宋僧一狐之腋非苟赞矣弘律之外以净土业自行化他故十六观小阿弥陀并着义疏较之诸师非无同异盖各要逗机不得不然也其继述者亦皆伟人而惟拙庵度律师称为特拔尝翼正观记于观经疏闻持记于弥陀疏闻持久传此方而正观尚未流行学者憾焉天台山有德王院主大云润法师亦其门秀者也顷于浓之长泷寺经库得此书本乃图剞劂广其流传于是征序于余余虽鄙拙无文亦至喜此书久隐复显岂得固辞哉学者由记达疏因疏通经教以立行事能称理超圣凡于当念泯净秽于一心则生前不惭为鹙峰支属死后无谬于莲国往生矣是为序。

　　旹
宝永己丑六年仲春既望

　　东湖安养精舍后学比丘慧淑熏盥和南题

　　No. 411

　　灵芝观经义疏正观记卷上(并序)

　　四明龙山足庵沙门　戒度　述

　　十方诸佛同音偏赞于弥陀一切众生秉志咸欣于安养盖由法藏发四十八愿海无与等伦释迦演一十六观门最为妙行利钝兼济理事相修莫非九品之正因俱会三乘之良伴翻传绵历述作继兴金璧争辉兰菊各美文富义博诚让于诸师事显理彰无偕于今疏以两土之入道判一代之能诠纯杂既分源流不混至若黜讹从正去滥传真试观往古之谈又非同日而语但以夜光之宝实愧于闇投白雪之歌难闻于俚耳率情欺罔信笔诋诃虽群记之解纷奈斯文之尚壅每思及此深疚于怀故即斐然敢称作者采昔人之闻见为后学之筌罤不惑异端勉修正观顿了是心是佛共期上品上生太虚可穷此心罔极。

　　旹淳熙八年岁次辛丑夏安居日寓南湖之戒坛序云

　　题号中初释题目经题如下疏文自解或以能所通别华梵诸门料简可准作之兹并不繁义疏者义宜也预取一经奥义旁引三藏圣教敷演厥旨适协机宜故也疏疏也疏决疑壅披文见意坦然明白故也即以疏题兼目于序注以示之余如常解撰号中西湖隶钱唐郡城之西实天下之胜概也寺居其中昔钱氏园苑尝生紫芝舍作佛祠故称灵芝皇朝赐额从本鸿胪故称为寺释乃出家之姓氏疏主钱唐人俗姓唐字湛如号安忍子住世传道盛绩懿业备载塔铭行状春秋六十九僧腊五十一政和六年九月一日入灭临终面西端坐而逝建塔瘗全身于寺之西北隅绍兴辛酉谥号大智律师戒光之塔述即撰也序引初科对秽显净中上四句举两土依正以彰净秽是下四句蹑二方苦乐以劝忻厌潮下四句引圣凡典诰以为证信初中上二句明秽下二句明净又并上句明依下句明正堪忍者梵语娑婆亦云索诃悲华经云是诸众生忍受三毒及烦恼故佛刹经有二义初义同上次云菩萨成就忍辱若人加害悉能含忍(观今文意次义则疏)劫见烦恼众生及命杂业所成故云浊土异趣即三恶道故下经云此浊恶处(浊土也)地狱饿鬼畜生盈满多不善聚(异趣也)此即释迦同居秽土也安养者或云安乐养育诸众生故又云安住秘藏长养法身大本云毕得超纯去往生安养国彼土依正庄严悉是法藏愿力所成故云净邦纯一大乘清净良伴故云上善小本云诸上善人俱会一处此即弥陀同居净土也次劝忻厌中上二句劝厌棘林胎狱指上浊土也三界依报土地所产莫非荆棘丛林故曰棘林妙经云瓦砾荆棘坑坎堆阜六凡正报具有四生今就人中多从胎脏儿在母胎备受众苦故曰胎狱宝积经云处胎不乐犹如牢狱奋发辞谢也奋然发志永谢劳生(刘遗民云傲天宫以长辞)下二句劝忻宝界金池指上净邦也彼国依报悉是百宝所成故曰宝界如下经云宝树宝地宝池等金池即指往生孕质之处属于正报经云有七宝池黄金为渠渠下皆以杂色金刚以为底沙小本云池底纯以金沙布地故曰金池(或云水产金莲曰金池者非)天台云胎狱之望华池棘林之比琼树亦以两土依正净秽对论今疏法之潜神者神即心神往生在定之心微密难见故名为潜肇法师云潜神玄默与虚空合德是也(或云潜神目修观者非)举念即登故云直往天台云正念直往生安养三引证中上二句引经如来逗机说教譬如潮不过限故曰潮音楞严云发海潮音偏告同会偏赞者十疑论引随愿往生经云普广菩萨问佛世尊何故偏赞西方净土专遣往生佛言众生心多浊乱三昧难成欲使专心一境专念一佛所以偏赞又云释迦大师一代说法处处圣教唯劝众生专心偏念阿弥陀佛求生西方乃至云其余佛土虽一经两经略劝往生不如弥陀佛国处处叮咛等孤山云群经森列而偏赞西方净土其有旨哉琅函乃指盛经之器以召佛语(或云佛语尊贵名琅函者非)下二句引传往生者众喻之如海栖止也南山云建志要期高栖累外青史即目三代僧传乃净土传等同世史籍古无纸素杀青刻字束以熟皮故曰青史二别叹中初科上二句通叙机教机既不等教亦有殊诱引也掖谓扶掖西都赋云后宫则有掖庭椒房注曰掖庭宫名在天子左右如肘掖也今谓设教逗机如扶掖左右使无颠危之患也多门楞严云归元性无二方便有多门或下四句别列四行初句即陀罗尼集鼓音王经等又弥陀不思议神力传云龙树愿生净土梦感异人授往生咒(云云)次句即大悲经云若昼若夜专称名号小本云一日七日执持名号等三即般舟经九十日常令系想弥陀三十二相四即大本十日十夜奉持斋戒等各下二句结示行法更多略举上四复不备引指如众典唯下正叹今经初二句显胜正观即下经云作是观者名为正观观成理显决定往生以因验果故云毕趣趣至也经云舍身他世生诸佛前得无生忍下二句彰益初句灭恶益次句生善益除疑者经云必生彼国心得无疑舍障者经云除八十亿劫生死重罪流通文中佛唱名云净除业障生诸佛前等长生不死者大本云可得极长生寿乐无穷极净土传云齐昙鸾法师闻陶隐居得长生法千里求之陶以仙经十卷授鸾鸾欣然自得以为神仙之术必然也后还洛下遇菩提留支问曰佛道有得长生乎其能却老为不死乎支笑曰长生不死乃吾佛之道也即以观无量寿经授之曰汝可修此则三界无复生六道无攸往盈虚消长祸福成败无得而朕其为寿也有劫石焉有河沙焉河沙之数有极寿量之数无期此吾金仙氏长生不死之术也广叙传持中初科初四句明古今盛行次四句明早年获遇历观即逆推也(易云历观众卦)逮及方当也受诵则但持文句乐闻则欲求讲解霟从等者如十二光忏所叙自下坛后因遭重病莫知趣向方乃留心净业等专玩不释手也斯文即指今经亿劫无归叹昔舍父逃逝也余生有赖忻今域心得处也指后残龄故曰余生即疏主云几生负德枉受沉沦今日投诚心蒙拯济是也解释叙古中上二句明先德专门据下所叙不出天台慧远善导并有章疏行世专守己宗未为通赡故云各尚下二句明后学失措渺同河汉故曰莫知攸所往诣也(易曰君子有攸往先迷后得)明今叙兴怀中初四句示博考去取秪缘古今章疏为物情深委曲指谕博涉理教卒难通晓是以今疏操觚染翰不尚繁词直指经宗务存修进兴怀在此岂有他哉名理即指三藏圣教名言理趣也古今乃召诸师章疏翻覆研究故曰参详比并格量故曰酬校摭取采摘也(孟子题词曰今诸解者往往摭取而说之)优长言其精当芟除翦削也繁𤨏言其错杂(书序云芟夷繁乱翦截浮词)此示述作文体从其简要故有芟除之语他不见之以谓废我天台时教剧意诋排良可笑也(委如扶新论辩)述下四句明谦己益物立言演义并循旧迹故云述而不作侮慢也前修选云吾法夫前修兮非世俗之所服注云前修谓前代修习道德之人今疏意在由疏通经由经修观观成理显决志往生故曰统之有宗(语出周易)在理既当足可依承故曰贻于来学庶望贻赐也(书序云庶几有补于将来)示文体中初句明教异古繁𤨏故云简易(语出扬子)次句明行直指观门非数他宝故曰修治月下四句遣执或云指舟譬能诠教月岸譬所诠理今恐初喻以指喻疏以月喻经由疏晓经譬因指见月也次喻以舟喻观行以岸喻往生由观行而获往生譬因舟而到岸也如此则见二喻不重圆觉经云修多罗教如标月指了知所标毕竟非月金刚经云知我说法如筏喻者法尚应舍何况非法(云云)彰述意中初四句遵承二圣曲被未来者韦提大权发起净土不专自己俯为末世经云若佛灭后诸众生等浊恶不善五苦所逼云何当见阿弥陀佛极乐世界又云未来众生当云何观无量寿佛及二菩萨等今疏曲被未来之众犹若韦提䖍请故云不负仰承遗嘱者如来始降幽宫说法听众不多累嘱阿难意在耆山再说经云阿难汝当受持广为多众宣说佛语又云汝持佛语为未来世一切大众欲脱苦者说是观地法等今疏仰承遗嘱之意不异庆喜重宣故云敢忘敢不敢也聊下二句正述本怀上乘即指今经非偏小故迈往也云耳乃结上之词。

　　本文标章中初句标举将欲也下四句大分二科以明总别若但释别文则大义不彰若唯谈总义则迷于起尽若一混而说则彼此无归故须预取经中所蕴大义于别文前列门总示则一经旨趣皎如指掌然后别文节句次第消释还与总义血脉潜通总别相收始终一贯义家之门故曰义门不入其门莫窥美富也于此聊申数问以决世疑问自古弘演各有司存灵芝专攻律部那得撰疏通经岂非尸祝越樽俎而代庖人耶答观子之问无乃蓬心曲见乎且三藏圣教天下共之何分彼此所以西来梵僧此土高德或称三藏或号三学岂是单轮翼者哉天台专弘经经论非不谈戒律如止观具缘持戒清净梵网戒疏是也南山独权戒律非不通经论奉诏翻译作三经序讲楞伽经撰法华义苑是也虽传持各有所主而学解不可专门至如古之刘虬李长者今之荆公张天觉彼乃儒士尚解佛书安有释子不可通经问南山云自宗犹困于未闻况余经论何由道尽祖师严戒安得固违答乘虚接响其来久矣今为明之斯文乃出南山戒疏大妄戒中盖由戒本说上人法古师于此广引经论禅定法相参糅律宗持犯之要后进讨论动经他日殊不知律中说经号随律之经经中说律名随经之律止可略解名相不应展演紊乱宗途是故吾祖垂兹明训奚尝不许兼通经论岂不闻吾祖作义苑讲楞伽乎问此经行世自古解释乃有多家天台章疏大盛东南人皆宝之甚于金玉况是灵岳亲承大苏妙悟获旋总持乐说无壅今若别出新疏则应天台有所未了耶答斯乃各言其志也凡德人垂世立言行事无非赞扬佛化诱物为先岂如市井争夺取胜于一时哉古今共业一经而各申释者多矣且如天台法华文句已行于世至于唐朝慈恩法师复出义疏秪今观经天台之后慧远善导澄观继而有作又如孤山霅川同宗天台之学各制弥陀疏钞良由教旨幽深情解差别智度大海唯佛穷底清辩尚谓弥勒未是遍知欲待龙华道后方复问津即其事也今之所述或机宜不等或知见有殊与物结缘助佛扬化在理或当何必求人问天台凡释一经必有规矩存焉先以五时八教拣判次用五义三分解释山家宗途时教为要新疏安得不遵直尔申经耶答固以天台时教见责何太专隅疏主尝云自古及今诸宗弥阐或破或立或抑或扬乃述作之通规讨论之常事西天诸论大小相攻或空有争驰或性相勍敌异执支离迨今不绝此方传教华严贤首天台慈恩章疏竞行互相斥夺亦犹儒家鲁史春秋学开五传国风雅诵分为四诗孟氏辞辟于杨墨子云无取于老庄郑玄王肃师资形矛盾之谈刘向刘歆父子有异同之论至如宗门自达磨西来衣钵相传迨于五祖而下则南北分宗五家派别岂可执为是非而兴诤讼(彼文)秪如天台之前南三北七各立门庭天台之后分宗列派弘阐更多岂可抑令舍汝所学从我之学乎又复天台化行六十余州未审此外禀谁教耶大抵诸家建立莫不逗机为先是一非诸未为通论问天台圣师位居五品达诸法相冥契佛心凡所释经悬河泻辩任运自与修多罗合新疏安敢辄加斥夺矫异常情后学无知非经反圣自此而兴谁之过欤答请观新疏未尝一语指斥天台至于教观理事纲领之谈凡十余处专以天台而为凭准自余毛目或取或舍各有所据非出胸襟尽采诸师之长以成一家之见其间所有创出新义盖由佛意多含教通余论所以龙树释经存于众解者是也幸取长其理无取长其情问新疏既无时教判经但约四门总别申释为出臆论为有宗承答学不师安义不中难故南山所撰戒业二疏首列四门非不判教如戒疏摄教门中备引诸师建立或约三轮或约化行或约制听或约化制乃至云经论广演其量极多如涅槃说半满两字用收大小如余经论三藏摄文或分大小各立四藏大乘论中但立两藏菩萨声闻摄教斯尽等新疏规矩祖述南山何敢擅立浅见寡闻辄生谤议未知其可也问新疏赞述本宗之外留心净土专解斯经其意何在答如向已明更以二意表而出之一者盖为本宗律部专明持犯虽则南山深契开显以立圆宗广谈性相唯识三观但恐后学不得意者执著名相无处域心特阐净土一门以为终归之处故曰生弘毗尼死归安养能事毕矣二者净土一法大异常途但作愿求皆得超往奈何诸师道在迩而求诸远事在易而求诸难所撰章疏申通解释必混一代时教不分纯杂之殊各尚宗风迭相废立文义该博旨趣幽深自非积学洞微穷幽尽理卒难趣入而况无常迅速生死无期急欲造修迟疑罔措所以兴怀述作务存简易不尚支离辨明两土入道直指往生捷径庶令末世利钝两根展卷临文坦然明白可举而行不待广寻经论遍历教门可谓千载之难一朝忽易勉诸同道宜留意焉。

　　义门标列中吾佛降灵随机设教须求本意故有初也教意虽明大小纯杂罔知适从故有二也大小既判不晓所诠行无以立故有三也法相淆混若非甄别人惑多岐故有四也四科文旨次第相须一部大纲无越于此预宜通练临文不迷。

　　通明教兴叙佛意中初句标俗以三十年为代今则通指一化也大下正示大觉即指释迦梵语佛陀此翻觉者究竟圆满故名为大世出世间无以过上故独称尊从本垂迹者肇法师云非本无以垂迹非迹无以显本本迹虽殊不思议一本迹之义远近不同远则直取释迦最初一番成道名之为本故妙经云我实成佛已来无量无边百千万亿那由他劫譬如五百千万亿那由他阿僧祇三千大千世界假使有人抹为微尘过于东方尔许国土乃下一尘一尘一劫我成佛已来复过于此等中间则指大通为本近以今日寂场为本斯乃迹中之本若望久本还属于迹诸文或以法身为本应身为迹今既不论长远寿量且指寂场舍那为本释迦为迹本迹之名非一处得天台广辩不可具陈为下先明本意为欲与下令其即能救之心开示与下悟入乃能度之法佛之知见即所为之事众生乃所度之机然妙经中开示悟入古今申释不同古以开示属应悟入属机天台破云今不用此解经明四句皆云为令众生语意悉主前机非关化主等遂引法华论文为据仍加助释文广不录但今文意必须两分何者文中既云为欲开示众生则知能开能示主在于佛令其悟入方属于机文相显然无劳固执若尔不但违于天台亦与经意相反耶答天台正释经文经中先云众生次云开示是故四句并须就机今疏不尔先云开示次云众生但借彼文略明化意则与天台正释不同至经曰下方且引证以显上文乃是立义用意既别非相反也开即开发示即指示属于应也悟谓悟解入谓证入属于机也(正因虽则两分不通来难辅观虽顺天台不晓今意)于下二正明起应乘时利见文出周易乾卦二五两爻皆云利见大人彼明国君出潜登极必合时心万物宜睹今借彼语以明如来机兴缘熟汤仰欲见所以降世而善诱之大有为者始从成道终至涅槃张设教网捞捷群机皆令作佛故云大也(语出孟子)经下三引文诚证诸有所作通指一代化法证上大有为也常下证上出世本意佛意无他故曰常为一事即佛之知见也种智为知佛眼为见众生本具迷而不觉来至法华直指凡心即是佛心肉眼顿同佛眼出世本怀于兹始畅二彰法体初中初三句蹑上教兴出生示灭举其初后以摄中间一代声教通目三藏如来在世金口亲宣声为教体故曰声教教迹虽多半满摄尽涅槃经云半字是不了义教满字是了义教(云云)莫下承前佛意正明法体究尽化源故云皆使诸有总目三界凡庸通召薄地自悟己心者本有心性灵明寂灭常住不变由妄想故不自觉知今欲返本藉教起修性显情亡不从外得故云自悟华严经云知一切法即自心性成就慧身不由他悟楞严经云狂心自歇歇即菩提胜净明心不从人得我心既尔生佛亦然所以文中具明三法自悟己心心法也十方如来佛法也法界含灵众生法也故华严云如心佛亦尔如佛众生然心佛及众生是三无差别体下复约三德释出此心初二句明体量如太虚空了无挂碍般若德也具下四句明体德一切诸法无不具足解脱德也清下二句明体性本来离染无有方所法身德也是三即一是一即三非纵非横不并不别天然本具不假修成释上己心也十下总明包遍现前一心虽具三德恐认诸法夐居心外故撮楞严经意而复示之一沤片云喻彼诸法大海太清喻自己心二引文示中初科初引本经是心者即指行人念佛之心依教修行从因感果始于此心故云是心作佛虽假修成佛非外得故云是心是佛正遍知十号之一横广竖深喻之如海究竟果德因心本具故云从心想生当下结显亦即三德菩提般若也涅槃解脱也清净法身也语出楞严彼云一切众生从无始来不能得成无上菩提皆由不知二种根本一者无始生死根本则汝今者与诸众生用攀缘心为自性者二者无始菩提涅槃元清净体则汝今者识精元明能生诸缘缘所遗者三非定三三即是一复转释云即是大乘一实境界全即自心故云非他法也次引占察中具云占察善恶报应经文有二卷此引下卷从初至计我所皆本经文彼文甚广末后二句疏家足成初明真心不变上科虽点三德即是一实且约义说今复引文彰灼显示亦欲生下从真起妄以为设教之张本故有此科之来也初句标起究竟不二名一远离虚妄名实诸佛众生安住其中故名境界次句指归自心证成前义前科既会三德归乎一实此科复以一实离为三德以显三一圆融不即不离则彰法体不可思议从下点示三德本自无生今则无灭是故不生不灭即法身德大智光明离诸惑染是故自性清净即般若德随缘赴感无处不周是故圆满十方即解脱德性具三德离而不分故云究竟一相但下次明妄念随缘众生心体既静且明名为法性一迷此心全体暗动翻作无明体既全转用亦歒翻三德既隐三道乃彰初三句惑道也妄下三句业道也没下二句苦道也起信云不达一法界故心不相应忽然念起名为无明既无智明所以痴暗熏习者起信云如世间衣服实无于香若人以香而熏习故则有香气此亦如是真如净法实无于染但以无明而熏习故则有染相无明染法实无净业但以真如而熏习故则有净用当知熏习通于染净迷则无明熏于真如全起染用悟则真如熏于无明全起净用今此且约迷染以说言因缘者妄念为因妄境为缘起信云依因者不觉义故依缘者妄作境界义故言妄现者即占察云当知心外相者如梦所见种种境界唯心想作实无外事一切境界悉亦如是皆依无明识梦所见妄想作故良以妄心妄境因缘和合造诸妄业受诸妄报三道更资联环莫解故云没溺生死等楞严云一切众生从无始来生死相续皆由不知常住真心性净明体用诸妄想此想不真故受轮转又云由诸众生遗此本明虽终日行而不觉知枉入诸趣已上总明出世本意诸记迷文昧义不欲指斥学者对之自见臧否二明说教中初科文有三段初总明经下引证或下别示先觉者孟子云伊尹曰予天民之先觉者也将以斯道觉斯民也非予觉之而谁也今借彼语其意则别(云云)此心即上一实境界三德妙心是知如来法身地上观见众生迷而不觉起大悲心惊入火宅而度脱之故曰悯诸未悟慈悲方便度生之权巧也演说诸经度生之法门也诸经通漫故以华严鹿苑顿渐显之如来始于寂场为高山机说圆满教不从渐来直说于顿故云顿示一类小机于顿无益故不动寂场而游鹿苑说生灭法而逗会之故云渐诱顿渐虽殊莫非随他意语究佛本怀为令入实暗用楞严扶成此义故云归源等引证中初文小智小法则局在渐证上多门也次文种种须该顿渐证上无二也在昔佛乘秘而不谈取法华意故作此说别示中疏主内鉴如来说法赴机有异故将一代圣教区分两土入道不同预作下文判教张本并如后释兹不两烦结归中上科虽分两别皆是如来化他权巧究其所归莫不为令众生作佛文中初明依教开解自心即向法体诸法虽多不出十界依正因果同居一心一心既悟法法全心心法一如故云洞达然下次明修因证果初句发大心次句修大行下二句成大果兼上洞达即开大解前三属因后一属果因果同时二心不别以下三明果后起用初四句不着二边唯住中道生死该于分段变易破烦恼惑出生死苦功由智慧涅槃通乎有余无余教化众生亡己益物功由慈悲历下正示大用所谓众生界尽众生业尽众生烦恼尽我此愿王无有穷尽也引证中所引二经但欲证上示生唱灭无尽之义尔初华严文自行则无化他则有故法华云我今非实灭度而便唱言我当灭度所以者何薄德之人若见如来常在不灭便起憍恣厌怠之心不生难遭之想恭敬之心是故如来方便说耳然楞伽二句似难分异今恐初句约过去说未曾闻有入涅槃佛次句约现在论亦无有佛欲入涅槃经文回互谅不徒然三结示中是谓二字通指一代教兴本意大事因缘者经中上有一字天台释云一则一实相也大则其性广博诸佛出世之仪式故名为事众生有感佛之机为因佛即承机而应为缘是为出世之本意佛佛道同故云皆尔究竟指归故云在此。

　　别示今经中初科文有二节初明机兴请法大下次明赴机演教初中初句标起韦下正示弩牙曰机有可发之义以喻韦提乘时致请故云机发阇王作逆情无畏惮故曰公为当知悉是大权示迹俯观末世一类众生净土缘种宜密在怀不能发起特与击扬人到于今咸受其赐两段文意具如后释别列十段中并先立义次引经证观此十意次第排布亦匪偶然前三即三障也众生无始三道流转今求出离必先对治欲破三障必修二严诸佛菩萨历劫修行无越福慧所以第四即福德缘因也第五即智慧了因也由无智故随邪背正今欲归正翻邪非智不可二严既备三学宜遵是故第六离染清净戒学也七令心在定定学也八念佛三昧慧学也前八属因后二属果第九现身见佛观成理显也第十疾得成佛因圆果满也结略中上二句明以凡度圣次二句明用意搜经末二句正结显经意。

　　大科第二摄教分齐标分中三科之义次第相生从宽至狭欲显净土之教是纯非杂是大非小是顿非渐是了义非不了义也。

　　随释中明二土纯杂标分大略有二者问疏主区分两土教法纯杂有异前古未闻达士无不适从小智尚生轻诮为有典据为出臆裁试请申通永祛疑惑答造疏通经立言判教苟无正量安敢师心非独无功反贻伊戚但义蕴群编名出今疏无文有义智者用之今为委陈庶几一悟故天台十疑论明自力他力自力者此土修道卒未得成他力者若信弥陀大悲愿力摄取不舍即得往生复引十住婆沙论难易二道云难行道者在此五浊恶世无量佛所求菩提道是为甚难(云云)易行道者谓信佛语修念佛三昧佛力摄持即得往生(云云)准知自行难行道非此土入道教耶他力易行道非净土入道教耶又如善导玄义专杂二修以分两土进道不同瑛师修证仪中乃有此方破惑证真求生西方净土之说疏主深得佛意仰则先贤故兹高判独拔古今可使四海咸规万载不易也次别释此土教中二先叙立教不纯经下次明判释有异初中先明机别初句以处召人即指群迷也惑业是因根性属果果即苦报三道具焉能生为根不改曰性随其惑业迭论重轻故有差别在下次明教杂上二句通明下二句别示南山云机分小大之别道殊半满之科是也判释中初正明互不同者天下盛行莫如天台贤首天台则立四教所谓藏通别圆贤首则立五教所谓愚法小乘教大乘始教大乘终教大乘顿教一乘圆教迭废立者清凉疏中具出始从一教至于五教总二十余家辅观备引兹不繁文下二句指略净土教中初立义故下引证虽下释疑初中初句总标对前五浊故云净土次句目教对前大小偏圆故曰纯一又次句召机对前根性差别故曰良伴众下二句明品位有殊莫下推因果不别发无上心因也不退菩提果也引证中论即天亲所造既云二乘不生可证上文清净良伴余如后辨结示中是知二字蹑上二科总显纯杂则下别示净土机教既纯更无余论故曰不劳(余如扶新)。

　　二大小渐顿中初科初句标起天下引释天台总判一代教法先竖论五时次横辨八教凡释一经必立五重玄义教相一章最居其末大乘约教判也方等约时判也四教并谈四机普被故名方等文中第列三义初约大小彼宗通别圆三俱称大乘唯藏教名小言秪云者白莲记云秪犹直也斯言甚当不必他云次约二藏本出伽论智论亦然三约渐顿然此三义从宽至狭大乘既通三教尚兼二乘故须次义也菩萨犹通偏渐复须后义也则知此经乃是大乘菩萨顿教如是甄别方为尽理(余如扶新)再引远疏独证顿义韦下引当机证文见台疏(或约开显强生问答甚乖教意)结成中文有三段初正结专据二师故曰准知不独此经故曰一代简非渐顿故曰圆顿不杂偏小故无余途慈下引证文出决疑行愿门括即搜括也贝书即指小乘经部无一字者以显绝分尚不说有岂复劝生彼文但说无土恐疑有佛复助释云不说弥陀如古德云小乘无他佛之说大教有刹海之谈是下结劝下佛种者如常不轻十六王子结缘之徒是也。

　　三简了不了总分中初句标慈下释撮略决疑中文初以大小对简二独就大简言大乘者梵语摩诃衍此翻大乘通含三教复有了不了者彼云今明大乘复有三种一者大乘通教此教门虽通大类狎二乘菩萨虽复化他化毕终归灰断净土深理非彼所知非了义也二者大乘别教此乃诠旨隔历因果不融净土则理外修成万法乃不由心具虽广游佛刹然往生妙旨斯亦未了三者佛乘圆教理事圆融因果顿足佛法之妙过此已往不知所云(已上彼文)今论净土唯取最后圆顿佛乘简之极也经下彼自引证可见别示初科约义中初明身土非他如下明往生非外了谓照了达谓体达净土即同居依报也弥陀即应身正报也极乐依正同居一心心性遍周法界无外若一毫法从心外生不名了义又复心即是土性即是佛所以文中皆曰非他是则心性佛土毕竟平等无二无别也回神与下法华等四句皆是决疑中文既了身土无非心性虽越亿刹不离己心虽孕莲沼不离刹那己心刹那俱指当念也引证中文为三段初引四经即下结示秪下复疏所以特引四经者前二证上弥陀即性后二证上净土即心本经略如前示佛既心作心是则与法华开佛知见其义无别故云即是等仍又蹑前简判益显今经了中之了也楞严中上二句属因下二句明果即心忆念显佛非外现前当来者即同象观云于现身中得念佛三昧(现前也)佛观云舍身他世得无生忍(当来也)当坐道场生诸佛家是故注云成佛不久法华称妙者在昔诸经权实未会悉属于粗唯至法华点权即实始得妙名华严言极者若通指华严部教未为圆极清凉疏云一极唱高二乘绝听是也今别约部中圆意与法华同特举妙部极谈以彰净土非偏小也结示中上引四经双证故双结云净秽身土等也复疏中恐谓身土既即我心心净土净何须外求破此执情故云秪由等体之与性其义不别即前法体一实境界也虚融言其体量包遍言其体德量则无处不周德乃无法不具言包遍者楞严云如意默容十方三世一切世间出世间法唯圣与凡无不包容又云心精遍圆含裹十方等斯皆包遍之义当以意求文无以文害意或见疏主赞文性本包容及今包遍之语辄生轻议未之思尔既达此理于无往来不碍往来向无取舍不妨取舍往来即性性无所移取舍全心心常宛尔故慈云云当知净土百宝庄严九品因果并在众生介尔心中理性具足方得今日往生事用随愿自然是则旁罗十方不离当念往来法界正协唯心免信常流执此非彼伟哉斯言若也凝然不动便为无生妙理与彼偏空断见相去几何辅正堕此悲夫(委如扶新)辅观有辞明适越无非宋国之语以喻舍此取彼正因亦有旧适他邦后忽忆想如在目前之喻斯皆情想测度安称唯心是法非思量分别之所能解唯忘情离念者始可与议也斥偏执叙非中初四句总标浅识肤受故云末学点灵与下二心字即妄念也自下四句出计指下二句显过弥陀外物对上佛即我心极乐他邦对上心净土净引斥中文见天竺集初叙外执对之可见释下决破自分二段初正决外执二世下因斥邪空初中初句总断将下牒计若下正决言心遍者全体名遍非遍而遍也言尘遍者尘无自性揽真而成真性既遍尘亦随遍古德云色何以遍色即心故慈云云一念既然一尘亦尔一一心中一切尘一一尘中一切心一一心尘复互周重重无尽如帝网是也若了心尘互遍何愁十万之遥咫步之间尚涉程途岂在心外犹成二法弥须得意不可封文斥邪空中但学虚言全无正见鼠唧鸟空即斯人也岂下初明损自谤法谤心即苦因殃坠万劫即苦果妄下次明损他结告中上二句荷德下二句劝依(师承引孔子曰药酒苦于口而利于病忠言逆于耳而利于行)。

　　辩经宗标示中以主释宗乃有三义一者独尊义天无二日国无二王故二者统摄义如网之纲如裘之领故三者归趣义星必拱北水必朝东故今经之主备兹三义讲者临文详而说之问天台释经必出经体今何但立宗耶答向明法体一实境界非体而何问一实境界乃是通明一代法体未审今经的指何法为体答有通有别通则一经始末二八妙境悉是法藏比丘无作愿力所成皆为今经正体别如象观是心作佛是心是佛疏主会同法华开佛知见出体愈明问天台取体必以修性离合拣辨无遗今何通漫答前约纯杂大小渐顿了不了义次第甄明非不亲的何更致疑问既立体宗还可立用得否答可在文非不明白今为显立其名应云一实境界为体观佛三昧为宗除疑舍障为用若尔复与天台所立为同为异答同中有异异中有同请细考之无使相滥次科引释考定中大有二节初引天台次引二师今经定宗古今诤论况文旨深隐卒难取解不免细释勿诮繁词天台中自分为三初引文此下二句判定观下二句释意判定中据彼现文心观之言是故判为单就能观也释意中应先征起云天台既立能观必具所观如何单云心观耶乃释出云据理能观必具所观境观相当定不可阙所以秪云心观为宗者且就能观一边为言故云观佛依正得非心观乎如下疏引十疑论云凡求生者希心起想缘阿弥陀佛及彼七宝庄严疏即结云今经观佛斯为明据用彼照此天台非不立所观则知心观为宗且就能观言之明矣请考上下判定之语天台则云单就为言二师则云通就而立深有其致以意逆之当自得之二师中亦分为三初引文二家建立既同是故合示言宗趣各异者正因备引远疏出诸经宗今据玄义云维摩经以不思议解脱为宗大品以空慧为宗此例非一今此观无量寿佛经以观佛三昧为宗亦以念佛三昧为宗此下二判定据彼现文所立观即能观佛即所观是故判云通就能所也观虽下三释意亦先征起云经中具列依正庄严总十六境何故独云观佛而下释出正显经宗即下引经证上主义念即是观会同宗名但下今疏标简如首题者应云此经以观无量寿佛为宗方尽善美问今疏连引三家立宗而无去取未审以何而为正说答俱正说也但据台疏现文秪云心观为宗未见所观尚恐通漫故引二师而成显之虽则二师能所双立犹有相滥故复简之欲使三宗义归一揆用成今家正义所以文中略无一言与夺意在此也自非疏主具择法眼焉能如是精细甄别(他谓不取天台辄生词讼委如扶新)显胜中以由今经观佛为主故引彼经特彰功胜具云佛说观佛三昧海经晋朝佛陀䟦陀译十卷成文引经三段初段即灭恶生善阿难对告人也观佛三昧标指行法也观即能观佛即所观境观泯合惑破理显乃名三昧梵语三摩提讹略名为三昧此翻正心行处是心无始常曲不端入正行处心则端直如蛇行常曲入筒则直大论云一切禅定心皆名三摩地初明灭恶不出三道犯罪破戒业道也失道即堕恶趣苦道也余四并烦恼道也诸佛下次明生善诸佛即人楞严即法人法皆从此三昧出如金刚般若云诸佛及阿耨菩提皆从此经出是也梵语首楞严此翻健相(云云)又下次段举况初标行以下彰益现感说法来成佛因何下正况一毛尚尔具足可知又云下第三段前但总论灭恶此复细陈罪相初叙过若下次显德寻文可见结示中初二句总标功德难思者良由诸佛三身圆证三德圆显安住秘藏端拱寂光摄念谛观心冥真境佛从心现感应道交灭业破障秪在刹那此理深妙故曰难思良下别示初二句观法身佛破烦恼障虚实相对也假下二句观报身佛破黑业障愚智相对也藉下二句观应身佛破生死障悲苦相对也是下二句总结破障显德斯为第一故喻前阵初门以显观佛是究竟法也(余如扶新)复引楞严成上结示之意不假方便非渐修也自得心开即顿悟也摄心观佛喻染香人入佛境界如有香气三昧成就故曰香光庄严如后即辩观法中。

　　二辩事理示名体中所以须明事理者理即平等性体事乃差别境界全理是事全事是理理事相即一法二名斯乃千圣之本源万化之归趣诸佛常依二谛说法良在于此欲显弥陀身土虽是同居不离寂光虽是应身不离遮那理事无偏任智修习利皆理观钝唯事想下文欲示境观是故于此预明初句总标次二句约名乍异理本绝言假名而召故曰强也事相差别举一全收故曰总也又次二句据体会同其下举喻释出波字喻上事异水黑喻上理同若下斥世抗分是下二句结示彰过显圆融中初依天台先引文是下结显彼论先疑曰诸法无生平等寂灭今乃舍此取彼与理乖违故此释之初明忘筌则通识见超拔故称智者炽然猛烈之貌求生净土不滞空也生体叵得不著有也二边俱泯中道全彰故曰真无生也愚下次明守株则塞胶固封执故称愚者随言生解任物牵行事等夜游罔分南北生作生解着常见也无作无解着断见也而下随病发药不下蹑过指斥非理曰横断常二见矛盾相攻其误非浅故曰几许结显中承上论文释成前义达事即理等者即论文云非谓因缘生外别有不生不灭亦非不求生净土唤作无生(云云)亦如慈云云真解空者即于因缘法中了生无生性灭无灭性非谓断无为不生灭是也事理混融思议叵及故称妙也次准南山中所以须此科者盖由上引论文愚智两别愚者故非所取智者唯局利根今经观法利钝兼资若唯达理钝根莫及复准南山事理二忏须分两根欲显今经通被利钝故也问钝之与愚何以分异答须知钝根若望愚者俱得称利但不若利根直达法性附事而修故名为钝非如愚人瞢无所晓也初引文事钞云理据利智观彼罪性由妄覆心钝根未达专令修事业疏云理忏者要识心本是大乘理其体清净妙用虚通廓达无碍等事忏者如世常行或依塔庙或造佛经礼诵诸业皆缘事起等余下正示初拣他经局被今下明今经通摄又利下约业成俱生但下据入位分异(有难唯心不合属理备如扶新)斥互判初叙中初二句总标一下别列初说即四明妙宗钞彼云以法界心观法界境生于法界依正色心故十六境岂不一一皆是圆妙三谛三观(云云)次说即桐江修证仪彼文问曰般舟观佛与今何殊答彼是先观事境后修理观此经直观事境而取往生等后说即孤山刊正记彼亦问曰佛身观云是法界身入心想中岂非理观耶答此一虽理余皆是事从多以判俱事观也今下随后指破夫下重斥第三利则俱理钝则俱事岂可一人修观而分两途乎出经意中初据所观不偏得下约能观自异若或局定前境无乃被机不周专事则上根不忻专理则下根难造任智浅深无可不可斯乃今疏妙谈也(余如扶新)引古中据唐皎然撰塔铭云师刘氏之子汉楚王交三十一代孙事灵隐谋禅师闻其指训如凉风入怀醒然清悟初传律于会稽大师昙一乾元中有诏天下大德七人长讲戒律师预选焉顷年净土一门不愆于念尝谓人曰昔闻西方之行余如疏引初引昔迷有相即事也此下明后悟蓬心蓬即草名其心拳曲(庄子云今夫子亦有蓬心)达观即理性虚通也何下彼自征释言意色香皆是事之微末尚与理等岂有观想正念而非理乎细下今疏评量上二句与以由今经十六种境皆名为观故云深会但下二句夺得于上根失于中下释疑妨问修法中初叙问前但通明理事今欲的明修观方法故须问决答释中二意先分心境能下次明相即初中初句总标一下别示能观中现前简非过未识心唯局第六心王想念即指行心也引经正取初句次句兼带而来所观可见欲令行者识别心境能所不滥故尔两分及乎用观能所一如心境融即故曰相冥也问疏中虽分能所历然未审正修观时作何方便依何仪式若何用心答当如日观所示必须静室面西端坐送想彼方依正因果以心取境以境系心观之不已心与境冥然后能所两忘三昧成就闭目开目了了分明应与修多罗合片有乖违悉名邪观问修此观者为毕世长修为要期有限答如地观说唯除食时恒忆此事理无间断然随根性利钝如何但取三昧成就以为要也问文示所观指十六境为从初至后次第别观为十六境一道总观别观则前后起灭未称圆融总观则诸境交参若为用观答据论观法本为一机而设必须从微至着原始要终先依后正境境历然阙一不可但恐初心不能善观故论次第观道稍开弥加增进一道而观更无前后此心尚具一切诸法况十六境乎问利根达事即理十六种境无非妙观钝根但依事相安得称为十六观耶答今经通被利钝两根岂可偏乎向准南山理事二忏皆可修之利根莫非理观钝根皆归事想当知事想即是事观如经论中明事六度即其例也次科起心乖理立难中盖由前问理观而以起心取境为答正属于事故复征之答中初立理次引证心即能观境即所观因缘生者中观论云因缘所生法我说即是空北山录云万象之生不自有体待彼众缘生既待缘象本无矣根于空矣譬诸水月缘会则见孰谓之空形虚无在孰谓之有是也言无性者自他共离四性俱亡故体非生灭者指上缘生之体本无实性无性之性有何生灭若达此理终日起心未尝动念终日取境未尝著相论中初句标起于下释出初五句总示此下六句别示非下二句破执并在文可见次今准中则显上科所立识心为能观依正为所观非出臆断盖有所承以下复示缘生心境一无混滥能下融即能观心即心法也所观佛即佛法也心佛一如能所不二故引华严显无差别问极乐依正是本法藏愿力所成如小本云不可思议功德庄严一一皆是真实妙境那谓缘生虚幻耶答当知法藏因地所修莫非达缘生法显无生理在彼已成无非真实今之行者创心修观若离缘生无用心处故须托彼依正而为境本熏发心性三昧未成心性未显尽属缘生也问前后诸境可是缘生佛已离阴安住秘藏何得亦是缘生所摄答秪由行者心想未绝外境未忘见有他佛夐在心外故属缘生过在于我何关佛乎三劝修正劝中初句召当机次二句嘱开解然下劝立行不下示妙理不妨心境者指上缘生法也体自无生者非离缘生别有无生须了心境一一缘生当体空寂方称妙观是则终日加功终日无作非使然者释上自之一字也例通中初科是知者通蹑上文理事科意向之所辨且就净业于缘生中达无生理今则贯通一代诸大乘经所诠行法莫不皆然初立义次引文初中先泛举世出世法远指他境也出处语默近取诸身也自远至近无不该收莫下一句总示非下类通引文中初法华文观即能观之智一切法即所观之境遍该十界依正因果故云一切由观故空一法叵得如实相者不异故如不虚故实一切诸法以实为相故名实相不颠倒者离八倒故次段诸法同前皆字经作空字空无所有者内体本空故无有常住者外相如幻故起即生也无生无灭即实相故自普贤观下五文莫不皆指缘生诸法即无生理所以趣举此七文者皆有一切之言摄法尽故又复七文或即诸法或离诸法大乘法体即处常离离处常即非即非离而即而离微妙难思岂容情想若乃闻即作即解闻离作离解斯是断常二计何关大教之正见乎(余如扶新)次劝信中初指广若下斥非净下引示圣下结劝如是等文指上即理之教离事谈理其犹弃冰求水非偏即邪何足议道偏即小乘偏空邪即外道邪见净名经中宝积请问菩萨修净土行佛为广说末后乃云菩萨取于佛国皆为饶益诸众生故即接今文续云菩萨成就众生故愿取佛国取佛国者非于空也文中上三句显得若下二句彰失造立宫室喻修万行以空喻理以地喻事空地两全则宫室可立事理兼运则万行乃成若执理废事如依空无地其可得乎诸佛下复引大论转证不坏假名即俗谛证上依地也而说实相即真谛证上依空也结劝可见(诸记差误对之可知)。

　　三辩观法初通括中上来虽明修观而诸经论观行不同今此收束一代大乘以为五例次第拣辩一无混滥欲使行者投心有托不枉时功矣文中初总标一下别示初例即前法华经文次例止观即天台所说凡有四本一曰圆顿止观二曰渐次止观三曰不定止观四曰小止观复有南岳止观还源藏师所撰法界杜顺所立净心南山所作第三例经即净名佛问维摩汝以何等见如来乎答言如自观身实相观佛亦然前际不来后际不去等仁王般若佛问波斯匿王亦同此说不净观即五停心中多贪众生修不净观种子依处当体外相究竟五种不净大论各有偈文(云云)白骨观如㭊玄引俱舍论云假想思惟于眉间等一点破坏似针锋许渐渐烂堕彻至于骨如是至于半头一头眉膊胸背及于一身渐至一房一县一州一国皆是白骨等此为对治贪心亦属不净观收四粗色心经即般若心经五蕴者经云色即是空空即是色受想行识亦复如是蕴以积聚为义亦名五阴五众也十二入者经云无眼耳鼻舌身意无色声香味触法六根六境互相涉入故名为入亦名十二处也十八界者经云无眼界乃至无意识界于前根境更加六识故成十八也界以限分为义取境生识不相滥故然此三科皆破我执实无主宰所以广略不同者一类有情迷于心所不迷色心佛应彼根为说五蕴三蕴是心所一蕴是色一蕴是心又有一类迷于色法不迷心及心所佛乃为说十二入五根五境及法一半是色余法一半是心所一意是心复有一类迷于色心不迷心所佛则为说十八界十界半是色七界是心半法界是心所(云云)数息观者盖为众生心多散乱因此流荡佛令数息可以除遣息即出入息风也梵云阿那此云遣来即入息也梵云阿波那此云遣去即出息也作此观时有六种相一数二随三止四观五转六净如六妙门并法界次第(云云)五观胜境即见次科上之五例通收一代观法未是的论修相或见新疏拣判分明似怀妒忌故于平地激起风波惑乱群听乃问初例为观一法为观诸法为一诸并观为观诸为一等今谕之曰文中明云总观诸法那问一诸等耶诸法之言不出十界依正因果同居一心全心是法全法是心心法无二毕竟平等智解既明正用观时一念心空法法皆空安有一诸诸一差别之相况今五例且据行人宜乐投心发足而说乍分五别及论观成历法无所不通秪如观心何尝离色至于观色未始离心如大论云一切诸法中但有名与色更无有一法出于名色者故天台云至论诸法本原清净绝名离相尚非是一何曾有二等(云云)当知法相差别并是赴机有异不得其旨而兴执诤徒戏论耳(余如扶新)别简中初分五别上科虽简今经局在第五以由胜境尚且通滥复须精别初通列诸经上下别分功用又下复简二方寻文可领对简观心总标中初通标两土入道不同今下别校两土用观有异言略为者示不尽故(修证仪中出十五种须者看之)别列中初正列六义顿同水火一一如后临文自见略下结示两殊问答中初问由前经宗必须观佛恐未了者不许观心故须问决答中初文显正但下指非达境则与求阴则夺向云达彼弥陀即我自性非他佛也若此妙达佛非心外终日观心无非观佛终日观佛即是观心心佛一如有何不可本阴点灵并指现前赤肉团心也他经通收此土入道之教唯观自心尽为所简(余如扶新)次问三法难易本出天台妙玄佛法太高唯极果故生法太广遍十界故观心为要至近易故世多此见通云或谓今下蹑文立难答中初约被机正答上二句总收心佛若下别示所主彼下出彼文意非下次约观佛反质观佛三昧非局今经如前胜境五例是也作此申通两无妨碍三问蹑上三法以为问端华严既曰三无差别今若弃心观佛反成差别答中初正答古下引证正答中上句约理纵与次句据事还夺荆溪云理体无差差约事用是也将下正示别相既修彼土观法观佛方乃相当若或一例观心则混此方入道北辕适楚斯之谓乎引证中又二先引古德即辅行文由观心故佛从心现故云自心三昧佛也从因感果即指弥陀已成之佛彼文续云具含二义共为一境为顺理故从初义释三昧既成随心即见见是心性名心作佛等诸下分配二佛据下准文断定(余如扶新)次引论文向来立宗已曾点示今觌斯文永祛群惑希心起想即缘生心也缘佛依正即缘生境也不唯证今观佛有据亦见天台所立经宗且就能观为言非无所观信不虚矣四问世多倚傍增长邪心拨弃修行毁废经像故须问释以显教源初引经今下结难答中初四句法喻双显并上句法下句喻皎月清响喻佛应也幽谷百川喻机感也佛之声色皆即法身法身无相有感斯彰水清月来本无实体谷虚响答岂有定声然下示愚人固执无正不邪如经所斥达下明智士虚通无邪不正是今所观故引华严圣量为据不即不离妙在其中上二句荡一切法第一义空也下二句立一切法不思议假也即荡即立遮照同时亦如金刚经云凡所有相皆是虚妄若见诸相非相即见如来颇符此意觌下二句结劝大门。

　　第四料简异同明佛身中初科通明佛身初句标佛下三句通示多种今下准用四身言多种者佛本无身无寿无量寂如虚空应物现形随机赴感故诸经论所说不同如华严中十身舍那即其事也必欲备陈略难穷尽故准戒疏以明四身则一切身摄无不足但今疏所引与彼少殊彼云佛身四种一谓法身二谓真应三谓法报应毗卢遍耀正法为身舍那行满报果为身释迦应迹赴感为身金光摄论名法应化若更四身者应身受纯陀供化身受大众供(彼文)随缘下疏主助释法身者师轨法性还以法性为身此非色质心智亦非阴界入所摄毗卢具云毗卢遮那此翻遍一切处以此法身等虚空界无所不在故名遍远离三惑二死昏暗故名耀不堕偏邪故名正可轨可则故名法此身该乎修性大小不同(云云)报身者梵云卢舍那此翻净满惑累究尽故净种智圆极故满从因至果修行所感法华云寿命无数劫久修业所得以如如智照如如境境智冥合强指此智名为报身称实感报故名报果此身须分自他受用不同自则上冥法性他则下应群机又他受用亦名尊特亦名胜应(云云)应身者应同万物即感赴义梵云释迦此翻能儒亦曰能仁对前胜应此即劣应化身者戒疏云受大众供者涅槃经云世尊自受纯陀之供于自身上一一毛孔化无量佛各有无量诸比丘僧悉皆示现受其供养今疏复以随缘不定释之垂形异类无而欻有故名为化然戒疏中一谓法身单举其体二谓真应真即法身应即摄报三谓法报应开应出报四谓法报应化于应复开化也并由经论赴机异说不可揩定佛佛道同故云皆具今疏特用戒疏四身者盖由本经具四身故义不徒然文见次科别显中初科初句标起经下引示法界身即法报者以法身属理理遍法界报身属智智冥于理亦遍法界函盖相称无有阙减此即自受用报与法身理等故法界身双收法报也指六十万亿为应身者彼虽同居本愿力故依正庄严超诸佛刹所以佛身亦复最胜此即彼土常身凡夫人天皆悉得见他宗广有议论非此所明化身可见辩开合中初科上三句通示法报义定置而不论诸文应化出没有异故独辩之当下别明良由弥陀是法界身随缘赴感靡不周遍即一而四即四而一岂容思议哉宝王论云法身如月之体报身如月之光应身如月之影万水之内皆有月焉言一则万水之月常差言多则虚空之月无二伊字三点摩醯三目可以喻之若下复约本迹一多互融华下引证初句证垂迹次句证归本也引示中初远疏但云真应者法报冥合俱名为真体同法界故无有尽应随物机故有两量引受记经既有补处验必终极且据人天莫数故名无量据下准经判定是知六十万亿之身属应无疑次引论文有漏凡夫者未破见思故随分见者任其智力有明昧故上生即见色相具足下生七日心不明了等粗相即八万四千相好之身也菩萨始自初心分破无明分显法性位有浅深见亦明昧细相即十莲华藏微尘相海他受用身也示不定正明中故知者蹑上远疏论文以为言焉上二句约法如下举喻喻中初二句通举器下别配初四句喻身水澄下四句喻寿水器喻机月影喻佛全阙展缩喻报应之身也存亡去来喻长短之寿也以下二句总结对文可见引证中涅槃文出三十四卷佛将涅槃四众云集纯陀后至奉献供养遂生哀慕佛乃诫云汝不应等一下佛自释出其意世出世法皆如梦幻如来为化众生方便示现入般涅槃亦如梦幻无有实事故云无染着也引华严中总有六偈初二偈明佛身无著后四偈明寿量无穷初中初偈约法说法身藏者法身之体具足万行福智功德多所含容喻之如藏普入世间者从真起应所谓佛身充满于法界也不为生死涅槃二边所缚故云虽在无著也次约喻显上二句正立喻清水喻法身影象喻起应下二句举法帖合可见明寿量中前二偈举喻后二偈合法喻中初偈明幻事幻师喻法身现事喻报应二身次偈明幻量非量无量即法身寿也示量无量即报应身寿也合中初偈合幻事寂定心即法身理体合上工幻师也诸善根即报应之因一切佛即报应之果合上种种事也次偈合幻量平等法界本来无有量与无量皆是众生妄想执着见量无量若知是幻离幻即觉于量无量悉无所著故云了达结示中诸佛如来不思议境言语道断心行处灭故云尚非等也。

　　二明佛土正明叙意总标中初通举三经以彰无尽是下总标二种欲显有归良以诸经明土极有差别摄别归总二种收尽然后派总出别复分四土委如次科天台净名疏中亦绝总别以论故彼疏云一总明佛国者国有事理事即应身之域理则极智所照之境随机应物说有事理非本无以垂迹故有应形应土非迹无以显本同归法身真国也二别明佛国者诸佛利物差别之相无量无边今略为四等(云云)今疏雅合信匪偶然(余如扶新具辨)别释初科引所出中言法性者十界所轨名之为法常乐我净不迁不变名之为性天真自具不假修成从本以来安住其中故名为土初引圆觉欲显生佛不二故次普贤观欲彰法体周遍故遮那能依之身也寂光所依之土也又常寂光虽所依土即是三德常法身德也寂解脱德也光般若德也是则离身无土离土无身身土混融一法二义常下结名秪一平等法性妙理在能依则为身在所依则为土皆是强立故曰实非此唯妙觉极果所证境界经云尔时如来游于无量甚深法性故云佛住处也示体相中上二句示体指前法性非是他法全即自心以为其体此心包遍无处不周故云举足道场净名云诸有所作举足下足当知皆从道场中来非下四句示相一三两句举体双非二四两句约相双亦虽然性体本非净秽众生在迷计有净秽今欲起修必须舍秽取净舍秽究尽取净穷源则与非净非秽毕竟不别取舍既尔去来亦然准上说之慈下引古证成初句即上不妨净秽也次句即上非净非秽也卷怀犹言会归也刹那即下一念也虽有十方净秽之殊卷而怀之无出一念第三句即上不碍往来第四句即上无去无来三际即三世华严云一念普观无量劫无去无来亦无住如是了知三世事超诸方便成十力是也一念既该三际则知终日往来不逾自心众下示性平等生迷不失者以本有故如演若多失头狂走忽然狂歇头非外得纵未歇狂亦何遗失日用不知者以本迷故即用此理起惑造业终日由之终日不觉(书云百姓日用而不知圣人之道鲜矣)佛证无得者亦本有故乘权起用者大悲益物故显居中初句断定法性土是究竟本觉果人是究竟始觉始本一合无复分张仁下引证唯佛一人且从修说此土指上法性也二应化土中初叙意应下列示以法性土唯佛所居所谓法身真国乃据理体而说随机应物现下三土即从理体而起事用事用非一喻如微尘约机收土不出有三初实报土应菩萨中即是华藏世界纯诸菩萨所居以观实相发真无漏破无明显法性故所感土名为实报依正互融色心交彻亦名无障碍土贤即住行向圣即十地也应二乘中虽破见思证方便道未为究竟故名方便土未断无明亦名有余土见思既尽而生界外不受胞胎分段之质名法性身故引智论双证身土法华云我于余国作佛更有异名是人虽生灭度之想入于涅槃而于彼土求佛智慧得闻是经即今方便土也同居见次科别示中初句总标一下别列释下明二佛互现然下约正报简异言互现者大论三十六云当知释迦文佛更有清净国土如何弥陀佛国阿弥陀佛亦有不严净国如释迦文佛国又三十八云此间恶故释迦寿应短余处好故佛寿应长涅槃二十二云西方去此三十二恒河沙有无胜国所有庄严如安乐世界我于彼土出现于世又鼓音王经云阿弥陀佛婆罗门种其国号曰清泰圣王所居其城纵广十千由旬父名月上母名殊胜妙颜乃至魔王名曰无胜亦有恶逆弟子名为调达等简异可见结显中上二句明赴机不同法下约能所收束盖由上科总分二种次于应化别示三土乃是从本出末今此复以二种用收诸土乃是摄末归本又复特引楞严以彰法性应化有所典据初引经大下次正示初二句分配二种应下二句迭论相依能下二句结显大觉是所是本虚空是能是末又虚空为所为本应化为能为末在义易明故云可见点示中初三句立定弥陀即应身简非法报同居简非三土净土简非秽土又下复简身土同名今下的取昔因以验今果如斯决择纤毫不滥仍引光台用彰今意。

　　灵芝观经义疏正观记卷上
卍新纂续藏经第 22 册 No. 0411 观无量寿经义疏正观记


　　灵芝观经义疏正观记卷中

　　四明龙山足庵沙门　戒度　述

　　第二拣滥通叙中初句标起诸下通叙多种盖由净土之名遍出诸经则与弥陀净土一混故当拣辨且下别举谬传初四句斥世妄引此下指其所出以下示彼经意二委引圣教修成土中初维摩经彼佛国品宝积长者请问菩萨修净土行佛乃为说十七种行今举初后二种略却中间故云乃至经文稍广试检阅之良以菩萨欲成佛果必于因地发行取土以清净心修清净业故至果上感清净土斯乃心净土净之正说也如今安养弥陀因中发无相愿修无作行证无得果所感身土无非实相清净境界所谓是本法藏比丘愿力所成岂与学空言无实行妄计心净者同日而语哉光明即赞叹品信相昔为金龙尊王常发此愿法华五百弟子受记品富楼那发迹显本之文净名佛道品文并可解此下总结上引四经皆是菩萨修净土因则与果中胜用不同也现起中初引维摩亦佛国品彼经前明取土之法舍利弗因尔怀疑以谓心净土净世尊为菩萨时心岂不净何故国土秽恶如是佛即告言譬如盲者不睹日月非日月咎我土本净而汝不见于是螺髻(螺髻即尸弃大梵此翻顶髻)乃有此语自在天即欲界第六天梵王虽作此说欲令身子亲见佛即按地现起如宝庄严佛土(即同方西居土也)尔时大众而皆自见坐宝莲华佛告舍利弗汝且观是佛土严净舍利弗言本所不见本所不闻佛言我土常净若此为欲化斯下劣人故示现不净土耳复举诸天共食为譬疏中略引故云乃至次涅槃经文见第一卷末寿量品引今经中上下二文寻经可见此下通点诸经故云皆是并为赴机暂时令见验非常定故云现起所下引文通证语出楞严彼云身含十方无尽虚空于一毫端现宝王刹坐微尘里转大法轮法性土中二经已如前引仁王则据究竟修显以说圆觉乃约平等性德为言修性虽殊理体不别此下结显会同果报土中寿量品偈盖由此土全是报智功德所成四相不迁三灾不坏故云劫尽不毁等结略例通中上四句对简诸下四句例通问弥陀极乐岂非修成与前所简何以异耶答前据菩萨因地起行为言极乐虽是修成乃属究竟果中胜用又复一切佛土莫匪修成今此所简祗恐名滥意欲的指因为法藏果号弥陀修成之土迥与诸经修成土别其实在此不在彼也。

　　辨废立中标分五科并是修行之要古今建立不同故须辨示不可笼通明福观引古中初引经正文古下次引昔分判次引斥中初牒彼引古疏文今下牒彼引经会异韦下牒彼以前验后观下牒彼分释二名但今所牒与彼少异今试引之玄义云思惟者即是观前方便思想彼国依正二报总别相也地观文云如此想者名为粗见极乐国地即合思惟言正受者想心都息缘虑并亡三昧相应名为正受即地观云若得三昧见彼国地了了分明即合正受诸师将思惟合三福正受合十六观今谓不然何者如华严经说思惟正受者但是三昧之异名与此地观文同(上皆彼文)然华严异名人以检文不获尚或迟疑今谓不可就经求其异名之文但据彼经明三昧处而作思惟说者即是异名如辅观记引华严十行品云功德林菩萨入思惟三昧等合论三十七卷云所以名善思惟三昧者离沉掉定异名也乃至云善思惟三昧者是观察义审定其法善须观察正念思惟又第五卷引经云尔时功德林菩萨承佛神力入菩萨善思惟三昧已乃至入定观法出定方说引生正解名善思惟玄义得此经论文意况地观中其义显然准知思惟即是三昧异名也(余如扶新)显相成中盖由上科思惟正受并属三昧则使三福无可配对恐谓徒施故于此科明须福意初正明三下喻显安下反质不事下三句次第对经三福故下复宗众善即指三福通收万行单轮只翼者北山云只轮骋衢奇翰戾天偕何得也。

　　辨定散引昔中玄义问曰何名定善答从日观下至十三观来名定善三福九品名散善是也今斥中初约义通斥况下引经别斥止下蹑前结斥涅槃经明末世弘通凡用圣教当以四法勘验邪正依法不依人即其一也至下示略指广。

　　三示地位中初科举古斥非疏但撮引据玄义云诸师解者言上上品是四地至七地菩萨到彼得无生忍上中品是初地至四地菩萨到彼一小劫得无生忍上下品种性以上至初地菩萨到彼三小劫始入初地皆是大乘圣人也中上品是三果人到彼得阿罗汉中中品是内凡人到彼得须陀洹中下品是世善凡夫到彼一小劫得罗汉果皆是小乘圣人也下辈三品是大乘始学凡夫随过轻重分为三品今谓不然初地至七地始华严说即是法性身非变易生身曾无分段之苦常居报土常闻报佛说法更忧何事乃藉韦提求生安养诸师所说岂非错也上下品言种性至初地者此皆不退菩萨不为生死所染常为十方诸佛守护自能八相成道亦复何藉求生净土言中品上生是三果等者此人三途永绝四趣不生不招来报何必求请往生诸佛大慈偏念极苦劝生净土如人溺水急须救之岸上之人何用济为故知诸师所判错也下三品人无有佛法世俗二种善根唯知作恶若不遇善友定入三途命欲终时狱火俱现由遇知识劝令往生皆是弥陀愿力也今此观经总是佛去世后五浊凡夫但遇缘有异致令九品差别上品是遇大凡夫中品是遇小凡夫下品是遇恶凡夫何得言是大乘始学等人也若作此见自误误他为害至甚彼下二句指彼广破(此但略知判位蹊迳不必备誊诸说)明今取舍中诸师得彼而失此玄义得此而失彼据经专明此土求生并是凡夫则玄义得之多矣引文总标中玄义云问世尊定为凡夫不为圣人有何圣教来证答众生垢重智慧浅近圣意弘深岂容自辄今者一一悉取佛说以为明证有十句等正列十段兼下总示如文可见结断中初详文取要则下准经承用。

　　四解魔说初叙疑中上三句牒彼疑情斯下推其所由上二句自损喜下二句损他为下二句明今须辨今破明四魔中初标列四种上下四句别分内外是自心者一兼身心二唯属心三唯属身安下二句责不疑己妙乐云魔字字书元无后人义作梵语魔罗此翻为障能为修道作障碍故亦云杀者常行放逸断慧命故或言恶者多爱欲故南山业疏云梵本具彰云魔阿罗此方略之但置上字后人加鬼济缘记云据字本体从手从石世谓鬼趣相传加鬼篇韵有之则非从古依唐译之则云杀者能杀众生法身慧命故然此四魔大集经中出对治法断集谛降烦恼魔知苦谛降阴魔修道谛降天魔证灭谛降死魔等又天台禅门中辨魔乃有三法一者了知见闻觉知皆无所有不受不着亦不忧戚亦不分别若是魔者彼即自灭二者反观见闻觉知之心不见生处如是观时魔即散坏三者若作此观不即去者但当正念勿生忧惧正心不动知魔界如佛界如一如无二如于魔无所舍于佛无所取佛法现前魔自退怯等别示天魔中初明大权示化居欲天者六欲天顶别有魔宫言大权者净名云十方世界作魔王者多是住不可思议解脱菩萨以方便力教化众生而往试之令其坚固等有力能动者正因引宝星经云舍利弗目犍连闻马胜说法道证初果遂领徒众求佛出家时魔王曰今二丈夫聪明多智若出家者空我境界乃自化作马胜说染幻法二人不信遇佛得道是知功行未着魔亦难动凡下二明邪正由心经云若以心分别一切法皆邪不以心分别一切法皆正是下究本自心如下举事喻显引诸说别列中初文无为子即杨杰字次公无为军人以处为号文出本朝王古直指净土决疑集序上二句法说下二句喻显次文即修证仪云此土观心以五阴为境境是生死幽暗之法以十乘理观研之能发九境魔事又楞严经说皆由五阴故有魔现是以诸经论传凡明修观并须辨出魔事恐误行人落群邪故此以弥陀为境境是果人清净功德永绝魔事是以净土一门诸经论传不言有魔等三今立中见小弥陀经四严教主文出或对彼云或者曰多见世人发愿临终待佛接引若佛接引岂不是魔子谓世人发狂今疏但引对词又云普贤教人发愿龙树亦乃劝生历代以来圣贤著述岂俱令人发狂生魔宫耶汝作此说非魔是何五中山阴越之地名庆文即慈慧法师也作正信净行二门见行于世疏主为序其略云比得山阴净土文二篇与天台所论理趣无乖足以警悟来蒙开决群惑等正引中叙问大略与或对同答中初科自力则有初引文示楞严第九广辨十种魔境皆约自心入定精研阴本并由内发彼经结云如是十种禅那境现皆是想阴用心交互故现斯事摩诃衍论即马鸣造通申一代大乘止观论即天台说第八卷广辨魔事时魅亦即天魔所化狐媚行者恐出界故此等下二推所自不出三义一自力功行未充有所畏故二宿世曾习魔业以为种故三由观慧研穷遂击发故故下一句结上三义傥下教修对治次明他力则无初顺释中初正示他力先就法说如下二句次约喻显盖下列示诸力有十一种弥陀专以誓愿光明摄取众生经论偏赞诸佛不如有下结示功用次科反显可知三结告中初准教不虚今下劝令生信六资中即弘允法师蜀人也资中乃蜀之地名作疏十卷解楞严经初引本经次引疏解初简境观各有所主念佛则取境为要余观则见佛亦非况下别点余观观真如者占察经云习真如说者思惟心性无生无灭不住见闻觉知永离一切分别之想由此论之微有取着即落魔界又资中下通前结叹以由简判念佛余观两种分明符合今疏故云精当如向广引佛祖典诰力示净土无魔非不明白或者独据鼓音王经片文只义公言净土有魔反责今疏寡于闻见障净土门碍往生路为害甚重学者诫之(委如扶新)。

　　五指滥传初叙净业元由中初逆推其始古晋即东晋简异五代石晋也庐山即今江州东林是也法师讳慧远晦居三十年影不出山迹不入俗虽博综群经而以西方教迹特为枢要乃于岩下造净土观堂与高僧名贤一百二十三人结为净社凿池栽莲命刘遗民撰文为记当时称白莲社自此相继代不乏人善导唐贞观中行化京师不知何许人传亦不载姓氏手写弥陀经数十万卷散施受持每念佛一声则一道光明从其口出高宗旌其所居号光明寺怀感从导授念佛三昧行化长安亲制净土决疑论七卷慧日唐太宗朝本东莱人尝往天竺寻访曰何国何方有乐无苦何法何行速得见佛梵僧皆赞净土遂专修净业撰集三卷帝旌其德号慈愍三藏少康因游白马寺见殿内文字放光得之乃善导西方化导文由是大弘净土教法康每念佛众见佛从口出连唱十声则十佛若联珠焉东晋之来修治者众今且趣举故曰诸贤今朝禅则寿禅师颐禅师讲则四明孤山霅川等各有著述行世唯下别叙慈云专弘此道大振一时自下嗟世讹变苟下明今拣判正西方名引滥传中下引三文皆有西方之语故须决破初周书异记说佛生时当周昭王二十四年甲寅春四月八日王见祥瑞异常恐不利国因问太史及佛示灭当穆王五十二年壬申二月十五日亦因王问并以西方圣人为奏次符子诸记皆作列子释之况文出列子疏云符子未详然彼书有说符一篇以明万事倚伏相推皆有符验疑是因此得名彼文曰商太宰见孔子曰丘圣者欤孔子曰圣则丘何敢然则博学多识者也太宰曰三王圣者欤子曰三王善任智勇者圣则丘不知曰五帝圣者欤子曰五帝善用仁义者圣则丘弗知曰三皇圣者欤子曰三皇善任因时者圣则丘弗知商太宰大骇曰然则孰者为圣孔子动容有间曰西方之人有圣者焉不治而不乱不言而自信不化而自行荡荡乎民无能名焉三文中子姓王名通字仲淹隋末隐居唐太宗朝郡臣皆师事焉著书十卷彼云或问佛子曰圣人也曰其教何如曰西方之教也中国则泥(云云)以下革滥正名二定净土所在初科定此方中世人多以此土天竺为西方承习之久今创辨之故云试也不暇繁词故云略也欲识所在故约释迦化境以定方隅始则从一世界累至三千今此下通指南方以一世界必有四洲阎浮即四洲之一居于须弥南边山埵水中可居曰洲此土下别指汉地河图云昆仑东南地方五千里号曰神洲亦称赤县盖多神圣所都又是阳明之地故也斯乃通召震旦一国复在南洲之一角五天下正示方向天竺亦名身毒亦名印度皆梵语之讹西域记云印度月名良以其土圣贤继轨如月临照彼有五印度境周九万余里三垂大海北背雪山北广南狭形如半月画野分区七十余国佛居中印非边鄙也以彼望此则神洲正在东南以此望彼则天竺适当西方也明弥陀西方中初正明所在不但超越大千而已复自大千之西过十万亿刹始是弥陀之西方也次引文证成见十疑论即下准文结显问净土人天并是有漏凡夫未破见思二惑那云出三界耶答若据二惑全在未应言出三界且约彼土在地居故非色界无爱欲故非欲界有形质故非无色界也若尔见即见浊思即烦恼浊弥陀入灭观音补处即命浊等那得彼土非五浊耶答然彼不无胜妙五尘及诸正使但以常遇胜缘进修道品惑虽未破更不增长对此五浊则彼名为五清也故天台云无量寿国虽无四趣而有人天生彼国者未必悉是得道之人乃至亦有具染惑等明净土障中初明他障略标中言世传者入耳出口无稽典故不辨是非无正见故佛言不信毒气深故略下指后所列正引中初不知分量慧布唐传云陈朝广陵人姓郝氏家本军将少怀远操性度虚梗年十五因有戎役愿领兵五千清平贼寇年十六悟世无常二十一从师剃染深穷玄妙问难精通时号得意布亦号思玄布陈主诸王并从受戒敬之如佛未终之前大地震动七日临终手屈三指太史奏道人星灭矣文中初牒彼见今下明今难破初约理难次引文证彼论问曰诸佛菩萨以大悲为业祇应愿生五浊救苦众生何求净土自安其身专于自利障菩提道答若得忍菩萨实当所责初心凡夫要须常不离佛忍力成就方堪三界救苦众生何以故浊恶世界烦恼境强自无忍力焉能救他等然布师内证故不可测纵自堪能浅识效之为害滋甚委如十疑论二不达事理中文有两段并六祖坛经初段中初牒彼计正因引彼文云迷人念佛生彼悟人自净其心所以佛言随其心净即佛土净又云念念见性常行平直便见弥陀何用更愿往生但心清净即是自性西方等今下明今难又二初约理事难然下二约位次难次段中初牒彼计此下明今难亦二初指彼误由经下引经决破文中法虽高妙等语对破世人妄执或诬今疏谤讟法华谬矣(余如扶新)三不晓教法中诸记咸指宗镜初牒彼计谓华严法界一佛乘法彼专被上根净土权设接诱下根今下难破又二初约教难韦下次约机难四不识自他中亦即宗镜初牒彼计今下明今难破第明三失即配三身佛语应身也佛力报身也佛体法身也故总结云佛若无应则三身不备文皆显然五不别愚智与下第六传是志公对梁帝语初牒彼计今下明今难初举菩萨愿生难又下二举高僧同修难汝下反愚为智难假下自得误他难大无量寿经云于此世界有六十七亿菩萨往生彼国诸小菩萨不可称计我说十方菩萨生彼国者一劫不尽等普贤势至各如本经高僧生融乃什门弟子持远即莲社之数南岳天台备如净土本传十八贤僧十二人(慧远慧持慧永道生道昺昙诜昙顺道敬僧睿昙恒觉明觉贤)儒六人(宗炳张野周续之张诠刘遗民雷次宗)六不了执着妄传指非中初牒彼计今下明今难初约内心明昧难岂下次约外仪得失难慧怀卓朗混尘涉俗而常闲情想纷飞叠足冥眸而自闹法无定相遇缘即宗二显正中初句标盖下释有三初四句双牒二执二遣下结成二空三何下顺正结斥初中我人等者无著论云我以计内人以计外众生以续前为义寿者以趣后为能若依大论释十六知见中云我者于阴界入计我我所若即若离人者于阴界入中谓我行人行通善恶无非行者众生者于阴界入和合之中计有我生寿者者于阴界入中计一期报若长若短则与无著所释是同并以阴界入法而为所执不住所修法者盖由众生执此四相佛设方便示对治法执着是病不住是药病去药存药还成病故复遣之遣之又遣至于无遣病去则达人空药去则达法空二执指其所破二空指其所显既达空矣不碍修行故曰何尝等也三反责中有二从初至深着由顺恶习故执非为是念下至著相由无善种故将是作非末后二句结责我人与下爱缠生死根本属于惑道炫耀至妻孥并是业道随业受报苦道备矣孥音奴子也正意非着中初三句判定何下一句征起佛下二句略释故下引证龙下结示智论即龙树所造般若荡相尚令坚着至于香华少供犹不弃舍安有念佛修行而可废乎次示恒修中梵语般若此翻智慧慧性本空故云空法六度即六波罗蜜翻彼岸到故名度也前五属事属福如世珍宝后一属理属智如世舟航珍宝失舟航则决定沉没事福非理智则徒自疲劳正助合行事理双运斯乃起修之正辙也文中初究立般若意真下劝达士进修金下引圣量成证故下蹑经论结显讲者临文纵辨说之七中初牒计世传达磨临终口诀今下正破一者境有邪正不可雷同二者业熟强牵匪由人愿故下结斥八中初科引非即永嘉发愿文也次科显正以理劝中良由未出娑婆宁无横病寿夭恶相诸境界耶若能正念求生净土则前诸愿复何患乎推所由中初二句正指其由亦下因事劝诫徐陵陈朝人也初引愿文尝发五愿求智者证明云弟子思出樊笼无由羽化既善根微薄凭愿力庄严一愿临终正念二愿更不地狱三途三愿即还人中不高不下处托生四愿童真出家如法奉戒五愿不堕流俗之僧彼下二句纵儒不责禅下就释劝进初牒见尝下正劝此乃疏主愍物情切苦口叮咛不意醍醐翻成毒药(委如扶新)二明自障斥自止中斯盖宿无善根省己绝分纵闻不信岂思修乎二退屈中不闻下品中生毁犯众戒诸恶庄严知识劝赞即往生故三无信中不知大乘圆顿了义偏赞净邦为究竟故四自高中聪明无智空腹高心向诸圣贤岂皆下士五邪空中不达因果起断灭见随业受报安得归空六夺阴中初牒彼计今下明今破又二初约业定不移破二窃下据缘会非夺破三假下明纵夺徒劳破并在文可解结劝中初科又三初感佛大慈目下伤他不信良下叹法摄机但丁推信成种引文劝中文出大弥陀忏序文有三节初速破无明等灭化业也二戒体还净等灭制业也三临终安快至得无生明感果也古下二句结劝大科第三结略上二句结前下二句指后明传译中初引录明经本存亡僧下次引传明译师事迹藏录即唐智升法师作传即梁慧皎法师撰道德为时所称故曰时称元嘉即宋文帝九年岁次甲子钟山即今建康地名也译经图纪中翻译之人各司其局证梵义证梵文读梵本传语证译证义次文润色各有其人今言笔受但据梵文抄写而已传云以此二经是转障之秘术净土之洪因故沉吟嗟味流通宋国岷蜀通召四川江陵即荆南郡也示章疏中初通示诸家而下正明今疏正因引远法师传云姓李氏炖煌人天纵殊朗仪止冲和博涉经论偏重大乘周武灭法力抗帝言大德咸称护法菩萨大有义疏等天台智者别传云姓陈氏颖川人依思大禅师传授三种止观教门丰富为时所宗因为晋王授菩萨戒立法号云大王纡遵圣禁名曰总持王曰师传佛灯宜称智者善导事迹略如前引(云云)。

　　大段第二别释经文经题通释指所出中即下流通之文随文略点委见次科释□名中初总分能所极下别分所观故下结显题目次名中初约因果释名不下约一诸释疑三显今引古二释中初叹译人会宗次引古师建立初天台彼疏云所言观无量寿佛者佛是所观胜境举正报以收依报余如疏引妙宗释云以十六境佛境最胜故云所观胜境盖十六观不出依正及以徒主若论依正佛是正报举正收依则摄日冰地树等六观也若分徒主佛是化主述主包徒则摄观音势至三辈等九观也此约下今疏判定次远疏彼先问曰此经非直观佛亦观刹土徒众何故偏名观无量寿佛今引答文言偏举者佛为一经之主其余不可兼标以佛名题主义方显此据下今疏判定详定中初二句约义取后以下释成后义是下引经助显问据后释成既云观佛须先国土岂非举正收依耶又云观佛傍及徒众岂非述主包徒耶与前天台无别何故独取后义他人不许试为明之答若较主伴依正两家无不包收但义分傍正天台意谓经题语窄且从最胜故独标佛其实齐观故云举正收依述主包徒远师意谓今经专以观佛为主自余依正任运相从所以文云故偏举之请考天台便周之言远疏偏举之语通局坦然何劳苦诤若尔下云以显周遍与前便周何异思之二别释总分中上分通别下分能所或曰下之五字属彼果人那云行法等斯盖不知十六种境尽是行人所观行法何独疑于佛乎别题能说初科白莲记云梵语祢舍此翻为说倾出我口畅悦彼怀以教合机故称佛说能说隐别举通世无疑故所观通别兼举恐相滥故二中初明他经通余人欲下次明此经局于佛三中又二初以经律对简则经通律局经虽云通非佛印可则不名经然下就经独简初明净土诸经必标佛说弥陀疏云一表他方净刹非二乘偏小境界故二表我佛世尊大慈悯物故(云云)小圣简前圣弟子余凡简前诸仙等是下正简二所说法能观中初三句的指观体大小观法者大则真如唯识小则㭊法体空通指两乘所修观行也并指第六者经论皆然故云并也如荆溪云创心修观莫不以第六王数为发观之始纵使境观圆融不二其如粗惑尚未先落故皆仍属第六王数是也言意识者正指心王之体凡论体者有二不同一者当体体二者所依体今文意识乃属当体之体若论所依须指第八真识为体良由一识体本真净随缘妄动积藏业种名为第八转趣诸根为第七流于心意为第六遍至五根为五识所造成业第七揽归第八含藏成熟来果是则八识祗能含藏不自运造故属所依但起必因八造须第六今明修观正论作用故指第六意识为体然诸文中明心意识不同如婆沙问曰此三何别答或别不别言不别者心即意识如火名𦦨亦名为炽亦名烧薪祗是一心有三差别言有别者名即差别或云过去名意未来名心现在名识或云在界名心在入名意在阴名识或云杂色名心如六道由心系属名意如五根属意语想名识如分别属识俱舍云集起名心筹量名意了别名识其实一体乍分三名五阴下细简心数五阴之中一阴属色四阴属心于四心中简去识受想三唯取行心行通三性简恶无记唯取善性故云善行阴摄行前下委示所简之意盖由行以迁流造作为义方能成业余之三心体属无记恶性又与修观相违并为所简准下引经会名结归意思重显观体言意思者体用兼举的取思之一字以合经中想念思惟之语言意未必是思言思其必是意也二所观别号中有四段初翻名二即下引证三寿下表法四即下结指文云二愿即第十二十三亦即小本中彼佛光明无量照十方国彼佛寿命无量无边等寿是宿报非福不感福即缘因总该万行万行既圆于一切处得大自在名解脱德成应身佛光即本明非智不发智即了因通收三智三智既显于一切处清净无染名般若德成报身佛以此一德庄严本有法身三身三德实无前后纵横并别不可言言不可识识也同居简余二土净土复简秽邦摄生者即下经云一一光明遍照十方念佛众生摄取不舍是也依土既属同居教主显非法报故引补处以彰寿限斯即有量之无量非止弥陀诸佛皆尔疏主向来广辨身土寿量非不圆融今欲的指所说行法俾夫行者域心有寄故指同居摄生教主以为观境扶新已辨今更略示凡论身土有事有理约理须即据事恒分究而言之事理不二事外无理理外无事一切大教莫不咸然虽三身圆证应则同于万物物寿长短应亦如之当知长短在机何关于佛妙宗钞云藏通补处彰佛有量别圆补处彰佛无量岂不闻乎今经乃是圆顿了义三身一体安可抗分乃问今经所谈净土生死耶法性耶情想未忘何足与议圆旨哉二通号中初翻名次释义此本南山戒疏而说觉察与下觉悟俱目观智也四住体是见思二惑见即边邪等见世第一后心用无漏观断此惑已见真谛理得入初果故名见惑思即思惟初果以上重更思惟无漏之智进断三界贪嗔痴等故名思惑言四住者见惑一座而断无有前后合为一住思惑乃分三界次第而断离为三住兼下无明则为五住以有见思住着三界不能出离故总名住世间之贼劫掠财宝伤残报命四住烦恼能害法身故以喻焉无明如睡者不了一法界名曰无明求其最初了不可得如人昏睡忽尔而起故以喻焉等觉后心用上上智能断此惑故云圣慧不存渐次故云一起真智圆照三惑顿破三德顿显故云如睡得悟也问初云觉察次云觉悟何以分异答当知贼从外来但能觉察则不为害睡从内发须自心明方能省悟内外两分浅深自异也问经论盛谈三惑何故不言尘沙答尘沙障事今文正论迷理故所不明又则尘沙之与无明但离合尔离分枝末合乃同源今从合说义亦无爽大则简二乘之小妙则显等觉之粗既大且妙唯极果也且下结略指广觉义稍多备诸经论亦见行宗通题翻名中初翻名贯下释义西土风俗以线贯华带于顷上严饰其身今以佛经能贯义理令不散失故翻为线下释义中贯穿即线义也摄持则经义也若尔题中何故不名为线而言经者答盖顺此方儒典如五经九经之类故亦名经也显体中初通明教体由下别示教诠故下结显教功教体中霅川云古来诸说有三不同一以声为体二以名句文为体三以声名句文为体声是实法名句文是假法以于声上屈曲建立故唯识云名诠自性句诠差别文即是字为二所依今于前三后说为正何以明之经云此方真教体清净在音闻又云音声杂语言但依名句味故知假实不可偏取示所诠中四法相由阙一不可下之三法非教不生是知教功最为第一斥毁中初二句举古遮滥末下六句指今妄轻纵下四句明执成种况下二句显离有功圣人立教达理为先而失意者执著名相终日数宝于法不修所以先贤苦口诃斥实为救弊如天台云随逐积年看心稍久不知研核问心是以不染内法著于文字偷记注而奔走负经论而浪行永嘉亦谓分别名相不知休入海算沙徒自困斯皆斥于守筌执罤之流庸鄙无知承虚接响遂将教法贬如弃物便谓教外别传不立文字殊不知十方三世诸如来种从教出生文字语言全是法身慧命故净名云言说文字即是解脱无离文字说解脱也是知教灭则理无以彰理晦则行无以立行阙则果无以证断佛种坏法身过在毁教此是恶因永下二句示其苦果生生向邪见家生故云永坠邪坑也世世出空无佛世故云长遭难地也执指认筏故非佛意由不着空可为远种北山云与其涉断宁与滥常常则有法可修断则无善不弃弃则当乎邪见修则渐乎真道矣密严经云宁起有见如须弥不起空见如芥子末后二句蹑前著相尚成缘种况于文字了远性空不离语言而见真理如是超拔利可穷哉(正因约三界二死消者非)释余名中古疏即天台妙宗释云儒宗讲解有兹二训万代轨则故训法也百王不易故训常也佛经亦尔十界咸规三世不易复以由义而释由佛大圣金口宣吐自证之法故名为经解经总判中初分三段天台云序者序起将有利益正者正为当机辩道流通者流名下注通名无壅使正法之水从今以注当圣教筌罤不壅于来世虽分三分上下贯通经曰初中后善即其义也三下推其元由弥天即东晋道安法师也襄阳习凿齿初访安云四海习凿齿安对曰弥天释道安自尔人以弥天称之初因秦王请僧讲楞伽经讲者但平读其文都无科节王曰朕闻佛旨幽微经文渊奥宾主起伏师资问答必有次序如适所讲略无科判何耶众皆无语时安在襄阳闻之叹曰凡在吾门同受斯耻遂将佛经文无丰约例分三分安虽此判人尚疑之后亲光菩萨所造佛地论至此果有其言一教起因缘分二圣教所说分三依教奉行分则与弥天宛若符合或下点示不定分文科判本自人情未必楷定西天此土诸师章疏建立不同委如他解。

　　初序分分示中初正分二序亦下释通余名使无疑者大论问曰何以不直说般若而说住王舍城答说时方人令生信故方即是处人即是众略标三种余三亦然假缘起者文见发起序中余名通别前后名义可解结集方安者大论云佛将涅槃阿难问佛四事其间一问经首当安何语答云如是我闻等三世诸佛经初并然故后结集依教奉安。

　　牒释证信总分中科分六段随义略点委见次科别释中通名成就者由假彼六缘成此一经故。

　　初信中如是二字指下一经所说之法也称理者须约大乘实相妙理方称今经所诠故名为如离非者中道之体超出空有二边之非故名为是。

　　二闻中真谛本无名字俗谛不妨假立大论云佛弟子虽知无我随俗法说我非实我也又云凡夫三种我(见慢名字)学人二种(思惑未尽犹有慢我)无学一种(但有名字)阿难结集之时已证无学但名字尔闻者根境识三和合成闻阙一不可大论云耳根不坏(根也)声在可闻处(境也)作心欲闻即闻也(心即识也)。

　　三时中初泛举一代即下引今例显初中初约说时不定有无量者四十余年时不一故又下明方土不同西竺诸国一年之中或立三时四时六时又复每日或立十二时十八时三十须中等(如兰盆记)一席未终者如华严经七处九会阿含十二年般若二十二年等岂是一座而说故引今经为例显非同座通标一时迥离众过也。

　　四主中初翻名自下对简凡夫都不觉二乘虽觉不能觉他菩萨觉他未能究竟自觉觉他觉行圆满唯在于佛独得大名斯乃究竟始觉与究竟本觉一合故也即下结指今经之教主也。

　　五处中初通标二名游化是国土依止是寺舍婆沙论云令远人闻简他国故令近人知简别寺故梵下别释二处初释国土古王创置者大论云摩伽陀国王夫人生子一头两面四臂人谓不祥王遂裂其身首弃之旷野有罗刹女鬼名阇罗还合其身以乳养之后大成人力能并国王有天下取诸国王万八千人置此五山以大力势治阎浮提因此立名王舍城也又先所住城城中失火一烧一作如是至七国人疲役集诸智人宜应易处即求觅地见此五山周匝如城即作宫殿王于中住故名王舍又昔国王名曰婆薮厌世学仙妄云天祀中应杀生啖肉身陷地狱其子广车次复为王自念我父生入地狱今欲出家复畏地狱欲治天下复恐有罪当何处身作是念时空中语言汝行若见难值希有之处当作舍住王出畋猎见一鹿走疾如风王遂逐之至此山中周匝峻固其地平正生草细软好华遍地茂林华果温泉浴池皆悉清净天雨天香奏天伎乐乾闼婆等适见王来各自还去见此灵奇于臾起舍故名王舍城也次释寺中文有三义初义论云是山于五山中最高大多林泉诸圣仙灵依之而住次义即取山形后义应法师云此鸟有灵知人欲死群翔冢间待送至林飞下食啖以能悬知故号灵鹫然如来本住寂光为欲利益诸众生故遂住王城也。

　　六众中初总分若据菩萨上求下化志愿超拔内心虽胜外相无定故居其次声闻剃染出家相具轨生物善所以居初声闻上首中初指人大下次叹德梵下翻名义言弟子者南山云生在我后曰弟解从我生曰子迦叶此翻龟氏其祖学道灵龟负仙书而应因以命族真谛翻为光波古仙身光𦦨涌如波故亦云饮光能掩蔽余光故阿难目连翻名如后身子即舍利弗亦翻珠子从母得名上首有十略举其四故云等也叹德中此出大论梵语摩诃翻大多胜器量尊重为天王大人之所恭敬故云大遍解内外经书典籍故云多升出九十五外道故云胜译人且就一义故云大也比丘因中三名初言乞士者南山云上则乞法以练心下则乞食以资身怖魔者亦云魔怖怖魔言其志也魔怖言其德也破恶者能破见思烦恼恶故果中三名应供对上乞士杀贼对上怖魔无生对上破恶(云云)经从华言云众疏举梵语和合乃是释出众义四人以上者僧通四位且就僧体略举初位羯磨等者乃彰生善灭恶之用也次眷属中初总举大数三下别示本缘佛初成道化迦叶兄弟三人所谓优楼频螺伽耶那提次化舍利目连其下正推列意普耀经云诸经多列千二百五十人者重其最初归佛故未必俱在会也菩萨中三义如文翻名中摩诃云大菩提云道质帝云心萨埵云成众生此约自行化他以彰名也含大小者三贤十圣皆名菩萨故今下别简唯大唯深是今同闻妙德者涅槃云了了见佛性犹如妙德等微妙三德一念开发位居等觉将证极果故立嘉名法王子者大论云佛为法王菩萨入法正位乃至十地悉名法王子皆任为佛如文殊师利也料简中对之可见。

　　二发起序分文中初正叙就下分文初中初泛举诸经随事不同者如净名长者献盖法华佛放毫光等今下正叙今经二意如文别释中囚父总分四段对之可见牒释阇王中初翻释二名初据未生在母腹中恶相预现次约生已既断佛性常怀怨憾调达释名中初翻名义是下示宗族有下明具相出下显所学斛饭王是佛叔父生二子次即阿难故云堂弟三十相者唯阙足辐轮眉间白毫也法聚即内典韦陀即外籍孤山刊正记云大论云斛饭王子提婆达多出家学道诵六万法藏精进满十二年彼谓韦陀二字俱误应作十二年盖讹写年字作韦后人不晓便加陀字耳然台疏亦作韦陀与今疏同恐别有据引缘中文出大论初明造逆远由于下正明造逆初又四初因利怀嫉二即下遭诃谋害三阿下从弟学通四乃下神变惑王正明中又三初正示行逆二自下窃号化众三别下结成五逆言阿难授法者论云调达往诣佛所求学神通佛不为说乃云汝观五阴无常自可得道复至身子身连及五百弟子所皆不为说时阿难未得他心敬其兄故遂即授与不久获五神通佛法倚在王臣故求阇王以为檀越种种变化者论云或时变身作象马宝于王子前或作婴儿坐其膝上王子抱持呜𠻳与唾语太子者正因引报恩经云天授与阇王为友乃谓王曰王当杀父为王助我杀佛为佛新王新佛化世岂不快哉等五法者长乞食粪埽衣露坐不食苏盐鱼内不观根性皆制尽形故名邪法三闻达等者等余三人二骞茶婆三拘婆离四迦留罗鞮舍五百新学者僧祇云调达始于王舍城行化凡有五百新学比丘信受五法随往伽耶山布萨等破法轮者立邪三宝故三逆者一出佛身血二破僧三杀阿罗汉并教阇王杀父害母五逆具矣入地狱者大论云提婆身具三十相而不能忍伏其心为利养故而作大罪与恶师富兰那外道而为亲厚断诸善根心无悔恨后以恶毒着指爪中欲因礼佛以中伤佛欲去未到于王舍城中地自然裂火车来迎生入地狱点示中大权者验非小圣所能也有因见恶而自省者所以大士逆化有因见善而思齐者所以菩萨顺摄天台云皆是大士善权化现行于非道通达佛道众生根性不同入道有异一逆一顺弘道益物示行无间而无恼恚阇王现逆为息恶人令不起逆故下引二经以证非实释频婆中初翻名释义频婆即平沙也七下正示囚禁。

　　二夫人奉给中初翻名预谶二浴下正明奉给经云澡浴洗手曰澡洗身曰浴麨即干饭屑也。

　　王请戒法随释中次科多论有部则局成论空宗则通三中具云富楼那弥多罗尼子富楼那翻满即父名也弥多罗尼翻慈即母名也总父母名以召其子四中沃灌也图饿死者本王之意也究元由者即问守门人也较异正引中初科涅槃文见北本三十一卷罗阅阇即王舍城也善见即阇王也业因缘者彼经云频婆往昔毗富罗山游行猎鹿空无所获唯见一仙王即怀嗔游猎不得正坐此人驱逐令去遂敕杀之临终恶念愿我来生还如今日心口害汝(云云)达多业缘如下自引现通上文已示设供者大论云王子于里园中立大精舍四种供养以给达多日率诸臣为送五百釜羹饭达多大得供养而念徒众鲜少我有三十相减佛未几直以弟子未集若大众围绕与佛何异如是思惟即破僧等曼陀罗此云适意以适悦人意故其色鲜白亦翻白华余文可见恶现中三节初求佛摄众佛下遭诃怀忿即下正彰恶相劝教中亦三初自发恶愿二寻下正教阇王三于下依教行逆毗提即韦提梵音讹也婆罗留枝此云折指愦古外反心乱也今云重室彼云城外此为少异四兵者瑞应经云一者象兵二者马兵三者步兵四者车兵害父母中此一段文与今比较大有不同据下正结既随机见不须和会也。

　　二害母牒释中初科四段对经可见欲逃罪责故称实答王下出实答意初二句明不制容入沙下明力不能禁据经则指母为贼疏云父者应是父为贼主母既为伴亦即是贼刊正记云父王傥存恐夺我位故名为贼母以佐助故名贼伴设谏牒释初科中固活固亦作故正因引柰女经云耆婆生时既执针药其母恶之即以衣裹弃于巷中无畏王子乘车遥见乃问旁人答言小儿又问死活答言故活王子敕令取而乳养后还其母等言昔誓者柰母过去供五百尼时故活为贫家子其尼有疾柰女常使故活医治所治悉愈乃发誓曰愿我后世为大医王常活人身四大之病所向皆愈等庵罗子者即上柰女初维耶梨国梵志园中植此柰树树忽生女梵志收养年至十五颜貌端正宣闻外国七王争聘梵志大惧乃置女高楼谓七王曰此非我女乃树所生设与一王六王必怒今在楼上请王评议应得者取之非我制也是夜平沙王从伏窦中入登楼共宿王谓女曰若生男当以还我即脱镮印付女为信便出谓群臣曰我已得女众臣皆贺六王遂即罢去后女生故活年八岁持金镮印见平沙王遂为太子至二十会阇王生因让曰王今嫡子生矣应袭尊嗣遂退其位今乃为臣也谏词中梵语毗陀亦名韦陀此翻智论有四不同一亿力毗陀(明事火忏悔法)二耶爰毗陀(明布施祠祀法)三阿他毗陀(明外国斗战法)四三摩毗陀(明外国斗战法)杀父有理非谓合然自古有之犹可恕尔非辜害母者辜罪也无故加害故曰非辜晋书阢籍为文帝中郎有司告人杀母籍曰杀父犹可至于杀母众人皆谓失言帝闻之曰杀父天下之大恶何其可也籍曰异类知母而不知父杀父犹异类也杀母则异类之不若也众服其言则知杀母无道甚矣四姓者刹帝利君临奕世王种也婆罗门守道居贞净行种也毗舍[卯/貝]迁有无商贾种也首陀勤身稼穑农种也此四贵贱迥异婚嫁不通王今害母大逆常情点辱王种故云污也即鄙其王有同杀者经云不忍闻者以闻况见也闻尚不忍况眼见乎三幽闭中贤臣者国以贤臣为辅得失系其安危故也发起本者祗缘幽闭遭苦发心求往生也请佛申敬即指经中时韦提下至作礼文也陈词中初句总标阿下二句明常遣人传下四句明常遣意韦下四句明谦敬情又阿下三句明翻华号哀请中前已礼竟今复礼者表殷勤故佛往赴中韦提有感佛即垂应感应道交同一念故胜鬘感佛义亦同此释迦已下翻释可解(云云)释疑中疏即天台王请遣徒后请亲往其理似乖欲须问决求法中初科不期遇者非本请故被禁故悲见佛故喜事出仓皇故无容缓表情迫切故挽项璎请法通问生处初科初牒问词天性者孝经云父子之道天性也天赋之性本乎自然天伦者伦理也楞严云汝我同气情均天伦此非偶尔故问宿因本下二分旁正提婆缘起天台云此经不答余经说之昔于定光佛时释迦为摩纳就珍宝仙人学法学习既成念欲报恩自惟贫乏于时耶若达欲嫁女时有须摩提求为女婿聪明有智而形貌丑摩纳遇见与之论议须摩提屈在言下耶若达欢喜大赐珍宝以女妻之摩提生忿发誓未来世世常恼为此因缘常触恼也盖下点示教意正问标分中初分经文此之下明最要若下显无功即十疑论云具有二行定得往生一者厌离行二者忻愿行彼文稍广须者看之四明亦云若非厌离舍此无由不起忻求生彼无分始自初心终至等觉变易未尽忻厌叵忘是也释无忧中据佛答者即下光台现土乐生极乐之文也娑婆五浊通举依报人间天上总收正报对彼极乐显此极苦释阎浮中初翻名释义据下点经局指初中金色映树树色倍明故云胜金树在须弥之南因树以名洲也次文二义可解明可厌中初科初通释浊恶二五下别简依正三若下点经偏举五浊该依正者劫是无情属依余并正报十恶行业亦属于正不善中大分二段初就文二约义文中初通摄六道或下局就人论义中亦二初通约依正二又下的指一念远离中初正释二恶极下对简有无初中略举四种此四名字皆是浊恶之声耳不欲闻造此四业莫非浊恶之人眼不欲见下引小本对反可知正请中初科初释五体由下探示次科忏悔中初示双标华梵有下引分字解释出业疏忏篇佛日中众生痴暗喻故长夜如来智光状同赫日净处中初正释经文据下验后请观前引玄义即指此文以显思惟正受祇请观法下文正释故此预点。

　　正宗中总分三段并上一句指定经文下二句释出佛意审定机宜者佛已悬鉴净土缘兴不欲自说意在韦提机锋相捧以彰特异也净业正因者此乃的示十六妙观正是所诠往生要术也结劝修习者韦提侍女由闻观法即得往生有兹利益欲使后人见贤思齐别释现土初科中初叙意自二初五句明佛鉴机特下四句正示现土二分文可见示光体中眉间白毫众相中最此即常光经云遍照十方乃示现也表对中初正表法两眉即空有二边光发两眉之间故表中道诸法不出十界依正无非中道本来具足全具出生故能遍照此即从一出多也初散后聚者点经还住佛顶之文此即收多归一也二即下显经旨佛说法华亦是眉间放白毫光与今经同验是一佛乘法或说他经及偏小法则无此相故异常时现土中上二句举山喻台此乃分喻十方国土皆于中现岂止如须弥耶现下四句点经土略此乃结集之意也七下历示土体自在天宫即欲界第六天此亦略比欲天凡境岂若佛土之乐乎颇梨状似水精故言明莹若下点土相略欲下别彰具美选土中初科初对通简别通叙诸土者即经云是诸佛土虽复清净等别指极乐者光台现土正意在斯信知韦提不同聊尔良下释选定意初明摄散良方况下二明教主缘熟是下三明即一见诸十下四明经论可据彼文甚委讲者引说请观法牒释中初二句就文判定初下正释二名如下依经显示引证中玄义如前福观已明观佛经中文有二段并约三慧而释是法即指观佛三昧也思即思惟验与今经思惟是同无非正观结示中初准上科以判浅深异者思惟则浅正受则深也又下次准前请以判即下正结佛笑中光台现土意在极乐韦提选定冥契佛怀啐啄同时机应一际大事显彰所以发笑潜通即机投于佛密应即佛应于机不谋而合故云潜密观下引证若据佛笑合在上科盖喜韦提选土故也祇缘因笑放光光照王顶故节于下则知一笑义贯前后获果正释中初明佛力遥加二蒙下因光获证三阿下翻名示义悟无常者小乘根性由佛力加了知世相是生灭法增修无漏观智进断欲界残思余惑渐轻故云将尽应是最初目连授戒富那说法已有所证今蒙佛力复加增进所以经云心眼无障可验尔前已证初二两果得法眼净也结断中以后经文不叙则知证果即灭如向所引涅槃经云过七日已王便命终是也。

　　二明观法审定中即点经文汝今知否一句也否乃审问之词为知不知夫人不答示同不知示不远中初引经比校此下约义释通三义各有法喻初中天眼则有报修之异此即佛弟子修无漏观慧发得天眼也净名亦云阿那律以天眼见三千大千世界如观掌中庵摩勒果天眼尚尔况佛眼乎华严云佛眼广大无边际普见十方诸国土(云云)譬下举事喻显孟子曰登东山而小鲁登太山而小天下次义中多论问曰何法重于地何法高于空何法多于草何法疾于风答云戒德重于地我慢高于空烦恼多于草心念疾于风地水火风四大皆假色香味触四微所成心法不尔故疾于风(云云)后义中佛力者如般舟经明三种力一佛威力二三昧力三行者功德力由佛力故虽远而近特引劣夫从于轮王显假他力青蝇附骥后汉列传云苍蝇附于骥尾则日驰千里矣天台亦约佛力心念论之霅川弥陀疏问曰经云十万亿佛刹何故请观音经云去此不远答彼疏云机缘未熟虽近而远机缘若熟虽远而近彼约人说今约土论须知十方微尘佛刹皆我心性摄无不周虚空尚在于心中十方岂存于性外所以小乘昧此无往生之由大教照然有不远之理释业成中即指彼国依正庄严莫非主伴净业共感故云成者极乐下释经众譬利根即法作譬钝根以譬拟法佛境幽深非凡目睹故以譬喻而得解了亦令下释经未来非止现在兼为末世故云亦也魏志云千钧之弩不为鼷鼠而发机万石之钟不为莛撞而起韵三十斤为钧鼷即小鼠如来设教如为一人众多亦然也正示所说福业叙意中初句征起即下释通初二句总判合行非下二句别显相资有下六句互彰过失二下诸句结示劝诫大抵福慧譬如目足有目无足寸步不前有足无目触途成碍目足更资凉池可到比方福观其可偏乎释文通标中经云欲生即索机也欲以希须为义故云志愿当修言其决定不可阙也别释分示中初通明大行诸佛因地皆修此三未必专为往生净土验知三福通为助道菩萨所修故称大行第下分示三业凡夫业中父兮生我母兮鞠我欲报之德昊天罔极父母之恩可校量哉模范于我曰师德腊居尊曰长生我慧命育我法身非师长而谁华严曰不知恩者多遭横死常人尚尔况父母师长乎下明十善文相可解共业中翻邪乃约创染佛法为言但归无戒者言归未必言戒戒必兼归除具足戒余皆三归下发也不共业中初分释四句上下别简自他无上道心即佛心也此心遍该法界故名大心善恶因果彻见本源了非他法全即自心故名大信圆顿佛乘诠示三智由读诵故一念开发故名大解即此自行而用化他尽未来时无有疲厌故名大行如一众生未成佛终不于此取泥洹故示不令退堕也然上三业自浅阶深虽是凡福共行但在行人圆融观智体达解了一一称性皆无作业也总结可知。

　　正观敕听中谛听者摄耳存心不沈散也他文或以念之属修则三慧备矣烦恼必该三惑二死准知此法专被下凡非干圣位指清净业为十六观可照前文清净业处唯请观耳赞请中契佛本怀所以赞善兰盆经云大善快问我正欲说汝今复问是也劝嘱中初指经文阿下二句明所嘱人由下五句明所嘱意如下三句点所嘱词文下分节经文初文佛所教者即指十六观门是佛说故次文依观修习获见彼国功由佛力仍点方便即佛力也经举镜喻者妙宗云观法如镜修之如执观成土现如见面象获证中初据文判位(委如扶新)若下评论见当经文既云应时即得似指见生准下则知悬指他世妙宗亦云即者方将也此会闻观将证法忍乃是通说未来众生修十六观能得无生非谓韦提已证得也(正因引仁王五忍分判位次又云二世皆获证者非)示法初科见土由中大权引实者此愿韦提本住法身为欲发起净土因缘示同凡法如来据迹言是凡夫经云心想羸劣者惑障厚重无观慧力故天眼彻见内外乃真天眼也凡仙即诸天五通之类也小圣如小乘四果之人也那律天眼第一但见大千岂能越十万亿刹见安养乎信非凡小之天眼也大经云菩萨所得清净天眼异于声闻缘觉一时遍见十方世界现在诸佛是也释异方便文有二义初义光台现土则局次义十六观法则通此是如来权巧令见则与法华秘妙是同也欲下释疑佛佛皆具权实二智实在自行权属化他示请意中初分文此下二结叹自己得见复为他请可验韦提是大菩萨明苦逼中初指浊恶如前疏下次释五苦尽此科文并台疏也妙宗云初以五道非乐释二以五罪招报释地狱烧煮苦饿鬼饥虚苦畜生屠割苦人间八种苦天上五衰苦次释者以由圣意多含更明五恶招于二报名出大无量寿经五种之过即五恶因遭难犯法即华报也故彼经云今世现有王法牢狱随罪趣向罪报亦然无从舍离但得前行入于火镬身心摧碎精神痛苦等(云云)后堕三途即果报也然此二报本无五相皆从五因而立五名彼经五文之后皆结云是一大恶一痛一烧乃至总云五大恶五痛五烧故知二五皆从因立正陈请中初句牒经云何乃是审问之词下列三义即三障也生不值佛无明盖覆故浊恶转盛三业粗强故苦逼益深四相迁移故业下结显请意。

　　三示法分文中专注西方故云系想此且通标云何上正示系想之法该十六观随释云系念中文有四段初的指一方故下引经论证十疑论云专念阿弥陀佛即是一相三昧以心专至得生彼国般若经云文殊问曰云何速得阿耨菩提佛答当修一行三昧入此三昧者于空闲处随佛方所端身正向专于一佛念念相续等比下简异余观义下结劝详审别列叙古中初句标自下叙古失中今下明今得要未入文前通叙教意故曰悬谈托境修观必须委曲故云心要明今分十六中先分彼此次分总别对文可见后十五中前五即水观至楼观也后十即华座至九品也分前五中初能所相依想水成冰意在观地自余一切皆依地起是故地属所依后三属能依二地下总别相摄此五并依报也后十中复分为四一者观佛二观侍者三观普杂四观徒众此十并正报也结显中上三句结前下二句显后若此分对者通指四科也彼此总别能所依正历历分明则使行人受诵忆持临文不壅矣。

　　初观落日示意中譬如迷人四方易处不凭标指则昧归程俾观落日庶可投心妙宗云系心之法须落日者欲令定想趣于西方是向弥陀所居处故初正示次引证渺漭大水通漫之貌漭模朗反明所观中想即观者若据作想乃属能观而经中欲简非生盲人方可修观故有此语非能观也须简胎中失目者盖由生下有目之人已曾见日非所简故能观中分节经文为四示修仪中起想即运心思惟乃指观前方便故云发观坐禅之法修观最要初心未谙故须略示当于静室身就绳床结跏趺坐以左脚置右脚上名为半跏更以右脚置左脚上牵来就身令齐两䏶名为全跏随意皆得次整衣服不得太宽宽则袒露不得太急急则气壅次当正身不萎不倚项脊相对其头不低不昂平直自然勿以力制左手累于右手之上顿脚䏶间合眼令断外光合口令断外风次令气息调匀心离昏散故天台云调身则不缓不急调息则不涩不滑调心则不浮不沈三事若调观道可获也坐不背西传记非一今云古晋如往生传云僧睿法师弘赞经法常回诸善愿生安养坐卧罕曾背西等次观相中经云谛观即心日即是境是故疏云心境相应心照于境境照于心能所一际间不容发湛如止水廓若太虚故云凝然不动即此不动是为定体释经坚住不移之语也三成相中日之将没必落于西光影㘅山似如近地云霞四散愈见光辉无以比状如鼓悬空专观落日送想西方则不迷归趣也(正因云日午难观落时明了者非也)四常观中想成相起相全心现犹如流水念念增进闭目开目常在其中稍有间断则丧前功结示中指经最后二句简非他观故名日想此观居首故名为初观彼依正初科初标简中盖由二五两观名同世人致有改后经文作池想者彼此两分永无滥矣。

　　水观初科言立意者此下观彼依报而最初即令观水推其所以故云立意文中初约有无真似以释经意欲假此土凝水作冰然后因冰观彼宝地如来悯物权巧若斯疏下引证表即取象验非真正观法想水中初节经文各有分齐缘此水冰非本正意祇欲借似比真所以水冰才成即接地观也当观牒释中初明想水见水澄清者但随行者心想至处不可定拘湛然不动者全自观心之所发现故以无分散意释上澄清也次下变冰后变琉璃寻经可解地观中初明地体此想成已一句结前也见琉璃下二句正明地体也内外即上下也二明幢擎即经下有金刚至不可具见一段文也金刚即是幢体不可破坏故名为刚八方出角故云八楞百宝即指幢之庄饰幢复有珠光色映地状如千日交光相罗故难具见庄严地面中金绳者即以黄金捻成缕线纵横分布也杂厕间错并交罗也复以七宝于金绳内界出华纹不相参混故云分明举世华砖仿佛比象大本云自然七宝合成为地恢廓旷荡不可限极悉相杂厕转相间入光色煜耀微妙奇丽等宝光中即上金绳七宝复放众光光之相状如华星月台阁中合宝光者指前地面五百光也光色和合蟠结空中化作楼台数有千万尔雅云四方而高曰台陕而修曲曰楼杙长者谓之阁即今重屋也乐器中经云两边乃是趣举疏约四面释之说法警众者因风出声无非法语如小本云闻是音者皆念三宝故云警众八风者淮南子曰东北曰炎风东方曰条风东南曰景风南方曰巨风西南曰凉风西方曰飂(音流)风西北曰丽风北方曰寒风彼无时节者大本云无有四时春夏秋冬不寒不热常和调适四念处者盖由众生计身为净以苦为乐无常计常无我计我佛以四法反而破之一观身不净二观受是苦三观心无常四观法无我四智是念四倒是处初观色阴二观受阴三观识阴四观想行二阴及余一切诸法究而言之不出色心尔此乃大小圣贤入道初门也经没不净而谓之空疏约计亡以释执净之计才亡则知此身当处空故第三地观初中备在前文即上地体庄严等相蹑前即此想成时一句也结劝即一一观之已下文也(诸记从初至名第三观为蹑前佛告已下至尽文为结劝者非)次科释思惟谛观中总别相者地体为总自余庄严属别嘱令行者一一了了不令散失岂非结劝乎简时中初正释所除间字去呼有下二斥世妄改善导玄义亦作睡时或下三斥局非通经属化教通被道俗若谓有妨食观出家则可何关俗事今下申今正义又二初对他简异故下二引经明据粗见中观前方便心境未合故云渐想粗徂古反粗也略也正受中初翻名想下示义如下喻显言下牒释对前方便故名正定定慧不偏故名等持大品云佛告曼殊室利云我昔初学作意现入此三摩地如善射夫初学射业注心粗的随所欲射发箭便中然后任运能住任运出入不复作意等言思叵及者唯证乃知非思量分别之所能解也彰益中初科才说地观便嘱受持欲彰教意故须释出前之二观是此方物境界既劣观力未深且为由渐岂能脱苦地观乃是彼土所依境观俱胜方获大益义当敕告对前序分曾嘱故云重也俾还耆山再述故云转也正彰益中上三句即经若观至之罪也下三句即经舍身至无疑也疏科此去名为彰益验非结劝引示中传云大行不原姓氏唐乾符中于泰山草衣木食行法华普贤忏法三年得见普贤深庆宿因弥自策励念己未之有证殆忘食息末年姑以佛道所修未专一境幻身磨灭复何受生遂入大藏精诚扣意信手抽经毕命受持乃获弥陀经日夜诵持络绎安养未三七日俄于半夜睹琉璃地莹净在前心眼洞明见三圣相无数化佛于时远近相传闻于僖宗诏入大内问其所见行具对之帝悦曰此精进之所致也赐号常精进菩萨仍赐爵开国公焉后一年得疾而逝(云云)三昧既成不劳作意任运现前故云吾无观想(或云不伐遣相者非)辨邪正中二初正释今经虽下二对简余观文有通别二意通则一代大小观法皆邪别则独就今经自简又恐错认偏邪之语故复指破斯乃疏主深得如来甄别之意他不见此徒自呶呶(余如扶新)。

　　四树观中初科可知者地想成已结前也次观宝树生后也而下别点对告下有不标于兹通示次明观行标分中初从观宝树下至亦于中现是所观也次从见此树已至皆令分明六句是能观也所观体量牒释初科即经观下二句树相多种者即下行数高量光明华果等也佛将欲说故先嘱之二行数中即经作下一句初约一国总说次约随处各论三高量中即经一下二句初出由旬梵号而无正翻义取两土邮亭传舍以为准则经律上品八十里中品六十里下品四十里多取下品为用八千由旬计有三十二万里也若据大本云彼佛道树高四百万里其本周围五百由旬枝叶四布二十万里随机所见故不同也光明庄严中初树叶即经其下三句彼无寒暑常时郁茂也二色光中一一华叶至以为映饰也经文初二句总标琉璃下别示琉璃具云吠琉璃此云不远以西域有山去波罗奈城不远山出此宝故以名之颇黎正云窣波致迦其状似此方水精然色有赤白者玛瑙梵云摩婆罗伽隶宝色如马之脑因以为名车渠梵云牟婆洛揭拉婆此云青白色宝尚书大传云大贝如大车之渠渠谓车辋经云绿真珠亦有赤者佛地论云赤虫所出故珠体赤珊瑚智论云海中石树也述异记云珊瑚树碧色生海底一株数十枝枝间无叶大者高五六尺小者尺余琥珀似玉颜色红润或云千岁松脂化作经云众宝故引大本而转释之彼云或有二宝三宝乃至七宝转共合成或有金树银茎华果或有银树金茎华果乃至云或有宝树紫金为本白银为茎琉璃为枝水精为条珊瑚为叶玛瑙为华车渠为实等文广不录三珠网中妙真珠网至色中上者也如疏次第节文消释七层七网从上至下乃约竖论网间宫殿七重网内各各皆有五百亿也梵王居处即初禅第三天也翻名中能雨众宝故曰能圣内外莹洁故云离垢所求皆得故曰如意以此珠宝结为组缨网络身首以为严饰珠光洞彻照四千里虽以百亿日月比之珠光犹胜故云不可具名余文可解二华果庄严总举中相当言其行不参差相次言其叶不疏阙故大本云行行相值茎茎相望枝枝相准叶叶相向华华相顺实实相当等别示中初叶相可解二华相中阎浮树大者百由旬其果可食色如烂椹华之宛转犹若火轮疏以风车状火轮相树果中体相如帝释瓶者大论第十五云有人贫乏常供养天天愍此人现身问曰汝求何事答曰欲求富贵天与一器名曰德瓶而语之曰所须之物皆此出等今以果相状如此瓶未测大小以叶度之亦可见矣变幢盖中即上诸果所出光也光化幢盖盖中复现佛事佛国佛事则局一化佛国则通尘刹示能观中嘱令行者心境分明前但云树与华果等而不及枝今试说之故云必兼又恐枝茎相滥故复拣之。

　　灵芝观经义疏正观记卷中
卍新纂续藏经第 22 册 No. 0411 观无量寿经义疏正观记


　　灵芝观经义疏正观记卷下

　　四明龙山足庵沙门　戒度　述

　　第五池观经文略告敕人直尔标起示所观法体相举数中八池且据大者为言不明其量大本浴池量云或十由旬或二十由旬乃至百千由旬纵广深浅悉皆正等八功德水湛然盈满(云云)水色中四句经文自分为二初中水性柔弱故非七宝庄严但由塘岸宝色相映使之然也次文经中宝即召水柔软乃八德之一也世典尚云山蕴玉则草不枯渊藏珠则水不竭况佛境乎流渠中渠即沟港支即流派是则八池各十四派互相流注上约池塘则具七宝今论水渠但云黄金四渠底中此经但说金刚为沙小本亦云池底纯以金沙布地若准大本底沙不一彼云黄金池者底白银沙白银池者底黄金沙水精池者底琉璃沙珊瑚池者底琥珀沙砗磲池者底玛瑙沙白玉池者底紫金沙等二池莲示数中上明八池数同下校小本色异据大本云众宝莲华周遍世界一一宝华百千亿叶其叶光明无量种色一一华中出三十六百千亿光一一光中出三十六百千亿佛身紫金相好等明量中初算量二校异小本车轮者彼疏云车有大小难为定准此间极大不过数尺可依轮王车轮为量十住婆沙云转轮圣王千辐金轮种种珍宝庄严其辋琉璃为毂周圆十五里准此未及半由旬亦约小者耳所以二经不同者慈恩云华有大小彼据极大此约最小今准大本池中莲华或一由旬乃至百千由旬则知大小不一皆是随宜趣举不必以此较经优劣(云云)说法中初会华梵二牒文释三明说法水自珠出从珠得名前云如意今云摩尼故云互举金池宝水循华说法皆是彼土奇妙之事故上生经明兜率宫有水游于梁栋之间与此颇同说法中前一说小后二说大彼有三乘随机所乐大论云美其功德名赞赞之不足又称扬之名叹三池上光明中文有三节初明从珠发光其下明从光化鸟赞下明鸟称三宝经但通称不标别目故引小本及下像观示之经云百宝知是毛色通收众禽哀雅即优柔之韵大本非唯赞三宝声彼云或寂灭声或慈悲声十力无畏不共法声诸通慧声无生忍声如是等声称其所闻欢喜无量随顺清净离欲寂灭等良以依正色心无非法界具足诸法故使德水灵禽善说法要若但推让佛力变化则乖法体未称圆乘也结示中初别列八德次总归四尘清即是色不臭是香美则是味余五并触此出成论若准唐译小本云何等名为八功德水一者澄清二者清冷三者甘美四者轻耎五者润泽六者安和七者饮时除饥渴无有过患八者饮已能长养诸根四大增长今开轻耎为二无安和加不臭余则大同正因解引晋远法师传云师于净土之修克勤于念憩庐山十一年澄心系想三睹胜相后从定起见弥陀佛身满虚空并诸菩萨侍立左右又见流水光明分十四支一一支流注上下自能演说苦空无常无我佛告远曰我以本愿力故来安慰汝汝后七日当生我国(此经宋朝始翻庐山预修心想暗与经合)。

　　第六总观正明标分中初节经文从初至念比丘僧即别观宝楼也从此想至宝池即总观四种也随释别观中又四初示数宝国召彼土者依正境界悉是百宝庄严故界即限畔在经不显故准小本示之余三对经可见总观中楼即当观前三即地树池也若下释总别意初心创修则宜别想后心纯熟则宜总观况复至此依报既周恐前别观有所遗忘故当通总再妙前观了了分明不令散失也点粗见中据前地观已入正受何故至此例名粗见思之疏指下文为正受者既能破障除疑验知三昧成矣第二观正报中初科经自分三初劝听中观依乃是观正由渐将欲说正恐生怠堕重垂诫敕令加渴仰二许说中分别解说者通指后十正报经文种种教诏无非解说除苦恼法者依正两报悉名为苦妙观乃是能除法也观佛三昧一经宗主三身圆证万德庄严一念谛观三障消殒脱苦之要无越于斯故云非观佛等三重嘱中意在阿难耆山再说望前累嘱故曰重也次科圣现中初通示端由依报现土正报现身各从其类以为发起皆云佛力验非己分佛立下二因明有据世谓立像不尊疏主专据今经尝作三圣立像记刻石于四明之经院焉阎浮金色虽曰超胜还是世金若较佛光天地相远三申请中二段如经疏召韦提为菩萨也自非深地岂能为物哀切若此。

　　四明观法中指如上者日观之初将后十观大分为四故后点之今文四科前二乃是观正由渐第四广明观法方属当观也。

　　随释华座初科初叙意先立义次喻显蔡邕独断曰陛即阶陛也臣与君言不敢指斥故云陛下次分文从佛告至第七观正明观行也又从佛告至简邪正总劝谛观也随释依处中言华依地者盖由孤山释弥陀经华如车轮判为散善此经华叶小者纵广二百五十由旬判为定善霅川破云定散在心不可从境而判乃至云小本是池中莲华此是地上佛座之华比类且疏分判殊失今疏特云依地义同霅川暗斥孤山也经云想念嘱令行者起思惟也别列华叶中六段疏文随难自点释台体中即莲心者如梵网云方坐莲华台华严云华在下擎天台戒疏云台者中也验是莲心非别台座也校饰中上以如意珠纯作台体今以四宝复于体上庄严也甄叔迦者西域有树其叶赤色形大如掌此宝颜色似树之华因以名焉幢体中既云宝幢必具七宝自然者非造作也宝幔中具云须夜摩天此云善时以天光明无昼夜之别故得斯名以天比幔一取广大二取庄严此即佛顶幔也珠光四节经文可见因珠发光光则有色色复变化一一出生重重无尽何止此哉劝观初中又二初正推寄此点示者由是依报之末正报之初两楹之间其义最便举一例诸莫非愿力也使下二结叹使知者示佛意也净土者总依正也依正既因愿体愿体全是佛心佛心无相从本已来不生不灭寂如虚空弥陀因中称此心体发无相大愿修无作大行证无得大果所感身土依正庄严无非实相此理微妙所以言思不可及也由渐中如上叙意对君视陛义可见矣纯一中以前所观境界差别心想杂乱则不能成故兹教诫令一一观点文具阙义必定有镜像无差相似法故利益中灭罪除疑对经可见灭罪多少悬点后二随观浅深也正因引净土传云释真慧好穷经律积以成性及得净土之法追而修之且曰凡夫异念纷纷不一不凭圣力吾孰依焉乃筑净地为方坛坛设高台珠玉众宝中外相表台之西面复设四柱宝幢幢上网幔互相映饰无量寿佛居中观音势至侍左右焉其下间以青碧像琉璃地金绳分布用界其道道下又设七宝金幢幢分八方取经七宝金幢擎琉璃地者也慧每作观必先澡身浣衣而后入挺身整念肃肃然若诸佛常在其前将逝之夕预见莲华载开载合足如履空顷刻众闻钟声又闻天风四来异光骤发慧遂亡矣。

　　第八明观法中初科叙分二节在文易见众生者通召像末薄地凡夫也无始者迷来日久罔测其初也真佛者且约化相即指应身也形像者刻雕绘素世皆目击也故使者即佛权巧特彰教意也想佛分文中又有二段初正分文此下二推佛意然此虽则通名像观其实初段示想佛意意在第九观佛真身于兹预叙疏特点出一经妙旨者文虽在此义贯初后能知此者遍观依正十六种境无非心作心是更无他物成佛之要良在于兹嘱令学者微细研穷佛应中初征示释经所以者何一句也前云想佛故此征之此下牒释初释诸佛良以弥陀与一切佛所证之理非一非多诸佛乃即一之多弥陀乃即多之一一多相即毕竟平等华下引示初句明异下三句显同法身可见心智慧报身也力无畏应身也既皆云一信无差矣此下二释法界身也法身则有修性不同今约修说故云果证证无别证全证众生所迷理心究竟圆满弥亘法界法界乃是无外之称故云无所不遍则下释入心想也法身既遍岂异众生生虽本具全体在迷迷无别迷全迷诸佛所证觉体迷悟乍殊法身理等修智一照性德即显故云随应疏下引古助释天台疏云法界身者报佛法性身也众生心净法身自在故言入众生心想中如似白日升天影现百川即是三十二相八十种好明佛身自在能随物现妙宗释云报佛法性身者满足始觉名为报佛究显本觉名法性身始本既冥能起应用然须能感应方现前净心念佛方名能感故云众生心净法身自在此二道交是为入义复以白日升天喻始合本影现百川喻应入净想三十二下牒经相随物现明佛下释义由法报冥故应用自在有净心感悉能示现(云云)若据台疏乃有二释今文所引即感应道交一释也复有解入相应释所不引者彼以心观为宗行者心观开解契合本觉是故佛体入观解心显自性佛故须此释今以观佛为宗心净佛应颇符今义故独引之问法界无外无所不遍全是众生依正色心何故经云入众生心答法体周遍诚如所言且约众生未修观前全体迷背似如于出由修观故佛从心现似如于入非出非入而出而入也引证中以由上科心佛一念感应无差故引此经证成感应初明佛常应可见若子下二明感有无明无中众生在迷终日不觉则非妙感佛虽常念无如之何故云有应无感非今所论也明有中一念开悟起心作想佛身随应生心本具于佛故能感佛心本具于生故能应无非中道自然交契故云感应道交是今所用也结显中不出以悲拔苦以慈与乐悲既同体慈即无缘也众生诸佛同一觉源诸佛悟本证涅槃乐众生迷强受生死苦迷悟虽隔理体元同是以诸佛起同体悲拔性德苦运无缘慈与性德乐苦乐既但性德实无与拔之殊是知慈悲苦乐唯一法界耳文中初句明垂应人同下二句明垂应心随下三句明垂应用本有之性任运相关不可致诘故绝思议也想成分文初二句中初句指修观人次句上二字即心下二字即境以心想佛佛从心现故云心境相应也次三句中上二字即因下二句即果相好乃是诸佛所证由心作想佛身随应所以因心即具果人相好下二句义见次科示益中是心即观佛之心者如向能观第六意识缘生心也只由能观之心净如湛水故感佛月应心水中水月交光心佛一际然观像意在观真第九观明八万四千相好此中但云三十二相等者此下释通也此亦随观浅深任力大小耳教下二句正示利益释文中正释心作心是二句文也初释心作众生者即指当机依教者即指妙观修因感果者即指起行行始为因行终为果始于此心者即指意识作谓修治造作也恐下释心是初二句牒疑只下释出疑云佛既因修而有则显不修心不是佛是故释云只缘此心本来是佛但久沈欲海具足烦恼杳无出期是故应当依经作观圆破三障圆显三身全由性具不从他得故云当体是佛也反显中初五句正反可见当下诸句顺释初明因已具果莲下明果即证因释遍知中初正释遍知深广下释喻深则罔测渊源广则莫穷边际所谓佛德无边如大海也佛德下明略若据十号无非万善庄严皆具众德经中但云遍知验是略举以一摄诸也果下释心想生也诸佛果德因心既具故劝众生即心念佛慕果修因必获克证经云想生生犹现也依果德中初叙经意前下释通别多下牒文解只由者蹑上科意前约法体是同故通诸佛今欲的指正观不可相滥佛之名号乃有无量十亦是略况举三乎此但翻名义如他释已上通明想佛之意为下观佛之要也从想彼佛下正明想像方属当观也正想标示中示其由渐点出教意也别观弥陀中经有三节见色相中既云形像雕画无拘但据所见纯熟即可投心作想见庄严中指经地池行树即前所观依报也宝幔满空即华座上幢所擎者诫谛观中指经极令之语也二菩萨中经有二节即座像也经中初句结前复下起后如文自点总观眼见境中二段如文耳闻法中经云妙法其语通含故以四念六度示之观心流利常在其中纵使出定所闻不忘嘱令行者以教勘验稍乖教量尽是妄想假饶合教以像望真犹名为粗况不合乎经云粗想即思惟也作是观下即正受也结示中或谓菩萨无像者天台疏云观佛先作像想后观菩萨直明法身者但佛妙极不可一往而观故先像想后观法身则易次二大士乃是眷属譬如王来必有营从等(云云)疏主准经明立三像天台云无圣意难测但云未知显益中除障即经除无量劫生死罪也近三昧者即经于现身下二句也由是观佛方便故名为近以因验果故云必见。

　　第九佛观结前生后中初点文示意不容异辙者应当如像观像如佛观佛所以二观之初皆有结标之词稍或乱伦即非正观也自下二明身不同且据天台指为法身今准结文名为色身必下释彼法身之意菩萨例同者例上佛身古今两判问色身属应即是生身例如释迦示生王宫则有父母未审弥陀身自何有若谓胎生则与秽土何别若言化现岂从他方应来人多疑之试为申释答须凭教判难以情测娑婆安养净秽虽异莫非同居以土验身则知弥陀定是胎生宁无父母所以鼓音王经云父名月上母名妙颜疏文上下指为应身仍引观音补处盖缘此也但以弥陀因中发愿专取净土至于果上成佛之时所感身土若依若正一时转为清净境界所有父母恶道魔王莫不随转是故慈云云佛母乃指降生之时成正觉已国土随净必无女人其母或成男子如此方龙女或复命终如悉达母(云云)其犹帝王变家为国人之与境自然天别可以类知若尔弥陀身高六十万亿其量若此安有母胎而能生长举世不信更为明之答蟪蛄不识春秋朝菌难语晦朔诚哉是言也且如净华宿王智佛身长六百八十万由旬此亦同居应身何独疑此而不疑彼良由弥陀愿力微妙难思所感身量超胜诸佛况下文云非是凡夫心力所及诸有智者信教仰理辄莫戏论自贻伊戚也所观七段初身色中经文如夜摩天即身也阎浮檀金即色也喻其大者夜摩即欲界第三空居天一天已是广大况百千万亿此乃通取尔许天宫横广之量以喻佛身也(或约天身长短为喻者非)二中初二句明量难定文下点经示数即下弘文证成蠡下举喻显法言佛身无量者净名云佛身无为不堕诸数也机见有殊者机分利钝见有大小也显非数量者经文虽有恒沙之数其实不可随言生解(正因节六十万亿为数量恒河沙等为非数量者非)引下二文足显无量蠡杯酌海者东方朔答客难云以管窥天以蠡测海以莛种钟岂能通其条贯考其文理发其音声者哉丈尺量空者华严经云如人持尺量虚空复有随行计其数虚空边际不可得如来境界亦如是台疏乃准眼度身曰世人身长七尺眼长一寸一海八万四千由旬四海合三十六万六千由旬身过其眼五十六亿倍假令极多无出万倍何缘佛身长尔许耶乃是译人谬加恒河沙之言(云云)今疏曾无一语评量其意叵测三中初示相二合数三引古状如珠者喻上宛转之相也天台释五须弥云一山高三百三十六万里佛毫过此五倍彼疏所引宝性论自释下文但观眉间白毫之语欲借释迦以观弥陀似非四海量也青白色也世人多谓眼量太窄不称身量者其义如何当知经中以山喻毫以海比眼乃是趣举分喻所谓以数显非数尔不必执喻责其大小也五中毛孔属身光从孔出验是身光阿含经云人身具有九万九千毛孔不知佛身几毛孔耶六中疏文点经自明七中初科丈六则是化现小身所具相好与释迦同六十万亿乃是彼土常身人天凡圣悉皆得见所以三数唯至八万四千者以由弥陀因地对破八万四千尘劳烦恼故至果上显出八万四千相好光明也一一相各有八万四千好一一好各有八万四千光重重无尽思议莫及光照即佛心体者亦由弥陀从因至果了一切法无非心性所放光明所化众生全即自心更无他物也次问答中佛视众生犹如一子经但云摄念佛众生则乖平等故须问决答中初二句明应无拣但下约机自殊盲人喻者正因引般若论云十方有佛何以不见曰罪缘障故如日光出盲者不见雷霆震地聋者不闻彰略中以经文略之又略是故疏言身项二光经云不可具说非佛不能但恐凡心罔测反生轻毁故也心眼即是观慧言意思者观从发故显证初科观一见多者经初一句即指上文所见弥陀一佛也即见十方下乃见多佛也一不定一一即是多多不定多多即是一一多互融无非法界安以定数而拟议哉由修念佛观想既成即一见多不劳作意自然而然故名三昧前后皆云念佛三昧文出于此像观为近今乃亲证也观身见心正释中身为心相者大经云见身口业是心相貌则知身相端丑全是自心善恶业现因相识体由身见心今观诸佛慈悲之相即见诸佛慈悲之心也无一切心者般若云如来说诸心皆为非心过去现在未来三心俱不可得唯有大慈悲者盖由诸佛因中所发大心慈悲为本遍缘法界一切众生而为誓境经云因于众生得成菩提是故菩提属于众生若无众生终不能成无上正觉故至果上全以慈悲而为心体不舍众生而为利益皆言大者遍法界故慈与乐者与十界三德之乐也悲拔苦者拔十界二死之苦也当知苦乐悉是众生性德本具虽终日与不益一毫虽终日拔不减一毫但以众生全体在迷遂使诸佛与拔不休故云众生慈悲俱无有尽引示中初通释三慈并初标起次释义虽分三慈其实一体不由作意皆曰无心莫非益物故并称慈初众生缘慈者实不起心缘他众生而诸众生与我慈体无二无别任运相关故云无心攀缘自然现益如涅槃经凡说八事一伏醉象二降力士三化卢至四度女人五涂割疮六摩调达七救群贼八医释女一一结云慈善根力见如是事今文云自然现益略引第五以示其相经云波罗奈城有优婆夷名摩诃斯那达多夏九十日请僧施药有一比丘身婴重病良医诊之当须肉药是优婆夷寻自取刀割其股肉切以为羹施病比丘服已病差女人疮苦发声称佛我在舍卫闻其音声于是女人起大悲心是女寻见我持良药涂其疮上还复如本善男子我时实不往彼波罗柰城持药涂彼当知皆是慈善根力令彼女人见如是事(云云)彼经又云慈之所缘一切众生如缘父母妻子亲属以是义故名众生缘慈此即俗谛也二法缘慈者了知世间出世间法不离一心毕竟空寂能所俱忘故云无心观法自然对治涅槃云不见父母妻子亲属见一切法皆从缘生是名法缘既云不见复云缘生验知是空此即真谛也三无缘慈者中道妙理实无能缘所缘之相故云无心观理自然安住不着二边故云平等超出诸法故曰第一以此释上无缘慈体涅槃云不住法者及众生相是名无缘此即第一义谛也结断中初总判事理前之生法犹有所缘能所未泯故属事用无缘大慈空有不着心境两忘故属理体今下二句点示经文以由经中于三种慈独言无缘斯乃从胜标名以深收浅也谓下七句别释无缘以彰教意诸佛心者的指无缘慈体也不住有无者正与生法辩异生缘住有法缘住空无缘离着故云不住不依三世者三际断故平等大慧者诸佛智慧于实相等于众生等横广竖深故云大也常照者即寂而照无有间断故云常也法界者所照之境也以此摄生者无缘大慈遍十法界无缘而缘任运相摄未始有遗不下二句结释名目即下三句会同上文结益中初据文释义故下举因验果上品经云闻已即悟无生法忍可验宿修观行非浅因果无差故云明矣三劝修中初正明故下引示依教开解对境作观愚人莫及故云智者谛即谛审解心明白也观谓观察行法不谬也以下四句明劝意般舟念佛三昧与今观合故引示之教入一相多相中初正明从一之要上科观修但云谛观相有八万都想难成故令从毫相入余相自现若下二据文校正毫相白毫观成即见八万知非丈六之毫此对古作是说也(云云)一佛多佛中一多相即体无二故蒙印可者以由行者境观一合不违圣教功行既成诸佛欢喜同时印证亦如般舟三昧成时佛立空中义颇同此结观中二义但当不可偏取。

　　第十正示明观境中初观身三节对经可见但身量中天台除佛恒沙之文妙宗遂改二菩萨观八十以为十八彼云八十者过佛二十万亿故知误等(云云)今疏并依经释所谓仍旧贯也二观光中初项光经云面各者面面各有百千由旬也次身光垂形五道者请观音云游戏于五道是也良由菩萨性具十界运同体悲行四摄法自然关感故现光中三观冠中初观冠体疏云毗楞伽即摩尼珠似经双牒二种梵名同召如意珠也前树观中疏文亦作两名一义而释与此颇同(或改观作冠字者非)次观化佛初示因果次释身量带果行因者观音三昧经云观音昔已成佛号正法明如来今为菩萨即行因也冠立化佛即带果也四观面中面如金色与像观同眉毫自分三相由色发光由光变现斯皆菩萨不思议用也五观臂亦有三相臂红莲色色即放光光化璎珞罩菩萨臂复现妙相六观手亦三云指端者端即正直也文色光中亦各三重八万四千总别异也举用中手接众生者大悲经说手有提拔之力眼有照明之用表菩萨神通智慧任运交感也七观举足下足二相言辐轮者辐即毂上周围轮木书云三十辐共一毂是也八九指同简辩中肉髻是相无见顶是好菩萨虽具但不及佛因果异故二结观中据经色身之文故判属应如前已示三劝修初科上诸相者即前九科也彰功中不遇诸祸净除业障二句并现难也举况中获福如普门品者七难二求莫非称名而获应也教观中菩萨身相既多初心未能具观教其由渐肉髻乃是一身之尊始从此入自余天冠化佛乃至足辐轮相各得其所故云次第。

　　十一随释初身量例前可解二光相中初项光观音则云百千由旬所以多少不同者或菩萨化现有殊或经家一往分异下皆例此照即光用所以倍之身光中十方即量也紫金即色也次有缘者缘即宿世善种谁不具之但生熟异尔得名初中因一孔光见诸佛光者因果虽异内证是同经云净妙者惑累究尽故净性德本具故妙二中言拔与者拔二死苦与三德乐十力如后广释前名属智后名属悲即智而悲即悲而智名虽两立体实一如三天冠四肉髻对疏节经文相可见所以髻有宝瓶者乃表菩萨内证三德宝瓶法身德也光明般若德也佛事解脱德也五余相中或结集人或译经家但出异相同者不繁故指如前疏文略示面臂手三故云等也次行相中若欲表法行即菩萨能观之智世界即所观之境十界众生不离菩萨一念心体悉能破惑显理故云一切震动也当地动处者即指菩萨观智所照之境既能破惑必应起行故譬宝华五百亿者即五位真因也于五位中增修福慧故曰庄严因果不二故曰高显极乐世界即是所契实相理境也三坐相中或欲表法类前作之说法中由前动摇故使分身集会经云无量尘数乃喻中间国土之多疏云含摄诸佛刹土是也(正因云身非一者误矣)畟塞乃盈满之貌疏云填空是也畟初侧反说文云治稼畟畟进也结示中同前二观即应身也彰益中既能破障必定除疑次科可见双结中经云诸佛国者以生一土则诸土皆通故也脱胞胎游佛土非除疑乎从顶即肉髻至足即辐轮举其始末任摄中间经中双牒者以二大士俱佛侍者气类同故疏准经文结示科意。

　　十二简普杂中初例前立总普下二正简普杂临文自见先别者华座至势至观一一历别观之后总者即今二观通总观之此约一人次第竖修为言前观虽成圣相既多恐有忘失今于三圣之后一混而观庶使别不离总总不离别总别相收观道通利善入出住斯之谓欤普观想自身中蹑前即见此事时一句指前五观也起后中起心即作想也想身生彼一时亲见依正诸相想心纯熟常尔现前瞑目告终往生决矣经云眼目开相者因光来照目即开明也二普见中诸法合教者然说法自属依正合与不合云云自彼何干行者之事当知说法虽属依正但恐行者用观偏邪误认魔境是故嘱令所闻之法不可遇便信受当以圣量验之则真伪可别结名义中无量寿佛正报也极乐世界依报也彰感应中依教修习观行功成净土缘深往生有分故感三圣而安慰之十三拣机中经属化教违从任机故非定制观佛先小中言顺机者以此土人惯见丈六故令先观彼土小身可为观大之由渐也经云像者乃指彼土真身形像非假像也后大中经云身量无边验前六十万亿恒沙之量乃是数显非数不足致疑三举况中想像者如前像观及观佛三昧经中说观像法等观真即指净土小身丈六大身八万也(正因云像即当观者非也)四量不定中经云神通者微妙难测曰神变化无碍曰通如意即六通之一也佛无大小而大小者譬如明镜鉴像像有万差镜体无二五指余相中当观佛身大小虽异金色是同余指如上疏文显然观菩萨初科初通点众生即徒众者恐滥五浊众生故特点之中下别简初明中下无滥中辈二乘下辈人天虽是徒众定无相混诸下明上辈有滥多是一生补处与二大士身相无别是今对简故引小本弥陀为证但下正简。

　　第十四观三辈标判中所以尔者盖缘此经十六种相并是彼土依正两报皆属行者所观之境自古解释建立不同大略有二一则为见经文所叙修因多是事行遂将九品判属散善一则据经三辈尽是三乘人天之众遂将位次拣判此土修观行人连代共迷唯今疏主生知独断准文约理辩疑解惑预于文前标简剖判皎如指掌文中初三句总标九品并下一句判定所观因下二句叙世迷由祇缘经文备叙彼土三辈因中所修行相故使古师认为此土欲生之人今下指出经意上三句判定当下四句正示应先征云既是已生行相经中叙之何为释曰欲令末世行人识知九品当本因地在此修何等行生彼感何等果庶便随己智分慕果修因是知已生之人虽分九品及论此土欲生之者悉是凡夫但随功行浅深到彼进道迟速其犹世间乡贡取士虽千群万众才思巧拙天地悬殊莫不皆号布衣至于场屋呈文较艺方分甲第优劣智者以譬喻得解可以深思对校引古中即台疏也彼云观往生人有二义一为令识三品往生舍于中下修习上品二如疏引指非中初约上三则与中下则夺况下复于上三拣行因别寻经校者经云上辈者舍家弃欲而作沙门发菩提心一向专念无量寿佛修诸功德(云云)中辈者发菩提心专念彼佛修众善根奉持斋戒起立塔像饭食沙门悬缯然灯散华烧香(云云)下辈者欲生彼国假使不能作诸功德当发无上菩提之心一向专意乃是十念无量寿佛(云云)以彼校此上三品人心同行别尚难比拟况中下乎(余如扶新)显正中十方世界生者虽多以人摄之不出三类以位摄之不出九品总据已生彼方徒众为今所观境也正明列五法中初正列菩提心者即佛心也佛无一切心唯有大慈悲心普覆法界饶益有情故曰大心第一义谛即佛智也一念开发深彻法源故曰大解修行诸行即佛行也涅槃经云复有一行名如来行一行遍摄一切众行故名大行深信因果即佛信也大乘因者诸法实相大乘果者亦诸法实相了知因果不离实相故名大信回向往生即佛愿也了彼净土即我自心达彼弥陀即我自性求往唯心净土愿见本性弥陀故名大愿由心开解由解立行行始为因行终为果因果所修一毫善种并皆回向愿生安养五法次第阙一不可如下点文出没下文自明对三品中初对论具阙上上无阙至诚大心也深心大信也发愿大愿也具戒六念大行也读诵大乘大解也上中有四善解义趣大解也心不惊动大心也深信因果大信也回向愿求大愿也文虽阙行理不可无上下有三亦信因果大信也发无上心大心也回向愿求大愿也解行二法文阙义具若下简辩利害然此五法大心为主解行信愿本无大小由心故大生净土者莫非大心况上品人生彼土已位居菩萨安得不发大心耶无信则拨无因果无愿则定不牵生故知四五若阙往生绝分故下对分三品补处即等觉菩萨上上生也不退即初住已去上中生也初心即摄十方来生住前似位上下生也。

　　上生三心初科中经云若有众生者索机也愿生彼国者标志也发三心下明行也疏文初三句总标一下别释标中的指三心之体名菩提心具足应云阿耨多罗三藐三菩提心菩提翻道华梵双举故云亦名无上道心也直发佛心更无以过故云无上释中至诚者诚即性也以修契性故曰至诚求佛菩提者期心极果也至佛不移者初后不二也深心者彻法根源也大乘法者圆顿了义也闻思修者一心三慧也至佛不已者法门无量也释下引证智度即般若深广无际喻之如海佛穷底者无底之底也回向发愿往生之本功德普施者称境周遍也至佛无尽者行愿无穷也然此三心亦即三因佛性(云云)言有前后理无渐次随举一心三心具足佛赞所谓三心圆发是也对三聚中三聚名出地持义通众典大乘戒法量等虚空逐境进受无有尽时以类收聚不出有三断恶修善度生也前二自行后一化他菩萨所修在此而已然此三聚亦无差别断恶其必修善修善岂不度生况是大乘三聚若果有恶可断有善可修有生可度心外有法尽属偏小一一称性无非法界始契圆宗(云云)对三佛中然据教门三法颇多特以三聚三佛对三心者良由五浊众生若非净戒无由出离而此三心即是三佛之体因中能以此心受三聚戒当来必证三佛之果况今经云是心作佛是心是佛众生心净佛即随应欲显因心即具果德庶令行者慕果修因寄兹点示岂徒然哉济缘记云众生识体本来清净离诸尘染由妄想故翻成烦恼又复本来自在具足方便智慧威神德用由妄想故翻成结业又复本来平等无有彼此爱憎差别由妄想故翻成生死今欲反本故立断恶誓受摄律仪戒修理染行趣无作解脱门复本清净证法身佛名为断德二立修善誓受摄善法戒修方便行趣空解脱门复本自在证报身佛名为智德三立度生誓受摄众生戒修慈悲行趣无相解脱门复本平等证应身佛名为恩德乃至云浊世障深惯习难断初心怯懦容退菩提故须期生弥陀净土圆宗三聚即是上品三心律仪断恶即至诚心摄善修智即是深心摄生利物即是回向发愿心既具三心必登上品得无生忍不待多生成佛菩提了无退屈此乃行人究竟域心之处矣疏指如别即上所引是也三行具兼中初三句明心必兼行良由发心乃是虚愿应须以行填愿故云必修然下二明行不兼心径犹直也虽云直修然而发心未必修行修行其必发心故云义具故下三点示经文验有不发三心直修行者故云复有也释三行中初行经云慈心者众生杀害由顽恶故今行不杀必起慈心戒即律仪断恶既能不杀必能奉戒诸戒名通故须简别须约大乘不依梵网而依善戒者以由梵网通渐顿受兼被道俗善戒唯从渐受则局道众彼云欲受菩萨戒先五次十次受具戒后受菩萨戒犹如重楼四级不由初级而至二级无有是处等既令四戒渐次而受正合经中诸戒之言所以依之此下对心可见余二例此次行经云大乘简非偏小即能诠教方等即所诠理方谓方广等谓平等实相妙理横遍诸法故名方广竖该凡圣故云平等也后行与前是同故云可知更修六念故云仍加六念者法界次第云通言念者内心存忆之异名也专心存忆六种故名六念非但能除世间怖畏亦除三界生死一切障难一念佛者若遭恐怖及众障难应当念佛神德无量如是念已怖障即除二念法者佛法微妙得今世果离除热恼能至善处通达无碍三念僧者是佛弟子具足五分法身四双八辈三乘得果应受供养无上福田四念戒者能遮诸恶安隐住处戒有三种律仪定共道共能除身口诸恶能遮烦恼恶觉能破无明疾得解脱五念舍者舍有二种一者舍施舍能生大功德二者舍烦恼舍因得智慧入般涅槃六念天者四天王天乃至他化自在天复有四种天一世间天二生天三净天四义天如是果报清净利安一切妙宗引涅槃疏云前三念他后三念自戒施是自因生天是自果戒是止善施是行善天有近果远果远即第一义天也前三虽他若了同体三宝一心施戒第一义理则知六念一念具足言大乘者简异小乘六念也时限中初正释经文则下别彰一念感缘随释三段牒文解释疏甚分明得生中初释喜跃欢喜则发于内心踊跃则形于外仪形下释往生如蝉蜕壳以喻形留神往十下释弹指此去西方十万亿刹而云弹指故以佛力业力释之反掌言其速疾所谓取证如反掌也然往生之相理亦难明大经譬如蜡印印泥印与泥合印灭文成以喻凡夫现在阴灭中有阴生借此比况往生之人此土阴灭彼国阴生垂终自见坐金莲身即是彼国受生之阴故智者云临终在定之心即是净土动念即是生净土时此之境界亲证乃知不可名状大抵愿力坚强三昧纯熟况蒙弥陀光誓摄受自然之所牵也以善例恶且如堕落三涂四趣岂有心哉祇缘业熟任运牵生但信佛言不须疑惑后益中五相初中与下为异如后自简二中对粗名妙显是大乘已于因中发大心开大解才生彼国一闻大法故能即悟断谓破无明证谓显法性也无生忍者始自初住终至等觉皆此忍收天台云无生忍言登初地也华严经云八地菩萨亲证无生法忍入无功用道故知此忍摄位最长不可定判以义酌之乃当初住之中(云云)既登忍地获六神通所以须臾历诸佛刹四中授记有通有别如诸经云皆得阿耨多罗等法身通记也或标劫国名号应身别记也今云授记但通记尔五中三昧属定性陀尼属慧性疏翻总持六翻遮持遮二边恶持中道善慧性一发何所不通故云无量法门等。

　　上品中生修因中初点阙善下牒释初大解也第下大心也信下大信也愿如次科狐者媚兽也常怀犹豫不决金刚经云此经功德我若具说或有人闻心则狂乱狐疑不信是也若未解了第一义理闻深必怖闻广必惊未免生谤也感缘三科可解金台即莲华者准下文云经宿则开信无疑矣得生中上云弹指此云一念故云互举如佛赞云举念即登宝界弹指仰对慈容盖用此也后益中九段如文七中不退者生彼国已自凡夫地直至成佛更无退转如十疑论有五因缘故皆不退然此既云即得不退菩提何故下文又复得忍获记须知前云不退且据通论永无退转下文得忍方论实证一增减者谓从人寿十岁时百年增一年增至八万四千岁从八万四千岁时又复百年减一年减至十岁是一增减小劫也。

　　上品下生修因中点文具阙对经可见感缘中莲华即台座者上文紫金台疏以莲华释之今文金莲华却以台座释之验知经文台华互举其实一尔得生中前云弹指一念可以例知后益中五段如文释百法中文引华严出十地品谓登初地于诸法门皆悉明达随所证得各彰百数下列十法总在刹那初获定力照了诸法二于诸佛悉能彻见复知神力三四谓于佛刹能过能动五光所照处能察本末六谓教化众生七知彼二际百劫中事八于一念顷顿入法门九一多自在十能现眷属仁王乃约地地增胜为言也释地位言欢喜者历劫修行才登圣位喜不自胜故以为名总结料简中五异以疏对经纤毫不滥第十五观中辈总示中据经修因感果判属声闻仍引小本证实非虚释疑中答文先明此方二种言定性者性已决定更无回转菩提心死懒于化导止在鹿苑匆匆取证化火焚身入无余依界者是也往生论者妙宗云即无量寿经论天亲所造有十七成就至第十六大义门成就中偈云大乘善根界等无讥嫌名女人及根阙二乘种不生长行释云故净土果报离二种讥嫌过一者体二者名体有三一二乘人二女人三诸根不具足人无此三种过故名离讥嫌也名亦三种非但无三种体乃至不闻二乘女人诸根不具三种名故此十七成就俱明彼土果报故无二乘等论云不生即定性也不定性者即是回心向大历诸座席闻大乘法心渐通泰来至法华获记涅槃知常如富楼那发迹显本秘菩萨行现声闻形者是也中间之言远取释迦本地为始直至今日法华为终自余尽属中间今文且据一期施化鹿苑之后法华之前不可定指引二经证验非住小净下正示净土声闻皆是临终发大心者方生彼国恰与此土不定性人气类同也但下释疑既发大心何故生彼复证小耶秪缘回心故得往生秪缘宿习暂履权乘知大证小不为究竟故曰终归借此类彼皎如白日具眼鉴之(余如扶新)简滥中对经可见预此区分临文不壅中品上生经中对告标起如文修因明行业中初通示经文五八则局诸戒则通约法包于十具约人该于五众故云诸也五下别列五八淫下二句对简邪正斋下释通余名辩戒非宗故指如律然下总论通别既下点经后语愿求中经云以此善根即指五八诸戒是故疏点为因生彼是果其实未生约期心说也感缘说法中因修四戒则通道俗经云偏赞出家所以疏云多收道众多则对少非不兼俗赞四念处附宿习故近离则约戒分齐远清则究佛本怀得生中律中男女报有强弱故分长跪互跪之异经文总示与律不同后益中华开合有见佛者准上下文验知是略闻法中以由因地惯学小法故云顺习天台云苦则三相迁移集则四心流动道则对治易夺灭则灭有还无遗教云佛说苦谛实苦不可令乐集直是因更无异因故云皆实此则小乘生灭四谛也(云云)得道果号中结惑尽者三界子缚断故不后有者三界果缚脱故三名如前已示所证三明中此三名明复得名通余三但名通者婆沙云身通但是工巧天耳但是闻声他心缘他别想而已是故非明宿命知过去苦生大厌离天眼知未来苦生大厌离漏尽正观断惑是故此三称明大论问云通明何别答直知过去等名通知过去等因缘行业名明六通中天眼天耳谓于定中发得色界四大清净造色住眼耳根中即能见闻六道众生及一切世间形色音声他心者谓于定中发智能知六道众生心种种缘念事宿命者谓于定中发智能知自他过去一世二世百千万世乃至八万大劫宿命(即本生也)及所行事(即本事也)如意者亦名神境此摄二种一能转变自身他身世间所有随心自在即神境也二能飞行速到山障无碍即如意也璎珞经名六神通神名天心通名慧性天然之慧彻照无碍故名神通八解脱者亦名八背舍大论云皆净洁五欲舍坚着心故背舍从因立称解脱从果得名一中内色者即内身骨人外色即四大六根由欲界结使难断故不坏内而观外也此观成时位成初禅能舍自地及下欲界故云背舍二中以由二禅内净故不留内色骨人亦由欲惑难断故观外不净之相三中缘即外相除外不净之相但于定中所发光明清净皎洁名为缘净身虽受乐心无染着位在三禅四中自四至七通言四空者由四定体并无形色故皆名空各以所证之境为所依处境法持心令心不散故名为定初灭四禅根本色及三背舍等色厌如牢狱而思出离心与无边虚空相应名虚空处此定既依阴入界生故有无常苦空虚诳不实而心生厌背无复受着故名背舍五中舍空缘识者以虚空无边缘多则散即舍虚空转心缘识心识相应名识处定(云云)六中舍识者谓三世之识复无边际缘多则散能破于定还复舍之缘无所有(云云)七中行者厌无所有处如痴有想处如痈疮缘非非想而入定心与定合名非有想非无相也或谓凡夫外道得此定已名证涅槃断一切想故言非有想佛弟子如实知有细想依四众而住故云非无想此从得失共立名也则知此定凡外通修今经则是四果发真无漏远离诸法八中亦曰灭尽涅槃言灭受想者受谓领纳想即谛缘注云心心数法者即受想二心之上筹度思虑之心也诸佛弟子厌患散乱心欲入定以涅槃法安着身中故云身证而受想灭也前三位在色界能离自地五欲也中四位在无色界展转离于下地后一可知余下指文如上所引是也。

　　中品中生修因行业中初点四戒具阙沙弥戒下释十戒相分七为二者不坐高广床一也不歌舞倡伎二也具足下释具足名七支则教有分限故遍该则戒无边际故愿求中戒德如香者南山云熏戒香于百亿是也感缘中经云教法即指因中所修四戒也后益中亦四谛等者经云闻法其语通漫以中三辈并是声闻附其本习故云亦即初果翻逆流者始破见惑思惑全在渐与生死流逆故得兹名。

　　中品下生修因中初释孝养执劳者语云事父母以竭其力也侍奉者即晨昏定省冬温夏清之类顺色者语云子夏问孝子曰色难注曰承颜顺色则为难也承志者礼记曾子曰君子之谓孝者先意承志谕父母于道也儒教下二句结上孝为行本语云孝悌也者其为仁之本欤推下次释仁慈无所而不爱谓之仁故云推爱及物博施济众亦出论语盖由施恩济人为易所患不能博博济犹为易所患不能众尧舜尚患其难况余人乎儒宗下二句结上仁慈为德语云一日克己复礼天下归仁焉遇缘者由假平日孝养仁慈之善得为临终遇知识之缘也遇缘中初释知识名法下引经证故下示非局国下释乐事乃是彼国庄严快乐之事非正报也法下释本愿得生中初点文略壮下释时限勇壮之士臂一屈伸其速可知后益与下料简两科节文对经可见。

　　第十六观通简中初明无现因准下明有宿种上下明业重轻论第八疑中释曰众生无始以来善恶业种多少强弱并不得知能临终遇善知识十念成就者皆是宿善业强始得遇善知识若恶业强者善知识尚不可逢岂论十念(云云)泛尔者悠悠无记三时有间故也须知上中二辈并以善业胜劣以分三品下辈乃以恶业轻重以分三品又复上中以善业胜者为上今以恶业轻者为上下品上生随释造恶中生来者始终无间故众恶虽多但由泛尔故非极重经云诽谤即毁呰也诽平去二呼但内怀邪见不与理合即名为谤非谓口出恶言也遇缘中题号难思者盖由经中所诠无非实相妙理首题一举经意全彰佛名乃是积劫重修揽其万德总彰四字是故称之获益非浅后益中十二部经者此约大乘故曰甚深小乘只有九部法华云我此九部法入大乘为本以小乘中无如意珠身故无方广部又无天鼓自然鸣故无无问自说部又少授记故无授记部此则大小对论若据各论皆有十二以小乘中亦有记别六道因果或复自唱善哉亦名法空实义也人云大乘九部除因缘譬喻论义大乘人利不假此三有经云小乘有十一部无方广部斯皆随缘异说耳疏中但列华名今依大论略出梵号一修多罗此云法本亦云契经二祇夜此云重颂三和伽罗那此云授记四伽陀此云孤起偈五优陀那此云无问而自说六尼陀那此云因缘七阿波陀那此云譬喻八伊帝目多伽此云本事九阇陀伽此云本生十毗佛略此云方广十一阿浮陀达磨此云未曾有十二优波提舍此云论议最初修多罗名有通别通则十二部皆云修多罗别乃十二部中第一是也余十一部但就经中随事分出而已矣亦名十二分教恐滥部帙之名故也应是佛说一切经教不出此之十二类事或具或阙皆不定也料简中下三至彼即发大心者平日因中虽然作恶只缘宿有善根故使临终遇善知识说题称号一历耳根已结大种所以生彼即发大心中三先发大心者若不先发执真不忘无由往生所以到彼只论所证不明发心。

　　下品中生中造恶别列四段毁戒中四戒次第阙一不可验知文略犯盗中初翻名僧祇还即下四所收欲彰业重故摘标之即下释义前二中初即重物物处永定是故再言常住次约当日给出供僧之物凡圣沾分故言十方物不可移故言常住后二初中即现前施物人物两定俱名现前次即亡五众物大千一化皆应预分故言十方作法限定故言现前盗结犯者或望众僧或望守护或兰或夷委如律科非宗且略经下引证即涅槃经未必僧物甚于逆重经所说者俾生畏惧故云极诫说法中法无垢净由心染污故云不净凡夫境界孰不患之微有所求悉是邪命以生灭心说实相法尚为佛呵况求利乎未尝为利说一毫法僧传所载唯左溪焉无惭中惭愧即羞耻也屏处为恶不惭于天显露为恶不愧于人经云无惭愧者与诸禽兽无相异也总结中善恶两业皆假庄严即满业也来报堕狱以因验果也梵语泥黎义翻地狱谓地下有狱狱缚罪人不得解脱婆沙云梵言捺落迦此云受苦器即召苦之器具也亦云那落迦此言受苦者谓是罪人也旧译不分总言地狱瑜伽云此下三万二千逾善那有地狱等世间之狱皋陶所造从犾从言二犬所以守也犾牛斤反两犬相啮也遇缘中火即是一随器不同故言众也天台云者别传云垂灭之时则令门人唱无量寿经题顾大众曰四十八愿庄严净土华池宝树易往无人火车相现一念改悔尚得往生况戒定熏修等自心业者善恶因果全是自心更非他法所谓非人燔汝是汝自燔也遇善中三科法门初十力天台云通名力者即诸佛所得如实智用通达一切了了分明无能坏无能胜故名力也大菩萨亦分得此力但比佛小多不受其名五分上三属因戒禁业非定止散乱慧破昏惑由因取果即得解脱天台云解脱即是涅槃之门行者得入涅槃故名解脱佛地论云前三是因后二是果由慧断惑惑无之处名解脱出缠破障反照自心名解脱知见(云云)五住如前已示二死者胜鬘一乘章云有二种死何等为二谓分段死不思议变易死分段死者谓虚伪众生不思议变易死者谓罗汉辟支佛大力菩萨意生身乃至究竟无上菩提彼经以五因对于二果四住即分段因无明即变易因也父母生身有其形质故名分段自罗汉去断见思后尽属变易生死所收因移果易故名变易直至等觉后心方究竟也闻法中境随心变者心生法生心灭法灭当知猛火凉风皆由心具一念恶则凉风即猛火一念善则猛火即凉风所谓要在心垢净取证如反掌也后益中亦由因中闻说弥陀十力等法为大乘种至彼复闻二圣开导故能即发大道心也。

　　下品下生标中通简三辈对告初明上中有无独下正明下辈别标以下释出佛意造恶正释中初释五逆上二违恩次二负德后一两兼生下示苦报言生报者论报有三一曰现报二曰生报三曰后报命终即堕故曰生报梵语阿鼻此翻无间涅槃云间无暂乐故云无间又一人独堕此狱身遍狱中间无空处其狱四方交过通彻八万由旬身与狱等不相障碍成论复有五种无间(云云)余文可解叙问中大本简去逆谤乃有二文上卷云设我得佛十方众生至心信乐欲生我国乃至十念若不生者不取正觉唯除五逆诽谤正法下卷云诸有众生闻佛名号乃至一念正心回向愿生彼国即得往生唯除五逆诽谤正法与今相反故须决通今解中初通叙愿力无偏彼下二正示二经收简诸佛愿体周遍法界况复弥陀愿力尤深一切众生平等普摄若或简除反显弥陀慈悲誓愿犹是生灭未为称性抑使逆谤之徒永沉恶道仁人君子尚不忍为况佛心乎霅川法师云二文皆是举劣况胜以显弥陀愿力之深也示收简中初句明彼简除者盖由彼经为彰极乐境界殊胜众生生者莫非纯一清净良伴岂容逆谤而来参预意在激劝末世众生迁善改恶攀附上贤次句明今收取者盖由今经所谈净业乃是究竟一佛乘法是心作佛是心是佛出自今经即同法华开佛知见了义顿教无复过此但能一念回向愿求灭业破障不劳弹指若使逆谤不生则与偏权不了之教何异所以彼抑此扬无非化物两经收简有异故曰言乖佛意善恶无偏故云趣合但下二句双结二经(此略消文余如扶新具辩)引证中今经正明观佛三昧故得引彼而为证据初正引一日一夜至一相好举少况多以彰功胜引下二句结显示报中上文虽云五逆未必皆具故云随犯经云受苦无穷者梵语劫波翻无数时一劫尚尔况多劫乎又复劫数大概言之若论心业无穷可知遇缘中初段亦由宿种故遇知识说法教念以为生因恐谓发声故以观想释经念字病苦中恶业发现遂招恶疾众苦陵逼心识荒茫岂能作观乎教修中观想既难且令口称十念十声者慈云乃以十气名为十念但不缓不急随气长短不限佛数(云云)今此临终时节促迫何暇十气若准大本下至一念尚得往生况十念乎宝王论云一念为正如佛所说谤佛毁经打僧骂尊五逆四重皆由一念堕无间狱今之念佛亦止一念善业成时即登极乐前一念五阴灭后一念五阴生等观经十念良有以也盖为抱疾尪羸力微心劣故须十称以助其念若心盛不昧一念生焉(彼文)天台疏问云何行者以少时心力能胜于终身造恶邪大论有此责是心虽少时而力猛利如垂死之人必知不免谛心决断胜百年愿力是心名为大心以舍身事急故如人入阵不惜身命名为健人余如十疑第八疑中(云云)相现中日径之数计二千四十里今取仰望者盖由此人功行微浅岂能感华如日轮大但取团栾之状尔后益中说法文云缘生无性者论云诸法不自生亦不从他生不共不无因是故说无生离四性绝百非故云无性无性之性即是实相行法经偈上半明罪业相初句所造业业该三障故云一切覆蔽三德故名为障深广无际喻之如海次句能造心业既无性由妄想故不知诸法本性空寂以心取境遂造妄业下半明忏悔法初句索机次句正明端坐示身仪也念即能观智实相即所观境既了诸法无非实相何罪不除然实相无相应云何念当知以无念念念无相相以无相相契无念念若念外有相相外有念则非大乘念实相也料简三段因行入证见佛寻经可了。

　　正宗第三显益结劝中初正明众见前下与前对简前独见者即正宗初及华座观是也今下复点今文经云说是语时及闻佛所说通指十六观法也得益中初科豁呼括反通达之貌破无明者约即论破也证法性者此就所证理说若据能阶之位即初住也初心凡夫闻十六观随观即修亲睹彼土依正庄严复闻心作心是了知一切诸法融通无非法界大乘机发顿破无明顿入圆位故名豁然也侍女初科中随闻观故熏发大心且记往生到彼进修方论证入遮疑中论如前引答中初正答以下二引证文有两段初证无女人次证无根阙是下结显十疑论即第九疑也天台疏云论说女人根阙不生者就彼为言经语初往故有善心一切得生诸天发心者此点幽宫同闻众也经文且据释梵诸天雨华随从闻法发心自余待佛还山重述也。

　　大段第三流通即座中初标分节经可见随释初科双问即指尔时阿难下一段经也答经名中并如释题已辨教持中则知非信不受非念不持信念力强岂有忘失劝修见境中忆佛念佛即是今经行此三昧现身据因当来约果灭罪中经云忆念即观想也身胜中初翻名次出义白为众色之本故称奇瑞虽生淤泥不为所染故曰性洁涅槃经云水生华中分陀利华最为第一修念佛人等无有异伴胜中此二大士位居等觉故名补处既修三昧长养圣胎气类是同故得为友报胜中初以成佛释坐道场得下释道场名一下释诸佛家势下引二经证去佛不远证上当坐道场不退菩提证上生诸佛家诸佛垂应必具八相谓从兜率托胎降生逾城降魔成道说法入般涅槃文中总举理必应具求往弥陀净土经云生诸佛家故以法身一体释之忆持中经云汝好者令生珍敬不慢易也令对说者佛意令将持名持经两种对校名字虽少经文虽多若能忆持其功一等以此欲彰持名功大何以然耶盖由弥陀四字名号从因至果历劫熏修无量行愿之所庄严举念一称万德俱备况经所说十六妙境依正两报复由弥陀愿力所成故知持名与持经等众欢喜中疏以三义释经大字安养净邦佛若不说安可得闻闻尚不易何况得生此二自利也大权陈请正为未来自利利他本怀始畅大喜之义无越于斯二转说中初科听众难定故以二义例之二正示转说累嘱者据前经文凡有四处一三福之后二地观之中三华座之初四即上科重重付嘱欲使还山转说佛意在此也三明众散此是耆山再说时众故得与前校其广略仍点阿难代宣得称佛说也宿有一毫善获遇正观门新疏广流通直示往生路我今聊赞述尘露于山海普与诸有情回向发誓愿极尽未来际同生安养国愿我此疏记毁赞皆成种诸佛赐冥加利益无穷尽。

　　灵芝观经义疏正观记倦下(终)

　　天台山沙门亮润校阅
