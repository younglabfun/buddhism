卍新纂续藏经第 22 册 No. 0421 阿弥陀经句解


　　No. 421-A 阿弥陀经句解序

　　夫同生五浊念佛勤求出离苟非解法逗根何以顿释疑情而获大受用(余)寓德藏琅函阁适正宗上人出元禀天台妙观越溪澄师句解佛说阿弥陀经一帙集缘梓行遂一披阅开卷了然虽云至简至易即此可以融通至奥至深昔清凉判华严为极谈天台标法华最无上然二经皆以净土终焉至永明延寿禅师嗣法眼之宗着宗镜录一百卷研穷禅髓复立四料简恳恳以净土为归因斯流通快睹庐山远公莲灟遍注寰区如曰彻法溯源详具智者大师玄义等诸诠正宗始自太虚师开发以清象先为兄又参依妙峰法师有年波澜授受的非孟浪虽然解诚妙矣传更广矣惟愿导之者忍耐洞达既不失之纵习气以动正念又不失之蓄纤疑以茁业根转娑婆而为极乐特在伸臂间尔顷因问序直以忠谠谂之云。

　　万历甲申圆通成道日方道成熏沐百拜撰

　　No. 421

　　佛说阿弥陀经句解

　　佛说阿弥陀经

　　越溪沙门　性澄　句解

　　夫天台释经以五章释总题三分分经文总别相须教观可识此经以单人为名实相为体劝修行愿为宗舍苦得乐为用生酥大乘为教相。

　　第一释名者诸经皆有通别二名通则经之一字别则有七单三复三具足者一今经乃属单人佛即此土教主能说释迦之通名阿弥陀即彼土教主所说弥陀之别号经同一化故为通也初别名者梵语佛陀此翻觉者又翻知者智论云知三世众生数非众生数常无常等一切诸法菩提树下了了觉知故名为佛说者悦也孤山云得机设教称悦佛怀故阿弥陀翻无量寿佛有三身谓法报应一法身者师轨法性以法为身二报身者修行感报以如如智照如如境也三应身者应同万物为身也三义皆有身寿量三今言其量必摄前二无量者此是应身其实有量但其寿长人天莫数故云无量具如法华文句四句分别(云云)然佛之三身三寿三量不可并别一异法体融妙即一而三即三而一也次通名者梵语修多罗此翻契经契理契机故训法训常十界同遵三世不易故言经也。

　　第二辨体者即一实相为经正体无量功德共庄严种种众行之归趣言说问答而诠辨譬众星之环北辰如万派之宗东海故以实相为经体也。

　　第三明宗者此经以劝修行愿为宗由佛无问自说不待发起故曰劝修言行愿者净土之行要在于愿如此土人禀教修行无往生愿多致退屈故佛劝云众生闻者应当发愿生彼国土故以行愿为宗也。

　　第四论用者用谓力用此经以舍苦得乐为用以欣厌二门依经修习能舍娑婆之众苦得安养之极乐斯经力用其在兹焉。

　　第五判教相者此经部属生酥大乘教摄二藏明义菩萨藏收四教修法正意在圆而通被四教之机乃至博地凡夫称名愿生皆获果遂盖部属方等调机入顿故机虽有四教自是圆权巧方便其妙若此净名略记云三藏教中无净土教通别二教犹非正意秪可泛论以为格量(文)或问教既是圆前三教人如何用观答虽未能称性系念以回向发愿求生之心即是圆心虽被四机同一愿行此经凡有两译一什师即今本也二唐奘师译名称赞净土佛摄受经释题竟。

　　姚秦三藏法师鸠摩罗什奉　诏译

　　秦有四今云姚秦即后秦姚氏也鸠摩罗翻童寿什是华言以深善此方文字之什得名本丘慈国人后秦弘始三年入长安译经论凡九十八部合四百二十一卷位证三贤南山感应传云七佛已来译经师也。

　　○初序分六。

　　△初所闻法体。

　　如是。

　　经前六事名证信序如来灭后阿难结集奉教安列以为证信如是者指下一经所闻法体也天台云诸法实相古今不异名如如理而说名是四明云四教言理皆称如是而有浅深唯圆初心即了诸法一一中实当处皆如称理而谈无非曰是。

　　△二举能持人。

　　我闻。

　　阿难无见我慢我为传化不绝顺俗立名字我指如是之法我亲从佛而闻也。

　　△三闻持和合。

　　一时。

　　如来说法机应和合会在一时天台云今不论长短说此经竟总为一时也。

　　△四明化主。

　　佛。

　　此云觉者自觉觉他觉行圆满一切智异外道慈悲异二乘平等异小菩萨尊极名为佛。

　　△五论住处。

　　在舍卫国祇树给孤独园。

　　舍卫翻闻物谓具足欲尘财宝物多闻解脱人也祇树即祇陀太子所施之树给孤独园乃须达多长者侧布黄金从太子所买之园祇陀翻战胜波斯匿王之子须达多翻善胜祇陀施树长者买园共造伽蓝请佛供养故云祇树给孤独园也。

　　△六列同闻三初声闻六。

　　初明类。

　　与大比丘僧。

　　与者共也今经阿难与众同闻故云共也大有三义谓大多胜天王大人所敬故大遍解内外经书名多出九十五种上故号胜此等无学小乘中极故云大也比丘翻乞士又破恶又怖魔僧者具云僧伽此翻众和合也。

　　△二列数。

　　千二百五十人俱。

　　三迦叶兄弟有千弟子身子目连共二百五十人此等先并事火艰苦累载都无所获翻邪入正一遇见佛便得上果感佛深恩常随侍佛为同闻众。

　　△三明位。

　　皆是大阿罗汉。

　　阿罗汉含三义一应供为人天福田此乃乞士之果也二杀贼断尽烦恼故此乃破恶果也三无生不受后有故此乃怖魔之果也。

　　△四叹德。

　　众所知识。

　　天台云闻名钦德名知观形敬奉为识或云见形为知见心为识或云知即是识。

　　△五列名。

　　长老。

　　年高腊长学解广深故通贯下文十六尊者也。

　　舍利弗。

　　翻身子母好形身身之所生故云身子又翻珠子其母聪明相在眼珠以子显母为作此名七岁登议论床十六大国议论无双至佛所七日遍达佛法得阿罗汉。

　　摩诃目犍连。

　　摩诃翻大目犍连姓也翻赞诵神通第一。

　　摩诃迦叶。

　　此云大龟氏其先代学道灵龟负仙图而应从德命族真谛翻饮光迦叶身光能映物故头陀苦行最为第一。

　　摩诃迦旃延。

　　此翻文饰善分别义敷演第一。

　　摩诃俱絺罗。

　　此翻大膝舍利弗舅增一云得四辨才触难能答第一。

　　离婆多。

　　此翻星宿父母从星辰乞子既其感获因星作名。

　　周利槃陀伽。

　　亦名槃特此云路边生母怀孕还家路边诞子因名路边出家以愚暗时久都无所解兄槃陀伽先入道怪曰徒淹岁月全无知会遣归俗舍弟倚寺门嗟叹流涕佛见令付扫帚每日诵习记一忘一后乃省悟扫帚除秽令净为义佛令我除断身中惑垢也因兹证果。

　　难陀。

　　此云善欢喜净饭王逼十万释出家即一人也。

　　阿难陀。

　　此云欢喜净饭王太子出家成佛王大欢喜白饭王奏云生子举国忻忻因名欢喜二十五为佛侍者侍佛二十五年佛所说法记忆不忘。

　　罗睺罗。

　　此云覆障太子求出家父王不许殷勤不已王言汝若有子听汝出家菩萨以指指妃腹却后六年汝当生子在胎六年故言覆障佛索出家父王不许耶输将上高楼目连飞空来取佛度出家既出家已王位亦失故言覆障。

　　憍梵波提。

　　此云牛呞音寺增一云昔五百世曾为牛王牛若食后恒事虚哨余报未夷唼唼常嚼时人称为牛呞。

　　宾头卢颇罗堕。

　　上是名翻不动下是姓翻捷疾柰耶律云树提长者以旃檀钵置于刹上告云有神通能取便与尊者骋通取之佛呵责已云汝自今后不得入灭留身久住受请应供今时齐会所供圣僧是也。

　　迦留陀夷。

　　此云粗黑颜色因夜行乞食人惊戒禁夜行乞食。

　　摩诃劫宾那。

　　此云房宿父母祷房宿感子因名房宿又初出家未见佛始向佛所值雨寄食陶师家后比丘来共宿即是佛闻法得道从得道处为名也。

　　薄拘罗。

　　此翻善容色貌端正故言善容年一百六十岁无病不夭有五不死报母置熬盘釜中水中鱼食刀破皆不死昔持不杀戒故九十一劫命不中夭。

　　阿㝹楼陀。

　　亦云阿那律此云无贫是解饭王次子出家多睡佛乃呵责七日七夜眼睫不交因丧肉眼佛令求天眼增一云我佛法中天眼那律第一。

　　△六总结。

　　如是等诸大弟子。

　　学在师后称弟解从师生称子弟则显师谦让子乃明资尊仰。

　　△二菩萨三。

　　初明类。

　　并诸菩萨摩诃萨。

　　天台云具存云菩提萨埵什师嫌烦略提埵二字菩提翻道萨埵翻心摩诃翻大此诸人等皆求广博大道又能成熟众生是大道心之气类故云诸菩萨等。

　　△二列名。

　　文殊师利。

　　此翻妙德又妙吉祥。

　　法王子。

　　大论云佛为法王菩萨入正法位乃至十地悉名法王子荆溪云文殊称法王子此诸菩萨何人非法王子答有二一于王子中德推文殊二诸经中文殊并为菩萨众首(文)。

　　阿逸多菩萨。

　　阿逸多名也翻无胜弥勒姓也翻慈氏。

　　干陀诃提菩萨。

　　此翻不休息行诸梵行过恒河沙劫然后授记心不休息故。

　　常精进菩萨。

　　宝积经云是菩萨为一众生经无量劫随逐不舍犹不受化无一念弃舍以身心俱进名常精进天台云常精进者见法性常住成无作正勤。

　　△二总结。

　　与如是等诸大菩萨。

　　灵芝云菩萨名通初后如上莫非深位补处或权现影响故称大也。

　　△三杂众。

　　及释提桓因等无量诸天大众俱。

　　释提桓因翻能作能作忉利欲界天主三界天众甚多故云无量更兼道俗四众天龙八部故云大众俱若据结文既云一切世间则何趣不摄耶。

　　○二正宗分三此下依慈云科。

　　△初广赞依正引物忻求二初广赞二报二。

　　初标列所赞。

　　尔时佛告长老舍利弗。

　　尔时者机应和合佛初说经之时也告舍利者经家叙对告人也不告菩萨天龙者净觉云应有四悉意一是左面弟子大小法集多居其首故二由智慧第一四众八部罔不钦仰故三为令四众闻佛净土自鄙绝分故四复欲小乘未取证者回心向大故佛凡说法必获四悉檀益。

　　从是西方过十万亿佛土。

　　一佛土是大千界即过十万亿大千界也或问净土既居十万亿刹之外众生一念安得往生曰有二义故一者众生念力十疑论云但使众生净业成就临终在定之心即是净土受生之心动念即是生净土时如人有梦身虽在床而心意识遍至他方生净土亦尔动念即至不须疑也二者如来愿力四十八愿经云设我成佛十方众生至心信乐欲生我国乃至十念若不生者不取正觉然此二义不出感应皆由众生心性本具尘刹虽十万亿之遥无非性具此心如帝网之一珠影含众珠如大海之一浪具全潮体非但互具亦乃互即故四明云若心性不具尘刹则生无感见之功佛无应现之理。

　　有世界名曰极乐。

　　极乐者对此娑婆极苦而得名也或问四土各有净秽天台云五浊轻重同居净秽体析巧拙方便净秽次第顿入实报净秽分证究竟寂光净秽今云极乐于四种中何净土耶答答所谈依正属同居净土若众生念力浅深不同如病须药本为身安求得仙方修合服之不但身安兼得轻骨身安可喻生同居净土轻骨可喻感上三土又复散心称念虽则多感同居净土既生彼国任运增进感上三土亦义通四种净土也。

　　其土有佛号阿弥陀今现在说法。

　　佛有三身名法报应荆溪云法定不说报通二义应化定说今言说法即是应身然净土教主有二不同如观经所说佛身高六十万亿那由他由旬乃他报尊特胜应身也三十二相八十随形好丈六身佛乃劣应身也胜应之身乃圆七信之所感见今经通被四机正是劣应常所见身系念称名心存目想为所对境圆名字人虽知佛身全法界作而见思尚炽事识弥隆所见佛身无非劣应圆人尚尔况前三教若五品人能以一心三观圆伏五住烦恼虽未能见六十万亿胜应尊特之身以三十二相常所见身相相达无边故也。

　　△二正赞依正二初赞依果四。

　　初珠网琼林。

　　舍利弗彼土何故名为极乐。

　　初且征名。

　　其国众生无有众苦但受诸乐故名极乐。

　　总释名义。

　　又舍利弗极乐国土七重栏楯。

　　宝树周围有七重栏楯也横曰栏竖曰楯栏槛也庄严宝树绕围华丛。

　　七重罗网。

　　瑞相经云无量宝网皆以金缕珍珠百千杂宝奇妙珍异庄严校饰周匝四面垂以宝铃光色异曜尽极严丽罗覆树林。

　　七重行树。

　　七重宝树行列国中长开异华更无凋瘦。

　　皆以四宝周匝围绕是故彼国名为极乐。

　　四宝者金银琉璃玻璃也慈恩云栏楯罗网行树各有七重者表生彼国得七觉支故身口七支无诸过故有七圣财故灵芝云凡佛菩萨居处皆然非谓一国只有七重耳。

　　△二宝池莲华。

　　又舍利弗极乐国土有七宝池。

　　彼国有八池七宝所成池中之水亦七宝色。

　　八功德水充满其中。

　　八德者天台云一轻二清三冷四软五美六不臭七饮时调适八饮已无患清是色入不臭是香入轻软冷是触入美是味入调适无患是法入故四明云八德而对五入水流说法即声入虽成六入无非妙境故令行者速证无生诸疏所列八德依称赞净土经列法相少不同经中轻软为一天台开为二经中开润泽安和二天台合一不臭恐诸译不同今且依天台所列。

　　池底纯以金砂布地。

　　观经去渠下皆以杂色金刚以为底砂。

　　四边阶道金银琉璃。

　　此云不远以西域有此山至波罗奈城不远山出此宝故以名之。

　　玻璃合成。

　　亦云颇胝迦此云水玉或云水精。

　　上有楼阁亦以金银琉瑙玻璃𤥭璖。

　　如大车之渠故曰车磲谓车辋也。

　　赤珠。

　　佛地论云赤虫所出大论云真珠出鱼腹中或竹中或蛇脑中不必唯生蚌胎也。

　　码瑙。

　　此宝色如马之脑因为其名。

　　而严饰之。

　　然众宝且就此土释其所出净土乃自然而有者。

　　池中莲华大如车轮。

　　灵芝云车有大小难为定准此方极大不过数尺可依轮王为量十住婆沙云轮王千辐金轮种种珍宝庄严其辋琉璃为毂周圆十五里准此未及半由旬亦约小者耳或问观经云一一池中有六十亿七宝莲华团圆正等十二由旬何与今经优劣不同耶曰观经莲华是第四观观力稍着行者到此已能圆伏五住当五品初心所见岂比今经通被散心众生忻乐求生之境大本云池中莲华或一由旬乃至百千由旬亦是被四教机约机所见故有一由旬乃至百千之不同也夫佛之依正本无数量约机浅深所见高下耳四明云大本中说佛所浴池广四万八千里小本莲华大如车轮鼓音王等经说安养依正虽净虽胜但与娑婆分于五浊轻重而已岂比观经专明妙观所显法身尊特身量相好迥拔非常耶。

　　青色青光黄色黄光赤色赤光白色白光微妙香洁。

　　此列莲华色香也。

　　舍利弗极乐国土成就如是功德庄严。

　　四十八愿经云彼佛于大众建此愿已一向专志庄严妙土等功德者有功之德也功收愿行德归三谛下文皆然。

　　△三天乐裓衣。

　　又舍利弗彼佛国土常作天乐。

　　观经云无量乐器悬处虚空不鼓自鸣或林或幢皆悬乐器悉自和鸣随众生意皆奏法音人天闻者俱发道心或歌六度或赞三乘。

　　黄金为地。

　　准观经彼国以琉璃为地以黄金绳杂厕间错兼以七宝界其分齐今言黄金乃地面庄严耳。

　　昼夜六时雨天曼陀罗华。

　　彼国光明常照无日月光准大本经彼以华开鸟鸣为晓莲合鸟栖为夜曼它罗此翻适意又翻白华。

　　其土众生常以清旦各以衣裓盛众妙华。

　　衣裓者真谛云外国盛华器也。

　　供养他方十万亿佛。

　　盖游历十方佛前闻法进登深位也此据生彼破惑得道人言若未破惑未必能也如观经九品唯上三品皆云游历十方中三品下三品皆不云游历未破惑故也。

　　即以食时还到本国饭食经行。

　　饭食者大本云宫殿衣服饭食犹第六天自然之物若欲食时七宝应器自然在前百味饮食自然盈满虽有此食实无食者但见色闻香自然饱足食已化去时至复现也。

　　舍利弗极乐国土成就如是功德庄严。

　　△四化禽风树二初化禽二。

　　初列。

　　复次舍利弗彼国常有种种奇妙杂色之鸟白鹤孔雀鹦鹉。

　　此三可晓。

　　舍利。

　　此云春莺或翻鹙鹭。

　　迦陵频伽。

　　此云妙声在㲉中其音已起众鸟。

　　共命之鸟。

　　两首一身异神识同报命故名共命法华经名命命。

　　是诸众鸟昼夜六时出和雅音其音演畅。

　　和雅谓音声悦人演畅谓说法无滞。

　　五根五力。

　　五根谓信进念定慧也能生名根五根增进堪任排障故曰五力。

　　七菩提分。

　　菩提翻觉分亦支也谓念择进喜轻定舍。

　　八圣道分。

　　诸经或云八正道谓正见正思惟正语正业正精进正定正念正命。

　　如是等法。

　　慈恩云三十七道品文缺四念处四正勤四如意足三科以等字兼之。

　　其土众生闻是音已皆悉念佛念法念僧。

　　孤山云念佛如医王念法如良药念僧如瞻视人三者既备则烦恼之病可瘥也此念别相三宝又观自心寂而常照则诸法炳然名念佛照而常寂无法可得名念法寂照不二即存而亡亡存和合名念僧此同体三宝也古崖云道品三宝皆通四教随机各解。

　　△二释疑。

　　舍利弗汝勿谓此鸟实是罪报所生。

　　恐身子心疑既有杂鸟则有畜趣此三恶道之一何名净土耶。

　　所以者何彼佛国土无三恶道。

　　大本法藏愿云设我成佛国土有地狱畜生饿鬼者不取正觉。

　　舍利弗其佛国土尚无恶道之名何况有实。

　　大本云彼国无有三途苦难之名但有自然快乐之音是故其国名曰安养。

　　是诸众鸟皆是阿弥陀佛欲令法音宣流变化所作。

　　此增广化事也岂唯珍禽说法抑亦风树水声皆演妙音若非众生性具安能果上色心互融依正皆妙。

　　△二风树。

　　舍利弗彼佛国土微风吹动诸宝行树及宝罗网出微妙音譬如百千种乐同时俱作闻是音者自然皆生念佛念法念僧之心。

　　诸宝树等即前七重树网风动成音准观经水流成音演说苦空无常无我诸波罗蜜验此树音无不演法否则可令国中众生闻音皆生念佛念法念僧之心耶。

　　舍利弗其佛国土成就如是功德庄严。

　　△二赞正报二。

　　初赞化主。

　　舍利弗于汝意云何彼佛何故号阿弥陀。

　　审问别号既无所对故为释通。

　　舍利弗彼佛光明无量照十方国无所障碍是故号为阿弥陁。

　　梵语阿弥陀此翻无量一光明无量二寿命无量义如经列或问只一梵语何翻二义私谓弥陀法身体德明静寂而常照故光而明照而常寂故静而寿光即般若寿即解脱即一而二即二而一法相融妙故得经中二义释之初无量光者大本云无量寿佛威神光明最尊第一诸佛光明所不能及是故号为无量光佛。

　　又舍利弗彼佛寿命及其人民无量无边阿僧祇劫故名阿弥陀。

　　二无量寿者大本云彼佛寿命长久不可称计假使十方无量众生皆成声闻缘觉都共集会竭其智力百千万劫悉共推算不能穷尽又云声闻菩萨人天之众寿命长远亦复如是阿僧祇此云无数然约光寿虽称无量乃是三十二相常所见身与观经胜应尊特身不同。

　　舍利弗阿弥陀佛成佛以来于今十劫。

　　今经部属方等乃是一时赴机之说若依法华显本必长以迹门所说弥陀既在十六王子之数释迦本门开显寿量尘劫弥陀显本寿亦难思也。

　　△二赞眷属二。

　　初列三乘。

　　又舍利弗彼佛有无量无边声闻弟子皆阿罗汉。

　　阿罗汉拣异前三果也不言缘觉摄在声闻数中亦可以弟子二字总收三乘也。

　　非是算数之所能知诸菩萨众亦复如是。

　　声闻兼藏通两教菩萨则通四教或问今经正意在圆何关二乘耶曰彼佛为惯习小者成就小果示声闻法然后引小入大或问往生论云二乘种不生何耶天台云正处小行不生要由临终发大乘种亦乃得生以先学小故至彼闻苦空无常发其本解先证小果证已不住于小必还入大。

　　舍利弗彼佛国土成就如是功德庄严。

　　灵芝云此亦弥陀所化来生彼国修因证果为国庄严。

　　△二生不退。

　　又舍利弗极乐国土众生生者皆是阿鞞䟦致。

　　众生亦可义通九品阿鞞䟦致云不退转十疑论云彼国有五因缘故不退一弥陀愿力摄持二佛光常照三水鸟树林常演说法四纯诸菩萨为友五寿命永劫。

　　其中多有一生补处其数甚多非是算数所能知之但可以无量无边阿僧祇说。

　　若此娑婆生彼土者多未破惑不论位次如前云五种因缘故得不退若到彼已闻法入真方可论位行念三不退也若不尔者文云多有一生补处岂此土初生之人便登等觉耶一生补处如观音势至位邻妙觉次补佛处无量无边亦显其多也广赞依正竟。

　　△二劝修愿行二。

　　初愿。

　　舍利弗众生闻者应当发愿愿生彼国。

　　劝修行愿正明一经宗要愿行本一今先愿后行者拣异此土行人禀教修行无往生愿故于此土闻法入真多致退失故须先愿夫愿有总有别菩萨多发四弘及总愿也今求生净土乃别愿也以此土尘境粗强圣果难成愿生净土速证菩提。

　　所以者何得与如是诸上善人俱会一处。

　　诸上善人指上三乘圣众欲显此土三恶充满皆不善聚为可厌耳一处者古崖云虽是同居净土指此无非寂光理土而此寂光全是众生三德理藏不指此藏何得名一处哉。

　　△二行四。

　　初拣勉。

　　舍利弗不可以少善根福德因缘得生彼国。

　　少善根等者此土四教修行之人若无正信回向发愿求生净土皆名为少少之一字贯下二句亦云少福德少因缘善根明正行福德约助行如观经云欲生彼国当修三福一者孝养父母奉事师长慈心不杀二者受持三归具足众戒三者发菩提心深信因果读诵大乘等乃至立寺造像礼诵坐禅忏念若行一切福业皆助行也因缘二字总结正助正行为因助行为缘也下科经文但明正行不明助行者盖文义互现译人之巧耳或问此土修圆顿者亦名少善根耶曰娑婆纵禀圆顿修行亦多退失若不求生净土亦名善根凉薄故勉进须求生也。

　　△二正明行。

　　舍利弗若有善男子善女人。

　　即能修之机该乎四教及博地凡夫。

　　闻说阿弥陀佛执持名号若一日若二日若三日若四日若五日若六日若七日一心不乱。

　　此正明修行应有三意初明所念境二正明系念三制明限初意者先须了知弥陀世尊虽居十万亿刹之外全我一心本具但为久迷背于本性今欲称念正为显自心性此之心性不出三谛妙境故果上所显三身四土不离心性故经闻说阿弥陀佛若不因闻妙解本具则佛从外来是因缘法二正明系念者经云执持名号即系念圣号也言一心不乱者有事一心有理一心初事者先须敛念面向西方合掌正身遥想彼佛丈六金容三十二相八十种好现坐道场依正庄严光明无量自慨此身久沉苦海漂流生死孤露无依譬如婴儿堕在坑阱叫呼父母急救危亡一志依投恳求免脱声声相续念念不移感佛哀怜此心专注不为尘缘之所扰乱故曰一心不乱二理一心者体达事中一心称名能念之心本无自性所念之佛当体空寂声相亦空呼响不实所称能称既绝思议皆不可得名为即空虽即本空而我此心能成妙感弥陀妙应全心所现如水不上升月不下降感应道交任运显益名为妙假假不定假空亦非空空假不二显于中道由此心性是毗卢体体非能所亦非形相非不形相名为即中中以不偏为义绝待为功既无待对空假叵得中道不存不一不异思议泯亡故名一心不乱又分字解者圆观妙境三谛皆空三谛皆假三谛皆中体既无异故曰一心虽则本融空彰荡相假彰立法中彰绝待于一心中有三德用不可混杂故曰不乱如是观念圆修三观圆念三身圆破三惑圆证三德岂但得生同居净土亦能分证寂光理体但观有微着念力偏强惑有厚薄故成观行相似分证之殊又复此文非但明于一念事理亦显一心三慧具足如云闻说阿弥陀佛执持名号闻即闻慧执谓执受在心即是思慧持谓任持不忘即是修慧即闻而思二慧导行任持不失故于一心显圆三慧若无闻慧无受润因闻而不思无深旨趣思而不修终无证理三慧若备得道不疑三明期限者利根一日钝或至七故言若一日二日等七日行成纵未破惑定为往生之因又此一心不乱之句文有两属若论正明观法一经唯指此句若论行成功显亦指此之一句以净业既成故我一心不为烦惑所乱得感临终往生故曰临命终时等则属下科得果也或问四教人称名前三如何能修三观曰前三称名唯得事中一心则属散善若圆人称名非但事理俱得亦显事理不二则属定善前三但以回向发愿得往生耳。

　　△三得果。

　　其人临命终时阿弥陀佛与诸圣众现在其前。

　　行者临终以修愿行定力所持感佛来迎亦是弥陀大愿愿力摄受大本云十方众生至心发愿欲生我国临命终时假令不与大众围绕现在其前者不取正觉灵芝云圣众现前亦有多别或真佛化佛观音势至随其品位委在观经或谓临终见佛以为魔者或谓自心业现无他佛来者斯盖不知生佛一体感应道交自障障他为过不浅矣。

　　是人终时心不颠倒即得往生阿弥陀佛极乐国土。

　　灵芝云凡人临终识神无主善恶业行无不发现或起恶念或起邪见或生贪恋或发猖狂恶相非一皆名颠倒因前诵习罪灭障除净业内熏慈光外摄脱苦得乐一刹那间顿超乐土下文劝生其利在此。

　　△四结劝。

　　舍利弗我见是利故说此言若有众生闻是说者应当发愿生彼国土。

　　此经无发起序不同他经当机辨道乃无问自说故云我见是利故说此言如竹庵云不待发起如急救法也应当发愿净土之行要在于愿故重叮咛。

　　△二六方引同敦勉生信二初引同二。

　　初释迦赞叹。

　　舍利弗如我今者赞叹阿弥陀佛不可思议功德之利。

　　欲明六方同赞先结释迦称扬故云如我今者等功德不可同福德之名福德属事功德属理有功之德故曰功德功收愿行德归三谛若不尔者安云不可思议耶前文频云功德庄严当依此释。

　　△二诸佛赞叹六。

　　初东方。

　　东方亦有阿閦鞞佛。

　　唐译具有十方秦译略明六方亦有者领上之词非但我释迦称赞十方诸佛亦现称赞诸佛别名灵芝云相承不释今以义详或从色相或取言音或约行业或从譬喻大略不出果德三身收无不尽文或偏举义必兼含古崖云凡释经必约教观二义不约教则不识能诠之名被机之相不约观则如贫数宝于我何为如约教先明因缘事相考寻经论所出及法门表对之义释之阿閦鞞此云不动不为二边而动故。

　　须弥相佛大须弥佛须弥光佛。

　　须弥翻妙高妙则三德圆融高则超过因位相与大并表解脱断德光表般若智慧也。

　　妙音佛。

　　语音圆妙说法称机立名诸佛虽三身一体皆以应佛当名。

　　如是等恒河沙数诸佛。

　　恒河亦云殑伽河其沙多而细佛近彼河说法诸经故多引喻。

　　各于其国出广长舌相遍覆三千大千世界。

　　慈恩云舌相广长表无量劫口离四过凡证小事即覆面门以至发际今覆大千证大事故或问此胜应耶劣应耶曰若论现相只表所说不虚不可以舌验身然必是胜应尊特也。

　　说诚实言汝等众生当信是。

　　慈恩云观此经势盖他方诸佛告自国听众释迦转引彼佛意言证彼西方令此会众生信敬也灵芝云正当释迦说此经时十方诸佛同时劝赞令信是经然二师之义皆通灵芝尤得经旨。

　　称赞不可思议功德一切诸佛所护念经。

　　此十六字是举经题唐译依此题名称赞净土佛摄受经不可思议者文中有四不可思议一者依报虽是同居净土此用即体无非寂光二者正报虽是应身指应即法三者修因四者感果七日持名即感圣果因果不二亦不思议故今唱题名不可思议功德也又此一题示五章义何者不可思议即是经体愿行功德即是宗要诸佛护念即是力用护故舍苦念故得乐总此三义即是释名称赞此四即当教相。

　　△二南方。

　　舍利弗南方世界有日月灯佛。

　　名日月灯表于三智。

　　名闻光佛。

　　名称普闻如光遍照。

　　大𦦨肩佛。

　　肩表二智𦦨表照理。

　　须弥灯佛。

　　须弥是众山之王自证之体灯表化他之用。

　　无量精进佛。

　　从行为名方便度生未尝暂懈众生无量悲智亦然。

　　如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经。

　　△三西方。

　　舍利弗西方世界有无量寿佛。

　　慈恩云儒宗尚不自伐其善何故弥陀自赞难思答据文势即是诸佛称赞又设若弥陀自赞于理何违引转众生令生胜意灵芝云同名甚多决非法藏所成之弥陀也古崖谓二师之义皆通慈恩又从容也。

　　无量相佛。

　　相好无量。

　　无量幢佛。

　　无量功德高峻如幢。

　　大光佛大明佛。

　　大光大明并喻佛智自行化他破障除惑。

　　宝相佛。

　　相好如宝可尊可贵。

　　净光佛。

　　智光最净。

　　如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经。

　　△四北方。

　　舍利弗北方世界有𦦨肩佛。

　　二智照理如肩发𦦨。

　　最胜音佛。

　　说法称机梵音最胜。

　　难沮佛。

　　内证实相四魔不能沮散。

　　日生佛。

　　日表智慧从法身生。

　　纲明佛。

　　智慧如纲覆遍十方。

　　如是等恒河沙数诸佛各于其国出广长舌相遍覆三千大世界说诚实言汝等众生当信是称赞不可思议功德一切诸佛所护念经。

　　△五下方。

　　舍利弗下方世界有师子佛。

　　佛是众圣之尊故以兽王比之又师子一吼百兽恼裂闻之皆死喻佛说法魔外消亡。

　　名闻佛。

　　名称普闻遍十方界。

　　名光佛。

　　名如日光遍照一切。

　　达磨佛。

　　达磨翻法约所证说。

　　法幢佛。

　　以幢表法高大炽盛。

　　持法佛。

　　以中道法双持二边。

　　如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经。

　　△六上方。

　　舍利弗上方世界有梵音佛。

　　法音清妙闻者悦心。

　　宿王佛。

　　宿音秀星宿中王佛如北辰居其所而众星拱之。

　　香上佛。

　　如薝卜林中不嗅余香佛德之香更无过上者。

　　香光佛。

　　香喻断德光喻智德二德能显本有法身亦可德香属自行光有照明属化他。

　　大𦦨肩佛。

　　二智如肩能照如𦦨照理广大故也。

　　杂色宝华严身佛。

　　自行因华如宝庄严果德之身。

　　娑罗树王佛。

　　娑罗翻牢固亦翻最胜。

　　宝华德佛。

　　常乐我净德如宝华。

　　见一切义佛。

　　洞见诸法甚深义趣。

　　如须弥山佛。

　　须弥出众山之上如佛为众圣之尊。

　　如是等恒河沙数诸佛各于其国出广长舌相遍覆三千大千世界说诚实言汝等众生当信是称赞不可思议功德一切诸佛所护念经。

　　△二劝信二。

　　初释经题。

　　舍利弗于汝意云何何故名为一切诸佛所护念经。

　　佛自征问经题之义。

　　舍利弗若有善男子善女人闻是经受持者。

　　释出闻受持者此三慧也闻即闻慧受谓执受即是思慧持谓任持不忘即修慧也。

　　及闻诸佛名者。

　　灵芝云闻经受持者牒上二报庄严正明行法文也及闻诸佛名者牒上六方引同文也。

　　是诸善男子善女人皆为一切诸佛之所护念。

　　护谓覆护不使魔挠念谓记念不令退失众生闻经受持能顺佛意故为诸佛所护念也。

　　皆得不退转于阿耨多罗三藐三菩提。

　　转指上闻经念佛或事或理或定或散或浅或深尽证不退故云皆得也阿耨多罗此翻无上三藐翻正等三菩提翻正觉即无上正等正觉此即佛之果号也。

　　△二正信。

　　是故舍利弗汝等皆当信受我语及诸佛所说。

　　是故者结上之词皆当者劝勉之语佛法如大海信为能入如来金口无不实语更引十方果觉诚言其郑重叮咛有如此者。

　　舍利弗若有人已发愿今发愿当发愿欲生阿弥陀佛国者是诸人等皆得不退转于阿耨多罗三藐三菩提。

　　已即过去今即现在当即未来发愿是过现未来求生之因。

　　于彼国土若已生若今生若当生。

　　生即是生彼之果三因三果分对可知。

　　是故舍利弗诸善男子善女人若有信者应当发愿生彼国土。

　　是故下总结劝欲生净土者唯恐无愿有愿必生定无漏失十疑论云生彼国已悉得无生未有一人退落三界为生死业缚等。

　　△二举难况易便闻者知归二。

　　初诸佛互赞以况。

　　舍利弗如我今者称赞诸佛不可思议功德彼诸佛等亦称赞我不可思议功德。

　　古崖云若据上科六方之文乃是诸佛出广长舌同释迦称赞弥陀今此却云称赞诸佛者何耶良以弥陀与诸佛同一身智华严经云十方诸如来同共一法身一身一智慧力无畏亦然是故释迦称赞弥陀即是称赞诸佛也又经上文云闻是经受持者及闻诸佛名者亦是称赞诸佛故今总结也彼诸佛等亦称赞我者既言诸佛则弥陀亦同诸佛称赞释迦也。

　　而作是言释迦牟尼佛能为甚难希有之事。

　　释迦此云能仁牟尼此翻寂默能仁则大悲应物寂默则大智冥理甚难希有事者一于五浊得菩提难二为众生说此难信法难举此二难意显净土修行之易令闻者知归求往生也初意者谓此五浊障重而修行人多致退屈唯我释迦能忍浊恶修行成佛可谓甚难第二意者七日持名下至十念临终感佛决定往生而获圣果如此法门在浊恶世为众生说而令信受可谓甚难。

　　能于娑婆国土。

　　梵语娑婆此云堪忍以众生堪忍受三毒故。

　　五浊恶世劫浊见浊烦恼浊众生浊命浊中得阿耨多罗三藐三菩提。

　　此明一于五浊得菩提难五浊者有体有相体者劫浊无别体劫是长时刹那是短时但约四浊立此假名众生浊亦无别体揽见慢果报上立此假名烦恼指五钝使为体见浊指五利使为体命浊连持色心为体相者四浊增剧聚在此时瞋恚增剧刀兵起贪欲增剧饥馑起愚痴增剧疾疫起三灾起故烦恼倍隆诸见转炽催年减寿众浊交凑如水奔昏风波鼓怒时使之然是名劫浊相烦恼者贪海纳流未尝饱足瞋蚖吸毒挠诸世间痴暗顽嚚过于漆墨慢高下视陵忽无度疑网无信不可告实是为烦恼浊相见浊者无人谓有人有道谓无道十六知见六十二见等犹如罗网又似稠林缠缚屈曲不能得出是为见浊相众生浊者揽于色相立一主宰譬如黐胶无物不着流荡六道处处受生或长或短或贫或富是为众生浊相命浊者朝生暮殒昼出夕没波转烟回瞬息不住是为命浊相众生浊多不能具说。

　　为诸众生说是一切世间难信之法。

　　此明二于五浊为众生说此难信之法令生信为难意在敦勉修证也。

　　△二释迦结难以况。

　　舍利弗当知我于五浊恶世行此难事得阿耨多罗三藐三菩提为一切世间说此难信之法是为甚难。

　　孤山云五浊行难行而得菩提其事已难复说此难信之法二事兼之是为甚难大本云若闻经信乐受持难中之难无过此难灵芝云念佛法门不择愚智不择豪贱不论久近不选善恶唯取决誓猛信临终恶相十念往生亦是具缚凡夫屠沽下类刹那超越成佛之法可谓一切世间甚为难信也。

　　○三流通分。

　　佛说此经已舍利弗及诸比丘一切世间天人阿修罗等闻佛所说欢喜信受作礼而去。

　　一切世间者义该十界别举三趣者以三善道多受化之机故也又以前列众望今已该九界虽无畜生一道必有八部在座但是文略以大众俱兼之唯缺地狱众或是苦重乘戒俱缓不预法会或一切之言兼之欢喜信受者欢喜则闻法得利信受则修习流通也。

　　佛说阿弥陀经句解(终)

　　拔一切业障根本得生净土神咒

　　宋元嘉年求那䟦陀奉　制译

　　南无阿弥多婆夜哆(一)他伽跢(二)(音剁)夜哆地(三)(音豸)夜他阿弥唎(四)(音里)都婆毗(五)阿弥唎哆(六)悉耽婆毗(七)阿弥唎哆(八)毗迦兰谛(九)阿弥唎哆(十)毗迦兰哆(十一)伽弥腻(十二)伽伽那(十三)枳多迦隶(十四)莎婆诃(十五)

　　此咒五十九字十五句出弥陀不思议神力传在养字函世人持诵句字多误合依藏本今在贞字函。

　　若有善男子善女人能诵此咒者阿弥陀佛常住其顶日夜拥无令怨家而得其便现世常得安隐临命终时任运往生。

　　咒字音切

　　哆

　　(音掇)。

　　他

　　(逸戈切音柂)。

　　跢

　　(都卧切)。

　　地

　　(宅买切)。

　　枳

　　(音止)。

　　此经乃极乐之易简秘书也自唐迄宋慈恩基师孤山圆师净觉岳师灵芝照师皆有疏记古崖新师复有集注义释备矣犹卢道俗未暇详览自惟衰耄去日非遥辄取优长分文句解与众结往生缘匪猎名也。

　　至正元年解制日七十七岁苾刍性澄后叙
