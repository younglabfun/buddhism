卍新纂续藏经第 22 册 No. 0412 观无量寿佛经图颂


　　No. 412-A 序

　　净慧居士刻观经成。有议之者。谓禅非意想。观经纯以想得往生。居士既已身在宗门。便当力持祖道。今毋乃使人滞于蹊迳欤。余谓兹属浅视净土之猥谈。并不知真禅之旨归也。夫参彻至明心见性。断必系念一处。不令走漏到利欲界内。与五浊相磅礴。久则心行处灭。情想俱空。法不存。佛不立。方成大解脱。奚独如来佛。是甚干屎橛。即祖师禅。唤作碗跶丘。迩来阴识依通。而悟者比比。肯向静寂中淘去邪思。练成正觉。虽不待十六观镜像现前。九品莲托胎见佛。谅曾打并一番。日用自然清净。寂光自得现前。强似徒向册本上学言记语。造谤大般若之业。居士睹今禅敝。痛伤祖道凌夷。尽皆向外驰求。攘成倾夺恶习。特拈出此经以铖砭之。使各于斯返照。殆乃挽回风化之急助也。何可议哉。

　　顺治乙未秋日南湖老人袖翁行盛撰

　　No. 412-B 叙

　　释迦如来。为一大事因缘。出现于世。大事者何。生死大事也。故始于说法。终于拈华。不过欲诸众生。各证成等正觉而已。然归元无二路。方便有多门。求其速了生死。最捷径者。莫过于参禅了道。而捷中之捷。径中之径。为异方便者。尤莫尚于念佛往生。乃世有聪明才智之士。往往鄙之为愚夫愚妇之所为者。夫口诵弥陀。而心存尘垢。志希安养。而念系娑婆。诚可鄙矣。至于真能念佛之人。则渊寂通微。冥心入妙。能所两忘。事理一致。如此而亦鄙之。真天如禅师。所谓非鄙愚夫愚妇。乃鄙文殊普贤。及马鸣龙树耳。此佛说观无量寿佛经。不可以不诵也。经中虽具有十六观法。尤以观佛为一经宗要。善观者。观一切相为非相。则能见弥陀之全体。观一切法如幻法。则能入净土之真境。观我身之无我。则能具如来之正见。是以从一如来。而见无量如来。入一境土。而周无量净土。悟一法身。而融无量法身。无念而念。无修而修。无证而证。岂非善了大事因缘者哉。天台无尽法师。教中义虎。精通三观。构图精工。摄颂尔雅。惜年久湮芜。传布甚少。故特重梓流通。复为粗释一二典故。以便初机。俾见闻者。因相以寓目。因文而动怀。欢喜赞叹。发无上心。同结净土胜缘。即有疑者谤者。亦植善因不浅。譬之城东老母。誓不见佛。以手障面。终莫能逃。况乎一历识田。永为道种耶。是知此事。不问亲疏。无分利钝。各有自性弥陀。自现惟心净土。所以十恶五逆。尚且十念往生。散心持名。亦可同登乐国。独彼疑谤之人。笼鸟鼎鱼。翻称快乐。隙驹泡影。妄计久长。但恐一旦色力痿羸。神识迷乱。文章无灵。钱神莫挽。去路茫茫。无本可据。是使聪明才智之士。反见笑于愚夫愚妇也。敢请直下承当。共入弥陀愿海。

　　岁次乙未秋日武林菩萨戒弟子张文嘉仲嘉甫薰沐拜述

　　No. 412

　　佛说观无量寿佛经(附图颂)

　　宋元嘉中疆良耶舍　译

　　如是我闻(至)文殊师利法王子而为上首。

　　图经摄颂　　天台无尽法师传灯　述

　　灵山嘉会

　如来趺坐耆阇崛　　三乘八部众围绕
　寂而常照鉴机宜　　犹若洪钟以待扣
　久修久证真三昧　　心境如如清净方
　一得往生不退转　　应为圆机称性说

　　尔时王舍大城(至)一不得往。

　　阇王幽父

　阇王名为未生怨　　生来已有怨害相
　随顺调达恶友教　　汝弑频婆作新王
　我弑牟尼作新佛　　共化世间亦快哉
　依教幽王重室内　　制诸群臣不得往

　　按梵语阿阇世。此云未生怨。母怀之日。有冤恶相。占者预记。因以为名。

　　○调达。佛堂弟。一名提婆达多。与佛世世为仇。以种种变幻。动王子心。立大精舍。得大供养。为王子云。我杀牟尼。以作新佛。汝杀频婆。以作新王。共化世间。不亦快哉。乃教王子。放五百醉象。蹋杀如来。佛入慈定。舒手示之。即于五指。出五师子。象见怖畏。投地敬礼。佛为众云。我于尔时。手五指头。实无师子。乃是慈善根力。故令彼伏。后复以恶毒着指抓中。欲因礼拜。以中伤佛。往而未到。地自然裂。火车来迎。生入地狱。

　　国太夫人(至)颜色和悦。

　　夫人密往

　国太夫人韦提希　　恭敬大王时密往
　身涂麨蜜缨盛浆　　日日用以奉大王
　食已漱口向佛礼　　尊者授戒为说法
　三七日中颜和悦　　怡然清净得不死

　　时阿阇世(至)不令复出。

　　加恶弑母

　阇王来问守门人　　父王今犹存在耶
　阍人具白如上事　　阇世瞋欲弑其母
　月光耆婆二大臣　　按剑苦谏怒方息
　敕语内官幽禁之　　局蹐深宫不令出

　　时韦提希(至)云何当见阿弥陀佛极乐世界。

　　缘起弑逆韦提哀请

　此经发起因弑逆　　令人深厌娑婆苦
　亲所生子尚复然　　他人能不按剑起
　极乐莲华为父母　　无冤无亲法平等
　大哉善权方便力　　普使群生获安养
　韦提遥向耆阇请　　如来山没宫中现
　我昔何罪生斯子　　惟愿往生无忧处
　即时放光现诸土　　极乐世界当其根
　三种福业先其缘　　十六观门次其说

　　佛告韦提希(至)名曰初观。

　　落曰悬鼓

　创始先当观落日　　状如悬鼓系其心
　制心一处办大事　　况复西向示生方
　久久寂静心不移　　静极明生观易成
　开目闭目常明了　　是为净土之初门

　　次作水想(至)名第二观。

　　大水结冰

　极乐国地琉璃宝　　始欲观之不易成
　大水结冰粗似之　　琉璃境界已现前
　下有宝幢以承擎　　八方八楞皆具足
　一一方面百宝成　　种种庄严难具说

　　按八风者。四维八方。有八种风。致自然之乐。演妙法之音。

　　世有八苦。谓生苦。老苦。病苦。死苦。爱别离苦。怨憎会苦。求不得苦。五阴盛苦。

　　佛谓憍陈如等五比丘曰。汝知色受想行色。为是常。为无常也。为是苦。为非苦也。为是空。为非空也。为有我。为非我也。五比丘众闻之。漏尽意解。成阿罗汉。

　　此想成时(至)名为邪观。

　　琉璃宝地

　水想成时地已成　　一一观之令明了
　闭目开目无散失　　惟除食时恒忆事
　是为粗见极乐地　　若得三昧难思议
　除八十亿劫重罪　　作是观者名正观

　　佛告阿难及韦提希(至)名第四观。

　　七重行树

　行树八千由旬高　　七宝华叶作异色
　妙真珠网弥覆上　　七重行树并诸网
　妙华宫殿居天童　　众宝光严百千日
　诸华涌生诸妙果　　厥状犹如帝释瓶

　　按大本云。又其国土。七宝诸树。周满世界。金树。银树。琉璃树。玻璃树。珊瑚树。码瑙树。砗磲之树。

　　梵语释迦毗楞伽。此云能胜。梵语摩尼。此翻离垢。言此宝光净。不为垢染。又翻增长。谓有此宝处。增其威德。又或翻为随意。如意。

　　阎浮檀金。此云胜金。阎浮者。梵语云染部捺陀。乃须弥西南西域河。有此树。形高大。其果甘美。果汁入水。沙石成金。一粒置常金中。皆失色。佛身似之。

　　如帝释瓶者。帝释梵语释迦因陀罗。此云能主。谓其能为天主。言瓶者。昔有贫人。常供养天。满十二岁。求索富贵。天慜此人。自与一器。名曰德瓶。而语之言。所须之物。从此瓶出。其人应意所欲。无所不得。今以妙华涌出诸果。如彼天瓶。出种种物。故以喻之。

　　次当想水(至)名第五观。

　　八功德水

　极乐世界八池水　　一一池水七宝成
　其宝柔软珠王生　　涌出分为十四支
　黄金为渠金刚沙　　七宝莲华六十亿
　水注华树寻上下　　演法化鸟赞三宝

　　按八功德水。一澄净。二清冷。三甘美。四轻软。五润泽。六安和。七除饥渴。八长养诸根。具八种功德。利益众生也。

　　众宝国土(至)名为邪观。

　　总观依报

　琉璃宝地八交道　　一一界以黄金绳
　界上五百亿宝楼　　诸天于中作妓乐
　又有乐器悬虚空　　不鼓自鸣念三宝
　此想成已名粗见　　宝树宝地及宝池

　　佛告阿难(至)及二菩萨。

　　佛住空中

　如来将欲说佛观　　西方三圣忽现前
　弥陀身如阎浮金　　相好光明无比论
　观音侍左势至右　　皆令韦提大众见
　我今因佛得睹之　　未来众生云何见

　　佛告韦提希(至)名为邪观。

　　莲华宝座　颂二

　莲华八万四千叶　　脉光具数正与等
　叶大一万二千里　　五百亿珠为映饰
　一一尼珠放千光　　其光犹如七宝盖
　毗楞伽宝以为台　　二宝珍网为庄校
　台上自然有宝幢　　四柱犹如须弥山
　幢上宝幔如天宫　　五百亿珠为映饰
　珠放八万四千光　　一一光作异种色
　金刚珍珠杂华云　　十二随意作佛事

　　按西域。有甄叔迦树。具七宝色。形大须弥。此宝色似此等。因以名焉。

　　须弥山者。上云妙高。如夜摩天者。此云善时。以彼见光明。无昼夜之别。故云善时。

　　阿弥陀佛。以昔因中。作菩萨比丘。名为法藏。于世界法王佛所。发四十八愿。取此净土。摄诸善念。今愿力成。故令所依。华座若此。

　　佛告阿难(至)三藐三佛陀。

　　次当想佛

　华座既成当想佛　　众生何以可得见
　诸佛如来法界身　　常入行人之世界
　是故汝等心想佛　　是心即相好光明
　是心作佛心是佛　　三号悉从心想生

　　想彼佛者(至)得念佛三昧。

　　先作像观

　未观真佛先想像　　佛身犹如阎浮金
　坐彼华上心眼开　　极乐严饰极明了
　观音坐左势至右　　三像皆放大光明
　一一树下三莲华　　三圣恒俱宣妙法

　　按正遍知。如来十号之一。无量甚深。故喻如海。

　　梵语多陀阿伽度。此云如来。梵语阿罗诃。此云应供。梵语三藐三佛陀。即此云正遍知。皆诸佛之总号。心感诸佛。心即诸佛。心尚能作诸佛。岂不感于弥陀。心尚即是诸佛。岂不即是弥陀。应知弥陀与一切佛。不多不少。诸佛乃即一之多。弥陀乃即多之一也。

　　十二部经教。总称修多罗。同名为经。

　　佛告阿难(至)名为邪观。

　　佛真法身　颂二

　佛身高六十万亿　　那由他恒沙由旬
　色如万亿夜摩天　　阎浮檀树紫磨金
　白毫宛转五须弥　　绀目澄清四大海
　身诸毛孔演光明　　犹如须弥山王胜
　圆光百亿大千界　　化佛无量数最多
　身具八万四千相　　相具八万四千好
　好具八万四千光　　其光遍摄念佛人
　见此即见于诸佛　　念佛三昧名已得

　　按佛于八万四千尘劳。皆见实相。理智冥合。故能示现相好光明。故节节云八万四千。

　　无缘慈者。无心攀缘。自然现益也。皆是如来慈善根力。自然成就。

　　慈云忏主云。欲修观者。当于一处。绳床西向。加趺端坐。项脊相对。不昂不伛。调和气息。定住其心。直想阿弥陀佛丈六金躯。坐于华上。专系眉间白毫一相。其毫长一丈五尺。周围五寸。外有八棱。其毫中空。右旋宛转。在眉中间。莹静明彻。显映金颜。停心注想。坚固勿移。然复应观想念所见。若成未成。皆想念因缘。无实性相。所有皆空。如镜像月影。如梦如幻。虽空而亦可见。此皆心性所现。不一不异。非纵非横。不可思议。心想寂静。则能成就。念佛三昧。久而乃起。盖因相有八万。都想难成。故令但观眉间毫相。如五须弥。此观若成。八万皆现。而此丈五观法。更便初机。

　　佛告阿难(至)名为邪观。

　　观音法身　颂二

　观音身量长八十　　万亿那由他由旬
　身体紫磨黄金色　　顶有肉髻项圆光
　每面各百千由旬　　五百化身如释迦
　每佛五百化侍者　　五道众生于中现
　毗楞伽宝为天冠　　天冠中有立化佛
　眉毫相备七宝色　　流出八万四千光
　光中化佛化侍者　　譬如红莲无量光
　手足庄严诸相好　　一一如经之所说

　　按宝积经中。应持菩萨。用神力上观三十二恒河沙世界。不能见佛顶。故曰无见顶相。不及世尊。

　　次观大势至菩萨(至)大势至。

　　势至法身　颂二

　势至身量等观音　　举身光照十方国
　但见菩萨毛孔光　　即见诸佛净妙光
　以智慧光照一切　　是故号为无边光
　令离三途得上力　　又复号为大势至
　天冠五百宝莲华　　佛国广长于中现
　肉髻犹如钵头华　　宝瓶内盛诸光明
　行时世界咸震动　　宝华庄严如极乐
　坐时国土悉动摇　　西方三圣皆云集

　　见此事时(至)常来至此行人之所。

　　普观当生

　见此事时作生想　　自心生于极乐国
　趺坐莲华合门想　　五百色光来照身
　见佛菩萨满空中　　水鸟树林宣妙法
　出定之时与定合　　如是见时名普观

　　佛告阿难(至)名第十三观。

　　杂观三圣

　若欲至心生西方　　先当观于丈六像
　观音侍左势至右　　十方变现得自在
　或现丈六或八尺　　所现之形真金色
　但观首相知二尊　　是为西方杂想观

　　按观首相者。顶上有化佛者。观音也。顶上有宝瓶者。势至也。余相皆同。

　　佛告阿难(至)是名上品上生者。

　　九品总图

　三辈往生分九品　　同生净土宝池中
　一者进道有迟疾　　二者所乘有殊异
　三者华开有早晚　　四者见佛有明昧
　但使获预下下流　　亦得永阶于不退

　　上品上生　颂二

　若有众生欲往生　　应当发其三种心
　至诚深心回向心　　具此三心即往生
　复有三种之众生　　慈心不杀具诸戒
　读诵大乘方等经　　修行六念愿往生
　此人精进勇猛故　　西方三圣现其前
　化佛比丘诸天众　　放大光明照其身
　授手接以金刚台　　一弹指顷生彼国
　见佛相好悟无生　　即得无量总持门

　　上品中生者(至)是名上品中生者。

　　上品中生　颂二

　不必持诵方等经　　善解义趣心不动
　深信因果不谤法　　以此回向而求生
　临终三圣来接引　　持紫金台至其前
　一千化佛俱授手　　即见身坐宝莲台
　合掌叉手赞诸佛　　如一念顷生池中
　宝华经宿方乃开　　即见其身真金色
　足蹈莲华佛放光　　普闻众声说妙法
　七日于道不退转　　经一小劫得无生

　　上品下生者(至)名第十四观。

　　上品下生　颂二

　亦信因果不谤法　　但发无上菩提心
　以此功德而回向　　发愿求生极乐国
　行者临欲命终时　　三圣手持金莲华
　化五百佛来至此　　一时授手而接引
　赞言法子发道心　　是故我今来迎汝
　即见自身坐金莲　　华合随从世尊后
　一日一夜华方开　　三七日后见了了
　供佛更经三小劫　　得百法门欢喜地

　　佛告阿难(至)是名中品上生者。

　　中品上生　颂二

　受持五八并诸戒　　不造五逆无众过
　以此善根普回向　　发愿求生极乐国
　阿弥陀佛来接引　　与诸比丘共围绕
　至其人前为说法　　赞叹出家离众苦
　行者见已心欢喜　　自身趺坐莲华台
　长跪合掌礼弥陀　　未举头顷生华中
　莲华寻开闻法音　　赞叹苦集灭道法
　应时即得阿罗汉　　三明六通八解脱

　　按八戒斋者。一名八关斋戒。谓不杀。不盗。不淫。不妄语。不饮酒。不坐高广大床。不着华鬘璎珞。及香油涂身熏衣。不自歌舞往听。不过中食。关者。禁闭八罪。不令犯也。斋以不过中食为体。以八事助成斋体。共相支持。故又名八支斋法。是故言八不言九也。此通俗人受。以一日一夜为期。

　　中品中生者(至)是名中品中生者。

　　中品中生　颂二

　若人一日与一夜　　受持八关之斋戒
　或持沙弥之十戒　　或持比丘具足戒
　三千威仪八万行　　一一护持无缺犯
　以此回向并发愿　　戒香熏修以为因
　行者临欲命终时　　见佛眷属放光明
　手持七宝莲华台　　俱时来至行者前
　自闻空中赞叹言　　随顺佛教来迎汝
　七日华开证初果　　经半劫成阿罗汉

　　按具足戒者。即菩萨戒。十重四十八轻也。

　　中品下生者(至)名第十五观。

　　中品下生　颂二

　若人孝养于父母　　行世仁慈众善行
　命终得遇善知识　　为其演说净土事
　极乐世界妙庄严　　弥陀四十八大愿
　闻已欢喜即命终　　而得往生安养土
　譬如壮土伸臂顷　　即时已生彼世界
　生彼土已经七日　　得遇观音大势至
　菩萨为说种种法　　尔时即证须陀洹
　过此更经一小劫　　得成四果阿罗汉

　　佛告阿难(至)是名下品上生者。

　　下品上生　颂二

　此人虽不谤方等　　多造恶业无惭愧
　命终得遇善知识　　为说十二部经卷
　以闻如是经名故　　除却千劫重恶业
　复教叉手称弥陀　　除五十劫生死罪
　彼佛即遣化三圣　　至行者前赞叹言
　以汝称佛灭诸罪　　是故我今来迎汝
　见光即生华池中　　七七华开见圣尊
　放光说法发道心　　经十小劫登初地

　　佛告阿难(至)是名下品中生者。

　　下品中生　颂二

　五戒八戒具足戒　　如是愚人都毁犯
　盗僧祇物现前物　　不净说法无惭愧
　恶业庄严应堕狱　　善友慈悲为赞佛
　十力威德及光明　　五分法身皆赞说
　是人闻已灭重罪　　地狱火化清凉风
　吹诸天华华坐佛　　三圣俱来接引之
　如一顷念生彼国　　经于六劫华方敷
　为说大乘甚深经　　应时即发大道心

　　佛告阿难(至)名第十六观。

　　下品下生　颂二

　或有众生作不善　　五逆十恶备众恶
　如此愚人应堕狱　　经历多劫受诸苦
　善友安慰说妙法　　教令念佛生西方
　是人苦迫不遑念　　复劝高声称佛名
　高声称佛尽一气　　具足十念称佛名
　念念灭除多劫罪　　即乘佛力生净土
　十二大劫莲华开　　二大菩萨为宣说
　诸法实相除罪法　　闻已即发菩提心

　　说是语时(至)逮无生忍。

　　夫人悟道

　韦提闻佛说是法　　应时即见极乐国
　广长之相极分明　　亦见弥陀二大士
　心生欢喜未曾有　　豁然大悟裂惑网
　登圆初位发心住　　发三德性证无生

　　五百侍女(至)发无上道心。

　　侍女发心

　五百侍女大因缘　　夙有善根预兹会
　闻法而思思而修　　十六观门悉成就
　皆发无上菩提心　　各各愿生极乐国
　世尊授记当往生　　获得现前真三昧
　无量诸天亦同发　　无上正等菩提心

　　按夫人悟道。侍女发心。阿阇父王。亦证阿那含果。独阿阇世。未彰报应。心窃疑之。后阅涅槃梵行品云。阿阇世。杀父害母。至涅槃会。身疮肿热。生重惭愧。悔过自责。耆婆劝往佛所。佛为说法。得无根信。又大弥陀经。亦载阿阇世王太子。与五百长者子。闻说阿弥陀佛功德。皆大欢喜。愿如阿弥陀佛。佛即授记。皆当作佛。由是观之。如来法门广大。不拒来者。亦足以为十恶往生之一证云。而或又谓调达阇世。频婆韦提。皆是大权菩萨。现逆现顺。利益众生。理容有之。

　　十恶之人。临终遇善知识。十念往生者。皆是宿善业强。始得成就。乐邦文类云。世有十种临命。不得念佛。一善友不遇。无人劝念。二病苦缠身。不遑念佛。三或偏风失语。不能念佛。四或狂乱失心。注想难成。五遭水火。不暇志诚。六遇豺狼。无复善友。七临终恶友。坏彼信心。八饱食过度。昏迷致死。九军阵斗战。奄忽而亡。十忽坠高岩。伤坏性命。如是十种。断不能念。应须预为修持。使净业先成。纵遇难缘。必得弥陀接引而往也。

　　尔时阿难(至)皆大欢喜。

　　王宫流通　颂二

　阿难问佛当何名　　此法之要云何持
　佛答名观极乐国　　无量寿佛二大士
　亦名除障生佛前　　汝当受持无忘失
　若有行此三昧者　　现身得见三圣尊
　若善男子善女人　　但闻佛名菩萨名
　除无量劫生死罪　　何况忆念而受持
　世间若有念佛者　　即是人中芬陀华
　二大菩萨为胜友　　当坐道场生佛家

　　按梵语分陀利。此云白莲华。涅槃云。水生华中。分陀利最为第一。

　　尔时世尊(至)还耆阇崛山。

　　足步虚还

　如来神通具隐显　　随机所现各不同
　韦提哀请化将成　　是故山没宫中现
　今者观法已周圆　　足步虚空还耆崛
　普令见者知斯事　　各各仰遵于法化

　　尔时阿难(至)礼佛而退。

　　崛山流通

　如来王宫说法已　　足步虚空还耆山
　庆喜广为大众说　　天龙闻法欢喜去
　遂令大法永流通　　正像末法受其施
　莲宗一脉传至今　　无量众生生净土

　　绘图摄颂二

　我今未能即忘筌　　按图索马为准的
　如此绘像差得真　　而我摄颂多遗漏
　普愿信者读诵者　　见闻欢喜赞美者
　皆作人中白莲华　　当坐道场生佛家
　见佛见土及见图　　三见同用此一见
　见佛即见真法身　　见土即见常寂光
　岂不见图同此二　　图图见佛妙依正
　我愿见此图经者　　应当志心如是观

　　佛说观无量寿佛经(图颂终)
