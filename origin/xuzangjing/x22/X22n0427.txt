卍新纂续藏经第 22 册 No. 0427 阿弥陀经疏钞演义


　　No. 427

　　弥陀经疏钞演义定本卷一

　　云栖　古德法师　演义

　　门人　慈帆智愿　定本

　　题义。

　　开卷。佛说等八字是法题。后学等十二字是人题。

　　法题下。自细释。今入文之先。理应略陈总一。题中约有四对。一通别一对。通则经之一字。别则佛说等五字。二能所一对。能是能诠。即经之一字。所即所诠。即上五字。三教理一对。佛说经是教。阿弥陀即是理。四人法一对。佛说即是人。阿弥陀即是法。

　　首佛字。即释迦牟尼佛。从兜率降生王宫。为悉达太子。出家苦行六年。成等正觉者。若释其义。则佛字是梵语。此翻觉者。谓觉了性相之者。具有三义。一自觉。觉知自心本无生灭。二觉他。觉一切法无不是如。三觉满。二觉理圆称之为满。若准起信。亦彰三义。一始觉。即能证智。二本觉。即所证理。三究竟觉。即智与理冥。始本不二。今经所云佛者。乃是三觉俱圆。释迦世尊也。又佛地论。说佛有其十义。天台六即。华严十身。详具后文。

　　说者。以宣演得名。畅悦为义。四无碍辩为体。畅则畅出世之本怀。悦则悦众生之获益。今以如来久修久证念佛三昧。蕴之在怀。适得机宜。随以四辨宣演。畅悦本怀。令随机获益。故云说也。

　　阿弥陀。是梵语。此云无量。以功德智慧身相光明一切皆悉无量故。是无量佛往昔因中。为法藏比丘时。发四十八愿。今在西方。摄念佛人。归于净土。故释迦如来为众宣扬也。

　　经者。释有多种。不出常法贯摄四义。常者三世不易。一切诸佛皆如是说故云常。法者十界同轨。四圣六凡由之解脱故云法。贯者贯穿所应知义。若无文字。无以贯穿义理。焕然可观故云贯。摄者摄持一切众生。若无语言。不能开晓众生出生死海故云摄。千叶良规。百灵常轨。诠真利物。目为经也。

　　又此经。唐译为称赞净土佛摄受经。今为此名者。以佛名人所乐闻。又一切功德。言佛便周故。

　　疏者。疏也。通也。谓经中义理甚深微妙。未易窥测故。以疏疏通。使无疑滞也。又亦疏理之义。古云。人有发兮。旦旦疏理。身有心兮。胡不如是。今乃疏理经中奥理。使人得开通心地也。

　　钞者。抄略也。随顺本疏略加解释。使经疏妙义涣然冰释也。

　　卷者。卷怀之义。一轴之中包含无尽义理。无量法门故。

　　人题中。学者。效也。后觉者。必效先觉之所为。故古人有大彻之后。乃终身居学地者。今大师自称后学。亦此意也。

　　古杭。古称杭州。南宋建都更名临安。今曰杭州复古也。云栖寺名。在五云山之麓。先是山之巅。有五色瑞云盘旋其上。因以名山已。而五云飞集山西坞中。经久不散。时人异之。号为云栖坞。宋时有志逢禅师建寺。号曰云栖寺。岁久芜废。大师爱其岑寂。趺坐其间。时人为之构室。寺复兴焉。

　　沙门。此云勤息。勤修戒定慧。息灭贪瞋痴也。有胜道。说道。活道。污道四种不同。胜即佛菩萨等。说谓说正法者。活谓修善品者。污谓诸邪行者。

　　袾宏。是法讳。号莲池。仁和人。从性天和尚祝发。遍参知识。于笑岩处有所契入。遂结茅深谷主张净土。僧腊五旬。世寿八十。化缘既毕。念佛而逝。

　　述者。传述也。乐记云。知礼乐之情能作。识礼乐之文能述。作者谓之圣。述者谓之贤。此经虽有古疏数家行世。词虽切而太简。理微露而不彰。今兹疏钞。合天台。贤首。会性相二宗。事理双融。宗说兼畅。言先圣之欲言。发前贤之未发。可谓千古独创。今言述者。乃谦词也。

　　科分。

　　科中通序大意者含二义。一通序一经大意以明性赞经。二科发挥自性弥陀。唯心净土。为修持之本。然后依解起行。执持名号。求愿往生。其钝根者。单由事相。专持名号亦得往生。三根普被。上下兼收。作末法最后方便。为一经大旨也。二通序作疏大意。以感时述意。二科明此一经。事理双融。性相通备。时机执性执相。各滞一边。至令广大法门。迷而不觉。故竭思累载。数易韦编。作此疏钞也。

　　开章者。是别开章段。即总启十门是。释文者。是消释经文。即别释文义是。大意虽明。本文未委。故别开章段。销释经文。使一经玄文委悉详尽。人人晓了也。

　　结释咒意者。咒本不可释。而咒意可释。咒意者。拔业根生净土也。此咒本不附经。而今归结于此为之解释者。正显此净土法门。显密圆通事理无碍也。又见此持名念佛。是大神咒。大明咒。无上无等等咒也。

　　序正流通三分者。晋道安法师。判释东流一代时教。为序正流通三分。序者端绪也。如丝之得绪。能尽一茧之丝。经之得序。能知一经之旨。又序者东西墙也。如观墙序。则知堂奥之浅深。观首序。则明全经之妙义。正宗者。一经正所宗尚。如法华之唯有一乘法。无二亦无三。楞严之发明常住真心。专修圆照三昧。此经之依正清净。信愿往生是也。前之序。正序此。后之流通。正流通此也。流者无住。通者无塞。使此妙法。自此界以及他方。由现在以及未来。无有留碍。名为流通。

　　为顺者。言剖出经心。方挈出尘之端绪。故通序顺序分。随文入观。方知大道之攸归。故开章顺正宗分。拔业障根。自然流入清净海。故结释顺流通分。

　　净业者。业居苦之先。烦恼之后。十法界不同。皆由所作之业不同。古云。假使百千劫。所作业不忘。又云。佛十力中。业力甚深。又云。十方诸国土。皆依业力生。故业不可不净。信者不疑之谓。于净土妙理。深信不疑。行者趋造之谓。于弥陀名号。念念明了。愿者乐欲之谓。于极乐世界心心向往。此净土三资粮也。

　　亦顺者。契其大端。自能深忍。故通序顺信资。善读经者。随文入观。故开章顺行资。识所攸归。无不向慕。故结释顺愿资。

　　初明性者。性即常住真心。全体是极乐世界阿弥陀佛。初明者。恐人认阿弥陀佛在自性之外。故古云。若认他是佛。自己却成魔。又云。求人不如求自己。但以无始暗动。障此静明。故托彼名号。显我自心耳。然西方亦实有阿弥陀佛。而即此西方佛。亦不在自心外。即事即理。即理即事。大师恐狂愚错认。故首明也。

　　二赞经者。经即佛说阿弥陀经。赞者。以此经是一大藏中第一方便故。是十方诸佛同所赞叹故。以四字名号。普接三根。直通五教故。以依经执持能显自性于一生中。可从博地。直登十地故。

　　三感时者。时。即今末法之时。感者。以时丁末法。根多浅薄。法门中人非愚即狂。故微妙法门。或攘臂排为小教。或大笑斥作权乘。又或终日唯动数珠。或穷年但数黄豆。大师婆心甚切。能不为之伤心也。

　　四述意者。意即大师作疏之意。述。陈也。与前述字解稍异。大师本意。全在兼利。欲发起众生之真信。故极论念佛之宏功尔。盖欲以一句弥陀。遍引群生出于苦海。那容不饶舌耶。

　　五请加者。加是三宝加被。请者。祈请也。佛灭度后。凡有著述。皆皈三宝冥希加被。良以自己一人心力有限。而佛具无缘大慈。能令精诚祈请者。自得胜智。故请加也。

　　通序。

　　灵明二句是纯真。非浊二句是绝妄。灵明是照洞彻。言此照体横遍十方。湛寂是寂常恒。言此寂体竖穷三际。即楞严所谓。常住妙明不动周圆也。

　　修证即不无。染污即不得故非浊。一切浮尘相。无非妙觉体故非清。迷时似背。而此本不属迷故无背。悟时似向。而此本不属悟故无向。即圆觉所谓。一切众生本来成佛。生死涅槃犹如昨梦也。

　　大哉。是赞词。以非幻不灭。故云真体。见犹离见。见不能及。有何可思。三世诸佛。到此口挂壁上。有何可议。其唯者。归结之辞。

　　注。

　　此经以自性为宗者。自性谓众生性德之佛。非自非他。非因非果。即是圆常大觉之体。而此经所谈行法。正为显此之觉体。盖以据乎心性。称彼名号。名号可彰。托彼名号。观于心性。心性易发也。又复经中一切依正。皆彰我自心。无量光即自性照。无量寿即自性寂。观音即自性悲。势至即自性智。声闻即自性真。菩萨即自性俗。种种庄严。即自性万德万行。若一毫法从心外生。则不名为大乘法也。

　　问。全彰自性。乃属华严。降此以还。何得有此。答。华严乃诸经王。诸经皆华严眷属。今经以华严性海为宗。既宗华严。何妨约性。又诸经从法华开显之后。不论何经。总皆𢆯妙。皆可称性故。

　　诸经不离自性者。三乘十二分教。教教皆归妙性。言言尽摄真如。若离自性。皆为魔境故。

　　灵觉者。不同木石之无心。虚空之顽冥。明显者。体露堂堂。无遮无障。

　　不得称灵者。日以阳明照昼。月以清凉照夜。虽有光明。而不显灵觉。彼既不自显。人自不得称也。

　　无缘而照。勿虑而知。谓之神解。大地莫能识其端。至圣犹未穷其顶。谓之不测。

　　不照覆盆者。以日月之光属相。不属性故。

　　辉天地透金石者。以心光遍乎法界。一切诸法无非佛法故。

　　靡所不彻者。若通与隔对。是通还成隔。非对隔说通之彻。乃真彻也。

　　不染者。从来不与染法相应。不与诸尘作对。不摇者。万古如如。无有变异。不得称湛者。大地虽常自寂然。而土石诸山秽恶充满不湛也。

　　如净琉璃。内外莹彻。谓之莹净。寸丝不挂。纤尘不立。谓之无滓。

　　难逃坏劫者。以三灾到时。劫火洞然。须弥七金。悉为灰烬故。

　　推之无始。引之无终者。以真如自体。非前际生。非后际灭。毕竟常恒。不断不异故。

　　无恒不恒者。恒外有不恒。此恒亦非恒。恒不恒二边俱遣。乃真恒也。云有。不受一尘者。浊者。有也。具足诸法。方谓之有。今自性离一切法差别之相。所谓非有相。非无相。非双亦相。非双非相。非一相。非异相。非非一非异相。非一异俱相。是不立一尘非有也。何浊之有。

　　云无。不舍一法者。清者。无也。不立一尘。方谓之无。今自性满足一切功德。所谓有大智慧光明义故。遍照法界义故。真实识知义故。常乐我净义故。乃至满足无有所少义故。名为如来藏。是不舍一法非无也。何清之有。

　　舍此而有所去。方可谓之背。今则匪离跬步。涌现宝华。不出户庭。围绕行树。虽欲纵之。将去何所故无背。迎之而有自来。方可谓之向。今则无行无住。如是而来。不动不起。如是而来。若欲迎之。从何所迎故无向。意该善恶凡圣等者。孟子道性善。天台说性恶。一则就事造边说。一则就理具边说。今则如实空中。善既不立。恶亦何存。祖云。廓然无圣非圣也。经云。凡夫者。即非凡夫非凡也。有无如上。性无前际非生也。性无后际非灭也。本自具足。无法可增非增也。本无一物。无法可减非减也。染净千差非一也。一味平等非异也。以一切言说假名无实。但随妄念不可得故。

　　当体得名者。常言大者。对小之称。今则不然。直指性体。名之曰大。具常遍二义者。涅槃云。所言大者。名之为常。此明体无变易。又言大者。其性广博。犹若虚空。此明体性周遍。无法可比者。世间最大。莫若虚空。经云。迷妄有虚空。空乃有始。此法无始。又云。一人发真归元。十方虚空悉皆消殒。空乃有终。此法无终。是竖穷无法可比也。又云。十方虚空生汝心内。犹如片云点太清里。空乃有际。此法无际。是横遍无法可比也。喻金喻月。亦复如是无可比也。

　　三界虚伪。唯此真实者。虚者不实。如空中华。本无所有。伪者不真。如鍮似金。毕竟非金。所谓太山有崩裂。大海有枯竭。一切荣华。皆有衰谢。一切眷属。皆有别离也。唯有真如诸法中实。所谓有物先天地。无形本寂寥。能为万象主。不逐四时雕是也。

　　非幻不灭。出圆觉经。经云。幻身灭故。幻心亦灭。幻心灭故。幻尘亦灭。幻尘灭故。幻灭亦灭。幻灭灭故。非幻不灭。盖谓此性无有变异。毕竟常住。不同诸幻终消灭也。

　　不可破坏。出起信论。论云。从本以来。离诸名相。毕竟平等。不可破坏。盖谓此性在染不破。法身不坏。不同有为可破坏也。

　　万法不出一心之体者。谓一切万法皆吾心体。非离万法别有心体。起信云。心真如者。即是一法界大总相法门体。楞严云。此见及缘。元是菩提。妙净明体。又云。一切浮尘诸幻化相。其性真为妙觉明体。所谓扑落非他物。纵横不是尘。山河及大地。全露法王身也。体该相用名之为体者。起信云。一者体大。谓一切法真如平等不增减故。二者相大。谓如来藏具足无量性功德故。三者用大。能生一切世间出世间善因果故。今则若相若用。俱归此体为真体也。

　　不可思议者下。是先合解。心言路绝。谓从本以来。离言说相。离心缘相。一切法不可说。不可念。名为真如故。

　　不可思者下。是次分解。法无相想。谓有相可思。无相难思。汝暂举心。尘劳先起。是思之有过也。思亦徒劳。是思之无功也。心欲缘而虑亡者。举心欲缘。思虑先。亡。以真如无相想。即心绝故。

　　理圆者。理性圆融。不可分析。如一多交彻。大小互融。真妄交参。染净不二等。言偏者。如言一则遗多。言大则失小。谈真则违俗。说染则违净等。所谓开口成双橛。扬眉落二三也。是言之有过也。言不能尽。是言之无功也。口欲谈而词丧者。开口欲谈。言谓先丧。以至理绝言。无容措口故。如善天女者。华严云。自在天王有天采女名曰善口。于其口中出一音声。则与百千种乐而共相应等。

　　至理极名者。如名真如。则可以不妄不变思议。或名圆觉。则可以满足虚灵思议。或名佛性。则可以离过绝非思议。皆非至理极名。今名不可思议。则至理之极名无以加也。

　　法性佛性者。智度论云。佛名曰觉。法名不觉。是乃以智为佛。以理为法。贤首据此。故云无情无知觉。指其性为法性。有情有知觉。指其性为佛性。然二性虽分属情与无情。法性亦可通有情。以众生乃诸法中之一法故。故曰。兼无情分中谓之法性。佛性唯局有情。不通无情。以木石等无知觉故。故曰。独有情分中谓之佛性。

　　且指佛性而言者。自性实通二种。如华严云。若人欲识真空理。心内真如还遍外。情与无情同一体。处处皆同真法界。今云尔者。但以此经重一心念佛求愿往生。乃借彼佛境显我自心故。且指有情佛性也。

　　性而曰自。自有二义。一自然之自。二自己之自。

　　法尔如然非作得者。妙性天然。不因修得。迷时无失。悟时无得。有物浑成。本自如如故。此自然之自也。是我自己非属他者。以外道或计自然。或计因缘。或计虚空。或计天与。不一而足。此皆迷己为物所转。不知此性本非天降。不属地生。亦非人与。乃当人自己不属于他故。此自己之自也。

　　对万法曰本心。对始觉曰本觉。无知之知谓真知。无识之识谓真识。无有虚妄。无有变异。名为真如。

　　若就当经下是解。释序文已竟下。复配属诸经。今先就当经配光寿也。绝待交融者。光与寿似对待法。而其实举光则融寿。举寿则融光。原非二物。有何对待。

　　一切功德。谓无漏性功德无量者。具足圆满不可思议也。而以此句。当非浊非清二句者。以但有清浊向背。即有对待不融通。便不是性功德。便非无量。今无清浊向背。是一切功德皆无量也。

　　全体是当人者。谓梵语阿弥陀。此云无量寿。无量光。而自性寂。即是无量寿。自性照。即是无量光。寂照不二。即是光寿交融。则阿弥陀佛。岂不即是当人自性。

　　又初句明无下。配三大也。用大者。谓众生心具有无边妙用。论云。三者用大。能生一切世间出世间善因果故。今此灵明无所不照。即是能生一切世出世善因果也。相大者。谓众生心具有如来智慧德相。论云。二者相大。谓如来藏具足无量性功德故。今此湛寂无所不含。即是具足无量性功德也。体大者。谓众生心是一法界大总相法门体。论云。一者体大。谓一切法真如平等不增减故。今此灵心绝待。迥绝二边。即是不增不减一味平等也。

　　即三即一。双泯双存者。体非相用。乃至用非体相即三也。而又离体无相用。离相无体用等即一也。一即三则一泯。三即一则三泯双泯也。而又一即三则三存。三即一则一存双存也。存时即泯。泯时即存。非泯非存。不可思议。

　　又初句言照下配三德。智慧光明遍照法界名为般若。离一切染得大自在名为解脱。心体离念法界一相名为法身。是三种皆具常乐我净四德。故皆云德。然有果上修成三德。因中性具三德。今指因中性具而言也。

　　又以四法界下配四法界。

　　法者。轨则也。界有性分二义。事法界界字是分义。以众生色心等法。一一差别各有分剂故。理法界界字是性义。以众生色心等法。虽有差别同一体性故。事理无碍法界者。理由事显。事得理成。理事互融。性分交彻故。事事无碍法界者。一切分齐事法称性融通。一多相即。大小互融。重重无尽故。

　　不可思议。配事事无碍者。以前三法界。同教一乘。犹可思议。后一唯华严别教一乘。不可思议也。

　　分摄于圆者。或曰。事事无碍。唯属华严。今经何得有此。故曰。一大时教。唯华严为圆。圆为能摄一切。故诸经无不摄归华严。今此经有少分事事无碍。故得分摄于圆也。

　　然通序大意先明性者。一切法门全归自性。千经所演无有余因。今此念佛往生。必先明自性弥陀为本。然后一心称名求愿往生。必于宝刹速证无生。直入圣阶度生亦广。所谓先悟毗卢法界。后修普贤行门也。设使不明性体。罔意造修。纵得往生。祗成末品。先明自性意在斯乎。

　　序。

　　澄浊二句。先叙工夫。三祇二句。次赞超胜。

　　澄浊而清者。以佛名号投于乱心。乱心不得不净。如水清珠投于浊水。浊水不得不清也。返背而向者。一向流落他乡。不思故国。今则回神宝刹将觐慈尊也。一念是智。片言是境。越僧祇谓智超胜。齐诸圣是境妙圆。僧祇者。无数劫也。

　　问。三祇行满。即坐道场成正觉。今念佛者。纵得往生尚未得佛。何乃便越三祇耶。

　　答。今三祇是约信解。以三昧功成之人。虽功行未满。而法身已明。三祇极果以解了故。亦可言超也。此约解言。不论功行。

　　又越僧祇是实语。不必但约。解说。以三祇行满。方得成佛。此是藏教果头佛。今经是圆顿教。但得上生即登初地。而果头佛上与圆教七信齐。岂不是越僧祇于一念。

　　妙用有二。在如来说经。是利生之妙用。以四字遍引众生出于苦海。岂非至妙。在众生持名。是自利之妙用。以四字直使初心登乎智地。又岂非至妙。

　　注。

　　毕竟平等者。论云。一切诸法。从本以来离诸名相。毕竟平等。唯是一心。今寂照之体。无有清浊向背。正是等同一味。唯一真如。故云毕竟平等。唯是一心也。

　　约生灭门者。上明性一科。是约真如门说。今赞经。是约生灭门说也。论云。依一心法有二种门。一者心真如门。二者心生灭门。心真如者。即是一法界大总相法门体。心生灭者。依如来藏故。有生灭心。所谓不生不灭。与生灭和合。非一非异。名为阿黎耶识云云。此即生灭门也。

　　以不如实知。不觉有其念者。论云。阿黎耶识有二种义。一者觉义。二者不觉义。所言觉义者。谓心体离念。即是如来平等法身。所言不觉义者。谓不如实知真如法一故。不觉心起而有其念。(今释)不知真如法一。谓不了如理一味也。得见心性。心即常住。名如实知。即此不知。即是根本无明。心起有念。即是业相。论云。依不觉故。心动说名为业也。然此虽动念而极微细。缘起一相能所不分。即当黎耶自体分也。

　　无明所覆。失本流末者。无明。即根本无明。即不如实知也。覆。谓覆盖真性。本即真性。末谓三细六粗。既失本自流末。

　　浑乱真体者。如楞严云。譬如清水。清洁本然。有诸世人。取彼土尘。投于清水。水亡清洁。容貌汩然。名之曰浊。

　　复使净洁者。楞严云。如澄浊水。贮于净器。静深不动。沙土自沈。清水现前。名为初伏客尘烦恼。去泥纯水。名为永断根本无明。

　　无明所引等。此无明。亦即根本无明。觉即本觉。尘即三细六粗。由无明生业相。乃至造业受报。是渐远真如之觉。随逐境界之尘。如穷子舍父逃逝。故名曰背。

　　返其去路者。谓不须别寻归路。即就路还家。便得返身见父。先破执取计名。空其人执。次破相续智相。荡其法执。次破三细赖耶。归于觉体。斯之谓向也。

　　修证即不无者。南岳让禅师参六祖。祖问甚处来。让云嵩山。祖云。恁么物。恁么来。让云。说似一物即不中。祖云。还假修证否。云。修证即不无。染污即不得。今谓且就众生一期修证。似有澄返之迹。修证即不无也。而于自性实无得失增损。染污即不得也。

　　不退有四。以未断烦恼。生同居土。为愿不退。破见思。生方便土。为行不退。破尘沙。分破无明。生实报土。为智不退。破三惑尽。生寂光土。为位不退。则不退名同。而浅深自别。

　　力用力字。内含三义。一者本性功德力。二者行人念力。三者弥陀愿力。本性如舟船。念力如橹棹。愿力如顺风。三力周圆。必登彼岸故。

　　三藏。谓经律论。又佛藏。菩萨藏。声闻藏。十二部谓修多罗。重颂。授记。孤起。无问自说。因缘。譬喻。本事。本生。方广。未曾有。论议。

　　用从体相而出者。佛证平等真如恒沙性德。然后流出报化之用演说此经。是如来之用。固从体相而出。今众生依经念佛。顿超即证。亦以本有真如。本具性德。方有如是力用。故云从体相而出也。

　　称性而谈指华严。正直而说指法华。方便未彰者。以华严唯谈性海圆融。缘起无碍。相即相入。帝网重重。六相十玄四种法界等。二乘贤圣。尚如聋哑。末法下凡。岂能修证。故方便未彰。法华正直舍方便。但说无上道。开方便门。示真实相。开权显实。会三归一。皆不明示进修方便。故亦方便未彰。浩博难持。如广修万行等。幽深罔措。如直悟一心等。

　　即方便成圆顿者。称彼名号方便法也。上品上生即登初地。岂非圆顿。为通𢆯秘诀。换骨神丹。如后文所赞。

　　又前是下。是总结两节。性德。修德。出天台教。自性清净。离垢清净。出起信论。性净障尽。出圆觉经。互融一句。总顶上三种。互融不二者。谓全性起修。全修即性。性外无修。修外无性也。又旧云。性净障尽。互融不二者。以全性起修时。破全性之无明。断全性之生死。终日本体。终日工夫。性净即障尽也。以全修即性时。虽破无明。破无所破。虽断生死。断无所断。终日工夫。终日本体。障尽即性净也。

　　序。

　　故我世尊乍说三乘者。故字。承上妙用来。我者。亲之之辞。乍说三乘。指华严之后。法华以前。四十年所说之法。

　　终归一实者。指法华经。此经荡化城之执教。解草庵之滞情。开方便之权门。示真实之妙理故。

　　等颁珍赐者。如诸子出宅。等赐大车。其车高广。众宝庄校等。

　　更锡殊恩者。殊恩言异常之恩。因上有如是至妙之用。故于一代时教中复出此经也。

　　注。

　　非究竟者。随宜之权。非出世本怀也。如经云。我此九部法。随顺众生说。入大乘为本。以故说是经。是也。

　　乘本无三者。如经云。十方佛土中。唯有一乘法。无二亦无三。

　　权说有三者。如经云。除佛方便说。但以假名字。引导于众生。

　　始成正觉演大华严者。谓如来于菩提场成等正觉。与四十二位法身大士。及宿世善根成熟天龙八部等。如云笼月。为说圆满修多罗。菩萨万行。因华。庄严一乘果海。

　　大教难投者。如文殊。普贤。诸大菩萨。各各领解得益。其上德声闻。积行菩萨。如聋如盲。杜视绝听。于是如来脱舍那珍御之服。着丈六弊垢之衣。退归鹿苑。说四谛。十二因缘。六波罗蜜之三乘权法。

　　后乃会权归实者。阿含之后。复经方等弹呵。般若淘汰。四十年余。至法华会上。方能会归一乘也。权即三。实即一。大车。谓大白牛车。即大乘妙法也。

　　不论大根小根三句。对上始成正觉。演大华严说。谓华严纯接上根。下根绝分。今则上自不退菩萨。下及悠悠凡夫。三根普利故。

　　亦不待根熟四句。对上大教难投五句说。谓法华待根成熟。方乃会归。今则不俟弹呵。无烦淘汰。即得西归故。

　　不次之擢者。言此土修行。渐渐断惑。方出生死。如授官者。必循资格次第升授。今念佛法门。不必渐渐断惑。但得往生即超生死。喻如不循次第。顿授高官也。

　　荫序之官者。言此土修行。功圆行满。方成圣果。如得官者。必明经中式。或汗马成功。今念佛法门。不必功行圆满。仗佛愿力。疾登彼岸。喻如祖宗遣荫。现膺爵禄也。

　　念佛恩中之殊者。念佛之比其余法门。固为殊恩。而念佛一门。复有多种。如观像。观想。实相等。而观像。则像去还无。因成间断。观想。则心粗境细。妙观难成。实相。则上智乃克承当。中下未能领荷。唯此持名。至简至易。普摄诸根。鹤冲鹏举。骥骤龙飞。殊恩中之殊恩也。

　　序。

　　指四十八愿门者。法藏比丘。于世自在王佛所。发四十八愿。佛乃一一拈出。指示众生。故曰指四十八者。如国中无三恶道愿。乃至最后即得诸忍究竟愿。愿曰门者。门门不同。此非彼故。

　　开一十六观法者。因韦提启请。乃为宣说。今日始创。故曰开一十六者。始自落日悬鼓观。终至三辈往生观。观曰法者。各有法则修不一故。

　　归乎普度者。如四教四弘。各有四种。今则纯是众生无边誓愿度也。普谓竖穷横遍。归者。谓虽有四十八种不同。而要其所归。则无非普度也。

　　宗乎妙心者。宗犹主也。谓虽有一十六种不同。而究其所主。则无非妙心也。妙心者。谓十六观中。若依若正。皆以法界心。观法界境。生于法界依正色心也。

　　注。

　　悉是空假中道圆寂一心者。观法有二。有事有理。事观者。且如日观。行人面西正坐。观日欲落。状如悬鼓。闭目开目。日相现前。名为事观。理观者又二。有次第。一心。次第三观者。先观此日。由想所成。全体性空。无有自性为空观。复有观想因缘。成此日相。则不坏假相为假观。以此二观为方便。次观假处全空。空处全假。非空非假为中观。是乃先空次假后中。为次第三观也。一心三观者。所观之境。即真即俗即中。能观之观。即空即假即中。以一心三观。观三谛一境。而境外无观。观外无境。境观双忘。唯一妙心。此即以具日之心。观于即心之日。令本性日。显现其前。为一心圆妙之观法也。

　　序。

　　广以广多广博为义。广多者。如来性中本有妙用。潜兴密应。无有穷尽。广博者。此无尽愿。一一同于觉性。无有分限。大以竖穷横遍为义。竖穷者。此愿尽未来际无有休息。横遍者。此愿充满十方无有边际。

　　先有始义。即行远自迩之意。又先有急义。即先务之为急意。

　　贵在知先者。由弥陀悟入法性。从性起愿。性无尽。故愿亦无尽。故知欲入弥陀愿海。必先悟彻自心。不悟广大之心。不入广大愿海故。

　　深谓观深妙。玄谓理幽玄。经中观法。乃以法界心。观法界境。生于法界依正色心。岂非深妙。经中依正。但应色一相。可照三身。依报一尘。即寂光土岂不幽玄。

　　约者。简约也。唯此四字。更无别法。何等简易。又约者。要约也。念佛功成。无事不办。何等要约。尤应守约者。以十六妙观。乃全性成修。全修成性。悟心上士。乃克行持。初学行人。无由凑泊故。

　　举名兼众德者。由名召体。体外无名。体具众德。则名亦兼众德。故一称名。即称佛众德也。

　　专持统百行者。以一心持名。万缘自舍。即布施行。一心持名。三业自净。即持戒行等。

　　注。

　　幽显圣凡者。幽指三途。显指人天。圣指三乘。凡指六道。茫无畔岸者。以心无尽。故愿无尽也。

　　初心靡及者。妙宗钞云。观虽深妙。本被初心。若能进功。何忧不就。而大师如此说者。盖有二义。一者。以今正建立持名法门故。二者。初心亦甚不同。有具足圆解之初心。乃至有茫然未识之初心故。

　　守约谓修身。施博谓天下平。

　　但得见弥陀者。永明四料简云。无禅无净土。铁床并铁磨。万劫与千生。没个人依怙。有禅有净土。犹如带角虎。现世为人师。将来作佛祖。有禅无净土。十人九错路。阴境若现前。瞥尔随他去。无禅有净土。万修万人去。但得见弥陀。何愁不开悟。

　　先务之急者。孟子云。知者。无不知也。当务之为急。尧舜之知。而不遍物急先务也。

　　观虽十六。言佛便周者。十六观经。题曰观无量寿佛经者。以十六观法。不出依正主伴。佛是正报。举正足以摄依。日。地。行树。宝池等。无不摄故。佛是化主。举主足以摄伴。观音。势至。乃至九品往生。无不摄故。

　　佛虽至极。唯心即是者。佛虽万德果人。实不离当人现今一念。以心外觅佛。即邪魔故。

　　至简至易者。一心执持。至简而不繁。至易而不难。此守约也。

　　万法唯心者。古云。三界唯心。万法唯识。又云。应观法界性。一切唯心造。心清净故。何事不办者。既得其本。不愁其末也。下文六句。正释此句之义。

　　运想宛然者。谓三昧既成。想行树则行树明。想宝池则宝池现。想菩萨则菩萨在前。想如来则如来宛尔。以三昧心中随心现相故。

　　举念便登者。解脱长者言。我欲见阿弥陀佛。随意即见。是也。此施博也。

　　大圣悲怜者。天如云。观法理微。众生心杂。杂心修观。观想难成。大圣悲怜。直劝专持名号。

　　弥陀即是全体一心有二义。一者。阿弥陀佛即是全体一心。以佛复本源究竟觉体。故起信云。离念相者。等虚空界。无所不遍。法界一相。即是如来平等法身。夫法界一相。是离念之心体也。而即是如来。则如来岂不是全体一心。二者。阿弥陀佛四字。即是全体一心。此四字在我心中。明明历历。迥然独照。四字之外无我心。我心之外无四字。岂不即是全体一心。又复真念佛者。唯色唯心。唯观唯境。一名一字。无非实相。岂不即是全体一心。

　　心包众德者。以真如体中。具足无漏性功德故。

　　此心不为三际迁流曰常。不为二死逼迫曰乐。具八自在我曰我。离五住污染曰净。本来妙明曰本觉。方始出缠曰始觉。不妄不变曰真如。离过绝非曰佛性。诸佛所得之智曰菩提。诸佛所证之理曰涅槃。

　　四谛者。苦集灭道也。苦为逼迫相。集为招感相。此世间因果也。道为可修相。灭为可证相。此出世间因果也。此四谛通大小乘。有生灭。无生。无量。无作。四教不同。然四谛是境非行。今云行者。举所观之境。显能观之行也。

　　序。

　　万虑咸休。是妄心初息。一心不乱。是正念成就。从兹承专持来。究极根咸休来。

　　注。

　　念念尘劳者。尘者不净。劳者不逸。聚缘内摇。趋外奔逸。是其相也。

　　刹那中有九百生灭者。刹那。时极速也。经云。众生一念。有九十刹那。一刹那中。有九百生灭。

　　生住异灭者。有为四相也。生表此法先非有。灭表此法后是无。异表此法非凝然。住表此法暂有用。

　　分齐头数者。此非彼曰分齐。各有绪曰头数。

　　甲灭乙生者。约彼此说。如贪灭瞋生等。俄去倏返者。约一法说。如才灭复现也。

　　狮子杲日喻正念。百兽与霜喻万虑。

　　出窟潜踪者。狮子出窟时。四足踞地。振尾出声。水性之属。潜没深渊。陆行之类。藏窜孔穴。飞者堕落。诸大香象。奔走失粪。

　　名咸休也。以上是正释。故永明以下是引证。

　　数息者。数息观也。数出入息。从一至十。对治散乱法也。此法通世间出世间禅。如根本禅。多由数息而入。而六妙门。亦先以数息为首。请观音亦必以数息为助也。初心在缘曰觉。细心观察曰观。正是此人数息工夫。但渠工夫既成。更欲增进觉。觉观不休。亦即是病。遂借称名为转治也。但字字分明。亦是觉。句句接续。亦是观。云何即破觉观。盖是以毒攻毒。用兵止兵。毒尽兵消。身心安乐耳。又或此人径就理持。研究之极。顿入无心三昧。亦不可知。此正是一个咸休样子。故取之以为验也。

　　休之又休。即所谓精进更精进。放下又放下也。

　　源本。是万虑之源头根本。近言之。即是融通妄想。以为其本。穷谓浮想消除。于觉明心。如去尘垢。此即是事一心也。远言之。则是罔象虚无。颠倒妄想。以为其本。穷谓倏然隳裂。圆明精心。于中发化。此即是理一心也。事理一心。皆为成就念佛三昧。三昧者梵语。此云正定。亦云正受。离邪名正。离散名定。以一心不乱。不同凡夫之不定。外道之邪定也。不受诸受。名为正受。以一心不乱。无一法当情。名正受也。

　　序。

　　乃知下。是明理一心境界。匪离四句。正说唯心净土也。处处两句。言触处洞然。珍禽两句。言一味平等(细玩注中自见)。

　　跬步涌华者。谓心华灿发。左右逢源。清净光明之体。当处出生也。又心包法界。既妙悟一心。即万亿刹外之莲华。亦不离寸步也。

　　户庭绕树者。谓觉林增长。道树滋荣。长养众善之体。随处发现也。又法界唯心。既妙悟一心。即万亿刹外之行树。亦不出户庭也。

　　弥陀说法者。鹊噪鸦鸣。尽是深谈般若。溪光山色。无非全露遮那也。处处者。即古人所谓。炽然说无间歇也。

　　莲华化生者。从悟而迷。是为胎藏受生。从迷而悟。是为莲华化生也。时时者。即经中所谓。常在于其中。经行及坐卧也。

　　禽鸟指有情。堂院指无情。举此二种。见情与无情。同成正觉也。偕音并彩。正是法平等。无有高下处。

　　注。

　　既得四句明。即此一心。即是净土。何必四句明。不必往生。方成净土。然则四句显唯心境界。无差别相。等同一味也。故曰句总结。

　　印坏文成者。涅槃二十七云。譬如蜡印印泥。印与泥合。印灭文成。以喻凡夫现在阴灭。中有阴生。今借此文。以喻往生行人。此土阴灭。彼国阴生。须知垂终自见坐金莲身。已是彼国生阴故也。成论明极善极恶。俱不经中阴。如䂎矛离手也。

　　序。

　　念空真念者。念即念佛之念。真念即真如体。念到极处。和念脱落。顿离念相。谓之念空。离念相者。等虚空界。法界一相。即是平等法身。故云真念。

　　生入无生者。生即生死之生。无生即无生忍。生本无体。以念为体。起信云。一切诸法。唯依妄念而得住持。今既念空。所谓皮既不存。毛将安附。自然髑髅粉碎。五阴消亡。从有生悟入无生矣。

　　又生即念佛之心。无生谓无生之理。虽念性元生灭。既由有念得入无念。是从生灭顿入无生矣。

　　念佛念心者。既到真念田地。则其念佛已无能所。能念心外。无有佛为我所念。所念佛外。无有心能念于佛。智外无如。如外无智。如智不二。名念佛即是念心也。

　　生彼生此者。既到无生田地。则其净土已无彼此。游神亿刹。实生乎自己心中。孕质九莲。匪逃乎刹那际内。彼即是此。此即是彼。彼此无分。云生彼不离生此也。

　　心佛众生一体者。佛者果德之称。众生秽恶之号。心者灵明之体。念佛未至一心。心不是佛。佛不是生。判然不一。今既念佛即是念心。则反本还源。不见生佛假名。惟一妙明。周遍法界。以即佛之生。念即心之佛。无二相也。

　　中流两岸不居者。苦域是此岸。乐邦是彼岸。非苦非乐是中流。念佛未至一心。中流两岸。截然不同。今既生彼不离生此。则不见彼岸。不见此岸。并不见非彼非此之中流矣。古云。海藏多罗一叶舟。不居两岸不中流。一篙撑出虚空外。惹得春风笑点头。是也。

　　注。

　　念极而空。约修边说。念体本空。约性边说。无念之念。是终日无念。终日念佛也。念实无念。是终日念佛。终日无念也。又此二义。亦乃相须。由念极而空。方知念体本空。工夫不到。不悟本体也。又由念体本空。方得念极而空。本体不空。纵念不空也。

　　达生体不可得者。由心空故。大地平沉。虚空粉碎。推求五阴色心。了不可得也。

　　不生而生者。如以不生为不生。非真不生也。生即不生。是真不生。故永嘉谓。谁无念。谁无生。若实无生无不生等。

　　又生即念念生灭。此生灭妄心。本自虚妄。无有实体。故云体不可得。达者悟心之本空也。既悟心空。则终日念佛。终日无念。生而不生也。终日无念。终日念佛。不生而生也。生而不生。则生元不可得。不生而生。则不生亦不可得。是真无生也。故云以念佛心。入无生忍。

　　三无有别者。谓迷此法有众生名。悟此法有诸佛名。此法诸法中实有心名。然而迷悟本空。中边不立。诸佛众生及心。皆假名也。假名无实。全体即真。故三法相即。无有差别。

　　二边谓有无。中道谓非有非无。亦有亦无。不着不安。正是离四句处。

　　自心是佛是禅者。自心觉照即是佛。自心静虑即是禅。

　　谤自本心者。以净土乃自心之净土故。是谤佛者。以不离自心即是佛故。是自谤其禅者。以不离自心即是禅故。

　　序。

　　此则理之一心者。以一心念佛有事有理。上文所指乃理一心也。

　　全归上智者。以理一心。无方所。无形相。不可凑泊。无容拟议。非宿具般若灵根。单刀直入者。鲜能悟入。

　　通乎事相者。不悟自性弥陀。唯心净土。但以妄念念佛。离此生彼。是则生佛宛然。净秽历然。以我之生。求彼之佛。厌此五浊。欣彼乐邦。与彼理性。全无交涉。此则钝根所行也。

　　序。

　　守愚之辈者。愚亦不能障道。故云人一能之已百之等。而过在守字。乃高推圣境。画地自限之辈。小慧之流者。学般若菩萨。须求大智慧。小慧者狂慧也。偏慧也。非真慧也。又此二人之病。在执着两字。故经云。众生处处着。引之令得出。

　　注。

　　事依理起者。事不自事。因理而事。因自性弥陀。故劝人念弥陀。因唯心净土。故劝人生净土。

　　理得事彰者。理不自彰。由事乃彰。因念弥陀。方显自性弥陀。因求净土。乃悟唯心净土。由是心是佛。方乃是心作佛。因是心作佛。方显自心是佛故。

　　数他宝者。华严云。如人数他宝。自无半钱分等。

　　判然心不是佛者。是口口谈空。步步行有。吃得肉已饱。求寻僧说禅者。

　　是故下伸正意。约理无可念者。以实相理中绝思绝议。举心即错。动念即乖故。

　　念即无念者。以即事即理。即念无念。舍念而求无念。是犹拨波求水。灭器求金。是断灭见。豁达空。非无念本体也。

　　即本智求佛智者。本智即本有之智。不因修得。不由学成。本自具足者。所谓本觉是也。佛智由断惑而显。修证而成。出缠方得者。即所谓始觉是也。本智约理具。佛智约事造也。

　　序。

　　相继。谓一字一字分明。一句一句接续。不虚入品者。谓但能念念接续。无有间断。则已能伏妄。得少分净。可成末品。又或此人夙有灵根。即于此时顿明谛理。随其浅深。或中或上。俱不可知。故曰不虚。

　　明谓于自本心忽然契合。即所谓一发一切发也。

　　反受祸者。谓若是修行人。则堕邪外。若凡夫外道。则福尽受轮。若口口谈空。步步行有者。则径堕三途。无有休息。故云受祸。

　　注。

　　着事而信不切者。如今世人。口念弥陀。心驰五欲。空谈净土。系念娑婆也。

　　成就净身者。谓三业毫无污染。即所谓纯清绝点。一条白练也。永明云。求净土者。纵饶未明道眼。也须成就净身。

　　心实了明。谓三智一心中得。已登初地。入无生忍。于自本心有大开悟者。

　　不正之谓狂。狂慧者。虽有智慧。非真慧也。有从学问得者。有从工夫得者。有从邪师得者。种种不同。驰骋者。大率谓十方诸佛一口吞尽。何处更觅弥陀。十方世界彻底掀翻。何方别求净土。再说念佛求生。早是钵盂安柄。头上加头也。

　　不明之谓顽。顽虚者。虽着空理。非真空也。如痴人口口谈空。凡夫四无色定。外道无想。以及非非想阴境空魔。乃至圆虚无心。种种不一。耽著者。大率坚守执着。一向入空。各各自谓成无上道也。

　　轻谈。谓形于口。蔑视。谓存于心。

　　不咎钝人。反抑利者。谓着事钝根。不知理性。应当呵责。开其慧性。破其愚蒙。使由事入理可也。何乃舍彼愚夫。反抑利者。盖以钝人自知不如。斤斤自守。无骄无恃。无过无非。利者不然。故抑之也。

　　画虎弗就者。马援戒子云。龙伯高敦厚周慎。杜季良豪侠好义。效伯高不得。犹为谨敕之士。所谓刻鹄不成尚类骛者也。效季良不得。陷为天下轻薄子。所谓画虎不成反类狗者也。

　　序。

　　遂使垂手徒勤者。弥陀慈父。终日垂金色臂。接引念佛众生。众生不肯念佛。是垂手徒勤。弥陀终日。望众生求生净土。如慈母倚门望子。众生不肯念佛。是倚门空望。若约理观者。手表提携之悲。目表照了之智。同体之悲。不离众生。为垂手深渊。自然之智。遍在六趣。为倚门望子。徒勤空望。是真如内熏无明。而无明全不顾真如也。

　　今生多生。一误百误者。今生遇此殊胜法门。如久客他乡。乍闻家信。应当勇猛精进。求愿往生。而乃悠悠扬扬。漠然不顾。岂非大误。又不唯今生之误。今生以及多生。一误而成百误也。古云。狭路相逢如不荐。者回要见定还难。是也。

　　注。

　　凡厥有心。定当作佛者。圭峰云。顷以道非常道。诸行无常。今知心是佛心。定当作佛。故佛教持名。非教念他佛也。乃念我自心。非教成彼佛也。乃成我自佛耳。

　　序。

　　末法对正像言。正者。证也。以现量智。证实相理初一千年。有教行理果。故曰正也。像者。似也。以比量智。依稀见道。仿佛不真。第二千年。有教行理。而无果证。故曰像也。末法则空腾似量。唯尚斗争。徒有教理而无行果。故曰末也。

　　四教各有内外凡。若乃未通四教。博地凡愚。名下凡也。

　　陬者。偏隅也。穷极也。此方在阎浮之极东。故名震旦国。

　　大师一生自居学地。不敢以先辈自处。故称晚学罔通玄理。谓未能实契妙心。空谈。即依通禅客。文字学人。听其言也。超贤圣之前。稽其行也。落凡庸之后。素鄙。谓平素自鄙。

　　注。

　　自量二字极佳。圣之所以成圣。贤之所以益贤也。生之不时者。不生正像。去圣时遥也。报之不胜者。非圣贤应迹。是业系凡夫也。见之不广者。不生中华佛国。亲炙多贤广其闻见也。智之不深者。非为耆师宿德。久修道行。智慧深远也。

　　序。

　　斯经赞扬极乐。劝生极乐。故望乐国为家乡。斯经指示弥陀。劝念弥陀。故仰慈尊如怙恃。千生流浪。不知何处是我家乡。万劫逃亡。未识何人是我父母。斯经指出。敢不悬望而企仰耶。

　　注。

　　既揣钝根者。为人不可不自揣。自揣若果利根。则丈夫自有冲霄志。不向如来行处行。今既钝根。必须师古。师古二字出尚书。谓后觉者。必效先觉之所为也。

　　寂灭净土下。实就理说。但飘泊思归。亦可双约事理。寂灭净土。即常寂光土也。此乃当人故乡田地。是安我法身。立我慧命处。舍离飘泊者。迷自本心。随逐六尘也。约事。则是不愿往生。贪恋此土。思归一念。是念念称理。而观大事未明。如丧考妣也。约事。则是常忆常念。字字分明。句句接续。行住坐卧。唯此一念。无第二念也。古云。身虽未到莲华土。先送心归极乐天。又云。西方胜友待多时。收拾身心早归去。是也。

　　佛以大慈下。双约事理。约事。则四十八愿。广度有情。是接引众生。此方念佛。彼土标名。是怀我以圣胎。水鸟树林。咸宣妙法。是饲我以法乳。佛慈加被。身心精进。不退菩提。是荷其恩力。而得成立也。约理。则自性弥陀。念念不离。是慈悲接引。真如本觉。内熏无明。是怀我以圣胎。复作境界之性。引发现行。是饲我以法乳。折旋俯仰。穿衣吃饭。不离者个。是荷其恩力。而得成立也。古云。野老负薪归。村妇连宵织。看他家事忙。且道凭谁力。问翁翁不知。问渠渠不识。嗟哉今古人。几个知恩德。是也。

　　劬劳之德者。诗云。哀哀父母。生我劬劳。欲报之恩。昊天罔极。螟蛉异姓者。诗云。螟蛉有子。蜾螺负之。教诲尔子。式谷似之。

　　怀慕终身者。书云。人少则慕父母。知好色则慕少艾。大孝终身慕父母。左右无方者。礼记檀弓篇云。事亲有隐而无犯。左右就养无方。

　　定省不违者。礼记曲礼上篇。凡为人子者。冬温而夏清。昏定而晨省。此三句。约理。则念念回光反照。随顺真如。约事。则从生至老。行住坐卧。夙兴夜寐。一句弥陀无间断也。

　　序。

　　心是大师普心。道是佛法大道。鲜见其全者。古来非无妙疏。但于断简残编。略见一二。鲜见全文也。数解仅行者。惟海东疏。越溪解。大佑略解而已。

　　总收部类者。此经与大弥陀经为同部。与十六观。鼓音王。后出弥陀偈经为同类。部者部书。其文虽不同。而同一行门。是一部书也。类者流类。为行虽不同。而同归净土。是一流类也。

　　一行者。文殊般若会。云何名一行三昧。佛言法界一相。系缘法界。是名一行三昧。修是三昧者。不取相貌。系心一佛。专称名字。随彼方所。端身正向。于一佛念念相续。即一念中能见过去未来诸佛等。

　　会归玄旨者。以净土一门。会归华严十玄妙旨。如后分圆中所明。

　　贯穿诸门者。以念佛一门。贯穿一代时教诸行法门。如后释一心不乱处所明。

　　销归自己。即如后文。节节称理之谈。是也。回向菩提。即如下文。同证寂光无上果。是也。

　　注。

　　不可思议。不出依正因果。依则同居即寂光。正则应化即法身。因则七日便得功成。果则一生便即不退。何可思议。

　　肌肤在表。所入不深者。初祖欲返天竺。命门人曰。汝等尽言所得。道付对曰。如我所见。不执文字。不离文字。而为道用。祖曰。汝得我皮。尼总持曰。我今所解。如庆喜见阿閦佛国。一见更不再见。祖曰。汝得我肉。道育曰。四大本空。五阴非有。而我见处。无一法可得。祖曰。汝得吾骨。最后慧可礼拜。依位而立。祖曰。汝得我髓。今言肤者。谓所见甚浅也。

　　尧舜尚竭心思者。书云。尧舜之道。不以仁政。不能平治天下。又曰。既竭心思焉。继之以不忍人之政。而仁覆天下矣。

　　性海为宗者。华严四分。五周。六相。十玄。四种法界。二十重华藏。及无量香水海。皆从一心流出。故以性海为宗也。

　　世出世间。不出心外者。世间染法。出世净法。染净虽殊。不离自心。以离心无六道。离心无三乘故。

　　净土依正。皆是本觉者。依即宝池行树等。正即佛及菩萨三辈九品等。如后文所明。宝池即自性之汪洋冲融。行树即自性之出生众善。声闻即自性真。菩萨即自性俗。佛即自性中等。又复一念具足三千。而三千中。生阴二千为正。国土一千属依。国土依正既居一心。一心岂分能所。故曰一一皆是。

　　器器唯金。是全妄全真义。流流入海。是会妄归真义。

　　无不从此法界流。无不还归此法界者。法界谓一真法界。即起信心真如门。流有流出义。谓从平等法界。一念不觉。流出三细六粗种种境界。还有还转义。谓若离心念。则无一切境界之相。而一切境界全是妙明。

　　鬼神与通者。管子云。思之思之。又重思之。思之不得。鬼神其将通之。非鬼神之与通。乃精诚之极也。

　　序。

　　偈中初八句。是先皈命。次八句。是正请加。初中又二。初四句。就本经三宝。后四句。指无尽三宝。次中有三。初二句。先出请加所以。中三句。是正求加被。后三句。是回向菩提。

　　娑婆。此云堪忍。佛具三缘慈名大慈。此经声闻众中舍利为首。菩萨众中文殊为首。故特标出。

　　二土句。是横遍一切处。过去句。是竖遍一切时。如来清净心者。如来从实相般若流出文字般若。故此经即是如来清净心。寂光无上果者。四十一位法身大士。皆证寂光而非无上。唯妙觉一位。乃为无上果也。

　　注。

　　归投者。如鸟投林。如客投主。如贫人投大家。

　　总摄六根者。六根是别。身命是总。

　　还归一心者。元依一精明。分成六和合。今返六和合。还归一精明也孺子封侯者。陈平微时。为里社分肉甚均。社老称孺子善宰。平曰。使平得宰天下亦如是肉矣。孺子遂以此知名。后魏无知荐于高帝。封功臣时。封陈平为曲逆侯。平曰。臣非魏无知。无由得进。帝曰。若子可谓不背本矣。

　　临终先供释迦者。刘遗民临终见佛。乃焚香谢云。若非释迦如来赞扬净土。焉有今日事。拜谢已。乃随佛往生。

　　现生接引者。不现身语。冥冥加被。精心阴速。发彼神识也。

　　临终接引者。现身语意。摄其神识。归于净土也。

　　希有者。如隋珠下璞。世所希有。今佛则如优昙华时一现耳。法则如来因中舍身而求半偈。僧则天帝尚发愿为末法比丘。岂非以希有之故。

　　离垢者。如美玉无瑕。精金出矿。今佛破五住污染。法称离欲。僧离世染也。

　　势力者。如钱可通神。能使亡者续。死者生。势力也。今三宝能降伏诸魔。制诸外道。何等势力。

　　庄严者。如璎珞严身。七宝严土。庄严也。今三宝现微妙身。成微妙土。说微妙法。化微妙众。何等庄严。

　　最胜者。世间胜妙无过七宝。今佛称两足尊。法称离欲尊。僧称众中尊。是最胜也。

　　不改者。精金百炼。愈新愈妙。今佛则法身常住。无有变异。法则火不能焚。水不能漂。僧则逢魔不退。遇难转坚。是不改也。

　　事理同别者。住持三宝为事。一体三宝为理。佛不是法等为别。又佛有三身四教。法有教行理果。僧有十圣三贤。四果四向。皆别也。同体三宝为同。内自约理外他约事。

　　著述皆皈三宝者。示学有所宗。不敢自用自专也。

　　用蠡测海者。东方朔客难云。以管窥天。以蠡测海。以挺撞钟。岂能通其条贯。考其浅深。发其音声哉。

　　如来真净土者。上三土未为真。而寂光乃为真。然寂光亦有净秽不同。四十一位法身所居为秽土。唯佛一人所居为净土。今曰如来真净土。则是常寂光净土也。名之为真者。妙宗云。诸佛如来所游居处。真常究竟极为净土。是也。

　　寂照不二者。谓寂而常照。照而常寂。即寂即照。即照即寂。

　　名常寂光者。常即法身。寂即解脱。光即般若。是三点不纵横并别。名秘密藏。诸佛住处。无量甚深法性也。

　　圆满大觉者。离迷曰觉。离小曰大。离因曰圆满。

　　更无过者。天台云。无上士者。如十五夜月。圆满具足。众星中王。最上最胜。威德特尊。更无过者。是也。

　　一切种智者。究尽诸法实相。边际智满。种觉顿圆也。

　　经云下。是防伏难。恐有人问。才得往生。何乃便证无上果。故云云也。

　　开章。

　　教起所因者。圣人言不虚发。动必有由。非无因缘而宣斯典。故首之以起教因缘。佛教虽广。不出三藏十二部。未委此经何所摄属。故受之以藏教等摄。已知此经三藏之中修多罗摄。五教之中属终顿圆。未知顿圆之义深浅广狭。故受之以义理深广。既知义理包博冲深。未审此经被何根器。故受之以所被阶品。已知此经被机普遍。未知能诠何为体性。故受之以能诠体性。已知能诠之体如是该罗。未审所宗尊崇何义。故受之以宗趣旨归。已知此经旨趣冲玄。未审当部等类为有几种。故受之以部类差别。已知部类详略同别。未委译自何时。凡有几译。以至注释持诵有何灵验。故受之以译释诵持大旨。既陈随文解释。先明总题。使知纲领。故受之总释名题。总义虽知。别文难晓。从如是我闻至终。为何等文。是何等义。使沉隐之义彰于翰墨。故受之以别解文义也。

　　注。

　　五重玄义者。乃能召之名。所诠之体。会体之宗。宗所成用。上四教相。如天台教。今贤首。则有十门差别。大同小异。

　　稍有详略者。此详彼略也。此中释名。即天台名。此中能诠体性。即天台体。宗趣旨归。即天台宗。所被阶品。即天台用。余五即天台教相也。

　　章。

　　先明总者。总括一代时教也。一大事因缘者。非三非五为一。称体而周曰大。出世仪则曰事。众生本具为因。诸佛指示为缘。

　　开示悟入佛知见者。三智圆显曰佛知。五眼圆明曰佛见。诸佛知见。众生本具。住行向地。为开示悟入。开者。如开千年宝藏。示者。一一指陈。悟者。豁然晓了。入者。和身一倒也。

　　念佛心。即最初事理二持之心。入佛知见。乃最后寂光无上果。即此事理二持。皆从有念而起。念之既久。根尘自空。诸念自落。若复精进不已。和念佛之念亦复脱落。顿入无心三昧。自然五阴俱销。圆明发化。如是乃超十信。十住。十行。十回向。四加行心。菩萨所行金刚十地。等觉圆明。入于如来妙庄严海。圆满菩提。归无所得。是之谓入佛知见也。

　　注。

　　本欲度生成佛者。法华云。佛自住大乘。如其所得法。定慧力庄严。以此度众生。若以小乘化。乃至于一人。我则堕悭贪。此事为不可。

　　不得已权说三乘者。法华云。我所得智慧。微妙最第一。众生诸根钝。云何而可度。寻念过去佛。所行方便力。我今所得道。亦应说三乘。

　　后至机熟会三归一者。法华云。十方佛土中。唯有一乘法。无二亦无三。除佛方便说。唯此一事实。余二则非真。终不以小乘。济度于众生。

　　方酬本意者。法华云。我本立誓愿。欲令一切众。如我等无异。如我昔所愿。今者已满足。

　　种种法门浅深不一者。如阿含保证。方等弹呵。般若淘汰等。何须遍历三乘者。如前越三祇于一念。齐诸圣于片言等。

　　章。

　　悯念末法者。末法则去圣时遥。圣贤隐伏。邪法炽盛之时。最可悯故。

　　出胜方便者。众生有恒沙烦恼。佛说恒沙法门。皆方便也。唯此法门。方便中之方便。故曰胜方便。

　　激扬生死凡夫者。凡夫出生入死。旷劫沉沦。不知生死可厌。涅槃可欣。如法华经云。不识苦尽道。不知求解脱故。

　　化导二乘者。二乘。但证遍空。不悟法性。沈空滞寂。中止化城。不信有他方净土故。

　　勉进初心者。初发心菩萨。欲于娑婆世界。救度众生。忍力未充。自他俱溺。有何利益。必须求生净土。亲见弥陀。得忍方可还来故。

　　尽摄利钝者。教小。则不被大根。教大。则下根绝分。今则上自菩萨。下及悠悠凡夫。无机不接故。

　　护持多障者。此土业风浩大。尘境粗强。难于修进。今则念佛众生。佛常住顶。永无魔事故。

　　的指有念心者。有念。即念佛之心。无念。即真如之体。一切法门。无非教人离念。归于真如。今此法门。不必舍念。得入无念故。

　　实悟无生者。法本无生。众生迷昧。于无生中。妄见生灭。受大苦恼。纵欲灭生归无。其生转炽。今乃巧示往生。实悟无生故。

　　悟无生有二。或于此土。理一心成。即悟无生。或往生之后。见佛闻法。乃悟无生。

　　径中之径者。念佛。已是修行径路。而持名念佛。但以四字洪名。直登不退。事不繁。而功极大。故为径中之径。

　　注。

　　念入无念者。念体本空。因妄故有。今以妄息妄。如以毒攻毒。病愈体平。妄穷真露故。

　　生得无生者。生无有体。以念为体。念不空。则生不空。念空。则生空故。

　　章。

　　为作津梁者。津济度处。梁桥也。以一句弥陀。运此岸众生。置于彼岸。是为作津梁也。

　　佛成道下。虽文有三转说大悲有三。而正意重在末法。观题中末法二字可知。

　　注。

　　二万岁时即入劫浊者。以二万岁前烦恼轻微邪见薄少。人天众盛。三恶道稀。寿命久长。时犹未浊故。

　　释迦出时人寿百岁者。于住劫中。今当第九辘轳小劫。有四佛出。劫初八万岁。减至六万岁。拘留孙佛出。减至四万岁。拘那含佛出。减至二万岁。迦叶佛出。减至百岁。释迦佛出。减至三十岁。小三灾即起。至于十岁。减之极也。又过百年增一岁。增至八万四千岁。金轮王出世。增之极也。过是以后。第十小劫。又过百年减一岁。减至八万岁时。弥勒下生。此后复有九百九十五佛。相继而出。尽二十小劫满。大三灾起。坏世界也。

　　经道灭尽者。始自首楞严经。般舟三昧经。终至十二分教。悉皆灭尽。独留阿弥陀经。住世百年。最后方灭也。

　　法灭时袈裟自然变白。藏经自然无字。十六罗汉。尽收世间一切经法。贮于铜塔。绕塔经行。叹言。释迦法灭。然后此塔。沉至金刚际。则世界法灭也。

　　滔天之际。大夜方沈者。喻众生烦恼日深。无明日厚。古云痴云叆叇性天昏。识火交煎心鼎沸。是也。

　　章。

　　入道多门者。如楞严。二十五人。各说圆通方便。净名。三十二士。共谈不二法门等。

　　不值佛世。谓释迦已过。慈氏未来。得常见佛有三义。一临终之际。佛来接引。二已生之后。常见弥陀。三禅观之中。得睹圣相。

　　不断惑方便者。如小乘必断尽见思。方出三界。大乘人直至命根断尽。业识枯干。始出生死。故云毫厘系念。三途业因。瞥尔情生。万劫羁锁。今此念佛。但能伏妄。即得往生故。

　　不修余行方便者。如布施。必须三轮空寂。持戒。则不缺不破。乃至随定具足。方曰波罗蜜。诚非易修也。今兹念佛。不出一心。万行具足故。

　　得疾解脱方便者。依余法修。千生炼性。百劫调心。方得解脱。禅门虽云一生了道。亦乃多劫熏修。如永嘉云。吾早曾经多劫修。不是等闲生诳惑。是也。今兹念佛。但称念弥陀。疾登彼岸故。

　　注。

　　法门者。轨生物解曰法。圣智通游曰门。

　　道体幽𢆯者。道无形相。无方所。不可凑泊。无容拟议。论语云。仰之弥高。钻之弥坚。瞻之在前。忽焉在后。是也。

　　从门始入者。楞严云。忽蒙天王赐与华屋。要因门入。论语云。不得其门而入。不见宗庙之美。百官之富。

　　权巧接引令得入门者。此门遍一切处。头头可入。法法堪归。古云。处处绿杨堪系马。家家有路透长安。其如众生不知。处处逢渠。头头错过也。

　　崎岖难行者。如前浩博难持。幽深罔措等。

　　纡回难到者。如僧祇积行。旷劫勤修等。

　　韦提遍观愿生极乐者。世尊从顶放光。照十方界。复收宝光。结为金台。其中普现十方佛土。令韦提遍观。韦提独愿生于极乐也。

　　真如三昧。有正观。有方便。正观。即法界一相。一切诸法。平等无二。方便者。谓推求五阴色之与心。终不可得。若能观察知心无念。即得随顺入真如门故。

　　二门止观者。止。谓止一切境界相。有离境。除心。二法。观。谓分别因缘生灭相。有法相。大悲。大愿。精进。四行。

　　是法。指修行五门。谓一施。二戒。三忍。四精进。五止观也。

　　初学是法者。指不定聚众生。修信未满者。

　　其心怯弱。是内心既劣。娑婆不常值佛。是外缺胜缘。故信行难成。将欲退也。

　　信心有四种。一者信根本。所谓乐念真如法故。二者信佛有无量功德。常念亲近供养恭敬。发起善根。愿求一切智故。三者信法有大利益。常念修行诸波罗蜜故。四者信僧能正修行。自利利他。常乐亲近诸菩萨众。求学如实行故。

　　就者。成就。即信成就发心也。论云。信成就发心者。发何等心。略说三种。一者直心。正念真如法故。二者深心。乐习一切诸善行故。三者大悲心。欲拔一切众生苦故。

　　难者。谓修行信心。经一万劫。方得成就故。

　　终无有退。约有三种。一如莲花未开时。信行未满。未名不退。但以处无退缘。故称不退。二信位满足以去。华开见佛。入十住位。得少分见法身。住正定位也。三者三贤位满。入初地以去。证遍满法身。生无边佛土。如佛记龙树等。住初地。生净土也。

　　此经则七日二句。是引本经为证。而四段文中皆引本经为证者。明分此四种。非臆见也。

　　直至惑尽始得出离者。思惑不尽。不出三界。尘沙不尽。不出二乘界。无明不尽。不出菩萨界。

　　带惑往生者。观经上上品生者。断无明惑。中上品生者。断见思惑。乃至中下品生者。始断见惑。若下辈三品。则全未断惑。但稍能伏妄。成就净身。即生彼国。故云带惑往生也。

　　六度万行。有大小乘事理不同。而理中。又复深浅。如天台四教所明。

　　不出一心万行具足者。此一心亦分事理。若理一心具足万行。自不必说。即事一心。虽未入理。而于藏教事六度。事万行。亦可云具足也。

　　智论中罪即是障。以罪能障道。故复云障也。此念佛乃得灭者。彼佛有不思议威神力故。不思议大愿力故。故此念阿弥陀。即大般若。如人从地倒。还从地起也。此疾得解脱之一证。

　　十住断结经中。死此生彼。皆因欲故。西方无欲。故顿超生死。此疾得解脱之二证。

　　起精进力听此法门者。听法有三。耳听。心听。及于神听。下士耳听。如风过耳。中士心听。颇能解义。上士神听。深悟实相。今言精进听法。是不以缘心听法。以神听也。

　　蚁山风水者。莲宗宝鉴云。余门学道。如蚁子上于高山。念佛往生。似风帆扬于顺水。

　　章。

　　激扬生死凡夫者。生而死。死而生。万劫千生。无有穷已。故名生死凡夫。激者。激励。令人起厌。扬者。鼓扬。令人起忻。

　　沉迷自性者。迷者。昏迷。沈者。迷之极也。自性。即注中平等法门。由最初一念无明。生起六粗三细。遂性心失真。颠倒行事。轮回是中。自取流转也。

　　示苦乐两土者。谓乐邦之与苦域。金宝之与泥沙。胎狱之望华池。棘林之比琼树。诚由心分垢净。见两土之升沈也。

　　开折摄二门者。众生耽恋娑婆。佛则极言娑婆之苦以折伏之。众生罔知净土。佛则极言净土之乐以摄受之。是于念佛一法。具折摄二门也。

　　胜心。谓勇猛心。精进心。净业所以不得成就皆由悠悠扬扬。心不猛利耳。果能一日用力。发大勇猛。发大精进。工夫无不成就。故云胜心既发。净业斯成。

　　注。

　　迷心逐境者。不知心之本空。从始洎终。念念生灭。是谓迷心。不识境之本寂。随逐六尘。对境造业。是谓逐境。

　　田蛙井鲋者。庄子云。田蛙不可语于海者。拘于墟也。易经井卦爻辞云。井谷射鲋。

　　于事何济者。谓若是大鹏金翅。搏风九万。水激三千者。可责以冲霄。田蛙井鲋。责之何益。若是上根利智。心游域外。足蹈大方者。可教直悟自心。生死凡夫。教之何用。

　　得无生忍者。无生。指法性而言。无少法生。无少法灭。故曰无生。忍者。指始觉智言。以始觉智。契法性理。心中了了。吐露不出。如忍事人。非怀非出。名无生忍也。

　　章。

　　二乘执空者。二乘人单修正观者。但念空无相无作。兼修助观者。多由四空以入灭尽。故皆执空。又复声闻人。多于四谛中。居灭已休。更不前进。成缠空种。缘觉人多于觉明中。即立涅槃。而不前进。生不化种。故多执空不修净土者。自谓已得涅槃故。又复厌离有为故。

　　乍得我空者。空有四种。一人空。二法空。三空空。四空空亦空。今但初得人空也。

　　即生耽滞者。谓沈空滞寂。堕无为坑。饮三昧酒也。

　　净佛国土教化众生者净名经云。菩萨取于净国。皆为饶益诸众生故。宝积。当知直心是菩萨净土。菩萨成佛时。不谄众生来生其国。深心是菩萨净土。菩萨成佛时。具足功德众生来生其国。乃至六度万行等。

　　心不喜乐者。向由著有。故受轮回。今得人空。轮回乍息。味着偏空涅槃之乐。闻说菩萨广行万行。净土化生。自然不生一念好乐之心也。

　　注。

　　但悟蕴中无我不知蕴亦是空者。空有二。一我空。谓无我。人。众生。寿者。此是二乘所证。二法空。谓无色受想行识。此是菩萨所证。今文蕴中无我。是我空也。蕴亦是空。是法空也。小乘观身不净。观受是苦。观心无常。观法无我。故悟蕴中无我。若照见五蕴皆空。则是大菩萨境界。故彼不知。

　　亦是空者。以五阴法。自性不生。则无有灭。本来涅槃故。

　　如诸下。引华严为证。

　　古谓下。引古语为证。

　　无他佛之说者。小乘但知有释迦。不知十方诸佛。此句影略大教。有他方诸佛。

　　有刹海之谈者。如华藏世界品。有十不可说佛刹微尘数世界种。一一世界种。有二十重无尽世界。此句影略小乘。唯知有娑婆。

　　诸佛菩萨。具三缘悲。四种智。涅槃五行。无作四宏。故为广大无尽。

　　心即境。故不碍境。境即心。故不碍心。

　　楞严云。见与见缘。并所想相。如虚空花。本无所有。故云本性自空。一切诸法。不出色心二种。今众生。是色法。度生。是心法。既一切自空。岂非终日度生。终日无度。

　　乃知二字。直贯至终日无度。中有两节。诸佛菩萨四句。应上文净土化生。心不喜乐。心不碍境六句。应上文执境为有。唯欲避境趋寂。大率小乘病根。只在但悟蕴中无我。不知蕴亦是空两句。以但悟蕴中无我。故唯知所证为极。不复知有大乘妙用。闻净土化生。自心不喜乐也。今日回心。乃知大乘妙用。如是广大。如是无尽尔。以不知蕴亦是空。故不知一切浮尘幻化。当处出生。随处灭尽。遂执境为有。唯欲避境趋寂也。今日回心。乃知本不相碍。当体全空。度而无度耳。

　　章。

　　初心菩萨有四教不同。藏通两教菩萨。乃至别教初地以前。圆教初住以前皆是。何以故。观经上上品方登初地。此初地者。圆初住也。则此初心菩萨。是别圆地住以前皆是自可想见。又复起信论。十信位人。惧信心难就。当求生净土。及信心成就。而为信成发心。乃是三心圆发。正是圆教初住。则此初心菩萨。是别圆地住以前皆是。更可想见。别圆既如此。藏通益可知。

　　大心虽建者。初发心菩萨。上求佛果。下化众生。不同二乘。不求佛道。不教众生故。

　　胜忍未成者。胜忍。无生法忍也。初心菩萨。烦恼未除。无明未破。未证无生理故。

　　正定聚。指极乐世界说。以彼土人。皆有定力。不退转故。若论断惑。则信成就发心者。方名入正定聚。彼土唯上品上生者是也。

　　忍证无生句。是倒语法。以法忍有三种。一者音响忍。二者柔顺忍。三者无生忍。今谓所证之忍。乃是无生也。

　　且夫六心下。谓若不求生净土。便欲苦海度生。则有舍利等之覆辙可鉴也。

　　自足者。初心菩萨。必各有所得。往往就所得处。自生满足。即如圆人十信满心。尚有顶堕之病。是知自足两字是初心病根。故此特为指出。

　　注。

　　注中三引智论文字。自具缚凡夫(至)由此堕落为第一段。是总证勉进全文之意。自又喻二人救溺(至)如得船者为第二段。是别证正文乘大愿船二句。自又云譬如婴儿(至)救度众生为第三段。是别证正文弱羽缠枝二句。

　　具缚缚字。是内为烦恼所缚。声色所缚缚字。是外为六尘所缚。

　　未得忍力声色所缚者。得忍菩萨。视色如盲。闻声如聋。所谓百花丛里过。一物不沾裳。庞公云。但自无心于万物。何妨万物常围绕。铁牛不怕师子吼。恰似木人看花鸟。今不然也。

　　凡夫无力下。当双合二喻。谓若离弥陀。或堕三途坑井。或渴法乳而亡。又若近弥陀。依净土之树枝。成无生之翅翮。方能飞三界之空。自在无碍也。

　　已证六住者。别教七住。方名不退。今止证第六。故尚有退缘。

　　因逢乞眼者。身子因中发大乘心。因天帝化作婆罗门。为之乞眼。身子与之。婆罗门即弃地践踏。由是退失大心。

　　睹相获益者。华严云。大威光太子。睹波罗蜜善眼如来成正觉。获十种益。首自念佛三昧。名无边海藏门。终至得智光明。名一切佛法清净藏。以世人观德人之容尚能意消。况见佛妙相。宁不得益也。

　　良由下。是明以念佛为父。盖有二义。一方便义。二亲种义。方便者。净名云。智度菩萨母。方便以为父。而今即以妙心缘历名号。正是最胜方便。故为父也。亲种者。亲传真种。而今即念彼佛。成我自佛。即念本佛。成今始佛。正是亲传真种。故为父也。

　　即真涉事者。念体本空。则念处即真。不妨念佛。则不碍涉事。即真而不涉事。是理非方便。涉事而不即真。是有为之法。与无为隔。亦非方便。今即真而复涉于事。是名方便也。又复真谓真理。事谓念佛。即真涉事者。谓虽即观理。而历念佛事也。此于附法托事从行。三种观中。正是从行历事观理也。

　　能以清净妙行庄严佛土者。知空不着空。是名为真空。净名云。虽知诸佛国及与众生空。而常修净土。教化于众生。此证七地念佛往生也。

　　了知佛法皆唯心量者。悟一切法。皆自心现量也。得随顺忍者。唯心妙理。随顺忍可。此三贤位。比观相应。或入初地。则现观相应矣。龙树初地往生者。佛云。南天竺国中。大名德比丘。厥号为龙树。能破有无宗。世间中显我。无上大乘法。得初欢喜地。往生安乐刹。摩差末得忍往生者。菩萨生地经云。时摩差末得不起法忍。五百清信士女。皆得不退转地。寿终俱生无量寿佛国。已上证三贤初地往生也。

　　至如文殊普贤等。则等觉菩萨。亦欲往生。如华严偈中说。

　　了达自心无不化往者。论云。若观彼佛真如法身。常勤修习。毕竟得生入正定故。

　　汝若悟心万牛莫挽者。悟心之士。知净土唯心。生净土者。非生净土。生自己心中也。

　　虽曰了明去佛尚远者。古云。顿悟虽同佛。多生习气深。风停波尚涌。理现念犹侵。又云。识冰是水。犹赖汤气以消镕。悟妄即真。尚依佛慧而熏炼也。

　　注。

　　杜视绝听者。清凉云。高不可仰。积行菩萨曝腮鳞于龙门。深不可窥。上德声闻杜视听于嘉会。今释曝腮者。如禹门三级。鱼跃不过者。曝腮而还也。

　　常法即是依律定罪毋扰乱其心者。谓当直谈罪性本空。不在内外中间等也。

　　拟之萤光者。证道歌云。有二比丘犯淫杀。波离萤光增罪结。维摩大士顿除疑。犹如赫日消霜雪。是也。

　　不净数息者。舍利弗教弟子。一修不净观。一修数息观。久之。皆不成。心欲返道。往见世尊。世尊问二人在家何业。修数息者曰。守坟墓。修不净者曰。冶金器。世尊乃令二人易观修之。不久皆证道果。

　　三心。即观经所云。一者至诚心。二者深心。三者回向发愿心。圆者圆顿。无次第故。又圆融。无彼此故。又圆满。无缺少故。此是圆人。就圆融三法而发心也。当知发此三心是因。是未生净土时事。是圆十信位中事。直入无生是果。是已生净土时事。是证圆初住时事。三心圆发直入无生者。谓但能三心圆发者。生净土时即直入无生也。

　　十念旧有两释。一谓但至心称念十声。即为十念。一谓不论句数。但尽一口气为一念。尽十气为十念。又有临终始十念者。如张善和是也。有一生行十念者。如智仙法师是也。成功亦可分事理说。如但得信力成就。稍能伏妄。是事成功。若根器大利。观力成就。疾能破妄。是理成功。大率即此一行。随其根器。随其用心。可分九品也。又当知此句是因。下句亦生彼国方是果。又复当知。此等十念成功者。皆因夙世有大善根。或今现生素习禅观。故一时用力。顿斩尘劳。若根器稍劣。素无质地者。不可图此侥幸。而废专持名号也。

　　五欲三毒。无量烦恼。是钝使。偏乘外道。一切见病。是利使。但偏乘已断见惑者。则不名使。而亦是病。如楞严生缠空种。与不化圆种。岂不是见病耶。

　　大生广生者。易经系辞云。夫干。其静也专。其动也直。是以大生焉。夫坤。其静也翕。其动也辟。是以广生焉。

　　章。

　　正念分明。即后文事理二持。大率根钝者。闻佛名号。常忆常念。以心缘历。字字分明。前句后句。相续不断。行住坐卧。唯此一念。无第二念。是为正念分明。根利者。闻佛名号。不惟忆念。即念反观。体察究审鞫其根源。体究之极。于自本心忽然契合。是为正念分明。此正念分明。正是不亏正见。正是愿力威神。正是大光明中。正是直至道场。谁能娆者。

　　宝镜遁妖。可将王度事说。王度。将宝镜悬树。树即为雷所击。大蛇死于树下。又复以镜照一女子。女子即乞藏镜。愿得一醉而死。醉后卧床。乃一死狐。

　　注。

　　禅是禅定。观是观想。今合言禅观。乃举一切三昧之总名也。若分言之。则禅有世间禅。出世间禅。出世间上上禅。观有析空观。体空观。次第三观。一心三观等。阴是五阴。魔谓魔罗。此云杀者。能杀行人法身慧命故。此阴魔若如楞严所说。不出天魔。心魔。见魔。三种。击是击动。发是发现。众生有此阴。即有此魔。不修观行。故隐而不发。今既修禅。将破此阴。遂击动诸魔。魔即现也。

　　易识易遣者。正念分明。即般若智照也。识者智能辨故。遣者智能破故。如起信云。或有众生。无善根力。则为诸魔外道鬼神之所惑乱。若于坐中现形恐怖。或现端正男女等相。当念唯心。境界则灭。终不为恼。又天台止观中。具明识遣之法。检彼自知。

　　智照精朗魔不得便者。良由正念分明。即是第一遣魔之法。故楞严云。主人若迷。客得其便。当处禅那。觉悟无惑。则彼魔事。无奈汝何。汝如沸汤。彼如坚冰。暖气渐邻。不日消殒。

　　章。

　　心本无念者。心即真心。念即妄念。真心之中。本无妄念。起念念佛。岂不反乖其心。

　　以毒攻毒用兵止兵者。妄想之念。能害我法身。伤我慧命。乃毒也。兵也。念佛之念。念念生灭。未与般若相应。亦毒也。兵也。然非念佛之毒。不能攻妄想之毒。非念佛之兵。不能制妄想之兵。虽同一妄想。有杂有专。有净有秽。迥不同故。

　　病愈寇平者。如妄想既遣。即妄即真。无离妄念。别求真念。永嘉云。无明实性即佛性。幻化空身即法身。

　　注。

　　心体离念者。起信云。所言觉义者。谓心体离念。离念相者。等虚空界。无所不遍。法界一相。即是如来平等法身。

　　实相念佛者。离一切诸相方名实相。即所谓直心正念真如也。

　　粗念暂息细念犹存者。即楞严所谓。内守幽闲。犹为法尘分别影事。又虽觉明虚静。无复粗重前尘影事。而生灭根元。犹如野马。熠熠清扰。祖师云。百尺竿头坐的人。虽然得入未为真。百尺竿头重进步。十方世界现全身。

　　即缘虑作修进者。古云。善用兵者。不必别动干戈。即以贼攻贼。用盗杀盗。亦名就路还家也。

　　念一佛名换彼百千杂念者。杂念因六尘有。离尘则无。念念扳缘。心心不住。乃违真之念。念佛之念虽亦是妄。从信心生。专注一境。近真之念也。古云。如将蜜果。换苦葫卢。是也。

　　妄从真起者。谓念佛虽妄。而又离真无妄。妄从真起。如波逐水生也。

　　即念即空有二义。一是念极而空。即用心之极。和念脱落也。二是念体本空。即终日念佛。终日无念也。

　　居然本体亦二义。一反妄归真义。谓妄穷则真露也。二全妄全真义。即观相元妄。观性元真也。然此两句中二义都重前一义。盖以本文题目。的指有念。得入无念故。

　　万法虚伪唯是一心者。谓一切境界唯心。妄起故有。若心离于妄动。则一切境界灭。唯一真心。无所不遍。

　　触目菩提者。头头皆是。法法皆真。明明百草头。明明祖师意。东坡云。溪声尽是广长舌。山色无非清净身。

　　章。

　　现相者。如鸡后鸣瞻顾东方已有精色。

　　七地仅名者。以此地无相观虽已成。分别智虽已离。而现识未亡。于一切色未大自在。故仅得现相耳。

　　八地乃得者。以此地现识已亡。入一切法。如虚空性。入一切法本来无生。无起无相。初中后际。皆悉平等。无分别如如智之所入处。是名真得无生法忍也。

　　亟欲灭生求无生者。古云。大患莫若于有身。故灭身以归无。勤劳莫先于有智。故泯智以沦虚。

　　入有得空即凡成圣者。求生净土。入有也。乃悟无生。得空也。入有为凡夫。得空成圣果也。

　　注。

　　净无量身口意者。七地菩萨以深净心。成就身业。成就语业。成就意业。所有一切不善业道。如来所诃。皆已舍离。一切善业。如来所赞。常善修行故。

　　意略同此者。天台教云。初住即得无生。清凉云。初地已去。但得无生法忍明相现前。未为真得。则天台说初住得者。亦得无生法忍光明也。

　　离一切心意识分别者。了别名识。指第六言。筹量名意。指第七言。集起名心。指第八言。然第八中有业转现三相。今所离者。乃是现相。即楞伽所谓现识也。分别者。此六七八虽粗细不同。俱各有种种分别。今至八地。一切皆离也。

　　灭非真灭者。乃断灭之灭。非寂灭之灭也。断灭之灭乃妄灭。寂灭之灭为真灭。楞严云。生灭既灭。寂灭现前。是也。

　　终成轮转者。如无想外道。五百劫定力已过。中有现前。谤阿罗汉。身遭后有。堕落地狱。轮转诸趣也。

　　如牛坏车者。牛以牵车为苦。便坏其车。主人复造。如人厌身为苦。速灭其身。不知此身虽灭。复受余身。

　　求生而不乖无生者。证道歌云。谁无念谁无生。若实无生无不生。唤取机关木人问。求佛施功早晚成。

　　升仙。如许仙。拔宅飞升。萧史。乘鸾羽化。

　　骤贵。如虞舜。发于𤱶亩。胶鬲。举于鱼盐。

　　舍秘诀而耕空言。谓不念弥陀。为寻文索义之教。弃神丹而服狂药。谓不求净土。为捕风捉影之禅。

　　章。

　　万里迢遥者。渐渐断惑。渐渐证真。渐离生死。

　　鹤冲鹏举者。古云。百鸟不到处鹰能到。鹰不到处鹤能到。又南华云。北海有鱼。其名曰鲲。鲲之大。不知其几千里也。化而为鹏。怒而飞。其翼若垂天之云搏扶摇而上者。九万里去。以六月息者也。

　　骥骤龙飞者。凡马日行不过百里。良骥有追风逐电之能。然不及神龙变化飞腾。人莫能测也。

　　注。

　　多种净业。如观经修观。鼓音持咒等。今以持名与之较量。则彼是径路。持名是径中径也。

　　本部大本。即广陈依正备载修持等。今以持名为之拣别。则彼是径路。持名又径中径也。

　　竖出三界者。先断欲界九品思。方出欲界。次断色界三十六品思。方离色界。次断四空三十六品思。方超无色界。又先修根本四禅。方出欲界。次修四空定。方离色界。次修灭尽定。方超无色界。横出者。即不断惑不修禅。但得称名一心。便带惑往生出三界也。

　　重处偏坠者。如前云。以施戒力。或作王臣富贵自在。乃至广作众罪。由此堕落等。

　　易无思无为等者。凡物有心必有思。惟易无心也。何有于思。何有于为。方其蓍未揲。卦未求。辞占象变隐而无迹。寂然不动矣。及其感而揲蓍求卦也。则受命如响而来物之遂知通变极数。而爻象之毕泄。遂通天下之故也。盖无思而无不思。无为而无不为。极天下之至神。乃能如此。不然寂则沦于静矣。感则滞于动矣。其孰能寂能感之如此哉。

　　为力稍难。是不甚简易。须行乃至也。为时稍久。是不极迅速。须疾乃速也。不稽岁月。是极迅速。不疾而速也。不假作为。是极简易。不行而至也。

　　章。

　　广陈依正者。小本依报如池水。则但曰有七宝池。八功德水。大本则广谈池之量池之数。及水之随心作用等。小本正报。如弟子。则但曰声闻弟子无量无边。大本则广谈诸上善人。讲经诵经听经坐禅等。备载修持者。此则执持名号。一心不乱。大本则备说舍家离俗。而作沙门等。悬缯散华饭食僧众等。

　　繁简就经文说。博约就行门说。又更无他说。单指持名。正是崇简去繁。但得一心。便生彼国。正是举约该博。

　　注。

　　为乐广乐略者。如来说法随机不定。如良医应病授药。楞伽云。彼彼诸病人。良医随处方。诸佛为众生。随机应量说。

　　辞简而益明。就能诠之文说。事约而倍胜。指所诠之义说。

　　广谈诸福。细分三辈。辞繁也。但持名号。但生彼国。辞简也。即为多善多福。俱得不退菩提。理益明也。广谈诸福犹分三辈。事博也。但持名号。但生彼国。事约也。即为多善多福。俱得不退菩提。功倍胜也。

　　章。

　　前九为通者。前之九因。通四种念佛。后一为别者。后一径中之径。别在持名。兼前总义者。总一代时教。为一大事因缘出现于世也。

　　注。

　　为教众生念佛者。不教众生修余行。此句指前九因。犹通四种念佛。

　　为教众生持名念佛者。不教众生观像念佛等。此句指后一因。唯持名念佛。

　　为教众生持名念佛。而入佛知见者。不教众生念佛往生净土而已。此句兼前总义。为入佛知见也。

　　章。

　　藏教分中者。藏有含摄义。谓含摄一切所应知义故。教有开示义。谓开示众生令得正见故。分有分剂义。谓分剂头数。各各不同故。

　　各何摄属者。言藏教分三种。各有不同。今在藏中是属何藏。在教中是属何教。在分中是属何分也。

　　注。

　　此云契经者。谓上契诸佛之理。下契群生之机。若契理而不契机。则法不逗机。是闲言语非经也。契机而不契理。如樵歌牧唱。治世语言。不诠妙理亦非经也。

　　调伏者。谓调炼三业。制伏过非。使身口意悉归清净。

　　对法者。法有二种。一胜义法。即涅槃是善是常故名胜。二法相法。通四圣谛相。即体性相状也。对亦有二。一者对向。谓向前涅槃。二者对观。观前四谛。其能对者。即无漏净慧。及相应心所。

　　俱有多义者。契经。或曰线。或曰席经井索圣教等。对法。或名伏。能胜伏他论故。或名通。能通释经文故。调伏。或名尸罗。此云清净。或名波罗提木叉。此云保解脱等。

　　十藏品显戒律者。第二戒藏。广谈戒律。始从普饶益戒。终至无毁犯戒。明十种戒律故。

　　问明品显论议者。十首菩萨互相问答。论量妙理。经中始从文殊。以一心种种差别问。觉首以万法体虚显性答。终至觉首复以佛境界问。文殊以生界法界无别答。

　　章。

　　菩萨藏。是大乘法。如华严法华所说等。声闻藏。是小乘法。如四阿含所说等。

　　注。

　　缘觉人不藉教者。缘觉有二。一缘觉。出有佛世。禀如来十二因缘而得觉悟。二独觉。出无佛世。独宿孤峰。观缘悟道。所谓观物变。而悟非常。睹秋零而入真道。今之所指乃独觉也。

　　自利利他者。始为众生求生净土。终以证忍还来度生故。

　　华严包无量乘者。清凉序云。若乃千门潜注。与众典为洪源。万德交归。摄群经为眷属。是也。盖以华严如大海。诸经如百川。华严如天子。诸经如侯王。无不摄故。二乘种不生者。往生论云。大乘善根界。等无讥嫌名。女人及根缺。二乘种不生。

　　暂有终无者。小乘临终。回心向大得生净土。以二乘根熟故。闻水鸟树林。说无常苦空等法。顺其夙习暂证小果。而心则已入大乘也。

　　章。

　　判教。谓判释东流。一代时教。亦颇有不同。如刘虬二教。南中三教。天台四教等。今不依彼。乃依贤首所判五教也。但说偏空曰小。初示衍门为始。终归一实为终。一念不生全体现。故谓之顿。重重法界总圆融。故谓之圆。

　　注。

　　人空即前蕴中无我。法空即前蕴亦是空。

　　纵少说法空者。如经云。无谁老死。无是老死。上句人空。下句即法空也。又曰诸法无有我。亦复无我所。人法亦然。

　　六识三毒等者。小乘不信有八识。独有六识。三毒为能熏。六识为所熏。三毒熏六识。流转生死。为染根本。三毒不熏六识。以戒定慧熏六识。即证涅槃为净根本也。

　　未尽法源者。尚未穷七识。况八识真如耶。

　　由第二时。但明于空者。法相宗中。以佛初于鹿苑转四谛法轮。说诸法为有。为初时。第二时中。依遍计所执。说诸法皆空。即诸部般若之一分是。然依他圆成犹未说有。为二时。第三时。具说遍计性空。依圆是有。契合中道。方为了义。今贤首。合彼二三两时为始教。以第二时。但明于空。空是大乘初门。第三时。定说三乘隐于一极。皆非至极。故总为始也。

　　广谈法相者。谓色法十一。心法八。五十一个心所法。二十四个不相应。六个无为成百法。

　　其所云性。亦是相数者。以六无为是性。既有六种。亦是相数也。

　　依生灭八识者。法相宗中。真如凝然不动。不许随缘。以依生灭八识。建立诸法。如云。无始时来界。一切法等依。由此有诸趣。及涅槃证得。是也。界为因义。即第八识种子。

　　中道妙有者。真空妙有。二而不二。空即有故。定性声闻得成佛。有即空故。定性阐提亦得成佛。

　　方尽大乘至极之说者。以一切众生皆有佛性。皆当作佛。方为尽理也。

　　其所云相亦会归性者。如云。三世五阴法。说名为世间。彼灭非世间。如是但假名。又云。有诤说生死。无诤即涅槃。生死及涅槃。二俱不可得等。

　　如来藏即自性清净心。八识即黎耶体。依如来藏八识者。谓非生灭八识。乃依不生灭心之八识也。论云。依如来藏故有生灭心。所谓不生不灭。与生灭和合。非一非异。名为阿梨耶识。是也。

　　随缘谓真如随缘。如楞伽云。譬如巨海浪。斯由猛风起。洪波鼓冥壑。无有断绝时。成立者。谓此识之中。以不觉熏本觉故。生诸染法。流转生死。以本觉熏不觉故。生诸净法。反流出缠。成于始觉。依此二义。遍生一切染净诸法。而一切诸法。仍不离自性。故云随缘成立诸义类也。

　　不说法相。唯说真性者。起信云。一切诸法。唯依妄念而有差别。若离妄念。则无一切诸法自相可得等。

　　一念不生。即名为佛者。古云。心有也旷劫而堕凡夫。心无也刹那而成正觉。

　　统该前四者。前之四教。前浅后深。不该摄故。不圆满故。

　　无尽法界者。统惟一真法界。分为事理等四法界。有为无为等五法界。乃至无量法界也。性海圆融等者。性海圆融不碍缘起。法法相即法法相入。如千珠宝网重重无尽也。以四法界对之。则性海是理法界。缘起是事法界。圆融无碍是事理无碍法界。相即下是事事无碍法界。

　　章。

　　所具义理当复云何者。以圆顿二字自是名相。而有名必有实。有相必有体。其中所应知之义。所当证之理。尚未细明。故云当复云何。

　　注。

　　其事甚难者。难行能行。难忍能忍。断难断之惑。证难证之真。

　　其道甚远者。从初发心直至成佛。经五十五位真菩提路。如楞严中说。又起信云。经一万劫成就信心。经一僧祇满足十向。乃至三僧祇满方得成佛。

　　弹指圆成者。古云。弹指圆成八万门。一生取办僧祇果。

　　章。

　　五法三自性等。出楞伽经。一念不生是心体离念。无念则无一切境界之相。故悉空悉遣。

　　注。

　　名相妄想。摄尽世间法。正智如如。摄尽出世间法。

　　名相是妄计性者。妄计。是六七识遍计性。安名执相无有定体。是虚妄计度。故曰妄计。

　　妄想是缘起性者。妄想指八识自体。此八识仗因托缘而生。故曰缘故。教中云。眼识依九缘生起。耳识依八缘。鼻舌身三识。各依七缘。意识依五缘。七与第八皆四缘生起也。

　　正智如如是圆成性者。正智即无分别之智。如如即无分别之理。理智不二。乃圆满成就之性。故曰圆成。

　　赖耶此云含藏。以含藏根身器界诸种子故。末那此云传送。以此识内则依第八以为我体。外则依第六以为我用。自无体用。故曰传送识。

　　人无我法无我者。我见为内属人。我所见物为外属法。能性若空。是人无我。所相亦空。是法无我。

　　已上亦皆入五法者。一八识入五法。谓八识自体。入妄想。六识所计属名相。转识成智属正智。所证属如如。二无我入五法。谓人法二执。属名相妄想。二无我理属如如。证二无我之智属正智。

　　亦属正智如如下。当配三自性。而文中不言者。以上文三性已入五法中故。若欲配之。则所念之佛属妄计。能念之心属缘起。念力成就属圆成。

　　不以有心念等者。有心堕妄想乃增益谤。今则若言其有。则能念之心本体自空。所念之佛了不可得。非有也。

　　无心堕断灭乃损减谤。今则若言其无。则能念之心惺惺不昧。所念之佛历历分明。非无也。

　　亦有亦无堕相违谤。今则有处全空。空处全有。互夺两亡。非双亦也。

　　非无非有堕戏论谤。今则因有念显无念。因无念显有念。互成双立。非双非也。

　　又不以有心念。居一切时不起妄念也。不以无心念。于诸妄心亦不息灭也。不以亦有亦无心念。住妄想境不加了知也。不以非有非无心念。于无了知不辨真实也。

　　更有何念者。四句既离。百非亦绝也。

　　念而无念是名一心者。云念则非空。云无念则非有。念夺无念。无念夺念。互夺两亡。则双遮二边。因念成无念。因无念又成念。互成双立。则双照二边。以照夺遮。以遮夺照。非遮非照。唯是一心。

　　注。

　　事谓缘起无边。理谓性海无尽。事理谓圆融无碍。事事谓主伴重重。相即相入。

　　华严全圆。今得少分者。一无情说法同。二一含无量同。三不动周遍同。四见闻获益同。五八难顿超同。六出生无尽同。七双垂两相同。八教主法身同。九不可思议同。十顿齐佛境同。此十配华严十种𢆯门。可以意得。

　　如本无差别。即不动寂场。无量无等。谓无量世界。无等世界。即遍周法界也。

　　圆觉佛者。谓道穷妙觉。位极于茶。究尽诸法实相。边际智满。种觉顿圆。圆显十身。富有万德。如十五日月。圆满具足。最上最胜究竟觉也。

　　普门法者。普是遍义。门曰能通。华严中具无量波罗蜜门。一一门中复出无量法。乃至一一句能充遍法界。一一字能通大涅槃。故曰普门。

　　八难谓地狱。饿鬼。畜生。盲聋喑哑。世智辨聪。佛前佛后。北俱卢洲。无想天。以受此果报。不得圣化。故称为难。此是凡夫住事八难。

　　又复有余中。三十心为三恶道。住无我法。名为北洲。地前法爱如长寿天。未有初地十种六相。名诸根不具。地前智浅如世智辨聪不穷中理。如佛前佛后。此是二乘住理八难。

　　舍那释迦双垂两相者。两相。谓千丈圆满报身。与丈六老比丘相。双垂即二始同时。不动寂场而游鹿苑也。

　　净名名小不思议者。如借座镫王。请饭香土。室包乾象。手掷大千。及菩萨种种不思议解脱。皆不可思议也。

　　不动智。谓不生不灭心。即是一法界大总相法门体也。同为华严流类者。谓华严是源。而此则是其流。华严是本。而此则是其类。此类字。与圣人之于民亦类也。类字相似。此流字。与流流入海。流字相似。

　　章。

　　定善散善者。十六观门为定善。定心成观故。执持名号为散善。散心称名故。

　　彼经妙观宗乎一心者。以若就事上直观依正。岂名微妙。今观若依若正。乃法界心观法界境。生于法界依正色心。是则名为唯依唯正。唯色唯心。唯观唯境。岂不名妙。故知妙观皆宗一心。心性遍周。无法不造。无法不具。若一毫法从心外生。则不名为妙观也。

　　注。

　　已非全散。何况理一者。若据事持应名散心。今专注一境已非全散。理一心者。悟自本心。本自不生。本自不动。何为散也。

　　即空即假即中。是一心三观。观三谛一境也。斯乃称性而观。绝待而照。修此观时。祇一观而三观。观于一谛而三谛。即一而三。即三而一。故空为法界。一切法趋空。无假无中无不空。假为法界。一切法趋假。无空无中无不假。中为法界。一切法趋中。无空无假无不中也。此观成时。证一心三智。亦名一切种智。中论云。因缘所生法。即空即假即中。释论云。三智实在一心中得。即此意也。

　　超乎次第者。以有次第三观。先修从假入空观。次修从空入假观。然后双遮双照。流入萨婆若海。此是别教行相。今是圆观。故顿超也。

　　了不可得者。能所性空故。能所历然者。不碍缘起故。非空非假。互夺两亡。双遮中道也。常空常假。互成双立。双照中道也。遮照同时。故不可思议。

　　观即念。念即观者。观乃注想一境。念乃明记不忘。则观念似别。然观曰心观。念曰心念。则同宗一心。彼则以法界心观法界境。此则以法界心念法界佛。毫无差别。故言即也。

　　名念佛三昧者。执持名号故。一行三昧者。系缘法界专称名字故。诸佛现前三昧者。一心功成佛现其前故。般若三昧者。一心不乱即大般若故。普等三昧者。一心功成无法不摄故。

　　智者大师。于观经分散分定者。观经中。因韦提希启请。唯愿世尊。教我思惟。教我正受。故世尊以三种净业。答思惟。十六妙观答正受。天台疏云。三种净业。散心思量名曰思惟。十六正观说名正受。是即属散属定也。

　　三种净业者。一者孝养父母。奉事师长。慈心不杀。修十善业。二者受持三皈。具足众戒。不犯威仪。三者发菩提心。深信因果。读诵大乘。劝进行者。

　　若修三种福。为三惑染。不称净业。于十六境。不照三谛。不名妙观。

　　四性不生者。谓达此心。自他共无因不可得无心无念也。与空慧相应者。空慧即大般若智。以无虚妄心念。离一切法差别之相也。

　　注。

　　但名故名散善者。以若有定心佛身自现。今不见身。显是无有定力。故名散善也。

　　劣应故名散善者。以定力若深。则所见之身自然高大。今是劣应。显是无深定力故云散善也。

　　劣应是丈六身。凡夫小乘依事识所见者。胜应是圆满报身。是大乘人依业识所见者。

　　非木菩提树下之身者。以劣应身。在木菩提树下成道。以吉祥草为座。报身则七宝树下成道。以天衣为座也。即胜即劣生法。

　　不二者。劣即生身。胜即法身。言相即不二者。以佛真法身。犹若虚空。应物现形。如水中月。纷纭自彼。于我何为故。

　　华局故名散善者。以若有深定。则所见之华自然广大。今局于小。显是无深定力。故名散也。

　　五逆不生名散善者。以具大定者。速入圣阶度生亦广。今济度功狭。显是无有大定。故名散也。

　　止属下品名散善者。以具正定者。必于宝刹速证无生。今止成下品。显是无有正定。故名散也。

　　独要三意者。一谓佛身不属诸数。而那由恒沙不无数计。则此经为独要一也。此可对前。佛是劣应一疑。二谓用心不涉次第。而先日次水。自觉繁长则此经为独要二也。此可对前。但闻佛名一疑。

　　三谓游历不分高下。而上辈三品。乃遍十方。则此经为独要三也。此可对前。止属下品一疑。

　　生身尊特犹待辨疑者。有言六十万亿那由他之身。乃是生身。盖以净土之身胜于秽土。秽土生身丈六。净土生身宜尔许高大也。四明尊者。以十三重问答辨此决是尊特身也。

　　注。

　　随其心净佛土净者。经云是故宝积。若菩萨欲得净土。当净其心。随其心净。则佛土净。肇注云。净土盖是心之影响耳。欲响顺必和其声。欲影端必正其形。此报应之定数也。

　　净名即维摩诘。五百童子之一也。以此经由净名示疾说起。故遂以名经。

　　深者。佛果深高。以心往求。故云深心。亦从深理生。亦从厚乐善根生。故十地经云。入深广心。涅槃经云。根深难拔。故言深心。

　　法华者。实相妙理。巧喻莲华。法喻双彰。名实并显。云妙法莲华也。

　　般若此云智慧。从方等之后。出大般若。转教付财。融通淘汰。约时。则禺中时。约味。则从生酥出熟酥也。

　　圆者满足周备。此外更无一法。觉者虚明灵照。无诸分别想念。即当人自性也。

　　观佛三昧者。以此经是说念佛法门。修行正定故。

　　六念者。佛法僧施戒天六事。安心不动。称之为念也。涅槃疏云。前三念他。后三念自。施戒是自因。生天是自果。戒是止善。施是行善。天有近果远果。近即二十八天。远即第一义天也。然谓菩萨六念。则是念同体三宝。一心戒施。第一义理也。

　　涅槃。此云大灭度。是如来断德。具常乐我净四义。此经是第五时所说。

　　十心向往者。一于众生起大慈。无损害心。二于众生起大悲。无逼恼心。三于佛法不惜身命乐守护心。四于一切法发生胜忍无执着心。五不贪利养敬重净意乐心。六求佛种智于一切时无忘失心。七于众生尊重恭敬无下劣心。八不着世论于菩提分生决定心。九种诸善根无有杂染清净之心。十于诸佛舍离诸相起随念心。

　　宝积者。此部广谈妙法。犹如珍宝积集丰盈也。

　　一经大旨。即念佛往生也。

　　维摩丈室容八万座者。维摩诘。从须弥灯王佛所。借三万二千狮子座。皆高八万四千由旬。置于丈室。无所妨碍。于毗耶城及四天下。亦不迫迮。悉见如故。

　　起信谓令人发起大乘信根。因缘分者。此论通有五分。一者因缘分。二者立义分。乃至第五劝修利益分。今当第一。说造论因缘有八种也。

　　信位初心。谓十信中初信心也。有四种机者。论文云。五者。为示方便。消恶业障。善护其心。远离痴慢出邪网故。六者。为示修习止观。对治凡夫二乘心过故。七者。为示专念方便。生于佛前。必定不退信心故。八者。为示利益劝修行故。有如是等因缘。所以造论。疏云。自此下四种机。当信位初心。四中前三为下中上三人。后一策以劝修也。

　　礼忏灭罪者。论云。若人虽修行信心。以从先世来。多有重罪恶业障故。为诸魔鬼之所惑乱。或为世务牵缠。或为病苦所恼。应当精勤。昼夜六时。礼拜诸佛。诚心忏悔。得免诸障。善根增长故。被初机者。疏云。此当下品也。

　　修习止观者。论云。所言止者。谓止一切境界相。是依真如门。止诸境相无所分别。即成根本无分别智。所言观者。谓分别因缘生灭相。是依生灭门。分别诸相观诸理趣。即成后得智。被中机者。疏云。此当中品也。求生净土者。论云。若人专念阿弥陀佛。愿生彼界。即得往生。常见佛故。终无有退。若观彼佛真如法身。常勤修习。毕竟得生。依正定故。被上机者。疏云。此当上品也。

　　注。

　　信生佛不二者。迷此心为众生。悟此心为诸佛。诸佛乃觉悟之众生。众生乃沉迷之诸佛。古云。诸佛心内众生。尘尘流转。众生心中诸佛。念念证真也。又复此信。即是起信信根本。慈云信自心。而彼根本外。尚有信佛。信法。信僧。不疑自心外尚有不疑师。不疑法。今独举根本自心者。以信净土唯心。为净业之独要也。

　　如子忆母者。楞严言。十方诸佛怜念众生。如母忆子。子若忆母。如母忆时。母子历生。不相违远。

　　不堪承受甘露法味者。楞严云。如净器中。除去毒蜜。以诸汤水。并杂灰香。洗涤其器。后贮甘露。今羸劣破漏岂堪承受。

　　虽有诸过。亦名为器者。如观经下三品。皆五逆十恶。临终发心。皆得往生。

　　注。

　　下智观者等。下智是但解偏空。而根稍钝者。彼即观思议生灭十二因缘。从他闻声而解了故。成声闻菩提。

　　中智亦但解偏空。而根大利者。彼即观思议不生灭因缘。悟解甚深因缘法故。成缘觉菩提。

　　上智是解但中理者。彼即观不思议生灭因缘。心广无量故。成菩萨广大行故。得菩萨菩提。

　　上上智是解不但中理者。彼即观不思议不生灭因缘。一切种清净故。一切佛法皆成就故。得佛菩提。是同是十二因缘一法。而因智慧不同。观察不同。而所得遂各各不同也。非随因感果而何。

　　诸天共器者。净名经云。譬如诸天共宝器食。随其福德饭色有异。

　　三兽同河者。永嘉集云。譬如象马兔渡河。足有长短。而分深浅。

　　注。

　　下品犹胜天宫者。如云。六欲诸天具五衰。三禅尚自有风灾。假饶修到非非想。不若西方归去来。

　　章。

　　先明随相者。相即文义之相。随有二义。一者文随于义。义随于文。文义二相。交相随顺。而为教体故。二者且未会归一心。先随文义外相。谈能诠体故。

　　十门推本者。一音声语言。二名句文身。三通取四法。四诸法显义。五摄境唯心。六会缘入空。七理事无碍。八通摄所诠。九事事无碍。十海印炳现。

　　二谓所诠义者。或难云。此明能诠体性。何故所诠之义。亦作能诠耶。当知以义对名句文。则义为所诠。若以义对理而言。义为能诠。理为所诠也。

　　注。

　　或以声为教体者。摄假从实故。名等有展转义。非正教体故。依声有名。依名有义。如依父有子。依子有孙。父为体故。

　　或以名句文身为教体者。以体从用故。唯识云。此三离声虽无别体。而假实异。亦不即声等。

　　名诠法自性者。如无量寿佛。无诠非有自性。量诠分限。寿诠永年。佛诠大觉。

　　句诠法差别者。如无量寿佛。诠法则广大。若云量寿佛。诠法则少狭矣。

　　文为上二所依者。藉文彩连合之功。方显名句之用也。

　　假实体用兼资者。名句文为假。二十四不相应行摄故。声为实。十一色法所摄故。声为体。名句文为用。

　　注。

　　法能显义者。色声香味触法。尘尘皆为教体。眼耳鼻舌身意。根根尽入圆通。所谓翠竹黄华。无非般若。白云流水。尽是真如。松风昨夜炽然说。自是聋人不肯听。

　　章。

　　唯识者。唯有拣择。决定。显胜。三义。识有了别义。略而言之。唯遮境有。识拣心空。故曰唯识。

　　文义皆识所变者。变有二。一者因缘变。有实体用。是前五及第八识。二者分别变。但可为境。是六七二识。今声为因缘变。有实体用故。名句文及所诠义。乃分别变。但可为境。无实体用故。

　　本影四句者。本者实有本质。影者自心影像。本如镜外之物。影如镜中所显之影。识如镜体。

　　注。

　　唯本无影者。是认影为本。

　　小乘不知唯识现者。以小乘人。不达三界唯心。心外有境。如小儿执镜中之影为实。不知乃镜光所现之影故。

　　净识即第六识心王。以六识相应心所。既转成妙智。则心王岂不是净识。以纯无漏故。

　　妙观察智者。唯识论云。转八识相应心所。成大圆镜智。转七识相应心所。成平等性智。转前五识相应心所。成成所作智。转六识相应心所。成妙观察智。五七八三智。能现种种身。唯妙观察智。能于大众中雨大法雨。

　　闻者识上所变者。他佛宣说。若文若义本质。闻者识上变起文义而缘。如镜对像自变影故。

　　增上是助意互为增上者。佛无众生。佛不说法。是众生于佛为增上缘。众生无佛说法。众生亦不能自变文义而缘。是佛于众生为增上缘。如月无水不能现影。水无月亦不能现影。是互为增上意。

　　离众生心。更无有佛者。谓佛本是无。心净故有。以心净故。诸佛即现。若离众生心。更无有佛也。何以故。法身妙理。无有色相迭相见故。教中云。佛果无别色心功德。唯有如如。及如如智独存。是也。

　　大悲即众生缘。无心攀缘一切众生。而于众生自然现益。如涅槃经。我实不往。慈善根力。能令众生见如斯事。

　　大智即法缘。无心观法。而于诸法自然普照。如日照物无所分别。

　　为增上缘者。如涅槃云。波罗奈城。有优婆夷。屈请众僧。奉施医药。有一比丘身婴重病。良医诊之。当须肉药。是优婆夷割其股肉。切以为羹。施病比丘。服已病差。女人患疮苦恼。发声称佛。我在舍卫闻其音声。于是女人起大悲心。是女寻见我持良药。涂其疮上。还复如本。善男子。我于尔时实不往至波罗奈城持药涂彼。当知皆是慈善根力。令彼女人见如是事。此即大悲大智为增上缘也。

　　根熟众生心中现佛说法者。华严云。诸佛无有法。佛于何有说。但随其自心。谓说如是法等。

　　不教之教者。如维摩诘嘿然无言。文殊叹曰。是真不二法门。世尊洗足已。敷座而坐。须菩提赞言。希有世尊。经云。法性本空寂。无取亦无见。性空即是佛。不可得思量。是也。

　　尊者无说。我乃无闻者。空生宴坐石室中。空中帝释散华供养。空生曰。散华者谁。曰我天帝释也。何以散华。曰以尊者善说般若。尊者曰。我本无说。帝释曰。尊者无说。我乃无闻。乃真说般若也。

　　此四皆言唯识者。唯识有二。一胜义唯识。二世俗唯识。今初句唯本无影非唯识。即前之随相门。二句亦本亦影。是世俗唯识。三句唯影无本。通世俗胜义。以无本质。应是胜义。以有影像应通世俗故。四句非本非影。唯是胜义唯识也。胜义唯识。即后归性一门。此当门名世俗唯识。四句料简实通前后也。

　　心乐出离五句。是唯影无本。而实无说无听。是非本非影。既不离此二句。此文此义非识所变而何。故识为教体也。

　　章。

　　归性者。因一念无明。迷此性体。而现起八识。次从八识体。变起万境。今溯流及源。反末归本故归性也。

　　八识即心生灭门。所谓不生不灭。与生灭和合。非一非异。名为阿黎耶识也。此识有觉不觉二义。今是不觉义中。无明不觉生三细。境界为缘长六粗。故云能变之八识也。

　　一心即本源之一心。所谓是心则摄一切世间出世间法。依于此心。显示摩诃衍义也。此心有真如生灭二门。是虽体绝有无。相非生灭。而迷之则生死无穷。解之则廓尔大悟。故云能现之一心也。

　　注。

　　从真如流出教法者。具足言之。则从真如流出根本智。从根本智流出后得智。从后得智流出大悲心。从大悲心流出十二分教。今但依源头说。故云从真如流出也。

　　重颂如。授记如者。谓重颂亦是真如。授记亦是真如。

　　一切皆如者。一切差别教法。皆从缘无性。即是真如。是故虚相本尽。真性本现也。

　　出仁王经。经云。波斯匿王白佛言。云何十方诸佛一切菩萨。不离文字而行诸法相。佛言大王。法轮者。重颂如。授记如。十二分教一切皆如等。

　　譬之物不离梦者。物譬随相。梦譬唯识。人譬归性。

　　生法。是因缘所生之法。生法本无。一切唯识。即物不离梦。识如梦幻。但是一心。即梦不离人。

　　皆以一实相印为教体者。印有二种。一三法印。二实相印。凡经诠空。无相。无愿。三法。乃小乘经。诠一实者。乃大乘经也。

　　章。

　　无碍者。前二科摄末归本。会相归性。前浅后深。不能相融。今此一门。本末融通。性相不二。举一全彰。圆融无碍也。

　　心境理事本自交彻者。心外无境。境外无心。心者全境之心。境者全心之境。则心境不二。理外无事。事外无理。理者即事之理。事者即理之事。则理事圆融。

　　注。

　　生灭门者。谓迷此法界。为三细六粗。为流转门。灭此三细六粗。归一法界。为还灭门。此二门。迷时妄生真灭。悟时真生妄灭。总为生灭门也。

　　真如门者。谓真如自体。迷时不见妄生真灭。悟时不见真生妄灭。非生非灭。非染非净之体。即真如门也。

　　一心原有二门者。论文云。依一心法。有二种门。云何为二。一者心真如门。二者心生灭门。是二种门。皆各总摄一切法。是也。

　　真如即是生灭者。以真如不守自性。五道随缘故。全真如为生灭。不变随缘也。

　　生灭即是真如者。虽五道随缘。而缘起无性故。全生灭即真如。随缘不变也。心即是土下。乃以理成事门。理随事变。一多缘起之无边也。

　　土即是心下。乃全事归理门。事得理融。千差涉入而无碍也。

　　章。

　　通论佛教因缘为宗者。教中云。诸法从缘生。诸法从缘灭。我佛大沙门。常作如是说。乃至法华最后极谈。亦曰以一大事因缘出现于世。

　　注。

　　无因邪因者。计万法从虚空生。从自然生等。是无因。或从冥谛生。或从自在天生。或从太极生等。皆邪因也。

　　因缘故生灭者。谓因缘和合虚妄有生。因缘别离虚妄名灭。

　　因缘故即空。是因缘所生法。我说即是空。

　　因缘故即假。是亦名为假名。

　　因缘故即中。是亦名中道义。

　　此四句若对五教言。因缘故生灭。是小乘教。即空即假是始教。即中是终顿圆三教。以终为双照二边中道。顿为双遮二边中道。圆为遮照同时。不思议中道也。

　　若对四教言。生灭为藏教。即空为通教。即假为别教。即中为圆教。以别教但中。对圆为假故。

　　不出有空等者。以第一我法俱有宗。此唯有。第二法有我无宗。第三法无去来宗。第四现通假实宗。此三通有空二法。第五俗妄真实宗。第六诸法但名宗。此二唯空。第七三性空有宗。为法相。第八真空绝相宗。亦是空。第九空有无碍宗。为法性。第十圆融具德宗。为圆融。

　　注。

　　论言者是天亲论。

　　章。

　　宗乎法性者。以此经属终顿二教。终教多谈法性。少及法相。其所云相。亦会归性。出中道妙有一切作佛。此经正是中道妙有。皆登不退故。顿教总不说法相。唯说真性。一念不生。即名为佛。此经一心不乱。即得见佛故。

　　注。

　　兼备交资而得往生者。有信愿。而无依正。则信愿何法。故必依正清净以资信愿也。有依正而无信愿。彼依正清净。自是清净。于我何为。故必信之愿之。以资亲证彼依正二报也。皆不出自心者。恐问云。既是依正信愿往生为宗趣。何又言法性为宗。故云也。彼经亦兼众说者。华严经。有以无碍甚深法界为宗。有以缘起为宗。法界缘起相即入故。有以因果为宗。以此经广明菩萨行位之因。及所成果故。有以海印三昧理实为宗。有以因果理实合为宗。以因果是行位。理实是法界故。以上各各互缺。今贤首总兼众说。共为宗趣也。

　　上句为宗。下句为趣者。彼经因果缘起为宗。理实法界为趣。此经依正清净为宗。信愿往生为趣。

　　章。

　　别明者。展转推寻也。正是大师极论其宏功。令人发起真信处。世人多疑此经文义粗浅。教义一对足以破之。愚者多执事而迷理。事理一对足以破之。狂者多执理而遗事。境行一对足以破之。或疑念佛正涉有为。行寂一对足以破之。或疑念佛自救不了。寂用一对足以破之。

　　一教义者。教谓言教义。谓义理。智者能于一字中。尚解无量义。愚人虽读尽贝书。祇是寻行数墨而已。故教义一对。不可不发明也。

　　二事理者。事即依正信愿等事。理即一一消归自性。彼执事而迷理。正由不知旨趣故。

　　三境行者。境谓法界境。即阿弥陀佛是。行是法界心。即一心执持是。此即所谓系缘法界。专称名字。一行三昧也。

　　四行寂者。行即一行之行。寂即寂光之寂。修一行三昧。欲证寂光无上果也。

　　五寂用者。寂即常寂本体。用即恒沙妙用。证此本体发起妙用。还度众生。方是大乘妙旨也。

　　注。

　　不徒为语言文字者。古云。汝终日转经。不知终日经转。盖以其徒为语言文字故也。所以说。诵经千卷。不如解经一偈。

　　显发事中所具至理有二义。一是随文入观。即一一消归自己。一是依事造修。往生彼国。发明自性唯心之理。

　　徒为事缘之迹。即所谓终日死钻故纸。与终日喃喃但掐数珠者。

　　以境为宗。境字。若依后文解释。标念境者。以四字名号为境。则此处当云。境即是所称之名。而言即是所观之理者何。良由所念阿弥陀佛四字。全体即是法界。全体即是当人自心。而自心一念。具足三千性相。自心一念。即空即假即中。岂不是所观之理。

　　能观之智。即当人称念之心。灵灵不昧。无有间断者是。

　　对能观之智。故名为境者。以所念之佛对能念之心。即名为境也。而其实心外无境。境外无心。又复自性唯心之理。忘能所绝对待。何言境也。故云。理虽非境。对能观之智。亦得言境也。

　　正欲即此以为真境者。当知此字。即自性唯心。即所观之理。即阿弥陀佛四字名号。离我心性别无名号。离此名号别无心性。全体法界为真境也。

　　而起观行执持名号者。谓以此名号为真境。而起执持之观行也。此正是从性起修。性既离言。行亦无住虽云执持。实离四句绝百非。无念之念也。

　　强抑妄心者。有定无慧。名曰痴禅。若堕无想。则成外道。故理体虽寂。不妨起行持名。以幻修幻。以楔出楔。幻尽觉圆。乃归真寂也。

　　今依正观。即是后文理持。

　　至于一心。即后理一心。

　　有作是有为。有作对无作说。妄计是虚妄遍计。对圆成说。谓若不归空寂。则是有为有作之修。多劫终成败坏故。

　　沈空滞寂者。耽着空寂之体。不起利生之用。乃二乘有余涅槃之境也。

　　注。

　　平等即寿命。清净即光明。觉即佛也。

　　支娄迦谶等。是五译人。支娄迦谶。汉明帝时人。光武中兴。故名后汉。明帝即光武子也。

　　康僧铠魏人。曹丕篡汉国号曰魏。

　　支谦吴人。孙权称帝。国号曰吴。

　　法贤赵宋时人。赵匡胤为天子。国号曰宋。

　　菩提流志。南北朝魏人。魏主本姓拓䟦。改姓元。国号魏。

　　亦有未尽。谓已尽美。未尽善也。亦可旧文紧要处。彼亦采取未尽。

　　高下失次者。下品不发。则不发为劣矣。上竟不言。上亦劣耶。上竟不言。不言为胜矣。下言不发。不发亦为胜乎。故曰失次也。

　　同一发心正往生要旨者。不发菩提心。则小乘而已。二乘种不生。故知发心乃往生根本也。

　　注。

　　伽陀。此云孤起颂。

　　十大愿王者。一者礼敬诸佛。二者称赞如来。乃至第十普皆回向。华严称性而谈。法华正直而说。二经皆归极乐者。以欲入毗卢性海。先归净土𢆯门。欲悟一乘实相。先入西方安养。二经始终既尔。中间诸经可知。故知净土一门。一代时教之总持。法界众生之归地也。

　　章。

　　详略同别者。详谓大本。略谓此经。同谓同类。别谓非部非类。

　　注。

　　嬴秦者。周时有非子者。是伯益之后。善养马。周孝王爱之。封于陕。国号秦。后并吞列国。而有天下。以其姓嬴。故云嬴秦。

　　苻秦者。东晋时氐种也。苻坚强盛。雄据关中。国亦号秦。是为苻秦。

　　姚秦者。羌种也。姚苌为苻坚将。后坚为晋兵所败。苌遂据关中。传子兴。是为姚秦。

　　周礼掌四方之语者。东曰寄。南曰象。西曰狄鞮。北曰译。皆官名也。寄言能寄寓风俗之异于此。象言能仿像风俗之异于彼。狄鞮。则欲别其服饰之异。译。则欲辨其语言之异。周官通谓之象胥。而世俗通谓之译也。又译释也。犹言誊也。谓以彼此言语相誊释而通之也。

　　遣将吕光者。秦苻坚建元十三年。使吕光伐丘兹国破之。拥众归至凉州。因据州称凉王。光死。侄吕隆降秦。乃迎师入关。居逍遥园。

　　章。

　　二经联比者。联谓联续。比谓比并。什师译之于前。奘师译之于后。有联续义。两经意义无相违背。有比并义。

　　注。

　　卓然自立者。师十一岁时。见诸沙弥剧谈戏笑。乃呵曰。夫出家者。为无为法。何得更为儿戏。可谓空丧百年。识者知师德器非凡矣。

　　注。

　　孤山十疏通经者。一文殊般若经。二遗教经。三般若心经。四瑞应经。五四十二章经。六不思议法门经。七无量义经。八普贤观经。九阿弥陀经。十首楞严经。世称十经疏主云。

　　注。

　　宝王论等者。草堂飞锡法师。作念佛三昧宝王论。天台智者大师。作释十疑论。龙舒居士王日休。作净土文。无尽居士张商英。作求生净土文。侍郎王古。作直指净土决疑集。吴群沙门大佑。作净土指归集。无功居士王阗。作净土自信录。慈云忏主遵式。作净土略传。善导和尚。作偈。偈云渐渐鸡皮鹤发。看看步行龙钟。惟有径路修行。但念阿弥陀佛。永明寿禅师。作神栖安养赋。诸家怀净土诗。如中峰西斋楚石。诸师等。

　　注。

　　枝低只为挂金台者。诗云我师一念登初地。佛国笙歌两度来。惟有门前古槐树。枝低只为挂金台。

　　注。

　　如西斋。空谷。天奇。毒峰等。皇明楚石琦禅师。有西斋净土诗。空谷隆禅师。有空谷集。天奇禅师号㷀绝老人。有茕绝集。毒峰善禅师。有语录行世。

　　章。

　　群星悉皆拱北者。论语云。为政以德。譬如北辰居其所。而众星拱之。

　　注。

　　永明以宗门上上品生者。永明寿禅师。秉单传之旨。作宗镜录。万善同归集等。入灭后。有僧经年绕其塔。人问故。曰我病入冥。见殿左供一僧像。王勤敬礼。密询之。乃杭州寿禅师也。凡人死皆经冥府。此师已往西方上品上生矣。

　　圆照标名莲境者。宋时圆照本禅师。初参天衣有省。后一志念佛住净慈。有雷峰材法师。神游净土。见一华殊丽问之曰。待净慈本禅师耳。又资福㬢公。至师所礼足。施金而去。人诂其故。曰吾定中见金莲华。人言以俟本禅师耳。后临终坐逝谥圆照。

　　僧睿莲华出榻者。僧睿。从罗什法师禀受经义。后预庐山莲社。宋元嘉十六年。忽告众曰。吾将行矣。面西合掌而化。众见睿榻前一金莲华。倏尔而隐。有五色香烟从其房出。

　　清照说偈西归者。宋清照亨律师。初依灵芝习律。专修净业六十年。临终念佛说偈曰。弥陀口口称。白毫念念想。持此不退心。决定生安养。

　　九流者。谓儒流。道流。阴阳。法流。名流。墨流。纵横。杂流。农流。

　　文潞公名彦博。为宋宰相。封潞公。

　　苏长公名轼。为翰林学士。自号东坡。十万缘者。劝人念佛书名莲录。满足十万人。西方公据者。长公往来南北。每带一西方变相而行。人问之曰。此我生西方公据也。

　　舍仙学而回心者。宋葛济之。句容人。久事仙学。妻纪氏。独精诚念佛。元嘉三年。方在机杼。忽觉空中清明。乃瞻仰四表。见西方有佛现身。宝盖幢幡。映蔽云汉。喜曰。经言。无量寿佛其即此耶。遂五体投地。济之惊异就之。纪氏指示佛所。济之亦见佛半身。祥云五彩。亲里咸睹。济之由是回心念佛。

　　焚仙经而修观经者。后魏昙鸾。性嗜长生。受陶隐君仙经十卷。后遇菩提流志。乃问曰。佛有长生不死术乎。志笑曰。长生不死吾佛道也。乃授十六观经。曰学此则三界无复生。六道无复往。其为寿也恒沙劫石莫能比焉。此吾金仙氏之长生也。昙大喜。遂焚仙经而修净土。

　　业岐黄而念佛者。元吴子章业医。一生念佛。至正间无疾。念佛而逝。岐黄者。岐伯与轩辕黄帝问答。作内经等书。为医家之祖。

　　荷来耜而称名者。晋张铨。高逸好学。耕锄间带经不释。后入庐山莲社。研穷内典。多有悟入。宋景平元年无疾。西向念佛而逝。

　　冥君敬礼。即寿禅师。罗刹休心者。有罗刹在一聚落。其民日送子与食。有子归信三宝。一心念佛。遂不能食。因得归。

　　真际所诣。诣者在也。

　　不疑何卜者。唐太宗为秦王时。与太子建成相忌。欲举兵。众疑恐不胜。命卜之张公谨。取龟投地曰。卜以决疑。不疑何卜。

　　弥陀经疏钞演义卷一
卍新纂续藏经第 22 册 No. 0427 阿弥陀经疏钞演义


　　弥陀经疏钞演义定本卷二

　　题义。

　　先明总题使有纲领者。以经之有题。如网之有纲。衣之有领。提其纲。则众目皆举。挈其领。则众缕皆来也。

　　钞。

　　观经言佛便周者。佛是所观胜境。举正报。以收依果。则摄日冰池树等六观也。述化主。以包徒众。则摄观音势至三辈等九观也。是观虽十六。言佛便周。故题云佛说观无量寿佛经。

　　疏。

　　本师释迦牟尼者。梵语释迦。此云能仁。是姓。梵语牟尼。此云寂嘿。是名。即悉达太子出家所成之佛也。为娑婆教主。故云本师。

　　钞。

　　文质之谓者。梵本皆西域之语。质而无文。译以此方之语。则用六经庄老之文。文采绮丽。焕然成章也。

　　震旦之言者。东方。曰震。初明。曰旦。此方居阎浮之极东。日出之处。故名震旦。

　　自觉异凡夫三句。凡夫迷五住云。沉三有海。全不自觉。佛则朗然大觉。异凡夫也。二乘自求出世。无兼利心。不能觉他。佛则大悲普度。异二乘也。菩萨无明未尽。法性未圆。不能觉满。佛乃道穷妙觉。位极于茶。异菩萨也。

　　又离心名自觉三句。心者。识心。色者。心所变也。以心望色。心亲色疏。心亲名自。色疏名他。既空能变识心。名为自觉。复空所变妄色。名为觉他。至心色尽空。并空亦空。名为觉满。

　　知一切众生数非数。常非常者。光明疏云。数者。六凡二乘。以堕有堕无。皆落于数也。非数者。大乘菩萨。以亲证法身。法身不落诸数也。常者。圆顿一乘。非常者。六凡三教。佛乃无所不知。名一切种智也。

　　又数及非常。为俗谛境。知此。称道种智。非数及常。为真谛境。知此。称一切智。数即非数。常即非常。为中谛境。知此。称一切种智也。

　　如来至佛共有十号者。以无虚妄。名如来。良福田。名应供。知法界。名正遍知。具足三明。名明行足。不还来。名善逝。知众生国土。名世间解。无与等。名无上士。调他心。名调御丈夫。为众生眼。名天人师。知三聚名佛。具兹十德世出世间宗主者。以名者实之宾。世尊十号。世尊十德也。具此十德。为九法界所宗。故名世尊。是十号是别。世尊两字是总也。

　　具二智五句。二智。即根本后得。二障。即烦恼所知。二谛。即真俗。梦觉华开。如大梦觉。如莲华开。若分配之。根本智。断烦恼障。觉真谛理。得自利之益。如大梦觉。后得智。断所知障。觉俗谛理。得利他之益。如莲华开。始乎理即五句。约事。故言六。约理。故言即。又欲令免于上慢。故言六。欲令免于退屈。故言即。

　　理即者。谓众生本具佛性之理。与如来无二无别。故涅槃云。一切众生皆是佛。是为理即佛也。古云。动静理全是。行藏事尽非。冥冥随物转。杳杳不知归。是也。

　　名字即者。谓或从知识处闻。或从经卷中得。通达解了。一切诸法无非佛法。是为名字即佛也。古云。乍听无生曲。才闻不死歌。方知当体是。翻恨自蹉跎。是也。

　　观行即者。谓知一切皆是佛法。必须心观明了。理慧相应。所行如所言。所言如所行。是为观行即佛。此五品位也。古云。念念照常理。心心息幻尘。遍观诸法性。非假亦非真。是也。

　　相似即者。谓于观行中。愈观愈明。愈止愈寂。虽未能真证其理。而依稀见理。仿佛证真。是为相似即佛。此十信位也。古云。四住虽先落。六尘未尽空。眼中犹有翳。空里见华红。是也。

　　分证即者。谓无明惑。有四十二品。至此。破一品无明。证一分法身。是为分证即佛。此初住至等觉位也。古云。豁尔心开悟。甚然一切通。穷源犹未尽。尚见月朦胧。是也。

　　究竟即者。谓五住二死。尽净无余。无量甚深。永绝思议。是谓究竟即佛也。古云。昔年真是妄。今日妄皆真。但复旧时物。更无一法新。是也。

　　十身者三句。一正觉佛。示成正觉故。二愿佛。随愿现身故。三业报佛。万行感故。四住持佛。自身舍利常住故。五涅槃佛。示现灭度故。六法身佛。法界一相故。七心佛。具大慈心故。八三昧佛。常在定故。九本性佛。智了本性故。十随乐佛。随乐示现故。

　　天有四九句。一世间天者。国王虽处世间。锦衣玉食琼宫瑶台。受用似天。故曰世间天。

　　二生天者。若精修十善。兼坐未到地定。得生六欲天。若进修根本四禅定者。得生色界天。若进修四空定者。得生无色界天。此三界天。不离生灭。福尽还堕。故曰生天。

　　三净天者。罗汉辟支。断四住惑。证真谛理。烦恼净尽。故曰净天。

　　四义天者。十住菩萨。进断界外见思惑。证第一义谛。故曰义天也。

　　疏。

　　悦所怀者。悦。是畅悦。怀。是心怀。若就此经。即是如来久修久证念佛三昧。蕴之在怀。今得机而说。乃畅昔之所怀。

　　四辩宣演者。以无量善巧智。起四无碍辩。用种种言辞。而演说法也。

　　十二部等。是明所说法相。谓或作长行说。或作重颂说。或作未曾有说。或作无问自说说等。

　　此十二部通乎大小。或云小乘唯有九部。大则十二。或云小有十二。大唯九部。或云大小皆有十二。

　　等者。等八万四千法藏。六度四等。一切法门。

　　至四悉檀。是明能说善巧。谓所说十二部等。种种诸法。一一皆作四悉利益。

　　至者。谓自种种所说。以至种种能说。一一无非说义也。

　　皆是说义者。通涂明其说相也。若据今之说。正在念佛。次文委示。今不须陈。故且通涂明其说相。

　　钞。

　　四辩者。一义无碍辩。谓了知一切诸法义理。通达无滞。二法无碍。谓通达一切诸法名字。分别无滞。三词无碍。谓于诸法名字义理。随顺一切众生。殊方异语。为其演说。能令各各得解。辩说无滞。四乐说无碍。谓随顺一切众生根性。所乐闻法。而为说之。圆融无滞。

　　四皆无碍名之为说者。一有所碍。则心不悦。心不悦。则非说也。以说者。即悦故。

　　诸佛依二谛为众生说法者。二谛。真俗二谛也。有时一切尽扫。不立一尘。依真谛说也。有时一切建立。不舍一法。依俗谛说也。

　　词无碍智以世智差别说者。世智。即了世俗谛之智。如来于诸法名字义理。随顺众生。殊方异语。为其演说。皆以了世谛之智。差别说也。

　　乐说无碍以第一义智善巧说者。第一义智。即了第一义之智也。如来随顺一切众生根性。所乐闻法。而为说之。圆融无滞。皆以了第一义智善巧说也。言善巧者。第一义谛。本无言说。凡有言诠。皆善巧故。

　　世界悉檀者。世。即隔别义。界。即界分也。盖由众生根器浅薄。故佛随其所乐欲闻。为之次第分别而说。令生欢喜。作欢喜益也。

　　为人悉檀者。谓佛欲说法。必观众生。机器之大小。宿种之浅深。然后称其机宜。令生正信。作生善益也。

　　对治悉檀者。谓如众生贪欲多者。教观不净。瞋恚多者。教修慈心。为对此诸病。说此法药。遍施众生。作灭恶益也。

　　第一义悉檀者。第一义。即理也。谓佛观众生善根已熟。即为说法。令其得悟。作入道益也。

　　一切诸法随宜而说。要归作四说。使得四益者。一切诸法。不出八万四千法门。而八万等法。通乎四教。即是生灭八万。无生八万。无量八万。无作八万。如生灭八万。趣举一法。须开四门。约有门说。念念无常。如灯焰焰。约空门说。三假浮虚。犹如云雾。双亦门说。二相从容。双非门说。二相俱舍。四中一门机生熟。故四悉被之。为未种者。作世界说。令其欢喜。为已种者。作为人说。令其生善。恶未破者。作对治说。令其灭恶。根已熟者。作第一义说。令其入理。佛智鉴机。说之必中。知不入理。令得三益。知不破恶。令得二益。无善可发。作世界说。但生欢喜。故云要归作世界等四说。使得欢喜等四益而已。

　　鉴机授法其文繁广者。如上明。即一有门被机四悉。余之三门被机亦尔。八万中一四门四悉被机既尔。其余诸法四门四悉被机亦然。一教八万门四悉既然。三教亦尔。故云鉴机授法。其文繁广也。

　　疏。

　　言佛功德不可穷尽者。功德二字。该尽三身。四智。十眼。十通。无量百千陀罗尼门等。不可穷尽者。十地莫能穷其源。等觉不能窥其顶故。

　　是无量中姑举二事者。如华严八地。得无量身。无量音声。无量智慧。无量受生。无量净国。教化无量众生。入无量法门。具无量神通。有无量众会道场差别。住无量身语意业。则此寿命光明。非姑举二事而何。

　　钞。

　　众多无有数量二句。如佛寿命。经不可数劫。光明。有不可说数。此众多无数量也。即此寿光。周遍法界。无有边际。此广大无有限量也。

　　十大数中之无量。犹为有量之无量。无穷尽之无量。是真无量之无量。

　　钞。

　　佛所说教总名修多罗者。以此修多罗三字。乃大藏之都名。三学之通号。以若经。若律。若论。皆上契诸佛之理。下契群生之机故。

　　经复多义者。以彼方则有七义。此方复有四义。故云多义也。

　　不出四义者。以彼方虽有七义。不出贯摄二义。此方虽有四义。不出常法二义。故云不出四义也。

　　一出生者。出生诸义及圣果故。二显示者。显示法相故。三涌泉者。无穷义味。涌注无尽故。四绳墨者。楷定邪正故。五结鬘者。贯穿诸法故。

　　万世不易曰常。十界轨则曰法。圣智通游曰迳。古今共宗曰典。

　　良以下先释贯摄二义。可摄五义。是贯摄二字。足尽彼方之义也。

　　又常者下次名常法二义。可摄迳典二义。是常法二字。足尽此方之义也。

　　则彼方下。总结四字能尽经义。故虽有多义。不出四义也。

　　正翻为线者。以席经井索等。皆为旁翻故。

　　线有贯持义者。收前佛地二义也。此二足该出生五义者。复收前杂心五义也。

　　贯穿可总该五义。以出生等同明所说之理故。摄持止该出生绳墨二义。以出生圣果。及楷定邪正。不堕邪见故。若贯穿摄持。通所说所化。则二俱该五矣。

　　疏。

　　经之一字是为通名者。除律论外。十二分教皆契经故。佛说五字是为别名者。佛说阿弥陀。非大方广佛等故。

　　如教行理通别亦尔者。若据观经疏中。教通别者。如上所说。行通别者。为行不同。从一乃至无量。即行别。同会常乐。即行通。理通别者。理虽无名。将门名理。理随于门。四四十六。即名理别。门随于理。即名理通。此约一化论通别也。若钞中所解。乃约一题论通别。

　　闻首题名功德无量者。首题既即三德秘藏。心闻秘藏。则净智妙圆。体自空寂。所得功德。讵可量耶。

　　如教中说者。起信论云。一者体大。谓一切法。真如平等不增减故。二者相大。谓如来藏。具足无量性功德故。三者用大。能生一切世出世间善因果故。

　　钞。

　　本理立教者。从实相般若。流出文字般若。所谓从真如流出十二分教也。

　　依教修行者。从文字般若。修观照般若。依十二分教。修行万行也。从行显理者。因观照般若。悟实相般若。因修万行。乃契真如也。

　　教即般若者。十二分教。即文字般若。以般若。乃照境之慧。十二分教。即照机之慧故。

　　行即解脱者。以解脱。乃法性妙用。万行。亦随缘妙用故。

　　又理通教行。法身即般若解脱者。全性成修。故理通行。法性遍在诸经。故理通教。直法身。非法身。法身必具般若解脱。若法身离二德。即偏真之理。非法身故。行通教理者。全修即性。故行通理。菩萨万行。开悟众生。故行通教。直解脱。非解脱。解脱必具法身般若。若解脱离二德。即孤调解脱。非大解脱故。

　　教通理行者。文字性空。即是实相。故教通理。随文成观。故教通行。直般若。非般若。般若必具法身解脱。若般若不具二德。即人空般若。非大般若故。

　　若通若别亦如上例者。诸经皆具体相用三。故名为通。专指此经。则佛是体。寿是相。光是用。局此异余。故名为别。又体即法身。相即般若。用即解脱。体通相用。法身即般若解脱。乃至相通体用。用通体相。举一即三。例上可知。

　　疏。

　　或单或复者。谓人。法。譬。单三。复三。并具足一。以成七别也。

　　钞。

　　大方广具足人法喻者。大方广是法。大。即体大。法体竖穷横遍。称体而周故。方即相大。方者。法也。轨持为义。恒沙性德。皆可轨持故。广。即用大。法性之用。广多广博故。佛是人。能证三大之人故。华严是喻。菩萨修万行之因华。严一乘之果海故。

　　大方便人法无喻者。大方便报恩是法。佛者是人。方便者。权宜也。报恩者。经云。大孝释迦尊。历劫报亲恩。积因成正觉。而云大方便者。报恩方便。乃即体之权。非体外之权。故云大也。

　　妙法华经法喻无人者。实相妙法。巧喻莲华。有为莲故华。华开莲现。华落莲成三义。以喻本迹二门。为实施权。开权显实。废权立实三义。

　　菩萨璎珞经人喻无法者。菩萨是人。璎珞是喻。璎珞所以严身。以喻万行严法身故。

　　大般若经单法无人喻者。般若。此翻智慧。今存梵语者。以智慧轻薄。般若尊重。五种不翻中。尊重不翻也。梵网单喻无人法者。乃佛观大梵天王网罗幢。因为说无量世界犹如网孔。一一世界。各各不同。别异无量。佛教门亦复如是。菩萨以梵行庄严法身。犹梵王以梵网为华饰也。

　　法从人说喻以人举者。如此经。乃佛宣说依正庄严信愿往生之法。举大如车轮喻。百千种乐同时俱作之喻是也。

　　钞。

　　一切功德皆从佛出者。佛乃功德丛林。真如库藏。经云。刹尘心念可数知。大海中水可饮尽。虚空可量风可系。无能尽说佛功德。

　　略取则条陈之切要者。谓条陈切要。取而抄之。取其要。而略其缓也。

　　写录即注记之显明者。谓记注得钞而写录之。则记注之文洞然焕然。彰灼显了也。

　　疏。

　　自性觉是佛义者。所谓色见声求。是行邪道。若言他是佛。自己却成魔。

　　自性本始二觉者。起信云。本觉义者。对始觉义说。以始觉者。即同本觉。始觉义者。依本觉故。而有不觉。依不觉故。而有始觉等。

　　自性觉体遍照。是说经义者。以说经者。因众生沉迷不觉。故如来以般若真光而觉照之。今觉体遍照。岂非说经义耶。如古云。出息不涉众缘。入息不住阴界。常说如是经。百千万亿卷。

　　钞。

　　即事即理等。是理事相即门。以即事即理。故事必称理也。

　　又即理五句。是依理成事门。随其心净。悟惟心净土正所依之理也。则佛土净。感依正庄严。正所成之事也。既依理成事。故事必称理也。

　　觉是总义者。释上自性觉。是佛义。觉体之中等。释上自性觉无量。是阿弥陀义。

　　广者。从用得名。广多广博为义。广多者。此觉体本有过尘沙之妙用。潜兴密应。无有休息。无有穷尽。广博者。此无尽之用。一一同于觉性。无有边际。无有分限。

　　大者。当体得名。常遍为义。当体者。不同拣小之大。大外有小可拣。犹是分限。今觉体体无边涯。绝诸分量。强名大也。常遍者。常则竖通三世。涅槃云。所言大者。名之为常。遍则横该十方。涅槃云。所言大者。其性广博。犹如虚空。

　　约先后则弥陀古佛者。彼佛成佛以来。于今十劫故。此佛新成者。释迦如来。周昭王时方始成道故。是彼本此始者。先成者为本。今成者为始也。

　　约因果则此佛教令往生者。是因。乃得见阿弥陀佛。是果。是此本彼始者。修因为本。果证为始也。

　　本始互融者。觉体在缠。名本觉。觉体出缠。名始觉。无明性空。在缠即出缠。本融始也。断尽无明。始觉同本觉。始融本也。

　　钝根守事相而自足者。但知以生求佛。舍此趣彼。不知唯心之理。因称理故。方知事中有至理存焉。非徒事相。此破钝根着事而迷理之惑也。利根崇理性而着空者。但知自性惟心。耽着顽虚。不信有西方净土。因称理故。方知至理不离事相。不落顽虚。此破利根着理而迷事之惑也。

　　又此经下。恐有问云。既净土法。皆欲会归理性。则修行者。只须直悟自心之理。何必念佛求生。故云此经本为托彼名号。显我自心。

　　与十六观经同意者。观经疏钞云。行者应知。据乎心性。观彼依正。依正可彰。托彼依正。观于心性。心性易发。今此经。乃托彼名号。显我自心。正与彼同意也。

　　又菩萨犹宜下。恐又问云。未悟心者。应当念佛求生。已悟心者。似不必然。故云菩萨犹宜近佛。

　　维摩下。引证已悟求生。可知。

　　昔人谓华严下。观行。即观心称理也。以华严称性之谈。故一切法可观心称理。方等已下诸经。事理犹分。心法未即。何得称理。以此经判归方等。不应称理故。

　　古德答下。了义。指华严。不了义。指方等而下惟一心者。法界心中。不见精粗大小。同一妙心故。

　　钞。

　　经称母佛者。谓摩耶夫人。以如幻法门。幻生诸佛。故世尊未降生时。十方诸佛。一日三时。于摩耶腹中。说受生法门。十月满足。右胁降生。而曰岂唯释迦我为其母。将来贤劫千佛亦我为其母。世世佛生。我为其母也。

　　子佛者。即罗睺罗。曰。岂唯释迦我为其子。贤劫千佛亦我为其长子。

　　疏。

　　重重无碍。故名融通。隐隐者。融通之貌。即百界千如之意也。

　　钞。

　　即梵可以成华者。句句梵语。句句华言。显非密外者。华言显而易了。梵语密而难知。即梵即华。显非密外也。方华下。例知。

　　当暗中有明者。参同契云。当明中有暗。勿以暗相遇。当暗中有明。勿以明相睹。明暗互相对。比如前后步。威音那畔。不离今日门头。今日门头。不离威音那畔。夜半正明。天晓不露也。

　　互相掩映。约二法交彻说。如东镜入西镜时。东镜映西镜。西镜掩东镜。西镜入东镜。亦然。

　　涉入重重。约重重交映说。如东镜入西镜。西镜即带东镜之影涉入东镜等。西镜入东镜。亦然。如是乃至重重无尽。楞严云。譬如双镜光明相对。其间妙影重重涉入也。又如千珠帝网。一珠涉入千珠。千珠涉入一珠。妙影重重。无尽无尽也。

　　妙体融通者。谓妙心体具。如如意珠。心佛及众生。是三无差别。此心即空即假即中。圆融无碍。通达无滞也。

　　不一不异者。以随缘。故不一。以不变。故不异。以有如实空。如实不空。故不一。以一切法悉皆真。一切法皆同如。故不异。以十法界假名差别。故不一。以一念心全体具足。故不异。以具一切法。造一切法。故不一。实无能具所具。能造所造。故不异。三谛宛然。故不一。举一即三。言三即一。故不异。有显有密。有明有暗。故不一。显非密外。密在显边。暗中有明。明中有暗。故不异。掩映重重。故不一。互相涉入。故不异。乃至有事有理。有不一不异。即是一异。而其实三世诸佛。到此口挂壁上。是真不一不异也。看翻译高僧到此。何处着脚。

　　疏。

　　文字般若者。略有三义。一者。文字从般若流出。故谓如来悯众生迷昧。乃放般若真光。而觉照之。为说种种文字。因名文字般若也。二者。文字能生般若。故谓众生依如来言教。能开示悟入佛之知见。遂名文字般若也。三者。文字即是般若。故为一文一字。当体即空即假即中。当体即是解脱相。故名文字般若也。然此三义。自是泛论。若约如来果上说者。则三藏十二部一切修多罗。即是如来大智慧光明。故名文字般若也。

　　达乎实相者。即所谓从文字起观照。从观照证实相也。又复智者顿能随文成观。知文字性离。不著文字。亦是达乎实相也。

　　证信者。以六种成就。堪为证据。使闻者不疑。故大论第四问曰。何不直说般若。而言舍卫等。答。说时方人。令人信故。

　　发起者。如楞严。误堕淫室。观经。阇王弑逆。各有因缘。为之发起也。

　　言五句者。但以诠义究竟为句。如佛但一字。亦名句也。

　　均其繁简者。五句分为五科。失之太简。列众立之为六。失之太繁。今合五句为一科。则简者非简。列众与五总对。则繁者不繁。

　　钞。

　　般若无言赖言而显者。古云。道本无言。因言显道。经云。生生不可说。生不生不可说。不生生不可说。不生不生不可说。以四悉檀因缘故。而亦可说。此之谓也。

　　文字性空即是实相者。维摩天女云。言说文字。皆解脱相。所以者何。解脱者。不内。不外。不在两间。文字亦不内。不外。不在两间。是故舍利弗。无离文字。说解脱也。一切诸法。是解脱相。

　　三种般若相为融通者。从实相般若。流出文字般若从文字般若。起观照般若。从观照般若。契实相般若。然而全性成修。实相即观照。全修即性。观照即实相。文字性空。文字即实相。不离文字。实相即文字。依解成行。文字即观照。全行契解。观照即文字。举一即三。言三即一也。

　　例如五蕴三句。世间诸法。不出色心。如来为迷心不迷色之人。则合色开心说五蕴。为迷色不迷心之人。合心开色说六入。为心色俱迷之人。心色俱开说十八界。是随其所宜也。

　　佛涅槃时示阿难者。世尊临涅槃时。阿难心没忧海。阿㝹楼驮。教令问佛四事。一。佛灭度后。以何为师。二。依何法住。三。恶性比丘。如何摈斥。四。一切经初。当安何语。佛答。阿难。佛灭度后。以戒为师。依四念处住。恶性比丘。嘿而摈之。一切经初。应云如是我闻。一时。佛在某处。某国土。与某大众。非独我法如是。三世诸佛经初亦然。

　　三疑顿释者。曰如是之法。我从佛闻。则非佛重起。述佛成言。则亦非阿难成佛。亦非他方佛来。故顿释也。

　　异外道阿忧者。外道一切经初。皆安阿忧二字。以阿者。无也。忧者。有也。外道所诠。不出有无。故曰阿忧。又阿忧者。吉也。经初安吉。则自始至终。吉无不利故。

　　意避增减异分过失者。阿难结集法藏。佛四十九年所说之法。如一器水。传于一器。不增一滴。不减一滴。无有增减异分过失。故云佛法大海水。流入阿难心也。

　　疏。

　　以宗拣定者。多解并陈。从违莫决。随宗以定。则无异词也。

　　钞。

　　智论佛法大海信为能入者。释论第二。问曰。诸佛经。何故初称如是答。佛法大海。信为能入。智为能度。如是义者。即是信也。若人有信。能入佛法。无信不入。不信者。言是事不如是。信者。言是事如是。

　　肇公如是信顺之辞者。肇公维摩疏云。如是。信顺之辞也。信则所言之理顺。理顺。则师资之道成。经无丰约。非信不传。故建言如是。

　　但显于如唯如为是者。除诸法实相外。余皆魔事也。此约所诠之理释。

　　当理之言。无非之称。是约能诠之文释。

　　顺机为应者。如经云。为应声闻人。说应四谛法。为应缘觉人。说应十二因缘法。为应菩萨人。说应六波罗密法也。无非为感者。若众生机器不净。不能感佛。如澄潭始能现月。浊水不能现也。此约感应释。

　　始终不异者。实相之理。迷时不减。悟时不增。迷时不染。悟时不净。如如不动。故名如也。如理而说者。谓如实相理。为人演说。无别异说。故曰是也。此双约能诠所诠释。

　　如为真空。是为妙有者。即有之空。为真空。此破虚无之断见。即空之有。为妙有。此破实有之常见。此约破邪释。

　　并无相碍者。能诠之外。无所诠义。所诠之外。无能诠文。则能诠不碍所诠。所诠不碍能诠。众生无机。佛不说法。净机感佛。乃显言诠。则能所诠。不碍感应。感应。不碍能所诠。又应机说法。显示真宗。敌破邪外。则前二。又不碍破邪也。

　　非生非灭者。谓本自不生。今何有灭也。又论云。随妄不生。约治不灭。修起不生。处染不灭。

　　无去无来者。谓无所从来。无所至去也。又经云。不来不去。如是而来。不动不起。如是而去。

　　湛然者。如净琉璃。内外明彻。即所谓一道清净。染污不得也。

　　常住者。不迁不变。无起无灭。即所谓诸法从本来。常自寂灭相也。

　　四过百非者。有。无。双亦。双非。为四过。于四句中。随举一句。复具四句。成一十六句。通过去未来。则成四十八句。又约已起未起。合为九十六句。连根本四句。共百非也。

　　读古。疏钞事义中详明。

　　疏。

　　圣人无我者。既名曰圣。则生佛依正镕融。总摄一切对待。尽净无余。何得有我。

　　钞。

　　非第一义中说我者。第一义。对二谛说。一尘不立。真谛也。万法齐彰。俗谛也。真俗不二。中道第一义谛也。第一义中四相顿空。何有我相而云我耶。

　　邪我者。或计即色是我。离色是我。我大色小。色在我中。色大我小。我在色中等。此从邪师训诲。妄计而生。分别我也。慢我。则不因师教而成。生来即有。俱生我也。名字我者。谓既无见我横计主宰。复无慢我俱生主宰。但随世流布说名为我。则但有名字。而无实体也。

　　世俗人具前二我者。以未达我空。无名字故。学道人具后二我者。见道学人。虽断分别邪我。我慢犹存。若尽理而言。未至八地。俱生我执。犹现行故。圣人唯最后我者。圣人断尽二障。达二无我理故。

　　顺俗称我但是名字者。谓阿难尊者。至结集时。尚破同体见慢之我。岂有界内二种我耶。为传化故。乃顺世俗。立名字我。有何过咎。

　　知一切法空而不着空者。经云。虽乐远离。而不依身心尽。虽行于空。而植众德本。是也。

　　知实相无我而不着无我者。经云。虽行诸法不生不灭。而以相好庄严其身。虽随诸法究竟净相。而随所应为现其身。是也。

　　引瑜伽观经二段。是证明第三不着无我之故也。瑜伽言。无我。则无人修学。观经言。无我。则无人传化。自利利他。二皆不就。故不着无我。

　　瑜伽有四义者。瑜伽第六云。略由四义。故称我闻。一为世间语便易故。二为随顺世间故。三为断除怖畏。若定无我。谁为修学。人生怖畏故。四为宣说自他得失。令生决定信解心故。

　　阿难亦通法身我者。法华有本迹二门。若就迹门则阿难但证偏真。若约本门。则阿难久证法身。经云。内秘菩萨行。外现是声闻。少欲厌生死。实自净佛土。是也。

　　以无我中有真我者。因二无我。乃得真我。所谓唯心相灭。心体不灭。因灭是色。获得常色也。

　　常乐我净者。是涅槃四德。不迁不变曰常。离二死苦曰乐。具八自在曰我。三惑净尽曰净。

　　疏。

　　耳根发识者。耳根是色法。即第八亲相分。具执受二义。是白净无记性。识乃心法。即第八见分。三性皆具。与根不同。如楞严以门喻根。以人喻识。不同明矣。发者。生起之意。具八种缘。方得生起。即所谓耳识唯从八也。八者。一空。二根。三境。四作意。五分别依。六染净依。七根本依。八种子也。

　　废别从总(云云)者。谓小教云。闻者耳根发识。声在可闻处。是则应云耳闻。何云我闻也。盖以我有主宰之义。为六根六识之总。今废根识之别。从主宰之总。曰我闻也。

　　始教无闻三句。闻。即是有法。无闻。即是空。今始教是谈一切法空。故无闻。终教双照二边。故闻而不闻。此处影略不闻而闻句。盖即有而空。即空而有。正是双照二边中道也。顿教双遮二边。故无闻亦无不闻。无闻。是遮有。无不闻。是遮空。正是双遮二边中道也。

　　以我无我不二之真我者。我即是有。无我即是空。我无我不二。是即有而空。即空而有。即二边之中道也。又空处全有。有处全空。离二边之中道也。离即离非。是即非即。非法身真我而何。

　　根境非一异之妙耳者。根境若异。则两皆是有。根境若一。则二俱成空。今非一非异。则空有双遣。即是顿教双遮中道也。然非一。则异存。非异。则一存。则空有双存。又即是终教双照中道也。寂而常照。照而常寂。非妙耳而何。

　　娑婆极乐无障碍之法门者。娑婆是此岸。极乐是彼岸。若无障碍。则此不碍彼。彼不碍此。彼此俱存。是为双照法门。所谓究竟寂光。不越凡夫一念。三涂剧报。全居极圣自心也。又若无障碍。则何分此岸。何分彼岸。彼此两亡。是为双遮法门。所谓黑暗女。功德天。有智主人。二俱不受也。

　　钞。

　　闻亦无闻是大乘始教者。大乘始教。第二时空宗。依诸部般若。谈一切法空。内无能闻。外无所闻。方曰真闻。故曰尊者无说。我乃无闻。是真说真闻也。

　　从缘故空。不坏假名者。因内根引生外尘。则尘无自性。因外尘引生内根。则根无自性。从缘故空也。经云。由尘发知。因根有相。相见无性。同于交芦是也。又因根有尘。则不坏尘相。因尘有根。则不坏根相。不坏假名也。如云如幻非实。则心境双忘。不无幻相。则不坏心境。是也。

　　不闻而闻闻而不闻者。不坏假名。不闻而闻也。从缘故空。闻而不闻也。不闻而闻。即空即有。闻而不闻。即有即空。中道之义。此大乘至极之理。曰终教也。

　　能所双寂无闻不闻者。从缘故空。缘生。显无性也。缘生为能显。无性为所显。不坏假名。无性显缘生也。无性为能显。缘生为所显。缘生无性。以无性夺缘生也。无性缘生。以缘生夺无性也。互夺两亡。则能所双寂。又缘生夺无性。不闻不可得。无性夺缘生。闻亦不可得。则无闻无不闻矣。(此是旧解今复解云)能。即是第八转相。所。即是第八现相。以业识顿空。故双寂闻与不闻。皆生灭相。既无业识起灭。何有闻与不闻也。

　　离念顿显者。闻与不闻。皆妄念分别。今既双遮。则一念不生。全体显现。不历阶级。渐次。顿教意也。(此是旧解今云)离念顿显有二义。若离分别粗念。与无分别智相应。得见法身。名随分觉。若一念相应。远离微细念故。心即常住。名究竟觉。盖以顿教虽无渐次。而不无前心后心。则其所离之念。自不无粗细。而所显之理。亦不无分满也。生而不生不生而生者。生即我。即凡夫之有。不生即无我。即二乘之空。此二不二。即法身真我故。

　　能闻所闻非一异故者。根境历然不坏世谛。故非一。根尘同源同归性海。故非异。古云。通𢆯峰顶。不是人间。心外无法。满目青山。是也。

　　娑婆依正全处极乐之自心者。自心即是法界。法界之中。无所不摄。则娑婆依正。摄无不尽。天台云。以檀为法界。则一切法趣檀。依正之摄归极乐。其理亦然。古云。阿鼻依正全处极圣之自心。毗卢心土。不离下凡之一念。法界圆融。头头涉入。不相障碍故。

　　分摄于圆应归法性者。恐有难云。前说五宗。及有。空。法相。法性。圆融。终顿。判归法性宗。圆教。判属圆融宗矣。今既摄于圆。应归圆融。何故归法性耶。答。诚如所问。但法性之与圆融。分之为二。合之为一。以事事无碍之圆。虽不同事理无碍之终顿。实离事理无碍之法性外。无事事无碍之圆融。以同一了义大乘。可合可分故。今据可合之义。归法性也。

　　钞。

　　弘广菩萨之所流通者。涅槃第四十云。佛告文殊。阿难比丘。是我之弟。给事我来。二十余年。所可闻法。具足受持。喻如泻水。置之一器。是故我今顾问阿难为在何所。欲令受持是涅槃经。善男子。我涅槃后。阿难比丘所未闻法。弘广菩萨当能流布。

　　阿难求三愿者。一愿不受佛故衣。二愿不随佛受别请。三愿二十年前所未闻经。请佛重说。

　　得法性觉自在三昧者。觉了法性。从性起觉也。法性竖彻三际。三际之法无不觉。法性横遍十方。十方之法无不觉。于法性海中。普觉一切。得大自在。曰法性觉自在三昧也。涅槃下。引证可知。

　　影响弘传者。天台释法华经。言闻经众有发起。当机。结缘。影响四众。影响众者。谓往古诸佛菩萨。隐其圆极之果。亦同机众。匡辅法王。如影之随形。响之应声也。

　　三阿难者。圣人无名。名因事立。声闻断见思正使。得出三界。得大欢喜。故结声闻藏名曰欢喜。缘觉进侵习气。贤于声闻。故结缘觉藏名曰喜贤。菩萨进断无明。悟入法海。故结菩萨藏名曰喜海。

　　疏。

　　古人释一时。都谓机应合一之时。亦是谛智合一之时。故云一时。今师资相合下。是言机应合一之时。约当宗下。是明谛智合一之时也。

　　心境泯者。谓心境双消。归圣现量。然凡圣犹分也。凡圣会者。圣凡情尽。唯妙觉明。然依正犹二也。依正融者。情器体融。同归法界。然一多犹在也。一多等者。一多相即。无碍圆融。究竟圆满矣。以上从狭至广。融成一味为一时也。

　　钞。

　　陀罗尼此翻总持。有多字一字无字之别。多字。如诸经密咒。一字。如唵字。无字。即无相妙心。今之所云。指无字也。

　　一刹那顷一字之中者。以既得无相妙心。刹那普融三际。一字摄法无遗。一切法门说无不尽也。

　　得净耳根者。众生循声流转。分别外尘。秽耳根也。圣人脱粘内伏。发本明耀。净耳根也。

　　于一刹那悉无障碍者。以既净耳根。则心闻洞彻十方。洞彻三际。一切即一。一即一切。无不知也。古云。在眼时。如千日。万象不能逃影迹。在耳时。如幽谷。大小音声无不足。是也。

　　说者神力延促二句。出上文说听多少之所以。说者延一日为一劫。则说者时少。听者时多。说者促一劫为一日。则说者时多。听者时少。又听者根利。则说者时多。听者时少。以一心入于语义。不觉时长故。听者根钝。则说者时少。听者时多。以不得法味。身体在座。多有疲倦。觉时长故。

　　古谓下。引例。凡夫。二乘。及三贤菩萨。以事识见佛。故见应身。年岁则短。在世八旬。即入涅槃。成道以来。始经四十余年。登地菩萨。以业识见佛。故见报身。永不灭度。成道以来。经尘点劫。各各不同故。

　　周正建子夏正建寅者。谓周时以斗柄初昏。建子之月为岁首。夏时以斗柄初昏。建寅之月为岁首也。一取天开于子之义。一取人生于寅之义。

　　心境者下。约当宗。以一心不乱为宗。一心不乱。则内无能念之心。外无所念之境。能所双消。泯然无迹故。

　　诸上善人同会一处者。一处。指一心也。若圣若凡。全归一心。无有高下故。

　　佛及水鸟同说妙法者。以一心中。情与无情。同成正觉。炽然说。无间歇。一说一切说故。

　　一佛说经六方齐赞者。以一心中。不见彼佛此佛。一即是多。多即是一。同一法性故。

　　钞。

　　际主之会成时者。时。非别时。法王启运。嘉会之时也。法王不作。嘉会难成。不得成时故。

　　聆主之语成闻者。耳闻法音。心契妙理。曰闻。慧日不升。圆音不演。众生旷劫皆成聋瞽。不得成闻故。

　　受主之教成信者。于实德能深忍乐欲。曰信。佛不垂教。心迷尘境。信自何生。纵有信从。皆堕邪见。非正信故。主之所居成处者。处非他处。乃法王转法轮之处也。圣人到处。成邑成都。法王不住。不成住处故。

　　主之所化成众者。闻经之众。贤圣之众也。佛未出时。各趣异道。尽堕邪宗。因蒙佛教。转邪归正。方成圣众故。

　　疏。

　　别之有四者。若据经文。但云佛住。天台乃别之为四者。略有二义。一者欲显能住心法故。谓他人唯论身住。不明能住心法。则抑极圣同凡夫住。而况复凡圣各各有于能住之法。不可不知也。二者欲显如来无法不住故。谓佛住既胜。则无法不住。为引物故。且就世善。略指定散。收一切善。故言天梵。于出世中。略指小大摄一切法。故言圣佛也。

　　钞。

　　或现天住下。四住中皆明因果。而所住法。正在于因。所谓如来以摄物故。示现施戒及十善心。此即佛以欲天之法。住舍卫城。为物示现四无量心。示三三昧。即梵法圣法。住舍卫城。此皆如来随他意住。若随自意。即以楞严至不共等。住舍卫也。

　　初禅至非想是果。四禅八定是因。而云四无量心住者。以单修八定。不生色无色界。必用四心为熏禅功德。定与功德具足方生八天。故云四心也。

　　三三昧者。即空。无相。无作也。

　　百八三昧。即首楞严三昧。宝印三昧。师子游步三昧。乃至百八离着虚空不染三昧。详如智度论说。

　　十力者。一是处非处如实力。二业智力。三定力。四根力。五欲力。六性力。七至处力。八宿命力。九天眼力。十漏尽力。

　　四无畏者。一得总持无畏。二得知根无畏。三得决疑无畏。四得答报无畏。

　　十八不共者。一身业无失。二口业无失。三意业无失。乃至十八。知未来无碍。谓之不共者。不与二乘共也。

　　钞。

　　法华法胜余法者。五时极唱。最后极谈。非兼但对带。纯一圆教故。

　　舍卫国之胜者。以国丰四德。誉动五天。净土法门。广大宏远者。帡包幽显。统括圣凡。国丰万德。声震十方故。

　　祇树树之胜者。以扶疏畅茂荫盖清凉。净土众生。永离热恼者。佛以大慈。普覆一切。离生死恼。永得清凉故。

　　给孤园之胜者。以受用自在。适悦人心。净土安隐受乐者。寒暑不迁。寿命无量。涅槃寂静得大解脱故。

　　祇陀种之胜者。以位超百寮。绍居九五。净土绍隆佛种者。皆不退转。多有补处。不滞化城。直至成佛故。

　　须达人之胜者。以能具十德。足以长人。净土入上善会者。永离凡外邪定。不定。得入正定贤圣等侣故。

　　疏。

　　自性洞彻十方者。若云阿难闻佛。则众生皆背佛。若云佛在祇园。则自己却成魔。非真闻佛也。非真佛在也。今十方是佛法身。自性洞彻十方。则一大时教。无有不闻。是真闻也。当处。即今显现自性。不离当处。则法性湛然。不迁不变。是真佛在也。

　　钞。

　　经云。心闻洞十方。生于大因力。古云。金佛不度炉。木佛不度火。泥佛不度水。真佛屋里坐。

　　反闻自闻者。以众生循声流转。向外奔驰故。

　　反佛自佛者。以众生以色见我。音声求我故。

　　俨然未散者。智者大师。诵法华经。至药王本事品。是真精进。是名真法供养如来处。亲见灵山一会。俨然未散。

　　疏。

　　具有三义者。盖以华言大者。梵曰摩诃。乃含三义。谓大多胜。故须就本三义释之。

　　僧伽有四种。一有羞僧。持戒无违。二无羞僧。三业不净。诸恶并行。三无知僧。虽不破戒。根钝无慧。不知重轻。四真实僧。四果四向。学无学人也。有羞真实。得共羯磨。同闻证信。唯取无学。

　　众和合者。谓戒和同修。见和同解。身和同住。口和无诤。意和同悦。利和同均。

　　三迦叶。是兄弟三人。昔共起刹。今连枝也。目揵连。此云莱茯根。姓也。舍利弗。此云身子。名也。姓拘栗陀。

　　钞。

　　以七一释共者。七种一故。方成共义也。

　　判已属生酥。且从本说。七在三藏。同感佛时。同鹿苑处。同一切智心。同别脱戒。同三十七道。同无漏正见。同有余解脱。昔同七者。今日同闻。

　　天王敬仰者。梵王。师陈如。帝释。师迦叶等。

　　内典。谓三藏十二部。外籍。谓四韦驮十八经等。

　　波罗密多。此云到彼岸。今最极利根。到百行至极之处也。如布施。则财法无畏。以至三轮空寂。持戒。则不破不漏。乃至戒相都空。般若。则人法俱空。乃至空亦不立。此大乘种性也。

　　皆得无学果位者。研真断惑。曰学。真穷妄尽。曰无学。今皆得阿罗汉无学果位也。

　　皆得小果趣大菩提者。既成四果。复回心向大。发大菩提心也。

　　则通大乘言者。谓上大多胜三义。止就小乘言耳。今佛地三义。则是通大乘言。

　　四邪命者。合药种植田园。名下口食。仰观星宿。名仰口食。四方巧语。名方口食。咒术卜算。名维口食。比丘不作此四。名清净乞士也。

　　九十八使者。见思惑也。见惑有八十八使。以五钝五利。对苦等四谛。苦下全具。集灭除三。谓身见。边见。邪见。道除二。谓身见。边见。上界不行瞋。思惑有十使。谓欲界贪瞋痴慢。上二界各有贪痴慢。共九十八也。

　　羯磨。此云作法办事。谓行筹相向说也。

　　水乳之乳。非人乳牛乳。水中自有乳。唯鹅王能辨。

　　优楼频螺。此云木瓜林。为瓶沙王师。有五百弟子。伽耶。此云城。那提。此云江。二人共五百弟子。佛入迦叶窟。毒龙放火。佛收毒龙。住于钵内。乃至十种神变。迦叶虽睹。执犹未改。曰瞿昙虽神。不如我道真。佛言。汝若不舍邪见。令汝长劫受苦。闻已。头面礼佛求悔。乃告弟子。各随所宜。我愿皈依佛也。乃至五百弟子。皆闻善来。须发自落。得成沙门。乃各以事火术具。投之于水。随流而下。二弟见之。亦皆皈佛。

　　钞。

　　常不离佛者。以千二百五十人。未见佛前。各修异道。久受勤苦。空无所获。一遇如来。便得道果。感佛恩深。常随侍佛。为同闻众也。

　　千里面谈者。唐李世民。为秦王时。在军中。使房𢆯龄入朝奏事。高祖笑曰。𢆯龄为吾儿奏事。虽隔千里。犹如面谈。

　　泗滨。谓泗水之濵。有杏坛在焉。是孔子讲学处。久在泗濵者。谓平居共事。相依陈蔡者。谓患难不离也。

　　钞。

　　断思惑七十二品者。思惑分三界九地。共九九八十一品。若初果则全未断。于第二向中。断欲界前六品。即证二果。于第三向中。断欲界后三品。即证三果。然尚有上八地七十二品在。复于四向中断尽。方成四果阿罗汉也。

　　初果七返二果一生者。欲界九品思惑。上上品。润二番生死。上中。上下。中上。三品各润一生。中中。中下。二品同润一生。下上。下中。下下。三品同润一生。故初果七返生死。二果一生欲界也。

　　二僧觐佛者。昔有二僧相期觐佛。时值炎暑。行至中途。热渴欲死。共觅水饮。见一清水可掬。而多细虫。一僧以有虫故。不饮而死。一僧从权。乃得见佛。具白前事。佛言。道亡者为先见我。以尊我戒律。即亲见佛故。

　　疏。

　　自性无漏者。漏有三。谓欲漏。有漏。无明漏。欲漏。即欲界贪爱。有漏。即上二界贪爱。无明。即三界中痴。此小乘之漏。若大乘之漏。不唯三界贪痴为漏。有无明惑。不居中道。漏落二边。亦漏也。今自性。从本以来。无有变异。不可破坏。何漏之有。论云。智体不动。具足无漏性功德是也。

　　自性无迷者。迷。有二。谓根本不觉。枝末不觉。因一念无明妄动。遂成三细六粗种种迷痴境界。然自性。从本以来。一切染法。所不能染。何迷之有。论云。一切染法不相应。故名如实空。是也。

　　钞。

　　心源者。心。为万法之源也。诸法从本来。常自寂灭相。曰本寂。既曰本寂。则欲。有。无明。以及二边等漏。向何处着脚。故曰全空。

　　心体者。心。为法界之体也。光明照一切法界悉清净曰本明。既曰本明。则见思。尘沙。以及无明等惑。向何安立。故云安在。

　　法华谓真阿罗汉者。法华经中。迦叶须菩提等。闻喻说一周。开权显实。乃云。我等今者真是声闻。以佛道声。令一切闻。我等今者真阿罗汉。应受人天一切供养等。

　　起信号曰真实识知者。起信论云。从本以来。自性满足一切功德。所谓自体。有大智慧光明义故。遍照法界义故。真实识知义故。乃至满足无有所少义故。

　　沈空为寂者。二乘弃有着空。堕无为坑。饮三昧酒。乃枯寂之寂。非本寂之寂也。乃名字罗汉。非真阿罗汉也。

　　作念而知者。凡夫生心动念。缘而后照。虑而后知。乃妄作之知。非本明之知也。乃虚妄知识。非真实识知也。

　　是故下。结劝。

　　沈空之寂。为邪见。本寂之寂。为正见。古云。魔界与佛界。一界无别界。故曰邪见与正见一体。

　　本明之知为妙门。作念之知为祸门。经云。知见立知。即无明本。知见无见。斯即涅槃无漏真净。故曰众妙与众祸同门。

　　息心达本源者。古云。三界兮扰扰。六趣兮昏昏。息心达本源。故号为沙门。今则息邪见众祸之妄心。达正见众妙之本源。庶几可以为沙门矣。

　　钞。

　　引诸偏好者。众生之机不一。所好之法亦不一。是故好智慧者。舍利引之。好神通者。目连引之。乃至好多闻者。阿难引之。

　　舍利弗宴坐者。舍利宴坐。佛令目连唤之。舍利云。汝前去。吾后至。目连欲牵之去。舍利即解衣带着地。语目连曰。汝能举此衣带。方可牵我去。目连竭尽神力不能动。舍利以带系阎浮提树。树动。而带不动也。

　　颜闵无文者。颜闵。列在德行科。游夏。列在文学科故。三明六通者。三明。即过去宿命明。现在天眼明。未来漏尽明。加天耳。他心。神足。即名六通。前三。双具通明。后三止为通者。以但知宿世受生之事。名宿命通。复知宿世百千万生。如是姓名。如是受苦乐等事。皆悉能知。是名宿命明。但见死此生彼。名天眼通。复见我及众生死时生时。及所作善恶之行。或生善道恶道皆悉能见。是名天眼明。众生因三界见思之惑。堕落生死。故名为漏。唯罗汉断见思尽。而得神通。名漏尽通。复知漏尽以后。更不受于生死。是名漏尽明。后三无此分别。故唯名通也。

　　钞。

　　色即是空者。色。即十一色法。此色凡夫计为实有。三乘计为虚幻。不知全体是妙色也。妙色即是真空。故云色即是空。经云。观相元妄。观性元真。即是菩提妙净明体。是也。

　　空即是色者。空。即第一义空。此空不是邪外所计断空。小乘所执偏空。乃是真空也。真空。即是妙色。故云空即是色。经云。如来藏中。性色真空。性空真色。清净本然。周遍法界。是也。

　　净土即空者。净土依正庄严。无非妙色。妙色既即真空。净土岂不即空也。

　　空即净土者。自性清净。名如实空。而如实空。即如实不空。离一切相处。元自净法满足。空岂不即净土乎。若拨净土。则是顽空偏空。非即色之真空。

　　不解真空。则是凡外邪智。二乘小智。非大乘正智。

　　身子之智不如是者。以身子已发大心。乃于般若会上。盛谈般若。淘汰执情。已具大乘正智。既具正智。必解真空。不拨净土。净土之告。不告身子。而谁告耶。

　　钞。

　　目连化身大小者。难陀。䟦难陀龙。兄弟居须弥山边。佛常飞空。上忉利天为母说法。龙便瞋恨。吐黑云暗雾。隐翳三光。以身绕须弥七匝。尾拖海水。头枕山顶。目连乃倍现其身。绕须弥十四匝。尾拖海外。头枕梵宫。龙犹瞋甚。雨金刚砂。目连变砂。以为宝花。轻软可爱。犹瞋不已。连乃化为细身。入龙身内。眼入耳出。耳入鼻出。龙受苦痛。其心乃服。

　　外道移山者。外道师徒五百。用咒移山。经一月日。山根已动。目连念言。此山若移。多所损害。即于山顶。结跏趺坐。山还不动。外道相谓。我法动山。计日必移。云何安固。还若于初。必是沙门。使尔如是。自知力弱。归心佛法。

　　举之梵天者。琉璃大王。灭释迦种。目连欲救。佛以定业难逃。不允其请。连以神力。将钵盛五百释种。托之梵天。灭释之后。举钵视之。唯血水而已。故知业力。佛亦不能救也。

　　止车者。耆婆善医。已生忉利。连因比丘病。乘通往问。值诸天出游。耆婆乘车不下。但合掌而已。连以神力。止住其车。耆婆方下车问讯。欲何所为。连乃具说来意。答云。断食为要。目连放之。始得前迈。

　　烧堂者。帝释造得胜堂。庄严奇丽。目连往看。诸天女皆隐避不出。连念帝释着乐。不修道本。乃以神通。烧得胜堂赫然崩坏。仍为帝释。说无常等语。帝释欢喜后堂俨然。无灰烟色。

　　钞。

　　抖擞者。抖擞尘劳。即下扫除尘累也。淘汰者。淘汰习气。即下澄净身心也。

　　钞。

　　纵横善巧者。谓横说。竖说。扫荡说。建立说等。破热弹曲者。以其论议。能破邪见之热。能弹邪见之曲也。子系母者。尊者幼丧父。其母欲改适。因子系故。不遂其心。犹绳系扇。故曰扇绳。

　　善分别义。即是义无碍辩。敷演教道。即是法无碍辩。得大辩才。故议论第一也。

　　疏。

　　放牛。即牧牛意。

　　钞。

　　迦叶赞者。佛灭度后。阿难升座。迦叶与众赞曰。面如净满月。目如青莲花。佛法大海水。流入阿难心。是也。

　　钞。

　　马麦之报者。佛与弟子。三月在毗兰邑食马麦。以偿宿报。独憍梵。于天上受供。

　　钞。

　　玑衡者。谓璇玑玉衡也。注。璇。美珠也。玑。机也。以璇饰玑。所以象天之体转运也。衡。横也。谓衡箫也。以玉为管。横而设之。所以窥玑。而齐七政之运行。犹今之浑天仪也。

　　钞。

　　塔犹却贝者。阿育王礼诸罗汉塔。次至薄拘罗塔而说偈言。虽自炼无明。于世少利益。因供二十贝子。而贝子。从塔飞出。来着王足。诸臣惊怪。所以然者。良由尊者平生。闲静少欲。其塔犹有是力。

　　资用充足。即第一名义。至今不灭。即第二名义。所求如意。即第三名义。

　　比之螺蛤者。尊者听法之次。多昏睡。佛责云。咄咄何为睡。螺蛳蚌蛤类。一睡一千年。不闻佛名字。

　　乐见照明金刚三昧者。注心欲见。照明万法之见性。名乐见照明。此三昧。能坏万法。万法不能坏此三昧。故名金刚。

　　疏。

　　难弟难兄者。东汉太丘长。陈寔。生二子。长曰元方。次曰季方。俱有俊才。二子之子。各论父功德。诣祖决其优劣。寔曰元方难为兄。季方难为弟。

　　疏。

　　王数融通者。王外无数。数外无王。一心融通。故王所融通。

　　钞。

　　善恶轮转由之主宰者。以前六识。通善恶无记三性。能造有漏三业。能招苦乐二报。七识。是有覆无记性。恒与我痴。我见。我爱。我慢。八大相应。念念执第八识见分为我。唯第八识。是无覆无记性。不造善恶等业。乃一期总报主故。

　　五十一心所者。遍行有五。别境有五。善有十一。根本烦恼有六。随烦恼二十。不定有四。

　　恒依心起三义。是释名为心所之义。恒依心起者。心王不起。心所不起也。与心相应者。恒与心王相应不离也。系属于心者。心所系属心王。如八识。有五遍行。七识。有十八。前五。三十四。六识。具足五十一也。

　　智觉。即永明寿禅师。

　　欲想更乐等者。欲。即别境中欲。于所乐境希望为性。勤依为业。

　　想。即遍行中想。于境取相为性。施设种种名言为业。

　　更乐。即遍行中触。令心心所触境为性。受想思等所依为业。

　　慧。即别境中慧。于所观境拣择为性。断疑为业。

　　念。即别境中念。于曾习境。令心明记为性。定依为业。

　　思。即遍行中思。令心造作为性。于善品等役心为业。

　　解脱。即别境中胜解。于决定境印持为性。不可引转为业。

　　作意。即遍行中作意。能警心为性。于所缘境引心为业。

　　三摩提。即别境中定。于所观境令心专注不散为性。智依为业。

　　痛。即遍行中受。领纳违顺非他境相为性。起欲为业。

　　迦叶。心欲数者。迦叶修行十二头陀苦行。乐超三界。乐证涅槃。舍离世间五欲。如弃涕吐故。

　　富楼那。心想数者。富楼说法第一。演说苦空。深谈实相。唯想为先。以想能观机说法。四辩宣演故。

　　迦旃延。更乐数者。旃延议论第一。以议论时。宾主问答。种种妙义。触境而生。更互涉入。彼此皆得法乐故。

　　慧。舍利弗者。鹙子智慧第一。得无疑解脱。正合断疑为业故。

　　念优波离者。波离持戒第一。以由恒持正念。明记不忘。方能检束身心。无犯毁故。

　　思。罗睺罗者。罗睺密行第一。秘密之行。非正思惟不能成就故。

　　解脱。善吉者。善吉解空第一。胜解印持。不可引转。解脱一切有为故。

　　作意。那律者。那律天眼第一。以小乘天眼。乃作意通。作意能见大千。若不作意。不能穿针故。

　　三摩。目连者。目连神通第一。通由定发。净极光通故。

　　痛。阿难者。阿难多闻第一。得文字总持。领受不失故。此二相扶而取开悟者。数若非王。从谁引起。与谁相应。系属于谁。如臣失君。弟子无师。无所依故。何由开悟。是必须王扶数也。王若非数。则数等十善法数不生。不能引心触境。领纳前境。乃至正念定慧。一切皆无。亦不能开悟。是必须数扶王也。

　　若王若数四句。始由一念无明。迷自心源。而成八识。从八识心王。引生心所。如空生云雾。海起波涛。今王数相扶。开悟自心。则浓云薄雾。总作晴空。巨浪微波。咸成止水。尽法界唯一真心。更无王数可得也。

　　钞。

　　毋谓净土。菩萨不屑者。屑者。洁也。不洁者。不以其法为洁。而远离之也。有以念佛求生。但化愚夫。非大乘菩萨事。则今此经。不应菩萨同闻也。既是同闻。岂可以净土。为菩萨所不屑。

　　复有三义者。初。是双约二利说。次。是单约自利说。三。是单约利他说。

　　悲智所缘者。悲。是三缘悲。智。是十种智。悲智是能缘。佛道众生是所缘也。

　　上以智求者。无智。不能上求。无悲。无以下度。所谓先悟毗卢法界。后修普贤行门。先运同体大悲。然后遍入尘劳也。

　　能所合目者。有情为能。觉为所。合此能所。而名目之。曰觉有情也。心是能缘之智。故属能。理是所缘之境。故属所。

　　利生为急者。初发心时。便普为恩有法界众生。既证果后。尚留惑润生。不取灭度。是菩萨以利生为急也。

　　广觉一切者。即众生无尽。我愿无尽。有一众生不成佛。我誓不取正觉等。

　　趋寂自安者。即自谓已得涅槃。无所堪任。但念空无相无作。于菩萨法。心不喜乐也。

　　大强精进者。即所谓假使热铁轮。在我顶上旋。终不以此苦。退失菩提心。

　　求大菩提者。不求人天福报声闻缘觉等。乃愿与法界众生。一时同得菩提故。

　　三无数劫者。此非藏教三僧祗也。如起信论。经一万劫。方得信成就发心。复经三阿僧祇劫。乃至菩萨究竟地等。

　　具足诸功德者。如常乐我净。清凉不变。真实识知。乃至十力。四无所畏。十八不共等。

　　法华六大下。信大法者。信一心真如之法。解大义者。解一心三大之义。发大心者。发上求下化之心。趣大果者。趣无上菩提之果。修大行者。修自利利他之行。证大道者。证一乘无上妙道也。

　　信解发是愿大摄者。以菩萨发愿。必信解妙理。然后发心。对三宝境。发四弘誓愿也。

　　趣是时大中摄者。不历三祇。不造一乘无上果故。

　　证是德大中摄者。一乘妙道。即一乘诸功德故。

　　数大。谓誓愿弘深。如无量无作。乃至普贤愿王等。

　　德大。谓万德圆满。如华严十地十定。乃至十忍等。

　　业大。谓万行具足。如华严十行十向。乃至普贤万行等。

　　数即愿者。如药师十二大愿。弥陀四十八愿。毗卢愿力周乎法界。法界无尽。则愿力无尽也。

　　五品者。即天台五品观行位。一随喜品。初心顺理。庆己庆人。二读诵品。古教熏心。道芽增长。三说法品。更加说法。如实演布。四兼行六度品。正观有力。六度兼修。五正行六度品。观行六度。无有二相。

　　疏。

　　自性真妄融者。觉是真。有情是妄。融者。融通也。又融化也。融通者。谓真外无妄。妄外无真。以即烦恼是菩提。即三惑染为三德秘藏故。所以古人云。断除妄想重增病。趋向真如亦是邪。融化者。妄既不存。真亦不立。以菩萨地尽。八识消融。觉与不觉。二俱浑化故。所以楞严云。真性有为空。缘生故如幻。无为无起灭。不实如空华。言妄显诸真。妄真同二妄。

　　钞。

　　真不变而随缘者。真。即真如。不变。谓无有变异。不可破坏。随缘。谓随九法界缘。谓之觉有情者。以即真而妄故。此约不变随缘说也。

　　妄成事而体空者。妄。即一念无明。成事。谓成三细六粗。种种诸事。体空。谓此惑业苦当体全空。谓之有情觉者。以即妄而真故。此约随缘不变说也。

　　既即妄而真。则真不立。既即真而妄。则妄不立。从本以来。离诸名相。真妄不立也。

　　真妄既皆不立。则唯妙觉明。圆照法界。唯是一心也。

　　至于唯是一心。是真成大道心也。非摩诃萨而何。

　　疏。

　　佛为法王者。佛为诸法中王。又以法王于三界故。

　　钞。

　　信为行德之首者。行。谓行门。德。是实德。万行。如布施持戒。乃至普贤万行等。万德。如常乐我净。十力无畏。十八不共。乃至无量百千陀罗尼等。佛法大海。信为能入。经云。信为道元功德母。信能长养诸善根。信能必到如来地。故信为万行万德之头首。

　　一切亲近供养赞叹。是妙德感物行也。

　　怨亲平等不为损恼。是大悲平等行也。

　　生时有十种瑞。是胜福瑞应行也。

　　即解之行。即行之解。是释妙字。

　　即解之行者。如上诸行。皆全性起修。非有为有作之行故。

　　妙德是智者。种智不圆。不成妙德。华严云。了了见佛性。犹如妙德等。故妙德者智也。

　　诸佛之母者。经云。智度菩萨母。方便以为父。一切众导师。无不从是生释迦之师者。经称文殊为七佛师故。

　　即行之解者。如上之解。全修即性。非空知空解之解故。

　　如来据中道第一义句。是出脱疏中法字。而菩萨入于此地句。是出脱入字。是谓绍隆佛种二句。是出脱正位两字。但正字尚未明显。故约喻说。体元居正也。

　　据中道者。二乘据真。权乘据俗。俱为偏位。如来据中道。是居法正位。菩萨入于此地。是入法正位也。

　　大君体元居正者。天子体乾元之德。居九五正位。

　　王子在东宫者。东。为震。震。为干之长子。又帝出乎震。故曰东宫。

　　又分别而论者。以上文犹是总论。尚未分别。若又分别而论。则智又有权实不同也。

　　权智。是小乘偏空之智。不称法性。故曰权。实智。乃大乘中道之智。称乎法性。故曰实。

　　权智明有生者。权智不达法空。不悟唯心。生佛迢然。净秽历然。以我之生。求彼之佛。舍此五浊。往彼西方。

　　实智明无生者。实智了达法空。悟明唯心。生佛不二。净秽融通。虽云念佛。心外无佛。虽曰往生。实乃无生。

　　钝根下二句。恐有问云。同一净土。分有生无生二者何也。故云以根有利钝。不得不分故。

　　从权入实。则且就事持。渐渐入理。

　　权实双融。则理既不迷。事亦不废。

　　若推本而论者。以上文犹是分别而论。未是推本论。若推本而论。则同一甚深智慧也。

　　钞。

　　慈无能胜者。慈有三种。一众生缘慈。无心扳缘一切众生。而于众生自然现益。如涅槃云。我实不往。慈善根力。能令众生见如斯事。二法缘慈。无心观法。而于诸法自然普照。如日照物。无所分别。三无缘慈。无心观理。而于平等第一义中自然安住。以无缘慈。摄诸众生。慈无能胜者。指此三慈也。

　　文中所引。有三世二利不同。第一在母胎中。即有慈心。是现在慈。又是自利慈也。第二过去生中。第三又昔为婆罗门。第四又弗沙佛时。皆是过去慈。又皆自利慈也。第五又思益经。是现在慈。是利他慈也。第六又悲华经。是未来慈。亦是利他慈也。

　　钞。

　　法华称古佛放光为说此经者。世尊于法华会上。放眉间白毫相光。照东方万八千土。光中圆现法界事相。生佛始终。于是弥勒腾疑。文殊酬答。答中云。过去日月灯明佛。放斯光已。即说妙法华经。今佛现光。亦应说此经等。

　　钞。

　　了知法性本非善恶者。以顺益二世者为善。违损二世者为恶。法性本无违顺。亦无损益。又善恶者。对待之法。法性绝诸对待。故非善恶也。

　　虽云修善不修而修者。法性本无善。有善可修。是违法性。是修恶。非修善也。当知无善可修。是真修善。

　　虽云去恶不去而去者。法性本无恶。有恶可去。是背法性。是去善。非去恶也。了知无恶可去。是真去恶一念不生是真精进者。古云。若起精进心。是妄非精进。若能心不妄。精进无有涯。

　　钞。

　　精进表愿行者。信而后愿。愿者。信力之精进也。愿而后行。行者。愿力之精进也。

　　疏。

　　文殊之智。是一切种智无所不照者。今自性辉天鉴地。耀古腾今。无不照也。弥勒之慈是三缘大慈无所不容者。今自性囊括虚空。包罗法界。无不容也。

　　钞。

　　自性广大是普贤义者。行弥法界曰普。位邻极圣曰贤。有广大义。今自性竖穷横遍。无有边际故。

　　自性圆通是观音义者。修耳根圆通。缘心自在。是圆通义。今自性圆融通达。无有障碍故。

　　若各具即名字互通者。如无不照。即无不容。文殊通弥勒。广大具圆通。即普贤通观音等。

　　心即名者。菩萨无名。名者。人人自心。离自心。别求菩萨。是行邪道。不见菩萨也。

　　正观心中见一切菩萨者。达自心无不照。则文殊现前。达自性无不容。则弥勒出世。达自性之广大。则常睹普贤。达自性之圆通。则时亲自在。

　　今见凡夫不见菩萨者。以我等终日迷心逐境。造诸恶业。无有观力。纵或修戒善。及诸禅定。但涉有为。并非正观。正观者。即直心正念真如。约当经。即是系缘法界。专称名字。所谓离四句念佛也。若得此正观。则文殊弥勒普贤观音。无不具足。是见一切菩萨也。又即普见一切众生皆成正觉。是不见凡夫也。今见凡夫。不见菩萨。以失正观故。

　　钞。

　　佛光所触得证顿圆者。如来为菩萨时。足下有四十种光明。于圆满王相好中。放光下照。地狱遇斯光者。即生兜率。闻天鼓音忏悔已。即时位登十地。所以然者。以众生先熏一乘种子故。

　　钞。

　　是法平等无有高下者。是法指法性也。法性之中。圣凡平等也。

　　上而彻乎四句。谓法性有高下。则不能彻乎高下。以其无高下。故能彻高下也。

　　良以下出所以。四谛。声闻法。十二因缘。缘觉法。四等六度。菩萨法。五戒十善。人天法。万行纷然。则总收四圣。八万四千尘劳。则总收六凡。虽四圣六凡不同。唯是一心。是会十法界行归一心也。何以故。以一心之真实性中。无十法界之差别故。因无十法界之差别。故能彻十法界也。

　　龙蛇混杂者。无著禅师礼五台。遇文殊化作老翁。问云。南方佛法。如何住持。着云。末法僧尼。少持戒律。即问。此间佛法如何住持。翁云。龙蛇混杂。凡圣交参。

　　科分。

　　正宗四科。不出三资粮。初详陈依正。令生信乐。属信资。二正示愿行。令知修证。属愿行二资。三交引佛言。令断疑惑者。以上虽令生信乐。犹恐有疑。信力不坚。故引六方共赞。以坚其信也。四互彰难事令切感发者。以上虽正示愿行。犹恐因循。不能兴起。故举彼此互赞。以鼓发行愿也。

　　钞。

　　通则证信别则发起者。证信为通。一切诸经皆然故。发起为别。经经发起各不同故。

　　白毫放光启一乘之教者。如来于法华会上。先放白毫相光。照万八千土。然后告舍利弗。诸佛智慧。甚深无量。十方佛土中。唯有一乘法。无二亦无三。除佛方便说等。

　　毗耶示疾开不二之谈者。维摩居士于毗耶离城。现身有疾。世尊遣诸大声闻。诸大菩萨。往问其疾。然后三十二大士。各说不二法门。如生灭不二。垢净不二。一相无相不二。乃至无有文字语言。是真入不二法门。

　　圆觉金刚多有问在先者。圆觉。则文殊启请如来因地法门。及菩萨远离诸病。金刚。则善吉启请。云何应住。云何降伏其心。

　　解脱禅定。即五分法身之二。有大小乘不同。而禅定。复有事理。世出世不一。

　　命在呼吸者。四十二章经云。佛问沙门。人命在几时间。答曰。数日间。佛曰。子未知道。又问。人命在几时间。曰。饭食间。佛曰。子未知道。又问。人命在几时间。答曰。呼吸间。佛言。子知道矣。

　　譬如下。合法。譬如有人。喻六道众生。卒患恶疡。命在呼吸。喻众生生死轮回。无常迅速。比有良方五句。喻其余法门。未易成就。功行未圆。无常已至。现有成药。入口即活。喻念佛法门速超生死。有仁心者四句。喻如来大慈。即应速告。何俟其殷勤启请。然后说也。

　　钞。

　　甚深智慧者。谓不是藏人析空观智。通人体空观智。并不是菩萨二谛观智。平等观智。乃以不思议心。照不思议境。方名甚深智慧也。

　　洞察于净秽之机者。国土本无净秽。净秽生于自心。以心净土净。心秽土秽也。融通于事理之际者。愿见弥陀。往生安养。事外无理。理外无事。事理之际。本融通故。(又解云)机。谓机微。机括。一切净秽。皆由自心转变。故自心为净秽之机。洞察者。彻悟也。彻悟妙心。深知一念缘起。是洞察于净秽之机也。际。谓交会之间。涉入之处。一切事理。皆根本于自心。故自心为事理之际。融通者。圆悟也。圆悟自心。契入事理无碍法界。是融通于事理之际也。

　　方能谛信不疑者。以不达净秽生于自心。必曰同一国土。云何有净有秽。则闻清净国土。必疑而不信。以不达事理本自一致。则执事者。不信理。执理者。不信事。又不信理者。事则无根。久之亦不信事。不信事者。理亦无据。久之并不信理。达斯二者。方能谛信也。

　　(又解云)若不具甚深智慧达于秽净之机事理之际者。则净秽相妨。事理攸隔。净土。则理外修成。万法。乃不由心具。指彼净土因果。但是体外方便。焉能信受不疑。是必甚深智慧。悟十方净秽。卷怀同在于刹那。一念色心罗列遍收于法界。方了迁神亿刹。实生乎自己心中。孕质九莲。匪逃乎刹那际内耳。故曰方能信受不疑也。

　　法应尔者。如君有事。必告大臣。父有事。必告长子。如来说法。必告上首。

　　是世界悉檀者。世界。是差别义。告必有法。令众生知法门差别。井井有条。而不紊乱。令得欢喜益。

　　为人悉檀者。身子智慧。为众所宗。身子而信。众无不信。各起善心。令得生善益。

　　对治悉檀者。大众智慧。不如身子。身子回心。无不回心。舍其邪执。令得灭恶益。

　　第一义悉檀者。既回小向大。令不退转。究竟成佛。悟第一义。令得入理益也。

　　钞。

　　以智生信则为正信者。信知生佛不二。众生念佛。定当作佛。方为正信。若无妙智。此信不生。纵有信心。非正信故。

　　以智发愿为弘愿者。了无作四谛之境。发四弘誓愿。愿生西方。方为弘愿。若无妙智。弘愿不发。纵有愿心。非大愿故。

　　以智起行为妙行者。先悟自性。从性起修。离四句念佛方为妙行。若无妙智。妙行不生。纵有修为。皆堕有为。非妙行故。

　　钞。

　　无缘而照下。以缘而后照。虑而后知者。是从外得。有作之智。非自然智也。无有扳缘。而无所不照。不劳思虑。而无所不知。此是无师智。自然智。不从他得也。既有此智。何必考钟伐鼓。三请殷勤。然后为告。故曰犍槌未动等。

　　疏。

　　此云安乐者。离生死逼恼故。安养者。供养天然不假人力故。清泰者。大小三灾不及故。妙意者。六尘妙境。无不随心故。

　　钞。

　　法华明东方世界之多者。经云。譬如三千大千世界。所有地种。假使有人。磨以为墨。过于东方千国土。乃下一点。大如微尘。又过千国土。复下一点。如是展转尽地种墨。于汝意云何。是诸国土。若算师。若算师弟子。能得边际。知其数否。不也。世尊。世界之多。何可思议也。

　　华严一切世界种者。经云。华藏庄严世界海。有须弥山微尘数风轮所持。最上风轮。能持普光摩尼香水海。此海有大莲华。名种种光明蕊香幢。华藏庄严世界海。住在其中。此世界海。大轮围山内。所有大地中。有十不可说佛刹微尘数香水海。此十不可说香水海中。有十不可说佛刹微尘数世界种安住。一一世界种。复有十不可说佛刹微尘数世界。此最中央香水海。名无边妙华光。出大莲华。有世界种。而住其上。有□不可说佛刹微尘数世界。于中布列。其最下世界。名最胜光遍照。至此第十三世界。名娑婆。十三佛刹微尘数世界围绕。

　　临终在定之心者。天台云。临终在定之心。即净土受生之心。举念。即往生净土时。则临终在定。净土受生。不离此心。心无彼此。何曾从此至彼。而言往生者。特一举念耳。如人梦中。从此至彼。实不离梦心。而曰从此至彼者。特梦心自现耳。

　　毗卢遮那遍一切处者。毗卢遮那。此云光明遍照。遍一切众生。遍一切国土等。故云法身遍在一切处。一切众生及国土。

　　其佛住处名常寂光者。常即法身。寂即解脱。光即般若。三德秘藏之真净土。此唯诸佛所居。然虽云诸佛所居。其实即依即正。依正不分。故曰普贤身相若虚空。依真而住非国土。菩萨尚尔。况诸佛耶。

　　行真实法者。贤位菩萨。比观相应未证法身。不能全性成修。不名真实。唯法身菩萨。现观相应。亲证法身。全性成修。曰行真实法。此释实字也。

　　感报殊胜者。内行既胜。果报亦胜。变易之身。展转微妙。此释报字也。

　　七宝庄严具净妙五尘者。释论云。菩萨胜妙五欲。能令迦叶起舞。华严云。无量香云台。观经云。一一树上有七重网。一一网间。有五百亿妙华宫殿。即其土净妙五尘。此释庄严二字也。

　　色心不二者。以色外无心。心外无色。色即是心。心即是色。所谓一一尘中一切心。一一心中一切尘。一一心尘复互周。重重无尽无障碍也。

　　毛刹相容者。即是一一尘中一切尘。所谓于一毛端。现宝王刹也。以此土菩萨分证法身。心外无法。举一毛端。全彰法界。故能法法相即。周遍含容也。

　　断四住惑属方便道者。四住即是见思。以见为一。名见一切住地。思惑分三。一欲爱住地。欲界九品思。二色爱住地。色界四地各九品思。三无色爱住地。无色界四地各九品思。此之四住。藏通二教二乘。及别教菩萨。皆已断除。但未证法身。属方便道。此释方便也。

　　无明未尽名曰有余者。无明。即界外见思。有四十二品。今全然未断。名曰有余。此释有余也。

　　亦可各分净秽者。见思轻重。同居净秽。如凡夫见思轻。感同居净。重。感同居秽也。体析巧拙。方便净秽。通教三乘。体色明空则巧。感方便净。藏教三乘。析色明空则拙。感方便秽。次第一心。实报净秽。别教菩萨。修次第三观。证法身理。感实报秽。圆教菩萨。修一心三观。证法身理。感实报净。分证究竟。寂光净秽。别教如来。断十二品无明。分证三德。感寂光秽。圆教如来。断四十二品无明。究竟证三德秘藏。感寂光净。

　　土石荆棘是依。四趣纷纭是正。八德七珍是依。人天济济是正。

　　随其机异所见亦异者。若能断尽无明。即同居见寂光。分断无明。同居见实报。断四住惑。同居见方便。未断见思。同居见本土。

　　如法华下。引证。

　　我此土安隐者。法华云。大火所烧时。我此土安隐。大火所烧。是同居土也。我土安隐。是同居见方便也。

　　或见此处山林地土沙砾。证同居但见本土。或见七宝。证同居见方便土。或见是诸佛行处。证同居见实报。以实报土。行真实法。感殊胜报。是诸佛因中修行处故。或见即是不思议境界。证同居见寂光。喻如一水无别。天人鬼畜所见不同也。

　　受用土复分自他同乎实报者。自受用土。唯佛一人自己受用。不共余人。他受用土。则与十地菩萨受用故也。此二虽分自他不同。皆三僧祇劫修真实行。所感果报。故同实报。

　　变化。同前三四方便同居者。以方便同居。乃极果圣人无方大用。随机变化。方便利生之土也。

　　极乐虽当变化。亦可受用及法性者。极乐虽是同居。对前第三变化。若能进修现观。分断无明。乃至无明断尽。则通受用及法性也。

　　枣柏所分十种权实者。华严合论云。第一阿弥陀经净土。第二观无量寿经净土。此二是权非实。第三维摩经净土。第四梵网经净土。皆是实未广。第五摩醯首罗天净土。第六涅槃经净土。第七法华经净土。皆是权未实。第八灵山会所指净土。是实非权。第九唯心净土。是实净土。第十毗卢所居净土。是实净土。

　　又上四土亦法尔具足不可但执寂光者。恐人闻寂光是实。前三土是权。唯执寂光。拨无三土。故云此之四土。法性理中。法尔具足。以众生蕞尔心中。百界千如。三千性相。无不具足。若执寂光为实。拨无前三。此天台别教所诠。清净真如权理。非真寂光也。

　　若证寂光等者。言果若真证寂光。于下三土随心寄托。如欲化法身菩萨。则寄实报。欲化权乘圣人。则寄方便。欲化凡夫。则寄同居。以寂光妙理。非清净真如。不离前三。故自不拨无。若于寂光则未证。于三土则拨无。四土皆非。现居何处。此乃堕豁达空。起断灭见。邪魔之侣。外道之俦。错之甚矣。

　　故不信下。引例。楞严破想阴文云。都指现在即为佛国。无别净居。及金色相。是也。

　　八地已上永脱色累者。八地转现相。得色自在。九地转转相。得心自在。十地转业相。究竟成佛。此三位菩萨。渐空业识。脱体无依。内无根身。外无世界。况极果圣人而有土耶。

　　疏。

　　西方偏指极乐有二意。一则纯是乐故。如后文无苦有乐是。二则因缘皆殊胜故。如往生经中说是。

　　钞。

　　多岐亡羊者。列子载杨子之邻人亡羊。既率其党。又请杨子之竖子。共追之。杨子曰。一羊何追者之众。曰。多岐路故。已而返。竟不得羊。曰。岐路之中。又岐路焉。不知所之故也。故曰大道以多岐亡羊。学者以多方丧生。

　　专指中鹄者。鹄。皮革之的也。射侯用皮。其中画鹄以为的。

　　若夫遍供十方者。恐有难云。既云指方立相。住心取境。何故经中又云供养他方十万亿佛。故云此乃生西方已。见佛闻法。得无生忍以后事。非今未生西方之凡夫即能也。

　　见卵而求时夜者。庄子云。且汝亦太早计。见卵而求时夜。见弹而求鸮炙。时夜。鸡也。见卵而即望其报晓。甚言欲速之极也。

　　又问下。然则华严一身复现刹尘身。一一遍礼刹尘佛。此非生西方已后事。何不住心取境耶。答中约一多相即答。即十𢆯门中一多相即自在门。以一无体全法界为体。法界之外。无有剩法。故一即多。以多望一亦然。故一多相即。

　　或普或偏常异常同者。遍礼刹尘。曰或普。唯念一佛。曰或偏。或偏或普。曰常异。一多相即。曰常同。

　　疏。

　　即远之近。指观经。即近之远。指今经。此犹是以凡情思议。

　　钞。

　　良以去此下。言观经之去此不远。是明此经过十万亿之极乐。去此不远也。此经过十万亿。是明观经去此不远之极乐。要过十万亿也。

　　心包下。出所以。心者。不离当处。近也。法界广无边涯。远也。今则心包法界。何近而非远。故云此不远之极乐。实过十万亿土。法界唯心。何远而非近。故云过十万亿之土。实去此不远也。

　　超过三界所行之处者。此三界是生死处。是怖畏处。是险恶处。今所云超。为与三界同一处所言超耶。与三界各别处所言超耶。

　　不可说言离三界。即三界者。若离三界。则染净隔别。隔别。则净而不遍。若即三界。则染净不分。不分。则遍而不净。

　　非方不方无在不在者。不即不离。非方也。或在净居。或在西方。非不方也。又不即不离。无在也。或在净居。或在西方等。无不在也。

　　未可概以同居而为定论者。以前问二经远近。何以不同。是概以同居而为定论也。

　　疏。

　　是世界义者。世为迁流。有竖义。界为方位。有横义故。

　　钞。

　　西属金体者。以五行配之。则西方庚辛金。

　　西当肃气者。以四时配之。西为秋。有肃杀之气故。

　　西当白色者。以五色配之。西为白也。

　　体露金风者。僧问云门。树凋叶落时。如何。门云。体露金风。

　　十苦者。生。老。病。死。愁。怨。忧。苦受。痛恼。生死流转。

　　十恶者。即身三。口四。意三恶业。

　　十缠者。瞋。覆。睡。眠。戏。掉。悭。嫉。无惭。无愧。(注云)忿恚曰瞋。隐覆自罪曰覆。意识昏迷曰睡。五情暗冥曰眠。嬉游曰戏。三业躁动曰掉。财法不能惠施曰悭。他荣心生热恼曰嫉。屏处起罪不自羞曰无惭。露处起罪不羞他曰无愧。

　　十使者。即五利五钝。五钝者。贪瞋痴慢疑。五利者。身见边见邪见见取戒取。

　　坚净为西者。华严童子南询。古云。明正为南。方尽南矣。

　　疏。

　　释现在文中有三义。初节引大本大云。明释迦说法时之现在。次节云释迦弥陀。均名现在。而小不同。明即今此时之现在。后一节明后后无尽。指尽未来为现在。

　　钞。

　　非过去现在未来者。以过去无始未来无终。现在不住故也。

　　疏。

　　复有二义者。一是现在。二是现在之现在。如念佛为径路。而持名又径中之径也。

　　钞。

　　虽云势至。实弥陀无异者。观经疏云。菩萨机忘。如来应息。名为补处。以十方三世一切如来。同一法身。同一智慧。更无彼此迭相见。但由菩萨之机。感如来之应。若菩萨无明断尽。无能感之机。如来之应随息矣。如来应息。名为灭度。菩萨机忘。名为补处。岂真一灭一生。判然两人耶。故虽云势至。实乃弥陀也。

　　钞。

　　智觉云。总持教中说者。宗镜二十四云。且如总持教中。亦说三十七佛皆遮那一佛所现。谓从大圆镜智。流出东方阿閦。平等性智。流出南方宝生。妙观察智。流出西方无量寿。成所作智。流出北方不空成就。法界清净智。即自当遮那。言三十七者。五方如来。各有四大菩萨。即成二十五。及四摄。八供养菩萨。故成三十七。皆称佛者。皆一佛所现。以所从能。皆名为佛也。四摄。即钩。锁。铃。索。八供养。即烧。散。灯。涂。华。鬘。歌。舞。

　　疏。

　　多种不同者。以根根尘尘。皆能说法故。

　　钞。

　　言说瞻视乃至香饭者。楞伽云。大慧。非一切刹土有言说。言说者是作耳。或有佛刹。瞻视显法。或有作相。或有扬眉。或有动睛。或笑。或欠。或謦欬。或动摇等。

　　钞。

　　法身一向不说者。此指文字法也。若三身分析而言。法身以理为身。无有身相。云何说法。故云法身一向不说。

　　报身具说不说者。报身有二。若自受用。乃法性身也。以一切功德为体。此身无相。亦不说法。若他受用。则从法身现起。为十地菩萨说法。

　　应身定说者。应身则为三贤菩萨。及二乘凡夫。现起说法也。

　　报化非真佛亦非说法者。此含二义。一会用归体义。以报化二身。乃法身之用。用无自性。全体即真。故报化无体。乃归法身也。二夺事显理义。以报化所说。乃文字法。然文字性空。名字亦离。以何为法。必见法身者。乃能知法也。

　　当是随机所见者。凡小权乘。但见应身说法。大乘登地。乃见报身说法。若圆顿菩萨。乃见法身说法。以佛本无三。随机所见。自不同故。

　　钞。

　　僧问大随(至)始得大悟者。僧至南方参投子。投子问云。大随有何言句。僧陈前事。投子向西礼云。西川有古佛世出。令僧反见。僧返。大随已灭度矣。一往一还。路途万里。后参龙牙。复理问前事。牙曰。为同大千。始得彻悟。古云。一句随他语。千山走衲僧。又颂云。劫火光中立问端。衲僧犹滞两重关。只因一句随他语。万里区区独往还。

　　城东老母者。此老母但见佛来。即避不见。然虽不欲见佛。佛常现前。老母向东。佛于东现。向西南北。佛现亦然。母以十指掩面。十指尖头。皆现佛相。

　　钞。

　　终朝侍佛侧等。既云体自灵知。则终朝侍佛侧也。奈何众生有眼如盲。不见金容。既云即今显现则竟日坐法筵也。奈何众生有耳如聋。罔闻妙道。因不见金容故。遂使魔王混于佛殿。因罔闻妙道。遂使邪法乱乎真宗。虽然如是。佛身如故王法犹存。但能不随外境。返照心源。则佛法一时双足矣。

　　钞。

　　即不苦不乐者。以三苦。对三受。苦苦。对苦受。坏苦。对乐受。行苦。对不苦不乐受故。

　　此苦处中者。以不苦不乐受。介乎苦乐二受之中。故云处中。

　　欲界具三者。三受具足故。色兼后二者。初禅离生喜乐。二禅定生喜乐。三禅离喜妙乐。四禅舍念清净。俱无欲界苦受故。无色唯行者。以四空天人。苦乐双亡。唯有念念迁流故。

　　总成上七者。以前七是别。后一为总故。

　　百一十苦者。前五十五苦。次第增数。一具一。二具二。三具三。四具四。乃至十具十。共成五十五。次五十五。九种次第叠开。一分二。二分三。三分四。四分五。五分六。六分七。七分八。八分九。九分十。又共成五十五。

　　一无差别流转苦者。以虽有六道之不同。同一流转。故云无差别。此即一具一也。二欲苦痴苦。此即二具二也。若约苦坏行。是即三具三等也。

　　次九种苦者。谓一切广大一切门。邪行流转不随欲。违害随逐一切种。

　　于九种中又次第叠开者。谓一分二。宿因所生。现缘所生。二分三。长时猛利。杂类无间。三分四。地狱。旁生鬼。善趣摄。四分五。乃至九分十等。

　　一切众生皆寂灭相不复更灭者。此约生死即涅槃。以九界生死是修恶。修恶。即性恶。性恶融通。任运摄持佛界修善。故曰生死即涅槃相。不须更灭。生死证涅槃也。此举能例。则一切下。是举所例。众生。例国土。寂灭。例极乐。

　　今开苦乐以违彼经者。以证难也。彼经苦乐相即。今经苦乐迢然。岂不违彼经耶。

　　贤首大师下。引古释例答。但以迷倒妄见生死等者。谓生死本空。元无自性。为因无明。引生三细。次从境界。复现六粗。造业受报。往来六趣。是以无生死中。昏迷颠倒。妄见生死。名在生死此岸。若能从缘得悟。生死本空。本来涅槃。即生死此岸。便名彼岸。此举能例。今谓下。是举所例。生死例五浊。此岸例娑婆。彼岸例极乐。

　　国土下。结答。据上答例。则知国土常净。众生自迷。若众生利根。能从迷得悟。何必分苦分乐。劝厌劝欣。今钝根众生。迷多悟寡。示两土苦乐。令生欣厌。不容己也。

　　钞。

　　此土有不常值佛苦者。诸佛出世。如优昙华。一百八十劫。空过无有佛故。

　　不闻说法苦者。不常值佛。法亦难闻。万劫千生。如聋如瞽故。

　　恶友牵缠者。不独淫朋匪友。怙恶增非。即劝策世善。遮障真乘。皆为恶友故。

　　群魔恼乱苦者。天魔阴魔。及与心魔。乃至烦恼及死。八万四千魔军故。

　　轮回不息苦者。往来六趣。匍匐四生。如汲井轮。互为高下故。

　　难免三途苦者。沦溺三途。如己舍宅。乃至一念瞋心。即地狱因。一念痴心。即畜生因。一念贪心。即饿鬼因故。

　　尘缘障道苦者。四事供给。助道资缘。一有不周。难于进行故。

　　寿命短促苦者。长年者。不过八九十以皆亡。短命者。大都二三十而早夭。更有今日不知明日事。上床别了下床时故。

　　修行退失苦者。此土业风浩大。尘境粗强。欲洁偏染。求升反沈故。

　　尘劫难成苦者。此土修行。多劫多生。方蒙解脱故。

　　钞。

　　得旨则号醍醐失意则成毒药者。圭峰大梅之旨。不过扫人取舍之情。荡人垢净之见耳。是应病发药。但除其病也。若执无净秽。无取舍为极则。是执药成病。反为毒药也。

　　宁知下。伸正意。理无分限者。无净无秽。无取舍也。

　　事有差殊者。净秽迢然。取舍历然也。

　　理随事变无取舍处取舍宛然者。所谓虽知无妄可断。不妨断其妄想。虽知无真可证。不妨证彼真心也。

　　事得理融则正取舍时了无取舍者。所谓虽云断妄。而了知妄想全空。虽云证真。而了知真如非有也。

　　权实双行事理无碍者。知一切法平等不二。实也。理也。而示苦乐境。开取舍门。权也。事也。平等即苦乐。苦乐即平等。不二而取舍。取舍而不二。双行无碍也。

　　故苕水下。引古证结。亦能顺教成功。则无取舍处。不妨取舍宛然。欣厌本空。则正取舍时。了无取舍也。

　　况安养下。重覆发明。往来法界弥显唯心者。往者。往生净土。来者。回入娑婆。而实往无所往。来无所来。弥显唯心之妙。若执定唯心。不信往来者。则既无往来。何法唯心。虽名唯心。非真唯心也。

　　托彼胜缘速登宝觉者。以凡夫欲登宝觉。必具二种。一者因胜。具足一乘种子故。二者缘胜。诸佛菩萨作外缘故。若内因虽具。外缘不胜。如木有火。不假钻燧之缘。不能自燃其木。修道亦然。虽具一乘因种。若无弥陀胜缘。不能速断轮回。登无上觉也。

　　权曰妙者。以是即实之权故。盖权外无实。实外无权也。

　　疏。

　　自性无染者。从本以来。一切染法不相应故。自性常净者。常恒不变。净法满足故。

　　钞。

　　染是苦义者。以苦者。是逼恼义。烦恼染污净心。即逼恼故。

　　净是乐义者。以乐者。畅悦义。净心不为逼恼。即畅悦故。

　　华严六地观察无明者。六地菩萨。以十种相。观诸缘起。所谓星罗十门。月满三观也。今钞所引。乃是第七三苦聚集观。

　　无明等者。于理不了。名无明。所作业果。是行。此二支属过去因。行依止初心。是识。与识共生四取蕴。为名色。名色增长。为六处。根境识三事和合。是触。触共生。有受。此五支属现在果。于受染着。是爱。爱增长。是取。取所起有漏业。为有。此三支属现在因。从业起蕴。为生。蕴熟蕴坏。为老死。此二属未来果。

　　无明至六入是行苦者。以前五迁流相显故。

　　触受是苦苦者。触受二支。触对生苦。以因苦缘。生于苦心故。

　　余是坏苦者。余但坏乐。故名坏苦。老死坏生。亦名为苦故。

　　我今此心无无明。乃至无老死等。可双约本然修得说。若约本然说。即自性本自清净。无一切差别之相也。若约修得说。即经中所谓若无明灭行灭者。是三苦断也。

　　无上菩提。是究竟智德。乃能究尽诸法实相。边际智满。种觉顿圆也。

　　无上涅槃。是究竟断德。以无明灭故。心无有起。以无起故。境界随灭。以因缘俱灭故。心相皆尽。名得涅槃也。

　　觉法乐者。谓无心观法。而于诸法自然普照也。寂静乐者。无所取着。犹如虚空。入一切法如虚空性也。二俱名乐。是无乐之乐。乃为真乐也。若有可乐。与苦何别。如下文所说。

　　圣解还成魔境者。楞严云。不作圣心。名善境界。若作圣解。即受群邪。佛见早堕铁围者。经云。文殊昨夜起佛见法见。被吾贬向二铁围山。

　　钞。

　　如瑞相经下。所引共有九重。皆证周匝围绕之意。

　　一单网。明网有杂色宝光。

　　二举网例二。明网柔软不待雕琢。

　　三单行树。明行列有数百千重。

　　四单行树。明树有七宝间错。

　　五单行树。明树有佛国出现。

　　六单行树。明树有光色异常。

　　七树上有网。明树网具足生法。

　　八树上有网。明树网映现大千。

　　九单行树。亦明树有数百千重。

　　如旋火轮者。言团圆正等。光明闪烁也。

　　如帝释瓶者。释论第十五云。有人一心供养帝释。满十二岁。天与一器。名曰德瓶。而语之言。所须之物。从此瓶出。今以妙华。涌出诸果。如彼天瓶。出种种物。

　　钞。

　　(七圣财)信者。于实德能。深忍乐欲为义。戒者。防非止恶。洁净身心为义。闻者。多闻。博通为义。舍者。一切尽舍。不染一尘为义。慧者。以了境为义。惭愧者。依自法力崇重贤善。依世间力。轻拒暴恶为义。先言信者。信为道元功德母故。有信无戒。信亦非真。故次言戒。有戒无闻。不知实相。故次言闻。闻而不舍。法爱难忘。不成圣果。故次舍。有舍无慧。则堕痴禅。非真解脱。故次慧。前五如宝后二如人者。以若无惭愧。同禽兽木石。信戒闻舍一切法财。悉散失故。

　　钞。

　　夫行树尚及八千。是据观经所说。

　　迦旃邻陀。此云细绵衣。此草柔软可爱。过此衣故。

　　其香普熏。十方世界。是以妙香而作佛事也。

　　疏。

　　自性长养众善。是行树义者。行树从地发生。渐成畅茂。有长养义。

　　钞。

　　文中施无染心无傲心等。皆约性中本无而言。不约修时言也。是则若人了达自性。则六度万行无不具足矣。故六祖云。心地无非自性戒等。

　　菩萨妙法树者。树有荫覆清凉二义。今一乘妙法。能荫覆众生。令得清凉之乐。故有树义。

　　生于直心者。起信云。一者直心。正念真如法一故。净名云。直心是道场。无委曲故。楞严云。十方如来。同一道故。出离生死。皆以直心。学道之人。先须直心为地。方生妙法故。

　　信为道本。故信为种。

　　若无慈悲。纵有神通三昧。悉魔业也。二乘由无慈悲。不明法性。故慈悲为根。

　　妙法以般若为体。故智慧为身。

　　若无方便权智。则法身空寂无助。如树无枝干。故方便为枝干。

　　虽有权实二智。若无五度。则有慧无福。无有庄严。故五度为繁密。

　　禅定。一切八风所不能动。如叶之虽在风中。而森然如故。

　　神通变化不一。如华开合不一。

　　树林虽华叶具足。必以结果为功。菩萨既万行周圆。自以种智为果。

　　觉意谓七觉支。四如意足。解脱智慧即解脱般若二德。

　　奈之何下。结叹劝修。

　　栏楯毁者。谓放此纵横妙心。一无拘检也。既无拘检。则伐性之斧斤至矣。

　　罗网颓者。谓迷此广大妙心。以昏扰扰相为心性也。既为昏扰。则清凉之荫覆疏矣。

　　尚枯瘁其根者。谓尚无慈悲方便之因行。况得神通种智之妙果耶。

　　觉林如故道种非遥者。谓修持虽废。法性尚存。但肯加功。本真不失。古云。道远乎哉。触事而真。圣远乎哉。体之即神。但肯回光。无患不彻也。

　　庭前柏树者。僧问赵州。如何是祖师西来意。州云。庭前柏树子。

　　槛外药栏者。僧问云门。如何是清净法身。门云。华药栏。

　　钞。

　　此合轻软下。是明同异。此指大本。彼指观经。彼配六入者。清为色入。不臭香入。美为味入。轻冷软是触入。调适无患是法入。并前说法即声入也。虽成六入。无非妙境。

　　钞。

　　水本无心能随人意者。此方众生。迷心逐境。为境所转。不能转境。故水不随心。彼土上人。会境归心。心能转境。境自随心。故水能随意所欲也。

　　钞。

　　或闻佛法僧声。三宝声也。

　　寂静空无我声。二乘声也。

　　大慈悲波罗蜜声。菩萨声也。

　　十力无畏不共声。佛声也。

　　诸通慧下。细明菩萨声。

　　通慧。通途之慧。三贤声也。

　　无所作。不起灭。初地至七地声也。以此诸地。断无明。证法性。法性本无所作。及起灭故。

　　无生忍声。八地声也。以八地菩萨。断俱生我执。亲证无生故。

　　甘露灌顶。等觉声也。等觉将成佛时。十方诸佛以智慧水。而灌其顶。即入佛位。如转轮王。将绍王位。以水灌顶故。

　　成熟诸根者。诸根。即声闻缘觉。及诸位菩萨。上中下诸根。皆同归一实也。

　　水本无情善能说法者。此土众生。迷心逐境。诸根暗塞。唯耳稍利。故以声为教体。唯闻有情说法。彼土众生。既会境归心。六根通利。故六尘皆为教体。根根尽入圆通。不独有情说法。无情亦皆说法也。

　　是水不但以可浴为功者。此土众生。迷心逐境。则水乃业报之水。但能洗四大垢秽。不能得大利益。彼土众生。会境归心八功德水。即自心智慧。故能开神悦体。涤荡情虑。断惑证真。得大利益也。

　　钞。

　　自性深𢆯无尽者。竖穷三际之底故。

　　广远无际者。横极法界之边故。

　　非真非俗纯粹至善者。绝诸待对。离二边杂糅故。

　　顺万物而无情者。情。实也。如幻如化。无真实故。

　　上行则入圣流者。真如随净缘。则为四圣。四圣既如幻。圣无所增。

　　下行则入凡流者。真如随染缘。则为六凡。六凡亦如幻。凡无所减。

　　不变随缘周遍法界者。真如自体不变。而能随染净缘遍十法界。

　　定水二句。净名云。八解之浴池。定水湛然满。布以七净华。浴此无垢人。古释云。水之为用。除垢去热。解脱之性亦然。解脱之中。定慧意足。湛然满矣。七净。自戒净。至涅槃净。

　　浴此无垢人者。无垢而浴。除热取适也。菩萨无缘而入八解者。外为众生。内自调适也。今之取意。谓性定之水。浴此不立一尘之无垢人。然无垢。犹堕净也。非真功德。垢净双亡。是真功德矣。

　　钞。

　　如观经言(至)无我之音。详引经论。以是推之下。是判释也。

　　德有厚者。乃妙达唯心。一法不着。故果报楼阁。能随心高下。浮在空中。德薄者。乃心外见法。执着未空。故不能随心。止在地上。

　　世间八风。为条风。明庶风。清明风。景风。凉风。阊阖风。不周风。广莫风。然彼土无四时。或应八方。或自有八种。皆未可知。

　　一色无变。是常义。二体无垢。是净义。三转作无我。是我义。四能令人富。是乐义。

　　钞。

　　问尧处茅茨者。因一贵字发问也。答中有二义。一上智无著义。以上智之士。悟境惟心。心不见心。无相可得。一切宝严。皆同幻化故。二曲为钝根义。以愚钝凡夫。昧心着境。赞彼宝严。令生忻慕故。

　　箕谏象玉者。箕子见纣为象箸。叹曰。彼为象箸。必为玉杯。而远方珍怪之物至矣。遂入谏。

　　警跸冕旒者。天子出。陈警。入。陈跸。天子仪仗也。冕。冠也。天子九旒。然舜时。恐未尝有此。言此。不过形状其富贵耳。

　　疏。

　　前云离地曰阶。坦途曰道。故阶道有平直义。又重屋曰楼。岑楼曰阁。故楼阁。有高䆳义。

　　钞。

　　离诸垢污。即前离地曰阶。

　　无有偏陂。即前坦途曰道。

　　迥超尘境。观照不遗。如楼阁之高无不照。是高义。

　　囊括虚空。广博无尽。如楼阁之广无不容。是䆳义。

　　常而不迁。即色无变。净而不染。即体无垢。我而随缘不碍。即转作无我。乐而富有不亏。即能令人富。

　　众美毕具资成法身者。法身具含万德。还以万德严身。而实德无所德。严无所严。是真庄严也。

　　且善财下。结劝。其如终日下。结叹。

　　钞。

　　婆沙论。止言十五里。华严钞。则言一由旬。观经。言十二由旬。大本。言百由旬。千由旬。复言华叶无量。而如来藏经。又言华中化佛。光明无数。则车轮何可思议也。

　　钞。

　　微妙香洁。俱可约理。微有四义。事相可知。若称理。则自性之华。三智不能觑。五眼不能窥。是幽微义。

　　不与诸尘作对。不与万法为侣。是隐微义。

　　随举一德。具含众德。如琉璃瓶。盛多芥子。是细微义。

　　一切功德妙宝为体。无作万行。以为庄严。是精微义。

　　妙有十二义者。初发心时。便成正觉。因该果海。果彻因源。是因果同时义。

　　真如不守自性。五道随缘。净非净也。正当五道随缘。自性不变。垢非垢也。是垢净双非义。

　　法界一相。不碍千差竞起。千差竞起。不碍法界一相。是总别齐彰义。

　　不离当处常湛然。觅即知君不可见。常湛然显也。不可见。隐也。是隐显随宜义。

　　法性重重。无尽无尽。犹如千镫。互为主伴。是主伴相参义。

　　虽非因非果。而不昧因果。无我无作无受者。善恶之业亦不亡。是胜劣分明义。

　　散去普周法界。收来在一微尘。其大无外。其小无内。是小大无定义。

　　有物先天地。无形本寂寥。能为万象主。不逐四时凋。是寒暑不迁义。

　　众美毕张。不妨清净一色。清净一色。不妨万德交罗。是彩素交辉义。

　　寂然不动。感而遂通。随缘赴感靡不周。而恒处此菩提座。是动静一源义。

　　一切如来。光严住持。是诸众生。清净觉地。是凡圣兼成义。

　　如来藏中。无法不具。随众生心。应所知量。是感应冥符义。

　　香洁二义。事相可知。理则自性之华。虽居烦恼之中。不为烦恼所染。是秽中香。往生之士。具足五分法身之香。及八万四千波罗蜜香。是香中香也。

　　又自性虽在三界生死之中。不为生死所迁。是为垢中洁。往生之士。既不为分段所迁。并不为变易所动。性离惑染。净法满足。是洁中洁也。

　　钞。

　　中阴之身自求父母者。中阴。谓前阴已谢。后阴未成。而中间所受之身。名为中阴身。六趣众生。唯除极善极恶。余皆通受此身也。自求父母。余趣则不可知。但就人趣。即楞严所谓。见明色发。明见想成。异见成憎。同想成爱。流爱为种。纳想为胎。是也。

　　一弹指顷莲华化生者。谓临终在定之心。即净土受生之心。举念即是生净土时也。

　　不兼色像者。谓文殊一行三昧。不取相貌。专称名字故。

　　菩萨偏行六度者。谓十地菩萨。于十波罗蜜各有专主故。所谓初地布施二持戒。三地忍辱四精进。五禅六般七方便。八愿九力十智慧。是也。今不言十。而言六者。以六即能摄十故。

　　以施为专主余但随力随分者。是初地菩萨境界。经云。菩萨住初地时。于一切物。无所吝惜。求佛大智。修行大舍。凡是所有。一切能施。是菩萨十波罗蜜中。檀波罗蜜增上。余波罗蜜。非不修行。但随力随分也。

　　钞。

　　佛地下。引证。假实之色者。长短方圆。乃至光影等为假色。以对短为长。对长为短。无一定实体故。青黄赤白等为实色。以青等析至极微。色不改故。又实色。是眼识所缘。假色。是意识所缘。如水月镜华等。

　　皆不离佛净心者。诸佛净心。非假非实。假实之色。不离此心故。即此净心。能显假实之色者。以此心是假是实。则不能现假实之色故(今复解云)。

　　佛地论是明色心不二。假实之色不离佛净心者。谓种种诸色。不异法身真心。如波与水。本来无二也。以无量庄严。各各差别。皆真如自在用故。此句明色即心也。即此净心能显假实者。谓即此法身是色体故。能现于色也。以依智净相。能作一切胜妙境界故。此句明心即色也。

　　故经下。结归当经。青色青光等者。青色等是实色。青光等是假色。既云假实之色皆不离佛净心。则此经光色不二。即自性寂照双融也(又解云)。

　　光色不二者。谓青色有青光。白色有白光。光色不二也。寂照双融者。以光有照义。色有寂义。华之光色不二。即性之寂照双融也。

　　钞。

　　愿以起行行以实愿者。以愿导行。以行填愿也。行非愿起。则行乃伪行。非真实行。愿无行填。愿乃虚愿。非真实愿。

　　行满愿遂名为成就者。弥陀成就功德庄严。皆因中广大行愿之力。非一朝一夕之故也。摄取二十一刹如彼修持者。此称性之行也。以性无尽故。行亦无尽。一修一切修。一行一切行。言二十一者。举三七之多。表其无尽也。

　　住真实慧者。先悟毗卢法界。勇猛精进。阿僧祇劫修菩萨行者次修普贤行门也然必发四十八愿已然后修者。所谓以愿导行。以行填愿也。

　　护身口意。是别举持戒一门。修行六度。则备举所修之行。此上。乃自利之行。了空无相下。乃利他之行也。

　　了空。无相。无作。是法身菩萨三解脱门。谓了知无人。无我。无寿命。自性空。无作者。无受者。即名空解脱门。观一切法皆自性灭。毕竟解脱。无有少法相生。即名无相解脱门。如是入空无相已。无有愿求。唯除大悲为首。教化众生。即名无作解脱门。

　　了空无相无作以行教化者。谓不同余教心外有法。实有生可度。乃是终日度而无度。终日无度而度。所谓虽知诸佛国。及与众生空。而常修净土。教化诸众生。是也。

　　华严世界下。是先明愿。又下云下。是次明行。

　　普贤智地行悉成者。谓普贤智地底行皆悉成就也。

　　疏。

　　无漏性功德者。以此功德。乃是从性起修。全修即性故。

　　钞。

　　营修世福为有漏因者。初祖始见梁武帝。帝问曰。寡人造寺写经。度僧无量。有功德否。祖曰。实无功德。此但人天小果。有漏之因。如影随形。虽有。非实。帝曰。如何是真实功德。答曰。净智妙圆。体自空寂。如是功德。不以世求。

　　疏。

　　金刚般若(至)是名庄严者。经云。须菩提。于意云何。菩萨庄严佛土不。不也世尊。何以故。庄严佛土者。即非庄严。是名庄严。古释云。以菩萨虽修行严土。行乃无作。土亦非严。非严而严。故曰即非庄严。是名庄严。今引此以问。乃断章取义。谓实无庄严。方是真庄严也。而今乃有种种依正庄严。不与金刚相违背耶。是非但不知净土。并不知金刚也。故以性相融通。所宗有异答之。

　　钞。

　　彼经以无相为宗故不取形相者。如经云。无我相。无人相。无众生相。无寿者相。无法相。亦无非法相等。又云若见诸相非相。即见如来。

　　实则清净心中身土自现者。如经云。以三十二相见如来。又云于法不说断灭相。

　　今经以净土为宗。故反覆开明者。如经中栏网行树。池阁莲华。天乐雨华。化禽风树。乃至寿命光明。声闻菩萨等。

　　实则相本自空唯心唯识者。虽有种种庄严。实如镜像水月。不立纤尘。皆行人心识所变现也。

　　又清净心中身土自现者。以如实空。即如实不空。真实理中。具足无量功德故。又复见本法身。自然而有不思议业。能现种种依正。故摄论云。如摩尼天鼓。无思成自事等。

　　又相本自空唯心唯识者。以彼色相庄严等事。无来无去。离于分齐。唯依心现故。又复一切色相。即是如来妙心。所谓从本以来。色心不二。色性即智。故涅槃云。吾今此身即是法身等。

　　钞。

　　直心是菩萨净土等。净土地平如掌。无诸坑坎。岂谄曲之所能成。七宝庄严胜妙无比。岂浅行之所能得。故必三智于一心中修。直至道场。无诸委曲。三谛于一心中造。穷深尽底。究畅实际。乃能如是。而不谄众生。及具足功德众生来生其国者。以化缘相及。果报相通。以因克果。影响相符。不差毫发也。

　　乃至万行悉亦如是者。次从大乘心六度。四等四摄乃至十善是菩萨净土。菩萨成佛时。具行十善众生来生其国也。

　　疏。

　　自性能生万法是庄严义者。金刚经云。即非庄严是名庄严。今则自心出生万法。还以万法严心。法本自空。严亦何有。无能严所严是真庄严。

　　钞。

　　一切宝铃网如幻心所生等者。谓秽土依正。从凡夫有漏识生。净土宝严。从圣人无漏智生。故铃网如幻。从人解法如幻心生。楼阁浮空。从人无著无生心生。乃至种种宝衣。从忍辱生。宝盖。从慈悲生。种种宝幢。从示说一切法生。种种宝座从解一切法空生。一一皆是称真如法界具无边德者。华严境界。称性法门。故法法全彰。尘尘具足。故云华藏世界所有尘。一一尘中见法界也。

　　弥陀经疏钞演义卷二
卍新纂续藏经第 22 册 No. 0427 阿弥陀经疏钞演义


　　弥陀经疏钞演义定本卷三

　　疏。

　　华乐交辉。华。有天华树华。乐。有天作自作。

　　钞。

　　初引大本。是诸天所作。次引。是虚空自作。三引观经。双具天作自作。以是下。结归异世乐也。清畅。是不涩。嘹喨。是不滞。微妙。是不粗。和雅。是不俗。

　　疏。

　　乐可以养人之性情。而荡涤其邪秽。消融其渣滓。是有和融之义。

　　钞。

　　如实空。如实不空。即起信心真如门。空如来藏。不空如来藏。如。谓真如。实。谓实相。如实空者。谓此真如实相之中。空无妄染。非谓如实自空。此则如实之空也。不空有二义。一异妄无体故。二具足无漏性功德故。

　　调和而克谐不悖者。舜典云八音克谐。无相夺伦。今兹万德亦然。常乐我净。不悖真实识知。遍照法界。不悖清凉不变。不离。不断。不异。不思议。即克谐不悖也融液而一味无乖者。清浊高下。如五味之相济而后和。今兹万德亦然。虽实有此诸功德义。而无差别之相。等同一味。唯一真如也。

　　忍进相与低昂者。忍进。六度之二也。忍者。恶骂捶打。皆悉能忍。犹如大地。犹如桥梁。任一切践踏。而不起一念。故曰低。进者。晓夜忘疲。精进不懈。犹如一人与万人敌。勇猛直前。故曰昂。言相与者。正忍辱时。正精进。愈精进时。愈忍辱也。

　　埙鸣篪奏者。埙。土为之。篪。竹为之。二器互相唱和。诗云。伯氏吹埙。仲氏吹篪。今此忍进。低昂互造。如埙篪之互为高下也。

　　止观双成定慧者。止观是因。定慧是果。止者。止其散。止之既久。则成定。观者。观其昏。观之既久。则成慧。曰双成者。因中止观双修。果上定慧不二。

　　玉振金声者。金。钟也。声。宣也。八音未作。则先击镈钟。以宣其声。玉。磬也。振。收也。俟其既阕。后击特磬。以收其韵。今兹禅定。如彼玉振。今兹观慧。如彼金声。迭相始终也。

　　慈悲喜舍。四无量心也。慈者。与众生乐。悲者。拔众生苦。喜者。喜众生离苦得乐也。舍者。一法不着。万缘皆舍也。哀而不伤乐而不泆者。诗人言文王未得后妃。则寤寐反侧以求之。是哀其所当哀。不害于和也。既得后妃。则琴瑟钟鼓以乐之。是乐其所当乐。不失其正也。今兹慈悲。乃无缘之慈悲。非爱见之慈悲。喜舍。乃性德之喜舍。非情识之喜舍。何伤何泆。

　　非唯不鼓兼复无声者。观经云。如天宝幢。不鼓自鸣。今乃非唯不鼓自鸣。兼复无声可听。自性之乐。非五眼能窥。二听所闻故。

　　羽寂宫沈响天震地者。宫羽。五音之二。虽五音沉寂。吼动乾坤。古云。沉沉寂寂绝施为。触着无端吼似雷。是也。

　　钞。

　　下有金刚等。是明地下庄严。琉璃地上等。是明地上庄严。

　　钞。

　　无杂无秽。是真义。无变无迁。是如义。万劫常新。是金义。

　　不增不减。是平义。不高不下。是等义。千圣共履。是地义。

　　毗舍下。是引证。楞严云。持地菩萨。于普光佛时。为比丘。平填道路。至毗舍如来时。因国大王。设斋延佛。尔时菩萨。平地待佛。佛摩顶云。当平心地。则世界地一切皆平。

　　维摩云。舍利弗言。我见土石诸山。秽恶充满。螺髻梵王言。仁者心有高下。不依佛慧。故见此土为不净耳。于是佛以足指按地。即时大千世界珍宝严饰。

　　钞。

　　昼则始东洲半六句。言日之旋环也。古云。南赡部洲日当午。北俱卢洲打三鼓。东胜神洲日将晡。西牛货洲开门户。是也。

　　钞。

　　世人行善诸天欢喜者。以人修戒善。则天多眷属。天喜眷属。故生喜也。又诸天皆好善。人修善。则上合天心。故喜也。

　　钞。

　　及至小萎乱风吹去者。法华云。香风吹萎华。更雨新好者。是也。或难曰。极乐所有华木。皆七宝成。不以春生。不以秋瘁。今乃萎者。何也。答。此有二义。一者随顺此方故。二者是表法故。以华表菩萨之因行。稍有懈怠。如华之小萎。则鼓以般若之风。去其懈怠。重加精进。如吹去萎华更雨新好也。

　　疏。

　　自性开觉是华义者。以圆觉之心。如华开。明照十方刹故。佛地论云。如大梦觉。如莲华开。是也。

　　钞。

　　如华尚蕊者。迷则一无所觉故。如华正开者。悟则万法朗然故。

　　神灵通达。亦复如是者。以十法界依正色心。循业发现。无主持者。无造作者。无分析者。皆自性任运。不思议之无作妙用如是也。

　　经。

　　前经文云。过十万亿佛土。今经文亦云。供养他方十万亿佛。则知十万亿者。是表数之极多。犹华严之以十表无尽也。

　　疏。

　　众生持取供佛。亦可约理。如华严。以万行因华庄严一乘妙果。以众生属因。佛属果故。

　　钞。

　　三种意生身者。一入三昧乐意生身。属声闻。二觉法自性性意生身。属菩萨。三种类俱生无行作意生身。属佛。谓之意生者。喻如意去。速疾无碍也。

　　入三昧乐者。谓从三三昧中。发起神通之用。觉法自性者。觉诸法自性。从此自性发起妙用。即名意生身。种类者。十法界依正色心。俱在我一念心中显现。本无迁流之行。亦无有为之作。

　　疏。

　　佛真法身。犹若虚空。孰受供养。故自性自严。是盛华供养义。

　　法身无为。不堕诸数。何云十万亿。故自性自遍。是十万亿义。

　　心体不动。本绝去来。何云时还。故自性自空。是食时还义。

　　心体遍周。本无对待。何云本国。故自性自住。是本国义。

　　钞。

　　心本具含万德还以万德严心者。所谓自体有大智慧光明义。遍照法界义。真实识知义。常乐我净义等。即以所含之万德。严我能含之一心。

　　德无所德严无所严者。以对恒沙烦恼。显恒沙性德。自性之烦恼本空。德从何立。则德无所德。既以即心之德。严此即德之心。全心即德。则严无所严。心德两忘。能所不立。一念不生。是真供养也。

　　谁能供养佛通达无生者。佛者。觉也。觉体无生。不达无生。何处觅佛。故唯寂灭现前。乃能同佛慈力。不然。以生灭心。著相觅佛。随逐妄缘。非真供养故。

　　如理思惟即是供养如来者。金刚经云。如来者。即诸法如义。不思真如之义。不能供养如来故。真如非有。不以有思。真如非无。不以无思。真如非亦有亦无。不以双亦思。真如非非有非无。不以双非思。离四句。绝百非思。思至无思。思尽还源。方名亲供养如来也。

　　无前无后一时供养者。维摩经善德长者言。忆念我昔。自于父舍。设大施会。供养一切。期满七日。维摩诘来入会中。谓我言。长者子。夫大施会。不当如汝所设。当为法施之会。何用财施会为。我言居士。何为法施之会。诘言。法施会者。无前无后。一时供养。释曰。夫以方会人。不可以一息期。以财济物。不可以一时周。是以会通无隅者。弥纶而不漏。法泽冥被者。不易时而同覆。故能即无疆为一会。而道无不润也。

　　心体本空者。以心无形相。十方求之。终不可得故。

　　空无来往者。毕竟空中。无形无住。无处无著。不动不起故。

　　心源湛寂常住不迁者。心源。谓染心之源。即性净也。又粗相之源。即生相也。此在佛地。方了其源。若法身大士。觉未至源。犹有生相。动彼静心。业识起灭。故不云常住。至生相都尽。无明风止。性海浪歇。湛然常住也。然此是约生灭门说。若约真如门。则从本以来。离诸名相。无有变异。不可破坏。湛然常住也。

　　金刚本处。即此经本国者。如起信言本觉。楞严言本心。梵网言本源。圆觉言本际。皆指自性而言也。本处本国。何独不然。

　　此之谓务本者。论语谓。君子务本。然彼以孝悌为本。未真务本也。必也了万法之非真。达本源之一致。荡生灭之妄计。会常住之真。心返本还源。为真务本也。

　　钞。

　　教开四种三昧。

　　一曰常行者。出般舟三昧经亦名佛立三昧。成时。见十方佛在空中立。以九十日为一期。

　　二曰常坐者。出文殊□□□说□般若经。亦名一行三昧。唯专念法界故也。亦以九十日为一期。

　　三曰半行半坐者。出法华方等二经。法华三七日为一期。方等不限时节。

　　四非行非坐者。亦名随自意。意起即观故也。方法出请观音等诸大乘经。通于四仪及诸作务。公私匆遽。亦不碍修也。

　　疏。

　　自性常定者。那伽常在定。无有不定时。又云。心地无散自性定。自性常慧者。一切众生。皆具如来智慧德相。又云。心地无痴自性慧。

　　钞。

　　禅悦为食定有食义者。禅定资神。轻安适悦故。

　　智能运转慧有行义者。智体无住。运用活泼故。

　　如论之论。是往生论。如论颂云下。是引证。食有六段行有一段。

　　诸佛菩萨能说能受者。非诸佛不能说。以具四无碍辩。得大无畏故。非菩萨不能受。以最极利根。堪能担荷故。

　　又正体智受真如味者。正体智。即根本智。亦名如理智。此智能证真如。如空合空。似水投水。理智一如。长无断绝。从体起用。长养万法。如食之能持色身长养万事也。

　　禅定资神下。次第释前五食。

　　食有资悦义。今禅定持心。远离粗重。悦体舒神。即为食义。

　　食有增长义。今愿力坚强。执持正法。法身增长。即为食义。

　　食能成办诸事。今念力能明记不忘。成办圣道。即为食义。

　　食能解除饥渴。今解脱能断除三障。资益法身。即为食义。

　　食能畅悦身心。今法喜能得大欢喜。饱满充足。即为食义。

　　未发大乘意。是未入正定聚众生。修行信心者。已发意。是信成就发心以后三贤菩萨。得忍者。是证发心十地菩萨。一生补处。即等觉是。食此食者。皆抟真如之理以为食也。问。既曰真如之理为食。而真如一味平等。无增无减。万古不磨。而文中深浅阶位。屡食屡消者。何也。答。真如虽曰一味万古不磨。而乃随智浅深。以下位未证上位理时。则一心缘此理境。名食此食。已证此理时。则此理化为乌有。名曰乃消。如人未至庐山。则有庐山可缘。已至卢山。则庐山化为乌有。故曰不见庐山真面目。只因身在此山中也。

　　如来行处是无行处者。行者。心行乎境也。凡夫行有。二乘行空。大乘菩萨行中道。如来则有处全空。非行有也。空处全有。不行空也。中道即二边。不行中也。离四句行。绝百非行。威音那畔行。法身向上行。不可行处行也。故知下。结劝。

　　钞。

　　释迦调达宿因者。释迦佛与调达。往昔为共命鸟。一为调达者睡。一为释迦者醒。醒者因取香果而食。香气芬然。睡者觉而恶曰。何瞒我而食也。吾当以毒果害之。遂食毒果。二命俱丧。

　　黄钟。是阳六律之首。大吕。是阴六律之首。

　　钞。

　　大乘菩提分乃有多种者。涅槃云。三十七品。为涅槃因。非大涅槃因。无量阿僧祇道品。为大涅槃因故。

　　三十七品无所不摄者。以法虽同。由心成异故。如一四谛。有无量相。而皆摄在四谛之中。道品亦然。但心行大小不同。而成异故。

　　道场者。得道之处。即是道场。

　　道品是法身因者。净名云。佛身者。即法身也。从无量功德生。乃至从三十七道品生等。

　　道品是宝炬陀罗尼者。宝炬。谓德炬。能烁破一切无明黑暗。故名宝炬。摄一切法。名陀罗尼。

　　若人能观八正道者。涅槃云。善男子。众生佛性。不异诸佛。若有能修八圣道者。当知是人则得明见。善男子。雪山有草。名曰忍辱。牛若食者。即成醍醐。众生佛性。亦复如是。

　　智有二种。智字。是三十七品中之一分。

　　分别诸阴有无量相者。有凡夫五阴。三乘五阴。诸佛五阴。凡夫五阴。分段生死也。三乘五阴。变易生死也。诸佛五阴。即真常之体。故曰因灭是色。获得常色。受想行识。亦复如是。

　　又复分别诸阴。有无量相。即是别教观无量四谛。而亦可通圆人。如星罗十门。月满三观。得一空三昧。即得无量空三昧等。

　　疏。

　　一信二进。是十一善心所摄。三念四定五慧。是五别境心所所摄。

　　钞。

　　持其所已得者。如草木有根。则已得之枝叶华果持而不失。行人具足五根。则已得功德。亦持而不失也。

　　生其所未得者。未生之枝叶华果。渐渐能生。行人具足五根。则未生功德。亦渐渐能生也。然始入佛法。即有信心。未有定慧。不得名根。今由前三科。则信不可拔。故得成根。下四亦然。

　　谛理。即真俗中。以通大小乘故。

　　信等五法各有体用。信者。于实德能深忍乐欲心净为性。对治不信乐善为业。进者。于善恶品修断事中勇悍为性。对治懈怠满善为业。念者。于曾习境令心明记不忘为性。定依为业。定者。于所观境令心专注不散为性。智依为业。慧者。于所观境拣择为性。断疑为业。

　　俱舍三义。即上文二义。最胜者。即上持其所已得。而自分不失也。自在者。即上生其所未得。而胜进上求也。光显体用双彰者。即上即体起用。即用显体也。

　　二十二根者。信。进。念。定。慧。忧。喜。苦。乐。舍。眼。耳。鼻。舌。身。意。共十六根。男根。女根。未知欲知根。已知根。具知根。命根。

　　钞。

　　如瑜伽下。引证力有二义。后之所证出世法者。即觉支正道。住行向地等法。难制伏。是不为邪外所伏。此是证不为他伏也。下二句。是证又能伏他。一切诸魔。即四魔八魔等。

　　深信谛理转更增长者。前虽具信根。若未有力。则疑惑能摇。邪外能乱。烦恼能侵。今既有力。则疑不能摇。以有信狮子。能制疑兕故。邪外不能乱。以有信珠。能清邪浊故。烦恼不能侵。以有信日。能破烦恼霜故。

　　进根增长者。前虽有进根。若未有力。则无始来不修三学六度。种种懈怠种子。犹能发生。堕出世种种事业。今得进力。则精进猛将。能伏懈怠魔军。成办三学六度诸事业故。

　　念根增长者。前虽有念根。若未有力。则世间五欲六尘邪念犹未尽除。出世之三宝施戒等正念。犹未成就。今得念力之铠。虽入五欲阵中。不为所损。能破种种邪念魔军故。

　　定根增长者。前虽有定根。系缘一境。若未有力。则微细杂念。犹未得除。四禅八定。九次第定。十六特胜等。事理诸禅。犹未发起。今既得力。则定能澄清乱想之垢。能现诸禅之珠故。

　　又不明谛理。但得世间禅。名曰事禅。深明谛理。得出世间禅。及出世上上禅。名曰理禅。又小乘缘空直入。乃至圆人直心正念真如名曰理禅。小乘带事兼修。乃至圆人从行托事附法。三种观法。皆事理兼修。名事理禅。种种不一。故云诸也。慧根增长者。前虽具慧根。止观分明。决择是非。若未有力。则九十五种邪外之见。偏乘小教权理之执。犹或现前。今既有力。则慧剑当空。一切邪外偏小之丝。无不尽断故。

　　疏。

　　七觉自体。即择法等。此之为用。为断见道诸邪见故。

　　钞。

　　分分随宜而用者。谓应用择法。则用择法。应用精进。则用精进。随其所宜。无差谬也。

　　诸已证入正位者。正位。即正性。以由前根力。能破一切见执。不堕断常。觉法正性。正性者。即四谛如实性。即用此如实觉慧。以为支分。合宜则用也。

　　即四谛如实性者。性即苦为逼迫性。集为招感性等。如实。即是生灭。无生。无量。无作。此四各称当教之理。名曰如实。

　　观诸法时善能觉了拣别真伪者。四圣谛理为真。外道邪谛为伪。此二差别。在毫厘间。今观法时。善能觉了。不以伪为真。以真为伪故。

　　善能觉了不谬行于无益苦行者。以择法后。次即修道。故云修道法时。然外道久受勤苦。精进修行。不成圣果者。以不达真性。惟用妄识修行。名曰精进。实同懈怠。今须觉了是正是邪。勿行外道之谬行故。

　　得法喜时善能觉了等者。以既修道法。必得法喜。然果见真性。乃称法喜。若乃认奴作郎。将彼鱼目。当我明珠。则为大错。故得法喜时。善须觉了。勿堕颠倒之法生喜故。

　　除诸见烦恼时善须觉了等者。既得法喜。即断诸见烦恼。然贪等昏烦之法。体是虚伪。故须断除。若信等五根。及发宿世善根。乃出世真正善根。若亦断除。错谬非小。故须觉了真伪。勿错谬故。

　　舍所见念着等者。既以除诸见烦恼。则名舍所见境舍所念着境时。然舍。乃对取而言。取既虚伪。舍岂得真。并舍亦舍。弗令追忆故。

　　发诸禅定等者。既舍所见之境。则能发诸禅定。然禅悦资神。能生爱着。故须觉了禅定虚伪。以定。对动而有。动既是妄。定岂是真。勿生耽乐故。

　　修出世道时等者。既得禅定。乃修出世之道。则有二病。定胜慧。则沈。慧胜定。则浮。必须定慧均平。乃证寂照不二。故用前六支。或起或伏。俱调和中适。勿堕二病。故此觉支之用。能断三界见惑。以为其果也。

　　疏。

　　八正道者。由前七支择法。乃断见惑。即入圣道。圣者。证也。故亦名正。八圣自体。即正见等。此之为用。为断修道诸烦恼故。

　　钞。

　　一正见者。若修觉支。所得真觉。以智安立。我所得者。与修多罗合耶。不与修多罗合耶。必令谛理分明。无有错谬故。

　　二正思惟者。虽见此理。与无漏智相应。然理性虽明。未能究竟。今则从根本智。起后得智。重虑缘真。扩充增长。入涅槃故。

　　三正语者。初见道人。尚多习气。身三口四。未免现起。故以无漏智。摄口四业。不起妄言。绮语。两舌。恶口之业。令住真实。正直。柔软。和合之四善语故。

　　四正业者。不惟口无妄言。以无漏智。除身杀盗淫等三种身业。所谓非惟不杀不盗不淫。并杀盗淫机。亦复断尽。身业清净故。

　　五正命者。不惟身业清净。以无漏智。通除三业中五种邪命食。令住正命故。

　　五种邪者。一为利养诈现奇特相。属身业。二为利养自说功德。三占相吉凶。四高声现威。令人畏敬。此三属口业。五说得供养。以动人心。此属意业。

　　六正精进者。前既三业清净。又除三业中种种邪命。则三业精纯。乃堪进道。故念念精勤。趣涅槃道故。

　　七正念者。前既三业精勤。一心进道。故恐于正止正观之正道。根力觉支之助道。心有动失则忘失正念。今则以无漏智。于正于助。明记不忘。不令动失故。

　　八正定者。既正念不失。复以无住之真智。住于无相之真理。决定不移故。

　　以上约权乘释。华严下。约大乘也。

　　远离一切诸邪见者。不唯外道之见。乃至偏乘小教一切见病。悉皆远离故。

　　舍妄分别心。随顺一切智者。不唯分别六尘为妄。乃至分别真俗。及与离二边之中。皆妄分别。舍此分别。随顺一切种智故。

　　乃至者。超略之词。若具引者。正语。则常行正语。离语四过顺圣言故。正业。则恒修正业。教化众生。令调伏故。正命。则安住正命。头陀知足。威仪审正。随顺菩提。行四圣种。一切过失。皆远离故。正精进。则勤修一切菩萨苦行。入佛十力无挂碍故。正念。则心常正念。悉能忆持一切言音。除灭世间散动心故。

　　于一三昧入诸三昧者。如二十五王三昧。首楞严百八三昧等。互为出入。无定法故。

　　钞。

　　观身不净有五。一种子不净。谓由父母赤白二滴所合成故。二住处不净。谓在母胎中生藏之下。熟藏之上故。三自体不净。谓四大所成。设以海水倾洗此身。终无香洁故。四外相不净。九孔常流。种种秽恶故。五究竟不净。一息不来。弃捐冢间。如朽败木故。

　　观受是苦者。受者。领纳也。又领纳有三。苦受。乐受。不苦不乐受。观苦受。是苦苦。乐受。是坏苦。不苦不乐受。是行苦。

　　观心无常者。观现在识心。念念迁流。心心不住。转变不一故。

　　观法无我者。观行想二阴之法。空无主宰故。

　　身受心法。是所观境。不净苦无常无我。是能观之心。能观之心。体实是慧。以慧观于境。由念得住。与念相邻近。邻近。故名念。然必观四者。对治四倒故。谓观身不净。治于净倒。观受是苦。治于乐倒。观心无常。治于常倒。观法无我。治于我倒也。此次第者。从粗至细。以对治故。智论云。此身既尔不净。众生贪著者。以其情尘。生诸受故。计之为乐。谁受此乐。故次观心。念念生灭。后观二阴。皆不自在。破此四倒。行四正行。开实相门。四正勤者。四念智火。若得勤风。则无所不烧。故次辩之。此四正勤。精进为体。拣非九十五种相违之勤。故名为正。

　　四如意足者。欲勤心观也。自体即是三摩提。欲勤心观。皆是助伴。欲谓猛利乐欲。勤。谓精进无间。心。即是定。谓专心于境。观。即是慧。

　　亦名四神足者。神。即神通。足。即是定。瑜伽云。如有足者。能往能还。以腾跃勇健。能得能证世间胜法。出世间殊胜法。说名为神。彼能到此。故名为足。

　　婆沙智论。谓婆沙论。与大智度论。

　　疏。

　　又上三科至此始有根力者。念慧二根。即前四念处所成。以四念处。念慧为体故。进根。即前四正勤所成。以四正勤。精进为体故。定根。即前四如意所成。如意。以三摩为自体故。若兼助体。即信进念定慧为体。以四如意足。以欲勤心观。为助伴故。故五根五力。非离前三科别有体也。

　　钞。

　　摄心调柔。即四如意足。

　　道之元德之母者。道是佛道。佛道无上。而信为道之元。德。谓功德。佛德无量。而信为德之母。

　　五位。谓信住行向地。

　　十信之中信亦居初者。谓十信位。始自初信心。二念心。三精进心。乃至十愿心也。

　　十一善法信亦居初者。信。惭。愧。无贪。乃至第十一不害也。

　　前所得法。即前三科。此即前文持其所已得。而自分不失也。后当得法。即七觉支八正道。此即前文。生其所未得。而胜进上求也。

　　钞。

　　妙色雅音全体是自心显现者。以自心即弥陀。弥陀即自心。心佛众生。三无差别。佛变化。即心变化也。又自心色心不二。极乐依正庄严。不离当人一念故。

　　心地含诸种者。六祖传法偈也。偈云。心地含诸种。普雨悉皆萌。顿悟华情已。菩提果自成。

　　全体是自心培植者。心地无疑。即是信。心地无懈。即是进。乃至心地无痴。即是慧等。

　　先德下。引证。谓根者。非枝叶也。力者。有力用也。若离心别求。是摘叶寻枝。非根本也。是傍他门户。非己力也。故必消归自心。以心万古如如。澄湛广大。五根五力。孰过于是。

　　觉心不起即七觉支者。谓觉者。觉了诸法也。若起心觉境。是向外驰求。是迷昧。非觉了也。故必觉心不起。一念不生。乃真觉支。

　　直了心性即八正道者。谓若正外有邪。正亦成邪。故云。若法从待生。是法还成待。必须邪正双忘。方名正道。

　　经。

　　皆悉念佛念法念僧。疏钞但发明佛法僧。不发明如何念。今就钞中约五教说三宝。则今念法。亦当有五教不同。如小教。即是有门。其念三宝。实有能念所念也。始。即空门。能念所念。一切皆空也。终。即亦有亦无门。念而不念。不念而念也。顿。即非空非有门。能所双寂。无念不念。离念顿显也。圆。即圆融无碍门。一念一切念。一切念一念。一时顿念非隐显。一切圆成无胜劣也。则知念法。深浅不同。随机无定。然约而言之。不出事理二种。事。即念别相三宝。念佛。则常念亲近。求一切智。念法。则常念修行诸波罗蜜。念僧。则常念亲近学如实行也。理。即念同相三宝。觉心不起。常住第一义谛。不为二边所动。是为念佛念法念僧。即天台大师所谓。安心不动。称之为念也。

　　钞。

　　比丘五众者。律中五人以上。同一羯磨。和合无争。如水乳合。名和合众。

　　三宝大小乘别者。小乘。则丈六应身。四阿含经。四果四向。为三宝。大乘。则圆满报身。大乘方等。三贤十圣。为三宝。

　　三宝名相各别者。佛有三身四教六即十义等。法有教行理果等。僧有凡夫贤圣等。

　　一立事就义门者。三十二相。丈六金身。事相佛也。立此事相。以就觉义。以释迦苦行成道。说法度人。自觉觉他故名佛宝。四阿含等。不谈实相。唯说苦空。此事相法也。立此事相。以就轨持义。以四谛之法。亦能轨生物解。任持自性故名法宝。剃发染衣。六和无诤。此事相僧也。立此事相。以就和合义。以虽不达实相。与理和合。而在众无争。互相爱敬。六和为侣。如水乳合故名僧宝。乃小教之三宝也。

　　二会事归理者。非三十二相之佛为佛。般若经云。若以色见我。以音声求我。是人行邪道。不能见如来。又曰若见诸相非相。即见如来。又曰如来者。即诸法如义。故以如理为佛宝。法者。非以文字为法。经云。有法可说。名为谤法。无法可说。是为说法。所谓无说无闻。是名真说般若。此以如理名法宝。僧者。非以剃发为僧。经云。须陀洹。名为入流。而无所入。乃至阿罗汉实无有法。名阿罗汉。亦以如理为僧宝。始教之三宝也三理事融显门者。虽云色相不是佛。音声亦复然。又云。亦不离色声。见佛神通力。所谓于法不说断灭相。名曰佛宝。虽曰文字性空。名字亦离。又不离文字。说解脱相。以文字性空。即实相故。名为法宝。虽云预流非预流。罗汉非罗汉。又不坏僧相。善来比丘。须发自落。即成沙门。名为僧宝。事不碍理。理不碍事。事理无碍。乃终教之三宝也。

　　四绝相理实门者。一念不生。即名佛宝。五法三自性皆空。八识二无我俱遣。所谓无有涅槃佛。无有佛涅槃。若有若无。二悉皆离。乃顿教之三宝也。

　　五融通不碍门者。以前四种。前浅后深。前不摄后。后不摄前。今则举前兼后。举后兼前。拈一茎草即丈六金身。剖一微尘出大千经卷。普贤身相若虚空。依真而住非国土。一即是多。多即是一。头头涉入。刹刹圆通。乃圆教之三宝也。

　　性体灵觉。照了诸法者。佛者觉也。真性之体灵灵不昧。了了常知。普照诸法。而无能所。自性佛也。

　　恒沙性德。皆可轨持者。因翻彼恒沙烦恼。显此恒沙性德。一一皆轨生物解。任持自性。自性法也。

　　性相不二。冥合无违者。灵觉之体。即恒沙性德。恒沙性德。即灵觉之体。二而不二。自性僧也。

　　法称离欲尊者。以一切法门。能令众生离诸惑染故。又以从来不与染法相应。不与诸尘作对故。

　　钞。

　　约而言之。皆三宝摄者。此三十七助道品。通大小乘。即是法宝。此助道法。以正观为体。正观分明。即是佛宝。此助道品。以性相为用。性相不二。即是僧宝。故云皆三宝摄。又鸟音之中。或明此三十七品。悉皆真故。悉同如故。是即佛摄。或明此道品。能离念故。能随顺入真如故。即是法摄。或明此道品。事不碍理。理不碍事。故即是僧摄。

　　或明含灵本具觉性者。世尊成道时。曰奇哉奇哉。一切众生。皆具如来智慧德相。但以妄想执着。而不证得也。

　　或明性具种种诸相者。台教性具法门。十法界依正色心。性中本自具足。但循业发现。故一一诸相。皆天真之故物。非缘起之新成也。

　　或明性相和合不二者。古云性起为相。一多缘起之无边。相得性融。千差涉入而无碍。是也。

　　不善为辞者。或错杂不伦。或汗漫无饰。或不能反覆抑扬。跌荡顿挫皆是。

　　捍格者。礼学记篇。捍格而不胜。注。捍。拒捍也。格。读如冻𠗂之𠗂。谓如地之冻。坚强而难入也。

　　钞。

　　心体本自性离者。自性本离言说相。离名字相。离心缘相。离一切法差别之相也。

　　钞。

　　自近及远。犹如逝水者。孟子云。源泉混混。不舍昼夜。盈科而后进。放乎四海。

　　性具诸法五句。天台圆教义也。以别教所诠清净真如。空无一法。十界色心。从染净之缘所变起。因中必须荡尽诸相。乃归真性。果上何能即色即心。即依即正。今圆教理具诸法。从理具中而有事造。虽云理具事造。实无能具所具。能造所造。以即心即法。即法即心。能造因缘及所造法。皆悉当处唯是一心。皆悉当处唯是一色。唯心唯色。对待斯忘。妙观观之。无非三谛。故依性起修时。一修一切修。一证一切证。故因穷果证时。依正色心。法法相即。一说一切说也。

　　疏。

　　如幻法门者。佛说一切法。本为一切心。我无一切心。焉用一切法。故一切法门皆悉如幻。

　　又愕严云。如幻三摩提。弹指超无学。华严云。有无一切法。了达悉如幻。入于如幻际。于彼无依着。是即如幻法门也。

　　自性本具者。以一切法门皆悉如幻。而如幻之法。皆根本于自性。自性之中无所不具。所以古人云。世间种种法。无不从心生。一切法如幻。故说心如幻。譬如工幻师。普现诸色像。园林华果等。幻师之所成。是也。

　　钞。

　　贪瞋痴即戒定慧者。以无始法性为无明。故今无明即法性。法性为无明。故成贪瞋痴。无明即法性故即戒定慧。如清水浊水湿性无殊。三学三毒体性不二也。又古云。无明业性即法性。天台云。惑业苦三道。当体即是三德秘藏。起信云。若离觉性。则无不觉。若离不觉之心。则无真觉自相可说。

　　善道恶道。悉皆如幻者。贪等乃恶道之本。戒等为善道之因。贪瞋痴既即戒定慧。则恶道如幻。戒定慧不离贪瞋痴。则善道亦如幻矣。

　　又贪瞋痴戒定慧因也。善道恶道果也。因既全空。果复何有。故悉如幻。

　　疏。

　　以少况多者。少谓百千种乐。多谓微妙音。

　　钞。

　　以前例后者。前谓化禽。后即风树。

　　灭尽定者。九次第定之最后定也。此定七识恒行心心所。六识之不恒行心心所。悉皆灭尽。独有八识。故曰灭尽。得此定者。六根虚静。无复驰逸。内外湛明。入无所入。真安和适悦之极。故以喻为风吹身。

　　钞。

　　三法忍者。一音响忍。因闻圣教得悟入故。二柔顺忍。折伏烦恼全不起故。三无生法忍。无生之理忍可于心故。

　　忉利天鼓者。华严云。忉利诸天着五欲乐。行放逸时。天鼓之中。自然出音。而告之言。此乐无常。莫行放逸等。

　　雷音是佛国。

　　钞。

　　不会父母未生前句者。香严在百丈会中。机锋敏捷。后参沩山。山问曰。汝在百丈。能问一答十。问十答百。是否。香严云是。山云。我不要汝答十答百。但将父母未生前本来面目道一句来。严不能答。求沩山为说。山云我若为汝说破。汝后来骂我。且去不为汝说。严发愤云。我拌一生。做个常行粥饭僧。决要参破。后因治地。闻击竹得悟。乃向沩山作礼曰。若沩山早为我说。焉得有今日事。

　　一击忘所知。所知。即所知障。即渠问一答十处。到此忽然浑化。故云忘。

　　更不假修持。所谓修证即不无。染污即不得。又即所谓。断除妄想重增病。趣向真如亦是邪。又即所谓。从今以后不疑天不疑地也。

　　动容扬古路。动容即动容。周旋。扬古路。谓发挥妙性。即所谓左右逢源。不知手之舞之足之蹈之也。

　　不堕悄然机。悄然机。谓虚无寂灭。湛入合湛等。今于涅槃天。已大明悟。十方世界。及与身心。如吠琉璃。内外明彻。故不堕也。

　　钞。

　　理含万法如树者。树有含藏义。能含枝叶华果故。理含恒沙功德亦然。故云道树也。

　　智周法界如风者。风有周遍义。无处不到。故云色无边故般若亦无边。

　　智与理冥者。如智契如理。如风之吹树而无迹。

　　理随智显者。如如理。因如如智方显。如树之因风而有声。然而风不知树。树不知风。风树各住自位。所谓各各不相到。各各不相知。华严云。譬如长风起遇物咸鼓扇。各各不相知。一切法如是。理智亦然。理外无智。智外无理。理智亦无二本。

　　然各不相知。非是言其二本。乃言其自然交融也。有不假造作。天然融会意。如此说。方与下句原无二本。合百千种乐下。会归一心。

　　疏。

　　前后功德繁不各系条下者。天亲作往生论。以释此经。彼论颂中。有十七种功德释此经功德庄严。以颂对经。前后皆明显可知。故不繁引。独此经化禽风树二种庄严。引对彼颂。变化大乘等四种功德者。以彼颂中。缺佛化作及无恶道二义。故今特引以发明之。

　　钞。

　　虚空功德者。颂云。无量宝交络。罗网虚空中。种种铃发响。宣吐妙法音。

　　性功德者。正道大慈悲。出生善根故。

　　正报二功德。谓上首功德。大众功德。

　　钞。

　　若能转物二句。是楞严经文。文云。一切众生。迷己为物。为物所转。是故于中。观大观小。若能转物。即同如来。

　　以心外无物六句。是钞中释辞。心外无物。物即是心。是明色心不二。但离分别。即是般若。无有障碍。是明离念相者。等虚空界。钞意谓经所云转物者。非是有物可转。盖以心外并无有物。一切物皆即是心。而所以见有物者。以心生分别故。但一念不生。全体即自显现。所以经说。若能转物。即同如来也。

　　以此观之。可见自性般若周遍法界。而西方水鸟树林。自悉皆说法也。

　　起信离念相者。等虚空界者。论文云。所言觉义者。谓心体离念。离念相者。等虚空界。无所不遍。法界一相。即是如来平等法身。

　　疏。

　　依从正生者。若据外教。则从太极生两仪。两仪生四象。四象生八卦。清浊奠位。三才肇分。则正从依生。今内教则依从正生。一念无明。引生三细。境界为缘。引起六粗。山河大地。因无明而有。妄想而成。依从正生也。

　　钞。

　　筹量名意者。相宗云。集起名心。集诸种子。起诸现行故。筹量名意。筹虑思量。自分境界故。了别名识。照了分别前境界故。

　　又意者。即第七识。筹量者。思惟筹量。第八见分是我故也。此正取第七心王自体思量名意。亦兼取遍行五所中思也。

　　意识谓意之识。即第六识也。论云。言意识者。即此相续识。依诸凡夫取着转深。计我我所。种种妄执。随事扳缘。分别六尘。名为意识。亦名分离识。又复说名分别事识。是也。

　　念念逐外筹量者。念念随逐外尘。思量筹度。曾不暂离。日夜安于迷乱。而不觉也。唯生唯死。自若于纷扰之中。无古无今。相忘于散乱之内。可惧也。

　　旋其意识者。谓初心人。未能遽依业识修行。祗可即就意识回光返照也。故诸修行人未得定者。皆散位独头意识为观体。得上定者。亦是定意识现量观察也。

　　扣已而参者。谓不逐外筹量。但向一句阿弥陀佛上着倒。念念体察。念念究审。鞠其根源也。

　　思尽还源者。即所谓体究之极。于自本心忽然契合也。

　　思无所思者。即念而无念。是离念境界。所谓远离微细念故。得见心性。心即常住也。又复此即不思之思。是任运清净之意。故佛果第七。亦名为意。

　　疏。

　　前释即众多无有数量。广大无有限量。

　　钞。

　　自受用身照真法界者。乃无相之身。以功德智慧为体。故照一真法界。他受用身遍照大众者。乃有相之身。以色心为体。为十地菩萨现起。故遍照大众。此约身智分释。

　　光明名为智慧者。若身光不是智慧。则同土石木偶无情。若智慧不即身光。则智慧有所不遍。故身光之事。即智慧之理。圆融不二也。此约身智合释。

　　四十四光者。始从善现照耀。终至触法清净。

　　我于一切无所执。得常光者。诸佛光明从智慧生。凡夫执重。智慧不生。智慧不生。光明何有。故荡一切执者。乃能发光明也。又有所执者识情。无所执者智慧。既有智光。岂无身光。

　　钞。

　　义各有取者。东方为震。震为群动之首。动即不动。表不动智也。万八千者。表翻破十八界无明。以一界有百界千如。成万八千故。

　　彼佛光明最为远者。以与众生缘深。被机普遍故。又经经必自赞。抑扬随时亦无碍。或难佛光既远。今何不见。曰佛光本遍。众生自迷。以烦恼心障智慧眼故。如日光遍照。盲者不见。是盲者过。非日月咎也。

　　诸佛光明所不能及者。或有难云。佛佛道同。则光明亦同。今佛光远近悬殊者。何也。曰佛光实同。因机现异。

　　钞。

　　三寿者以下十三句。佛有三身。寿亦有三。法身以如理为身。报身以智慧为身。应身以应机赴感为身。寿者受也。领纳义也。法身以真如领受诸法。故名为受。虽云领受。实无能所。以真如即诸法。诸法即真如。言领受者。不隔义也。真如无始无终。诸法亦无始无终。亘彻三际。无穷无尽者。法身寿也。

　　报身则始觉之智。领受本觉之理名受。虽云领受。亦无能所。以无有智外如为智所证。无有如外智能证于如。如空合空。似水投水。言领受者。相应义也。始觉有始无终。本觉虽彻三际。今始出缠。亦有始无终。从今至当。无穷无尽者。报身寿也。

　　应身则慈悲领受当机。故名为受。虽云领受。亦无能所。以佛唯大悲大智。为众生作增上缘。令善根成熟众生。自己心中见佛说法。言领受者。机感相应义也。众生机熟。应则随现。众生机息。应则随亡。有始有终。一期不断者。此应身寿也。

　　又法身者。师轨法性。还以法性为身。此身非色质。亦非心智。非阴界入之所摄持。强指法性为法身耳。

　　真如不隔者。以一切法悉皆真故。一切法皆同如故。又报身者。修行所感。法华云。慧光照无量。久修业所得。涅槃云。大般涅槃修道得故。此身非身非不身。强名此智为报身耳。

　　境智相应者。如如智照如如境。菩提智慧。与法性相应相冥也。相应者。如函盖相应。相冥者。如水乳相冥。

　　又应身者。应同万物为身也。应同连持为寿也。智与体冥。能起大用。如水银和真金。能涂诸色像。功德和法身。处处应现往。然此应身。有胜有劣。胜即他受用。是业识所见者。此依中理而住。劣即生身。事识所见者。此依真理而住。

　　一期报得百年不断者。如我世尊。王宫出家。苦行成道。三十二相。八十种好。说法五旬。住世八十。双林树下。乃入涅槃。此即劣应生身也。法身以如理三句。谓法身以理为身故即如理为命。报身以智慧为身故即智慧为命。应身以应机赴感为身故以因缘为命。因即众性能感之因。缘即诸佛能应之缘。因缘时至。感应道交。因缘别离。感应斯泯。观经疏云下十句。六道有生灭。法身起应。亦示有生灭。王宫降迹。双林涅槃。有始有终。应身寿也。三祇行满。无明断尽。般若现前。从自受用。现他受用。于色究竟天现最高大身。尽未来际说法教化。有始无终者。报身寿也。报应即法故非寿。法即报应故非不寿。竖穷三际。无始无终者。法身寿也。

　　又非寿者。非应同连持之寿。非不寿者。非报智不连持寿。双非二边。冥中法体。又此寿非长量。亦非短量。无延无促。云非寿非不寿也。

　　然上三寿。亦是随宜机教。非圆顿义也。若据圆教性具法门。三身性具。三身融即。从性起修。性既三身。无始无终。修亦三身。无始无终。性既三身融即。修亦三身融即。举一即三。言三即一。不可思议者。圆教寿也。

　　是故下。引释迦例弥陀。入灭双林乃应身。被凡小机。机薪既尽。应火则忘。

　　灵山未散。乃报身。被菩萨机。机既常时。佛亦常在。

　　舍那千丈。乃菩提场所现报身。丈六金身乃鹿野苑所现应身。二始同时。双垂两相也。

　　佛本不移。机自异者。法身起用。如空谷传声。明镜写影。随声高下。随相妍媸。动若行云。止犹谷神。纭纭自彼。于我何为耶。

　　钞。

　　僧祇八十大数之首者。始自阿僧祇。终至不可说不可说转。

　　从百洛叉倍倍积累者。数有三等。谓下中上。如黄帝算法。共有十三数。谓十十为百。十百为千。十千为万。亿兆京秭垓壤沟涧正载也。此则十倍之下数也。中等数者。百倍倍之。经云。一百洛叉。为一俱胝。是也。上等数者。则倍倍倍之。俱胝俱胝为一阿庾多。是也。

　　钞。

　　即长能短。即报即应也。即短恒长。即应即报也。无长无短。报应即法也。长短存焉。法即报应也。

　　一一圆融。言思斯绝者。即长能短。不可以报言。即短恒长。不可以应言。乃至长短存焉。不可以法言。以言例思亦复如是。

　　钞。

　　多种因者。一乐说。二发愿。三总持。四供养。五弘经。六念佛。七修禅。八行度。

　　阿弥陀佛昔为太子下一节。具足六度。七千岁中胁不至席精进度。不念爱欲戒度。不念财宝施度。不问他事。常独处止禅度。意不倾动忍度。复教化他人智度。

　　如上所引诸因。或为国王王子。或为轮王。或为比丘。或为法师。或供养佛。或说法利人。或发四宏誓。或行六度。所谓根深果茂。源远流长。道不浪阶。随功涉位耳。今人一行不修。欲希胜果。其犹拳石未办。欲累七层宝塔。其可得乎。

　　微妙法门者。谓心法妙。佛法妙。众生法妙。

　　钞。

　　华严举十表无尽者。一者数之始。十者数之终。千为十百。万为十千。经中数事。必举十者。表无尽也。犹是王老师儿孙者。南泉姓王。常自称王老师。黄檗至南泉。一日斋时。捧钵向南泉位上坐。南泉来见便问。长老甚么年中行道。檗云威音那畔。泉云犹是王老师儿孙。

　　疏。

　　四谛声教者。一苦谛。二十五有依正二报是。别则二十五有。总则六道生死。一地狱道。作上品五逆十恶者。感此道身。二畜生道。作中品恶逆者。感此道身。三饿鬼道。作下品恶逆者。感此道身。四修罗道。作下品十善。感此道身。五人道。四洲不同。皆苦乐相间。在因之时。行五常五戒。及中品十善。感此道身。六天道。二十八天不同。修上品十善。及禅定为因。感此道身。上来所释。从地狱至非想天。虽苦乐不同。未免死而复生。生而复死。此是藏教实有苦谛。

　　二集谛者。即见思惑。又云四住。又云枝末无明。又云通惑。又云界内惑。虽名不同。但见思耳。见惑有八十八使。以五钝五利十使。历三界。四谛下。增减不同。成八十八。思惑有八十一品。谓三界分为九地。欲界合为一地。四禅四空为八。共为九地。欲界一地中。有九品贪瞋痴慢。上八地各有九品除瞋使。故成八十一也。上来见思不同。总是藏教。实有集谛。

　　三灭谛者。灭前苦集显偏真理。因灭会真。灭非真谛。

　　四道谛者。略则戒定慧。广则三十七道品。此三十七合为七科。一四念处。二四正勤。三四如意足。四五根。五五力。六七觉支。七八正道。已上七科。即是藏教生灭道谛。然四谛之中分世出世。前二谛为世间因果。后二谛为出世间因果。皆前果后因者。令知苦断集慕灭修道也。

　　阿罗汉拣非前三者。一须陀洹。此云预流。此位断三界八十八使见惑。见真谛。故名为见道。二斯陀含。此云一来。此位断欲界九品思中。断前六品尽。后三品犹在。故更一来。三阿那含。此云不来。此位断欲残思尽。进断上八地思。四阿罗汉。此云无学。又云无生。又云杀贼。又云应供。此位断见思俱尽。子缚已断。果缚犹存。名有余涅槃。

　　钞。

　　世尊为憍陈如五人者。佛初出家入山修道。父王思念。命陈如马胜等五人随侍。五人不胜其苦。退居鹿苑。佛成道已。观五人宜最先得度。故佛至鹿苑。说法度之。

　　三转法轮者。一示相转。此是苦逼迫性。此是集招感性。此是灭可证性。此是道可修性。二劝修转。此是苦汝应知。此是集汝应断。此是灭汝应证。此是道汝应修。三作证转。此是苦我已知。此是集我已断。此是灭我已证。此是道我已修。

　　缘觉观十二因缘者。一无明。谓烦恼障烦恼道。二行。业障业道。此二支属过去。三识托胎一分气息。四名色。名是心。色是质。五六入。六根成。此胎中。六触。此出胎。七受。领纳前境好恶等事。从识至受。名现在五果。八爱。爱男女金银等事。九取。凡见一切境界生取着心。此二未来因。皆属烦恼。如过去无明。十有。业已成就。是未来因属业道。如过去行。十一生。未来受生事。十二老死。此即是四谛。所以重开者。以缘觉之人。先观集谛。所谓无明缘行。行缘识。乃至生缘老死。此则生起。若灭观者。无明灭。则行灭。乃至生灭。则老死灭。因观十二因缘。觉真谛理。故言缘觉。此人断三界见思。与声闻同。更侵习气。故居声闻上。

　　束之不出四谛者。若流转门。无明爱取三支是烦恼道。行有二支是业道。此五支为集谛。识名色等七支为苦谛。若还灭门。灭前十二因缘之智为道谛。证寂灭理为灭谛。

　　算数九章者。一方由。二粟布。三差分。四少广。五商均。六均输。七当程。八盈朒。九勾股。

　　洛闳一行者。洛闳汉武帝时人。精于历数。汉时改正朔。其所定也。算周天数云。后几百年。当有差讹。必有圣人出而正之。唐𢆯宗时。僧一行果出。复定历数。

　　邬波泥杀昙。此云微尘。

　　钞。

　　二十三喻下。一禅定坚固。如须弥山。定力持身。不为境风所动故。二实智照理。如明日月。亲证真如。远离一切障故。三愿力广大。犹如大海。万行功德。皆由愿力出生故。四权智炽盛。犹如猛火。断诸烦恼。如火能烧诸薪故。五忍辱如地。不分贵贱。任其践踏。一切悉平等故。乃至二十三慈悲广大。犹如慈氏。唯心识观。遍缘法界诸众生故。

　　又等法界者。慈氏修唯心识定。观法界依正。皆从识心流出。上而诸佛不增。下而蜎蠕不减。唯识所现故云等也。

　　钞。

　　华严二十五经下九句。有三圆满。一切诸佛国土庄严。指所依功德。依报圆满也。如来所都。主圆满也。不可思议至当成正觉。辅翼圆满也。

　　疏。

　　自性即空即假。是佛有菩萨义者。声闻堕空。菩萨出假。佛即自性法身不堕二边。而双即二边也。

　　疏。

　　如来净华聚。正觉华得生者。净华即七净华也。如来因中修七净华。果上成佛。故正觉得生。正觉华指三乘贤圣。以三乘贤圣。将来成等正觉。称正觉之华也。经云。直心是菩萨净土。菩萨成佛时。不谄众生来生其国等。正此意也。

　　钞。

　　戒净。谓身口意始终清净。即正语正业正命也。

　　心净。谓三乘制烦恼断结漏尽。即正精进正念正定也。

　　见净。谓见一切法之真性不起妄想。即正见正思惟也。

　　度疑净者。若见未深。当时虽了。后或生疑。若见深疑断。名度疑净。

　　行断知见净者。行谓苦难。苦易。乐难。乐易。四行也。断谓断诸结也。学地中八智。未能自知所行所断。既得无学。尽智无生智悉自知见。所行所断。通达分明。是名行断知见净。

　　钞。

　　依如来智海含润而生者。如来智。即湛圆真心法界海慧也。念佛众生得成三昧。虽不能游戏如来大寂灭海。已沾一滴之润。菩提之焦芽。正觉之枯种。乃得含润而生也。

　　见佛光明而生慈心者。是见光自进。佛放光明摄受。此人是佛摄令进。

　　庄岳齐街里名。

　　钞。

　　大乘不退等者。谓既往生。已亲大乘人。闻大乘法。发大心。修大行。趣大果。不同此土。六心堕落。尘劫声闻故。

　　已得不退者。凡所已得神通三昧。智慧辩才。更不丧失。不同此土。神仙遭跨下。罗汉坠云端。一动欲尘。皆丧失故。

　　未得不退者。凡所未得之神通三昧等。种种功德。更无阻滞。任运能得。不同此土。魔障现前。不能前进故。

　　钞。

　　信行未备者。十信菩萨。如空中毛。可上可下。上之则入圣流。下之则入凡流。未得不退转位。

　　以无退缘者。如前十疑论。五种不退等。

　　得少分法身者。见相似法身入正定聚也。

　　证遍满法身者。分断无明。分证法身也。

　　妙宗三不退者。台教云。惑有三种。见思尘沙无明。见思阻乎空寂。尘沙障乎化导。无明翳乎法性。若破见思证空寂理。名位不退。永不失超凡之位。以见思烦恼六道之因。因亡果丧。不来三界故。若断尘沙。能行化导。名行不退。永不失菩萨之行。以二乘不断尘沙。不知众生种种机。不知对治种种法。不能度生。此若断者。知法知机。任运度生故。若破无明。亲证法性。名念不退。永不失中道正念。以小教权乘。无明未断。堕空有二边。无明若断。不堕二边常居中道故。

　　生同居为愿不退者。以若据三惑未断。似应退转。但以初发大愿。愿力持心。不致退转故。

　　生方便为行不退者。以若据未破尘沙。未能度生。未得行不退。以七方便人。生彼土中。有余佛说法。即断尘沙。从空出假。即行化导故。

　　生实报为智不退者。以证中道妙理。永不失中道妙智故。

　　生寂光为位不退者。以究竟穷源。永不退妙觉果位故。

　　钞。

　　四教各明不退者。藏教有七贤圣位。自五停心。至不时解脱别相念者。七贤之第二位也。此位能伏见思故不退。又别者。谓各别身受心法不同故。相谓行相。观此四法。作不净等行相故。

　　通教三乘共有十地。自初干慧以至佛地。性地者。第二地也。谓之性地者。以相似得法性水故。此位亦伏见思故不退。

　　别教自十信至妙觉。有五十二位。七住不退者。此位菩萨断见思惑尽。与藏通极果相齐故不退。

　　圆教自五品至妙觉。有五十三位。七信回向心也。此位菩萨见解。与别教迥异。断惑与别教七住相齐故不退。

　　钞。

　　前如护明者。释迦未降王宫。居兜率天。号护明菩萨。

　　疏。

　　何日当补。是疑时。又补处者下。是疑数。

　　钞。

　　又如法藏愿云下。言不但互见。而亦且总摄也。

　　钞。

　　愿受天乐者。昔有贫女处于粪聚。以人民所弃残汁为食。迦叶从乞。以汁供养。尊者问其所愿。云欲生天。数日命终生忉利。福胜余天。

　　愿作冥王者。毗沙国王。与维陀始王战不胜。因立誓愿。愿我来世为地狱主。治此罪人。十八大臣愿亦如是。今地狱主毗沙王是。十八狱卒十八大臣是。

　　若合符节者。孟子谓舜与文王。得志行乎中国。若合符节。注云符节以玉为之。篆刻文字而中分之。彼此各藏其半。至则左右相合为信也。若合符节。言其同也。

　　疏。

　　自性还归本体者。若不明本体。唯厌此娑婆忻极乐。则随境迁移。逐物流转。非真生彼国故云也。

　　又还归者。无不从此法界流。无不还归此法界也。从一心中流出四圣六凡。则四圣六凡仍旧还归一心。又自性即是本体。而云还归者。以自性一向不守自性。五道随缘故今应当还归也。

　　钞。

　　不离当处者。古云。不离当处常湛然。觅即知君不可见。又云沤生沤灭无非水。云去云来不离空。若能了此。则生彼国者。非生彼国。生此自性安乐国也。何曾咫尺动步者。前云。乃知匪离跬步。宝池涌四色之华等。

　　如其下结劝。若果能了知本体不离当处。则高山平地总西方何。须愿生彼国。如古云。正念阿弥陀佛时。宝池树影日迟迟。更驰心念生西土。又是重栽眼上眉是也。如其真如不守自性。五道随缘。则是穷子舍父逃逝。流落他乡。则应厌此五浊。欣彼西方。发愿往生不可缓也。

　　疏。

　　入如是胜会。故当求生者。上乃详陈依正种种庄严。故劝发愿求生。今出其所以中。但云得与诸上善人。同会一处。不言得受种种妙乐。唯举正而不及依者。以乐事非珍。善友为珍。大学云。楚国无以为宝。世人尚不宝珠玉。而宝善人。何况出世之教。故举正而不及依也。

　　钞。

　　登龙者。东汉李膺。尚气节孤高峻白。少所交游人被其容接者。以为登龙门云。

　　与瀛者。唐太宗开宏文馆。以杜如晦等。十八人为学士。人羡其荣。以为瀛洲之选。

　　大士求登莲录者。长芦赜禅师建莲社。一夕梦一人乌巾白衣。风貌清美。揖而曰。愿入莲社乞书一名。赜问何名。曰普慧。又云家兄普贤。亦乞书名。觉而思华严有二菩萨名。遂以为莲录之首。

　　卜居犹择里仁者。孔子云。里仁为美。择不处仁焉得智。

　　疏。

　　万善同归者。恒沙性德不离真如。是性善同归也。从性起修。全修即性。则修善亦同归矣。不达此理。舍此恶聚。趋彼善聚。可谓弃真逐妄。东西驰走也。

　　钞。

　　矛盾者。矛是枪戈之属。盾干也。排也。昔人双卖二物。各叹其胜。谓盾云。矛刺不入。谓矛能穿十重之盾。智者谓曰。我买汝矛还刺汝盾。入与不入俱无词矣。

　　而此经大旨下。先破海东许灵芝。又灵下。次破灵芝与海东。

　　观经三福。为净业正因者。文云。欲生彼国者。当修三福。一者孝养父母。奉事师长。慈心不杀。修十善业。二者受持三皈。具足众戒。不犯威仪。三者发菩提心。深信因果。读诵大乘。劝进行者。此三种业。是三世诸佛。净业正因。

　　还以持名为正行。是取灵芝一半。复以持名为发菩提心。是取海东一半。同归执持名号。则和会其义也。善根者下。是先释善根。引二经发菩提心者。证菩提心为善根也。发凡夫心者。修五戒十善求生人道天中等。是谓无善根者。以十善等。是三界有漏因果。不出轮回故。

　　发声闻心者。厌四生如桎梏。弃三界如牢狱。求趋涅槃等。是谓少善根者。但念空无相无作三昧。不肯庄严佛土。教化众生故。

　　福德者下。是次释福德。引二经。孝养父母。修诸功德。证福德也。一切不作。是谓无福德者。所谓生不修福。死归苦趣也。但作此福种有漏因。是谓少福德者。所谓修福不修慧。福尽还沉沦。是也。

　　善中善下。是释持名。乃善中善。

　　发心菩提。即是圆教五品位。此所发之心。即是随喜心。妙心体具如如意珠。心佛及众生。是三无差别。此心即空即假即中。初心知此庆己庆人。所谓于生死中发大菩提心也。

　　伏心菩提。即是圆教初信至七信位。以初信断见惑。从二信至七信断思惑尽。所谓断诸烦恼降伏其心也。

　　明心菩提。即是圆教十信满心入初住位。此位证一心三智。以双亡之力知寂灭相。以双照之力知种种相貌。所谓了达诸法实相也。

　　出到菩提。即是圆教初地至八地位。以初地始得法忍光明。至八地方名真得无生法忍。为深行菩萨。难可知。无差别。离一切相一切想一切执着。一切声闻辟支佛所不能及。离诸喧诤。寂灭现前。所谓出三界到萨婆若也。

　　无上菩提。是圆教妙觉位。永别无明父母。究竟登涅槃山顶。以虚空为座。成清净法身。居常寂光土。为圆教佛相。所谓坐道场成最正觉也。

　　又海东疏下。引证菩提即善根。

　　阿弥陀。即无上菩提者。以阿弥陀佛。即当人觉体也。

　　福中福者下。释持名乃福中福。

　　亦有二义者。一约持名。即修福义。二约持名。易集福义。

　　一名才举万德齐圆者。如前云。持名即持此一心。一心之中。常乐我净义。清凉不变义等。何德不具耶。

　　以之修福。福易集者。即一心持名。则万善普会众恶尽消。以此无恶具善之心修福。则众福皆趋。不劳功用故。

　　疏。

　　亲能发起为因二句。此约亲疏释因缘也。亲能发起为因。如种子生芽。觌体生起故曰亲。假之助发为缘。如雨露生芽。从傍助发故曰疏。

　　钞。

　　不发正觉菩提。乃至不得成佛者。如经云。以生灭心为本修因。欲契如来不生灭果。无有是处。又经云。不发菩提心。勤修诸善根。魔所摄持。是有作之修。多劫终成败坏。忘心体极。一念顿契佛家。故知菩提乃万善之根本也。

　　然须一切福德助成者。以有慧无福。如鸟一翼。如车一轮。不能飞空致远。故须修一切福以助成之。如起信论云。了知自性本无悭贪。随顺修行檀波罗蜜。乃至了知自性本无愚痴。随顺修行般若波罗蜜。

　　以福济慧。以事实理者。有慧无福。慧乃偏枯。有理无事。理惟空解。枯慧不资妙性。空解何益真修。如前理事双修。依本智而求佛智。然后名为大智也。

　　钞。

　　孝养父母。奉事师长敬上也。慈心不杀接下也。修十善业。身除三邪。口离四过。意断三恶也。此共凡夫行。

　　三皈者。佛法僧也。具足众戒者。道俗备受微细。不犯威仪者。三千悉皆不缺也。此共二乘行。

　　发菩提心者。依无作境起无缘誓。名发菩提心。实相不二而二。立因果殊。二而不二。始终理一。信此因果方名为深。读诵大乘。修三智解。运圆乘行。以此解行教其行者。名为劝进。此大乘不共行业也。

　　云何发菩提心。而与上二同为福者。谓发菩提心既是善根。则观经前二应名为福。第三发心。何亦名福耶。

　　今明福有事理下。以福有人天小果有漏有为之事福。有称性无漏无为之理福。今菩提心。正是般若经中。不住相。如虚空不可思议之福。非有为事相之福。故无碍也。

　　然今疏下。又问云。既菩提心。是如虚空之理福。今经不判归福德。而判归善根者何也。良以善之与福。可分可合。分则菩提偏属善根。合则菩提亦可云福故。

　　钞。

　　以是善根入涅槃界。不可穷尽者。以称名善根。不与一切有为相应。乃增长无为。随顺无为之善根也。故入涅槃不可穷尽。譬如有人食少金刚。终竟不消。要当穿骨而出。称名功德直至涅槃。亦复如是。

　　修习无量最胜善根者。无量言其广大。最胜言其微妙。以称性之修。一修一切修。广无涯畔。妙不可测故。愿忆念无量无边世界。是横遍一切处。去来现在一切诸佛。是竖遍一切时。所谓一念一切念。一切念一念也。

　　散心念佛。是着实忆持。着实体究。未入一心者。非如今人全不着意。徒事唇舌也。定意念佛。是既得事一心。而复于定心中。念念忆持。心心研究者。若是理一心。则是离念境界。既已无意。兼亦不止是定也。

　　一心信乐。是信愿二资。持讽诵念是行资。持而讽。诵而念。正用心之极。所谓口与心。声声相应。心与佛。步步不离也。此不往生谁复往生。

　　一声称念。其福胜彼者。此一声乃甚深之声。此一念乃最后之念。所谓知声相空。呼响不实。能称所称。皆不可得也。故云其福胜彼。

　　称佛名号。功德不可思议者。正以称名。无能称所称。不可思议故。若称名之心属藏通别者。便可思议矣。

　　声音遘。取牛乳也。

　　不以爱恋之心。遂得往生者。以爱恋之心是情识。不是智慧故。是但知取相。不知妙理故。是徒生好乐。未起真行故。

　　疏。

　　单修圆顿。不愿往生者。是宗门师德。直明真性不带纤尘。佛来也杀。魔来也杀。念佛一声。𠻳口三日者。

　　宁可谓之少善根者。谓以持名为多善根。则此等师德。皆夙具般若灵根乃能尔也。宁可谓之少善根耶。

　　虽悟一心。尚余后有者。谓若悟而即证无生。是真善根深厚。任渠横说竖说。无所不可。教渠往东往西。真如说梦。若未得无生。而自负圆人。钝置净土。亦是善根浅鲜也。

　　喆老住京师四十年。常坐不卧。化后。纸袄亦烧出舍利。以不修西方。生大富贵处。

　　青公即青草堂。年九十余。感曾家女人送供。即为其子。后官至宰相。

　　覆辙者。汉贾谊云。前车既覆。后车当戒。

　　钞。

　　粗细无明犹未尽者。细即根本。粗即枝末。圆人见与佛齐。惑全未破。以理虽顿悟。乘悟并消。事须渐除因次第尽故。

　　恒沙性德犹未悉备者。德有性德修德。性德本具。修德修成。今云性德未备。以性从修也。以全性起修全修成性。修德未圆性德未备故。

　　除彼已登实报。余或未免人天者。能断无明证法身。生实报土。则超六道。若不然者。纵不堕恶趣。亦堕人天。焉无后有耶。或问曰。断无明证法身菩萨生实报者。迥超六道不必言矣。生方便有余者。亦超三界不受轮回。何但言除实报能免人天。不言除方便亦免人天耶。答。此章问答。单论圆人。圆。人断无明者。即生实报。如未断无明。造至七信。虽生方便。所见之境与实报同。不同藏通二教体析之人。实生方便故。略而不言也。

　　以善根不同者。谓诸声闻悉觉真谛。未成就普贤行愿故。

　　修习见佛自在善根者。即忆念一切诸佛境界。普见法门。所谓于念念中悉能供养一切如来智波罗蜜。念念中知一切佛不可思议大神通事。智波罗蜜等。今诸大声闻。本不修习。故不见佛也。

　　疏。

　　自性出生一切法。是善根义者。根有出生义。今四圣六凡。色心依正。从自性生。以从理具起事造故。

　　自性富有一切。是福德者。福德有富有义。今四圣六凡。依正色心。自性本具。以彼事造。由理具故。

　　钞。

　　起大慈无损害心者。谓于法界众生。与自性众生。咸欲与无上菩提觉法乐。无上涅槃寂静乐。是无损害心。

　　起大悲无逼恼心者。谓于有情世间。及五阴世间。皆欲拔境界逼迫之苦。烦恼缠缚之苦。是无逼恼心。

　　不惜身命乐守护者。约理则备修德而圆性德。约事则求半偈而舍全身。自利则如善财不避火坑。利他则如不轻甘受打掷。

　　舍离诸相者。是念诸佛实相身。即所谓色身非是佛。音声亦复然。若见诸相非相。即见如来也。起随念心者。随顺也。谓顺理之念。即天台所谓安住中道。不为二边所动。名之为念也。

　　礼敬诸佛者。所有尽法界虚空界。十方三世一切诸佛。我悉以清净三业。常修礼敬。一一佛所皆现不可说微尘数身。一一身遍礼不可说微尘数佛。

　　普皆回向者。从初礼拜乃至随顺。所有功德皆悉回向。尽法界一切众生。愿令常得安乐。无诸病苦。欲行恶法。皆悉不成。所修善业。皆速成就。

　　亦以此十生彼国土者。临命终时。唯此愿王。不相舍离。于一切时引导其前。一刹那中。即得往生极乐世界。

　　钞。

　　一闻佛名慈心喜悦五句。以佛乃旷劫修慈为体故。佛乃断尽无明最清净故。佛乃迥出常流。万劫难闻故。今闻佛名即生慈心。乃至泪即出者。耳闻佛名心契佛心。如须达长者。因闻佛字。通身毛竖是也。今人闻佛名。泛尔寻常者。不知佛义。善根浅故。

　　宁受诸恶趣四句。恶趣热恼。善趣清凉。今宁受热恼。不欲清凉者。以有闻佛不闻佛之得失。而分损益故。恶道闻佛。如人涉坑坎险道。得睹日月光明。善趣不闻佛。如人履平坦康庄。不见日月之光故。

　　上该盛德菩萨。下及悠悠凡夫者。观经疏云。上品之人。始从习种。终至解行菩萨。中品者。从外凡十信以下。下品。即是今时悠悠凡夫。释云。十住名习种性。十行名性种性。十回向名道种性。此三十位总名解行。是别教内凡。十信即是外凡。悠悠凡夫是名字人。尚未伏惑。修行不精进者。

　　疏。

　　念境者。即所观之理。念法。即能观之智。

　　疏。

　　万德成就净土摄生者。因修万行。果成万德。加以四十八愿。庄严净土。摄化众生。不同余故。

　　依之修行者。众生未能了悟自心。未得脱体无依。必须依境发心趣向有地。今依佛名。如龙得水。如虎靠山。有所诣故。

　　钞。

　　言名便周者。以世间之名。名无得物之功。物无当明之实。名实不能相称。今佛名者。名外无实。实外无名。名实不二。故言名便周。

　　或谓下难云。三界唯心。万法唯识。心外无境。然则行人止应观心。何为观境乎。答云。汝但知心外无境。不知境外无心。心者全境之心。境者全心之境。既无心外之境。为心所照。亦无境外之心。能照于境。心境一如也。不独心境一如。亦复心境互发。先借西方假想之境。发我灵明妙心。以我灵明妙心。复发西方真境。以境发心。以心发境。重重互发互显。喻如磨镜愈磨愈净。愈净愈磨也。

　　又互发者。即妙宗所谓据乎心性。观彼依正。依正可彰。托彼依正。观于心性。心性易发也。

　　直观三道显本性佛者。三道即众生惑业苦也。本性乃三德秘藏。即法身般若解脱。众生迷三德秘藏。为惑业苦三道。诸佛悟惑业苦三道。为三德秘藏。故圆顿行人。不必离此三道。别观三德。观苦道即法身。幻化空身即法身故。观惑道即般若。贪嗔痴即诸佛不动智故。观业道即解脱。身口所作即法性之大用故。有三昧兼持咒者。谓不能直观本性者。更以异方便。助显第一义。如方等三昧兼持咒。法华三昧兼诵经。十六观般舟三昧。及与此经。则兼念佛。谓之兼者。以理观为正。事行为助故。

　　或直显下或问云。直观助显功行不同证果之时。得无深浅。故云直观助显。虽云不同。直至成功无二无别。方便多门。归元无二故。

　　况初学下。谓所云助显皆久修上士。理观精纯。但假事为助。若初学凡夫障染浓厚。理观荒芜。全资弥陀胜境。发我灵明妙心。须于四字洪名。全身着倒。故知持名实为修行要术。不可忽也。

　　疏。

　　闻斯受之者。谓闻斯殊胜法门。通身领荷。直下承当。勇往直前。不为他岐所动。

　　受斯守之者。谓领斯殊胜法门。终身依附。念念不离。与生俱生。不至中道而废也。

　　钞。

　　只消向一句弥陀着倒者。古云。南无阿弥陀佛。宗门头则公案等是也。

　　钞。

　　若不委身二句。谓若彻见念佛之妙。则自然不惜形骸。不顾身命。少有爱恋之心。则不能一心执持也。古云假使筋断骨枯。我此工夫。决不退转。又云。假使热铁轮。在我顶上旋。终不以此苦。退失菩提心。

　　一者归投义下。谓前皈命有投义。今执持名号。一心向往。如鸟投林。如客投主。如游子伶仃。唯有思归一念。此但事相精勤。犹未明理。即事一心。二者归元义。谓执持名号。还归一心。则背尘合觉。返本还源。念念还归自心。即名归元。此则不唯事行。兼修理观。为理一心。

　　钞。

　　非闻不知者。此界众生。于六根中耳根偏利。耳根闻声。意识了别方始得知故。

　　非说不闻者。此土说法。唯释迦如来。如来演说。方始得闻故。

　　得无生慧二句。引证非闻不知。

　　佛法无人说二句。引证非说不闻。

　　钞。

　　一行三昧者。经云法界一相。系缘法界。是名一行三昧。论云谓一切诸佛法身。与众生身平等无二。即名一行三昧。欲入是三昧者。应系心一佛。专称名字也。

　　即是念中。能见过去未来现在诸佛者。尽知恒沙诸佛法界无差别相也。诸佛法身。与众生心同体无二。今但见众生心。不见佛法身者。以未能离念故。修一行三昧者。念空真念获自本心。则诸佛法身于中显现。如镜中像。古云。诸佛犹如净明镜。我心亦似摩尼珠。诸佛常来入我身。我身遍入诸佛躯。是也。

　　名必有相者。名为能召。相为所召。既称能召之名。必有所召之体故。

　　名相不离一心者。心为能现。名相为所现。既一心称名。得能现体。所现名相。无不摄故。

　　疏。

　　复有二义各分利钝者。一者从散入定义。二者从定入散义。从散入定。则利者日少。钝者日多。从定入散。则利者日多。钝者日少。

　　钞。

　　如来得菩提。不系于日者。经云众生各自谓佛某日成道。如来得菩提。实不系于日。以日者时也。依色心分位假立。无有自体故。百法中时。为二十四不相应行摄。今如来得菩提。坐断三际何有于时。时者皆众生妄想分别也。故经云。一念普观无量劫。无去无来亦无住。如是了知三世佛。超诸方便成十力。

　　七庙者。礼记云。天子七庙。三昭三穆。与太祖之庙。共为七。

　　利钝二根。各一至七者。若从散至定。则利根一日。钝或至七。若从定归散。则钝根一日。利或至七。

　　利根者性敏下。正是从散入定。

　　亦有利根经于下。正是从定入散。此两段申明利钝二根。各一至七也。

　　钞。

　　口诵而心不念者。口诵佛名。心驰万境。是为读佛非念佛也。以念从心故。

　　心虽念而念不一者。虽心念佛。净秽交驰。是虽念佛。非一心也。以一心者纯净故。

　　念虽一而有时不一者。虽少时一心。后复还乱。所谓朝则勤。而暮则怠。一日暴之。十日寒之。是虽一心。还复乱也。以不乱在无间故。皆非净业之能事也。

　　疏。

　　事理双备者。如来以权实二智。证真俗二谛之理。凡说法时不离二谛。依俗谛说法故有事。依真谛说法故有理。所依之谛。真俗不二。故一字一语。事理双备也。

　　信力成就者。事一心人。不修理观。唯凭信力。如水清珠。能清浊水。古云。清珠投于浊水。浊水不得不清。佛念投于散心。散心不得不一。

　　属定门摄者。定有世出世。与大小乘。及事理诸禅定不同。而要之定者无散之谓。今念念相续。无有二念。则心不散乱故属定摄。然彼体究无间。至如静夜钟声。澄潭月影。若未得冷灰豆爆。㘞地一声。亦属定摄亦即是事一心。而疏钞专以事一属忆念。亦一往言耳。

　　未有慧故者。以即就忆念无间。念到连念脱落。顿入无念。即属慧门。古云。只一直念去。亦有悟日是也。今工夫始成片段。尚未契入本心。故止属定门也。

　　钞。

　　以心缘历。字字分明者。此是心念。不同前口念而心不念也。前句后句相续不断。乃至无第二念者。此是一心念。不同前心虽念。而念不一也。不为贪瞋烦恼之所杂乱。此是一心不乱。不同前念虽一。而有时不一也。

　　又以心缘历。字字分明。是一句不乱。前句后句相续不断。是多句不乱。不为贪瞋等杂乱。是对境不乱也。

　　成具下。引证不乱。

　　言定者四句。定能伏妄。慧能破妄。伏则如石压草。如绳缚贼。暂时不动。根犹在故。破则如锄斩草。如刀杀贼。究竟不动以无根故。

　　疏。

　　能念所念更非二物者。以所念者佛。是即本觉之理。能念者心。是即始觉之智。若能始本合一。方了能所不二。天台云。谛观名别。其体不殊。性三为谛。修三为观。修性既融。能所莫得。是也。

　　离于四句。唯是一心者。谓离一切法差别之相。以无虚妄心念故。所谓真如自性。非有相。非无相。非非有非无相。非有无俱相。依一切众生以有妄心。念念分别。皆不相应。故说为空。若离妄心。实无可空故。

　　无心无念空慧相应。故属慧门。诸妄消亡。故兼得定。

　　钞。

　　能念心外无有佛为我所念者。谓一念未生前。佛在何所。因心起念故佛境现前。则所念之佛。因能念之心而有。若离能念之心。亦无所念之佛。则佛境从缘无有自性。

　　所念佛外无有心能念于佛者。谓佛境未现之前。心在何所。因闻所念之佛。乃引生能念之心。则能念之心。因所念之佛而有。若离所念之佛。亦无能念之心。则心亦从缘无有自性。

　　智外无如者。心者是智。佛者是如。心外无佛。是智外无如也。此乃夺境不夺人。古云。上园华已谢。车马尚骈填是也。

　　如外无智者。既佛外无心。是如外无智也。此乃夺人不夺境。古云。是处有芳草。满城无故人。是也。

　　非如非智。故唯一心者。智外无如。以智夺如故非如。如外无智。以如夺智故非智。互夺两忘。则非如非智。故唯一心。此人境双夺。古云。云散水流去。寂然天地空。又云。人牛俱不见。正是月明时。是也。

　　若言其有五句。谓能念之心。因所念之佛而有。则能念之心本体自空。所念之佛。因能念之心而有。则所念之佛了不可得。以心缘境。从无自性。故有非有也。此为空观。

　　若言其无五句。谓因所念之佛。引生能念之心。则能念之心惺惺不昧。因能念之心。引生所念之佛。则所念之佛历历分明。以性空之处。不碍缘生。故无非无也。此为假观。

　　若言亦有亦无二句。谓若双执有无。则正当本体自空。了不可得时。又灵灵不昧。历历分明。以有夺无也。正当灵灵不昧。历历分明时。又本体自空了不可得。以无夺有也。互夺两亡。则有无双泯。此双遮二边之中道观也。

　　若言非有非无二句。谓若双破有无。则因本体自空。了不可得。故得灵灵不昧历历分明。因无成有也。因灵灵不昧历历分明。故得本体自空了不可得因有成无也。互成双立。则有无俱存。此双照二边之中道观也。

　　有无四句是病。三观是药。若四句既离。则三观亦绝。此中有即俗谛。无即真谛。双亦双非。即中道第一义谛。举一即三。言三即一。皆如境也。故云般若如火聚。四面不可入。又云般若如清凉池。四面皆可入也。

　　非有则常寂下九句。结归寂照难思。

　　斯则下总结上二。

　　能所情消。即如智不二。有无见尽。即寂照难思。

　　见谛。即三谛圆融理。

　　钞。

　　如法华下。谓观像通二种。一真佛。二像佛也。引法华证。观现在真佛。引优填证。观现在像佛。

　　栴檀像者。世尊成道后尝往忉利天宫为母说法。优填王欲觐佛而不可得。乃请目连尊者。带三十二匠。往彼天宫。各说一相。还来人间。用栴檀香木刻世尊像。观瞻礼拜。

　　以我心目者。观经云。其光相好。及与化佛。不可具说。但当忆念。令心眼见。见此事者。即见十方一切诸佛。故名念佛三昧。

　　想彼如来者。诸佛正遍知海从心想生。心想佛时。是心即是三十二相。八十随形好。故当想彼如来。所谓以法界心。观法界境。生于法界依正色心也。

　　无生灭有空能所等相者。对上三种念佛持名是生灭相。经云。诸行是无常。念性元生灭故。观像是空有相。对像则有。离像是无故。观想是能所相。有能观之心。所观之境故。

　　又前三。皆不离生灭有空能所等相。又前三皆不离言说相。名字相。心缘相。今实相之佛。过去无始。未来无终。无生灭相。一尘不立处。万法齐彰。无空有相。照体独立。绝诸对待。无能所相又复言语道断。心行处灭。词丧虑亡。离言说名字心缘等相。是无相不相。名为实相也。

　　我若欲见阿弥陀佛随意即见。是华严解脱长者所说。以此证实相者。以长者已能了知自性。如影响梦幻。所见诸佛。皆由自心。故经文云。善男子。我见如是等十方佛刹微尘数如来。彼诸如来不来至此。我不往彼。我若欲见安乐世界。阿弥陀如来。随意即见。知一切佛及与我心。悉皆如梦。知一切佛犹如影像。自心如水。知一切佛所有色相。及以自心。悉皆如幻。悉皆如响。我如是知。如是忆念。所见诸佛皆由自心。

　　又以此证实相者。以如实空。方能不空。如实不空。方显真空。自非远离诸相。焉能随意现相。自非随意现相。莫显远离诸相也。

　　彻前彻后者。理即事故彻前。事即理故彻后。

　　理一心即实相者。如上所言理一心者。则能所情消。有无见尽。离生灭空有等相。故即实相也。

　　岂得称名便成实相者。以称名念佛。念念起灭。是生灭相。念时则有。不念则无。是空有相。能念是心。所念是佛。是能所相。称佛名号。以心缘历。是言说名字心缘等相。何言即实相耶。答曰。谓实相者。非为灭除诸相。而谈实相。即相无相。名实相也。

　　治世语言。皆与实相不违背者。以证意实相。则诸所说法无非实相。故不相违背。虽说俗事。亦顺正法也。经云。以是清净意根。乃至闻一偈一句。通达无量无边之义。能演说一句一偈。至于一月四月乃至一岁。诸所说法。随其义趣。皆与实相不相违背。若说俗间经书。治世语言。资生业等。皆顺正法。

　　一称南无佛。皆已成佛道者。以乱心称佛是为最易。而皆成佛道。信乎道无难易。颠沛造次。无非妙法。无非第一义也。

　　直谓观佛法身者。谓六十万亿那由他由旬之身。是实报身。名为尊特。亦名胜应。而特名法身者。为成行人圆妙境也。良以报应属修。法身是性。若渐教说。别起报应二修。庄严法身一性。若顿教诠。报应二修。全是性具法身一性。举体起修。故得全性成修。全修在性。三身融妙。指一即三也。

　　是知圆人修行。无行不圆。圆人对法。无法不妙。即一句弥陀。当体即空即假即中。当体即念自性天真之佛。而念实无念。是无生灭相。寂照难思。是无空有相。如智不二。是无能所相。不可思议。是无言说心缘等相。名号何非实相也。

　　钞。

　　般若智者。即自在决定解力。信眼清净。智光照耀。普观境界。离一切障。善巧观察。普眼明彻也。

　　此般若智。通已证未证。未证即是一心三观。已证即是一心三智。三智是果。三观是因。果在一心。因岂前后。因果不二。方曰圆修。故般若智通证未证也。若以般若智专持佛名。似属未证。何以故。若已证一心三智。则已入圆住别地。已证无生。不消更用求生。恐亦不必专持矣。今以般若智专持佛名者。乃是别向及圆信以下。更以异方便。助显第一义。据乎妙心称彼名号。托彼名号发我妙心也。妙心一发。即三智实在一心中得。一行三昧斯成就矣。

　　德云比丘。示念佛法门者。初云我唯得此忆念一切诸佛境界。智慧光明普见法门。继复示智光普照念佛门。乃至第二十一住虚空念佛门。

　　德云比丘下。是先释一行念佛。又修念佛下。是次释一时念佛。

　　以如为境。无境非佛者。释上观其法身也。法身即如如之理。若以如如之理。为所观境。则真如遍一切处。遍一切处皆佛境也。此则以般若智照法界境。故云一行念佛。

　　先化次报次法者。未达唯心。依事识观佛化身。已达唯心。依业识观佛报身。能断无明。次依般若观佛法身。今则一时而修。不历次第。何者。化身是用。报身是智。法身是理。智外无如。故报即法。如外无智。故法即报。体外无用。故法报即应。用外无体。故应即法报。举一即三。言三即一故。

　　又一时而修者。圆人不独随观一身即是三身。但趣举一尘三身具足。所谓此观微妙。即一而三。即三而一。一观一切观。一切观一观。非一非一切。如此之观摄一切观也。

　　若观彼佛真如法身者。能观即是一心三观。所观即是三谛一境。谓之观彼佛者。是托彼果佛圆明之体。显我众生性德之佛也。

　　毕竟得生住正定者。往生之人。约有三位。一如莲华未开时。信行未满。未名不退。但以处无退缘。故称不退。二信位满足以去。华开见佛。入十住位。得少分见法身。住正定位也。三者三贤位满入初地以去。证遍满法身。生无边佛土。如佛记龙树菩萨等。住初地生净土等也。此中毕竟等。是后二位。

　　不以色念。是不念相好之色。不以四智十八法念。是不念功德之心。诸法自性空者。以佛无别色心功德。唯有如如理。及如如智独存故。无所念是为念佛者。华严云。性空即是佛。金刚云。若见诸相非相。即见如来。佛以无境为境。则念以无念为念也。

　　谛了自心名为观佛者。自心者即法身也。谛了法身方为观佛。外求有相佛。与我不相干。不为境乱。名为三昧者。三昧之言正受也。会境归心。无境可乱。方名正定也。一体不移。名为心印者。唯一真心充遍法界。湛然常住。方名心印不坏也。

　　疏。

　　虽云一心者。前以一心。为一行一时等。若只以一对一。便堕数矣。然法身无为不堕诸数。虽云一心。实则一切诸心无不摄故。

　　钞。

　　至诚心者。至之言专。诚之言实。深心者。佛果深高。以心往求。故曰深心。亦从深理生。亦从厚乐善根生。虽有三义而不相舍。求高深果。须见深理。欲契深理。须厚乐善根。此乃立行依理求果也。回向发愿心者。以真如实念趣果善心。二心功德。善巧回向。愿生净土。速证法忍。广拔一切众生苦恼。

　　起信三心者。一者直心。正念真如法故。谓向理之心。别无岐路。此即二行之本。二者深心。乐集一切诸善行故。谓修具万德。回向心源。即自利行本。三者大悲心。欲拔一切众苦故。谓广拔众苦。令得菩提。即利他行本。妙行虽广。三行皆收。

　　名殊理一者。是以经论配合至诚心。即起信正念真如。不念真如。岂名专实。今此一心无虚妄即真。无迁流即如。即正念真如故。

　　深心。即起信乐集一切善行。以不集万行。岂名立行依理求果。今此一心万善同归。即乐集一切善行故。

　　回向发愿。即起信大悲拔苦。如不拔苦众生。岂名回向发愿。今此一心顿圆物我。即大悲拔苦故。

　　一清净心者。万善皆空。纤尘不立故。直契真如心也二安清净心者。若一行不圆。菩萨之心则不安隐。安者满足万善故。广修万行心也。三乐清净心者。若一有情未度。菩萨之心则不喜乐。乐者广度有情故。此普度众生心也。

　　垢无不尽者。从来不与染法相应故。又既入理一。则见思尘沙无明无不尽故。

　　理无不具者。本具恒沙功德故。又既入理一。则此一心中。顿舍万缘。即布施。乃至此一心中。灵灵不昧。即智慧等故。

　　慈无不摄者。一心即无缘慈体。广摄有情故。又既入理一。自然不舍法界遍入尘劳故。

　　华严十种念佛者。一寂静念。诸佛本来寂静。众生心中喧杂。何名念佛。若能寂静。即是念佛。

　　二清净念。诸佛本来清净。众生心污染。何名念佛。若能清净。即是念佛。

　　三不竭念。

　　四明彻念。

　　五离尘念。

　　六离种种尘念。

　　七离垢念。

　　八光耀念。

　　九可爱乐念。

　　十无障碍念。诸佛本来尘尘涉入。刹刹圆通。众生心中多障。何名念佛。若去其障碍。即是念佛。

　　净名八法者。一饶益众生。而不望报。二代一切众生受诸苦恼。所作功德尽以施之。三等心众生谦下无碍。于诸菩萨视之如佛。四所未闻经。闻之无疑。五不与声闻而相违背。六不嫉彼供。不高己利。而于其中调伏其心。七常省己过。不讼彼短。八恒以一心。求诸功德。

　　行无疮疣生于净土者。疮疣玉之瑕身之疵也。如既益众生菩萨之善行也。苟或望报则疮疣矣。至求诸功德菩萨之善行也。苟不一心则疮疣矣。修此八行。去此八疵。诚为清净之行而得生净土也。

　　我得忆念一切诸佛境界智慧光明普见法门者。诸佛境界。指所观境。言一切者。横遍竖穷故。智慧光明。指能观之智。普见法门。即收前二。以结其名。谓以智慧。观诸佛境界。即名普见也。

　　二十一念佛门者。一智光普照。二令一切众生。三令安住力。四令安住法。五照耀诸方。六入不可见处。七住于诸劫。八住一切时。九住一切刹。十住一切世。十一住一切境。十二住寂灭。十三住远离。十四住广大。十五住微细。十六住庄严。十七住能事。十八住自在心。十九住自业。二十住神变。二十一住虚空。

　　智光普照者。常见一切诸佛国土。种种宫殿悉严净故。

　　住虚空者。观察如来所有身云。庄严法界虚空界故心外无境界者。谓一心不乱。即是诸佛境界。心外别无佛境界故。

　　心外无智照者。谓一心不乱。即是智光普照悉皆严净。心外别无智光照故。

　　心外无虚空者。谓一心不乱。即是庄严法界。及虚空界。心外别无住虚空故。

　　钞。

　　心想佛时。是心作佛者。观经云。汝等心想佛时是心即是三十二相。八十随形好。是心作佛。是心是佛。

　　今释是心作佛者。作有二义。一净心能感他方应佛。故名是心作佛。即疏文所谓佛本是无。心净故有也。二三昧能成己之果佛。故名是心作佛。即疏文所谓亦因三昧心终成作佛也。初作他佛。次作己佛。此约能感能成。释作也。

　　是心是佛者。是亦二义。一心即应佛。故名是心是佛。即疏文所谓向闻佛本是无。心净故有。便谓条然有异。故言即是应佛。心外无佛也。二心即果佛。故名是心是佛。即疏文所谓亦无佛之因也。初是应佛。二是果佛。此约即应即果。释是也。

　　若论作是之义者。即不思议三观也。何者。以明心作佛故。显非性德。自然有佛。以明心是佛故。显非修德。因缘成佛。即是而作。故全性成修。则泯一切自然之性。即作而是。故全修即性。则泯一切因缘之性。若其然者。何思不绝。何议不忘。

　　既以作是绝乎思议。复以作是。显于三观。以若破若立。皆名为作。空假二观也。不破不立。名之为是。中道观也。全是而作。则三谛俱破。三谛俱立。名一空一切空。名一假一切假也。全作而是。则于三谛俱非破非立。名一中一切中也。即中之空假名作。能破三惑能立三法。故感他佛。三身圆应。能成我心三身当果。即空假之中名是。则全惑即智。全障即德。故心是应佛。心是果佛。故知作是一心修者。乃不思议三观也。

　　由此一心。终当作佛四句。一心即不生灭因地心也。由此因心。终成果觉。故始从信解。终至行证。等觉还源。直至如来妙庄严海。故名作也。

　　即此一心。全体是佛四句。一心即真如法性身也。本无修证。不涉程途。全体是佛。若言是因。对果言因。既无当果。因是谁因。若言是果。对因言果。既无前因。果是谁果。故名是也。

　　钞。

　　修余少善名散者。以人天小果有漏之因。是散心修善。故名散善。一心不乱名定者。心缘一境。无有异念。故言定善。

　　一心复分定散者。事一心者。虽心缘一境。犹属识心。所缘之境。念念迁流。能缘之心。新新不住。对前散心。故名曰定。对后理一。犹名为散。定善中散善也。理一心者。见诸法实相。以不生灭心契真常之理。本自不动。本自寂灭。定善中之定善也。

　　事一心者。犹未离六识。故为定中散。理一心者。则是常住真心。故为定中定。

　　疏。

　　即菩萨念佛者。以有凡夫念佛三昧。二乘念佛三昧。今是菩萨念佛三昧故。

　　钞。

　　惟言正念实相者。以不念有。不念空。不念二边。不念中道故。

　　今谓彼专下。谓彼经并无信愿往生等语者。以正念实相专主理故。此经有信愿往生者。兼事理故。事一心。则不相同。若理一心。正彼正念实相也。

　　盖彼下释疑。恐疑云。二经同一念佛三昧。而有专理兼事之不同者。何也。盖彼为能离念者。以无念正入。此为不能离念者。以有念巧入。离为因不同。同归无念。究竟不别也。

　　钞。

　　直指灵知者。波罗提云。在眼曰见。在耳曰闻。在手执捉。在足运奔。悟之则为佛性。迷之则为精魂是也。又荷泽云。知之一字。众妙之门。永嘉云。不须知知但知而已等。

　　门庭施设不同者。净土法门。有净有秽。有佛有生。是约建立门。禅宗法门。则净秽双非。生佛不立。是约扫荡门。

　　所证无两心者。彼一切尽扫者。顿除妄想。直显灵知。此一切建立者。使成三昧。亦悟灵知。故古云参禅本为超生死。念佛亦因脱死生。但向一边挨得入。两条门路不多争。

　　传法四句者。初祖云。吾本来兹土。传法度迷情。一华开五叶。结果自然成。

　　印心四卷者。初祖付二祖曰。吾有楞伽四卷。亦付与汝。即是如来心要法门。令诸众生开示悟入。

　　钞。

　　纷然不齐者。约善恶无记三性说。以三性自体迥异故。杂然竞起者。约八识缘境不同说。以眼识缘色。耳识缘声。赖耶缘根身器界故。

　　溯流穷源不出一心者。始从清净心中。无明妄动。转成赖耶。次从赖耶。转出前七。心王既起。心所随行。次第引生五十一种。如从源出流也。今溯流及源者。则心所不离心王。心王不起。心所不生故。心王不离妙心。妙心不动。心王不现故。

　　恒审思量者。指七识也。此识恒常。审推思察量度。第八见分为我故。恒之与审。于八识中四句分别。一恒而非审。谓第八识不执我。无间断故。二审而非恒。谓第六识以执我。间断故。三非恒非审。谓前五识不执我。多间断故。四亦恒亦审。谓第七识执我。无断故。

　　真妄和合者。指赖耶也。起信云。不生不灭。与生灭和合。非一非异。名为阿赖耶识。释曰不生不灭者。是如来藏自性清净心。动作生灭不相离故。故云和合。非谓别有生灭来与真如合。谓生灭之心。心之生灭无二相故。真如全体动故。心与生灭非异。而恒不变真性故。心与生灭非一也。

　　念极而忘者。忘谓人法双亡。是六识脱落。而七识随六识用事六识既脱则七识自然不行故恒审思量者。其思寂焉。

　　忘极而化者。化谓空空亦空。是识阴尽。罔象虚无。颠倒妄想。皆净尽无余故。真妄和合者。其妄消焉。

　　巨浪微波。咸成止水者。巨浪指前七识心心所。楞伽云。譬如巨海浪。斯由猛风起。洪波鼓冥壑。无有断绝时。微波指第八识心心所。楞严云。如急流水。望如恬静。流急不见。非是无流。

　　浓云薄雾。尽作澄空者。浓云喻前七心心所。以前七粗重。障真重故。薄雾喻第八心心所。以第八微细。障真轻故。

　　钞。

　　若事一心下。或问云。此之至心。或指事一心。亦未可知焉知是理耶。故云事一心虽亦灭罪。如石压草。如冰夹鱼。冰泮则鱼游。石去则草长。定力已过。罪将复现。理一心者。一心既朗。罪性皆空。以般若智了知罪性不在内外中间故。指理一心也。

　　十方众生下五句。明称佛功胜。唯一大乘。

　　一切诸法二句。出其所以。谓何故一称佛时。皆当作佛。唯一大乘耶。曰以一切诸法。唯一相不二相。一行不二行。故唯一乘。

　　所谓二句。转释一相。

　　习如是观五句。明利益。

　　一相。即毕竟空相。离一切诸相。故名一相。

　　一门。即法华中。唯有一门。而复狭小。

　　无生无灭。即华严所谓。一切法无生。一切法无灭。若能如是解。诸佛常现前。

　　毕竟空相。以破诸法毕竟净尽。名为毕竟。又解毕竟名为终竟。观是终竟之法。亦不可得。则不执有究竟之法。名为毕竟空。故法华云。乃至究竟涅槃。常寂灭相。终归于空也。

　　五欲即五尘。以能动人欲心。故遂名欲。

　　五盖。即贪瞋痴。睡眠。掉悔。此五能覆盖真性。障诸禅定。故名曰盖。

　　五根。即信念进定慧。

　　禅定。即百八三昧等。法界初门云。以是空慧。照诸禅定。种种法门。无染无著。则能出生诸菩萨百八三昧等。

　　归命一心者。南无即归命。佛即是心也。

　　一闻佛名。闻字是心闻。即若闻首题名字。所得功德。不可限量之闻。又即心闻洞十方。生于大因力之闻。

　　钞。

　　一乘大道下四句。谓华严一乘大道。乃顿悟自心之大菩萨境界。非乐生净土菩萨境界。以厌此秽土。欣彼净邦。不达净秽双非。知见不普故。

　　今谓下。释彼论意。以论中知见不普。是指得事一心者。非指理一心者。若得理一心。妙悟自心。有何秽之可厌。净之可忻耶。此乃纵释。

　　然虽下是夺释。平等法界。无生可度者。平等真法界。佛不度众生。弥勒如。众生如。一如无二如故。

　　常修净土教化众生者。净名经云。虽知诸佛国。及与众生空。而常修净土。教化于众生。

　　正所谓一乘大道者。平等法界。无生可度。真如界内不受一尘也。常修净土教化众生。佛事门头不舍一法也。事理圆融。权实不二。一乘大道也。

　　普贤菩萨。为华严长子者。他经皆首文殊。以重智故。此经独首普贤。以宗法界行故。

　　钞。

　　不可以仁之难熟者。孟子云。五谷者。种之美者也。苟为不熟。不如稊稗。夫仁亦在乎熟之而已矣。

　　疏。

　　又此四字。若离合释之者。相非即是离。相即即是合。相非故名不乱。是以离释之。相即故名一心。是以合释之。一心自一心。不乱自不乱。故不妨离释。一心即不乱。不乱即一心。故不妨合释。

　　钞。

　　相即下十一句。释相即。名一心。即有而无者。缘起即性空故。即无而有者。性空即缘起故。二边叵得二句。互夺两亡。缘起性空。既俱不可得。则非缘起性空之中道。亦不存故。

　　三德浑然。不可分别者。有即万法齐彰。属解脱德。无即一尘不立。属般若德。中即空有难思。属法身德。即有而无。解脱即般若。即无而有。般若即解脱。二边叵得。般若解脱即法身。中亦不存。法身即般若解脱。举一即三。言三即一。如天王三目。伊字三点。三德浑然。故名一心。

　　相非下十四句。释相非。故名不乱。假非是空。缘起非性空。空非是假。性空非缘起。中非假空。中道非缘起性空。空非是假。则能所双亡。成般若德。假非是空。则能所双立成解脱德。中非假空。则双照双遮成法身德。般若非法身解脱。解脱非般若法身。法身非解脱般若。三德历然。故名不乱。又浑然即历然。历然即浑然。一心即不乱。不乱即一心也。

　　钞。

　　如小教下。正明五教一心。

　　小教以由心造业等者。小教不知八识。由六识造善恶业。感三界六道苦乐等境。故曰一心。此假名一心。非真一心也。以不达唯心之理。心外实有前境故。

　　始教以赖耶所变为一心者。始教知有八识。但不即真如。以真如凝然不变不随缘故。乃生灭八识。含漏无漏种所变现也。如云无始时来界。一切法等依。由以有诸趣。及涅槃证得等。此以生灭八识为一心。

　　终教以如来藏为一心者。终教达八识。即真如随缘。为阿赖耶识。识如梦幻。唯一真如。此以如来藏为一心。

　　顿教以染净俱泯为一心者。染即六识。及生灭八识等。净即如来藏。以终教归如来藏。虽云至净。以见有如来藏在。犹未离念故。此则五法三自性皆空。八识二无我俱遣。一念不生。方为一心。

　　圆教总该万有为一心者。前四教。则前浅后深。互不相摄。今圆教则周遍含容。重重无尽。随举一尘。全彰法界。总该万有为一心也。

　　天台四教例此者。小即藏教。始即通教。终即别教。圆即圆教。顿即天台之离言四教。

　　疏。

　　具有此意者。谓虽无事理之文。而意则具足也。

　　钞。

　　专念阿弥佛。即得往生者。论文云。如修多罗说。若人专念西方极乐世界阿弥陀佛。所修善根回向。愿求生彼世界。即得往生。常见佛故。终无有退。

　　若念真如法身者。论文云。若观彼佛真如法身。常勤修习。毕竟得生。住正定故。

　　虽念亦无能念可念者。论文云。若知一切法。虽说无有能说可说。虽念亦无能念可念。是名随顺。若离于念。名为得入。

　　疏。

　　显密二义者。言教直诠真性。开悟众生。普愿人人解了。无有隐覆曰显。咒语如王密诏。唯佛能知。诸大菩萨不能晓了。但许精持。不通解路曰密。

　　钞。

　　自疑理性不明。所为无益者。此专事者。疑不明理。而阻其事也。大势至下。正引事得通理。以决疑也不假方便自得心开者。方便即观心究理等。今谓若众生心。忆佛念佛。现前当来。必定见佛。不假观心究理之方便。始得心开。直下念去。念至念极心空。自得开悟也。

　　自疑称佛名少。或致落空者。此专理者。疑称名少。而阻其理。念念理一下。正以理通事。而决疑也。

　　念念理一。念念弥陀者。所谓念空真念。处处弥陀说法时时莲蕊化生也。故曰其为称名不亦大乎。

　　摄心体心四句。摄心即事持。事得通理。摄心即体心。体心即理持。理得通事。体心即摄心。

　　疏。

　　随机不定者。根稍钝人。事尚未能。奚能究理。且先勤事。摄心既定。然后观心究理。不然妄识纷飞。徒劳分别。何益之有。若根性大利人。般若缘深。法身机熟。莫勤事行。直究唯心。直捷根源。不劳摘叶寻枝故。问。前云执理而迷事。比贫士获豪家之券。又云约理无可念。约事则无可念中吾固念之。以念即无念故。今云。径就理持。不勤事行。岂非堕前所斥耶。答云。前之所斥。乃执理而迷事。耽着顽空。不信念佛者。今径就理持。是即念返观。正深求净土。不拨事行者。故不堕前咎。

　　疏。

　　二十一字者。专持名号。以称名故。众罪消灭。即是多善根福德因缘。

　　疏。

　　自性非忆非忘下。忆者对忘而言。有忆有忘。非真执持。直须两头撒开。中间坐断。乃真执持。

　　今者对昨而言。有昨有今。非真七日。直须劫日双消。扫空三际。乃真七日。

　　若对多名一。一则弥多。何名一心。迥超数量。直契无为。是名一心。

　　若对乱名定。定则弥乱。何名不乱。谛了自心。顿超动寂。方名不乱。

　　钞。

　　本无生灭下。生则有忆。灭则有忘。自性本无生灭。何有忆忘。过去为昨。现在为今。自性体绝去来。谁成今昨。

　　自性一亦不为一。为堕诸数故。则多尚奚存。

　　自性定且无定形。有物凝然故。则乱将安寄。

　　如斯会得。终日念佛。终日念心。以心外无佛。佛外无心。即佛即心。即心即佛。心佛无有二故。

　　终日念心。终日无念者。以即佛即心。则非佛。即心即佛。则非心。互夺两亡。能所双消故。如是念佛。名为真念佛。念佛之理。岂沾沾事行耶。

　　弥陀经疏钞演义卷三
卍新纂续藏经第 22 册 No. 0427 阿弥陀经疏钞演义


　　弥陀经疏钞演义定本卷四

　　疏。

　　感应道交者。念佛功成。众生机熟。为感。无心扳缘众生。而于众生自然现益。为应。道交者。即所谓菩萨清凉月。常游毕竟空。众生心垢尽。菩提影现中也。

　　钞。

　　前有将谢四句。凡人命未终时。善恶之境未现前者。以宿业未完。今业未熟。故现果未尽。当果未现也。临命终时。则夙业已尽。今业已熟。当果现前矣。唯识云。由诸业习气。二取习气俱。前异熟既尽。复生余异熟。是也。

　　大本法藏下。是引二部证佛力。言诸经者下。是引诸经双证二力。一心信乐。是自力。与诸比丘住其人前。是佛力。能正受持。是自力。阿弥陀佛住其人前。是佛力。专心忆念。是自力。佛现其前。是佛力。

　　念佛众生摄取不舍。是观经第九佛观中文。摄取不舍者。以无缘慈。摄诸众生。众生不念佛则已。念则为佛所护。终得离苦。永得安乐。释论云。譬如鱼子。母若不念。子则烂坏。众生亦尔。佛若不念。善根则坏。

　　能正受持者。凡人念佛。心带异计。或杂余想。不名正受持。正受持者。离乎四句。不杂余缘。是名正受持也。本有佛性力者。真如内熏力也。真如内熏。人人皆然。今不得此力者。如木有火。不假钻燧。火终不现。虽具真如。不藉师友教诲。真如亦不现也。

　　钞。

　　六十万亿是报身。亦名尊特身。亦名胜应身。丈六。亦名劣应身。亦名常身。化佛。是随类化身。

　　登地方见报身者。十信三贤菩萨。不断无明。不证真如。但见应身。登地已去。分断无明。分证法性。乃见报身。展转细妙。若无明已尽。位穷妙觉。则无佛可见。以菩萨机忘。如来应息。诸佛无有彼此迭相见故。故曰如来现起他受用。十地菩萨所被机也。

　　又起信论云。一者依分别事识。凡夫二乘心所见者。名为应身。以不知转识现故。见从外来。取色分齐。不能尽知故。二者依于业识。谓诸菩萨从初发意。乃至菩萨究竟地心所见者。名为报身。身有无量色。色有无量相。相有无量好。离分齐相。常能住持。又为凡夫所见者。是其粗色。非受乐相。故说为应。初发意菩萨等所见者。以深信真如法故。少分而见。知彼色相庄严等事。然此菩萨。犹自分别。以未入法身位故。若得净心所见微妙。其用转胜。乃至菩萨地尽。见之究竟。若离业识。则无见相。

　　前说依别教。起信依圆教。圆教十住。即别教十地故。别十地见报身。展转细妙。圆十地见报身。更展转细妙也。

　　钞。

　　楞严止观辨之甚悉者。楞严开五十种阴魔。而受想二阴。是鬼神魔。天魔。止观开十境。三障。四魔。而魔事境。是业障天魔。

　　不与修多罗合者。修多罗中谓。应身有三十二相。八十种好。报身有八万四千相。相有八万四千好。若相好之数。或多寡不定。悉为魔事。

　　不与本所修合者。如本所观西方之佛。今佛从东来。唯观坐相。今见卧相等。

　　如幻非实下。是永明语。此乃如来下。是大师出从真起化之意。

　　如镜中形非内非外者。若言形在镜内。不妨当体全空。若言形在镜外。不妨镜中显现。佛现亦然。若言佛在心内。不妨实在西方。若言佛在心外。离心实无有佛。

　　如梦中事不有不无者。若云梦事是有。及至于醒。了无所得。若云梦事是无。正当梦时。原有梦境。佛现亦然。若言是有。自心显现。当体全空。若言是无。感应道交。不坏幻相。

　　水清。则月自来。心净。则佛自现者。谓水虽清。天上无月不能现。如心虽净。无佛悲愿为缘不能现。又如月虽明。地中无水不能现。如佛虽有悲愿之缘。众生心垢不能现。执佛从心现。不信西方有佛。执佛西来。不信自心显现。皆邪见也。

　　钞。

　　华严十五下。是释文载圣经。疏云西域下。是释法传西域。神游大方下。是释不应疑阻。

　　华严颂者。经云。又放光明名见佛。此光觉悟将殁者。令彼随念见如来。命终得生其净国。见有临终等。

　　钞。

　　幽幽绵绵。即是第五颠倒微细精想。所谓如急流水。望如恬静。流急不见。非是无流也。命根未断者。若识阴尽。则能超越命浊。识阴未尽。则十二类之命元未断也。

　　又幽幽绵绵命根未断者。灭一切见闻觉知。内守幽闲。百尺竿头人也。人亡家破。烟灭灰飞者。人空法空。空空亦空。百尺竿头重进步也。此约断惑证真说。

　　然而下。谓佛体本然不因断显。时时显现。物物全彰。但人自不觉尔。此约本然性德说。

　　是故下。古偈云。弥勒真弥勒。化身千百亿。时时示时人。时人自不识。是也。

　　疏。

　　暖尽识去者。众生息暖识三缘和合。假立命根。识。即赖耶见分。息暖。即赖耶相分。此八识者。来为先锋。去为后殿。暖尽识去。正八识离体时也。

　　钞。

　　心神惶怖动止挥霍者。沩山云。临行挥霍。怕怖慞惶。前路茫茫。未知何往。

　　未免憎爱父母者。经云。见明色发。明见想成。异见成憎。同想成爱。流爱为种。纳想为胎。交遘发生。吸引同业。

　　小圣初心不能正知出入者。古云。菩萨有隔阴之昏。声闻有出胎之昧。是也。

　　随业受生者。七贤女经云。雀来入瓶中。以縠覆其口。縠穿雀飞去。识心随业走。谓业识成形。依四大住。四大分张。业识随业转也。

　　一切国土唯想所持者。起信云。一切诸法。唯依无明妄心而得住持。若离妄心。则无一切诸法自相可得。楞严云。想澄成国土。知觉乃众生等。

　　彼国边地即是疑城在九品之外者。以其无真实信心故也。

　　在定之心即是净土。此据寂光而言。然亦不妨实有事相。

　　钞。

　　非以欲爱为因四大为体者。经云。一切众生。皆以淫欲而正性命。又云。爱欲为因。爱命为果。众生爱命。还依欲本。西方上善。皆承净因力。随愿往生。若有若无清虚微妙之身。岂此因此体耶。

　　指端出乳者。北洲男女。左右分行。其男女夙有缘者。路傍树林下垂覆之。成夫妇事。事毕树起。即分散去。无复相认。妇乃有孕。产子道傍。不顾而去。其往来者。以指端置儿口中。指即出乳。须臾长大。

　　钞。

　　上之三品有生彼即得陀罗尼者。此乃从空出假。即十回向。道种性人。及圆教十信满心人。陀罗尼者。一能持善。二能遮恶。是总持也。

　　经一小劫得无生忍者。此乃侵断尘沙。已入别十行。已得性种菩提。及圆教八九信人。到彼一劫。始入圣种性。证无生忍。无生忍。言登别圆初地初住也。

　　经三小劫得百法明门者。此乃初破见思。已入别十住。已得习种菩提。及圆教第七信人。到彼三小劫。始入圣种性。得百法明门。言百法明门者。于相宗百法。皆证三谛。乃以百法。而为明达三谛之门。三谛若明。则了一切。心大欢喜。名欢喜地也。

　　中之三品有生彼国即得阿罗汉者。乃小乘退失大心之内凡忍位。及世第一人。于临命终时。闻赞方等。回心向大。得生净土。因无漏道熟。便证小果。然回向心。须至别教七信以上。圆教观行。四五二品。方是中品上生人也。

　　生彼半劫得阿罗汉者。是小乘之暖顶二位人。其回向心。能至别教六信以下。圆教观行二三两品。方是中品中生人也。

　　生彼一劫得阿罗汉者。乃小乘之外凡。其回向心。能至别教初二两信。圆教观行初品。方是中品下生人也。

　　下三品人。若论阶位。全未伏惑。但闻法称佛。能灭业障。而得往生。乃名字人也。随功浅深。分于三品。

　　问。何中三品生。皆是小圣。下三品生。乃云得入初地。发无上道心。发菩提心者。岂中品。乃皆劣器。下品反皆大根耶。答。中品往生行人。德行有余。智力不足。皆在此土勤修戒定。不发大心。特于临终。发大乘心。乃得往生。故顺其先习。但证小果。若下品行人。则五逆十恶。乘急戒缓凡夫。特由临终。善友开发。而得往生。由戒缓故。生居下品。由乘急故。后皆不经小果。直入大乘也。如龙女八岁成佛。广额屠儿。放下屠刀。千佛一数。是也。

　　钞。

　　约法下诸无起作之理。即不生灭性本觉理也。慧心。即离垢出缠始觉智也。安此者。以始觉之智。契本觉之理。如智不二也。忍者。如忍事人。心不怀疑。亦不说出。心中了了。吐露不出意也。

　　约行下。报行对集行说。集行者。念念勤修。心心趣入。加功用行。乃有功用道。属前七地之行也。报行者。不必举心运意。任运流入萨婆若海。无功用道。乃第八地之行也。智冥于理。出行体也。行无别体。以智为体。无相三句。明行相也。理无相无功。故行亦无相无功。理旷若虚空。湛如渟海。故行亦旷若虚空。湛如渟海。心识下二句。明用。行体如日。妄惑如暗。报行现前。妄惑不起。故经云。八地菩萨。离一切心意识分别。始名真得无生法忍。如前所说。

　　钞。

　　孤山三辈齐观经六品者。以大本三辈。纯明善行。不及恶人。观经下三品人。皆五逆十恶人故。

　　灵芝三辈对上三品者。以大本三辈。皆发菩提心。观经后六。皆未及故。

　　克实而论下。谓前三说。乃据行据位。取义不同。非克实之论。若克实而论。则烦恼菩提。皆无实法。烦恼之性。即菩提性。前念是恶。后念是善。又何碍也。恶人既已成善。岂不贤圣同科。如阿阇世弑父害母。应堕阿鼻。后因重悔。得无根信。即上品摄是也。况中下耶。

　　钞。

　　随念浅深佛应称之者。事一心念则浅。理一心念则深。浅则以事识见佛。但见应身之劣。深则以业识见佛。乃见报身之胜。

　　钞。

　　正观默照本心者。以一心三观。照三谛一境。如智相应。随流识性也。古云。心随万境转。转处实能幽。随流认得性。无喜亦无忧。是也。

　　助行备修万善者。虽照本心。不修万善。则性亦不朗。如论云。如人但念摩尼宝珠。不加种种磨治之功。珠亦不净。但念真如。不假种种万行磨治。真如亦不明净。故虽了知自性本无悭贪。不妨随顺无贪修檀波罗蜜以修行万行。自然随顺真如故。

　　二事俱得了达四净土者。如此正助双修。事理双备。先伏见思。生同居净。次断见思。生方便净。次断尘沙无明。生实报寂光净。

　　如止得事善者。谓不修正观。徒修事行。能伏见思生。同居净。远作三土因耳。

　　故知净土下。寻常以净土一门。唯摄钝根凡夫。禅宗圆顿法门。乃究理菩萨境界。若如上论。则净土正究理菩萨境界。悠悠众生乃兼容耳。

　　圆机体道最上净业者。圆闻妙理。起圆信解。解入寂光。苟加愿力导之。如轻帆得遇顺风。上品上生何疑焉。愚朴之辈。不明理性。但信心称名。发愿往生。亦得生彼。故知净土一门。上及不退菩萨。下及悠悠凡夫。三根普被。上下兼收。无不度也。

　　正观通上中者默照本心。能断见思尘沙。即上品。但伏不断。即中品。

　　助行通中下者。修万行时。能伏见思即中品。全未能伏。带惑往生。即下品。

　　钞。

　　自经论所明。至确有明证。三引大本。三引诸经。皆证上品。从莲华生也。

　　自果尔则上上文中至义必周也。是反覆辩明。无莲华二字之意。错杂不伦。进退无据者。若曰莲华之类。不应下有台字。则进从莲无据。若曰金刚台。紫金台之类。不应上有莲华二字。则退从莲又无据。

　　愚意至前后互显耳。详明文缺义周。十如。即如是相。如是性。如是体。如是力。如是作。如是因。如是缘。如是果。如是报。如是本末究竟等。一切诸法。不离此十。亦各具此十也。如是者。指法之辞。谓诸法有如是之相。如是之性。乃至如是而穷尽。无非实相也。报者。答果曰报。

　　但上上品下。是明上品殊胜之义。华开渐晚二句。上品中生。经宿华开。即得见佛。上品下生。经一日一夜。莲华乃开。七日之中。乃得见佛。乃至下品上生。经七七日。华开见佛。下品中生。经于六劫。华开见佛。下品下生。经十二大劫。华开见佛。证道渐远者。上中。经一小劫。上下。经三小劫。得无生忍。住欢喜地。乃至下上。经十小劫。得入初地。下中。经于六劫。发无上道心。下下。十二大劫。发菩提之心。

　　问极乐九品下。是释明妙宗钞或有差误。

　　钞。

　　不了佛智志意犹豫者。若了佛智。则知非净非秽。净秽历然。无彼无此。愿生彼国。以不了故。半信半疑。依违不决也。又犹豫者。利根执自性弥陀。唯心净土。不信十万亿外。有世界极乐。钝根执事。不信自性唯心之旨。皆犹豫也。

　　临命终时方悔己过者。直至四大分离。空无所获。方悔平日。不修净业。故云。看教参禅逐外寻。未曾回首一沉吟。前程黑暗路头险。始觉从前错用心。是也。

　　才入边地见七宝城即便止住者。修诸功德。愿生彼刹。兼了佛智。则径生极乐。不修功德。愿生彼刹。又不了佛智。则竟滞娑婆。今因修诸功德。又临终自悔。故得入边地。不滞娑婆。以不了佛智。志意犹豫。故见七宝城。即便止住。

　　亦有自然快乐如忉利天者。古云。华中快乐如忉利。不比人间父母胎。是也。

　　故名胎生者。胎在生藏之下。熟藏之上。不见不闻。今不得见佛闻法。故名胎生。

　　如刹帝利下。喻胎生也。犯法。喻信力不坚。幽之内宫等。喻疑城自然快乐。阎浮金锁。系其两足。不得自在。喻五百岁不见佛闻法。如处胎也。

　　识其本罪。谓志意犹豫之罪。能了佛智。方名深自悔责。

　　钞。

　　是最后心者。此心之后。更无余心故。

　　名为大心者。以垂死之人。必知不免。谛心决断。胜百年愿力。是心名为大心。以舍身事急故。如人入阵。不惜身命。名为健人也。

　　又复大心。亦可即是菩提心。以此心之后。更无余心。则是顿入无心三昧。即是顿离念相。岂不为大。岂不即是菩提心。盖以九品行因。行行通乎九品。如五逆罪。临终十念为能消功。属下下品。若能伏惑。即中品。若根器大利。顿能断惑。如阇王重悔。得无根信。即是上三所摄。岂非五逆随于忏功。自分九品也。且十念得生。皆是夙有灵根者。十疑论云。临终遇善知识。十念成就者。并是宿善业强。始遇知识等。妙宗钞云。此虽造恶。已曾修观。故使临终。善友劝称十念。定心则成。亦是法行。乘急戒缓人也。由乘急故。得值善友。纵现世不修三昧。亦是宿种今熟。故得往生。故今大心。说即是菩提大心。亦无不可。况本钞文。当知即是一心不乱。若事一心。犹未为大。若理一心。岂不即是菩提心。是故名为大心。

　　疏。

　　以生于自心故。不往而往者。既云自心则无往。既云生于自心。则无往而往。无往而往。生则决定生。往而无往。去则实不去也。今之往生。与昔人何碍耶。

　　钞。

　　华严重重法界。不出一心者。重重法界不出四法界。四法界不出一真法界。一真法界。即当人自性也。

　　心无界限等者。此心广大。无有方所。无有彼此。去至何所。释上不往。

　　状其易秽等者。乃离秽往净。离旧往新之往。非离此往彼之往也。释上而往。

　　解脱所说者。善财童子。第六于住林城。参解脱长者。长者即入普摄一切佛刹三昧。次从三昧起。告善财言。我见如是等。十方各土佛刹微尘数如来。彼诸如来。不来至此。我不往彼。乃至随意即见等。以佛来去随心现故。经云。若人欲了知。三世一切佛。应观法界性。一切惟心造。是也。

　　疏。

　　兜率内院。昔人亦愿往生者。兜率乃欲界第四天。分内外院。外院是天人所居。内院是菩萨所居。三灾亦无所损。昔人愿生者。如白香山云。海山不是我归处。归则须归兜率天。是也。

　　钞。

　　必智断功德。堪与圣流者。智断。即证智断惑功德。内院皆证智断惑圣人所居。无此功德。不堪与会故。

　　极乐求生无论惑业者。求生净土。但得事一心功成。即带惑业往生。仗弥陀不思议愿力。如载巨石。不至沉渊。如上所说。

　　奘师谓内院易生者。奘师为相宗师德。而弥勒为相宗之祖。故奘师常于定中见弥勒圣相。临终归于兜率。常劝人修唯心识定。故谓内院易生也。

　　弥勒犹居等觉者。以尚在因位。未为极果。犹清辩谓今弥勒未是遍知。俟龙华道后。方复问津。即其事也。后生龙华者。弥勒下生经云。弥勒菩萨。即于出家之日。便得成佛。坐于龙华树下。华林园中。三会说法。第一会。度九十六俱胝众。乃释迦佛法中造佛像者。第二会。度九十四俱胝众。乃释迦佛时。五种法师读诵大乘经者。第三会。度九十二俱胝众。乃释迦佛法中供养僧者。

　　华严较论国土者。心王菩萨。于众会中告诸菩萨言。佛子。此娑婆世界中。释迦牟尼佛刹一劫。于极乐世界阿弥陀佛刹。为一日一夜。极乐世界一劫。于袈裟幢世界金刚坚佛刹。为一日一夜。袈裟幢世界一劫。于不退音声轮世界。为一日一夜。佛子。如是次第。乃至过百万阿僧祇世界。最后世界一劫。于胜莲华世界贤胜佛刹。为一日一夜。普贤菩萨。及诸同行大菩萨等。充满其中。

　　钞。

　　不得戒。而得增益受戒者。梵网云。千里内无能授戒师。许佛菩萨像前受戒。要须忏悔得见好相。即便得戒。见好相者。佛来摩顶。见光见华等。若不见好相。虽忏无益。然虽不得戒。而得增益受戒。

　　一闻千悟者。如胁下施拳。隔江招手。诵药王而亲见灵山。逢吹镫而顿传心印。是也。

　　疏。

　　自性无形。是不颠倒义者。形者。相也。一切诸相。皆倒心妄境。今真如自性。非一相。非异相。非非一异相。非一异俱相。离一切法差别之相。有何倒妄。

　　自性无垢。是生极乐义者。垢者染也。一切染法。皆苦因苦果。今离垢法身。出烦恼碍。智碍。离和合相。纯净明故。成法出离镜。宁非极乐。

　　钞。

　　是则求于正相。尚不可得等。正者对倒而言。若有正相。与倒何异。无正无倒。是名真不颠倒。

　　是则求于净相。尚不可得等。净者对垢而言。若有净相。与垢何别。无净无垢。是名真净土。

　　钞。

　　指掌者。论语云。其如示诸斯乎。指其掌注云。言易见也。

　　钞。

　　灵知体上。弥陀圣众终日现前者。自性寂即无量寿。自性照即无量光。慈即观音。智即势至等。

　　常寂光中无时不往者。常即法身。寂即解脱。光即般若。三德秘藏。行住坐卧不相离故。奈何下结劝。

　　钞。

　　人天希有历劫难逢者。佛未出世。人间止有轮王说十善法。天上止有帝释说出欲论等。皆有为因果。不出轮回。纵佛出世。亦先说人天小教。直至方等时。方有此超生死。出轮回之妙法。故经云。诸佛出于世。悬远值遇难。假使出于世。说是法亦难等。

　　出世间因。指小乘四谛十二因缘法。此法能超三界。不堕轮回。但依事识修行。心外见法。不悟唯心故犹可思议也。

　　又通教无生四谛。别教无量四谛法。此法能超二乘。不堕偏空。但道后方证。因果不融。净土则理外修成万法乃不由心具。虽尘劫修道。广游佛刹。指彼净土。但是体外方便。未为了义故犹可思可议也。

　　出世间上上因者。以回神亿刹。实生乎自己心中。孕质九莲。匪逃乎刹那际内。是十方净秽。卷怀同在刹那。一念色心。罗列遍收法界。苟或事理攸隔。净秽相妨。安令五逆凡夫。十念便登于宝土。二乘贤辈。回心即达于金池也哉。是则大乘中大乘。了义中了义。佛法之妙。过此以往。不知所裁。是不思议功德。出世间上上因也。

　　钞。

　　无量寿。无量光。三宝道品种种等。此指所施之法也。此法或出音敷演。或现相指陈。以彼土众生。六根清净。得大总持。六尘皆说。六根皆闻。法法头头。无非妙法故。

　　水鸟树林下四句。此弥陀神变也。众生皆具相好神变等。此众生神变也。以彼国种种妙用。虽弥陀神变所成。若众生不得神变。不能受用。经云。方便是菩萨净土。菩萨成佛时。于一切法方便无碍众生来生其国。是也。

　　难信之法三句。经云。若不往昔修福慧。于此正法不能闻。已曾钦奉诸如来。故有因缘闻此义。般若云。若人一念生净信者。当知是人。不于一佛二佛而种善根等。

　　同居即寂光者。在下品往生。但见同居。圆心大士。即是寂光。池阁莲华无非般若。栏网行树尽是真如。所谓道人缘虑尽。触目是心光也。

　　应身即法身者。在中下往生。但见应身。圆心大士。即见法身。一一光明俱是三德秘藏。一一相好何非圆极一心。所谓微妙净法身。具相三十二也。

　　空寻文疏劳身心者。四十二章经云。博闻爱道。道必难会。守志奉道。其道甚大。永嘉云。吾早年来积学问。亦曾讨疏寻经论。分别名相不知休。入海算沙徒自困。是也。

　　疏。

　　自性离心言相者。以一切法不可说不可念。故名为真如也。

　　钞。

　　无记者。冥冥昏住。于善不善无所记别。曰无记。今缄口忘机。正是无所分别。故落无记。是思之不得。议之不得。不思不议亦复不得是真不可思议也。古云。不可以有心求。不可以无心造。不可以语默通。其斯之谓与。

　　钞。

　　不生不灭者。本无有生。焉得有灭。无去无来者。无所从来。何所至去。无增无减者。果佛圆明之体。即众生性德之佛故。湛然常住者。寂而常照。照而常寂故。如如不动者。上如是智。下如是境。心境符合。得不动空有等法故。有无断常。皆是妄心计度。若离妄心。自无一切法差别之相也。

　　东属春生。于卦为震者。易曰。万物出乎震。震东方也。又曰震为雷。其究为健。又曰震动也。

　　即动即静。应万变而常寂者。不迁论云。不释动以求静。即求静于诸动。是故旋岚偃岳而常静。江河竞注而不流。野马飘鼓而不动。日月历天而不周也。

　　钞。

　　百福所成者。世尊因地修行百福果位感一种相好。修无量福。感无量相好。百福者。如大千众生悉瞽不见。悉皆医治复明。乃称一福也。

　　钞。

　　七金者。一持双。二持轴。三担木。四善见。五马耳。六象鼻。七鱼嘴。皆有金色光明。七重环绕须弥山外。高广形量。次第减半。如须弥高八万四千由旬。持双即四万二千由旬。是也。

　　名称高远。逾于须弥者。自有高而不远。远而不高者。今兼二者。竖出三土。横遍沙界。仰之弥高。望之弥远。法界众生莫不瞻仰也。

　　疏。

　　佛光广照。兼身智二光。智光者。如经云。我以智慧光。广照无央界。身光者。如光明觉品。放光照一世界。十世界。乃至不可说世界。不可穷尽等。

　　钞。

　　净极光通者。无明荡尽。般若圆彰故。此即智光。光明无量即身光。

　　钞。

　　举因该果二句。因不该果。果不彻因者。权乘因果也。非一乘因果也。一乘因者。诸法实相是。一乘果者。亦诸法实相是。

　　智而不悲二句。智而不悲。小乘偏真之智。悲而不智。凡夫爱见之悲。非大乘一切种智。即悲之智。无缘之悲。即智之悲也。

　　行非愿起二句。行非愿起伪行也。愿不行成虚愿也。非菩萨无作妙行。称性之愿也。

　　尧仁者。通鉴云。尧仁如天。舜孝者。舜父顽。母嚚。象傲。克谐以孝。禹俭者。菲饮食而致孝乎鬼神。恶衣服而致美乎黻冕。卑宫室而尽力乎沟洫。汤宽者。伊尹赞汤曰。代虐以宽。

　　钞。

　　外求智慧可尽二句。古云。从门入者。不是家珍。向自己胸中流出。方始盖天盖地。是也。又香严闻一答十。问十答百。而死于父母未生前句下。及问击竹。方云。一击忘所知。更不假修持等。

　　钞。

　　常为真实等四句。各有事理。永嘉云。正直语者有二。一称法说。令诸闻者信解明了。二称理说。令诸闻者除疑遣惑。柔软语者亦二。一者安慰语。令诸闻者欢喜亲近。二者宫商清雅。令诸闻者爱乐受习。和合语亦二。一事和合。见斗争人谏劝令舍。不自称誉。卑逊敬物。二理和合。见退菩提心人。殷勤劝进。善能分别。菩提烦恼。平等一相。如实语者亦二。一事实者。有则言有。无则言无。是则言是。非则言非。二理实者。一切众生皆有佛性。如来涅槃常住不变。

　　钞。

　　十无尽藏者。谓信藏。戒藏。惭藏。愧藏。闻藏。施藏。慧藏。念藏。持藏。辩藏。其说法时。以广长舌充满世界者。即第十辩藏也。

　　菩萨且然者。以圆教菩萨。初住即得普现色身三昧故。

　　疏。

　　证小。谓人天小果漏无漏因。大事。谓开示悟入佛之知见。

　　钞。

　　色身三昧。即普现一切色身三昧。得此三昧。现一现多。现小现大。随意自在。

　　是为大事同法华者。法华神力品。佛出广长舌相。上至梵世。赞叹法华。证一大事因缘也。今六方诸佛。现此舌相。赞叹净土。岂小因缘也。

　　钞。

　　诸佛相同。则心同等者。经云。十方诸如来。同共一法身。一身一智慧。力无畏亦然。今外相既同。内心何不然耶。

　　又心智愿。即法报应三身。即法身般若解脱三德。

　　钞。

　　溪声即是者。东坡诗云。溪声即是广长舌。山色无非清净身。是也。

　　情与无情融成一舌者。是法界一相。毕竟平等。平等之中。何分生佛。及与万象。

　　舌即法界法界即舌者。以趣举一尘无法不具故。所谓舌为法界。一切法趣舌也。所谓华藏世界所有尘。一一尘中见法界也。所谓一时顿现非隐显。一切圆成无胜劣也。说遍覆时。岂不两橛。

　　钞。

　　令其安隐无诸障难者。观经疏云。若为佛慈所护。终得离苦。永得安乐。是也。

　　令其精进无有退堕者。释论云。譬如鱼子。母若不念。子则烂坏。众生亦尔。佛若不念。善根则坏。是也。

　　念佛佛念感应自然者。首楞严云。十方诸佛怜念众生。如母忆子。若子逃逝。虽忆何为。子若忆母。如母忆时。母子历生不相违远。若众生心。忆佛念佛。现前当来必定见佛等。

　　钞。

　　八地菩萨。常为如来护念者。以此菩萨已入无功用地。住于报行。若如来不护者。彼时即入究竟涅槃。弃舍一切利众生业。故诸佛亲现其前说种种法。与此菩萨无量无边起智门。常为如来之所护念也。

　　钞。

　　普眼法门遍乎法界者。普眼有二。一大智普眼普照法界。二大悲普眼普照众生。今虽兼二者。意重大悲众生遍法界。则大悲遍法界。大悲遍法界。则此法门亦遍法界。一说一切说也。

　　钞。

　　纯真绝妄四句。谓真如本无妄染。此真诚实也。外教以六识不起虚伪。一味专诚。便为诚实者。非也。以此识因尘而有。离尘则无。全体是妄故。

　　一视一听等者。古云。日用事无别。唯吾自偶谐。头头非取舍。处处勿张乖。朱紫谁为号。邱山绝点埃。着衣并吃饭。运水及搬柴。是也。

　　又视听言动莫不与俱者。所谓吾人食息起居。无不承他恩力也。亘古亘今常护常念者。所谓真如内熏无有间断也。行住坐卧不离者个者。所谓夜夜抱佛眠。朝朝还共起也。

　　上约自性出缠说不离。此约自性在缠说不离也。

　　钞。

　　大智无尽有二释。初一义约竖穷横遍释。第二义约三德三智释。

　　德智相对者。以一切智。即观空之智。般若扫荡诸法故。道种智。乃观俗之智。解脱乃建立诸法故。一切种智。观中道之智。法身迥出二边。绝诸对待故。

　　钞。

　　实大声宏等。名者实之宾也。佛于僧祇劫海。修无量行。故名称普遍闻于十方。

　　钞。

　　权智照事者。广行万行。广度众生。知法知机。观根授法。炽然分别等。

　　实智照理者。正念真如。不生分别。言语道断。直契无为。如智不二等。

　　事理炳然双照不昧者。正权智照事时。即实智照理。炽然分别一切法。于第一义而不动。正实智照理时。即权智照事。心外无法。满目青山。

　　荷担一切佛法者。一切佛法。不出二谛。二智能担。曰大𦦨肩佛也。

　　钞。

　　南方为离者。易云。离也者。明也。万物皆相见。南方之卦也。

　　火内暗而外明者。离丽也。一阴丽于二阳之中。其象为火。体阴而用阳也。

　　本光。是众生本来有此光明也。

　　钞。

　　导引众生。令生胜意者。众生智浅不知佛境。若不赞扬。胜意不生。故欲引导众生。令生胜意。必须自赞也。如释迦世尊。亦自赞云。我是如来应供者。我是知道者。开道者。说道者等。亦普召群机。令生胜意也。观音师观音者。楞严云。我于过去。遇观世音如来。彼佛教我。如幻闻熏闻修金刚三昧。

　　唯我独尊者。悉达太子初降生时。一手指天。一手指地。周行七步。目顾四方。曰天上天下。唯我独尊。

　　钞。

　　志公现十一面者。梁武帝。尝召画工张僧由。写志公像。志公以指分披面门。作十一面观音相。或慈或威。或定或慧。僧由竟不能下笔。

　　钞。

　　建立义者。上以大智建立菩提。下以大悲建立众生故。

　　钞。

　　佛光映蔽一切者。天人之光但蔽日月。声闻之光兼蔽天人。支佛之光兼蔽声闻。菩萨之光兼蔽支佛。唯佛光明。映蔽一切之大光也。

　　钞。

　　见思惑者。见者。若云见理时。能断此惑。即从解得名。若云见祇是假。假者不实为义。即当体受称。思惑入修道位。重虑缘真。此惑即除。名思惟惑。此从解得名。若云思假及爱惑者。此当体受称。然见惑从法尘起。能障真理。思惑从五尘起。能牵三界。此皆约欲界多分说。细论不拘。

　　尘沙惑者。谓众生见思数多如尘沙。乃他人分上之惑。菩萨之行。专为化他。若令众生能断见思之惑。于菩萨即是断尘沙惑。亦名别惑者。别在菩萨所断故也。

　　无明惑者。谓于一切法无所明了。故曰无明。此惑乃业识种子烦恼根本。声闻缘觉不知其名。别在大乘菩萨。定慧双修。万行具足。方断此惑。故亦名别惑也。在法内名。外法外名。能知能解。名一切智。

　　能知一切道种差别。分别无谬。名道种智。

　　佛智中必双照三智具足。名一切种智。

　　此三智是果。三观是因。始终心要云。空观者。破见思惑。证一切智。成般若德。假观者。破尘沙惑。证道种智。成解脱德。中观者。破无明惑。证一切种智。成法身德。然非智不断。非断不智。心要先言破惑。后言证智。是非断不成智也。今钞先言智证。后言破惑者。是非智不能断也。

　　钞。

　　八万四千清净宝目者。楞严云。由我获得妙妙闻心。故我能现众多妙容。乃至二目三目。四目九目。八万四千清净宝目。或慈或威。或定或慧。救护众生得大自在。

　　毫相如琉璃筒者。如来现相。初生时牵长五尺。苦行时长一丈四尺。成道时长。一丈五尺。中空外明。如琉璃筒。

　　钞。

　　有染之智。不发妙光者。外道邪智。二乘偏智。皆无明为体。不发妙光。佛乃五住究尽。净极光通达也。

　　疏。

　　自性清净者。以性离惑染。从本以来。一切染法不相应故。

　　钞。

　　湛若虚空者。如实空中。离一切法差别之相。无虚妄心念故。曾何涯际者。离念相者。等虚空界。无所不遍故。

　　钞。

　　八音者。一二如文。三和适音。四尊慧音。五不女。六不误。七深远。八如文。吴其沼乎者。子胥言。越十年生聚。十年教训。二十年后吴其沼乎。

　　止遏者。佛证法身。得无尽藏。所有神通妙用。不可止遏也。

　　上义约体。此义约用。

　　钞。

　　譬如日天子下。日轮普照喻也。喻遇恶不息利益。经中合法云。不以众生其性弊恶。邪见瞋浊。难可调伏。便即弃舍。不修回向。不以众生不知报恩。退菩萨行。不以凡愚共同一处。舍离一切如实善根。不以众生。数起过恶。难可忍受。而于彼所生疲厌心。释曰。弊恶合生盲。邪见合乾闼婆城。令人妄谓为实故。瞋浊合修罗手。日为帝释先锋。彼瞋故覆障也。不知恩。合阎浮树崇岩䆳谷。凡愚共同一处。合尘雾烟云。以云雾能遍虚空。犹彼凡愚同一处住故。众生数起过恶。合时节改变。谓频起过忒。乍善乍恶。如彼昼夜阴阳易度等。

　　钞。

　　梵网千珠者。大梵天宫有网罗幢。红光互射。彩色交辉。时佛观诸罗网。因为说无量世界。犹如网孔。各各不同。别异无量。佛教门亦复如是等。

　　又种种法门互相融彻者。一门涉入无量门。无量门涉入一门也。

　　上义约遍覆说。此义约交融说。

　　疏。

　　自性含摄不可尽者。净法满足无有所少。杳莫边涯。绝诸分量也。

　　钞。

　　万物之所成终成始者。于时。则为群阴剥尽。一阳复生。于物则为实理具备。生育之原。于人。则为智而为众事之干。

　　百千法门是般若德。无边德用是解脱德。同归方寸总在心源。是总一法身德也。

　　觅之则无相无形者。以自性非有相。非无相。非非有非无相。非亦有亦无相。非一相。非异相。非俱非相。非一异俱相。远离一切诸相故。

　　出之则无穷无尽者。此圆觉性。本有过尘沙之妙用。潜兴密应。无有休息。无有穷尽故。

　　本来具足。不假他求者。妄心外念求之不尽。净德性满无假外求也。

　　众生心。即凡夫本具性德。如来藏。是果佛圆明之体。而众生性德之佛。非自非他。非因非果。即是圆常大觉之体。故即名如来藏。

　　又众生心者。即是生灭门中不觉义。依一念无明。遂成业识。复从业识。转起事识。以随事扳缘。分别六尘。是众生心相也。又如来藏者。即是生灭门中觉义。谓心体离念。法界一相。即是如来平等法身。是即名为如来藏也。而众生心。即名如来藏者。以不觉心不离本觉故。论云。若离觉性。则无不觉。若离不觉之心。亦无真觉自相可说。又云譬如种种瓦器。皆同微尘性相。如是无漏无明种种业幻。皆同真如性相。是也。

　　钞。

　　出入三界自在无碍者。凡夫入三界。为生死缚。不得自在。二乘出三界。为涅槃缚。不得自在。佛悲智双行。往来自在故。

　　师子一吼。百兽畏惧者。永嘉云。师子吼无畏说。百兽闻之皆脑裂。香象奔波失却威。天龙寂听生欣悦。

　　五种怖者。一不活。二恶名。三死。四恶道。五威德。

　　四无畏者。一一切智无畏。二漏尽无畏。三决疑无畏。四说苦尽道无畏。

　　轨持义者。若理法则能轨生物解。任持自性。如学人从缘一念。得悟自性。即此悟由。乃从性轨生。非外得故。若教行等法。则能轨正身心。持令不失也。

　　钞。

　　余乘说法。是为杂染者。轮王说戒善。帝释说出欲。实有善当行。有恶当止。二乘说四谛。十二因缘法。亦实有生死可厌。涅槃可欣。皆杂无明之染。而不清净。若佛说一乘之法。则染污清净。总属空华。生死涅槃无非梦幻。唯此一事实。余二则非真。所谓纯一不杂。具足清白梵行之相也。

　　觉非迷类者。凡夫三谛俱迷。二乘不迷真而迷俗。菩萨不迷真俗而迷中。佛乃三谛齐觉。超九界众生故。佛即众生者。若依生佛对说。则九界为生。佛乃大觉。今言佛即众生者。经云众生无上者佛是。则佛乃无上众生也。

　　佛在异类者。对九界云。佛为异类。若十界皆生。则佛为同类也。

　　五分法身。通大小乘。今云五分。乃大乘转五阴身心。得五分法身。

　　一切人天修罗外道二乘之香者。人天有戒善香。修罗有下品十善香。外道亦有邪定邪慧之香。二乘有戒定慧解脱解脱知见香。

　　疏。

　　断智二德者。如来果上有智断恩三德。今略恩德也。

　　钞。

　　止能灭恶。有体无用者。声闻虽断烦恼证涅槃。不能从空出假。广度众生。但有五分法身之香。而无大用之光。有体无用也。佛则内断烦恼。具功德之香。外度众生。出大用之光。体用双彰也。

　　以法身本具性德者。虽云万德严身。然此万德属修。修无别修。皆从性起修。以有恒沙性德。方有恒沙修德。不然修不从性。乃有作之修。无干性体。云何能严法身耶。

　　佛之四德。翻破凡夫无常计常等四倒。二乘常计无常等四倒。

　　佛证三德秘藏。不为四相所迁曰常。犹如宝华。不以春生。不以秋瘁。具无上菩提觉法乐。无上涅槃寂静乐。曰乐。犹如宝华。珍奇粹美。适悦人心。具八自在我。不待于外曰我。犹如宝华。不假阳和。不资雨露。不为五住所染。二死所累曰净。犹如宝华。精金美玉。净无纤尘故。

　　钞。

　　世出世间诸法无量。则义无量者。世间之法。是阴入处界等。世间之义。则积聚涉入等。出世之法。是谛缘六度等。出世之义。则逼迫招感等。

　　凡夫知近不知远。但知世间法。不知出世间法故。

　　二乘知偏不知圆。厌有着空。不知空有无碍故。

　　初心菩萨。知总不知别。但悟涅槃心。不知差别义故。知实不知权。但知真如界内。不知佛事门头故。

　　佛乃五眼圆明。三智圆显。无不见也。

　　钞。

　　体绝攀缘者。谓般若如大火聚。众生之心处处能缘。独不缘于般若之上也。

　　净名上方取香饭者。经云。时维摩诘。即入三昧。用神通力。示诸大众。上方界分过四十二恒河沙国土。有国名众香。佛号香积。今现在。其国香气。比于十方诸佛世界人天之香。最为第一。彼土无有声闻辟支佛名。唯有清净大菩萨众。佛为说法。乃至居士。遣化菩萨到彼。请香饭曰。愿得世尊所食之余。当于娑婆世界。施作佛事等。

　　疏。

　　观音耳根。此方教体者。文殊选圆通偈云。此方真教体。清净在音闻。欲取三摩提。实以闻中入。离苦得解脱。良哉观世音。

　　势至念佛不与圆通者。偈云。诸行是无常。念性元生灭。因果今殊感。云何获圆通。

　　钞。

　　耳根不摄念佛。念佛能摄耳根者。若论法门。念佛有事持理持。理持则反佛自佛。即是反闻自闻。是念佛能摄耳根也。而耳根则无事持之法。是耳根不摄念佛也。若论摄生。念佛则普摄利钝诸根。下自地狱鬼畜悠悠凡夫。上至具闻思修入三摩地者。皆生彼国。是念佛能摄耳根也。而耳根圆通。则下机绝分。是耳根不摄念佛也。

　　今此耳根如诗礼者。耳根独被此方之机。不通余方。如习诗礼。据一邑言非合国故。

　　今此念佛如周易者。念佛遍逗十方之机。不局一方。如彼周易通合国言非一邑故。

　　钞。

　　以理夺事门者。真如界内不立一尘。有何净秽。何必愿求。欲显真如之理。故夺净秽愿求之事。非真无净秽往生之事也。

　　直指单传者。禅宗直指人心。见性成佛。单传心印。不立文字。

　　此道无佛无众生者。此道佛来也杀。魔来也杀。上无佛道可成。下无众生可度故。

　　此道举心即错。动念即乖者。古云。莫动着。动着即头角生。又云。才拟议时白云万里等。

　　此道心境俱寂者。古云。外息诸缘。内心无喘。心如墙壁。可以入道。又云。出息不涉众缘。入息不居阴界等。易地则皆然者。六祖处净土诸师之时。六祖亦赞西方。净土诸师处六祖时。净土诸师亦单弘直指矣。

　　钞。

　　灵光独耀二句。灵光对妄识言。妄识即八识之光。八识各缘自境。故不离中边也。灵光即真性之光。真性绝乎对待。故迥绝中边。

　　真照无私二句。真照对妄照言。妄照即六识之照。六识对境之照。故不离彼此。真照即自体之照。自体本无能所。故曰不分彼此。

　　迥绝中边故一佛即多佛。多佛即一佛。一多无有障碍。以一多尽妄识分别。灵光非妄识故。

　　何分彼此故弥陀主即诸佛伴。诸佛伴即弥陀主。主伴交相成就。以主伴皆妄照安立。真照无妄照故。

　　无碍。则千差虽隔而非殊。如帝网千珠重重涉入故。交成。则万法不期而自会。如万象森罗不离太虚空故。

　　今者此经当在何处者。六方为能赞。此经为所赞。能赞之佛。不离咫尺毫端。所赞之经。当在何处。咦。不离当处常湛然。觅即知君不可见也。

　　钞。

　　答弥陀功德下有二义。前义乃卷多归一。后义乃展一为多。虽有二义。实一多相即。展卷无碍。以诸佛同一法身故。

　　疏。

　　菩萨欲闻而不得闻者。或问云。今博地凡夫。闻者甚多。将超菩萨耶。答。闻经大有差等。凡夫耳虽闻名。心不餐采。或心虽思惟。不踊跃笃行。此但耳听言诠。心不得旨。如不闻也。今所谓闻者。因诠得旨。悲喜交集。笃信力行。乃心闻也。岂不超凡小耶。

　　疏。

　　自性自轨等者。经有轨持义。自性本自轨持。即是真经。更于何处寻经。

　　佛有觉照义。自性本自莹照。即是真佛。更于何处觅佛。若离自性别求佛法。大似骑牛觅牛。抛家浪走也。

　　钞。

　　是真般若者。终日转经。不知经转。以非真经也。今无说无闻。方是真般若。所谓常转如是经。百千万亿卷也。

　　是名如来者。外求有相佛。与我不相干。以非真佛也。今无名无相。方是真如来。所谓真佛屋里坐。时人自不识也。

　　既知真般若。则处处弥陀说法。故历历分明。

　　既识真如来。则时时诸佛现前。故轰轰在耳。

　　历历分明。则阿难所未闻经。无不闻之。说信已成两橛。何况有疑。

　　轰轰在耳。则夜神所事诸佛。一一承事。说不空早已相乖。况有空过。

　　钞。

　　究竟极果者。道穷妙觉。位极于茶。证一切种智。圆观第一义谛。对等觉而言名之无上。以等觉菩萨犹有微细无明未断。名有上士故。

　　正观真谛者。二乘修一切智。正观真谛。对外道邪见而言。名之曰正。以九十六种外道。各执异计。皆邪见故。

　　等观俗谛者。菩萨修道种智。等观俗谛。对二乘偏观而言。名之曰等。以二乘弃有观空。堕偏见故。

　　正觉兼正等二义者。以二乘对外道名正。若对菩萨弃有观空。亦名邪故。

　　良以下出上所以。

　　佛与众生本来无二者。谓本觉之体。因心果证。无二无别也。

　　无明所覆遂成迷妄者。谓不知真如法一故。不觉心起而有其念。遂成三细六粗也。

　　是则邪觉。不名为正者。谓凡夫虽具有灵觉。而全皆是妄。非为正故。

　　声闻辟支止破见思者。声闻观四谛。辟支观十二因缘。虽行门不同。而所断者。同是三界见思。缘觉但侵习气。居声闻上耳。

　　虽得菩提其道未中。不名为等者。菩提谓一切智。但能从假入空。不能从空入假。故其道未中。但悟偏真理。故是偏觉。未修平等观故不名为等。

　　一切菩萨已尽尘沙。未尽无明者。别教自十回向。十地至等妙二觉。圆教自第十信至等觉。是一切菩萨。别十向已尽尘沙。未断无明。初地始断一品无明。乃至妙觉断十二品无明。故未尽。圆十信已尽尘沙。未断无明。初住始断一品无明。乃至等觉断四十一品无明。故亦未尽。

　　虽得正等菩提。佛地犹远。不名无上者。菩提。谓道种智分证一切种智。以能双遮双照。心心趣入萨婆若海。故得正等菩提。华严说十地菩萨。充满微尘国土。于那由他劫修菩萨行。所生智慧比一如来智慧。百分不及一。乃至优波尼沙陀分亦不及一。故云佛地犹远。无论诸位菩萨。即至等觉。尚更有过者。名有上士。故不名无上。

　　惟佛一人妄尽觉满者。如菩萨地尽。满足方便。一念相应觉心。初起心无初相。远离微细念故。名为妄尽。究尽诸法实相。边际智满。种觉顿圆。名为觉满。

　　如望夜月。更无有觉过于此者。观经疏云。无上士者。名无所断。无上士者更无过者。如十五日月圆满具足。众星中王。最上最胜。威德特尊。是也。

　　钞。

　　灵灵独照下。妄照有照。故有所不照。真照无照。故无所不照。妄知有知。故有所不知。真知无知。故无所不知。此知此照。无明地无所减。般若地无所增。悟时无得。迷时无失。

　　菩提即我下。菩提者真觉也。我者妄宰也。若迷时有减有失。悟时有增有得。则真觉非妄宰。妄宰非真觉。今既迷时无减无失。则妄宰全是真觉。悟时无增无得。则真觉全是妄宰。若真觉妄宰是二。则以我之妄宰。退彼之真觉。今既一矣。求其进相了不可得。云何有退耶。

　　钞。

　　累言不置者。如信无垢浊心清净。信能悉施心无吝。信能欢喜入佛法。信能增长智功德。信能必到如来地等。

　　于实德能深忍乐欲者。谓于实则深忍。于德则深乐。于能则深欲也。八识规矩云。深忍者。于诸法实事实理。深信冥契。忍可于心。不为虚妄事理之所转故。深乐者。于三宝清净法身般若解脱。真净德中。深信好乐。不为妄染邪德之所惑故。深欲者。于一切世出世善。深信有力。能得善报。能成道果。起希望心。求必得故。于中忍可是信因。乐欲是信果。知之必好之也。

　　心净为性者。以心胜故。唯言于心兼心所也。谓此因果信。不独自体清净。复能清净一切心及心所。如极香物。不独自香。复能熏香一切余物。如水清珠。不独自清。复能澄清一切浊水。其力最胜。故云。信为道源功德母。流从此出。而善从此生也。信能必到如来地。余或难必而信可决也。

　　何言心净下四句。是正释心净为性。

　　又诸染法下九句。是反明心净为性也。

　　诸染法。即贪等六烦恼。无惭等二十随也。

　　各自有相者。如贪心所。即于有有具染着为性。能障无贪生苦为业。无惭。即不顾自法。轻拒贤善为性。能障于惭。生长恶行为业等也。

　　唯有不信者。不信即不信心所。谓于实德。能不忍乐欲。心秽为体。能障净信。惰依为用。

　　自相浑浊复能浑浊余心心所等者。以不信不但自体染秽。复能秽浊一切心心所法。如极臭物。复能熏诸一切。是也。是故不信之力。胜诸染心。

　　信正翻彼者。今信心所。正翻彼不信心所。不信既自秽秽他。则信自自净净他。故净为相也。

　　主乎心净者。维摩云。若菩萨欲得净土。当净其心。随其心净则佛土净。

　　钞。

　　全以果觉为自信心者。以彼果佛为我因心。若离觉体。别言信者。是名邪信。非大乘圆顿之正信也。众生心中念念常有佛成正觉者。经云。应知自心念念常有佛成正觉。何以故。不离此心。成正觉故。

　　疏。

　　自性非去来今。是已生今生当生义者。若言过去已生。现在今生。未来当生。此则三际迁流。四相流转。非生净土。乃生娑婆也。唯自性不落三际。乃已生今生当生义也。

　　钞。

　　万年一念者。十世古今。始终不离当念故。万年为古。一念为今。万年一念。何古而非今。

　　一念万年者。一念普观无量劫也。一念为今。万年为古。一念万年。何今而非古。

　　何古非今。以今夺古也。何今非古。以古夺今也。互夺两亡。则古今空矣。坐断三际。当处西方。谁非往生者。此出三际时也。

　　过去下。三际求心心不有。心不有处妄元无。妄元无处即菩提。生死涅槃本平等。则谁是往生者。此空三际心也。又谁是往生者。生而无生也。谁非往生者。无生而生也。生而无生。无生而生。是名已生今生当生。

　　钞。

　　火车相现者。观经下品文云。或有众生。偷僧祇物。不净说法。无有惭愧。以诸恶业。而自庄严。如此恶人。命欲终时。地狱众火。一时俱至。遇善知识。教令念佛。寻得往生等。

　　劫石可磨者。有石方圆大一由旬。以诸天六铢衣。过五百年乃拂一次。磨此石尽。名为一劫。

　　钞。

　　真实不虚之如为信者。信有真实义。以若无有信。万事皆虚诳故。出生无尽之智为愿者。愿有出生义。以万德万行。皆从乐欲故。

　　钞。

　　一身即法身。一智慧即般若。力无畏即解脱。

　　钞。

　　恩逾慈母二句。慈母之恩。慈及一生。他生未必能慈。旻天之仁。仁止一界。他界未必能仁。佛之慈仁。无处无时而不慈仁。故云逾也。粉骨碎身二句。古云。假使顶戴经尘劫。身为床座遍三千。若不传法度众生。毕竟无能报恩者。

　　钞。

　　善权方便。曲就机宜。度生之才也。至德洪恩。普沾万类。度生之德也。有才无德。失度生之本。不能度生。有德无才。失度生之用。亦不能度生。才德兼备。体用同施。乃能度生也。

　　澄然不动。顿息万缘。心行处灭也。漠尔忘言。永离戏论。言语道断也。有一未忘。则狂心未歇。命根未断。不能证理。思议双亡。乃能证理也。

　　以悲即智下。以大悲故。往来三界。出没四生。终日度生。以大智故。一切众生即寂灭相。无生可度。

　　以智即悲下。以大智故。了法皆空。不起一念。不居生死。以大悲故。不住空寂。常度众生。不证涅槃。

　　偏举二字者。以悲即智。能仁即兼寂默。以智即悲。寂默即兼能仁。

　　乃至一言者。能即兼仁。用即体故。仁即兼能。体即用故。寂即兼默。心行处灭。自然语言道断。默即兼寂。言语道断。乃曰心行处灭故。

　　钞。

　　独证自誓三昧者。证者忍也。自誓三昧。即如来因地四弘誓愿。愿成佛道。愿度众生。愿断烦恼。愿修法门。今已成佛。断无明成佛道。转法轮度众生。故为独证。此从如来得名。依出世之主得名也。

　　劫初梵王名忍者。空劫以前。此界未有人民。自梵王降生始有人类。劫初梵王名忍。遂名忍界。此从梵王得名。依世间之主得名也。

　　楞严譬之清水等者。经云。阿难。譬如清水。清洁本然。即彼尘土灰沙之伦。本质留碍。二体法尔。性不相循。有世间人。取彼土尘。投于净水。土失留碍。水亡清洁。容貌汩然。名之为浊。汝浊五重。亦复如是。

　　当有无五浊之善世者。以人寿二万岁前。邪见不起。烦恼轻微。四趣空虚。寿命久远。时分清净之善世也。

　　钞。

　　执我我所者。内执为我。外执我所。或五阴中。执一阴为我。余阴为我所。

　　执断执常者。或执诸法是无。而起断灭之见。或执诸法是有。而起常住之见。中道即第八识。以八识恒转如瀑流故。恒则不断。转则不常。今执断常是失中道。非因计因者。非涅槃因。计以为因。或拔发熏鼻卧棘投灰。或持牛狗等戒。种种无益苦行。

　　执粗为胜者。唯执己见为是。余皆是非。纵遇佛来。亦不信受。如担麻为宝。弃金不顾等。担麻弃金者。昔有二人入山。各担一担麻。偶于中路见无数布帛。一智者云。吾弃麻担布。一愚者云。吾担来路多。即是担麻。往前不远。又见无数白银。智者弃布担银。愚者依旧担麻。前往又见无数黄金。智者弃银担金。愚者依旧只是担麻。自负所见。不肯从人者。大率如是。

　　拨无因果。堕豁达空者。不信造善为乐。造恶为苦。而言善恶苦乐一切皆空。不知无我无作无受者。善恶之业亦不亡。堕豁达空。起断灭见故。

　　色等五阴各具四句。三世迭之。则成六十者。如色阴者。谓色大我小。我在色中。我大色小。色在我中。或即色是我。离色是我。色既如是。四阴亦然。五四共成二十句。三世迭之。成六十句。

　　钞。

　　较前稍为重滞者。以此五使。与境相对。方得生起。不同五利才触即生。几微迅疾故。

　　分之为九十八者。见惑有八十八。以前十使。历三界四谛下增减不同。成八十八。谓欲界苦十使具足。集灭各七使。除身见边见戒取。道谛八使除身见边见。四谛下。合为三十二。上二界四谛下。余皆如欲界。只于每谛下除瞋使故。一界各有二十八。二界合为五十六。并前三十二。合为八十八。更加思惑十使。谓欲界贪瞋痴慢。上二界贪痴慢。共为九十八也。

　　细推则八万四千者。以十使互具成一百。历十法界成一千。身口七支为七千。三世共成二万一。四心各具二万一。共成八万四千数。以八万四千律仪对治之。则成八万四千法门。

　　三灾感召者。一小三灾。初饥馑。人寿减至三十岁时。天不降雨。由大旱故。草菜不生。思欲见水尚不可得。何况饮食。以是因缘。世间人民饥馑死者。其数无量。

　　二疾疫。人寿减至二十岁时。有大疾疫。种种诸病。一切皆起。以是因缘。世间人民疾疫死者。其数无量。

　　三刀兵。人寿减至十岁时。诸人各起斗争。手执草木即成刀枪。互相残害。以是因缘。世间人民刀兵死者。其数无量。

　　二大三灾者。一火灾。谓于劫坏时。有七日出现。大地须弥渐渐崩坏。四大海水渐渐消尽。大千世界。及初禅天。皆悉洞然无有遗余。是名火灾。

　　二水灾。谓初禅以下。七番火灾。坏于世界之后。世界复成。又于坏劫之时。渐降大雨。滴如车轴。更兼地下水轮。涌沸上腾。大千世界乃至二禅天。水皆弥满。一切坏灭。如水消盐。是名水灾。

　　三风灾。谓二禅以下。七番水灾以后。世界复成。又于坏劫之时。从下风轮有猛风起。兼以众生业力尽故。处处生风。大千世界乃至三禅天。悉皆飘击。荡尽无余。是名风灾。

　　又复当知。火烧初禅。有五十六番。水渰二禅有七番。风刮三禅有一番。合之共六十四番也。

　　皆以类从者。瞋感火灾。贪感水灾。痴感风灾。

　　钞。

　　横计主宰为见我者。横计谓横生计度。主宰即我执也。此即分别我执。唯识云。分别我执。是由现在外缘力故。非与身俱。要待邪教。及邪分别然后方起。故名分别。唯在第六意识中有是也。见我如计即色是我。离色是我。我大色小。色在我中。色大我小。我在色中等。此从邪师训诲。而成分别我也。

　　俱生主宰为慢我者。俱生对分别而言。与生俱生。非强思计度起故。主宰者。我执也。此即俱生我执。唯识云。俱生我执。无始时来。虚妄熏习内因力故。恒与身俱。不待邪教。及邪分别。任运而转。故名俱生。此复二种。一常相续。在第七识。二有间断。在第六识。是也。慢我有七。一我慢。二慢。三过慢。四慢过慢。五增上慢。六卑劣慢。七邪慢。此七种皆依我相而生。皆为慢我。此则不用教诲。生来即有。俱生我也。

　　钞。

　　第八识。即黎耶本识。种是种子。谓本识中亲生自果。功能差别者。释云。亲生自果者。从自种子亲生现行果故。功能差别者。显此种子非一种故。

　　然此种子。与第八识。及所生果。不一不异。体是本识。果是现行。识体望种为用。现果望种为因。故此三法。理应不一不异也。宗镜云。本识是体。种子是用。种子是因。所生是果。此三理应不一不异。

　　依业所引者。谓随宿因力生善恶等。功能决定方成种子也。

　　外色即息暖。属第八亲相分。内心即第八现行识。属第八见分。由种子业力。此三相持不散。名命根不断。一不相持。或暖气离身。或出入息断。或见分离体。名命根断也。

　　疏。

　　此之五浊。且据果言者。谓上文所解五浊。且一往就果边说。非若楞严所说。通乎因果也。

　　或配三细者。是诸师以三细六粗释五浊也。或配五阴。是孤山。约五阴妄想为五浊也。

　　义亦不异者。谓法相虽不同。而义理则无别也。

　　钞。

　　三细等者。起信论云。不如实知真如法一故。不觉心起而有其念。依不觉故。生三种相。一者无明业相。以依不觉故心动。说名为业。觉则不动。动则有苦。果不离因故。

　　二者能见相。以依动故能见。不动则无见。

　　三者境界相。以依能见故境界妄现。离见则无境界。

　　以有境界缘故。复生六种相。一者智相。依于境界心起分别。爱与不爱故。

　　二者相续相。依于智故。生其苦乐觉心起念相应不断故。

　　三者执取相。依于相续缘念境界。住持苦乐。心起着故。

　　四者计名字相。依于妄执。分别假名言相故。

　　五者起业相。依于名字。寻名取着。造种种业故。

　　六者业系苦相。以依业受报。不自在故。

　　以劫浊配业相者。劫者时也。心性本净。由无明初动时即浑浊。故曰劫浊。今业相亦然。无明初起成业相故。

　　次以见浊配转现者。见者能见所见也。前业相能所未分。次成转现。虽无分别。能所宛然。心境具足。故以见浊配转现。

　　次以烦恼配智相。相续相。执取。计名者。烦恼不出我法二执。我法复分俱生分别。今智为俱生法。相续为分别法。执取为俱生我。名字为分别我。四相皆属烦恼道故。

　　次以众生配起业相者。众生者。众法相生。亦处处受生。故曰众生。以由造善恶不动等业。方感众法。处处受生故。

　　次以命浊配业系苦者。命浊即八识命根。为一期众生之总报主。为业所系。住时决定不得解脱故。

　　以劫浊配色阴者。楞严云。汝见虚空。遍十方界。空见不分。有空无体。有见无觉。相织妄成。是第一重名为劫浊。此即是以劫浊配色阴也。以相织妄成。是空与见相织。而妄成色阴。此即名为劫浊。岂不是以劫浊配色阴。

　　盖四大根尘同名色阴。而空见不分之时。根尘浑乱。非劫浊而何。

　　分空分见。本无边畔。故云空见不分。以无体之空。织无觉之见。以无觉之见。织无体之空。乃妄见空而两无其实。此湛圆明心。为顽空所浑。而成劫浊。是性为浑浊。

　　次以见浊配受阴者。楞严云。汝身现抟四大为体。见闻觉知壅令留碍。水火风土旋令觉知。相织妄成。是第二重名为见浊。此即是以见浊配受阴也。以相织妄成。是六根与四大相织。而妄成受阴。以其见境领纳。浑浊真性。即名见浊。岂不是以见浊配受阴。

　　次以烦恼浊配想阴者。经云。又汝心中忆识诵习。性发知见容现六尘。离尘无相。离觉无性。相织妄成。是第三重名烦恼浊。此即是以烦恼浊配想阴也。以相织妄成。是知见与六尘相织。而妄成想阴。既取着所领。则扰乱甚前。既浑真性。即名烦恼浊。岂不是以烦恼配想阴。

　　次以众生浊配行阴者。经云。又汝朝夕生灭不停。知见每欲留于世间。业运每常迁于国土。相织妄成。是第四重名众生浊。此即是以众生浊配行阴也。以相织妄成。是知见与业运相织。而妄成行阴。而去留假合。浑浊真性。即名众生浊。岂不是以众生浊配行阴次以命浊配识阴者。经云。汝等见闻元无异性。众尘隔越无状异生。性中相知。用中相背。同异失准。相织妄成。是第五重名为命浊。此即是以命浊配识阴也。以相织妄成。是一同一异。如经纬密织。而成识阴。而识住命存。识去命谢。浑浊真性。即名命浊。岂不是以命浊配识阴。

　　为说稍殊。而义则大同者。离九相无五阴。离五阴无九相。名殊而体一也。

　　疏。

　　浊恶不善者。浊者五浊。不善即十不善。五苦谓五道非乐故。

　　钞。

　　五道之苦者。地狱烧煮苦。饿鬼饥虚苦。畜生屠割苦。人间八种苦。天上五衰苦。此初以五道非乐。释五苦也。

　　或五痛五烧五恶等者。五恶谓杀生。偷盗。邪淫。妄语。饮酒。五痛即五恶之现在华报。五烧即五恶之三涂果报。此次以五罪招报。释五苦也。

　　身属四生者。卵因想生。胎因情有。湿以合感。化以离应。情想合离更相变易。所有受业逐其飞沈。

　　疏。

　　始觉冥乎本觉等者。诸佛久成。是本觉义。释迦今成。是始觉义。始觉在缠曰本。本觉出缠曰始。始本不二。是佛佛互赞义。

　　释迦乃大悲利生是照义。牟尼乃大智冥理是寂义。寂照同时。是能仁寂默义。

　　五浊是染义。菩提是不染义。随缘不染。不染随缘。是五浊菩提义。

　　钞。

　　因该果海等者。因该果海。始即本也。果彻因源。本即始也。用不离体。能仁即寂默。体不离用。寂默即能仁。

　　故知下。既云始本二觉。为此佛彼佛。寂照自心。为释迦牟尼。不独此佛是寂照自心。此佛彼佛同归寂照自心。始觉本觉。即寂照之体故。既云不染而染。是菩提五浊义。染而不染。是五浊菩提义。则烦恼菩提不出悟迷一念。既此佛彼佛同归自心。烦恼菩提不离一念。则本师即我。我即菩提。既我即菩提。则得菩提。孰为能得。孰为所得耶。

　　钞。

　　十种难信。大约不出狂愚二病。前八系愚者高推圣境故不信。第九系狂者蔑视西方故不信。第十双兼二者。以愚者闻理之无。故疑不信。狂者闻事之有。故疑不信。

　　钞。

　　欲令众生。皆得闻知一切世间难信之法者。是文殊告弥勒之辞。谓四十年前所说。乘是三乘。性有五性。人皆易信。若说三乘是一乘。五性是一性。人所难信。寻常但说唯佛一人独得正觉。今曰小乘罗汉皆当作佛。人所难信。寻常但说修行三祇方始成佛。今曰即心是佛。人所难信。今欲说此难信之法。欲令众生得知即心即佛。无二无三之旨。故现斯瑞耳。

　　此经难闻。信受亦难。是法师品。佛告药王之辞。盖以行菩萨道者。得见闻读诵是经。乃能善行菩萨之道。求佛道者。若见若闻是法华经。闻已信解受持者。得近阿耨多罗三藐三菩提故。

　　闻说此经。心即狂乱狐疑不信者。此经非大乘根器。不能持诵。所感功德。非常人可闻。闻必狐疑不信。盖此经之义趣。与其果报不可思议故也。

　　以不惊不怖不畏为希有者。大乘之法。本自难信难解。非大乘根器。卒闻是法。未免惊愕疑怕畏惧。能闻是法。而不畏惧者。实为希有。

　　钞。

　　不可以有心求等者。自性非有。有心则堕增益执。自性非无。无心则堕损减执。自性离言说相。语言则堕妄想。自性离心缘相。寂默则堕无记。

　　灵山上德。终成败北者。灵山会上五千退席。及华严会上不见舍那之辈。败北者。军战败曰北。

　　汉地金刚。始欲灭南者。德山号周金刚。不信南宗单传直指之说。作青龙钞。径往南方。欲灭南宗。路逢婆子卖点心。婆子问云。所担者何物。答曰。金刚经青龙钞。曰。金刚经云。三心不可得。尊者欲点何心。山无对至龙潭往复叩击。恍然大悟。乃曰穷诸𢆯辩。若一毫置于太虚。竭世枢机。似一滴投于巨壑。乃焚青龙钞云。

　　钞。

　　谓尽说余经。手掷须弥。足动大千等者。是多宝品。如来普告大众之辞。尽说余经如恒河沙。固是难事。然皆称机之谈。人亦易信。不足为难。若以手掌接须弥而掷方外。又以足指动大千而掷他国。虽皆难事。然有神通道力者。即能为之。犹未为难。唯于恶世宣说此经。最为难事。人不信故。生怨嫉故。招骂詈故。加杖木故。若无大愿。生退屈故。

　　今经难说亦复如是者。众生我慢心高。无明坚厚。不肯信受。多生怨嫉。亦犹是也。

　　刚强难伏者。法华云。是娑婆国中人多弊恶。怀增上慢。功德浅薄。瞋浊谄曲。心不实故。净名云。此土众生刚强难化。故佛为说刚强之语。而调伏之。言是地狱。是饿鬼。是畜生。乃至云。譬如象马。𢤱悷不调。加诸楚毒。然后调伏。如是刚强难化众生。故以一切苦切之言乃可入律。

　　疏。

　　心境双融。是行此二难义者。得道乃彻悟内心。说法乃化他外境故。心者得道义。境者说法义。今性中心境双融。是二难并运义。

　　钞。

　　心逐等者。心逐境生。则心无自性。心体本寂也。得道乃彻悟内心。今心体本寂。则无所得者。名得菩提。境随心现。则境无自性。境体自空也。说法乃化他外境。今境体自空。则无法可说者。是名说法。内心外境。互夺两亡。自觉觉他。二觉俱泯矣。

　　钞。

　　菩萨真俗双融。随类应机者。凡夫着俗不通真。二乘耽真不涉俗。如徐六担板。各执一边。菩萨则真俗双融。不滞生死。不住涅槃故。或现二乘同真。或现六凡同俗。随类应机。不独比丘中摄也。

　　修罗详有四种者。一从卵生。鬼趣所摄。二从胎生。人趣所摄。三因变化有。天趣所摄。四因湿气有。畜生趣摄。

　　疏。

　　究竟圆满。是说经已者。若言如来将罢法座。为说经已。此文字教经。非自性真经也。自性真经。则首尾圆照。无欠无余。未召当机说法已竟。

　　周遍含容一切世间义者。若云天龙八部为一切世间。此有情世间。非正觉世间也。正觉世间。凡圣该罗。千足万足。未击犍槌人天毕集。

　　钞。

　　妙首白槌者。世尊一日升座。文殊白槌云。谛观法王法。法王法如是。世尊便下座。天童颂云。一段真风见也么。绵绵化母理机梭。织成古锦含春象。无奈东君漏泄何。

　　双林抚尺者。梁武帝。请傅大士讲金刚经。大士上座抚尺一下。便即下座。帝愕然。志公问云。陛下还会否。帝曰不会。志公云大士讲经竟。

　　钞。

　　念诸佛念诸法者。诸佛谓究竟理。即所谓平等法身遍一切处也。诸法谓究竟智。即所谓圆满秘密藏。无量妙法门也。初地证遍满法身。与妙觉法流水接。故能念诸佛法。生大欢喜也。

　　转离一切境界故生欢喜者。初地菩萨证三无性。永离人执。不着外境。法执分别亦不现行。故云转离一切世间境界。

　　亲近一切佛故生欢喜者。初地得无分别心。与诸佛智用相应。唯依法力自然修行。熏习真如灭无明故。故云近一切佛。又此地菩萨。于一念顷。能至十方无余世界。供养诸佛。请转法轮。故云亲近一切佛。

　　初行亦名欢喜者。此位菩萨多行施度。内外一切悉皆惠施。见来乞者心大欢喜。我得善利。彼受施者。亦复欢喜故。

　　初住亦云获无边欢喜者。以初住菩萨。信知一切法。从本以来自涅槃故。又此位能八相成道。自觉觉他。故获无边欢喜。

　　随其分量得法喜者。初心下凡。不能入理治惑。及与生善。闻世界悉檀。亦得欢喜益也。

　　钞。

　　发无上正觉心。是圆初信也。得法眼净。是圆初住。外远见尘。内离垢染。则法眼圆明绝诸瑕翳矣。阿那含者藏第三果。约圆是第六信。漏尽意解是藏第四果。约圆是第七信。

　　得不退转者。不退有三。破见思名位不退。破尘沙名行不退。破无明名念不退。今四十亿菩萨所得。亦合随其分量也。

　　六种震动者。动起涌震吼击也。三种是形。三种是声。于形声中各举其一。故言震动也。摇播不安之谓动。自下升高之谓起。忽然腾举之谓涌。隐隐出声之谓震。雄声猛烈之谓吼。砰磕发响之谓击。共有十八相。一方动谓之动。四方齐动名遍动。八方齐动曰普遍动。余五亦然。又直动为动。四天下动为遍动。大千界动为等遍动。下五亦然。

　　不退忍。即柔顺忍也。位在圆十信。此约净土三法忍说。若约教道说。通教三法忍。此不退忍。亦即是柔顺忍。以此忍属性地。性地方得不退故。别教五忍。则此不退忍。即是信忍。以信忍属十住。十住已得不退故。圆教四忍。此不退忍。亦即是顺忍。而圆七信正属不退故。

　　未曾发意。今始初发。亦即是圆初信。或是圆初住。以下文有次第成佛。同名妙音故。

　　得授记法忍。是圆初住。得无生法忍光明故。或是八地。是名真得无生法忍故。

　　疏。

　　嘱累者。谓将此法门。嘱于汝。累汝宣传也。古德云。你若不是此等人。自然不来仰及你之意。又嘱者。是如来金口付嘱。令彼流通。累者。今菩萨悬系于心。永无忘失也。

　　钞。

　　为他开示当令书写执持者。法华开五种法师。一受持。信力曰受。念力曰持。即今执持是也。二读。三诵。对文曰读。不忘曰诵。此二亦摄在今执持中。四解说。宣传曰解说。即今为他开示是也。五书写。即今书写是也。

　　钞。

　　以总持持余尊法。为教理流转之因者。此同易卦之乾元义也。盖世间出世间。初无二理。世间法。则始自乾元资始。贞德收藏。为将来发育之机。出世间法。则始自华严初谈。终至弥陀后灭。为后劫流传之本。非乾贞则世间之生机尽灭。非弥陀则出世之慧命皆残。则此经此理。为诸佛相传慧命。为众生出世之本源。其关系岂小因缘耶。

　　疏。

　　自性无恼。是欢喜信受者。若云闻法而喜。领法而受。是为外随境界所迁。非真欢喜信受也。自性具有过恒沙等烦恼之义。是真欢喜信受也。

　　自性无住。是作礼而去义者。若云翘勤而礼。退席而去。是为妄缘风力而转。非真作礼而去也。自性无住了无根本。是作礼而去也。

　　钞。

　　烦恼本寂者。上云无恼是喜义。尚有喜在。喜非乐土也。今则烦恼本寂。欢喜亦空。则苦土谁非乐土。上云无住是去义。尚有去在。去非往生也。今则来实无来。去亦何去。则往生毕竟无生。以有生生彼土者。是生彼土。非生自心也。以无生生彼土者。非生彼土。实生自心也。然后无问自说。世尊免付空谈。此上不负弘法之主。独任当机身子不孤重托。此下不负受嘱之人。虽然理非事外。性即相边。若其外极乐九莲之土。别说唯心。舍弥陀万德之名。别求自性。是当渡问津。对灯觅火矣。故曰不识彼关津。隔江犹问涉。早知灯是火。饭熟已多时。

　　钞。

　　仙陀婆者。是梵语。有盐水马器四名。惟有智臣乃能辨识。如王食时。呼仙陀婆。则知要盐。如王洗盥。呼仙陀婆。则知要水。如王作众务时。呼仙陀婆。则知要器。如王出游。索仙陀婆。则知要马。

　　余可例知者。一心不乱。断无明见自性。大明咒也。往生彼国究竟成佛。无上咒也。证无生忍。回入娑婆。普度众生。无等等咒也。

　　疏。

　　自性空。即空如来藏。所谓一空一切空。无假无中无不空也。自性有。即不空如来藏。所谓一假一切假。无空无中无不假也。自性不有不空。即空不空如来藏。所谓一中一切中。无空无假无不中也。

　　钞。

　　觅心了不可得者。二祖参初祖。时当隆冬。积雪至膝。坚立不动。初祖问欲求何事。二祖曰。乞师为我安心。初祖曰。将心来为汝安。二祖云。觅心了不可得。盖已得心空。已到觉心初起。心无初相地位也。

　　即心无所不具者。所谓自体有大智慧光明义故。遍照法界义故。真实识知义故。自性清净义故。常乐我净义故。清凉不变自在义故。具足如是过于恒沙不思议佛法。乃至满足无有所少义故。名为法身如来之藏也。

　　当总持而不立纤尘者。妙有即是真空也。故有是即空之有。无根本而出身万法者。真空即是妙有也。故空是即有之空。即有则不空。是如实不空也。即空则不有。是如实空也。而如实不空。与如实空。不离一真如心。而一真如心。正是寂光净土。故曰唯是一心。是名净土。

　　弥陀经疏钞演义卷四(终)

　　No. 427-A 重刻阿弥陀经疏钞演义原序

　　尝闻。至道无言。原不假于文字。妙义渊深。必有俟于注疏。是以大善知识。慈悲心切。每于经典。出妙手慧眼。句疏字解。欲使参证者直明向上一着。而
弥陀尊经。乃莲池大士疏注于前。古德大师演义于后。其宣明妙义。更为亲切。但旧板无存。刊板难得。京师为首善之邦。大刹云集。向上者往往有失指南之叹。(诚)目睹情状。不忍经义侵晦。构求原本。重付剞劂。流行海内。俾同志之人由此钻研精进解向。大道至妙。悟真源后。并无假于语言文字。庶不负疏钞演义之大慈悲心。以报
佛恩于万一。而凡我同志。尤期于亡经失注之处随在补救。斯即十万八千恒河沙数之功德矣。是为序。

　　时
乾隆十七年岁次壬申二月之吉

　　慈因后学沙门惟诚重刻
