卍新纂续藏经第 22 册 No. 0401 摩诃阿弥陀经衷论


　　No. 401-A 佛说摩诃阿弥陀经衷论叙

　　摩诃阿弥陀经一卷。邵阳魏居士会译。先世父梅叔公所校定也。今耕心。复述衷论六篇。提要钩玄。以补本经所未及。既卒业。敬为叙曰。中夏净宗。始于扶柳安公。成于匡卢远公。下逮天台永明。薪传不绝。及有明云栖宏公。专以是为化度正轨。著书满家。亦精亦博。世以为净业中兴之祖。无愧色也。我
国家政教兼隆。旁及出世之学。雍正中。
世宗宪皇帝既定龙藏教典。复御选历代禅师语录开示天下。辄取云栖法语为殿。惟以度生为急。悉刬门户之私。盖自佛法东来。未尝有此。乌呼盛已。乾嘉之际。丰润讷堂大师复倡教于红蠡资福寺。戒律精严。规模宏远。每阐先佛度生之要。至泪随声堕。闻者靡不涕泗沾衣。故参学之徒非忘身求道者。莫敢窥其牖。迄今遗范具存。蔚为海内道场之冠。则匡卢法席俨然未散。众生之慧命所系。岂偶然哉。耕心少承家学。既尝受业于先世。父颇悉红蠡宗恉。及参省一大师于扬州。复具通现证三昧之故。沉潜研索。几三十年。乃敢就先世父所定本经。僭加论说。盖欲藉是以上报佛恩。且为效法红蠡诸君子更进一解。意讷堂省一两大师端居清泰寂光。或相视而笑。未可知也。方今世道陵夷。邪说蜂起。不但先佛之无上正觉。旷世未闻。即处世圣人道德彝伦之诲。亦视为老生常谈。不可理喻。虽号称贤俊。亦俯首一辞。今乃持此以贻海内众生。冀其悟入。讵有诉合之望。然惑业虽奢。真如自在。先佛之至道微言。不容遽泯。则后学之羡文赘说。亦无取深缄。苟遻出世哲人。其必有以知此矣。

　　光绪三十年。太岁在甲辰春正月。菩萨戒弟子元澍正定王耕心谨撰

　　佛说摩诃阿弥陀经衷论叙竟

　　No. 401

　　佛说摩诃阿弥陀经衷论

　　佛说摩诃阿弥陀经

　　魏居士叙曰。莲池大师舍大本弥陀及观经。而专宗小本弥陀。固已偏而不全矣。及云栖法汇刊大本弥陀经又专用魏译。且谓四十八愿。古今流通。夫天亲菩萨无量寿偈。已言誓二十四章。是西域古本如是。故汉吴二译宗之为二十四愿。自魏译敷衍加倍。重复沓冗。前后雷同。是以唐译省之为四十六愿。宋译省之为三十四愿。是古不流通。今亦不流通也。加之五痛五烧。冗复相等。惟宝积经唐译无之。故无量寿经。至今丛林不列于日课。使我佛世尊因该果海。果彻因源之大愿。不章于世。岂非净土经教之大憾哉。谨会数译以成是经。无一字不有来历。庶几补云栖之缺憾。为法门之善本矣。或谓据子别本经注。仿云栖弥陀疏。一一销归自性。且爱不尽不出娑婆。彼玻璃。砗磲。珊瑚。玛瑙。黄金。白银。真珠。宝树。楼阁。璎珞。天乐。何预性分中事。而经言极乐世界。津津道之者何。曰。此法身报化之自然也。娑婆世界。本华藏世界第十三重。众生视为坎坑土石者。世尊以神足摄之。立地皆为琉璃宝地。及摄神足。还复如故。此生佛因果之异感也。众生无不有六根。有六根。即有六尘六入。是以目欲极天下之色。耳欲极天下之音。舌欲极天下之味。鼻欲极天下之香。身欲极天下细滑之触。心欲极天下快意之法。其求而得之者。为诸天福报。不知天福享尽之易堕也。其次为人道。人道终身为形骸妻子所役。苦乐相半。且富贵溺人。易入三途也。在家之难如此。即出家之僧。宗教二门。自智者永明宗教合修而外。余皆大乘自命。欲由初地以登十地。动经长劫。且菩萨有隔阴之迷。云门青草堂五祖戒。其前车之鉴。此竖出三界之所以难也。是以大圣觉王悯之。辄于竖出三界之外。创横出三界之法。即妄全真。会权归实。揽大海水为醍醐。变大地为黄金。一声唤醒。万德洪名。人人心中有无量寿佛放光动地。剖尘出卷。自衣获珠。乃知欲为苦本。欲为道本。欣不极则厌不至。厌不极则三界不得出。如是向往。如是取舍。如是出离。而后一礼拜。一观想。一持名。念念仰弥陀如慈父。如疾苦之呼天。如逃牢狱而趋宝所。虽欲心之不专。不可得矣。不然者。口持洪名。心悬世乐。欲其竟出三界也。不亦难哉。菩萨戒弟子魏承贯谨撰。梅叔公记曰。大部阿弥陀经。古译有五。得失互见。皆非善本。至南宋舒龙王氏。乃成大阿弥陀经二卷。义例虽颇胜古译。犹不免疏漏之嫌。近世邵阳魏居士复本云栖大师之说。遍考诸译别为一书。包举纲宗。文辞简当。乃得为是经之冠冕。顾仍曰无量寿经。适与曹魏康法师译本同名。则当正者一。经书佛名。或作无量寿。或作阿弥陀。使读者靡所适从。转不如龙舒旧本之画一。则当正者二。其余字句亦多未安。是皆后学所宜审。无取依违也。今荫福再事校雠。俾归严整。且定全经为二十四章。既本文义自然。亦法弥陀庄严净土愿数。定经名为摩诃阿弥陀。悉从梵文。以别龙舒旧号。庶几此经之定本矣。问有校语。皆随文附见。以谂读者。辄先书大恉于篇首。以志岁月。

　　同治十二年癸酉。冬十一月。净宗弟子正定王荫福记。

　　菩萨戒弟子承贯邵阳魏　源会译

　　菩萨戒弟予元澍正定王耕心衷论

　　如是我闻。一时佛在王舍国耆阇崛山。与大比丘众千二百五十人俱。皆是诸大声闻。众所知识。其名曰。憍陈如尊者。大目犍连尊者。舍利弗尊者。迦叶尊者。阿难尊者。如是等诸大弟子而为上首。又有普贤菩萨。文殊师利菩萨。弥勒菩萨。及贤劫中一切菩萨。皆来集会。此诸菩萨。皆具无量行愿。植众德本。具诸功德。行权方便。游诸佛国。普现一切。供养诸佛。化导众生。达众生相。通诸法性。譬善幻师幻诸男女等相。于彼相中。实无所得。入空无愿无相三昧。而能具足总持无量百千三昧。住深定门。悉睹现在无量诸佛。于一念中。遍游佛土。分别众生语言。哀愍如己眷属。誓成诸佛无量功德。超诸声闻缘觉之地。又有比丘比丘尼五百人。清净优婆塞七千人。清净优婆夷五百人。欲界天子八十万。色界天子七十万。遍净天子六十万。梵天一亿。如是无量大众。一时云集。

　　右第一章。如是至上首一。魏居士曰。罗汉诸名。各本或用梵语。或用华语。今止酌列五尊者。以例其余。荫福按佛在旧作佛住。舍国旧作舍城。今皆从汉译订如文。以后经文字句间有未安。皆从诸译订正。义例仿此。不具述。又有至之地二。魏居士曰。此赞菩萨功德一节。宋译无之。今从四译。而节其冗辞。又有至云集三。魏居士曰。此九句。各译无之。从汉译增。盖此经普被上中下三根。宜首列凡圣男女。在家出家四众。以表当机。

　　尔时世尊威光赫奕。如融金聚。又如浮明镜。影畅表里。现大光明数千百变。尊者阿难即自思惟。今日世尊诸根悦豫。清净光颜。巍巍宝刹庄严。从昔以来所未曾见。喜得瞻仰。生希有心。即从座起。偏袒右肩。长跪合掌。而白佛言。世尊今日入大寂定。住甚奇特广大之法。住诸佛所在最胜之道。为念过去未来诸佛耶。为念现在他方诸佛耶。惟愿宣说。利益一切。尔时世尊告阿难言。善哉善哉。阿难。汝为哀愍利益诸众生故。能问如是微妙之义。汝今斯问。胜于供养一天下阿罗汉辟支佛。布施累劫诸天人民蜎飞蠕动之类功德百千万倍。何以故。当来诸天人民一切含灵。皆因汝问。而得度脱故。阿难。如来出世。难值难见。如优昙华。偶尔一现。汝今所问。多所饶益。我当为汝演说。开化一切。

　　右第二章。尔时至表里一。魏居士曰。五句参用魏唐二译。现大至百变二。魏居士曰。此八字依汉吴二译增。尊者至有心三。魏居士曰。以上二行。参用汉魏二译。即从至一切四。魏居士曰。以上三行。参用各译字句。尔时至之义五。魏居士曰。哀愍二句用唐译。汝今至脱故六。魏居士曰。此节用汉吴二译。阿难至一切七。魏居士曰。末七句用魏译。参用各译字句。

　　佛告阿难。乃往过去久远无量不可思议无央数劫。有佛出世。名世自在王如来。住世四十二劫。彼佛法中。有一比丘。名曰法藏。本是国王。闻佛说法。寻发无上正真道意。弃国捐王。行作沙门。智慧勇猛。无能逾者。诣世自在王如来所。顶礼佛足。向佛合掌。而白佛言。唯然世尊。我已发无上正觉之心。愿佛为我广宣诸佛净土庄严。令我于世得无等觉。成大菩提。时世自在王佛语法藏比丘。庄严佛土。汝当自摄。比丘白佛。斯义弘深。非我境界。惟愿世尊为我敷演。尔时世自在王佛知其高明。志愿深广。即为广说二百一十亿诸佛刹土。天人善恶。国土粗妙。应其心愿。悉现与之。时彼比丘闻佛所说。严净国土皆悉睹见。起发无上殊胜之愿。其心寂静。志无所著。修习功德。发大誓愿。摄取庄严。具足五劫。往诣世自在王佛言。我今为菩萨道。欲令我后作佛时。于八方上下诸无央数佛中。智慧光明功德。都胜诸佛国者。宁可得否。佛言。譬如大海。一人斗量。经历劫数。尚可穷底。人至心求道。何愿不得。

　　右第三章。佛告至二劫一。魏居士曰。原本由世自在王佛。上溯住劫五十二佛。与然镫佛相首尾。唐宋二译皆逆数而上。汉吴诸译。则顺数而下。或谓然镫为释迦授记之师。不应法藏发心乃在五十二佛之后。或谓古佛同名者多。无可适从。且过去古佛。数不胜数。既非经谊所关。故今阙之。即从世自在王起。以息疑诤。彼佛至佛言二。魏居士曰。此下各本有偈。或四字句。或五字句。或七字句。惟吴译无之。今从吴译唯然至不得三。魏居士曰。以上十二行。用魏译。参取吴译。

　　时法藏比丘稽首礼足。绕佛三匝。合掌而住。白佛言。世尊。我已摄取庄严佛土清净之行。惟垂听察。第一愿。设我成佛。国中无三恶道。设有地狱饿鬼畜生。乃至闻其名者。不取正觉。第二愿。设我成佛。国中天人。纯是化生。无有胎生。亦无女人。其他国女人有愿生我国者。命终即化男身来我刹土。生莲华中。华开见佛。若不尔者。不取正觉。第三愿。设我成佛。国中天人。若形色不同。尚有好丑。不悉金色身三十二相者。不取正觉。第四愿。设我成佛。国中天人。若不皆识宿命。下至知百千亿那由他诸劫事者。不取正觉。第五愿。设我成佛。国中天人。若不得天眼。下至见百千亿那由他诸佛国者。不取正觉。第六愿。设我成佛。国中天人。若不得天耳。下至闻百千亿那由他诸佛所说。不悉受持者。不取正觉。第七愿。设我成佛。国中天人。若不得见他心智。下至知百千亿那由他诸佛国中众生心念者。不取正觉。第八愿。设我成佛。国中天人。若不得神足。于一念顷。下至不能超过百千亿那由他诸佛国者。不取正觉。第九愿。设我成佛。国中天人。若不得漏尽。住灭尽定。及决定证大涅槃者。不取正觉第十愿。设我成佛。国中天人。若不悉得广长舌。说法善巧。辩才无碍者。不取正觉。第十一愿。设我成佛。光明若有限量。不遍照百千亿那由他诸佛国。普胜诸佛光明。令彼十方众生触此光明。身意柔软。罪垢灭除。命终皆得生我国者。不取正觉。第十二愿。设我成佛。寿命若有限量。下至百千亿那由他劫者。不取正觉。第十三愿。设我成佛。国中声闻若有数量。乃至三千大千世界众生悉成缘觉。于百千劫悉共计校。能知其数者。不取正觉。第十四愿。设我成佛。国中天人。寿命亦皆如佛。无有限量。永无生死。除其本愿示现修短自在。若不尔者。不取正觉。第十五愿。设我成佛。国中天人。若不皆身具无边光明。照曜诸佛国土者。不取正觉。第十六愿。设我成佛。名声普闻十方世界。无量诸佛若不悉咨嗟称叹我名者。不取正觉。第十七愿。设我成佛。十方众生闻我名号。发菩提心。至心信乐。欲生我国。乃至临终十念求生。若不见佛与大众围绕现其人前者。不取正觉。惟除五逆。诽谤正法。第十八愿。设我成佛。他方佛土诸菩萨众。来生我国。究竟必至一生补处。除其本愿自在所化。为度脱一切众生故。遍游佛国。修菩萨行者。虽生他国。终不受三途苦。永不退失善根。若不尔者。不取正觉。第十九愿。设我成佛。国中天人。虽住声闻缘觉之位。而能承佛神力供养诸佛。一食之顷。若不能遍至无数无量诸佛国者。不取正觉。第二十愿。设我成佛。国中天人。衣服饮食。应念所需。自然化现在前。乃至于诸佛所种种供养。香华幢盖璎珞音乐。应念圆满。无所从来。无所从去。乃至欲求诸佛就供。以佛神力。应念即得他方诸佛舒臂来此。受其供养。若不尔者。不取正觉。第二十一愿。设我成佛。国土清净。皆悉照见十方一切诸佛世界。若不尔者。不取正觉。第二十二愿。设我成佛。国中有无量道场树。高或百千由旬。或四百万由旬。诸菩萨欲见诸佛净国庄严。悉于宝树间见。犹如明镜睹其面像。若不尔者。不取正觉。第二十三愿。设我成佛。自地以上至于虚空。宫殿楼观。池流华树。国土所有一切万物。皆以无量杂宝百千种香而共合成。严饰奇妙。超诸天人。其香普熏十方世界。供养诸佛。菩萨闻者。皆修佛行。若不如是。不取正觉。第二十四愿。设我成佛。所有他方佛刹声闻缘觉。闻我名号。不发大心。不得坚固不退转。究竟成就阿耨多罗三藐三菩提者。不取正觉。佛告阿难。尔时法藏比丘说此愿已。以偈颂曰。我建超世愿。必至无上道。斯愿不满足。誓不成等觉。我于无量劫。不为大施主。普济诸贫苦。誓不成等觉。我至成佛道。名声超十方。究竟有不闻。誓不成等觉。离欲深正念。净慧修梵行。志求无上尊。为诸天人师。供养一切佛。具足众德本。愿慧悉成满。得为三界雄。如佛无碍智。通达靡不照。愿我功德力。等此最胜尊。斯愿如克果。大千应感动。虚空诸天神。当雨真妙华。佛告阿难。法藏比丘说此颂已。应时普地六种震动。天雨妙华以散其上。自然音乐。空中赞言。决定必成无上正觉。

　　右第四章。时法至正觉一。魏居士曰。魏译四十八愿。唐译四十六愿。宋译三十六愿。惟汉吴二译皆止二十四愿。而天亲菩萨无量寿偈亦云誓二十四章。则西天本同也。今遵汉吴。以免重复。至每愿中字句。兼取各译所长。以成完善。荫福按设我成佛旧本成作得。辞非雅训。今据唐译本改正如文。佛告至妙华二。魏居士曰。此偈汉吴二译无之。唐译每句七字。魏宋二译每句五字。今用魏译。略节数句。佛告至正觉三。魏居士曰。此用魏译。

　　阿难。法藏比丘于其佛所诸天魔梵龙神八部大众之中。发斯弘誓愿已。一向专志庄严妙土。所修佛国。开廓广大。超胜独妙。于阿僧祇劫。修行布施。持戒。忍辱。精进。禅定。般若。六波罗蜜。亦教人行六波罗蜜。以大庄严具足众行。三昧常寂。智慧无碍。住空无相无愿之法。无作无起。众法如化。或为长者居士。豪姓尊贵。或为刹利国王。转轮圣帝。或为六欲天主。乃至梵王。常以四事供养恭敬诸佛。由成就如是诸善根故。随所生处。有无量宝藏自然涌出。身诸毛孔出无量香。普熏世界。无量众生闻之。皆发阿耨多罗三藐三菩提心。于一切法。皆得自在。所说诸愿。靡不成就。如是无量百千亿劫。功德圆满。乃入佛位。现在西方。去阎浮提十万亿佛刹。有世界名曰极乐。佛名阿弥陀。成佛以来。于今十劫。有无量无数菩萨声闻围绕说法。

　　右第五章阿难至如化一。魏居士曰。此处魏唐宋译皆有称颂法藏修行数十句。皆不出六波罗蜜之内。今用汉吴二译较简括。其庄严以下六句。兼取魏译或为至佛位二。魏居士曰。此参取各译字句。荫福按所说诸愿下。旧惟作皆悉得之四字。文率义略。殊不成语。今依龙舒译本增定为靡不成就至乃入佛位二十字。庶不失先佛开示净宗至道。郑重分明之意。现在至说法三。魏居士曰。又一向出生菩萨经。佛言。我念过去无量阿僧祇劫。有佛号宝功德威宿劫王。彼佛将入涅槃为众广说法本陀罗尼。时有轮王。名曰持火。王有太子。名曰不思议胜功德。生年十六。从彼如来闻是法本。即于七万岁中。精勤修习。未曾睡眠。亦不偃侧。端坐一处。不贪财宝。及以王位。不乐自身。得值九十亿百千那由他佛。诸佛说法。尽能闻持修习。厌家剃发。而作沙门。复于九万岁中。修习此陀罗尼。复为众生分别显示。一生之中。力精教化。令八十亿百千那由他众生得发道心。至不退地。尔时不思议胜功德比丘。岂异人乎。即阿弥如来是也。此明法藏所修本行。足与经文互证。

　　阿难。彼佛所放光明。遍照东方恒沙佛刹。南西北方。四维上下。亦复如是。若化顶上圆光。或一二三四由旬。或百千由旬。或亿万由旬。或照一二佛刹。百千佛刹。乃至遍照无量无边无数佛刹。是故阿弥陀佛。亦名无量光佛。如是光明普照十方一切世界。其有众生遇斯光者。垢灭善生。身意柔软。若在三途极苦之处。有缘见此光明。皆得休息。命终皆得解脱。若有众生闻其光明功德。日夜称说。至心不断。随意所愿。得生其国。

　　右第六章。阿难至佛刹一。魏居士曰。光明远近不同处。汉吴二译皆指他方诸佛。魏唐二译亦同。惟宋译属阿弥陀佛自身圆光。随意大小。最为得之。盖放光与圆光不同。诸佛成道说法未有不放光照大千世界者。岂有十方佛光拘止寻丈之理。至阿弥陀佛化身接引众生。则光亦有大小。随其所现。庶不碍诸佛功德平等之谊。是故至其国二。魏居士曰。无量光下。各本尚有十二种光明佛号。皆摄于无量之中。今节去。以省重复。众生遇光以下。用汉吴二译。

　　复次阿难。阿弥陀佛有无量无数声闻之众。譬喻算数所不能及。阿难。彼大目犍连神通第一。三千大千世界所有一切星宿众生。于一昼夜。悉知其数。假使百千万亿声闻神通之力。皆如大目犍连。一一声闻寿百千万亿岁。尽其寿命数彼声闻。百分之中。不及一分。复次阿难。譬如大海。深八万四千由旬。广阔无边。假使有人出身一毛碎为百分。细如微尘。以一毛尘沾海一滴。此毛尘水。较海孰多。阿难。彼目犍连等声闻之众。尽其形寿所知数者。如毛尘水。所未知者。如大海水。彼佛及诸菩萨寿量劫数。亦复如是。

　　右第七章。复次至海水一。魏居士曰。以上各译略同。其字句用魏宋二译。彼佛至如是二。魏居士曰。此寿量句。用唐译增。

　　又其国土七宝诸树。周满世界。金树。银树。琉璃树。玻璃树。真珠树。砗磲树。玛瑙树。或有二宝三宝四宝五宝六宝七宝。转共合成。根茎枝干。此宝所成。华叶果实。他宝所作。或有宝树。黄金为根。白银为身。琉璃为枝。玻璃为梢。真珠为叶。砗磲为华。玛瑙为果。其余诸树诸宝辗转相互。亦复如是。行行相望。枝枝相对。叶叶相当。又阿弥陀佛有道场树。高四百万里。其本周围五十由旬。枝叶四布二十万里。一切众宝自然合成。珍妙宝网罗覆其上。微风吹动。演出无量妙音。流遍国中。若有众生睹菩提树。闻声嗅香。尝其果味。触其光影。念树功德。皆得五根清净。住不退转。至成佛道。

　　右第八章。又其至相当一。魏居士曰。各译皆将每树根柯枝叶华果与七宝辗转互配。演成七段。过于繁悉。无关佛法。今省并之。末三句。用汉魏译增。又阿至佛道二。魏居士曰。道场树一节。宋译无之。此用魏唐二译。荫福按。道场树一节。实见宋译第三十六章。惟与他译字句不同。魏居士以为无其文。非也。

　　复次阿难。彼佛国土。清净严饰。宽广平正。无丘陵坑坎。荆棘沙砾。土石等山。黑山。雪山。宝山。金山。须弥山。铁围山。大铁围山。惟以黄金为地。尔时阿难闻是语已。白世尊言。若无须弥山。其四天王天忉利天。依何而住。佛语阿难。四禅天色究竟天。依何而住。当知众生业因果报。不可思议。诸佛神力。亦不可思议。彼佛净土本无人天之别。惟顺余方。示有三界。

　　右第九章。复次至思议一。魏居士曰。此节魏唐宋三译略同。彼佛至三界二。魏居士曰。人天三界四句。宋译无之。此从魏唐二译增入。

　　复次阿难。彼佛国土。虽无大海。而有泉池。处处交流。其水深广。或十由旬。二十由旬。三十由旬。乃至百千由旬。其水清净。具八功德。又水两岸。复有无数栴檀香树。吉祥果树。华果恒芳。光明照曜。若彼众生过浴此水。欲至足者。欲至膝者。乃至欲至顶者。或欲冷者。温者。急流者。缓流者。其水一一随众生意。令受禅定之乐。其宝池中。纯是莲华。有他方众生来生其国者。即于莲华中自然化生。结跏趺坐。又于水中出种种声。佛法僧声。止息声。无性声。波罗蜜声。十力四无所畏声。神通声。无作声。无生无灭声。寂静声。大慈大悲声。喜舍声。灌顶受记声。众生闻如是种种声已。其心清净。与声中说法相应。无诸分别。成熟善根。永不退于阿耨多罗三藐三菩提心。其有不愿闻声者。即如定中。一无所闻。

　　右第十章。魏居士曰。此章皆用宋译。惟莲华化生四句。及不愿闻声二句。宋译无之。从汉唐二译增。

　　复次阿难。彼国菩萨。或于晨朝欲供诸佛。思香华等。作是念时。香华璎珞。幢幡网盖。及诸伎乐。随意即至。其所散华。即于空中结成华盖。或十由旬。或数十百千由旬。乃至遍覆三千大千世界。供养诸佛已。即于晨朝还到本国。若思饮食汤药衣服卧具等。亦复如是。此诸菩萨所需之食。实无食者。但见色闻香。以意为食。身心柔软。无所味着。事已化去。时至复现。其香味或有不欲闻者。即无所闻。又复思念摩尼宝等庄严。及宫殿楼观。堂宇房阁。或大或小。或高或下。或处虚空。或在平地。或依宝树而住。随意所现。无不具足。其诸菩萨阿罗汉。各自行道。中有在地讲经诵经者。有在地受经听经者。有在地经行者。思道及坐禅者。有在虚空讲经诵经者。有在虚空受经听经者。有在虚空经行者。思道及坐禅者。中有未得须陀洹道者。则得须陀洹道。未得斯陀含道者。则得斯陀含道。未得阿那含道者。则得阿那含道。未得阿罗汉道者。则得阿罗汉道。未得阿惟越致者。则得阿惟越致。各自行道。莫不自在。

　　右第十一章。复次至所闻一。魏居士曰。此节参用唐宋魏三译。又复至具足二。魏居士曰。此节用宋译。惟虚空平地二句。从汉译增。其诸至自在三。魏居士曰。此节用汉译增。又各译有乞人不如帝王。帝王。不如轮王。轮王不如忉利诸天。辗转相倍。不如无量寿国云云一节。但或赞宫殿。或赞威势。或赞菩萨容貌。各本互异。无所适从。且非义谛所关。故舍彼取此。较于行人观心有益。

　　复次阿难。彼佛国土。每于晨食时。香风自起。吹动宝树宝网。出微妙音。演说苦空无常无我诸波罗蜜。其有闻者。尘劳垢习自然不起。风触其身。如比丘得灭尽定。复吹树华落放地上。遍满佛土。随色次第。而不杂乱。软妙如兜罗绵。足履其上。蹈下四寸。随足举已。复还如故。过一时后。其华自然没入于地。随其时节。复雨新华。一日之中。如是六反。

　　右第十二章。魏居士曰。此章字句。参用魏唐宋译。

　　复次阿难。彼佛国土。复有众鸟住虚空界。出种种音。犹如佛声说法。普闻世界。皆是佛力化作。非实畜生。

　　右第十三章。魏居士曰。化鸟七句。各译无之。今从唐译。但彼在下文。今移于此。

　　复次阿难。彼佛国土。无日月星曜昼夜之象。亦无劫数之名。亦无山川高下。林苑家室。于一切处。既无标示。亦无名号。亦无取舍分别。惟有众宝莲华周满世界。一一宝华百千亿叶。其华光明无量种色。青色青光。白色白光。黄色黄光。紫色紫光。一一华中出三十六百千亿光。一一光中出三十六百千亿佛。一一诸佛。又放百千光明。普为十方说微妙法。各各安立众生于佛泥洹之道。

　　右第十四章。复次至分别一。魏居士曰。此节字句。参取诸译。惟有至之道二。魏居士曰。此节宋译无之。用魏唐译增。

　　复次阿难。不独我今称赞阿弥陀佛光明功德。东方过恒河沙数世界诸佛如来。亦各出广长舌相。放无量光。说诚实言。称赞阿弥陀佛不可思议功德。西方南方北方恒河沙数世界诸佛。亦复如是。四维上下恒河沙数世界诸佛。亦复如是。何以故。欲令众生闻彼佛名。发清净心。忆念受持。归依供养。求生彼界。得不退转故。

　　右第十五章。魏居士曰。此章用宋译。与魏唐各译大同小异。

　　复次阿难。十方世界诸天人民。如有至心愿生彼国。凡有三辈。其上辈者。舍身出家而作沙门。发无上菩提之心。一向专念阿弥陀佛。修诸功德。愿生彼国。此等众生临寿终时。阿弥陀佛与诸大众现其人前。即随彼佛往生其国。便于七宝华中自然化生。住不退转。应时即得智慧。神通自在。其中辈者。十方世界诸天人民。如有至心愿生彼国。虽不能行作沙门。大修功德。当发无上菩提之心。一向专念阿弥陀佛。多少修善。奉持斋戒。供养三宝。以此回向愿生彼国。其人临终。阿弥陀佛化现其身。光明相好具如真佛。与诸大众现其人前。即随化佛往生其国。住不退转。功德智慧次于上辈者也。其下辈者。十方世界诸天人民。如有至心愿生彼国。假使不能作诸功德。当发无上菩提之心。一向专意。乃至十念念阿弥陀佛。愿生其国。若闻法欢喜信乐。不生疑惑。乃至一念念彼佛者。以至诚心愿生其国。此人临终。梦见彼佛。亦得往生。功德智慧次于中辈者也。

　　右第十六章。魏居士曰。此章皆用魏译。视唐宋二译文义完善。此三辈。当观经上中二品。而无其下三品。

　　佛告阿难。彼国菩萨。皆当究竟一生补处。除其宿愿为众生故。以弘誓力入生死界。度脱有情。随意而作佛事。阿难。彼佛国中诸声闻众。身光一寻。菩萨光明照百由旬。或千由旬。又有二菩萨。最尊第一。光明普照三千大千世界。阿难白佛。彼二菩萨。其号云何。佛言。一名观世音。一名大势至。此二菩萨。现居此界作大饶益。摄念佛人生彼佛国。阿难。其有众生得生彼国。其钝根者。见佛闻法。成就二忍。其利根者。得不可计无生法忍。又彼菩萨乃至成佛。不受恶趣。神通自在。除以宿愿生他方五浊恶世。示现同彼。常识宿命。

　　右第十七章。魏居士曰。此章皆用魏译。而参取各译字句。又此下各本有赞彼国菩萨功德数百言。宋译已省三分之二。今全省之。至此下。汉吴魏译皆有佛告弥勒劝进往生及五痛五烧数千言。繁冗复沓。不类佛语。唐宋二译皆无之。今从后二译。

　　阿难。汝起面西顶礼。尔时阿难即从座起。合掌面西。五体投地。而白佛言。我今愿见极乐世界阿弥陀佛。供养礼拜。种诸善根。即时阿弥陀佛于其掌中放无量光。普照一切诸佛世界。于此世界所有黑山。雪山。金山。宝山。目真邻陀山。须弥山。铁围山。大海江河。丛林树木。及天人宫殿。一切境界。无不照见。譬如日出明照世间。亦复如是。声闻菩萨一切光明。皆悉隐蔽。尔时会中天龙八部。人非人等。皆见极乐世界种种庄严。及见阿弥陀佛声闻菩萨围绕恭敬。譬如须弥山王出于大海。尔时极乐世界过此西方百千俱胝那由他国。以佛威力。如对目前。彼见此土。亦复如是。

　　右第十八章。魏居士曰。以上皆用宋译。间取各译字句。

　　尔时世尊告弥勒菩萨言。汝见极乐世界从地以上至色究竟天诸庄严否。汝闻阿弥陀佛大音演说妙法。宣布一切佛刹化众生否。汝见彼国众生游处虚空。宫殿随意。或遍至十方供养诸佛否。弥勒菩萨白佛言。世尊。如佛所说。一一皆见。世尊。云何彼土众生。亦有宫殿处地。不能游行虚空神通自在者耶。佛言。此乃彼国化城边地众生。由彼在世时。不了诸佛不思议智。大乘广智。最上胜智。但信罪福修习善本。愿生其国。此人命终时。生彼国边界七宝城中。其城纵广各二千里。城中亦有舍宅宝树宝池。供养如第二忉利天。其人于其城中凡五百岁。不能游行虚空。不能见佛闻法。譬如转轮圣王有七宝牢狱。若诸小王子得罪。幽此宫中。衣食供帐伎乐。如转轮王。而以金锁系其两足。此诸王子宁乐处彼否。弥勒言。不也。但以种种方便求出。佛告弥勒。此诸众生亦复如是。又如此土众生处母胎中。尚未出胎。一切无所见闻。此等众生亦复如是。虽处华胎。而不能见佛闻法。与此土处胎无异。由其宿命所种善根。不能离相。不求佛慧。妄生分别。视生佛国。如求人天福报。是故因果相感。生此化城。虽有余乐。而以不见佛为苦。待彼众生久知悔责。求离彼处。乃能往诣阿弥陀佛所。供养闻法。既闻法开悟已。乃得遍至诸佛世界。修其功德。此等众生暂离三界轮回。信慧未全。尚复如是。况乃世智聪辩。取相分别。情执深重。但求人天福田。增益邪心。永在三界狱中。云何得免轮回。出离生死。弥勒当知。众生在此五浊恶世精进一日一夜。胜在天上为善百岁。所以者何。天上多乐少苦故。在此忍界精进十日十夜。胜在他方佛国边地为善千岁。所以者何。佛界边地多乐少苦故。

　　右第十九章。尔时至皆见一。魏居士曰。以上皆用宋译。间取各译字句。世尊至生死二。魏居士曰。此节参取魏唐二译。其汉吴文亦相仿。惟宋译不指边地化城。而指生天为胎生。则天上亦属化生。且佛与弥勒问答语气。亦太浅近。故不从之。惟末数句。略参取其意。又案菩萨处胎经云。佛言。过此西方十二亿那由他刹。有懈慢国。快乐安隐。人欲往生阿弥陀佛国。若从此国过。人多染着。即愿生其中。遂不得到弥陀佛土。若人见此不贪不爱。即得越过至安乐国。又宝积经。有一比丘闻佛赞扬东方不动如来佛刹功德心生贪着。而白佛言。我今愿生不动佛刹。佛告比丘。彼国不以爱着而得往生。惟有植诸善本。修诸梵行。得生彼国。此二经皆可与此相证。即十六观经之下品往生。不得见佛也。此经三辈往生。皆上中品。而以下品属疑城边地。弥勒至苦故三。魏居士曰。此节各译相仿。惟此土为善胜于极乐也。世界。当指疑城边地言之。诸译未免以辞害意。故酌增边地二字。

　　弥勒菩萨白佛言。世尊。今此娑婆世界。及诸佛刹。有几多菩萨得生极乐世界。佛言。弥勒。我此娑婆世界。有七十二那由他菩萨。已曾供养阿弥陀佛。植众德本。当生彼国。其诸小行菩萨。修小功德。当来得往生者。不可胜计。复次阿难。难忍佛刹。有十八亿菩萨生彼国土。宝藏佛刹。有九十亿菩萨生彼国土。火光佛刹。有二十二亿菩萨生彼国土。无量光佛刹。有二十五亿菩萨生彼国土。世镫佛刹。有六十亿菩萨生彼国土。龙树佛刹。有千四百亿菩萨生彼国土。无垢光佛刹。有二十五亿菩萨生彼国土。师子佛刹。有千百八亿菩萨生彼国土。吉祥峰佛刹。有二千百亿菩萨生彼国土。仁王佛刹。有千亿菩萨生彼国土。华幢佛刹。有一亿菩萨生彼国土。光明王佛刹。有十二亿菩萨生彼国土。得无畏佛刹。有六十九亿菩萨生彼国土。此外十方世界无量佛国。其往生者。亦复如是。昼夜一劫。说不能尽。

　　右第二十章。魏居士曰。此章皆用宋译。惟末四句。从魏译增。

　　若有善男子善女人。得闻阿弥陀佛名号。深心信乐。至诚归依。无所疑惑。当知此人夙世已曾于诸佛所种诸善根。非小乘比。若于此经书写供养。受持读诵。为他演说。乃至于一昼夜思惟彼刹。及佛身功德。此人命终。假使三千大千世界满中大火。亦能超过。生彼国土。是人已曾值过去佛。受菩提记。一切如来同所称赞。无上菩提。随意成就。

　　右第二十一章。魏居士曰。此用宋译。参取各译字句。荫福按。菩提记。旧本误提为萨。殊胶。今依宋译改正如文。

　　佛语弥勒。我悲此土众生。尽其形寿。为心走使。无田宅。忧田宅。无财宝。忧财宝。无眷属。忧眷属。适然得之。又忧非常。水火盗贼。怨家债主。焚漂劫夺。日夜怔营。无有休息。身亡命终。弃捐之去。莫谁随者。又或于所怨仇。更相报复。于所恩爱。互相贪恋。世世转剧。或父哭子。或子哭父。兄弟夫妇。更相哭泣。惟己之神识。独生独死。独往独来。苦乐自当。无能代者。或有勉修福田。情执深重。但求人天有漏果报。祗增生死。不出轮回。永劫以来。流转五道。忧畏勤苦。不可胜言。变化殃咎。异处善恶。自然追逐。去无所至。窈窈冥冥。别离久长。道路不同。会见无期。甚难甚难。此皆不了佛智。不信佛语。不拔生死轮回根本。迷没愚痴苦海。无有出期。当知众生处此五浊恶世。长受五痛五烧。于诸世界中。最可怜愍。何谓五浊。劫浊。命浊。见浊。众生浊。烦恼浊。是为五浊。何谓五痛五烧。生时痛。老时痛。病时痛。死时痛。患难穷苦痛。淫欲火烧。瞋忿火烧。贪盗火烧。邪伪火烧。愚痴火烧。是为五痛五烧。我今于此五浊恶世。劝导众生。出五浊。离五痛。断五烧。说此易行难信之法。是为甚难。当知众生或闻阿弥陀佛名号。悲悚信乐。深心归依者。皆是宿种善根。已曾供养诸佛。若闻阿弥陀佛名号。不敬不信。不乐受持者。皆由恶道中来。不种善根所致。

　　右第二十二章。魏居士曰。汉吴魏三译皆有佛告弥勒劝进往生。及五痛五烧等数千言。唐宋二译皆无之。固较简净。但于我佛悲心苦口觉迷之恉。又恐有缺。考汉吴译。皆有生老病死苦五痛之语。窃意当初佛说五痛。不过如此。后人辗转附益。故失其真。今故于前三译中。决择精粗。存此一节。以资持诵。而起悲信。惟中间人天福田五句。各译无之。今采宋译增人。

　　佛语弥勒。如来出世。难值难见。诸佛经法。难得难闻。若闻此经。信乐受持。难中之难。无过此难。当来之世。经道灭尽。我以慈悲哀愍。特留此经止住百岁。其有众生值斯经者。随意所愿。皆可得度。过是以往。阿弥陀经亦灭。惟余阿弥陀佛四字广度群生。汝等皆当受持我语。广流末法。毋令断绝。

　　右第二十三章。佛语至得度一。魏居士曰。此节皆用魏译过是至群生二。魏居士曰。此四句。各译无之。今从大集经增入。使人知此净土法门。为末法第一律梁。且使人免法灭之惧。又瑜伽师地论云。劫尽之时。阿弥陀佛四字。世间无能念全。或能一字。或能二字。若有能念全四字者。即为天人师。是知法愈末则根愈钝。又法苑珠林言。饿鬼地狱。有菩萨悯之。教以念佛。皆不成声。或以佛号写其手掌。字不能现。是知业障愈重。则信受愈难。故人身难得。佛法难闻。况净土横超三界。至易简。至难信。经末丁宁告戒以难中之难。无过此难。读者当发深庆幸。深悲恐。方不负金口属付之苦心也。

　　尔时佛说此经。无量众生皆发无上正觉之心。万二千那由他人。得清净法眼。二十二亿诸天人民。得阿那含果。八百比丘。漏尽意解。四十亿菩萨。得不退转。以弘誓功德而自庄严。于将来世当成正觉。尔时三千大千世界六种震动。光明普照十方国土。百千音乐自然而作。无量妙华雨满虚空。佛说是经已。尊者阿难及弥勒菩萨。天龙八部。一切大众。皆大欢喜。信受奉行。

　　右第二十四章。魏居士曰。此用魏宋二译。

　　衷论一

　　佛说摩诃阿弥陀经。解脱生死之渊源。大部弥陀诸经之第一本也。先佛遗教。以发明生死之故为全体。以开示解脱生死诸方为大用。生死。病也。诸方。药也。众生苟不知生死之为病。先佛亦奚以药为。如已能知生死之病。则先佛必揭至神之药以为贶。可知也。度生之方。虽有禅净教律诸宗之别。而若禅若教。获效至艰。度生未广。惟净土一宗。普被三根。靡所不统。上上根不能逾其阈。下下根亦可涉其藩。但具至心。皆可转凡入圣。故净土一宗。实足兼诸家之长。而诸家所长。不足以握净宗之要。以此先佛既遍寄其说于大乘教典。复专说净土诸经。以定普度众生之极轨。此大小两部弥陀诸经所由来也。夫先佛心源所寄。恻怛如此。诸经所陈。精切如此。而至今世谛家犹不知生死解脱为何事。即禅那家亦或妄肆讥弹。何欤。此无他。既疏典坟。复争门户。其智不足以知此。其仁遂亦不足以任此而已。龙藏至言。浩如烟海。虽非若辈所能窥。即先圣格致之方。亦不解其精意所存。毫无闻见。辄直趣三途。悍然不顾。亦可哀矣。考净土一宗。流别虽多。终以持名念佛为上第。而持名诸经。复有大小弥陀两部之别。大弥陀经。古译有六。其第一本三卷。曰无量清净平等觉经。后汉月支三藏法师支娄迦谶所译也。第二本二卷。曰阿弥陀经。亦名阿弥陀三邪三佛萨楼佛檀过度人道经。吴月支三藏法师支谦所译也。第三本二卷。曰无量寿经。魏三藏法师康僧铠所译也。第四本二卷。在大宝积经内。曰无量寿如来会。唐三藏法师菩提流志所译也。第五本三卷。曰无量寿庄严经。宋西域三藏法师法贤所译也。第六本二卷。曰大弥陀经。宋龙舒居士王日休所会译也。以上六本。并见乾隆三年　钦定龙藏汇记。长洲彭居士绍升以龙舒译本。义有未安。复校订魏译无量寿经。着起信论三卷。经文丰缛。论亦精当。是为此经之第七本。咸丰中。邵阳魏居士谓诸家及龙舒译本。犹未尽善。乃会译众本。别为一书。仍名无量寿经。则为此经之第八本矣。彭氏魏氏成书。皆在重订龙藏之后。故藏本缺焉。每进益上。亦净土家所宜知也。小弥陀经。译本有二。第一本一卷。亦名阿弥陀经。姚秦三藏法师鸠摩罗什所译也。第二本一卷。曰称赞净土佛摄受经。唐三藏法师玄奘所译也。二文大同小异。而秦译尤精。故明云栖大师袾宏为作疏钞四卷者是也。先佛说经。义有详略。故分大小两部。而大部之文。足该小部。以其具述阿弥陀佛创建净土之正因。非小部所能详备也。魏氏会译本。复上援汉译。订四十八愿为二十四愿。以祛诸家译本之误。其文亦简切不支。故尤非诸家所及云。同治中。先世父梅叔公尝言。魏氏经文。足以冠冕大部诸经。而当校正者。犹有数事。一日正名。谓经名无量寿。与康译无别。而文辞回殊。适以滋后学之惑也。二曰正实。谓经书佛名。或作无量寿。或作阿弥陀。为例已疏。而古今修净业者。惟念阿弥陀佛。未尝有念无量寿佛者。则经书佛名。当仍依龙舒旧文。以作阿弥陀佛为是。其余文字。亦尚有可议者。因博考众本。手自校雠。且定经名曰摩诃阿弥陀。摩诃。华言所谓大也。大义改从梵文。所以别龙舒旧本也。校订既讫。且议行世。公遽归道山。厥志未酬。亦是经之缺典矣。耕心年二十余。偏好方策。颇究汉宋诸家学术之要。空腹高心。不可一世。又闻昌黎韩氏排斥佛老。号称大儒。心尤慕之。其后虽习闻先曾王父椒园公尝以谤佛罹神谴。及悔过自新。乃深通佛乘。遂以循吏名当世。而为意气所蛊。殊不谓然。且隐事腹诽。然实不知佛乘之是非为何如也。及先世父参宛平瑞安法师于江宁。因具通红蠡宗恉。家居习静。时以教授子弟。于小子耕心期许尤切。耕心因得尽窥大乘诸经论。乃知至道微言。本非世谛所能解。而举世梦梦。颠倒是非。尤非六道天人之福。及光绪初。复闻扬州省一大师现证念佛三昧。为海内净业宗师第一。乃竭诚参叩。更备悉净宗得失之奥。既归。辄身体力行。渐有证入。更遍征藏典。益知讲师之空言。不足敌大师之实行。其后以身膺世网。不欲蹈位卑言高之咎。默默自将。用辞讥病。迄今已二十余年矣。近以年将迟暮。颇虞衰朽。且方值国家多难。邪说横行。或儒或佛。几无税驾之所。明发不寐。时切隐忧。乃取先世父所校经本。系以衷论若干万言。以示后学。其文上援教乘。下抒心得。尤必举现证三昧之心传。以为修持归宿。意在发挥实际。不欲徒尚空谈。由是此经此论。非同非异。亦同亦异。即经义所遗。亦旁推交通。无所不具。庶期上报佛恩。下缵净宗几绝之绪。即儒佛之倾危。亦欲藉是以奏拨乱反正之绩。知我罪我。惟愿上质十方诸佛。无暇与流俗竞短长也。如有阔疏。则补缺拾遗。仍以俟真修实证及博通大乘之至人。不敢自是也。先曾王父。讳定柱。初授云南知县。道光十年。终浙江按察使。先世父。讳荫福。故江南沛县知县。

　　求通是经者。第一当知生死之故。第二当知解脱生死诸法。第三在修净业以超生死。第四在持名念佛以超生死。第五在现证念佛三昧以超生死。今悉本此义为文。且益以或问终焉。经所详者略之。经所略者详之。合者离之。离者合之。所谓非同非异。亦同亦异也。不如是。则先佛度生之弘愿无由明。此经不尽之宗恉亦无由具。且无以统括诸宗。为至道之根柢云。乌呼。生死事大。无常迅速。此岂托空言昧实效者。所能悉哉。志在出世之哲人。苟欲取法乎上。其毋忽诸。

　　生死之实有二。一曰分段生死。二曰变易生死。分段生死者。四大和合谓之生。四大分散谓之死。轮回六道之生死也。变易生死者。因移果易。易粗为精。谓之生。舍所住位。谓之死。进趋一乘之生死也。分段生死。固有生死之生死也。变易生死。本无生死之生死。以度生无已。乘大悲弘愿以入界内。故亦假名生死也。犹滞分段生死。是为界内。是为六凡众生。已证变易生死。是为界外。是为四圣正果。犹滞界内。是为处世。已超界外。乃为出世也。界内六凡。惟趋生灭。本情以造业。本业以受生。其轮回六道。或荣或瘁。或苦或乐。而卒无实乐之可凭。苟不能进趣真如。其苦与瘁终无已时。故曰固有之生死。界外四圣。分证真如。本性以进道。皆乘大悲弘愿。以遨游三界拯济众生。其来也。必有所为。其往也。必有所证。驯至十地等觉。上极无上正等正觉而后已。故曰本无之生死。固有之生死。有升有降。且升一而降九。虽至生天。犹不能超然于分段之外。所谓轮回之苦者此也。本无之生死。有升无降。进止自由。且每进益上。以度生酬愿。乃有此生死。故不得以生死论也。已超生死之外。仍入生死界内以度众生者。是为菩萨。是为大乘。既超生死之外。遂证相似涅槃。不生不灭。惟蕲独善。不复以度生为念者。是为声闻缘觉。是为中小二乘。中小二乘。适为诸佛所诃。以其无意度生。显悖大乘。必不能进证无上正觉故也。变易生死。如贤哲之擢官。虽有迁移。每进益上。分段生死。如流民之就食。即有荣枯。终无依据。总核十界之究竟。永证涅槃之乐者。惟有一乘诸佛。长罹生死之灾者。惟在六道众生而已。众生轮回。虽有六道之殊。尤必以人道为枢纽。人道众生。积善业者。百无一二。积恶业者。数逾恒沙。即以善业论。如不能修出世福慧。惟积界内善因。极其所至。不过生天。天道寿命虽长。果报虽胜。终在分段生死之内。福报既终。仍当沦坠。既从沦坠。则三途之害。终不能免。天道如此。余道可知。善业如此。恶业可知。即无善无恶者亦可知。故凡不能超脱于三界之外者。无论善恶。三途之害。皆不能翛然无累。以已生复死。已死复生。生必有来。死必有往。生死相缠。莫知所极。纵修善果。不过一生两生不失善道。稍一失足。复从沦坠矣。以一隙有漏之明。心不敌无始业习之厚。势有必至。理有固然。不足怪也。所谓了生死。即了此分段之生死。所谓解脱生死。即解脱此分段之生死而已。而界内众生。以不通二种生死之故。因不知修证之方。既不解修证之方。上焉者。不过经画太空。自辟门户。以成其处世之学。下焉者。必致固执惑业。力竞三途。上或上升。仅成浅喜。下至下降。遂抱深忧。历劫茫茫。共沦长夜。诸佛所谓可怜愍者。正在此辈。岂不悲哉。夫讳疾忌医。固可骇怪。即当壮健时遽嘲卢扁。不知壮健之人。亦有衰病之一日。得失虽异。谬妄不殊。贤哲苟具真知。不识何以自处。生死之故。至道之源。大略如此。蹈常袭故。及甘食悦色之伦。亦可以爽然自失矣。

　　三界诸天。下及地狱。分段生死之境也。六道升降。分段生死之果也。十二类生。分段生死之相也。或升或降。轮回不息。分段生死之险巇也。一堕三途。动经尘劫。众生业力不可思议。地狱之惨酷。鬼畜之沉沦。亦不可思议。分段生死之钜灾也。生已复死。死已复生。累经胎狱而不辞。屡换面具而无愧。虽欲径归断灭。不知本无断灭之事。亦无断灭之理。分段生死之大累也。方生方死。莫能自由。亦终不肯自由。分段生死之妙因也。或愚或智。或贤或不肖。或富或贵。或贫或贱。无一得免。且终不肯自蕲解免。或反深恶出世大圣人之望人解免。吾不知其何说也。所谓生死之故。如是焉而已。诸佛菩萨之所悲念。念此辈也。诸佛菩萨之所化度。度此辈也。然而此辈若闻非闻。若见非见。若知非知。方赪面戟指诟谤不已。且力拒出世大圣人之悲念化度焉。乌呼。吾不知其果何说也。

　　求通生死之故。当先知方量。次知心量。不知方量。则聪明局于一隅。不知心量。则智慧霾于世谛。生死之故且无由通。或至历劫不知其所以然。终从沦坠而后已。可哀也。心量源也。方量流也。心量因也。方量果也。然心量之说。近取诸身。稍具超世之识者。或能知之。方量之说。每以为非耳目所及。莫不疑为荒诞。或视为庄列之寓言。不知诸佛及等觉菩萨。已圆证真如。故能遍通其理。遍履其境。因以开示众生。不辞精悉。彼诸佛菩萨悲念众生。化度众生。犹日不暇给。乌肯向小儿虫豸辈妄作寓言。翻成戏论哉。然而大惑者。且终身不解。不愚者。且终身不灵。每持此见为障道之具。本经所陈。几成虚设。则推阐方量之纲要。以通其狂惑。谅亦先佛所深许矣。所谓方量柰何。法界有十。统分四土。十界者。一佛界。二菩萨界。三缘觉界。四声闻界。五天界。六人界。七阿修罗界。八畜生界。九饿鬼界。十地狱界。四土者。一曰常寂光土。诸佛所居也。二曰实报庄严土。十地菩萨所居也。三曰方便有余土。缘觉声闻所居也。四曰凡圣同居土。寄报诸圣。及天人以下众生所居也。自诸天以下下至地狱。统名三界。亦曰六道。天人修罗为善道。畜生饿鬼地狱为恶道。三善道。为善业众生受生之处。三恶道。亦曰三途。皆恶业众生退堕之处也。三界者。欲界色界无色界也。由地狱以上。上极六欲天。统为欲界。以皆有男女情欲也。由六欲天以上。以次递上。复有初禅三天。二禅三天。三禅三天。四禅九天。统为色界。以惟有色身。并无男女情欲也。由色界天以上。以次递上。复有四空天。统为无色界。以并无色身。惟有魂识如鬼神也。是为三界二十八天。六欲天之下。复有地居三天。以次递上。复有空居一天。空居天以上。即欲界之初天矣。是为三界三十二天。则诸天之全也。诸天之名。具如大佛顶首楞严等经所纪。兹不具述。修罗有四。或摄人趣。或摄鬼趣。或摄畜生趣。惟修罗王执持世界。力洞无畏。能与梵天及天帝释四天争权。惟修天福。不修天慧。其所卜居。邻于日月。为天之附庸。故为天趣所摄。亦得别为一界也。寂光实报及方便有余三土。为四圣界。以皆出世圣人所居也。天人以下下至地狱。为六凡界。虽曰凡圣同居。而圣为寄报。故仍谓之六凡也。娑婆同居界内。凡圣各二。凡二者。一恶众生。即四趣也。二善众生。即人天也。四趣。谓三途及修罗也。修罗有天福。无天德。故亦谓之恶趣也。圣二者。一实圣。即四果辟支。通教六地。别十住。圆十信。后心通惑虽尽。报身犹在。皆名实也。二权圣。谓寂光实报方便三土中法身菩萨。及妙觉佛。为度有缘众生。示现同居。皆为权也。权实诸圣。或寄报三界诸天。或示现人世。故名是土曰凡圣同居也。所谓圣。谓声闻四果以上。已出三界分段生死诸圣人也。所谓凡。谓天人以下六道三途。未出三界分段生死诸众生也。以心有迷悟。故有圣凡之别。既别圣凡。遂有四土十界。四土虽恢弘无际。要皆此一心所感召而已。如无分段生死。及界内界外之异。诸佛菩萨且无所用其悲愿。无所用其化度矣。此方量之大纲。三界之实义也。凡一天一地。一日一月。一须弥山。上自初禅天梵天以下。下自铁围山𦦨摩罗王地狱界以上。为一小世界。如此千小世界。有一二禅天覆之。是为一小千世界。积此小千世界至一千。有一三禅天覆之。是为一中千世界。则百万小世界矣。积此中千世界至一千。有一四禅天覆之。是为大千世界。则十万万小世界矣。一大千世界。通为一佛化度之境。亦名三千大千世界者。繁复不厌之词也。化度者化。此度此三界六道中之分段众生也。佛所化度。自菩萨以下。莫不兼容并包。而惟以界内分段众生为尤急。不可不知也。先佛释迦牟尼世尊所化度之境。曰娑婆世界。吾辈所居。为娑婆世界中之一小世界。此小世界。有四大洲。中国所统为南洲。以在须弥山之南也。亦曰支那。亦曰震旦。楼炭经所谓葱河以东名震旦。是也。八方上下。虚空无尽。则世界无尽。世界无尽。则众生无尽。众生无尽。则生死无尽。生死无尽。则化度无尽。即诸佛亦无尽。如大方广佛华严经所陈者是也。十方世界。皆有净有秽。此娑婆世界。适为秽土。以众生恶业视他方尤重。故独现此秽土也。他方净土虽伙。惟西方阿弥陀佛极乐世界。通四土为一土。永绝三途六道分段生死之苦。故独为纯净。非十方净土所能及。其化度因果。及一切依正庄严。皆如本经所陈。详绎自见。极乐世界在此娑婆世界之西。去此世界十万亿佛世界。亦如本经所陈是也。今禅宗及世谛诸家不考藏典。乃以西域天竺当之。谬妄甚矣。此又十方世界之大略。极乐净土之方位也。

　　所谓心量柰何。虚空无尽。世界无尽。则众生之心量亦无尽。心量者。心所能至之分量也。诸佛量周法界。既通法界之事理。且履法界之胜境。是为已证之心量。众生尚滞生死。虽未能遽履其境。未尝不可先通其事理。因以渐臻其胜境。是为未证之心量。已证之心量。不可思议。未证之心量。亦不可思议。先哲所谓心佛众生三无差别者是已。夫佛与众生。相去不可以日劫计。今乃以为无别何哉。以众生之心。果欲为善。终必至善。果欲为恶。终必至恶。果欲学道。即无不学道。果欲念佛。即无不念佛。果欲往生。亦无不往生。或好世谛。即仍在世谛。或好出世。即无不出世。上至诸佛。下极地狱。无不惟此一心所造。先佛所开示者。已遍震三千大千世界。而下达之众生。仍一无所解。意以为与我无涉。吾不知果能与彼无涉与否。殊不敢必。此十方诸佛所以悲念无已者欤。故惟心净土。自性弥陀者。无非此众生之心性。惟心秽土。自性三途者。亦无非此众生之心性。惟在众生之自择而已。红蠡醒大师曰。吾人现前一念之心。全真成妄。全妄即真。终日不变。终日随缘。夫不随佛界之缘而念佛界。便念九界。不念三乘。便念六凡。不念人天。便念三途。不念鬼畜。便念地狱。以凡在有心。不能无念。以无念心体。惟佛独证。自等觉以还。皆悉有念。凡起一念。必落十界。更无有念出十界外者。以十法界更无外故。每起一念。为一受生之缘。果知此理。而不念佛者。未之有也。若此心能与平等大慈大悲依正功德以及万德洪名相应。即念佛法界也。能与菩提心六度万行相应。即念菩萨法界也。以无我心与十二因缘相应。即念缘觉法界也。以无我心观察四谛。即念声闻法界也。或与四禅八定以及上品十善相应。即念天法界也。如与五戒相应。即念人法界也。若修戒善等法。兼怀瞋慢胜负之心。即落修罗法界。若以缓软念下品十恶。即堕畜生法界。或以缓急相半心与中品十恶相应。便堕饿鬼法界。若以猛炽心与上品十恶相应。即堕地狱法界矣。十恶者。即杀。盗。淫。妄言。绮语。恶口。两舌。贪。瞋。邪见。是也。反此则为十善。当密自检点日用所起之念。与何界相应者多。与何界相应者猛。则他日安身立命之处。不劳更问人矣。又曰。一切境界。惟业所感。惟心所现。即其现处。当体即心。凡在有心。不能无境。不现佛境。便现九界之境。不现三乘之境。便现六凡之境。不现天人鬼畜之境。便现地狱之境。佛与三乘所现境界。虽优降不同。要皆受享法乐而已。三界诸天所现之境。惟受禅定五欲之乐。人道之境。苦乐相问。各随其业多少不同。鬼畜之境。苦多乐少。至于地狱。则纯一极苦。如人梦中所现山川人物。皆依梦心所现。若无梦心。必无梦境。设无梦境。亦无梦心。故知心外无境。境外无心。全境即心。全心即境。若于因中察果。当须观心。设于果处验因。当须观境。故曰未有无心境。曾无无境心。果必从因。因必克果。苟真知此心境因果一如不二之理。犹不肯念佛求生净土者。吾不信也。心量方量之义。备见三藏教典。不胜称引。今大师所论。独能提纲挈领。毫无余蕴。学者亦可以知其概矣。

　　衷论二

　　先佛说法五十年。统九界圣凡谆谆教诲。本尝一日厌倦。直至涅槃而后已。顾不曰阐教。不曰论道。惟曰说法。何也。以先佛所开示者。无非解脱生死之实法也。众生造业之法。万别千差。无所不具。故先佛度生之法。亦万别千差。无所不具。今综核大纲。凡有五宗。所谓禅宗净宗教宗律宗密宗也。禅宗有五。曰沩仰。曰临济。曰曹洞。曰云门。曰法眼。是也。净宗惟一。庐山是也。教宗有三。曰天台。曰贤首。曰慈恩。天台贤首为性宗。慈恩为相宗也。律宗惟一。南山是也。密宗虽无所不统。而厥宗不显。其初祖则洛阳广福寺国师金刚智也。禅宗以彻见本性为究竟。以参究话头为修持之法。净宗以往生西方极乐净土为究竟。以专念阿弥陀佛为修持之法。教宗义繁。学有定慧。皆以断惑证果为究竟。以诸家止观为修持之法。然断惑证果。诸宗皆同。不独教宗为然。特教宗所论。尤详悉尔。定学诸法。有六妙门禅。有十六特胜。有通明观。有九想观。有八念观。有十想观。有八背舍观。有八胜处观。有十一切处观。有九次第定。有师子奋迅三昧。有超越三昧。有王三昧。慧学诸法。有发声闻心。有发辟支心。有发四弘愿六度心。有体空观。有次第三观。有圆顿妙观。所以修定谓之止。所以修慧谓之观。三观。空假中是也。圆顿妙观。亦名一心三观。亦名摩诃止观。亦名大乘止观法门。是也。以上诸止观。统括大小诸乘。皆出世之学也。此外复有根本四禅。有四无量心。有四无色定。皆界内之禅定也。统论禅定。凡有四种。一者世间禅。即根本四禅。及四无量心。四无色定也。修持者。惟证天果。不能出分段生死。故曰世间也。二者亦世间亦出世间禅。谓六妙门。十六特胜。及通明观。利根依此发真断惑。钝根或亦随禅受生。故曰亦世间亦出世间也。慧学体空一观。亦统三乘。惟次第三观。及圆顿妙观。纯为大乘修持之法。然以上诸家止观。名字虽存。修习者少。近世志在出世者。大率或归禅宗。或归净宗。而或禅或教或律。尤当以回向往生净土为第一义。以诸宗繁杂。且多退堕。惟横超生死。事半功倍。苟证念佛三昧。尤足囊括诸宗。即三昧未就。但能临终正念。亦可往生。既获往生。即永无退堕之缘。其得失相去。判若天渊。故非诸宗所能并论也。律宗以身心兼净为究竟。以备持菩萨以下具戒为修持之法。既已受戒。复犯戒者。其罪几至不通忏悔。近世受戒之徒。几以犯戒为游戏三昧。其升沈功罪。不问可知矣。密宗。持诵诸陀罗尼咒是也。陀罗尼。此云总持。以能总括一切佛法也。所谓总持。谓持诵陀罗尼者。既忏宿业。亦涤心业。亦度含灵。亦消灾难。亦可折伏鬼神。亦可回向往生净土。亦可断除诸惑。明自本心。见自本性。然持诵者。必持戒禁语掩关专念。念至一心不乱。乃能现证三昧。所求如愿。如寻常散念。则其效亦减。不可概论也。三藏诸经为显部。诸陀罗尼为密部。所谓显。谓依文解义。依解起行。无不可通也。所谓密。谓译音不译义。如军中之口号信矢。惟宜令到奉行。应答无误。无取求解。亦不必求解也。故持诵者。惟当依文口诵。余无别法。而昧者不知。转以不能解义为疑。更有冒昧释子不知此义。强为解诂。亦可怪矣。饭所以疗饥。忽责以不能御寒。衣所以御寒。忽责以不能疗饥。不知其体用所在。皆谬妄之说也。诸陀罗尼。或出佛说。或出法身菩萨说。或出鬼神说。其威神赫奕神效不测者。有大悲。尊胜。准提。楞严等咒。各咒皆有本经。其持诵之法。仪轨亦多。而惟以持戒禁语掩关专念为第一义。其余不必拘滞。其说具见大悲陀罗尼经。及首楞严经。流俗不解此说。或拘文牵义。至不敢持诵。妄人或任意侮慢。致遭鬼神之诃谴。皆下愚之过。不足论也。阿弥陀佛四字。皆属梵文。亦与诸咒同。故持咒念佛。其法大率无异。惟念佛之究竟。专在往生。而以忏愿等事为兼摄。持咒惟在忏愿。而以往生为兼摄耳。此五宗修持诸法。皆学者所宜知也。

　　先佛所谓全体。不过二端。一曰真如。一曰生灭。是也。明自本心。见自本性。伏除三惑。是为真如。未明本心。未见本性。三惑具在。是为生灭。真如者。不生不灭。不垢不净。不增不减。出世四圣。及三界六凡。所同具之本性也。生灭者。亦生亦灭。亦垢亦净。亦增亦减。三界六凡。上暨实报庄严诸菩萨。所分具之三惑也。三惑者。一曰见思。二曰尘沙。三曰无明。见思。三界众生之惑也。尘沙。声闻缘觉之惑也。无明。十地菩萨之惑也。三界众生囊括三惑。无所不具。而尤以见思一惑。为分段生死之根本。由是教宗立三观以破三惑。证三智。成三德。修空观者。破见思惑。证一切智。成般若德。修假观者。破尘沙惑。证道种智。成解脱德。修中观者。破无明惑。证一切种智。成法身德。既破见思。然后能先后上证缘觉声闻四果。超然于分段生死之外。所谓出世也。再破尘沙。且分破无明。乃能证十地菩萨诸果。复尽破无明。则三惑尽破。即上证佛果。所谓无上正等正觉也。三惑以次分破。则真如以次递显。必三惑尽破无余。然后真如无所不具。即先佛之体用亦无所不备。此教宗之说也。禅那参究之法。用心犀利。且琢磨入微。必破末后牢关。然后谓之彻悟。既抵彻悟。则三惑俱断。惟以净除现业流识为务。盖由慧以入定。故见功超卓如此。如中夏六祖大鉴。及五宗诸师。所证者皆是也。然后世众生业力愈厚。道力愈微。禅那一宗。所悟所修稍有差池。转多泣歧之叹。上上根既万中无一。仅获薄悟。遽欲圆超生死。决不足恃。转不能如净土一宗。普被三根之为得矣。永明寿禅师曰。有禅无净土。十人九蹉路。阴境忽现前。瞥尔随他去。老成见到之言。昭晰如此。诚愿解脱生死者。不可不知也。

　　修禅教诸宗以蕲解脱。为竖出生死。修净土一宗以蕲解脱。为横出生死。竖出者。谓自下而上。惟在此界断惑证果。以出生死也。横出者。谓由此至彼。往生西方净土。以出生死也。竖出生死。惟仗自力。见思惑毫发未断。即不能超脱无累。横出生死。兼仗佛力。见思未断。亦能往生。既得往生。则无业可造。永无退堕之虞。如本经所明者是也。见思未断。虽非往生之究竟。但得临终时。正念分明。念佛不辍。即往生可必。以视竖出诸宗。实有难易之别。本师释迦牟尼佛。及十方诸佛。所以并赞者以此。唐宋后诸宗师所以竭力劝导者亦以此。前辈论辩至详。即本经亦开示不厌。无矣赘说。果能深求其故。毋以解脱正宗为空谈之具。斯可矣。

　　衷论三

　　专修净业。以蕲往生极乐净土。是为净宗。净宗之流别。亦有数家。一曰持名。二曰观想。三曰持诵大乘陀罗尼咒。回向往生。四曰持诵大乘诸经。回向往生。其说具见诸经所陈。不可殚述。而终以持名为第一修持正法。持名者。口诵心惟阿弥陀佛。是也。观想之法。详见观无量寿佛经。虽亦净业之大宗。而观境恢弘。非凡夫心力所能到。且有正观邪观之防。其繁难殊甚。故古今从未有专修观想求生净土者。则其难可知。且观想之要。惟在当面见佛。而持名果至一心不乱。亦必当面见佛。并极乐依正庄严。亦无不现在目前。古经如般舟三昧。文殊般若。诸经所陈。今人如省一大师所现证者皆是。是持名一宗。足兼观想。无取舍易就难。古今修净业者。所以必以此经为往生正行也。持咒以下诸行门。虽有其说。修习者亦鲜。盖解脱生死。为人界第一大事。苟通其说。断不肯姑舍正行。转骛旁门。以图徼幸也。

　　治净业者。必先具信愿二轮。二轮不具。必不能依解起行可知也。二轮之先导。有两事焉。一则考究典籍。一则亲师取友也。无典籍。则师友无以收警策之功。无师友。则典籍无以奏观感之效。盖师友乃活泼之典籍。典籍为精详之师友。二者皆不容偏废。解脱生死之至道。非荒疏谬妄之徒所能袭取也。两事已完。二轮已具。然后能依解起行。修习无疑。出世之豪杰。其毋因陋就简。反致一蹶不振也。

　　衷论四

　　持名念佛。亦有二法。一念四字佛。一念六字佛。念六字佛。见观经第十六观。所谓合掌叉手称南无阿弥陀佛。是也。念四字佛。见本经。及小弥陀经。如本经所谓一向专念阿弥陀佛。及惟余阿弥陀佛四字广度群生。又小弥陀经所谓执持名号。是也。四字六字。虽若无别。而惟念四字。出自本经。且南无二字。终属增益之文。是修净业者。尤当以专念四字佛。为持诵之正轨矣。

　　修净业者有三事。一曰念佛。二曰持戒。三曰修福。念佛为正行。持戒修福为助行。所谓依解起行者此也。念佛之法。复有三科。一曰平居定课。二曰平居散课。三曰刻期闭关专念现证三昧。专念之法。别见后文。定散二课。乃净业之正轨。故先出其说以为初学告。荒陋之区。尚不知念佛为何事。不嫌覶缕也。

　　念佛定课。当先于净室。供西方三圣金像。或画像一轴。像必东向。行人礼拜必西向。乃称如仪。每日课时。先盥漱焚香。然后合掌向西。至心膜拜顶礼。

　　礼拜已。诵曰。
南无本师释迦牟尼佛。次曰。
南无十方三世诸佛。次曰。
南无西方极乐世界接引导师阿弥陀佛。次曰。
南无观世音菩萨。次曰。
南无大势至菩萨。次曰。
南无清净大海众菩萨。

　　礼诵已。然后诵云栖大师袾宏西方愿文一遍。或诵大慈菩萨回向发愿偈一遍。皆可。文与偈虽繁简不同。而厥义无别。以两文皆以回向往生为主。且能总括菩萨四弘誓愿无遗也。回向已。然后退坐向西。至心称念
阿弥陀佛。或千声。或数千声。多至万声不等。念已。复礼拜而退。

　　是为定课之仪轨。清净大海众菩萨以上为序课。称念阿弥陀佛为正课也。每日定课。时之早晚。及念佛之多少。皆在行人自量其时其力为准。无定程也。如行役于外。不能供像礼拜者。当向西合掌立礼。惟念阿弥陀佛。而诵偈回向。亦不可缺。所谓散课者。每日定课外。无论何时何地。但值无事及不对客时。无论行住坐卧。皆当称念阿弥陀佛。或默持。或出声持。或金刚持。皆无不可。但不必持珠记数耳。金刚持者。惟唇齿微动。字字分明。而未尝出声。是也。以上定课仪轨。古法亦繁简不同。惟此折衷允当。可为定法。然此乃为在家二众言之。若出家二众。每日当三时上殿。礼拜持诵。或直法庐山分六时礼念。乃天下丛林久废不讲。或转藉门庭施设。自文其谬。俾先佛之良法美意湮没无传。深可悼痛。今惟怀柔红蠡山修持严密。故不三二年。辄有正念往生之人。可敬也。散念之法。则无论在家出家。皆当如法修习。乃可渐收一心之效。如不能念兹在兹。往生实未敢必。行人宜自省也。至十念往生之法。虽出本经。而据余所见诸净业家。或修习颇勤。年当迟暮。反退初心。或临命终时。神明昏愦。径失正念者。时时有之。若惟修十念辄能往生者。实未尝亲见。盖末法众生业习日厚。又非三千年前之善根可比。既未亲见。即不敢依文证实。以自误误人。通识之士。尚其鉴诸。云栖西方愿文曰。稽首西方安乐国。接引众生大导师。我今发愿愿往生。惟愿慈悲哀摄受。弟子某甲。普为四恩三有法界众生。上求诸佛一乘无上菩提道故。专心持念阿弥陀佛万德洪名。期生净土。又以业重福轻。障深慧浅。染心易炽。净德难成。今于佛前。翘勤五体。披沥一心。投诚忏悔。我及众生。旷劫至今。迷本净心。纵贪瞋痴。染秽三业。无量无边所作罪垢。无量无边所结冤业。愿悉消灭。敢从今日。立深誓愿。远离恶法。誓不更造。勤修圣道。誓不退堕。誓成正觉。誓度众生。阿弥陀佛以慈悲愿力。当证知我。当哀悯我。当加被我。愿禅观之中。梦寐之际。得见阿弥陀佛金色之身。得历阿弥陀佛宝严之土。得蒙阿弥陀佛甘露灌顶。光明照身。手摩我头。衣覆我体。使我宿障自除。善根增长。疾空烦恼。顿破无明。圆觉妙心。廓然开悟。寂光真境。常得现前。至于临命终时。预知时至。身无一切病苦厄难。心无一切贪恋迷惑。诸根悦豫。正念分明。舍报安详。如入禅定。阿弥陀佛与观音势至。诸圣贤众。放光接引。垂手提携。楼阁幢幡。异香天乐。西方圣境。昭示目前。令诸众生见者闻者。欢喜感叹。发菩提心。我于尔时。乘金刚台。随从佛后。如弹指顷。生极乐国七宝池内。胜莲华中。华开见佛。见诸菩萨。闻妙法音。获无生忍。于须臾间。承事诸佛。亲蒙授记。得授记已。三身四智五眼六通。无量百千陀罗尼门。一切功德。皆悉成就。然后不违安养。回入娑婆。分身无数。遍十方刹。以不可思议自在神力。种种方便。度脱众生。咸令离染。还得净心。同生西方。入不退地。如是大愿。世界无尽。众生无尽。业及烦恼一切无尽。我愿无尽。愿今礼佛发愿修持功德。回施有情。四恩总报。三有齐资。法界众生。同圆种智。大慈回向发愿偈曰。十方三世佛。阿弥陀第一。九品度众生。威德无穷极。我今大皈依。忏悔三业罪。凡有诸福善。至心用回向。愿同念佛人。感应随时现。临终西方境。分明在目前。见闻皆精进。共生极乐国。见佛了生死。如佛度一切。

　　观无量寿佛经曰。修净业者。当生西方极乐国土。欲生彼国者。当修三福。一者孝养父母。奉事师长。慈心不杀。修十善业。二者受持三归。具足众戒。不犯威仪。三者发菩提心。深信因果。读诵大乘。劝进行者。如此三事。名为净业。佛告韦提希。汝今知否。此三种业。乃是过去未来现在三世诸佛净业正因。今按先佛所示净土因地诸善业。莫详于此。足以补本经所缺。学者当知五浊恶世之五痛五烧诸苦。非力持此三净业者。决不能免。念佛以治内心。积善以励外行。然后得为净宗中人。然后得以往生净土。舍此不为。虽念佛精勤。适与大乘菩提相反。其所证可知。此三净业。乃先佛实事。求是之诲。不可忽也。第一科不言忠以事君者。盖为出家二众言之。若在家士大夫。身为臣子。自当视孝养奉事之例以起行。不待烦言也。慈心不杀。谓不杀众生也。若枉杀人。更不待论矣。十善者。一身三业。杀盗淫也。二口四业。妄言绮语恶口两舌也。三意三业。贪瞋痴也。十事并行。谓之十恶业。十事皆不行。谓之十止善。但不为恶。亦得谓之善也。止善之外。复能力反十恶。增修善行。然后谓之十善业。反恶修善者。如不杀之外。复能赎放生命。慎恤刑罚。不肯妄坐一人。乃为不杀之善业。不盗之外。复能赈济穷困。乃为不盗之善业。不淫之外。复能保全贞节。乃为不淫之善业。不妄言之外。复能以至诚恻怛之说。教人改过迁善。及解惑学道。乃为不妄言之善业。不绮语之外。复能以纵横博辩之说。教人改过迁善。及解惑学道。乃为不绮语之善业。不恶口之外。复能以准情酌理之说。教人改过迁善。及解惑学道。乃为不恶口之善业。不两舌之外。复能以怀忠抱信之说。教人改过迁善。及解惑学道。乃为不两舌之善业。不贪之外。复能亲亲仁民。由近及远。布施不倦。或推贤让能。以人事君。不肯苟据禄位。乃为不贪之善业。不瞋之外。复能苦口婆心。解人仇仇。息人讼狱。乃为不瞋之善业。不痴之外。复能正谊明道。以德慧术智。维持国家天下之政教。及一切倾危变乱。乃为不痴之善业。则十善之全也。十善之义。一反一正一止。有三重进退。姑以三界论之。至善极果。足以上生诸天。至恶极果。足以下沦阿鼻地狱。故先佛成规。惟以十善为天道正因。然充其分量。且先以定慧。实亦永证无上正觉之正因。故净宗因地。亦必以此为福业之要领也。旧说十善业。不杀之外。惟曰放生。不盗之外。惟曰施食。不淫之外。惟曰梵行。不妄之外。惟曰诚实。不绮之外。惟曰质直。不两舌之外。惟曰和诤。不恶口之外。惟曰常软。不贪之外。惟曰不争。不瞋之外。惟曰慈悲。不痴之外。惟曰因缘。盖皆讲师之说。故惟据出家者为言。不知先佛所建五戒十善。乃统出家在家之四众悉归陶铸。决非出家二众狃于一隅者。所宜独擅。以止善不过自守。行善必归化度众生。乃合先佛立言之恉。今说不妄。惟曰诚实。说不绮。惟曰质直。云云。局于一隅。不知扩充。实未能尽其分量。今新说推本人界四众之要务为言。所以扩十善未尽之义。孤陋之说。不足论已。三归。谓归依佛法僧三宝也。众戒。谓在家五戒。出修沙弥十戒。比丘僧二百五十戒。比丘尼三百五十戒。及菩萨十重四十八轻诸戒也。不犯威仪。谓行止坐卧诸威仪。皆不得少背戒律也。发菩提心。谓发菩提四弘誓愿也。四弘誓愿者。一曰众生无边誓愿度。二曰烦恼无尽誓愿断。三曰法门无量誓愿学。四曰佛道无上誓愿成。此四弘愿。乃大乘十地菩萨之正因。亦即十方无量诸佛上证极果之正因。愿虽有四。尤以度生为第一义。必发此愿。乃为大乘。不发此愿。即为中小二乘。所证之果。虽亦超然生死之外。而永无成佛之期。适为诸佛所不取。必回小向大。然后直趣菩提。每进益上。此大小诸乘。及成佛不成佛之分也。修净业者。当专效阿弥陀佛。以发愿度生为主。其不知发愿者。既获往生。亦必回小向大。与他方世界之中小二乘终局偏小者不同。故本经三品往生。莫不曰发无上菩提之心也。深信因果者。因以种言。果以实言。如农圃之树艺。必先下种。然后成实。世无无种之实。亦无无实之种。此二字乃世出世间十界四土万理万事之总名。而流俗失考。惟以善恶感应当之。谬矣。盖善恶感应。虽亦在因果之中。而非因果名实之正义。如惟以善恶感应为因果。是犹执一木一石以为山。执一指一节以为人。山与人必不肯应也。读诵大乘者。大乘诸教典。乃化度众生进趋极果之正因。非小乘独善之学可比。故修净业者。必以通解大乘为至道渊源也。劝进行者者。生死之故。解脱之方。非世谛众生所能遽解。必藉师友之劝导乃能证入。此尤度生之要义。故又以劝进为净业之终也。以上三福。乃念佛之助行。亦万善之纲宗。于世出世间诸善业。无所不统。故先佛亦以此为净业之正因。然非至心念佛回向往生。则此三福转以前无乡导。适仅成人天之果。此又助行之实义。治此经者。不可不察也。

　　净土之学有六要。六要皆通。则朗然大觉。与佛同俦。所圆证者。更在禅教诸家之上。六要皆不通。则仍困轮回。不出生死。何所底止。虽诸佛亦不能预知矣。六要柰何。若戒若定若慧。是为出世三德。修净业者。依此三德各各权实。是也。昔净宗诸大师虽未尝推阐及此。而若理若事。皆具见先佛遗教。如日月经天。江河行地。不容阳为不知。以自误误人也。权戒者。惟持具戒。不能进修三福也。实戒者。既持具戒。复进修三福。如观经所陈也。权定者。惟能终身念佛。未证一心不乱也。宝定者。闭关专念。现证一心不乱。内则伏除见思二惑。外则面见阿弥陀佛依正庄严。及十方诸佛也。权慧者。深通净宗信解行证诸说。不为世谛所摇夺也。实慧者。闭关专念。已证一心不乱。已获实定。复精进专念不已。更见真如本性。径发一切智慧。如文殊般若诸经所陈也。修净业者。果能始于权戒。终于实慧。然后得收净业之全功。往生净土。必超登上品。如有权无实。如本经所陈。虽亦庶几往生。设为宿业所缚。仍不免捍格之虞。此本经未尽之蕴。所以必待弥纶也。

　　权戒实戒之义。如上章所陈是也。权定之义。惟依定散二课终身念佛。孳孳不倦。但不为内惑所缠。外缘所挠。亦得往生净土。如木经所谓至心愿生彼国。一向专念阿弥陀佛。是也。本经所谓专念。谓惟念佛号。不杂余业。非闭关专念。现证三昧之义也。净土之学。亦精亦博。备见一切教典。先佛所示实定实慧诸义。已详别经。故本经无述焉。然学者如不解现证三昧之说。则实定实慧。遂无进趋之缘。虽念佛终身。而心业犹在。心业既在。虽获往生。终非净宗之究竟。故本经所示。惟得谓之权定也。近有讲师古昆。未达先佛净宗权实二义。及闭关专念现证三昧之法。惟以终身念佛不倦为宗。着念佛要诀一篇。其目曰。第一不贪静境。第二不参是谁。第三不除妄想。第四不求一心。其意以为终身念佛。亦得姑名一心不乱。亦可径遂往生。如因妄想难除。一心难证。反失进修之路。则自误尤甚。其说盖专为畏难苟安之徒痛下砭针。诚可广度含灵。为本经之一助。然主持太过。流弊亦多。何也。一适阻上智进修之地。二适开中下退惰之缘。三上违古经。四下负今验。五未达净宗之大全。转为禅教两宗所深鄙。乘除功过。终非第一了义也。以余所见净业诸君子。有初志甚勤。垂老退堕者。有信愿颇真。忽自寻烦恼。致死非命者。有素行念佛。无不通晓。及临命终时。反失正念。不得往生者。有既名念佛。复以意见参禅。空腹高心。致失心病狂者。纷纷籍籍。无事生事。反置先佛遗教于不问。大率皆以身缠宿业。复昧真修。故转贻流俗之笑柄。此了义之说。所以不可不讲也。参究念佛。本后世伪妄之说。非先佛遗教所有。昆师所论四事。惟此一端。至精至确。然亦先哲所已言。不为创获。若不贪静境。乃更为躁妄人力树赤帜。尤不可训。念佛者。下学上达之至道。必先却外境。乃能渐静心境。果静外境。心境之能静不静。尚不敢知。今乃先以静境为禁。是必一传众咻。转能学道矣。亦异闻也。实定之义。如小弥陀经所陈是也。其文曰。若有善男子善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛与诸圣众现在其前。是人终时。心不颠倒。即得往生阿弥陀佛极乐国土。舍利弗。我见是利。故说此言。若有众生闻是说者。应当发愿生彼国土。先佛所示实定之义如此。净宗正因。第一在发愿往生。第二即在念佛至一心不乱。果能念佛至一心不乱。然后谓之实定。临命终时。即任运往生。必无退失正念之虑。必一心不乱。然后谓之念佛三昧。三昧者。正定也。正定者。实定也。此本经所缺之义。必当补以此文者。然历代讲师释此文者。靡不疏舛。虽博如云栖之疏钞。精如灵峰之要解。亦显与经义背驰。有不可不亟正者。原经文之义。本谓念佛之人。如能专心念至一日一心不乱。或远至七日一心不乱。其人至临命终时。佛即与圣众现前接引。其人自能心不颠倒。任运往生。所谓一日至七日。乃指一心不乱在定之期。非谓念佛一日至七日。即能得一心不乱也。一心不乱之期。多则七日。少则一日。皆名念佛三昧。久暂虽异。一心则同。果能一日不乱。即不难七日不乱。故无事区别也。修净业者。当知一心不乱。即为念佛三昧。而念佛三昧。决无七日即证之理。学者果能先具信愿。力求三昧。当闭关专念。必念至一心不乱。然后得为现证三昧。一心不乱。是为实定。实定之期。不妨七日。亦不妨多日。而至少亦必须一日。若念至一心不乱之期。则各视其人业力之厚薄。宿根之深浅。果能数月即证一心。已属上根。若犹未能。则百日千日。皆不可定。无论七日决无遽证之理。即百日亦断不敢必。超脱生死之大事。一心不乱之实定。不可误信讲师谬解。以七日之轻心掉之。及求而不得。复不知谬解之失。反腹诽先佛之遗文本无实效。则一误再误。其妄弥甚矣。规通经文。亦无谬巧。惟自若一日起。至一心不乱止。通为一句读之。则其义自明。无多博辩也。若者。或也。谓或一日一心不乱。或七日一心不乱也。即解作如字。其义亦通。唐译本则直作或字。尤无迂曲。总之一日七日。皆指一心不乱而言。非指念佛之期而言也。如以一七日为念佛之期。是先佛直谓众生念佛七日。或少至一日。即可径证三昧矣。自先佛垂教。至今几三千年。既无其事。则亦无其理。并经文亦不作此解可知。学者勿为旧说所惑可已。权慧之义。如上章所陈深通净宗是也。欲通净宗之大全。必先备绎净宗教典。且加以亲师取友。自然义理通明。不致为流俗所惑。其悍然不顾。力趋三途者。大抵皆以不能读书。不求甚解。乃终归自欺耳。业力所在。虽出世圣人亦不能强度。无足辩也。实慧之义。谓内见真如。外见诸佛也。其说繁𦣱。故别见后章云。此六要之义。净业大用之全也。

　　衷论五

　　光绪七年春。余参省一大师于扬州净慧寺。次年春。辄依所闻于大师者。闭关专念。三期乃已。虽颇有所证。莫敢自是也。及大师示寂于丹徒竹林寺。余远求事状。敬为之传。且着澍庵大师传附焉。于是念佛三昧实定实慧之效。靡所不具。而余皆得窃闻之。亦末法中一大事因缘已。今复上援古经。下征今验。述现证念佛三昧论一篇。以补本经所缺。盖上溯初参省师时。已二十余年矣。夫解脱生死。为法界第一事。现证念佛三昧。为解脱第一法。本经所未具。则般舟诸经恢于昔。古经所未显。则省澍两师襮于今。此皆先佛哀悯众生。现是神变。而净宗之全体大用乃益以彰。乌呼。岂偶然哉。

　　般舟三昧经曰。若沙门白衣所。闻西方阿弥陀佛刹。常念彼方佛。不得缺戒。一心念。若一日昼夜。若七日七夜。过七日已。见阿弥陀佛。觉不见。梦见之。如梦中所见。不知昼夜。不知内外。不在冥故不见。不蔽碍故不见。菩萨心作是念时。诸佛国境界名大山。须弥山。其有幽冥之处。悉为开辟。目亦不蔽。心亦不碍。是菩萨摩诃萨。不持天眼彻视。不持天耳彻听。不持神足到于佛刹。不是生彼刹乃见。便于是间坐见阿弥陀佛。闻所说经悉受得。从三昧中。能具足为人说之。此。古经之一也。文殊般若经曰。欲入一行三昧。应处空间。舍诸乱意。不取相貌。系心一佛。专称名字。随彼方所。端身正向。能于一佛念念相续。即是念中。能见过去未来现在诸佛。念一佛功德。与念无量佛无二。阿难闻法。犹住量数。若得一行三昧。诸经法门。一一分别。皆悉了知。昼夜宣说。智慧辩才。终不断绝。阿难多闻辩才。百千等分不及一。此古经之二也。大般若经曰。佛告曼殊室利。菩萨能正修一相庄严三昧。疾证菩提。应离喧杂。不思众生相。专念一如来。审取名字。善想容仪。即得普观三世诸佛。即得诸佛一切智慧。此古经之三也。大佛顶首楞严经曰。大势至法王子白佛言。超日月光佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来怜念众生。如母忆子。若子逃逝。虽忆何为。子若忆母如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人。身有香气。此则名曰香光庄严。我本因地。以念佛心入无生忍。今于此界摄念佛人。归于净土。佛问圆通。我无选择。都摄六根。净念相继。得三摩地。斯为第一。此古经之四也。华严经兜率偈赞品曰。以佛为境界。专念而不舍。此人得见佛。其数与心等。又佛不思议法品。如来十种佛事。谓若有众生专心忆念。则得现前。心不调顺。则为说法等。此古经之五也。大集经曰。若人专念一方佛。或行或坐。至七七日。现身见佛。即得往生。此古经之六也。法华三昧观经曰。众生一称南无佛者。皆作佛。惟一大乘无二三。一切法。一相一门。所谓无生无灭。毕竟空相。习如是观。五欲自断。五盖自除。五根增长。即得禅定。此古经之七也。以上皆先佛所示念佛三昧起教经文。或专主阿弥陀佛言。或不专主阿弥陀佛言。或正或变。厥义益完。而数千百年来推阐无人。几成绝学。今所见依解起行径证三昧者。惟省一及澍庵两大师而已。先佛之良法美意。昭晰如此。而众生皆见如未见。废弃如遗。惑亦甚矣。般舟经所陈。专以定言。即上文所谓实定也。文殊般若及大般若经所陈。专以慧言。即上文所谓实慧也。凡证念佛三昧者。必先定后慧。未有获慧而不获定者。如学者已证实定。复闭关专念不已。乃能由定以发慧。此定慧自然之次第也。学者如志求发慧。必发愿上请。乃获现证。如知修而不知蕲请。亦未必现证。盖念佛三昧。尤以发愿蕲请为主。不可忽也。七经之外。更有开示念佛三昧诸文。如小弥陀经。唐译小弥陀经。坐禅三昧经。大集贤护经。鼓音声王等经。亦无不发挥切挚。要皆不出定慧二义。无出七经外者。而小弥陀经。已备见上文。故不复具述云。

　　众生心念有三。一曰善念。二曰恶念。三曰杂念。而总名妄念。所谓见思惑者。此三念也。所谓生灭心者。此三念也。所谓六根六尘者。此三念也。所谓业障。及轮回根本者。此三念也。下根众生。多蓄恶念。中根众生。多蓄杂念。上根众生。多蓄善念。而亦不免恶杂诸念。若下根众生。或终身未尝有一念之善。或且以恶杂诸念为义所当有之正念。千差万别。不可胜穷也。众生蓄念纯善者。万中无一。且不知出世之胜因。真如之至善。纵有微善。终为恶杂所扰。仍归生灭。故与恶杂二事。同名妄念也。又真如实际。必以此心自能作主为根本。禅宗如是。净宗亦如是。苟非如是。则定非实定。慧亦非实慧矣。修净业者。方念佛时。心所忆念惟当在佛。如仍杂余念。是名虽念佛。实非念佛。其心不专一。及不能自主可知。心既不能自主。遂致不能专一。则念佛之外。虽别涉善念。亦当与恶杂诸念同名妄念。乃自然之理。其过在念不专一。心不自主。非善之为过。仍此心之自为过焉而已。心当念佛。而心不在佛。即心当念善。而心不在善可知。即推之万事万物之得失。亦无不可知。此至道之微言。真如之实际。亦即诚伪之大防。而众生下愚。几索解人不得。其可哀矣。先佛之为教。专在祛除妄念。以为出世之资。及至善之本。故所示祛妄之法。不可胜计。而惟以念佛三昧为至精至卓。念佛三昧者。秉真念以祛妄念。妄念既尽。真念独存。诸念既尽。惟阿弥陀佛一念独存。然后乃成三昧。三昧者。华言正定。所谓一心不乱。所谓禅定。是也。既证三昧已。以云出世。则往生净土。圆超上品。以云处世。则诸恶净尽。至善日增。故念佛三昧。囊括一切三昧。实兼出世处世之大本大原。而下愚不察。亦可哀矣。已证三昧。乃契真如。已证三昧。乃止至善。已证三昧。乃能决定往生。解脱分段生死。已证三昧。乃能转凡入圣。忽超世出世间。而下愚不察。转以谤佛为古今通义。通儒不察。转以谤佛为门户标准。禅宗亦不察。转以念佛为依附影响。且藐视诸佛第一三昧。以自是其虚诳之愚。亦可哀矣。

　　念佛三昧有二等。第一曰根本三昧。第二曰究竟三昧。学者闭关念佛。必念至一尘不染。万缘俱寂。心中惟存四字佛号。虽强觅妄念。亦了不可得。然后得为一心不乱。既证一心不乱。然后谓之根本三昧。根本三昧。即上文所谓实定也。学者既证根本三昧。复进修不已。且尝预发见性之愿。然后圆觉妙心。廓然开悟。明自本心。见自本性。乃得谓之究竟三昧。究竟三昧。即上文所谓实慧也。既证根本三昧。则阿弥陀佛。十方诸佛。及极乐世界一切依正庄严。无不普现目前。一切宫室墙壁。山川林麓。皆不能障碍。极乐此界悉诉合为一。古经如般舟三昧。及华严诸典所陈。今验如省一大师所证者。是也。既证究竟三昧。则面见弥陀。亲闻说法。诸经法门。靡不通解。智慧辩才。终不断绝。即得诸佛一切智慧。古经如文殊般若。及大般若诸典所陈。今验如澍庵大师所证者。是也。夫念佛之体用。内在祛除伪妄。外在决定往生。今已证实定。则妄心净尽。已操临终往生之符。根基已建。有进无退。是为三昧之要领。念佛之祯祥。故以第一三昧为根本三昧也。既证实定。复进修不已。则由定发慧。乃一切三昧自然之次第。既能见自本性。自然妙契真如。上同佛慧。是为三昧之止境。念佛之极功。故以第二三昧为究竟三昧也。然行人必开关禁语。专心修习。都摄六根。净念相继。乃得圆证根本三昧。已证根本三昧。复进修不已。乃得进证究竟三昧。如已证根本三昧。不复进修。亦必滞于半途。不能进证究竟。如省一大师。以未通教典向上之诲。既获实定。辄不复进修。今稽其所证。殊无向上之效。惟澍庵大师。关期既长。且秉志坚劲。故兼获定慧。竟证三昧之全。其所持诵。虽属大悲陀罗尼。而证验之功。与念佛无差别也。盖诸佛之于众生。虽慈悲无量。仍必待众生之自修不懈。乃能弥进弥上。若修持之方有所未尽。诸佛亦不能强拽使前。此则学道自然之征验。不易之通途。非空谈般若者。所能欺饰也。元明以来。净宗诸大师。亦尝上考古经。而不能下征今验。故于二等三昧之名实次第。皆无所发明。今余综核古今。且据所亲验者。敬出此义。以饷真修实证之徒。此固先佛已陈之绝诣。省澍两师既证之实功。非余一己私智所能创辟也。今流俗讲师畏难苟安。颇以闭关念佛为讳。惟愿优游持名。以冀徼幸往生。下愚无识。一唱百和。已习为故常。致现证三昧一宗。几成绝学。此净业之深忧也。然上根豪杰之士。决不致为流俗所惑。因悉白所知。别述新法。以为天下后世告。心慕至道者。谅必有以自处矣。

　　闭关念佛。亦曰专念法门。般舟三昧及文殊般若诸经。所示详矣。论者或以为本经独无专念之法。是殊不然。本经第十六章所谓一向专念阿弥陀佛。即平日定散二课念佛之法。第十九章所谓众生在此五浊恶世。精进一日一夜。及十日十夜。即闭关专念之法也。如非闭关专念。尚何精进。尚何十日十夜之有。忘庸不察。乃疑本经无专念之法。卤莽甚矣。修净业者。如惟依定散二课念佛。以冀徼幸往生。则专念之法。不足持赠。如有志向上。必欲真修实证二种三昧。具握往生见性之符。则闭关专念之法。固有不可不亟讲者。近世云栖大师。不知现证三昧。必待闭关专念。乃奏实效。复不知流俗闭关之无法。致滋谬妄。乃转以闭关念佛为讥病。其理殊不可解。以中兴净土之宗师。而所见如此。使专念之诀几无定论。现证三昧。几成绝学。致净土一宗。愈趋愈下。无足怪矣。专念之法。为说虽繁。实则行所无事而已。如不能行所无事。必且无事生事。尤非余之所敢知矣。所谓新法者。有五要。有五戒。五要者。一曰择地。二曰择人。三曰预约。曰曰刻期。五曰仪轨。五戒者。一曰禁语。二曰屏事。三曰持斋。四曰谢客。五曰防退。而无上纲要。不过一事。一事者。舍饮食便溺卧寐三事外。口惟诵佛。诵不得住。心惟忆佛。忆不得住。耳惟听佛。听不得住。饮食便溺时。口虽不得诵佛。心中未尝不可忆佛。既卧亦然。及寐乃已。已醒复续。此专念之定法也。口不诵佛。是为外断。心不忆佛。是为内断。外断犹有不得已时。如有内断。是心不在佛矣。心不在佛。尚何专念之有。凡修念佛三昧者。虽屏绝外缘。专心持诵。胸中妄念。犹纷至沓来。澜翻不已。如先将以怠惰。不能制心一处。则一心之效。愈难妄冀。此学道者。所以必贵精进也。择地之法。当以丛林古刹。及僻静园林。为得所。必外远市嚣。内绝宾客。始免解说之烦。行道之室。当以三楹独院为率。三楹中。以西一楹为供佛之室。以东一楹为行人卧室。以中一楹庋置杂物。或为从人之卧室。供佛室内。宜悬西方三圣画像一轴。或惟供阿弥陀佛金像一躯。像必东向。像前案上。惟设香炉一。案前惟设蒲团一。行人设坐。必倚东壁。坐必西向。供佛室内。像座香炉蒲团之外。别无余物。所以净心目。绝外缘也。卧室内。惟置卧榻衾枕。及必用衣服。笔墨纸砚茶具。行厕虎子之属。一切典籍玩器。皆屏弃不设。亦所以绝外缘也。如不用行厕。便溺宜在院内。去佛室僻远之所。埽除宜有定时。以免妄人喧竞。院外总门。当使执役之人自外下钥。非送饮食盥汤之属。不得妄开。舍执役一人之外。亦不得使他人阑入。每日开门。惟当以四度为准。余非有意外要事。亦不得妄开。此闭关之宗要也。盖专念之法。以谢客禁语为第一善计。门不下钥。或致外人阑入。行人既因禁语不能酬对。必致启人怪诧。内亦自增烦恼。故尤不可不慎也。择人之说有二。一曰护关之人。二曰服役之人。护关之人。无非亲友同志。惟属其屏绝外人。不得阑入关室。及禁绝附近之喧竞。余无他事也。然亦必得笃实之人。乃无忘忽之虑。如因忘忽致增意外之扰。亦钜患也。服役之人。多则二人。少则一人。必诚朴可倚。始终如一者。乃可托之。事后之犒。尤不可少。其事不过刻期传送饮食盥汤。暨递送衣服溺器。及事过下钥等数端。无所谓劳瘁也。然或值谬妄小人。饮食不以时至。致饥不得食。渴不得饮。或忘失下钥。使外人阑入。无故酿成烦恼。亦钜患也。如有意外之事。必须使令者。当写简付之。此笔墨之所以设也。如行人胆怯。不能独居静室。即使其人傍晚入关。在外室伴宿亦可。特意外之扰。或不能免。总宜以独居为是耳。预约之说有四。凡闭关之人。如别无挂碍。固属胜缘。其余无论沙门白衣。凡有父母师长者。如关期之内。值其危疾。即无不破期出关之理。或行人自染危疾。及适遇意外之事。亦有不得不出关者。行人当入关之前。即宜预属家人及护关之人。设遇意外。必当如某人某事。方得寄书专请出关。其余无论何事。皆不得张皇妄请。无理取闹。此一事也。行人在关。惟当一心念佛。决无偻指计日之理。如已证一心。则心无他念。固不知出关为何日。即未证一心。为日太久。亦必不记出关之期。此当于入关前。先属服役之人。俟关期既满之次日。即书一简请行人出关。庶无计日之憧扰。此又一事也。外门必终日下钥。始免外人之阑入。护关及服役之人。必终日不离。乃能防范意外之扰。此又一事也。他如饮食必须刻时传送。不得或早或晚。便溺必须刻时扫除。不得或勤或惰。亦一事也。盖行人既已禁语。即不能复涉外缘。如非预定约束。必致临时侜张。不可理解。执役之人。固多下愚。更鲜笃实。事前谆谆告诫。事后不吝犒劳。其信受奉行。犹不敢必。如行人不知告诫。径以冒昧从事。则此辈之懈惰荒唐。必更不可问。不预则废。小事且然。况禁语念佛欲证三昧之大事乎。刻期之法。亦有数端。一曰小期。二曰大期。小期。为试修三昧者设。大期。为正修三昧者设也。专念之法。尤以刻期为枢要。初学如不知闭关之法。虑有差误。不妨先刻小期以习之。修习既熟。然后再刻大期。庶无疑滞。小期少则十曰。多则二三十日不等。若大期。则当以百二十日为定程。以为期太长。必有严寒溽暑之虞。为期稍短。复不足为现证之地也。百二十日长期。或在春夏之际。或在秋冬之际。春夏当以正二三四。或二三四五。四月为节。秋冬当以七八九十。或八九十十一。四月为节。过此则已及严寒溽暑。关房之内。既不得裸袒向佛。亦不便围炉炽炭。多滋外扰。故必宜以此两期为定也。且行人色身亦有强弱。如体弱之人。持诵至百二十日之久。已不免有气羸之弊。正可藉严寒溽暑二时。以培体气。以息精神。以为后期勇猛精进之地。如不解此义。势必进锐退速。转非修习之诚矣。顾此特为中人以下。及外缘不备者立说。若上根求道之士。不顾身命。不问寒暑。勇猛直前。决无退惰。誓必以现证为期者。亦未必无人。近世如澍庵大师。正居此等。此则非寻常刻期所能限制。中下等辈所能测量。惟在行人之自审而已。仪轨有二。一曰回向发愿。二曰执持勿失。发愿之义。复有通有别。忏悔求生净土。及发菩提大心等愿。古人所已言者。为通例。行人自发之愿。为别例。心苟肫切。无论为通为别。皆能如愿以偿。如非肫切。虽有别愿。亦属空言无补。且自发别愿者。必先通教典。俾所发之愿。无不与正觉相应。始免流弊。若不通教义。妄发不宜发之愿。转不如惟以通愿回向为得矣。考通愿之外。如发别愿。惟为父母忏罪求福。深合教义。多能克果。其余皆当以通愿为主。若怀挟谬妄。或妄冀神通。及前知之属。即为波旬说。正行人之大戒。不可不慎也。通愿之文。博而精者。有云栖大师之西方发愿文。约而精者。有大慈菩萨之念佛发愿偈。专念回向。当以愿文为主。行人入关之第一日。先以黄纸庄书愿文。焚香礼佛已。即于佛前火化。然后如上文所列平常定课之仪。先诵本师释迦牟尼佛。以次至清净大海众菩萨而止。乃复口诵愿文一遍。即退坐念佛。自此后。百二十日内。每日惟专念阿弥陀佛四字名号。不复再萦他念他事。直至出关而后已。此闭关专念第一日发愿之仪轨也。西方愿文。义意精赡。凡忏业求生。发菩提心。及现证根本究竟二种三昧诸义。已无所不具。如行人入关专念。用此文回向时。但于文内当加被我句下。删去愿禅观之中梦寐之际二句九字。别增伏愿百二十日关期之内。径获一心。遂证三昧。下接得见阿弥陀佛云云。即于闭关专念所蕲请者。亦无所不备。第欲修专念法门。必先取此文讲习娴熟。然后文中所愿。即我心所愿。果能执持毋失。自然驯至感通。若不解其义意之精。即与无愿无异。不可不知也。然此犹为能通文字者言之。若不通文义之人。但知有专念现证之法。入关时。止宜礼佛默祷。惟求一心不乱。及当面见佛。则他义亦无所不包。不必执着愿文也。盖闭关之法。惟以决志专念为第一义。余皆不免为第二义。此又不可不知也。念佛三昧。乃出世至道之第一事。闭关专念以期现证。又为念佛之第一法。既曰专念。惟在执持勿失已尔。无他仪轨也。然执持勿失。精义至多。则又有无仪轨之仪轨在焉。是故饮食时。口不能诵佛。心中仍念佛不断。即仪轨也。便溺时。口不必诵佛。心中仍念佛不断。亦仪轨也。上床就卧时。口不必诵佛。心中亦念佛不断。亦仪轨也。舍此三事外。心口之间。无不念佛之地。亦仪轨也。佛室之内。惟行人一人得入。虽执役之人亦不得入。亦仪轨也。坐时。无论跏趺。无论平坐。皆无不可。惟不得以倾侧忘敬。亦仪轨也。坐倦不妨经行佛前。然当缓步安详。亦不得以踔厉忘敬。亦仪轨也。在佛室不得短衣。亦仪轨也。夜卧惟解长衣。不得并去里衣亵衣。亦仪轨也。早则五更即起。迟则黎明即起。好睡者。无妨早眠。不得迟起。亦仪轨也。白昼不得卧寐。亦仪轨也。入关以前。当沐浴更衣以示洁。关期之内。不得再以洗浴废事。亦仪轨也。关期之内。不得以观书消遣。不得流连外庭卧室以消遣。亦仪轨也。关期之内。非有要事书简付外。不得以写字消遣。亦仪轨也。关期之内。除第一日焚香礼佛化愿文。及期满焚香礼佛始退外。余惟每日早起入关室时。礼佛一次。余时礼佛虽无定次。皆不必焚香。亦仪轨也。平时定课念佛。皆当持珠记数。闭关专念。不得再以持珠记数。致增外扰。亦仪轨也。此皆无仪轨之仪轨也。佛之所以属望众生者。惟在一心不乱。众生所以闭关念佛者。亦惟在悉屏外缘以冀庶几得证一心不乱。此专念之第一义也。若不知此义。或以礼佛为敬。而不知以专念为敬。或以洗沐为洁。而不知以专念为洁。则上违先佛之遗教。下背专念之真修。已负执事废理之愆。若号称闭关。而不肯谢客。不肯禁语。是直以专念良法为游戏之具。尤不足与议矣。此又专念中之弘纲巨恉也。所谓禁语者。人关以后。此口舍念佛外。不得复作他语也。所谓禁事者。入关以后。此身舍念佛外。不得复营他事也。所谓持斋者。入关以后。食皆纯素。不得少杂荤酒也。此则专为白衣言之。若比丘二众。固已持斋于平日矣。比丘平日如不能持斋戒杀。悉屏荤酒。是已破先佛之根本大戒。已不得预沙门之列。其必不能专诚念佛可知。不足与辩也。所谓谢客者。入关以后。舍执役人外。不得复见一客也。所谓退堕者。入关以后。舍父母师长忽染危疾。及自身危疾。意外祸患外。不得无故出关也。盖刻期若干日。行人当入关之初。发愿之际。既已上陈佛前矣。危疾祸患。未必适遇。则无故出关。亦未必果有其事。是退堕之戒。几同虚设矣。不知佛法之神力。不可思议。众生之业力。亦不可思议。以余所见。有号称专念。而不胜其心业之烦恼。假托小事以出关者。有不胜其心业之烦恼。径背护持及执役之人。逃遁以出关者。无事生事。自欺欺佛。委学道之奇方。贻流俗之谤议如此。则退堕之戒。乌得以为虚设哉。乌呼。不学之科第。尸位之公卿。薄福众生。犹不能强致。矧转凡入圣之良法。法界中之第一三昧。讵可以忽突从事哉。众生果能证此三昧。固已优入圣流。永无退堕。即如法专念。不肯怠惰。得终一期。其忏除宿业。裨益心性之实。亦已不可思议。此退堕之戒。所以不得不凄怆往复。谆切言之也。以上五要五戒。总名专念十法。是为真修实证念佛三昧之正诀。本此诀以专念。犹不能获一心。证三昧者。有之矣。若不知此诀。惟随流俗念法。或颇闻此诀。而心业深厚。别持谬妄之见。视为弁髦。仍从流俗之念法。以为得计。则从古至今。未有能证三昧者也。依正诀。励真修。一期未得现证。犹可续订后期。果能终身不懈。必有现证之日。如自安谬妄。蔑弃正诀。既悖佛心。复违教典。而犹欲一心不乱。妄冀见佛。是无异缘木求鱼戴盆望天矣。胡可得哉。胡可得哉。然教典昭昭。毫无疑义。乃千余年来。立说诸前辈。皆勤求理观。不务事修。使先佛之圣法几成绝诣。其能依诀真修实证者。舍省一大师外。竟未见有第二人。盖非真修实证之果难。实依解起行之不易遘。并知此良法正诀者。亦寥寥无几焉尔。上根跖实之徒。乌可不详事考镜。自定从违哉。

　　闭关念佛蕲证三昧。首在一心专念。乃能渐证一心。非优游鱼雅。与妄念相缠者。所能企及也。一心专念之法。外则屏绝诸缘。内则精心果力。心口之间。把定佛名。字字不懈。乃得谓之专念。乃得谓之执持。若口诵佛名。心驰八极。未具执持之真修。乌能证一心之实效。所谓道力终胜业力者。盖为真能执持者言。非为不能执持者言也。苟未具执持之要。即悉屏外缘。亦何益哉。众生当平居阅历外缘时。毕生与妄念相依。反觉此心宴然。似无妄念。及闭关专念。则妄念之来。或如飙驰霆震。或如凄管繁弦。或如茧剥千丝。或如沙延万里。卑则欲障。高则理障。驳则无理取闹。种种诸障。综其大要。中理之念。不过十三。非理之念。不止十三。非理非非理之念。复不止十之三四。行人值此。当知所谓生灭心者即此。所谓见思惑者即此。此辈正我生死之渊源。轮回之根本。造化之所以牢笼我者以此。鬼神之所以窥测我者亦以此。此皆伪我。非真我也。不但恶杂诸念。为谬妄之尤。即所谓善念。亦谬妄之尤。何也。至道之要。惟在妙契真如。由我作主。非净除妄念。不能一心不乱。非一心不乱。不能妙契真如。非妙契真如。不能本性以起用。由我作主。果能本性起用。由我作主。然后善无不存。乃真行善。恶无不绝。乃真止恶。心如太虚。一尘不染。造化虽神。不足牢笼。鬼神虽幽。莫能窥测。十方诸佛。皆我故人。三藏教典。皆我陈语。五宗公案。皆我乡谈。回忆故我。不值一噱已。此皆证道之至言。亦学道之实事也。行人果能先通此理。先知此事。然后知专念之鹄。舍阿弥陀佛四字之外。罔非妄念。心知其妄。且勤事修。自然伪我潜消。真我日显矣。所谓事修者非他。仍此一心执持毫不放舍之念法而已。一心之境。此口在佛。此心在佛。形神寤寐。无不是佛。乃得有进无退。必成三昧。如不知此义。或心恨妄念。激昂忼慨。力逐使行。无行期也。或心畏妄念。痛哭流涕。虔祷使去。无去志也。乌呼。悉屏外缘。执持之难犹若此。彼不屏外缘。与阿弥陀佛若以淡漠相遭者。其所获当何如哉。近世学道之人。非谬妄不经。即波旬之说。其智不足以知此。其仁遂亦不足以任此。诸佛所怜悯者。正在此辈。故余不惮烦言。再三申警。葛藤无已。不知血性男子。出世至人。果以为何如也。

　　先哲论念佛三昧者。厥误有十。十误具存。适为真修实证之害。不可不察也。十误者。一七日刻期之误。二不坐不睡之误。三高声念佛之误。四事持理持之误。五参究念佛之误。六集众念佛之误。七执着观想之误。八执着事忏之误。九因陋就简之误。十避难趋易之误也。秦译小弥陀经曰。若有善男子善女人。闻说阿弥陀佛。执持名号。若一日若二日。若三日。若四日。若五日。若六日。若七日。一心不乱。其人临命终时云云。唐译小弥陀经曰。若有净信诸善男子。或善女人得闻如是无量寿佛无量无边不可思议功德名号。极乐世界功德庄严。闻已思惟。若一日夜。或二。或三。或四。或五。或六。或七。系念不乱。是善男子或善女人。临命终时云云。此两经之原文也。秦译之义。当以执持名号为一句。以若一日若二日直至一心不乱。自为一句。唐译之义。当以闻已思惟为一句。以若一日夜或二或三直至系念不乱。自为一句。其意谓行人念佛。如能念至一日一心不乱。或远至七日一心不乱。即可操他日往生之券。其人临命终时。即心不颠倒。径遂往生尔。一日至七日。乃念佛一心不乱获定之期。非念佛一日或至七日。即可一心不乱。即可遂获实定也。秦译之义如此。唐译之义亦如此。其文本无奥衍。亦无差谬。而博如云栖之疏钞。精如灵峰之要解。无不误以获定之期。为闭关专念之期。以是行人遂有念佛打七之说。不知决无此理。亦无此事。非先佛经文之误。实后世解诂之疏。而举世梦梦。莫不奉为典要。不可解也。夫念佛三昧。乃先佛至圆至顿专修定慧。以解脱生死之极功也。以至圆至顿之极功。而以为七日可证。有是理乎。遍考传记。固未尝见一人念佛七日即证三昧者。既未尝见一人之征验。而以为果有其事可乎。盖众生以沉沦生死之故。历无量劫。乃有今日。惟其未具出世之定慧。乃有沉沦。惟其沉沦。乃有生死。故众生无论富贵。无论贫贱。无论智愚贤不肖。既有生死。即具宿业。既鲜定慧。即具现业。宿现诸业。虽有厚薄之分。决无纯净之理。现业之累。苟具贤智。犹可以忏悔解免。非贤非智之伦。已不可期。其余更不足论。今乃以念佛专修。仅至一二百日。即获一心。即证三昧。既忏宿现诸业。复操往生之券。非至圆至顿。何能臻此。所谓圆顿者。谓苟具真修。决能实证云尔。非谓念佛七日。即可收实证之效也。如谓念佛七日。即可收实证之效。则大地众生。数千百年之内。几无一人无此七日之暇。是大地众生。但有此七日功夫。即无不立证念佛三昧。即无不超然于生死之外矣。岂不异哉。所谓念佛三昧者。内则一心不乱。外则并见西方三圣。十方诸佛。及极乐此土诉合为一。如省一大师所证者。是也。所谓一心不乱。谓此心惟有阿弥陀佛。其余诸念。纤毫不存。是也。所证如此。是为实定。是为根本三昧。根本三昧。已决非七日所能遽证。无论究竟三昧矣。以余所见。由专念而证实定者。仅有省一大师一人。其径证究竟三昧。由定发慧者。惟澍庵大师一人而已。澍公专念至三年之久。余更未尝面加参叩。故其证入之期。不敢辄定。若省公则以童真出家。无纤毫之过。犹必专念至两期之久。乃证根本三昧。若余所亲历。更专念至三期之久。自揣所证。仅得一日一心。而所见诸佛光相。犹未能真切。并根本三昧。亦未敢遽承。则其难可知。学道之徒。决不敢大言欺世。以自误误人。以此知念佛七日即证一心。决非经文之本义。亦非人世所宜有。虽获罪云栖诸老。亦不敢辞。惟在后学之自审而已。世有决真修实证之志者。惟当依新定百二十日之长期。闭关专念。庶几犹有实证之日。如谓不然。则非余之所敢知已。此七日刻期之误也。昔有修般舟三昧者。执不坐不睡之文。未及两月。雨腿胕肿。病不能兴。竟破期出关。不能卒业。余参省公时。尝以此义为质。省公曰。专修念佛三昧。惟在悉屏诸念。渐证一心。果证一心。则精神壮健。自然不困。决不欲睡。自然不饥。决不欲食。余昔在关所证。其效如此。乃先得一心。然后自然不睡。非未得一心。先以不睡强制。遂可径证一心也。余昔在关。既得一心时。虽腹内不饥。心不欲食。而每值饭来。必强食少许。恐不食太久。转致人怪诧也。省公之言如此。则妄执不坐不睡之文。以强求三昧者。其谬可知。然非此等开示。旦不知不睡之效。实在已证一心之后。其说之精切如此。实足为后世法程。学道者。如妄执旧说。先自戕贼。是则格致未精。自贻伊戚。非旧说之咎。此不坐不睡之误也。唐人紫阁法师。谓高声念佛。易得三昧。余昔颇信其说。闭关两期。皆以高声持诵。而心乱弥甚。及第三期。深求其故。乃知不乱之实。惟在安详专念。不在高声。高声持诵。必致心逐神驰。转非善计。以此低声详念。仅使耳闻。乃得渐有证入。而两期二百余日。昼夜声喧。竟致气虚之病。以此知紫阁之说。乃丛林念佛之陋习。非期证三昧之真修。如深信其说。且转滋流弊。此高声念佛之误也。灵峰小弥陀经要解曰。执持则念念忆佛名号。然有事持理持。事持者。信有西方阿弥陀佛。而未达是心作佛。是心是佛。但以决志愿求生故。如子忆母。无时暂忘。理持者。信有西方阿弥陀佛。是我心具。是我心造。即以自心所具所造洪名。为系心之境。令不暂忘也。今按先佛净宗遗教。惟有专心持念之诲。专心持念。惟在事特。别无所谓理持也。后世说经之徒。或内詟禅那。或外博教典。惟恐净业之不玄不妙。每强生枝节。竞进葛藤。如云栖之疏钞。灵峰之要解。皆穷高极深。惟恐不得当者。是也。不知净土之要。专在事修。无取理观。果能进证二种三昧。其穷高极深。且兼摄法界一切三昧。断非诸宗所能及。何也。以定慧并圆。且操往生之倦故也。禅宗所长。惟在证悟。证悟之后。犹当埽除现业流识。甫能上事诸佛。解脱生死。若现业流识一毫未净。解脱生死。犹不敢必。净宗则果证二种三昧。固已现生近事诸佛。亦获证悟。亦决往生。其能兼得禅宗所长可知。禅宗且然。其能冠冕诸宗之三昧。亦可知。然此等实证。皆自事修专念中来。决非空谈玄妙者所能及。玄妙犹无取空谈。更何事持理持之有。如必以理持为玄妙。则少通数卷教典者。皆能称述。尤不足异。然则上企三昧者。惟在决志真修。以期实证而已。空谈博辩。果何益哉。此事持理持之误也。二种三昧。皆以一心不乱为权舆。然必先具根本三昧。乃得进证究竟三昧。世所谓百尺竿头再进一步。是也。二种三昧。次第秩然。不容紊乱。诸经具在。可覆按也。云栖大师未能会通遗教。不知念佛三昧有定慧之别。辄以持名念佛所证之一心。为事一心。以参究念佛所证之一心。为理一心。虽先佛遗教。绝无参究念佛之说。亦在所不顾。不知何意也。且禅宗参究话头。数逾恒沙。亦何取强易念佛为参究。净宗念佛。本无疑义。今因参究念佛。转生疑义。讵非枝节。且以参究念佛为理。是以持名念佛为非理矣。先佛所谓念佛之理。决不如此。诸经具在。亦可覆按。无取空谈也。又参究念佛。虽获一心。仍不能外见诸佛。及极乐净土。心净土净。然后得为念佛三昧。今既不然。尚何一心。尚何三昧之有。盖大师本以参究念佛。得破本参。故执着枝节之旧法。毅然不让。不知其说不足增益禅宗。适足破坏净业。且使先佛所示二种三昧之正宗。皆湮没无传。非细故也。二种三昧之别。已详见上文。而参究之非。尤不容不辩。此参究念佛之误也。修念佛三昧者。必外绝诸缘。然后能内证一心。必内证一心。然后能外见净土。及一切诸佛。此专念之法。所以必当以禁语屏事为首务也。集众念佛。乃丛林之仪轨。非专修三昧者所尚。尤妄者。至男女淆杂。反致讥嫌。实非细故。如不通世故。率意招邀。决无丝粟之实功。且来意外之烦恼。亦可惜已。此集众念佛之误也。净土行人如蕲转凡入圣。当以闭关持名为第一义。如误执观想。以期见佛。且不知有邪观之虞。其惑弥甚。盖持名既证三昧。则诸佛现前。净土此方欣合为一。心净则土净。乃持名之实效。亦何必别事观想。反招邪观。如不解此义。是持名念佛之全体大用。犹未具真知灼见。即妄事观想。亦决无所得矣。一门深入。乃学道之正宗。行证之要诀。若朝三暮四。乌足以语至道哉。此执着观想之误也。念佛之实功。一心不乱而已。苟证一心。是为实定。以云出世。则先后现证二种三昧。决定上品上生。翛然于生死万物之表。以云经世。则诸恶电埽。众善云屯。高据孔门之四科。兼获叔孙氏之三不朽。名臣循吏。皆其绪余。无待勉强。以云神仙。则立致决定冲举。深通生死之故者。且无所用其冲举焉。盖见思既尽。则无明尘沙诸惑。亦势必循叙渐尽。非如此。不足以证究竟三昧也。然欲兼证此等三昧。舍闭关专念之法。别无谬巧。而愚者不察。乃别务事忏。反昧真修。且或误以事忏为真修。讵非笑柄。此深悉定慧渊源者。所以每见净土忏愿诸仪。未尝不慨然太息也。然则期证三昧者。亦惟闭关专念而已。他不足道也。此执着事忏之误也。欲通念佛之纲宗。必先具通禅那。教。律。秘密。诸家之纲宗。必先具通经世圣人四科三不朽之纲宗。必先具通格物致知之纲宗。然此数端。非首以读书。次以亲师取友者。决不可得。非力除门户之邪见者。决不可得。非先具兼善之志者。亦决不可得。如惟据寻常讲师之一论一说。及儒家神仙家之空谈排斥。鲜有不受其惑者。盖虽净宗诸家书。其浅陋者。亦或不可偏信。其他可知。此融会贯通之所以为难。因陋就简之所以不可不慎也。然则苟欲入此保社。岂门户之瞀儒。无知之僧道。及甘食悦色全躯保妻子之徒。所得与哉。此因陋就简之误也。念佛三昧。诸家三昧之冠冕也。惟其兼综经世出世之长。故得为诸家三昧之冠冕。以冠冕诸家之三昧。流俗乃欲以轻心掉之。常法持之。以冀征验。可乎。上文专念法门。乃余遍考先佛之教典。亲睹真修实证之至人。且尝身历真修实证之得失。乃敢不避讥嫌。具陈所见。盖愿普告天下后世之志士仁人。且冀遍息天下万世之邪教诐行。实遍质诸佛不惑之说也。然苟无其人。道不虚行。自念衰病日侵。尚婴世网。不复能进证三昧之极功。深以自愧。若其说之精切着明。则固有不容易者。斯世果有兼通经世出世之豪杰。当知超脱分段生死。以转凡入圣。舍此别无尽善之方。庶几勉力真修。进图现证三昧。既足师表人天。亦可悉备六度万行。普拯含灵。且适为鄙说之显证。如不察区区悲悯之衷。惟欲以避难就易之方妄希三昧。或不能上考古经。下征今验。别事空谈。反疏实义。俾现证之传不显于世。以自误误人。则载胥及溺。亦末如之何已。余旧作念佛顿渐偈曰。修渐不修顿。无由证三昧。业力仍纠缠。道力不难退。修顿亦修渐。杀敌期致果。跖实废空谈。诸佛皆印可。顿渐两不修。安愚无善计。不解超轮回。终受三途制。顿渐两俱修。见佛亦见性。现为人天师。终归无上乘。此念佛顿渐之分。亦避难趋易之得失也。十误之说如此。虽本经之赘言。实法界之了义。即见斥于出世之先哲。亦所不辞。非好辩也。不得已也。

　　旧作省一大师传曰。省一大师。名失考。俗姓高氏。扬州江都人。世为农家。至大师尤端悫。年十二。执母丧。哀毁不已。意谓人不可无母。无母且不可为人。由是发出世想。而以父阻不果行。及年十九。父亦没。及投天峰寺剃染。旋受具戒于扬州天宁寺。其幼时。尝闻人言。凡出家者。悉登上果。意深悦之。及已出家。屡求修持之法。无知者。久之。始闻净土之学于焦山僧。辄自立课程。专志持名不辍。又数年。复有告以刻期求证念佛三昧者。大师乃喜曰。必如此。乃称圆顿。不然。且郁郁毕世。奚为也。遂发愿闭关念佛百二十日。期现证三昧。已入关。妄念纷乘。澜翻不止。期已满。无所得。师大恨。规再举。誓必得乃已。又数年。复掩关于扬州。初念时。杂妄如故。至五十日犹未已。师大戚。弥加恳挚。如是者二十余日。返观心境。觉情识破坏。妄念渐息。意乃稍慰。又久之。觉妄念之扰。日不过三五至。即见阿弥陀佛卓立空际。金容炳然。庄严微妙。不可名状。师礼拜已。私念曰。佛已在前。溷溺卧寐皆不便。奈何。已而洒然曰。父母于子。犹不以污秽为嫌。况佛哉。由是勇猛精进。持诵益虔。又久之。心境廓然。与太虚同。善念恶念。及细微杂念。纤毫不存。动静如一。心口之际。惟余佛名。欲求妄念。亦了不可得。至是神气倍充。不复卧寐。亦无饥渴。食至则食。亦无所苦。外境则光明洞彻。极乐此土。欣合为一。所居之室。墙壁皆隐。诸佛菩萨充满大空。金地莲池七宝行树。及空际地上宫室楼台。目力所届。多不胜数。所行坐处。境界如一。光耀无间。亦不别昼夜。其超胜博丽。多净土诸经所未及。故不能遍识焉。一日方持诵间。见前有宝莲华二。华上天人。貌与诸菩萨同。而神似其父母。裁一注视。其一人已缓步至前。果母也。欣然谓师曰。汝以我故。发心出家。汝今证道。我与汝父亦以汝故。得超生净土。今奉佛饬。特来慰汝。师方起立。母止之曰。佛正在前。不可以我故。扰汝定力。汝志已慰。他日净土好相见也。言已遂隐。再视宝莲。则与大地众华披拂相糅。迷不知处所矣。自证三昧后。心境净境。不变不退。直至期满出关乃已。师言。当在关时。心境寂然。不知久暂。及既出。追溯其时。盖不啻二十日云。师证三昧时。年几三十。后虽为无事道人。终日念佛翻经。未尝自怠。既老。眉发俱白。而颜色温润。状貌嶷然。有参谒者。惟语以入道缘起。及所证境界。每戒人曰。认真念佛。佛不汝欺也。又曰。苟证三昧。往生乃可必。然不能闭关禁语。一心持诵。三昧无由证也。或以禅教为问。辄谢不知。其教人绝无矫饰如此。故虚妄之徒见师面。靡不爽然自失者。师年六十余。尝一主天宁寺法席。旋谢去。光绪十一年四月六日。示寂于丹徒竹林寺。塔在夹山之青龙麓。世寿七十有四。法腊五十有五。赞曰。道力业力。不敌久矣。而世之治净土者。辄以散心持名。蕲脱生死。岂不异哉。余昔久闻大师名。至光绪七年春。始得参礼于扬州净慧寺。大师谆谆劝导。意若以为可教者。余后虽颇依大师口诀以自策。而所证微浅。不足仰嗣高躅。时用自愧。然于大师所付属者。服膺不忘。犹冀没齿精进。必得一当以相报。而大师已不及待矣。净土一宗。自匡庐创制。迄今几千五百年。涉其藩者。不可胜计。而求如大师之真修实证。垂范百世者。殊不多觏。盖空言实践之不能相[卯/貝]如此。夫出世之学非他。跖实之学也。法门之要。无过净土。净土之要。无过掩关持名。现证三昧。遍征教乘。昭晰无疑。而历古宗匠未尝建议及此。实正觉第一缺憾。今大师起而振之。陶冶法界之功。殆有不可思议者。余辄不自外。远征事状。证以所闻。敬为传以喻后学。海内修净业者。苟不欲陷溺己灵。当视此为标准焉。如谓不然。请质之释迦弥陀。及十方诸佛。他非所知也。今按大师所证者。为根本三昧。根本三昧。所谓实定也。如已获根本三昧。复事进修。则由定发慧。必进证究竟三昧。惜大师不考教典。辄以此为止境也。根本三昧。如禅宗之破本参。而定力尤深。为益尤钜。以惟破本参。仅得为证道之初基。其定甚暂。亦不足径超生死。念佛已证根本三昧。则内境先已肃清。乃得心净土净。外见诸佛。及西方净土。遂握往生之符。视禅宗破参之徒。得失悬绝矣。是为今验之一。

　　旧作澍庵大师传曰。澍庵大师。江南甘泉人。或曰仪征。莫能详也。少时粗犷无赖。不持戒律。尝居扬州禅寺。以与饭头相竞。秽骂无礼。主僧怒。对众诃谴之。且曰如不速改。且夏楚出院。师愤恨。思所以仇主僧者。中夜。忽自悔曰。若所为。纵能仇主僧。如鬼神何。已思湔耻之术。惟在自修。而学道之方。自顾蔑如。于是辗转终夜。天且曙。忽悟曰。吾闻至心持大悲神咒者。无不彻法源。证上果。吾虽无知。犹能诵此。奈何以无术自阻邪。明日。谒主僧礼谢。自陈愿闭关三年。专持神咒。乞假静室。且助衣食之费。主僧喜。从之。师遂移居藏经阁。朝夕持诵不懈。胸悬一牌。书曰禁语。有登阁者。欲与语。辄指牌以示。如是者。三年乃出。既出。则神采顿殊。抑抑自下。见者皆敬异之。而莫测其所证云何也。扬州俗好啜茶。茶社中。坐客恒满。师亦不时往。时海内方尚考证之学。客有析经籍疑义于师侧者。相诂难甚苦。师笑不语。客问故。师曰。卿曹所谈。皆有佚脱。何相难为。客请其说。师辄为客各诵所论书。且诵且解。娓娓不已。客相顾骇服。由是师以博通典籍名。士人从问经史者无虚日。久之。乃知师于内外方策。九流百家。下逮小说短书。凡一切文字。不待目涉。无不能暗诵者。轻薄少年或试诘以绮语书。师亦应声诵无疑。以是竞传神异。号称圣僧。时仪征阮文达公。方予告家居。闻师名。试与语。师亦酬对不倦。文达叹异之。谓师所证。超然于人天之表。非占毕者所能测云。咸丰纪元。师已老惫。犹时出应客。见少年游戏无节者。辄叹曰。后生不习正业。惟事嬉游。老僧且死。不得见矣。不日灾害将至。不知若辈何以自脱也。少年或反唇相稽。复黯然不答。越二年。粤匪陷扬州。师示寂已逾年。其言乃验。师晚年屏处。惟以写经自课。所书华严残帙。余犹及见之。闻所书至多。扬州丛林时有藏弆者。赞曰。大悲陀罗尼。威神赫奕。包举法界。于世出世间之学。无所不统。先民持诵者。证验非一。其本经所载良法美意。昭如日星。而流俗无识。不能上考古文。下征今验。惟仅以为禳祸辟邪之具。谬矣。大师以下劣凡夫。骤登圣域。迹其所获。非见思惑尽。圆证声闻极果者。不能臻此。乃当时惟知其神。而不知其所以神。卒未闻有闻风兴起者。则信乎上智不常。神勇难觏。如大师者。讵非法门龙象。毅然大丈夫哉。江都释祥开。尝习大师者也。每为余言。少见大师。辄不敢仰视。故无由沾溉法乳。自求解脱。至今以为憾。噫。求道者。无他谬巧。惟在精专。苟蕴不挠之志。则大师之成规具在。又何憾焉。今按大师所证者。为究竟三昧。究竟三昧。所谓实慧也。大悲陀罗尼。乃观世音菩萨所说。观世音菩萨。过去劫中。作佛已竟。以度生之愿无止期。今复现为西方净土阿弥陀佛之左辅。故持此陀罗尼者。或兼修定慧。或发愿往生。但具真修。无不证果。其征验与念佛无异。详见大悲陀罗尼经。兹不具论。大师专念之期。远至三年。遂由定发慧。径证三昧上品。其往生与否。则视乎发愿回向。末由考定。而所证如此。固已超然于分段生死之外。无俟推求矣。究竟三昧。如禅宗之彻悟。而所证尤超。如文殊般若经所示者是已。是为今验之二。则三昧之全也。

　　衷论六

　　或问。般舟三昧。及大集经。或刻期七昼夜。或刻期七七日。现生见佛。其说当与小弥陀经文同。今独谓小弥陀之七日。乃实定之期。非念佛之期。何欤。

　　答曰。般舟之文。所重先在一心念。大集之文。所重先在专念。闭关专修三昧者。如果能一心念佛。专心念佛。自然妄念易息。一心易证。无论七七日可以见佛。即七昼夜之短期。亦未尝不可见佛。此心净土净之实义实事。非妄说也。无如见思诸惑。乃众生妄念之本。亦众生分段生死之基。众生方以见思妄念。为现在之真我。舍此几无栖泊之处。此妄念之所以不易尽。念佛实定之所以不易成也。此非格物致知。真修实证之君子。决不能窥其是非奥赜。而世俗方且以念佛为易修易证之一事。其荒谬几不可以理喻。可哂也。故般舟诸经。虽有刻期七昼夜诸文。实非大地众生所能集事。学道之伦。既愿实事求是。实证三昧。不可执此等遗文以自欺也。若小弥陀经文。则实以七日为在定之期。非念佛之期。详绎原文。本无疑义。前说已审。不必执般舟之文。强发难端。致误众生定慧之实效也。

　　或问。念佛一心不乱有三解。厥义安在。

　　答曰。不乱为一解。一心为一解。念佛一心不乱为一解也。止观家专修禅定。祛除业惑。乃不乱之说。参究家专持话头。别无杂念。乃一心之说。净土家专念阿弥陀佛。驯至惟存佛号。净无余念。是为一心不乱之说。此三解也。体弱之人。专修念佛三昧。有以气虚为虑者。当依六妙门禅。先习数随二法。而以阿弥陀佛四字。代一二三四数目等字。其法坐定后。当入息时。心中先默念一阿字。第二息再念弥字。第三息再念陀字。第四息再念佛字。一息一字。周而复始。口不出声。即无气虚之患。亦仍不失念佛法门。修习既久。既能不伤中气。且能渐致气旺。寝祛妄念。精进不懈。然后闭关出声专念。则三昧易成。与冒昧入关者迥别。此先修不乱。后修一心之养气真诀。亦新法也。长期念佛。高声持诵。颇伤中气。亦不能硺磨入细。速致一心。余昔误信紫阁之说。致增病痛。故不惮繁复。再申劝诫。不可不察也。

　　或问。念佛入门之要。厥义安在。

　　答曰。信愿二轮。无不真切。是为念佛入门之要。若信愿非真。决不肯认真念佛。非入门第一要务欤。红蠡醒大师曰。真为生死发菩提心。以深信愿持佛名号。十六字。为念佛法门一大纲宗。若真为生死之心不发。一切开示。皆为戏论。世间一切重苦。无过生死。生死不了。生死死生。生生死死。出一胞胎。入一胞胎。舍一皮袋。取一皮袋。苦已不堪。况轮回未出。离免堕落。猪胞胎。狗胞胎。何所不钻。驴皮袋。马皮袋。何所不取。此个人身。最为难得。最易打失。一念之差。便入恶趣。三途易入而难出。地狱时长而苦重。七佛以来。犹为蚁子。八万劫后。未脱鸽身。畜道时长已极。鬼狱时长尤倍。久经长劫。何了何休。万苦交煎。无归无救。每一言之。衣毛卓竖。时一念及。五内如梵。是故即今痛念生死。如丧考妣。如救头然也。然我有生死。我求出离。而一切众生。皆在生死。皆应出离。彼等与我本同一体。皆是多生父母。未来诸佛。若不念普度。惟求自利。则于理有所亏。心有未安。况大心不发。则外不能感通诸佛。内不能契合本性。上不能圆成佛道。下不能广利群生。无始恩爱。何以解脱。无始怨愆。何以解释。积劫罪业。难以忏除。积劫善根。难以成熟。随所修行。多诸障缘。纵有所成。终堕偏小。故须称性发大菩提心也。然大心既发。应修大行。而于一切行门之中。求其最易下手。最易成就。至极稳当。至极圆顿者。则无如以深信愿持佛名号矣。所谓深信者。释迦如来梵音声相。决无诳语。弥陀世尊大慈悲心。决无虚愿。且以念佛求生之因。必感见佛往生之果。如种瓜得瓜。种豆得豆。响必应声。影必随形。因不虚弃。果无浪得。此可不待问佛而能自信者也。况吾人现前一念心性。全真成妄。全妄即真。终日随缘。终日不变。横遍竖穷。当体无外。弥陀净土。总在其中。以我具佛之心。念我心具之佛。岂我心具之佛。而不应我具佛之心耶。往生传载临终瑞相。班班列列。岂欺我哉。如此信已。愿乐自切。以彼土之乐。回观娑婆之苦。厌离自深。如离厕坑。如出牢狱。以娑婆之苦。遥观彼土之乐。欣乐自切。如归故乡。如趋宝所。总之如渴思饮。如饥思食。如病苦之思良药。如婴儿之思慈母。如避怨家之持刀相迫。如堕水火而急求救援。果能如此恳切。一切境缘。莫能引转矣。然后以此信愿之心执持名号。持一声。是一九莲种子。念一句。是一往生正因。直须心心相续。念念无差。惟专惟勤。无杂无间。愈久愈坚。转持转切。久之久之。自成片段。入一心不乱矣。诚能如此。若不往生者。释迦如来便为诳语。弥陀世尊便为虚愿。有是理哉。其说之精切着明如此。学者可以深省矣。

　　或问。儒家之辟佛。厥义安在。

　　答曰。先佛开示。悉出世之至道也。出世之至道。其要虽在解脱生死。其绪余犹足范围天下之政教。弘深奥博。不可骤通也。如欲通其体用所在。必先知若何为生死。若何为解脱生死。若何无方量。若何为心量。若何为明心。若何为见性。若何为净宗。若何为禅宗。若何为教宗。若何为律宗。若何为密宗。若何为显密之别。若何为大乘。若何为中小二乘。若何为大小诸乘之别。若何为菩提大心。若何为六度万行。若何为阿耨多罗三藐三菩提。若何为念佛。若何为参禅。若何为戒。若何为定。若何为慧。若何为解悟。若何为证悟。若何为诸家三昧。若何为念佛三昧。若何为因果之实义。若何为儒释之真诠。其子目虽更仆难穷。其弘纲钜恉。大抵不过此数端。非博涉教典。不能融会。非至心亲师取友。不能贯通。乃诸儒惟据门户之私心。莫不以先入之鄙言为主。所以决不能知其精义所在也。然先儒所以不能知佛者。其过不止在门户之私。转在不知处世圣人格物致知之义。如能先通处世先圣格致之微。于先佛之弘纲钜恉。必不肯不考其体用渊源。辄加诬谤之理。故凡诸儒之谤佛。非不知佛也。亦仍不知先圣儒术之精义而已。不足怪也。夫生死之故。天下第一大事也。解脱生死。天下第一至道也。今乃以不考其典籍。不亲其师友之故。遂不能稍通其说。此非不解格致之精义而何。尤冒昧者。虽颇闻其生死之说。而仍以挥斥为名。诬罔为利。则不知六道之阽危。鬼神之祸福。分段生死之艰虞。果能与彼无涉与否。如犹有豪发之相涉。恐决非门户之私。冒昧之论。所能捍御解免已。此心悦至道者所深悲也。诸儒之辟佛。唐以前犹粗粝无识。宋元后。乃弥近精微。然博辩如朱子。自称悔悟如罗整庵。皆自谓至精至密。究与先佛遗教之得失。豪发无与。适成其不克真通格物致知之过。此心悦至道者所深悲也。曰。然则诸儒之辟佛。亦有过欤。答曰。先佛为法界之大师。其说专在解脱生死。遍济含灵。凡有血气心性之伦。皆当归仰。且纯善无恶。纯诚无伪。今乃挟一隅之见以辟之谤之。乌得为无过。诸儒苟能正谊明道。功德兼隆。上裨国家政教。下拯黎庶艰危。处为真儒。出为名臣循吏。即有谤佛之愆。亦当末减。若无道不学。绝无功德及人。外假儒术高名。内实逞其甘食悦色全躯保妻子之素。亦复踵袭谬妄。辄谤及纯善无恶解脱生死之正觉。别天地神祇昭布森列。讵能免降鉴之严切哉。此尤心悦至道者所深悲也。

　　或问。流俗之辟佛。厥义安在。

　　答曰。流俗之辟佛。不过举业之徒。文辞之彦。及无识之妄庸。此辈偶闻理学之名。犹切齿以道。况无上正觉哉。无道不学之尤。靡不具徙家忘妻之见。欲其心通出世之至道。冤苦甚矣。大率宿业深厚者。其性情无不躁妄。其识见无不凡陋。其行履无不邪僻。其心声无不诈伪。其甚者。至以君父为外物。祖先为疣赘。盖非如此。不足以增长宿业。沦落三途。亦不足致诸佛之悲悯太息。莫可如何焉。不足辩也。

　　或问。吾王氏入道始末。

　　答曰。先曾王父椒园公讼过记曰。余家世业儒。笃奉六籍。自五祀以外无杂祭。墩之左。洁室一楹。妥先圣四配主。列祀神武关汉寿帝。司命文昌帝。配以斗魁。以礼官祭日。虔祀无怠。近百年矣。室中未尝有二氏书。及像设。曾王父厚庵公官江南。廉名满吴下。僦民居。邻火及甍。朝服告天。火中见白鹦鹉反风灭火。又檄挽库纲。渡黄河。中流暴飙裂帆。百口震号。俄睹金容炳煜。致分风断流之异。乃手绘普陀大士妙相。报再生德。余童龀时。日从先妣炷香顶礼。及十岁过乡墩。闻其师方授诸弟孟子书。训曰。杨者何。今道家是也。墨者何。今佛家是也。能以言距道与佛。即圣人之徒也。闻之。大欣悦其言。归则诧人曰。吾异日必且为圣贤。自是日寻诸老儒。互以能诋佛相褒诩。不复肯顶礼大士。顾实不知佛义云何也。年十七举于乡。旅谒座主少宗伯阿雨斋先生。先生顾余曰。贤英龄俊发。前路未可限。顾老夫一言相赠。他日得志。愿勿辟异端。余愕问何谓也。先生哂曰。睹贤勇形于色。聊相规耳。贤诚欲距异端。试言异端何等。余以佛老对。先生曰。孔孟时。有杨墨。无佛老。以佛老为杨墨。乃儒者之言。非孔孟之言也。夫异端。异其端也。所谓端。即孟子恻隐羞恶四端是也。其言不仁不义。无礼无智。是杨墨之弊。其言为仁为义。为礼为智。则非杨墨之弊也。非遍观其言。恶能别乎。今世士君子罕行孔孟之言。惟以辟佛老张门户。以自鸣为儒。其下者。病天堂地狱之说不便于己所为。亦姑诋之。以纾其怖惮。徒为佛者所窃笑。此未必遂为圣人徒也。吾贤自审之而已。余闻之。意为怃然。归而默察己所言论行事。其乖谬圣人者益众。气由是稍稍愧沮。然而前相与诋佛诸老儒。日相过从。互申曩说。余中虽欿歉。顾惮其讥病。聊复推波助澜。𦦨弗为衰。乾隆丙午。邑中大疫。道殣如麻。率以七日不汗死。余二十一日。三震战。三不汗。奄然气尽。神历房闼出衢中。将适东郭岳祠。顾见西来戈甲如云。人马皆长寻丈。询前驱者。曰。关神武帝受敕征台湾寇也。俄睹神武櫜鞬御赤马。龙刀在握。神采熠熠。余当衢迎拜。顿颡尘中。一仰视。则黼几已具。神武衮冕秉圭。东面垂拱。余涕泣陈所苦。吁乞庇宥。神武厉声叱曰。汝知罪乎。汝以先世积德。籍注乡荐后四年。当登辛丑进士第。福禄未艾。岂谓汝自得举以来。童昏无识。忘先世功德。自诩才隽。憍慢嫉忌。恶人胜已。轻率愎戾。衔恚睚眦。凌侮侪辈。多怀意恶。讦发人短。喜谈闺阁。谈谐憩日。亵引圣典。种种积慝。恶簿等身。而且不睹二氏之书。妄肆臆毁。心无忌惮。貌附圣贤。尤犯天律所深恶。游巡使者日有奏报。发不胜擢。是以上帝震怒。初削科名。今削寿籍。将堕恶道。岂吾所能垂祐乎。余闻。震栗丧魄。崩角求活。矢自湔艾。既久久。神武颜色稍霁。微俯首曰。止。姑观汝后修。余泥首敬谢。再仰视。金容已杳。衢中阒无人。皇恐亟趋归。入门历榻呻而寤。则睹真官朱衣玉颜。从两童子。搴帘入曰。奉帝命来活汝。两童登榻。各手短杖击余体。击头头汗。击胸胸汗。濈然湿重衾。至膝而止。遂能张目索饮。翼日扶杖起。诣神武像前匍伏谢。自是始稍知悔惧。窃意圣贤之言积庆余殃。迪吉逆凶。皆以诱掖中下之人。使不为不善而已。二氏之说。亦以发明善庆恶殃之理而已。其言之明罪福怵愚悍者。士可得见而知。闻而悟。其言之绝思议通於穆者。士见而未必遂知。闻而未必遂悟。况无闻无见乎。病稍瘥。假一榻养疴禅寺。稍稍涉猎藏典。初览小乘。虽不敢如昔诟谤。顾于胸中颇亦时有捍迕。意杂疑信。次及中乘。帖然意适。窃谓率是净修。高当不失冉闵。下亦不减乐正克也。后历大乘。渊乎妙哉。人性本善。天道融通。以智仁勇造生安学利。以孝弟慈利天下国家。节围万物而无心。陶冶万物而无情。视听言动。操本运末。中规中矩而不勉。生死人鬼。原始要终。有物有则而能贞。执一可以贯万。朝闻可以夕死。洙泗邹峄之传。蕴其妙未及言。引其绪未及详。凡以世多中下。欲使由贤入圣。而佛氏则兼以世不绝大智。超诣非难。欲并使由凡跻圣。若乃及其成功则一也。何惑乎天地灵祇倾向翼赞之乎。余初从呓谇十年。日谓佛言害于吾师孔孟之道。至是乃知释流附益。害道之说。嗟诚有之。顾万万非佛意。若佛之道。与孔孟并立。万万不相害。微特不相害。又无不足以发明孔孟之言。凡所谓蕴妙未及言。与言之不能详者。忆向来读书二十年。但以华饰诳妄弋猎科名。其于圣贤墙庑。不啻马牛其风。乃由遍观佛书。而后志气稍稍通。障翳稍稍尽。愧厉稍稍生。趋向稍稍坚。心痗背汗。不敢不求勉为善人。然后回念向时貌圣贤实悖圣贤。其获罪宫墙。良不可逭也。自丙午忏罪。湔洗三年。栗栗临履。己酉夏。先妣遘疾几绝。感神武示拯于梦。梦佥同。家人皆惊叹。明年庚戌。神武又示先妣梦。督余上春官。锁闱宵分。肸蚃降灵。遂忝与甲榜。迄今佹遇危惫。屡示呵护如响。信乎帝神在天下。如水在地中。无过不惩。无善不拯。亦惟人自决其法圣贤与悖圣贤而已。余躬历罪福。曲邀神贷。始得稍稍观览佛书。渐以达于圣贤之义。世固不乏英彦才俊。毅然气岸。以圣贤自命。余敢不避诟厉。备疏始末。敬告来贤。果贤者自揣能真为文周孔孟。无防暂束佛书不观。苟未能。抑亦何恃能无惧也。公之自述如此。其后以知县起家。洊历监司。廉明勤笃。如于清端。陆清献。诸君子。且识量高远。能断大事。道光中。尝面奉　圣谕褒奖。以循吏名当世。此外垂训之文。及所注金刚般若等经。皆多所发明。具见椒园居士集。兹不赘述。及我世父梅叔公上承遗训。尝谓公之学虽偏精教典。而于净土一宗。未尝致力。因求其说于红蠡瑞法师。获闻精奥。退居之暇。每以教家庭子弟。耕心传习既久。复闻现证三昧之说于扬州省大师。因得具悉其体用所在。此则吾王氏入道之始末因缘也。曰。椒园之蔚为循吏。梅公之处家孝友。此皆吾儒所固有。亦复何与佛氏。遽名家学。答曰。明德亲民。达道达德。实皆儒家所固有。生死之故。解脱之方。四土三乘。十二类生。横超竖超三界诸法门。及无上正觉之升沈显晦。亦岂儒家所固有哉。儒家所以不能知佛者。惟在生死之故。及上逮无上正觉一切奥义。此正古今儒佛得失之林。亦吾王氏所由学道之渊源也。且我椒园公先以谤佛罹神谴。后以遍绎教典。忏悔树立。乃得处为通儒。出为循吏。我世父梅叔公亦尝自言。非通红蠡之学。必不能徼幸闻道。勉为善人。则先佛之秉无缘慈以普度众生者。固已不可思议。即其拯吾王氏于水火者。亦岂有极哉。然两公之一闻千悟。实以天资高朗。本属志士仁人。故能从容自树如此。若无志不仁。方且以诟谤谲诈为能。虽诸佛现前。亦无由济其陷溺矣。此又天下智愚贤不肖升沈所在。亦吾王氏所当深警也。

　　或问。佛仙家亦尝辟佛。厥义安在。

　　答曰。神仙上果。惟在生天。而天道仍在六道之内。佛言生天之果。虽寿至八万余劫。如生死未了。寿尽仍当沦坠。不能超然于分段生死之外也。先佛所示大中小三乘遗教。靡非解脱生死良方。凡不能解脱生死。不得超然于六道轮回之外者。皆三乘所未有。夫勤苦生天。虽寿历多劫。仍当沦坠。以视正修净宗。径得往生阿弥陀佛清泰世界。永无退堕之虞者。其得失实判若天渊。尚何辟佛之足云。余昔尝受内丹真诀于先师梁先生。其后先生自谓年过八十。为家缘所累。结胎无望。且尝感异梦。恐旁入鬼神道中。因使耕心详论净土之学。不三两月。怃然自失。翻然改图。径为一劳永逸之计。遽发愿念佛。朝夕无间。至临终时。悉屏喧杂。志气清明。合掌正念诵佛而逝。其获往生净土。具有征验。可谓豪杰之士矣。求仙纲要。在外积众善。内修金丹。脱胎之后。尤在度广有缘。遍拯诸苦。必驯致天仙而后已。惟知勤修内丹。不知积善感应之理。已不能决定成就。况瞢修瞎炼。不知兼济为何事。亦何神仙之足云。学者苟跂净土宗恉。当考大小弥陀诸经所陈。乃通解脱生死之正义。毋执神仙之说。昧解脱之原。以自诳也。又内丹结胎。必在获定之后。念佛如获实定。已证根本三昧。决定往生。其得失更不待辩。志在长生久视者。可以语矣。

　　或问。先儒辟佛。首以委弃伦理为大诟。厥义安在。

　　答曰。此谬说也。先佛教人。本有四众之别。所谓比丘僧。比丘尼。优婆塞。优婆夷。是已。诸经之首。莫不具此四众。不容不见也。比丘二众。犹可以为委弃伦理。彼在家学道如优婆塞夷二众。亦何委弃伦理之有。且观经净业三福。首以孝养父母为第一义。本统四众言之。读者不察。阳为不知。出家之徒。亦不得阳为不知也。先佛遗规。惟有辞亲出家之说。无弃亲出家。不顾奉养之义。如优婆二众。则更不待言。佛法所希至远至大。故不得不辞亲出家。如果真修实证。不但上度一世之父母。且能遍度累劫之父母昆弟。及一切有缘。辟佛者纵不知此。四众之说。亦未必无闻。其所以阳为不知者。盖深恐妨我甘食悦色全躯保妻子之私。故托至高之人理以钳制其口。不知适启心通至道者所深鄙。可惜也。

　　或问。僧家之得失。亦有说欤。

　　答曰。乌呼。僧家之得失。乌得为无说。盖辞亲出家。所以为解脱生死也。而此辈真通生死之故者。千中无一焉。严持戒律。天人所钦。众所共仰也。而此辈严持戒律者。百中无一焉。惟真修乃获实证也。而此辈由真修以抵实证者。万中无一焉。其破坏戒律。啖名嗜利。奔走势位。逸乐终身之属。乃不知凡几。此正诸佛诸天所深憾。亦诟佛诸儒之所深憾也。先儒所辟。正在此等。而不知此乃流俗之僧法。非正觉之佛法。持此以诟先佛之正法。虽僧家有以自取。亦流俗终身不解之大惑。不可不辩也。如僧家果能严持戒律。驯至清修梵行。深入佛海。即不知佛者。亦未必遽加谤议。惜多为惑业所锢。既不能会通教典。亲师取友。以蕲真修实证。流弊所极。遂若无可救药者。亦心悦至道者所深悲也。

　　或问。欲通佛法大义。当读何书。欲通净宗实义。当读何书。其先后次第。亦有说欤。

　　答曰。欲通佛法。当自真通净宗始。先儒以不解净宗要领。因不能解佛法之大义。或不知方量心量之奥。辄以大小弥陀诸经所陈极乐庄严。及往生之说。为庄列寓言。不知先佛无寓言也。必先通净宗。然后能探索教典。遍通诸宗。此愿通诸宗之次第也。治教典者。当先读论藏。次读经律二藏。则得失易明。如先读经藏。往往转增烦惑。殊非善计。此愿读教典者之切实次第也。净宗诸论。有无量寿经优波提舍一卷。净土十疑论一卷。西方要诀二卷。念佛三昧宝王论三卷。龙舒净土文十卷。莲宗宝鉴十卷。净土或问一卷。念佛直指二卷。净土指归二卷。净土生无生论一卷。续净土生无生论一卷。净土法语一卷。乐邦文类六卷。西方合论十卷。净土晨钟十卷。净土警语一卷。西归直指五卷。无量寿经起信论三卷。观无量寿佛经约论一卷。阿弥陀经约论一卷。西方公据二卷。念佛警策二卷。净土浅说三卷。念佛百问一卷。净业知津一卷。念佛四要诀一卷。红蠡彻悟大师语录二卷。净宗诸经。大小弥陀两部。有无量清净平等觉经三卷。阿弥陀经二卷。无量寿经二卷。别行大宝积经无量寿如来会二卷。无量寿庄严经三卷。大弥陀经二卷。彭居士新校无量寿经三卷。世父梅叔公新校魏居士会译摩诃阿弥陀经一卷。阿弥陀佛经一卷。称赞净土佛摄受经一卷。后出阿弥陀偈经一卷。开示观想者。有观无量寿佛经一卷。诸经解诂最要者。有云栖大师阿弥陀佛经疏钞四卷。藕益大师阿弥陀佛经要解一卷。观无量寿佛经疏妙宗钞三卷。开示念佛三昧者。有般舟三昧经三卷。大集贤护经五卷。文殊所说般若经一卷。阿弥陀鼓音声王陀罗尼经一卷。观世音得大势菩萨受记经一卷。净宗传记。有往生集一卷。净土圣贤录九卷。续净土圣贤录四卷。以上目录。惟少芟凡鄙诸论。今所备记。则净宗之全也。禅宗要典。有六祖坛经。景德传灯录。五灯会元。指月录。续指月录。雍正　御选历代禅师语录。禅关策进。密宗要典。有大悲陀罗尼经。准提陀罗尼经。尊胜陀罗尼经。教宗要典。大乘般若。宝积。大集。华严。涅槃。五大部外。有首楞严经。楞伽经。妙法莲华经。金刚般若经。圆觉经。维摩经。小乘诸经。四阿含外。有四十二章经。地藏本愿经。楼炭经。律宗要典。大乘有梵网经。菩萨戒本经。小乘有比丘僧尼优婆塞夷诸戒本。推阐诸宗大义要典。有憨山梦游集。云栖法汇。先哲古论。有宗镜录。心赋。万善同归集。诸宗传记。有释迦世谱。佛祖通载。高僧传四编。神僧传。禅林僧宝传。训诂掌故之要。有教乘法数。翻译名义集。法苑珠林。一切经音义。其全目。见雍正
钦定龙藏汇记。不具述。发挥诸宗大义之书。永明寿禅师宗镜录。尤称绝诣。而古今几无通其说者。可惜也。

　　或问。净宗权舆。及阐教著书。始于何代。

　　答曰。无量清净平等觉经。译于后汉。是为净宗入中国之始。有晋扶柳道安法师尝着往生论六卷。是为净宗阐教著书之始。及安公传其学于庐山远法师。乃集净宗之成。如征授受源流。安公实为净宗之鼻祖。以所著往生论今佚不存。故议者惟推庐山为本宗初祖。而安公信解行证之详。皆就湮没。可惜也。

　　或问。获证三昧。现生见佛。先佛所示详矣。今世现证者。惟省公一人。不识尊宿先哲。亦有见佛如省公者比欤。

　　答曰。前世现生见佛者。晋有庐山远法师。刘居士程之。刘宋有葛济妻纪氏。唐有释怀感。慧日。自觉。法照。大行。及尼净真。宋有永明寿禅师。及遵式。显超。孙居士忠。吕宏妻吴氏。姚母某氏。元有释梵琦。明有唐居士时。近世有余母宗氏。皆见净土圣贤录。而临终见佛。及旁见子史诸家典籍者。不与焉。稽其所获。上足以证先佛遗经。下足以证省公今验。及本论之说。亦学者所宜知也。

　　或问。入道之正轨。

　　答曰。志士仁人。入道之根柢。读书求友。入道之阶梯。此皆入道之正轨也。必先具志士仁人之资。乃能读有用之书。交有益之友。必扩充志士仁人之分量。然后足为孝弟。足为忠贞。足以独善一身。足以兼善天下。博通古今正变。折衷儒术异同。高据孔氏之四科。遂兼叔孙氏之三不朽。亦必扩充志士仁人之分量。然后能修净业正因。足证念佛三昧。遂通教乘纲宗。肩任六度万行。由是以渐希无上正等正觉。则处世出世之全已。释家所谓佛性。即此志士仁人之性也。神仙家所谓仙骨。即此志士仁人之骨也。宋元后儒家讲学。必有宗恉。余谓不必别立宗恉。惟以志士仁人为宗恉。已罄无不尽。无俟他求也。若无志不仁。力求下达。视方策如仇仇。以师友为弁髦。惟以甘食悦色全躯保妻子为至德要道。甚者且纵欲败度。以恶为能。知进而不知退。知存而不知亡。知得而不知丧。驯至邪正不辨。向背乖宜。持此处家。必无不败之家。持此处国。亦无不败之国。持此以辅翼天下。必至颠倒是非。挠乱政教。惟恐天下不乱而后已。不能扩充志仁。其流弊遂至此极。此正谊明道之伦所由凄怆痛心也。其不足以上希至道。抑可知矣。盖学者必先通人理。然后能上通天理。必真通天人之故。然后能企出世之正觉。若人理犹不能解。遽欲上通诸佛奥义。乌可得哉。方今盛世。虽决无此辈。而春秋之所责备者。正在此辈。前史之所讥弹者。亦正在此辈。三途之所招邀。鬼神之所切齿。诸佛之所悲悯者。亦正在此辈。此亦读书君子。法界众生。所宜留意也。昔龙舒居士着净土文。惟知劝勉杂流。论及宰官。转无深警之语。不知古昔宰官。虽因惑造业。至不可思议。而既秉辅翼政教之权。苟能深通因果。稍悟正觉。其兼济天下。福被苍生之功德。亦必不可思议。非方外诸公区区补苴罅漏者。所能并论。故因此论之成。辄殿以志士仁人之说焉。乌呼。广额屠儿放下屠刀。俨然千佛一数。闻道之君子。无忽此老生常谈也。

　　佛说摩诃阿弥陀经衷论竟
