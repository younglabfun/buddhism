卍新纂续藏经第 22 册 No. 0400 无量寿经起信论


　　No. 400-A 无量寿经起信论叙

　　同学友彭生绍升。述无量寿经起信论成。书命有高曰。勉叙之。有高讽经论。反覆。光明云流。骸藏郁洁。喉舌听视。旷若新有。冰渔膏释。弗碍弗胶。阁卷欣庆。赞叹作礼。善哉彭生。乃能发起如是大心。乃能担荷如是大法。乃能唱演如是妙义。乃能流布如是经典。善哉彭生。不忘嘱累。不忘宏誓。快得遭逢
圣清乐国。仁寿光被。万亿器界恒沙有情。应共信受。应共证入。无量寿经。今正是时。我观有情。希望寿命。黄发难老。百千万岁。我观有情。欲无彀期。宫室被服。饮馔什器。园池华鸟。及与音乐。未得欲得。得已欲备。备已欲富。富已欲好。此好彼未。欲彼俱好。彼俱好已。又欲精良。一一精良。淫巧瑰奇。欲转变生。匪有竟阈。我观有情。欲善眷属。色泽壮姣。知心顺恉。迎机赴节。团圞和合。富贵聪明。我观有情。微尘计校。束归贪欲。不出斯等。诸斯等欲。承谁恩力。举体光明。无量寿经。无始无明。执吝成想。想幻尘劳。虚妄影事。无住为本。生灭为性。盘古开天。英雄大人。廊庙金貂。岩穴黄缁。散材下走。靡哲靡愚。肠中车轮。转转不净。污薉净田。雝塔苦本。助发苦芽。蕃苦枝叶。点缀苦华。结苦果仁。甘苦谓饴。恋苦护苦。立苦辨说。建苦鼓旗。为苦效忠。争锋决胜。如聋如盲。有耳有目。闻见是经。依正庄严。功德殊胜。如海爰居。见钟鼎陈。骇怖窜逃。谓当谋我。离本久远。智梏情迁。为鸒为蜩。笑九万矣。游盘豕虱。汤火宁知。庙牺丽碑。枯鱼过河。求悔再及。而并不得。不其痛而。我
释迦尊。慈愍有情。火宅毒药。昧珠客作。穷露痴颠。顺其欲然。激扬引导。权巧方便。曲垂济拯。十二部经。广说净土。而于是经。专指西方。观经观行。小本劝信。是经愿门。尤异方便。我友彭生。入是愿门。竺念有情。绎经述论。谓发大愿。全凭信根。于是博考。大乘经典。约采菁华。疏瀹正信。于是乃知。欲为苦本。欲为道本。用欲知方。出宣大愿。于是乃知。佛大愿力。我大愿力。无二无别。平等平等。于是乃知。十方净土。依正庄严。佛非有余。我非亏欠。于是乃知。淫怒痴性。当体空寂。无量寿经。无终无始。生佛正等。作如是观。岂得不信。火则能烧。冰则能寒。饭则能饱。乌啄能毒。如是信已。离信名字。开大愿门。出生念力。一声佛号。忘义忘年。敬作颂曰。

　归命西方净满尊　　圆密三身无量寿
　归命难思真教体　　归命难数圣贤僧
　宝台巍巍净光明　　遍照微尘国土众
　本师亲口如是说　　是故决定摄受我
　我自未度愿度人　　愿我
圣清万万祀
　　太平丰熟人康和
　念佛同报君亲恩　　人人念佛为忠臣
　人人念佛为孝子　　人人念佛安处善
　人人念佛乐循理　　良男淑女家家有
　甘雨景风调四叙　　人人念佛了自性
　人人念佛证唯心　　一期报尽共往生
　见佛闻法克大果　　不离安养入诸刹
　还以念佛教众生　　六波罗蜜一声佛
　诸陀罗尼一声佛　　如幻闻熏闻中持
　诸圆通根尽皆摄　　我礼十方发是愿
　十方三宝证明我　　更愿善友若彭生
　生生会值为道侣　　我愿如空非思量
　是故归命
无量寿

　　圣清乾隆四十年旃蒙协洽之岁十一月既望越翼日佛弟子罗有高撰

　　No. 400

　　无量寿经起信论卷上

　　菩萨戒弟子　彭际清　述

　　无量寿经者。如来称性之圆教。众生本具之化仪也。原夫真如界内。解脱门中。本无一法而遍入微尘。普应群机而毕竟空寂。特以众生不了心源。妄缠苦聚。幻生幻灭。倏坠倏升。将欲拔轮回之本。断爱欲之因。不开念佛之门。孰识归家之路。以是法王垂愍。愿网宏张。摄诸佛所护之经。严众生本净之土。无边觉海。全收尘刹波灡。不尽慈云。永沛大千雨露。遂使洪名举处。顿竭罪源。一念圆时。疾登宝地。自他不隔。越十万亿刹而非遥。凡圣无差。即三十二相而同具。所贵是心作佛。即佛明心。会万善以同归。执一心而不乱。妙莲华内。期母子之终逢。白毫相中。何苦乐之有间。从此握文殊之智印。满普贤之愿王。不动纤毫而获诸三昧。匪移跬步而遍往十方。遂得记授菩提。位阶不退。如斯方便。莫殚深恩。凡具灵知。普应信受。其或执有排空。滞情迷性。恋百年之幻质。昧万古之徽猷。转蛣蜣之丸。漫期狆举。耀蜉蝣之羽。曾不终朝。流离穷子。认绝域为家乡。颠倒浮生。锁真觉于梦夜。纵使耳提面命。谁能睹指知归。亦不破相穷空。执药成病。拒慈尊于心外。弃乐土以如遗。惟知味静耽闲。不顾埋真背觉。如睹隙中过影。罔穷杲日之光明。但看勺水兴波。不信归墟之浩荡。此则城东老母。障面徒劳。演若达多。失头自怖者矣。呜呼。人身难得。至道难闻。一息不来。已成隔世。三涂再出。知复何年。火宅炎炎。尚恋嬉游之具。恒沙莽莽。难穷往返之身。祇因不了一心。遂至长沦浩劫。果欲横超三界。何如直往西方。佛说净土诸经。约有四五。语其该备。莫此为先。惜乎诸师疏解。未及阐扬。王氏校删。半多讹舛。不揣闇汶。略举纲宗。旁引契经。会归一实。一明教体。二明教相。三明归趣。四别释经文。五回向极乐。总名起信论者。破空有之邪执。明圆顿之正宗。廓诸师未被之机。救龙舒妄删之失。庶几开佛知见。示佛知见。悟佛知见。入佛知见。广引群生。同归极乐云尔。

　　一明教体

　　欲明教体。当观法性。夫法性者。不生不灭。不断不常。心亦强名。土于何寄。然非心非土。而即土即心。取舍俱捐。见闻绝待。岂可横生计较。妄说是非。略标四义。以究法源。一。自他不二义。二。性相不二义。三。因果不二义。四。生佛不二义。

　　一自他不二义者。诸佛法身。遍周沙界。全自全他。不相违碍。约化仪中现有主伴。如毗卢遮那为主。则十方诸佛为伴。乃至不可说不可说微尘数佛刹。无不是毗卢遮那法界。如无量寿为主。则十方诸佛为伴。乃至不可说不可说微尘数佛刹。无不是无量寿法界。故此经言无量寿佛。光照东方恒沙佛刹。南西北方四维上下。亦复如是。法性实尔。无有分齐。如首楞严经言。我以妙明不灭不生。合如来藏。而如来藏。唯妙觉明。圆照法界。是故于中一为无量。无量为一。小中现大。大中现小。不动道场。遍十方界。身含十方无尽虚空。于一毛端。现宝王刹。坐微尘里。转大法轮。是故当知无量寿佛。普现十方一切众生之前。不可以有思惟心而生分别。或言华严为实。极乐为权。当知不尔。诸佛法身。非自他故。问然则何故舍毗卢而念无量。答。释迦指示故。无量本愿故。十念往生故。疾登不退故。

　　二性相不二义者。大乘起信论云。从本以来色心不二。以色性即智故。色体无形说名智身。以智性即色故。说名法身遍一切处。所现之色。无有分齐。随心能示十方世界无量菩萨无量报身。无量庄严。各各差别。皆无分齐。而不相妨。故如华严经中器界尘毛形无形物皆悉演出妙法言音。具足十方法界诸庄严具。此经亦言。一一华中。一一光中。风声水声诸音乐声。若见若闻。无一物而非佛身。无一音而非佛法。何以故。有情无情。非一非异。真如界中无彼此故。问。法性既尔。娑婆界中。何故不闻诸佛现身说法。答。常说法。无不说法时。只为情生智隔。不见不闻。若一念证入佛法界者。不离娑婆。径登极乐。如妙法莲华经云。众生见劫尽。大火所烧时。我此土安隐。天人常充满。维摩经云。我此土净。而汝不见。此是诸佛自受用地。一切众生所同具足。问。然则何用求生净土。答。生即无生。土亦非土。行布不碍圆融故。相非性外故。

　　三。因果不二义者。此经言法藏比丘方发愿已。空中赞言决定必成无上正觉。又言众生一念念佛。则是具足无上功德。当知因该果海。果彻因原。还因华严初发心时。即成正觉。以法性中因果不异故。究竟不可得故。大般若经善现言。菩萨摩诃萨为用初心证得无上正等菩提。为用后心证得无上正等菩提。佛言。如然灯时。为初焰能焦炷。为后焰能焦炷。世尊。如我意解。非初焰能焦炷。亦不离初焰。非后焰能焦炷。亦不离后焰。佛言。诸菩萨摩诃萨亦复如是。非用初心证得无上正等菩提。亦不离初心证得无上正等菩提。非用后心证得无上正等菩提。亦不离后心证得无上正等菩提。若能如是信入净土法门。一刹那间。即已严净诸佛国土。即已具足无上功德。成佛度生。一时究竟。与法藏比丘无二无别。具如经说。真实不虚故。

　　四。生佛不二义者。大涅槃经云。我以摩诃般若。遍观三界一切六道诸山大海大地含生。如是三界。根本性离。毕竟寂灭同虚空相。无名无识。永断诸有。本来平等。无高下想。无见无闻。无觉无知。不可系缚。不可解脱。无众生。无寿命。不生不起。不尽不灭。非世间。非非世间。涅槃生死皆不可得。二际平等。等诸法故。是知无量不居极乐。众生不住娑婆。本自无秽。从何取净。特以众生。不守自性。于一体中妄生同异。爰以大悲方便。而度脱之。故此经言。如是诸佛。各各安立无量众生于佛正道。问。既生佛不可得者。何故诸佛现身接引众生。答。华严经云。譬如日出。普照世间。于一切净水器中。影无不现。普遍众处而无来往。或一器破。便不现影。如来智日。亦复如是。普现法界。无前无后。一切众生净心器中。佛无不现。心器常净。常见佛身。若心浊器破。则不得见。是则佛本不来而来。众实不往而往。随众生心现往来故。

　　二明教相

　　欲明教相。当识因缘。夫因缘者。诸佛以之出世。众生以之证真。若惟观法性。不达因缘者。杜方便之门。无接引之分。六趣何由而出离。万德何由而圆满。略分四门。以标经旨。一信门。二愿门。三念门。四行门。

　　一信门者。即经云诸有众生闻佛名号。信心欢喜。至心回向。愿生彼国。又云。明信佛智乃至胜智等。是。华严经云。深信诸佛及佛法。亦信佛子所行道。及信无上大菩提。菩萨以是初发心。又云。宁于无量劫。受诸恶道苦。终不舍如来。而求于出离。维摩经云。菩萨于生死畏中。当依如来功德之力。劣解众生。闻说诸佛不思议境界。多生疑惑。即声闻二乘。尚不信有他方诸佛。以不识是心无外故。心外无佛故。若知是心无外。则知他佛即是自佛。不坏自他之相。斯能入无边之佛土。起无量之行门。以自心境界不可思议。故知诸佛境界亦不可思议。至如无量寿佛所有愿力功德智慧神通。圆同太虚。廓周沙界。非计可测。非情可量。若人闻是经已。决定信入。不惊不怖不畏。当知是人已于无量佛所。深植善根。当得不退转于阿耨多罗三藐三菩提。胜诸声闻百千万亿倍。何况其余。故知入此门中。信为第一。毗婆沙论云。若人种善根。疑则华不开。信心清净者。华开则见佛。何以故。一念信心。迥超情计。具佛知见故。

　　二。愿门者。即经云遵普门大士之德。具诸菩萨无量行愿。愿于无量世界现成正觉。乃至法藏四十八愿。及诸众生愿生彼国者。是。一切行门。从愿而起。愿如良苗。非苗不实故。愿如良导。非导不行故。然心有广狭。故愿有大小。惟称法界量而发心者。方能入于诸佛愿波罗蜜。如华严经普贤告善财言。欲成就如来功德门者。当修十种广大行愿。一者礼敬诸佛。二者称赞如来。三者广修供养。四者忏悔业障。五者随喜功德。六者请转法轮。七者请佛住世。八者常随佛学。九者恒顺众生。十者普皆回向。惟此十愿。是曰愿王。一切菩萨从此起行。直至成佛。然其间有一总持门。能使所愿速得成就。不离念无量寿佛求生西方。普贤偈曰。愿我临欲命终时。尽除一切诸障碍。面见彼佛阿弥陀。即得往生安乐刹。我既往生彼刹已。现前成就此大愿。一切圆满尽无余。利乐一切众生界。是知尽十方众生愿轮之胜。莫有过于往生安乐者。何以故。无量寿佛。无上愿王。一切菩萨愿王。莫不以此为究竟故。今明发愿。当如西方合论中说。决得往生。一不为福田故愿。愿为一切众生荫。生净土故。二不为眷属故愿。愿治一切如来家。生净土故。三不为病苦故愿。愿医一切世间无明等疮。生净土故。四不为转轮王故愿。愿转诸佛法轮。作大法王。生净土故。五不为欲界故愿。愿离一切微妙五欲。生净土故。六不为色界故愿。愿离一切禅着。生净土故。七不为无色界故愿。愿尽种种微细流注。证无量相好身。生净土故。八不为声闻辟支故愿。愿以福智二严。饶益一切众生。生净土故。九不为一世界千世界众生故愿。愿代无央数世界众生苦。拔一切世界众生。生净土故。十不为一阿僧祇劫千阿僧祇劫众生故愿。愿代无数阿僧祇劫众生苦。拔一切劫众生生净土故。

　　三。念门者。即经云一向专念无量寿佛。乃至十念一念念于彼佛者。是。首楞严经。大势至白佛言。我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影。不相乖异。十方如来怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心忆佛念佛。现前当来必定见佛。去佛不远。不假方便。自得心开。我本因地。以念佛心。入无生忍。今于此界。摄念佛人。归于净土。佛问圆通。我无选择。都摄六根。净念相继。得三摩地。斯为第一。文殊所说般若经佛言。法界一相。系缘法界。是名一行三昧。善男子。善女人。欲入一行三昧。应处空闲。舍诸乱意。不取相貌。系心一佛。专称名字。随佛方所。端身正向。能于一佛念念相续。即是念中能见过去未来现在诸佛。何以故。念一佛功德无量无边。亦与无量诸佛功德无二。如是入一行三昧者。尽知恒沙诸佛法界无差别相。又如般舟经。佛言。何因致现在诸佛悉在前立三昧。其有四众。持戒定具。独一处止。心念西方阿弥陀佛。今现在。去是十亿万佛刹。其国名须摩提。在众菩萨中央说经。一切常念彼佛。譬如梦中见七宝亲属相与娱乐。觉已说之。若人念彼佛一日昼夜。若过七日七夜。阿弥陀佛于觉不见。梦中见之。心作念时。诸佛国土大山须弥幽冥之处。悉为开辟。不持神足到其佛刹。便于世间。坐见彼佛。闻所说经。如上三经具明念力不可思议。是知一念十念。乃至一向专念。无量寿佛随众生心。念念出现。众生能一念念佛者。即一心清净。一心清净。即一身清净。一身清净。即多身清净。多身清净。即一世界清净。一世界清净。即多世界清净。如是乃至不可说不可说恒河沙数世界清净。临命终时。随其念力。见佛往生。自性自度。是心作佛故。四。行门者。即经云法藏比丘及诸菩萨。积集无量功德。乃至三辈往生所修功德等。是。维摩经。长者子宝积白佛言。惟愿世尊说诸菩萨净土之行。佛言。众生之类。是菩萨佛土。所以者何。菩萨取于净国。皆为饶益诸众生故。譬如有人。欲于空地造立宫室。随意无碍。若于虚空。终不能成。菩萨如是。为成就众生故。愿取佛国。愿取佛国者非于空也。若菩萨欲得净土。当净其心。随其心净。则佛土净。宝积经。佛告弥勒。发十种心往生极乐。何者为十。一者。于诸众生。起于大慈无损害心。二者。于诸众生。起于大悲无逼恼心。三者。于佛正法。不惜身命。乐守护心。四者。于一切法。发生胜忍。无执着心。五者。不贪利养恭敬尊重。净意乐心。六者。求佛种智。于一切时。无忘失心。七者。于诸众生尊重恭敬。无下劣心。八者。不着世论。于菩提分。生决定心。九者。种诸善根。无有杂染。清净之心。十者。于诸如来。舍离诸相。起随念心。是名菩提发十种心。由是心故。当得往生。若人于此十心。随成一心。乐欲往生彼佛世界。若不得生。无有是处。是故行者既发愿已。惟应一切所行。不离念佛。当独居时。不离念佛。处眷属间。不离念佛。闻说意声。不说意声。不离念佛。见悦意色。不悦意色。不离念佛。乃至班朝莅官。治军行法。不离念佛。遇刀兵劫。入罗刹群。不离念佛。如是念佛。则能渐净我人众生寿者四相根本。随顺具足十波罗蜜。既能心佛之心。何难履佛之土。何以故。一净一切净故。

　　三明归趣

　　欲明归趣。当知因缘不离法性。如此经言。法藏初心。先开正觉。往生三辈。尽发菩提。若不发菩提者。如上四门不成安立。何谓发菩提心。菩提训觉。举要言之。当明五义。一了知一切诸佛不离自心。自心常有一切诸佛成正觉故。一了知一切佛土不离自心。自心具足一切庄严佛土故。一了知众生一念念佛决定成佛。一切佛念力所成故。一了知众生。发愿求生净土。决生净土。一切土愿力所现故。一了知自心既尔。他心亦然。有一众生不生净土不成佛者。是则我土不净。我佛不成。我佛众生。三无差别故。由此起信。是无信信。由此起愿。是无愿愿。由此起念。是无念念。由此起行。是无行行。

　　云何为无信信。华严经云。佛子。何等为菩萨摩诃萨信藏。此菩萨信一切法空。信一切法无相。信一切法无愿。信一切法无作。信一切法无分别。信一切法无所依。信一切法不可量。信一切法无有上。信一切法难超越。信一切法无生。若菩萨能如是随顺一切法。生净信已。闻诸佛法不可思议。心不怯弱。闻一切佛不可思议。心不怯弱。闻众生界不可思议。心不怯弱。闻法界不可思议。心不怯弱。闻虚空界不可思议。心不怯弱。闻涅槃界不可思议。心不怯弱。闻过去世不可思议。心不怯弱。闻未来世不可思议。心不怯弱。闻现在世不可思议。心不怯弱。闻入一切劫不可思议。心不怯弱。何以故。此菩萨于诸佛所。一向坚信。知佛智慧无边无尽。十方无量诸世界中。一一各有无量诸佛。于阿耨多罗三藐三菩提。已得。今得。当得。已出世。今出世。当出世。已入涅槃。今入涅槃。当入涅槃。彼诸佛智慧。不增不减。不生不灭。不进不退。不远不近。无知无舍。此菩萨入佛智慧。成就无边无尽信。得此信已。心不退转。心不杂乱。不可破坏。无所染着。随顺圣人。生如来家。护持一切诸佛种性。增长一切菩萨信解。随顺一切如来善根。出生一切诸佛方便。是名菩萨摩诃萨信藏。是故当知。无量寿佛愿力功德智慧神通。于众生心。不增不减。不生不灭。不进不退。不近不远。无知无舍。本来是佛。更无可信。首楞严经。文殊言。我真文殊。无是文殊。若有是者。则二文殊。心佛亦尔。我真无量。无是无量。如是之信。方为净信。故此经言。知一切法悉皆寂灭。闻甚深法。心不疑惧。是则名为无信信。

　　云何为无愿愿。大般若经。佛言。诸菩萨摩诃萨具最胜觉。虽能受行如是深法。而于其中不求果报。何以故。于自性无动故。善现言。能于何等自性无动。佛言。能于一切法无性自性无动。何以故。诸法自性。即是无性。无性不能现证无性。思益经。网明言。阿耨多罗三藐三菩提性。即是一切众生性。一切众生性。即是幻性。幻性。即是一切法性。于是法中。我不见有利。不见无利。若有菩萨希望功德利而发菩提心者。不名发大乘也。所以者何。一切法无功德利。以无有对处故。问。一切法既无功德利者。无量愿王从何建立。答。从一切众生心而建立。一切众生性本清净。本清净故寿本无量。本清净故。光亦无量。乃至地狱饿鬼畜生诸恶道苦。清净心中本不可得故。是知一切众生常住极乐。特于梦中幻有娑婆。幻梦醒时。娑婆安在。本无可厌。亦何所忻。但以清净心而回向佛故。故此经言。觉了一切法。犹如梦幻响。满足诸妙愿。必成如是刹。是则名为无愿愿。

　　云何为无念念。华严经。德云比丘告善财言。善男子。我得自在决定解力。信眼清净。智光照耀。普观境界。离一切障。善巧观察。普眼明彻。具清净行。往诣十方一切国土。恭敬供养一切诸佛。常念一切诸佛如来。总持一切诸佛正法。常见一切十方诸佛。所谓见于东方一佛。二佛。十佛。百佛。千佛。百千佛。亿佛。百亿佛。千亿佛。百千亿佛。那由他亿佛。百那由他亿佛。千那由他亿佛。百千那由他亿佛。乃至见无数无量无边无等。不可数不可称不可思不可量不可说不可说佛。乃至见阎浮提微尘数佛。四天下微尘数佛。千世界微尘数佛。二千世界微尘数佛。三千世界微尘数佛。佛刹微尘数佛。乃至不可说不可说佛刹微尘数佛。如东方。南西北方四维上下。亦复如是。又解脱长者告善财言。我若欲见安乐世界阿弥陀如来随意即见。我若欲见栴檀世界金刚光明如来。妙香世界宝光明如来。莲华世界宝莲华光明如来。妙金世界寂静光明如来。妙喜世界不动如来。善住世界师子如来。镜光明世界月觉如来。宝师子庄严世界毗卢遮那如来。如是一切悉皆即见。然彼如来不来至此。我身亦不往诣于彼。知一切佛及与我心。悉皆如梦。知一切佛犹如影像。自心如水。知一切佛所有色相。及以自心。悉皆如幻。知一切佛及以己心。悉皆如响。我如是知。如是忆念。所见诸佛。皆由自心。如是念佛。即念是佛。更无别佛。即佛是念。更无别念。无量即是念之体。念即是无量之用。体用一如。心心寂灭。佛佛全彰。圆觉经云。圆觉普照。寂灭无二。于中百千万亿阿僧祇不可说恒河沙诸佛世界。犹如空华。乱起乱灭。不即不离。无缚无脱。始知众生本来成佛。是则不离当处。步步华台。何待他生。尘尘净刹。故此经言。住深定门。悉睹现在无量诸佛。一念之顷。无不周遍。是则名为无念念。

　　云何名无行行。华严经云。菩萨于如是寂灭微妙甚深最胜法中修行时。亦不生念我现修此行。已修此行。当修此行。不着蕴界处。内世间。外世间。内外世间。所起大愿诸波罗蜜。及一切法。皆无有着。何以故。法界中无有法名向声闻乘。向独觉乘。无有法名向菩萨乘。向阿耨多罗三藐三菩提。无有法名向凡夫界。无有法名向染。向净。向生死。向涅槃。何以故。诸法无二无不二故。金刚般若经亦云。庄严佛土者。即非庄严。是名庄严。问。既一切法不可得者。何用庄严佛土。答。一切法不可得。所以庄严佛土。若有一法可得。则佛与众生各住自性。同异炽然。成敌两立。佛不度生。生不成佛。惟一法不可得。圆满觉场。缘起无朕。本际非动。佛事繁兴。是知诸佛示现。实本无现。众生求生。实本无生。无现而现。佛即众生。无生而生。众生即佛。故此经言。譬如幻师。现众异像。为男为女。无所不变。本学明了。在意所为。是则名为无行行。

　　如是之法。实万善之总门。一乘之了义。菩萨以之严净国土。诸佛以之圆证菩提。法性如然。群经共赞。但能信入。已投种于宝池。永截疑根。定往生于金地。是固本来具足。更须方便加功。都摄六根。全提一念。了得即心即佛。自知非佛非心。再释经文。用资广劝。

　　无量寿经起信论卷上
卍新纂续藏经第 22 册 No. 0400 无量寿经起信论


　　无量寿经起信论卷中

　　菩萨戒弟子　彭际清　述

　　四别释经文

　　别释经文。略开四分。一释题名。二释序分。三释正宗。四释流通分。

　　佛说无量寿经卷上

　　一释题名者。梵语阿弥陀。此翻无量。以佛名经者。一切依正庄严。皆从佛出。才举佛名。摄无不尽故。无量寿佛又有十二号。见于经文。今独名无量寿者。表不生不灭之体。兼约化仪而言。于十方佛中寿极无量故。此经先后共有五译。一名无量清净平等觉经。后汉娄迦谶译。一名阿弥陀过度人道经。吴支谦译。一名无量寿如来会。见宝积经。唐菩提流志译。一名无量寿庄严经。赵宋法贤译。今名无量寿者。曹魏康僧铠译。铠外国人。以嘉平末至洛阳。译经四部。此其一也。宋龙舒王氏日休。会通诸译。别出一本。名大阿弥陀经。唯除宝积。彼所未见。从上诸译。汉吴宋三本。文理未精。王氏本较为畅达。近世通行。然有可议者。如序分中游步十方以下。广明菩萨行愿。为令行者发起大心。积集德本。究竟成佛。乃是此经开章要领。而王氏删之。至往生上下两辈。一删去发菩提心。一云不发。胎生一节。删去疑惑佛智乃至胜智。前则乖成佛之正因。后则失往生之正智。他如叙次愿文。后先舛错。皆当考正。宝积本义旨圆净。而详赡尔雅。不如康本。又删去劝进往生以不之文。不见如来激劝之旨。故云栖独将康本刊行。且为第其分次。今略仍旧第。有当合者合之。经中义句。间有繁复。谨参他本重加审定。但去其繁复。不敢更有增易。其四十八愿先后数目。依云栖本增入。庶几尽善尽美。不使后人少留余憾。读者详之。

　　闻经时处第一

　　我闻如是。一时佛住王舍城耆阇崛山中。

　　声闻众第二

　　与大比丘众万二千人俱。一切大圣神通已达。其名曰尊者了本际。尊者正愿。尊者正语。尊者大号。尊者仁贤。尊者离垢。尊者名闻。尊者善实。尊者具足。尊者牛王。尊者优楼频螺迦叶。尊者伽耶迦叶。尊者那提迦叶。尊者摩诃迦叶。尊者舍利弗。尊者大目犍连。尊者劫宾那。尊者大住。尊者大净志。尊者摩诃周那。尊者满愿子。尊者离鄣。尊者流灌。尊者坚伏。尊者面王。尊者异乘。尊者仁性。尊者嘉乐。尊者善来。尊者罗云。尊者阿难。皆如斯等上首者也。

　　菩萨众等第三

　　又与大乘众菩萨俱。普贤菩萨。妙德菩萨。慈氏菩萨等。此贤劫中一切菩萨。又贤护等十六正士。善思议菩萨。信慧菩萨。空无菩萨。神通华菩萨。光英菩萨。慧上菩萨。智幢菩萨。寂根菩萨。愿慧菩萨。香象菩萨。宝英菩萨。中住菩萨。制行菩萨。解脱菩萨。皆导普贤大士之德。具诸菩萨无量行愿。安住一切功德之法。游步十方。行权方便。入佛法藏。究竟彼岸。愿于无量世界现成等觉。处兜术天。弘宣正法。舍彼天宫。降神母胎。从右胁生。现行七步。光明显耀。普照十方无量佛土。六种震动。举声自称吾当于世。为无上尊。释梵奉侍。天人归仰。示现算计文艺射御。博综道术。贯练群籍。游于后园。讲武试艺。现处宫中色味之间。见老病死。悟世非常。弃国财位。入山学道。服乘白马。宝冠缨珞。遣之令还。舍珍妙衣而着法服。剃除须发。端坐树下。勤苦六年。行如所应。现五浊刹。随顺群生。示有尘垢。沐浴金流。天案树枝。得攀出池。灵禽翼从。往诣道场。吉祥感征。表章功祚。哀受施草。敷佛树下。跏趺而坐。奋大光明使魔知之。魔率官属而来逼试。制以智力。皆令降伏。得微妙法。成最正觉。释梵祈劝。请转法轮。以佛游步。佛吼而吼。扣法鼓。吹法螺。执法剑。建法幢。震法雷。曜法电。树法雨。演法施。常以法音觉诸世间。光明普照无量佛土。一切世界六种震动。总摄魔界。动魔宫殿。众魔慑怖。莫不归伏。掴裂邪网。消灭诸见。散诸尘劳。坏诸欲堑。洗濯垢污。显明清白。以诸法药。救疗三苦。授菩萨记。成等正觉。示现灭度。拯济无极。消除诸漏。植众德本。具足功德。微妙难量。游诸佛国。普现道教。其所修行。清净无畏。譬如幻师。现众异像。为男为女。无所不变。本学明了。在意所为。此诸菩萨亦复如是。学一切法。贯综缕练。无数佛土。皆悉普现。名称普至。道御十方。无量诸佛咸共护念。佛所住者皆已得住。大圣所立而皆已立。如来道化。各能宣布。为诸菩萨而作大师。以甚深禅慧开导众生。通诸法性。达众生相。明了诸国。供养诸佛。化现其身。犹如电光。善学无畏之网。晓了幻化之法。坏裂魔网。解诸缠缚。超越声闻缘觉之地。得空无相无愿三昧。善立方便。显示三乘。于此化终而现灭度。亦无所作。亦无所有。不起不灭。得平等法。具足成就无量总持。百千三昧。诸根智慧。广普寂定。深入菩萨法藏。得佛华严三昧。宣扬演说一切经典。住深定门。悉睹现在无量诸佛。一念之顷。无不周遍。分别显示真实之际。得诸如来辨才之智。入众言音。开化一切。超过世间诸所有法。心常谛住度世之道。于一切万物而随意自在。荷负群生。为之重担。护佛种性。常使不绝。兴大悲。愍众生。演慈辨。授法眼。杜三趣。开善门。以不请之法。施诸黎庶。如纯孝之子。爱敬父母。于诸众生。视若自己。一切善本。皆度彼岸。悉护诸佛无量功德智慧圣明。不可思议。如是之等菩萨大士。不可称计。一时来会。

　　二。释序分者。自我闻如是至一时来会。总名序分。序中时处及听法众等。诸经疏广明。不须更释。特准经文。略标别义。他经次诸菩萨。或先文殊。或先普贤。先文殊者。为表智故。先普贤者。为表行故。此经圆教所摄。以果起因。故先普贤。自导普贤大士之德以下。至不可思议。广明菩萨随顺如来。修学普贤行愿。所谓行权方便。入佛法藏。究竟彼岸。三句义中。全摄净土法门。菩萨一切所行。不离方便。以方便故。取于净土。得常见佛。以见佛故。闻法修行。入佛法藏。圆满觉心。究竟彼岸。若无方便。无量行门终不成就。如大般若经云。是菩萨由与般若波罗蜜多相应故。从此处没。生余佛土。从一佛国。至一佛国。在在生处。常得值遇诸佛世尊。供养恭敬。尊重赞叹。乃至无上正等菩提。终不离佛。当知欲不离佛。须以念佛为因。如华严十地。始终不离念佛。故知此经。非二乘声闻所能担荷。为令大心凡夫。依教修行。生如来家。满普贤愿故。处兜术天至拯济无极。约本师化仪。以显诸菩萨成佛度生。愿王无尽。独举本师以概十方诸佛。以一即一切故。次妙德。即文殊。不度文殊智海。难入普贤行门。以不能了知自心。一念顿圆。平等正性。凡圣共有。一际无差。以不了故。所有愿行悉不具足。何以故。心外起修。即成有漏。以无边功德。不外自心。随顺真如。修一切法。则能具足无边功德。消除诸漏以下。俱谓以文殊智。圆普贤行。故言。譬如幻师。现众异像。为男为女。无所不变。又言。亦无所作。亦无所有。不起不灭。得平等法。世人闻说净土。即计著于土。闻说往生。即计著于生。其或不然。又计着无生。拨置净土。是等皆以生灭为因。终不能契不生灭性。殊不知如来藏中。妙明周圆。含裹十方一切国土。求于生死去来。了无所得。以无所得故。生灭一如。去来无碍。斯能入无畏之网。了幻化之法。悉见无量诸佛。严净十方一切国土。次慈氏者。即弥勒。为欲此经久住世间。广度群品。非补处菩萨。不堪付嘱。具如后文所说。是三菩萨。普现十方教化众生。而亦常在极乐世界。摄诸众生归于净土。如行愿品言。诸往生者。即见阿弥陀佛。文殊师利菩萨。普贤菩萨。观自在菩萨。弥勒菩萨等。所共围绕。余诸菩萨。例此可知。何以故。皆导普贤大士之德。是与普贤同一愿故。

　　大教缘起第四

　　尔时世尊。诸根悦豫。姿色清净。光颜巍巍。尊者阿难承佛圣旨。即从座起。偏袒右肩。长跪合掌。而白佛言。今日世界诸根悦豫。姿色清净。光颜巍巍。如明镜净。影畅表里。威容显耀。超绝无量。唯然大圣。我心念言。今日世尊。住奇特之法。今日世雄。住诸佛所住。今日世眼。住导师之行。今日世英。住最胜之道。去来现在佛佛相念。得无今佛念诸佛耶。何故威神光光乃尔。于是世尊告阿难曰。云何阿难。诸天教汝来问佛耶。阿难白佛。无有诸天来教我者。自以所见问斯义耳。佛言。善哉阿难。所问甚快。如来以无尽大悲。矜哀三界。所以出兴于世。光阐道教。欲拯济群萌。惠以真实之利。无量亿劫。难值难见。犹灵瑞华。时时乃出。今所问者。多所饶益。开化一切诸天人民。阿难当知。如来正觉。其智难量。多所导御。慧见无碍。以一餐之力。能住寿命亿百千劫。无数无量。复过于此。诸根悦豫。不以毁损。姿色不变。光颜无异。所以者何。如来定慧。究畅无极。于一切法而得自在。阿难谛听。今为汝说。对曰。唯然。愿乐欲闻。

　　三。释正宗者。自此至第三十三分。总名正宗分。将开殊胜法门。特示显耀。复明如来出世之因。起教之本。为令闻者生希有想。生难遭想。断疑起信故。劝生极乐。不独此经。特准本文。更标胜义。一首明法藏广大誓愿。为令行者生担荷心。发起悲智。具普贤愿故。一。次明法藏广大功德。为令行者生真实心。广行方便。满普贤行故。一。次明极乐依正种种庄严。为令行者生决定心。至诚回向。入佛境界。不堕疑城故。一。次明往生正因。及世间果报。为令行者生精进心。一念念佛。成就三昧。决生彼国故。问。圆顿诸经。具说本师放光表相。此经何独不尔。答。此经以无量寿为主。本师为伴。后文无量寿放光。普照一切诸佛世界。本师特与十方诸佛。赞叹证明。不复放光者。为令众生一心归敬故。

　　古佛出兴第五

　　佛告阿难。乃往过去久远无量不可思议无央数劫。锭光如来兴出于世。教化度脱无量众生。皆令得道。乃取灭度。次有如来。名曰光远。次名月光。次名栴檀香。次名善山王。次名须弥天冠。次名须弥等曜。次名月色。次名正念。次名离垢。次名无著。次名龙天。次名夜光。次名安明顶。次名不动地。次名琉璃妙华。次名琉璃金色。次名金藏。次名炎光。次名炎根。次名地种。次名月像。次名日意。次名解脱华。次名庄严光明。次名海觉神通。次名水光。次名大香。次名离尘垢。次名舍厌意。次名宝炎。次名妙顶。次名勇立。次名功德持慧。次名蔽日月光。次名日月琉璃光。次名无上琉璃光。次名最上首。次名菩提华。次名月明。次名日光。次色华色王。次名水月光。次名除痴冥。次名度盖行。次名净信。次名善宿。次名威神。次名法慧。次名鸾音。次名狮子音。次名龙音。次名处世。如此诸佛皆悉已过。尔时次有佛名世自在王。如来。应供。等正觉。明行足。善逝。世间解。无上士。调御丈夫。天人师。佛。世尊。

　　将明法藏成佛本因。特为推原从上诸佛。宝积本从锭光上溯往世。过五十三佛。方至世自在王。俱用逆数。于此全异。然他译本多从顺数。未知宝积别有据否。

　　法藏因地第六

　　时有国王闻佛说法。心怀悦豫。寻发无上正真道意。弃国捐王。行作沙门。号曰法藏。高才勇哲。与世超异。诣世自在王如来所。稽首佛足。右绕三匝。长跪合掌。以颂赞曰。

　光颜巍巍　　威神无极　　如是炎明　　无与等者
　日月摩尼　　珠光𦦨耀　　皆悉隐蔽　　犹如聚墨
　如来颜容　　超世无比　　正觉大音　　响流十方
　戒闻精进　　三昧智通　　威德无侣　　殊胜希有
　深谛善念　　诸佛法海　　穷深尽奥　　究其涯底
　无明欲怒　　世尊永无　　人雄师子　　神德无量
　功勋广大　　智慧深妙　　光明威相　　震动大千
　愿我作佛　　齐圣法王　　过度生死　　靡不解脱
　布施调意　　戒忍精进　　如是三昧　　智慧为上
　吾誓得佛　　普行此愿　　一切恐惧　　为作大安
　假令有佛　　百千亿万　　无量大圣　　数如恒沙
　供养一切　　斯等诸佛　　不如求道　　坚正不却
　如是精进　　威神难量　　令我作佛　　国土第一
　其众奇妙　　道场超绝　　国如泥洹　　而无等双
　我当愍哀　　度脱一切　　十方来生　　心悦清净
　已至我国　　快乐安隐　　幸佛明信　　是我真证
　发愿于彼　　力精所欲　　十方世尊　　智慧无碍
　常令此尊　　知我心行　　假使身止　　诸苦毒中
　我行精进　　忍终不悔

　　佛告阿难。法藏比丘说此颂已。而白佛言。唯然世尊。我发无上正觉之心。愿佛为我广宣经法。我当修行。摄取佛国清净庄严无量妙土。令我于世速成正觉。拔诸生死勤苦之本。时世自在王佛。语法藏比丘。如所修行。庄严佛土。汝自当知。比丘白佛。斯义弘深。非我境界。惟愿世尊广为敷演诸佛如来净土之行。我闻此已。当如说修行。成满所愿。尔时世自在王佛。知其高明。志愿深广。即为法藏比丘而说经言。譬如大海。一人斗量。经历劫数。尚可穷底。得其妙宝。人有至心精进。求道不止。会当克果。何愿不得。于是世自在王佛。即为广说二百一十亿诸佛刹土。天人之善恶。国土之粗妙。应其心愿。悉现与之。时彼比丘闻佛所说严净国土。皆悉睹见。起发无上殊胜之愿。其心寂静。志无所著。一切世间。无能及者。具足五劫。思惟摄取庄严佛国清净之行。阿难白佛。彼佛国土。寿量几何。佛言。其佛寿命四十二劫。

　　右明法藏发心。亦从机感而入。我等今日闻是经已。至心回向无量寿佛。求生彼国。即与法藏比丘尔日发心。无二无别。无量寿佛决定遥为授记。如世自在王所说。真实不虚故。法藏云。我发无上正觉之心。当知无上正觉。一切愿王从此出生。一切净土从此建立。才发此心。极乐庄严一时具足。故曰至心求道。精进不止。会当克果。何愿不得。所以者何。一切法不离自心故。下云。其心寂静。志无所著。才有所著。便有分齐。便成狭小。不得名为殊胜之愿。惟随顺觉心。摄诸佛国。一念圆明。十方清净。此是一切众生入道榜样。决当随学。莫生退屈。

　　佛前发愿第七

　　时法藏比丘。摄取二百一十亿诸佛妙土清净之行。如是修已。诣彼佛所。稽首礼足。绕佛三匝。合掌而住。白佛言。世尊。我已摄取庄严佛土清净之行。佛告比丘。汝今可说。宜知是时。发起悦可一切大众。菩萨闻已。修行此法。缘致满足无量大愿。比丘白佛。唯垂听察。如我所愿。当具说之。第一愿。设我得佛。国有地狱饿鬼畜生者。不取正觉。第二愿。设我得佛。国中天人寿终之后。复更三恶道者。不取正觉。第三愿。设我得佛。国中天人不悉真金色者。不取正觉。第四愿。设我得佛。国中天人形色不同。有好丑者。不取正觉。第五愿。设我得佛。国中天人不识宿命。下至知百千亿那由他诸劫事者。不取正觉。第六愿。设我得佛。国中天人不得天眼。下至见百千亿那由他诸佛国者。不取正觉。第七愿。设我得佛。国中天人不得天耳。下至闻百千亿那由他诸佛所说。不悉受持者。不取正觉。第八愿。设我得佛。国中天人不得见他心智。下至知百千亿那由他诸佛国中众生心念者。不取正觉。第九愿。设我得佛。国中天人不得神足。于一念顷。下至不能超过百千亿那由他诸佛国者。不取正觉。第十愿设我得佛。国中天人若起想念。贪计身者。不取正觉。第十一愿。设我得佛。国中天人不住定聚。必灭度者。不取正觉。第十二愿。设我得佛。光明有限量。下至不照百千亿那由他诸佛国者。不取正觉。第十三愿。设我得佛。寿命有限量。下至百千亿那由他劫者。不取正觉。第十四愿。设我得佛。国中声闻有能计量。乃至三千大千世界众生悉成缘觉。于百千劫悉共计校。知其数者。不取正觉。第十五愿。设我得佛。国中天人寿命。无能限量。除其本愿。修短自在。若不尔者。不取正觉。第十六愿。设我得佛。国中天人乃至闻有不善名者。不取正觉。第十七愿。设我得佛。十方世界无量诸佛。不悉咨嗟称我名者。不取正觉。第十八愿。设我得佛。十方众生至心信乐。欲生我国。乃至十念。若不生者。不取正觉。唯除五逆诽谤正法。第十九愿。设我得佛。十方众生发菩提心。修诸功德。至心发愿。欲生我国。临寿终时。假令不与大众围绕现其人前者。不取正觉。第二十愿。设我得佛。十方众生闻我名号。系念我国。植众德本。至心回向。欲生我国。不果遂者。不取正觉。第二十一愿。设我得佛。国中天人不悉成满三十二大人相者。不取正觉。第二十二愿。设我得佛。他方佛土诸菩萨众来生我国。究竟必至一生补处。除其本愿自在所化。为众生故。被弘誓铠。积累德本。度脱一切。游诸佛国。修菩萨行。供养十方诸佛如来。开化恒沙无量众生。使立无上正真之道。超出常伦诸地之行。现前修习普贤之德。若不尔者。不取正觉。第二十三愿。设我得佛。国中菩萨承佛神力。供养诸佛。一食之顷。不能遍至无数无量亿那由他诸佛国者。不取正觉。第二十四愿。设我得佛。国中菩萨在诸佛前。现其德本。诸所求欲供养之具。若不如意者。不取正觉。第二十五愿。设我得佛。国中菩萨不能演说一切智者。不取正觉。第二十六愿。设我得佛。国中菩萨不得金刚那罗延身者。不取正觉。第二十七愿。设我得佛。国中天人。一切万物。严净光丽。形色殊特。穷微极妙。无能称量。其诸众生。乃至逮得天眼。有能明了辨其名数者。不取正觉。第二十八愿。设我得佛。国中菩萨乃至少功德者。不能知见其道场树无量光色。高四百万里者。不取正觉。第二十九愿。设我得佛。国中菩萨若受读经法。讽诵持说。而不得辨才智慧者。不取正觉。第三十愿。设我得佛。国中菩萨智慧辨才。若可限量者。不取正觉。第三十一愿。设我得佛。国土清净。皆悉照见十方一切无量无数不可思议诸佛世界。犹如明镜。睹其面像。若不尔者。不取正觉。第三十二愿。设我得佛。自地以上至于虚空。宫殿楼观。池流华树。国土所有一切万物。皆以无量杂宝百千种香而共合成。严饰奇妙。超诸天人。其香普熏十方世界。菩萨闻者。皆修佛行。若不如是。不取正觉。第三十三愿。设我得佛。十方无量不可思议诸佛世界众生之类。蒙我光明触其身者。身心柔软。超过天人。若不尔者。不取正觉。第三十四愿。设我得佛。十方无量不可思议诸佛世界众生之类。闻我名字。不得菩萨无生法忍。诸深总持者。不取正觉。第三十五愿。设我得佛。十方无量不可思议诸佛世界。其有女人闻我名字。欢喜信乐。发菩提心。厌恶女身。寿终之后。复为女像者。不取正觉。第三十六愿。设我得佛。十方无量不可思议诸佛世界诸菩萨众。闻我名字。寿终之后。常修梵行。至成佛道。若不尔者不取正觉。第三十七愿。设我得佛。十方无量不可思议诸佛世界诸天人民。闻我名字。五体投地。稽首作礼。欢喜信乐。修菩萨行。诸天世人莫不致敬。若不尔者。不取正觉。第三十八愿。设我得佛。国中天人欲得衣服。随念即至。如佛所赞应法妙服。自然在身。有求裁缝捣染浣濯者。不取正觉。第三十九愿。设我得佛。国中天人所受快乐。不如漏尽比丘者。不取正觉。第四十愿。设我得佛。国中菩萨随意欲见十方无量严净佛土。应时如愿。于宝树中悉皆照见。犹如明镜。睹见面像。若不尔者。不取正觉。第四十一愿。设我得佛。他方国土诸菩萨众。闻我名字。至于得佛。诸根缺陋。不具足者。不取正觉。第四十二愿。设我得佛。他方国土诸菩萨众。闻我名字。皆悉逮得清净解脱三昧。住是三昧。一发意顷。供养无量不可思议诸佛世尊。而不失定意。若不尔者。不取正觉。第四十三愿。设我得佛。他方国土诸菩萨众。闻我名字。寿终之后。生尊贵家。若不尔者。不取正觉。第四十四愿。设我得佛。他方国土诸菩萨众。闻我名字。欢喜踊跃。修菩萨行。具足德本。若不尔者。不取正觉。第四十五愿。设我得佛。他方国土诸菩萨众。闻我名字。皆悉逮得普等三昧。住是三昧。至于成佛。常见无量不可思议一切诸佛。若不尔者。不取正觉。第四十六愿。设我得佛。国中菩萨随其志愿。所欲闻法。自然得闻。若不尔者。不取正觉。第四十七愿。设我得佛。他方国土诸菩萨众。闻我名字。不即得至不退转者。不取正觉。第四十八愿。设我得佛。他方国土诸菩萨众。闻我名字。不即得至第一忍第二第三法忍。于诸佛法。不能即得不退转者。不取正觉。佛告阿难。尔时法藏比丘说此愿已。以偈颂曰。

　我建超世愿　　必至无上道　　斯愿不满足
　誓不成等觉　　我于无量劫　　不为大施主
　普济诸穷苦　　誓不成等觉　　我至成佛道
　名声超十方　　究竟有不闻　　誓不成等觉
　离欲深正念　　净慧修梵行　　志求无上尊
　为诸天人师　　神力演大光　　普照无际土
　消除三垢冥　　明济众厄难　　开彼智慧眼
　灭此昏盲暗　　闭塞诸恶道　　通达善趣门
　功祚成满足　　威耀朗十方　　日月戢重辉
　天光隐不现　　为众开法藏　　广施功德宝
　常于大众中　　说法狮子吼　　供养一切佛
　具足众德本　　愿慧悉成满　　得为三界雄
　如佛无碍智　　通达靡不照　　愿我功德力
　等此最胜尊　　斯愿若克果　　大千应感动
　虚空诸天神　　当雨珍妙华

　　佛语阿难。法藏比丘说此颂已。应时普地六种震动。天雨妙华。以散其上。自然音乐空中赞言。决定必成无上正觉。于是法藏比丘。具足修满如是大愿。诚谛不虚。超出世间。深乐寂灭。

　　右明法藏为一切众生而建大愿。当知诸佛国土。不离众生一念清净心而得成立。一切众生性本清净。本无生死。本来常住无余涅槃。祇因瞥尔情生。遂成流浪。头出头没。无有了期。菩萨悯之。发斯宏誓。为诸众生破除妄执。昭廓心量。现自在力。显大威光。法性如然。非从外得何以故。自性空寂。离诸恶趣。当知菩萨顺空寂心而严佛土。自性妙圆。具诸相好。当知菩萨顺妙圆心而严佛土。自性无碍。现六神通。当知菩萨顺无碍心而严佛土。自性无住。不可断灭。当知菩萨顺无住心而严佛土。自性无作。无有限量。当知菩萨顺无作心而严佛土。自性无外。譬如春风广被万物。当知菩萨顺无外心而严佛土。自性无内。譬如水镜悉现众像。当知菩萨顺无内心而严佛土。自性光明。如日普照。当知菩萨顺光明心而严佛土。自性平等。如香普熏。当知菩萨顺平等心而严佛土。故知四十八愿。无一愿而非众生本具之心。即以自心还严自土。如水赴海。如响应声。故法藏曰。若不尔者不取正觉。空中即赞言。决定必成无上正觉。以不可思议之因。起不可思议之果。当知不可思议之因。即不可思议之果。有志净土者。须从此信入。

　　积植德行第八

　　阿难。法藏比丘于其佛所。诸天魔梵龙神八部大众之中。发斯宏誓。建此愿已。一向专志庄严妙土。所修佛国。开廓广大。超胜独妙。建立常然。无衰无变。于不可思议兆载永劫。积植菩萨无量德行。不生欲觉瞋觉害觉。不起欲想瞋想害想。不着色声香味触法。忍力成就。不计众苦。少欲知足。无染恚痴。三昧常寂。智慧无碍。无有虚伪谄曲之心。和颜爱语先意承问。勇猛精进。志愿无倦。专求清白之法。以慧利群生。恭敬三宝。奉事师长。以大庄严。具足众行。令诸众生。功德成就。住空无相无愿之法。无作无起。观法如化。远离粗言。自害害彼。彼此俱害。修习善语。自利利人。人我兼利。弃国捐王。绝去财色。自行六波罗蜜。教人令行。无央数劫积功累德。随其生处。在意所欲。无量宝藏自然发应。教化安立无数众生。住于无上正真之道。或为长者居士。豪姓尊贵。或为刹利国君。转轮圣帝。或为六欲天主。乃至梵王。常以四事供养恭敬一切诸佛。如是功德不可称说。口气香洁。如优钵罗华。身诸毛孔出栴檀香。其香普熏无量世界。容色端正。相好殊妙。其手常出无尽之宝。衣服饮食。珍妙华香。缯盖幢幡。庄严之具。如是等事。超诸天人。于一切法而得自在。

　　右明法藏以无量心。发无量愿。起无量行。无不一一称真如法界。众生无量。国土无量。菩萨随顺众生。经不可说不可说那由他劫。入不可说不可说恒河沙佛土。悉以无量行海而严净之。所以者何。以法界本无量故。如是严净无量佛土。度脱无量众生。而实无佛土可严。亦无众生可度。所以者何。以法界即非法界故。故云。以大庄严具足众行。又云。住空无相无愿之法。无作无起。观法如化。斯则悲智双融。理事无碍。故能于一切法而得自在。一向出生菩萨经。佛言。我念过去广大无量无边阿僧祇劫。有佛号宝功德威宿劫王。彼佛将入涅槃。为众广说法本陀罗尼。时有轮王。名曰持火。王有太子。名曰不思议胜功德。生年十六。从彼如来闻是法本。即于七万岁中精勤修习。未曾睡眠。亦不偃侧。端坐一处。不贪财宝。及以王位。不乐自身。得值九十亿百千那由他佛。诸佛说法。尽能闻持修习。厌家剃发而作沙门。作已。复于九万岁中修习此陀罗尼。复为众生分别显示。一生之中。力精教化。令八十亿百千那由他众生。得发道心。积功累德。至不退地。尔时不思议胜功德比丘。岂异人乎。即阿弥陀如来是也。此明法藏所修本行。足与经文互证。一生尚尔。多生可知。一劫尚尔。多劫可知。

　　法藏成佛第九

　　阿难白佛。法藏菩萨为已成佛而取灭度。为未成佛。为今现在。佛告阿难。法藏菩萨今已成佛。现在西方。去此十万亿刹。其佛世界名曰安乐。阿难又问。其佛成道以来。为经几时。佛言。成佛以来。凡历十劫。

　　右明成佛时处。曰现在西方者。不惟尔时名为现在。乃至于今。以及后后无尽。同名现在。以佛寿无量故。

　　国土宝严第十

　　其佛国土。自然七宝。金银琉璃珊瑚琥珀砗磲玛瑙。合成为地。恢廓广荡。不可限极。悉相杂次。转相间入。光赫煜烁。微妙奇丽。清净庄严。超逾十方一切世界。众宝中精。其宝犹如第六天宝。又其国土无须弥山。及金刚围一切诸山。亦无大海小海溪渠井谷。佛神力故。欲见则见。亦无地狱饿鬼畜生诸难之趣。亦无四时春夏秋冬。不寒不热。常和调适。尔时阿难白佛言。世尊。若彼国土无须弥山。其四天王及忉利天。依何而住。佛语阿难。第三炎天乃至色究竟天。皆依何住。阿难白佛。行业果报不可思议。佛语阿难。行业果报不可思议。诸佛世界亦不可思议。其诸众生功德善力。住行业之地。故能尔耳。阿难白佛。我不疑此法。但为将来众生。欲除其疑惑。故问斯义。

　　右明国土殊胜。即前文无三恶道及国土严净等愿所摄。

　　光明无量第十一

　　佛告阿难。无量寿佛威神光明最尊第一。诸佛光明所不能及。或照百佛世界。或千佛世界。取要言之。乃照东方恒沙佛刹。南西北方四维上下。亦复如是。或有佛光照于七尺。或一由旬。二三四五由旬。如是转倍。乃至照一切佛刹。是故。无量寿佛。号无量光佛。无边光佛。无碍光佛。无对光佛。炎王光佛。清净光佛。欢喜光佛。智慧光佛。不断光佛。难思光佛。无称光佛。超日月光佛。其有众生遇斯光者。三垢消灭。身意柔软。欢喜踊跃。善心生焉。若在三涂极苦之处。见此光明。皆得休息。无复苦恼。寿终之后。皆蒙解脱。无量寿佛。光明显赫。照耀十方。诸佛国土莫不闻焉。不但我今称其光明。一切诸佛声闻缘觉诸菩萨众。咸共叹誉。亦复如是。若有众生闻其光明威神功德日夜称说。至心不断。随意所愿。得生其国。为诸菩萨声闻之众所共叹誉。称其功德。至其最后得佛道时。普为十方诸佛菩萨叹其光明。亦如今也。我说无量寿佛光明威神。巍巍殊妙。昼夜一劫尚未能尽。

　　右明光明殊胜。即前文光明有限量蒙我光明等愿所摄。

　　寿命无量第十二

　　佛语阿难。又无量寿佛。寿命长久。不可称计。汝宁知乎。假使十方世界无量众生。皆得人身悉令成就声闻缘觉。都共集会。禅思一心。竭其智力。于百千万劫悉共推算。计其寿命长远之数。不能穷尽。知其限极。声闻菩萨天人之众寿命长短亦复如是。非算数譬喻所能知也。

　　右明寿命长久。即前文寿命有限量及寿命无能限量等愿所摄。

　　圣众无量第十三

　　又声闻菩萨。其数难量。不可称说。神智洞达。威力自在。能于掌中持一切世界。彼佛初会。声闻众数不可称计。菩萨亦然。如大目犍连百千万亿无量无数。于阿僧祇那由他劫。乃至灭度。悉共计校。不能究了多少之数。譬如大海。深广无量。假使有人析其一毛以为百分。以一分毛沾取一滴。于意云何。其所滴者。于彼大海。何所为多。阿难白佛。彼所滴水。比于大海。多少之量。非巧历算数言辞譬类所能知也。佛语阿难。如目连等。于百千万亿那由他劫。计彼初会声闻菩萨。所知数者。犹如一滴。其所不知。如大海水。

　　右明圣众无量。即前文国中声闻有能计量等愿所摄。

　　七宝诸树第十四

　　又其国土七宝诸树。周满世界。金树。银树。琉璃树。玻璃树。珊瑚树。玛瑙树。砗磲之树。或有二宝三宝。乃至七宝。转共合成。或有金树。银叶华果。或有银树。金叶华果。或琉璃树。玻璃为叶。华果亦然。或水晶树。琉璃为叶。华果亦然。或珊瑚树。玛瑙为叶。华果亦然。或玛瑙树。琉璃为叶。华果亦然。或砗磲树。众宝为叶。华果亦然。或有宝树。紫金为本。白银为茎。琉璃为枝。水晶为条。珊瑚为叶。玛瑙为华。砗磲为实。或有宝树。白银为本。琉璃为茎。水晶为枝。珊瑚为条。玛瑙为叶。砗磲为华。紫金为实。或有宝树。琉璃为本。水晶为茎。珊瑚为枝。玛瑙为条。砗磲为叶。紫金为华。白银为实。或有宝树。水晶为本。珊瑚为茎。玛瑙为枝。砗磲为条。紫金为叶。白银为华。琉璃为实。或有宝树。珊瑚为本。玛瑙为茎。砗磲为枝。紫金为条。白银为叶。琉璃为华。水晶为实。或有宝树。玛瑙为本。砗磲为茎。紫金为枝。白银为条。琉璃为叶。水晶为华。珊瑚为实。或有宝树。砗磲为本。紫金为茎。白银为枝。琉璃为条。水晶为叶。珊瑚为华。玛瑙为实。行行相值。茎茎相望。枝枝相准。叶叶相向。华华相顺。实实相当。荣色光曜。不可胜视。清风时发。出五音声。微妙宫商。自然相和。

　　道场宝树第十五

　　又无量寿佛。其道场树高四百万里。其本周围五千由旬。枝叶四布二十万里。一切众宝自然合成。以月光摩尼持海轮宝众宝之王而庄严之。周匝条间。垂宝璎珞。百千万色。种种异变。无量光炎照曜无极。珍妙宝网。罗覆其上。一切庄严随应而现。微风徐动。吹诸宝树。演出无量妙法音声。其声流布。遍诸佛国。闻其音者。得深法忍。住不退转。至成佛道。耳根清彻。不遭苦患。目睹其色。鼻知其香。口尝其味。身触其光。心以法缘。皆得甚深法忍。住不退转。至成佛道。六根清彻。无诸恼患。阿难。若彼国土天人。见此树者。得三法忍。一者音响忍。二者柔顺忍。三者无生法忍。此皆无量寿佛威神力故。本愿力故。满足愿故。明了愿故。坚固愿故。究竟愿故。佛告阿难。世间帝王有百千音乐。自转轮圣王。乃至第六天上。伎乐音声。辗转相胜千亿万倍。第六天上万种乐音。不如无量寿国诸七宝树一种音声千亿倍也。亦有自然万种伎乐。又其乐声无非法音。清畅哀亮。微妙和雅。十方世界。音声之中最为第一。

　　堂舍楼观第十六

　　其讲堂精舍宫殿楼观。皆七宝庄严。自然化成。复以真珠明月摩尼众宝以为交络。覆盖其上。

　　七宝浴池第十七

　　内外左右有诸浴池。或十由旬。或二十三十乃至百千由旬。纵广深浅。皆各一等。八功德水。湛然盈满。清净香洁。味如甘露。黄金池者。底白银沙。白银池者。底黄金沙。水精池者。底琉璃沙。琉璃池者。底水精沙。珊瑚池者。底琥珀沙。琥珀池者。底珊瑚沙。砗磲池者。底玛瑙沙。玛瑙池者。底砗磲沙。白玉池者。底紫金沙。紫金池者。底白玉沙。或有二宝三宝乃至七宝。转共合成。其池岸上有旃檀树。华叶垂布。香气普熏。天优钵罗华。钵昙摩华。拘牟头华。芬陀利华。杂色光茂。弥覆水上。彼诸菩萨及声闻众。若入宝池。意欲令水没足。水即没足。欲令至膝。即至于膝。欲令至腰。水即至腰。欲令至颈。水即至颈。欲令灌身。自然灌身。欲令还复。水辄还复。调和冷暖。自然随意。开神悦体。荡除心垢。清明澄洁。净若无形。宝沙映彻。无深不照。微澜回流。转相灌注。安详徐逝。不迟不疾。波扬无量自然妙声。随其所应。莫不闻者。或闻佛声。或闻法声。或闻僧声。或寂静声。空无我声。大慈悲声。波罗蜜声。或十力无畏不共法声。诸通慧声。无所作声。不起灭声。无生忍声。乃至甘露灌顶众妙法声。如是等声。称其所闻。欢喜无量。随顺清净离欲寂灭真实之义。随顺三宝力无所畏不共之法。随顺通慧菩萨声闻所行之道。无有三涂苦难之名。但有自然快乐之音。是故其国名曰安乐。阿难。彼佛国土诸往生者。具足如是清净色身。诸妙音声神通功德。

　　石第十四分至此。明宝树音声宫观浴池种种庄严。诸见闻者种种法乐。即前文不闻不善之名。人物严净。悉见十力宫殿池流无量严饰等愿。所摄。

　　衣食自然第十八

　　所处宫殿衣服饮食众妙华香庄严之具。犹第六天自然之物。若欲食时。七宝钵器自然在前。金银琉璃砗磲玛瑙珊瑚琥珀明月真珠。如是诸钵随意而至。百味饮食。自然盈满。虽有此食。实无食者。但见色闻香。意以为食。自然饱足。身心柔软。无所味着。事已化去。时至复现。彼佛国土。清净安隐。微妙快乐。次于无为泥洹之道。

　　右明衣食诸具随心化现。即前文衣服随念所受快乐等愿所摄。

　　颜貌端正第十九

　　其诸声闻菩萨天人。智慧高明。神通洞达。咸同一类。形无异状。但因顺余方。故有天人之名。颜貌端正。超世希有。容色微妙。非天非人。皆受自然虚无之身。无极之体。佛告阿难。譬如世间贫穷乞人在帝王边。形貌容状。宁可类乎。阿难白佛。假令此人在帝王边。羸陋丑恶。无以为喻。百千万亿不可计倍。佛告阿难。汝言是也。计如帝王虽人中尊贵。形色端正。比之转轮圣王。甚为鄙陋。犹彼乞人在帝王边也。转轮圣王威相殊妙。天下第一。比之忉利天王。又复丑恶。不得相喻万亿倍也。假令天帝比第六天王。百千亿倍不相类也。设第六天王比无量寿佛国菩萨声闻。光颜容色不相及逮。百千万亿不可计倍。

　　右明色身殊妙。即前文悉真金色无有好丑等愿所摄。

　　总赞庄严第二十

　　佛告阿难。无量寿国。其诸天人。衣服饮食。华香璎珞。缯盖幢幡。微妙音声。所居舍宅宫殿楼阁。称其形色高下大小。或一宝二宝。乃至无量众宝。随意所欲。应念即至。又以众宝妙衣。遍布其地。一切天人践之而行。无量宝网。弥覆佛土。皆以金缕真珠。百千杂宝。奇妙珍异。庄严校饰。周匝四面。垂以宝铃。光色晃曜。尽极严丽。自然得风。徐起微动。其风调和。不寒不暑。温凉柔软。不迟不疾。吹诸罗网及众宝树。演发无量微妙法音。流布万种温雅德香。其有闻者。尘劳垢习自然不起。风触其身。皆得快乐。譬如比丘得灭尽三昧。又风吹散华。遍满佛土。随色次第而不杂乱。柔软光泽。馨香芬烈。足履其上。蹈下四寸。随举足已。还复如故。华用已讫。地辄开裂以次化没。清净无遗。随其时节。风吹散华。如是六反。

　　右复广明依报又诸法乐。以尽前意。

　　华光出佛第二十一

　　又众宝莲华周满世界。一一宝华百千亿叶。其华光明。无量种色。青色青光。白色白光。玄黄朱紫。光色赫然。炜烨焕烂。明曜日月。一一华中。出三十六百千亿光。一一光中。出三十六百千亿佛。身色紫金。相好殊特。一一诸佛。又放百千光明。普为十方说微妙法。如是诸佛。各各安立无量众生于佛正道。

　　右明佛身普现一切。随方接引。为后文往生缘起。如上种种庄严。种种佛事。无所从来。亦无所去。如空中云。如水中月。如画所现像。如幻所化人。皆以佛神力故。随众生心而出现故。当知一切众生所有神力。本与如来无二无别。特无大愿大行发起胜因。不觉不知。沉沦永劫。若能一念回光。方知家业具在。如入宝山取之无尽。如游香国。触处蒙熏。要须亲到方休。慎勿半涂而废。

　　无量寿经起信论卷中
卍新纂续藏经第 22 册 No. 0400 无量寿经起信论


　　无量寿经起信论卷下

　　菩萨戒弟子　彭际清　述

　　佛说无量寿经卷下

　　三辈往生第二十二

　　佛告阿难。其有众生生彼国者。皆悉住于正定之聚。所以者何。彼佛国中无诸邪聚。及不定聚。十方恒沙诸佛如来。皆共赞叹无量寿佛威神功德不可思议。诸有众生闻其名号。信心欢喜。乃至一念至心回向。愿生彼国。即得往生。住不退转。唯除五逆。诽谤正法。佛告阿难。十方世界诸天人民。其有至心愿生彼国凡有三辈。其上辈者。舍家弃欲而作沙门。发菩提心。一向专念无量寿佛。修诸功德。愿生彼国。此等众生临寿终时。无量寿佛与诸大众。现其人前。即随彼佛往生其国。便于七宝华中自然化生。住不退转。智慧勇猛。神通自在。是故阿难。其有众生。欲于今世见无量寿佛。应发无上菩提之心。修行功德。愿生彼国。其中辈者。十方世界诸天人民。其有至心愿生彼国。虽不能行作沙门。大修功德。当发无上菩提之心。一向专念无量寿佛。多少修善。奉持斋戒。起立塔像。饭食沙门。悬缯然灯。散华烧香。以此回向。愿生彼国。其人临终。无量寿佛化现其身。光明相好。具如真佛。与诸大众现其人前。即随化佛往生其国。住不退转。功德智慧。次如上辈者也。其下辈者。十方世界诸天人民。其有至心欲生彼国。假使不能作诸功德。当发无上菩提之心。一向专意。乃至十念念无量寿佛。愿生其国。若闻深法。欢喜信乐。不生疑惑。乃至一念念于彼佛。以至诚心愿生其国。此人临终。梦见彼佛。亦得往生。功德智慧。次如中辈者也。

　　右明往生正因。即前文十方众生信乐发愿回向等愿所摄。首言一念至心回向。即得往生。行者诚能于一念信入。何须更论种种功勋。一切众生流浪生死。惟此一念。更无二念。乃至发真归元。成等正觉。惟此一念。亦无二念。大智度论云。行般若波罗蜜者。一念中能散十方一切如恒河沙等三千大千世界大地诸山微尘。一念之力。不可思议。如是念佛。即念是佛。即佛是心。非内非外。无缚无脱。尽山河大地十方虚空。无一芥子许不是无量寿佛现身说法处。乃至离即离非。顿入如来大光明藏。经中略说等差者。为方便接引故。其上辈专属沙门。一切众生由爱渴故。因有幻身。由幻身故。因有国土。舍家弃欲。爱渴净故。幻身亦净。幻身净故。国土亦净。大般若经云。菩萨摩诃萨志性好游诸佛国土。应远离居家。故知出家为净土正因。以能远离不净故。次言发菩提心。大般若经善现言。如来常说菩提。以何义故名为菩提。佛言。证法空义。证真如义。证实际义。证法性义。证法界义。假立名相。施设言说。能真实觉。最上胜妙。故名菩提。不可破坏。不可分别。故名菩提。是知菩提心者。诸佛之本源。众生之慧命。才发此心。已成佛道。以与佛智。不思议智。不可称智。大乘广智。无等无伦最上胜智。相应故。如舍利子白佛言。颇有初心胜后心不。世尊告曰。阿罗汉独觉诸无漏心。虽离自心一切烦恼。而不能化无量有情。皆令发心舍诸烦恼。菩萨初发大菩提心。虽于自身烦恼未断。而能普化无量有情。皆令发心舍诸烦恼。辗转饶益无量有情。是为初心胜后心义。次言一向专念无量寿佛。念佛有二。一观相。如观经云。诸佛如来是法界身。入一切众生心想中。心想佛时。是心即是三十二相。八十随形好。是心作佛。是心是佛。诸佛正遍知海。从心想生。是故应当一心谛观彼佛。想彼佛者。先当想像。闭目开目。见一宝像。如阎浮檀金色。坐彼华上。见像坐已。心眼得开。了了分明。见极乐国七宝庄严。宝地宝池。宝树行列。诸天宝幔弥覆其上。众宝罗网满虚空中。具如经说。问。既是心是佛何须更立他佛。执相而求。翻成邪道。答。此为初机权示方便。假彼胜缘。成我净土。然即相非相。同归寂灭。妙观自在。现量无余。所以大集经云。若欲成就诸佛现前三昧。随所念处即见如来。如取清油净水水晶明镜。用是四物。观己面像。善恶好丑。影现分明。而彼现像。不从四物出。亦非余处来。非自然有。非人造作。当知彼像无所从来。亦无所去。无生无灭。无有住所。菩萨亦尔。即复思惟。今此佛者。从何所来。而我是身。复从何出。观彼如来。竟无来处。及以去处。我身亦尔。本无出处。岂有转还。如是穷尽细微。情忘分别。豁然无寄。顿彻本来。是为观佛中道了义。一持名。如何弥陀经云。若有善男子。善女人。闻说阿弥陀佛。执持名号。若一日。若二日。若三日。若四日。若五日。若六日。若七日。一心不乱。其人临命终时。阿弥陀佛与诸圣众。现在其前。是人终时。心不颠倒。即得往生阿弥陀佛极乐国土。须知持名一法。最为简要。行者初发心时。贵有定课。每日或千声。或万声。或十万声。从少至多。由散入定。随其念力。俱可往生。问。名字性空。云何持者即得往生。答。以性空故。故得往生。若有所得。便成系缚。众生以有所得心。轮转无尽。今此佛名。不从想生。非和合有。即是诸法实相。故知持名功德不可思议。然念佛不难。一心为难。直须念念分明。心心绝待。如是四威仪中。乃至上床下床。大小便利。俱不得舍。一切是非得失爱憎喜怒关头。惟一佛名。了然超越。久久成熟。见思自落。三昧现前。是为念佛究竟了义。次言修诸功德愿生彼国者。行者既发菩提心。当修菩萨行。于世出世间。所有一毫之善。乃至无边功德。悉以深心至诚心。回向极乐。亦得名为一向专念。不必弃舍有为。乃名专念。以佛性遍一切处。有弃有舍。不名念佛故。如观经言。欲生彼国者。当修三福。一者孝养父母。奉事师长。慈心不杀。修十善业。二者受持三归。具足众戒。不犯威仪。三者发菩提心。深信因果。读诵大乘。劝进行者。如此三事。名为净业。此兼五众而言。上中二辈所修功德。足以摄之。昔袁中郎晚岁专修净业。着西方合论。既卒。其弟小修梦游净土。见中郎在焉。语之曰。我净愿虽深。情染未尽。初生此间边地。今居净土矣。终以乘急戒缓。仅地居。不得与大士升虚空宝阁。幸夙生智慧猛利。又曾作论。赞叹如来不可思议度生之力。感得飞行自在。游诸刹土。听佛说法。此实为胜。使吾生时严持戒律。尚不止此。大都乘戒俱急生品最高。次戒急生最稳。若有乘无戒。多为业力所牵。流入天龙八部去。予所亲见多矣。语具珂雪斋外集中。故知净土资粮。全凭功德。功德之基。莫先持戒。以戒净则心净。心净则土净故。复明发愿者。须早晚向西礼拜。如朝帝主。日近日亲。发深重誓。愿命终时决定往生。慈照宗主有劝人发愿偈。最为深切。偈云。万法从心生。万法从心灭。我佛大沙门。常作如是说。持戒无信愿。不得生净土。唯得人天福。福尽受轮回。辗转难脱离。看经无慧眼。不识佛深意。后世得聪明。乱心难出离。不如念佛好。现世无名利。行坐不多罗。则是阿弥陀。发愿持戒力。回向生乐国。如是名行持。千中不失一。释迦金口说。弥陀亲摄受。诸佛皆护念。诸天善护持。见此念佛人。与佛不相远。应当坐道场。转于大法轮。普度无边众。譬如贫家女。腹孕转轮王。诸天常爱护。贫女自不知。腹中有贵子。今此念佛人。其意亦如是。忆佛常念佛。不久当成佛。诸佛善护持。其人自不知。我当生净土。却要来后世。再得生人中。譬如贫人家。地内有伏藏。藏神常守护。不令其有失。贫人自不知。家内有宝藏。逐日趁客作。求衣食自济。今此念佛人。其意亦如是。不知念佛人。具足如来藏。自说我无分。反要生人中。譬如病人家。自有真妙药。不知妙药性。不能自治病。每日床枕边。病苦受无量。今此念佛人。其意亦如是。不知念佛心。能灭贪嗔痴。能为大医王。能为大宝藏。利济一切人。能为大法王。覆护一切众。将为是凡夫。不得生净土。且自持斋戒。后世愿为人。辗转更修行。方可生彼国。多见修行人。常作如是说。不称弥陀愿。不合净土经。邪见障覆心。毕竟难出离。非是他人障。皆是自障心。今世不得生。一蹉是百蹉。劝汝修行人。信我如来说。佛无不实语。岂是虚诳言。但当自精勤。一心求净土。因风吹于火。用力不消多。幸有念佛心。回愿超三界。逢宝不取宝。遇食苦长饥。咄哉大丈夫。不见真实意。我今略劝赞。辗转传与人。伏我广流通。作于如来使。真是诸佛子。真名报佛恩。普愿如说行。同生极乐国。如是诚言。可谓披肝露胆。诸修行人并应信受。中下二辈功德有殊。而同发菩提。同一念佛。同愿往生。故临终见佛往生。等无差别。维摩诘语长者子云。汝等便发阿耨多罗三藐三菩提心。是即出家。是名具足。当知念佛之人。亦复如是。是故。不发菩提。一切愿行。无从发起。有愿无行。如瘠土之材。不成普荫。有行无愿。如覂驾之马。无所适归。行愿相资。导以念力。则如草木之滋。更逢甘雨。骐骥之驭。重遇王良。疾满菩提。径登极乐。问临终见佛。为是自佛。为是他佛。若他佛者。心外取佛。即成魔业。若自佛者。想力所成。虚妄不实。云何往生。答。自佛他佛。总成戏论。人我相忘。自他不异。诸佛法身。湛然常寂。以本愿故。感应道交。即自即他。无虚无实。唯一真如。周遍法界。众生依于业缘。幻有分段。如居屋下。不见天日。念力诚坚。幻缘斯净。如撤屋蔀。天日豁然。任运往生。还同本得。首楞严经云。一切世间生死相续。生从顺习。死从变流。纯想即飞。必生天上。若飞心中兼福兼慧。及与净愿。自然心开。见十方佛。一切净土。随愿往生。故知众生想力不可思议。问。前发愿言。但得闻名。便获利益。此何独约往生而论。答。闻名虽获利益。然未得往生。终非究竟。以生死未断故。何如一念往生。直超三界。其为利益。孰可比伦。问。观经下品。俱系生时积恶。末后回心。此云惟除五逆谤法。何以不同。答。如实回心。一念念佛。无不往生。以佛本愿力故。但恐障深罪重。善友难逢。信愿难发。日光皓皓。不照生盲。恒河滔滔。难消渴鬼。是可惧也。

　　十方称叹第二十三

　　佛告阿难。无量寿佛威神无极。十方世界无量无边不可思议诸佛如来。莫不称叹。于彼东方恒河沙佛国。无量无数诸菩萨众。皆悉往诣无量寿佛所。恭敬供养。及诸菩萨声闻之众。听受经法。宣布道化。南西北方四维上下亦复如是。尔时世尊而说颂曰。

　东方诸佛国　　其数如恒沙　　彼土菩萨众
　往觐无量觉　　南西北四维　　上下亦复然
　彼土菩萨众　　往觐无量觉　　一切诸菩萨
　各赍天妙华　　宝香无价衣　　供养无量觉
　咸然奏天乐　　畅发和雅音　　歌叹最胜尊
　供养无量觉　　究达神通慧　　游入深法门
　具足功德藏　　妙智无等伦　　慧日朗世间
　消除生死云　　恭敬绕三匝　　稽首无上尊
　见彼严净土　　微妙难思议　　因发无量心
　愿我国亦然　　应时无量尊　　动容发欣笑
　口出无数光　　遍照十方国　　回光围绕身
　三匝从顶入　　一切天人众　　踊跃皆欢喜
　大士观世音　　整服稽首问　　白佛何缘笑
　唯然愿说意　　梵声犹雷震　　八音畅妙响
　当授菩萨记　　今说仁谛听　　十方来正士
　吾悉知彼愿　　志求严净土　　受决当作佛
　觉了一切法　　犹如梦幻响　　满足诸妙愿
　必成如是刹　　知法如电影　　究竟菩萨道
　具诸功德本　　受决当作佛　　道达诸法性
　一切空无我　　专求净佛土　　必成如是刹
　诸佛告菩萨　　令觐安养佛　　闻法乐受行
　疾得清净处　　至彼严净国　　便速得神通
　必于无量尊　　受记成等觉　　其佛本愿力
　闻名欲往生　　皆悉到彼国　　自致不退转
　菩萨兴至愿　　愿己国无异　　普念度一切
　名显满十方　　奉事亿如来　　飞化遍诸刹
　恭敬欢喜去　　还到安养国　　若人无善心
　不得闻此经　　清净有戒者　　乃获闻正法
　曾更见世尊　　则能信此事　　谦敬闻奉行
　踊跃大欢喜　　声闻或菩萨　　莫能究圣心
　如来智慧海　　深广无涯底　　假使一切人
　具足皆得道　　净慧知本空　　亿劫思佛智
　穷力极讲说　　尽寿犹不知　　佛慧无边际
　寿命甚难得　　佛世亦难值　　人有信慧难
　若闻精进求　　闻法能不忘　　则我善亲友
　是故当发意　　设满世界火　　必过要闻法
　会当成佛道　　广度生死流

　　右明诸佛称叹。及十方菩萨往修供养。受记作佛。即前文无量诸佛悉称我名。及他方菩萨闻名得忍。诸愿所摄。觉了一切法下十二句。是为净土正修行路。先达法性。本来无我。则一切空寂。不与佛土而生违碍。次建妙愿。具诸功德。则一切圆成。不于自心而生限量。有志净土者。须从此证入。世有执心是土。不信净土者。不知由心秽故。斯现秽土。由心净故。斯现净土。若无净土。应无净心。既不疑心。何复疑土。亦有执心是佛。不肯念佛者。不知未了之心。终不成佛。未成之佛。何由了心。惟了心者。方名成佛。必念佛者。方能了心。是诸菩萨。若已授记。今授记。当授记。尚乃从一佛国。至一佛国。承事如来。严净国土。尔是何人。敢逃化外。更有虽闻经法。而自生鄙劣。绝意往生者。不知一种佛名。除八十亿劫生死之罪。具足无上功德。佛有诚言。安可不信。当知疑根未断。即是罪根。信力圆时。全成福力。故云。若人无善心。不得闻此经。又云。更曾见世尊。则能信此事。大众珍重。莫负提撕。

　　补处菩萨第二十四

　　佛告阿难。彼国菩萨。皆当究竟一生补处。除其本愿为众生故。以弘誓功德而自庄严。普欲度脱一切众生。阿难。彼佛国中诸声闻众。身光一寻。菩萨光明照百由旬。有二菩萨最尊第一。威神光明。普照三千大千世界。阿难白佛。彼二菩萨其号云何。佛言。一名观世音。二名大势至。此二菩萨于是国土修菩萨行。命终转化。生彼佛国。阿难。其有众生生彼国者。皆悉具足三十二相。智慧成满。深入诸法。究畅要妙。神通无碍。诸根明利。其钝根者。成就二忍。其利根者。得不可计无生法忍。又彼菩萨乃至成佛。不受恶趣。神通自在。常识宿命。除生他方五浊恶世。示现同彼。如我国也。

　　右明菩萨声闻究竟成佛。即前文诸菩萨天人种种殊胜。及不更恶道诸愿所摄。观音势至二菩萨。常侍无量寿侧。亦从本师转轮。故知东西二土。交相造化。娑婆为华。极乐为果。果必因华。华不异果。何以故。诸佛菩萨依于众生而起菩提。依于菩提而成净土。若无秽者。净亦不成。以菩提心不自起故。是则不离众生有净土。不离净土有众生。净土众生。心心作佛。众生净土。念念往生。故观音云诵持大悲神咒。若不生诸佛国土者。我誓不成正觉。势至云。摄念佛人。归于净土。皆与无量寿同一愿故。

　　菩萨出供第二十五

　　佛语阿难。彼国菩萨承佛威神。一食之顷。往诣十方无量世界。恭敬供养诸佛世尊。随心所念。华香伎乐衣盖幢幡。无数无量供养之具。自然化生。应念即至。珍妙殊特。非世所有。辄以奉散诸佛。及诸菩萨声闻之众。在虚空中。化成华盖。光色昱烁。香气普熏。其华周圆四百里者。如是转倍。乃覆三千大千世界。随其前后。以次化没。其诸菩萨佥然欣悦。于虚空中共奏天乐。以微妙音歌叹佛德。听受经法。欢喜无量。供养佛已。未食之前。忽然轻举。还其本国。

　　右明菩萨出诸供具。普供诸佛。即前文供养诸佛。及所欲如意诸愿所摄。

　　无量说法第二十六

　　佛语阿难。无量寿佛为诸声闻菩萨天人颁宣法时。都悉集会七宝讲堂。广宣道教。演畅妙法。莫不欢喜。心解得道。即时四方自然风起。吹七宝树。出五音声。无量妙华随风四散。自然供养。如是不绝。一切诸天。皆赍天上百千华香。万种伎乐。供养其佛。及诸菩萨声闻之众。普散华香。奏诸音乐。前后来往更相开避。当斯之时。熙怡快乐。不可胜言。

　　右明无量寿佛为众说法。即前文随愿闻法诸愿所摄。问。无量说法。为是纯说一乘。为是兼说三乘。若纯说一乘者。何得尚有声闻众等。若兼说三乘者。何云二乘不生彼国。答。纯是一乘。别无三乘岂独佛在七宝讲堂。纯是一乘。乃至一一华中。一一光中。风声水声。诸音乐声。亦纯说一乘。更无三乘。如妙法莲华经云。十方世界中尚无二乘。何况有三。特以众生根智有差。所闻各异。所证不同。故前文言。或闻佛声。或闻法声。或闻僧声。或寂静声。空无我声。乃至甘露灌顶等声。其得闻者。或证须陀洹果。斯陀含果。阿那含果。阿罗汉果。乃至不退转地菩萨。具如他译本说。是即顺余佛土。寄四果名。实则决定成佛。不取有余涅槃。以能回小向大故。佛本愿故。

　　菩萨功德第二十七

　　佛告阿难。生彼佛国诸菩萨等。所可讲说。常宣正法。随顺智慧。无违无失。于其国土。所有万物。无我所心。无染着心。去来进止。情无所系。随意自在。无所适莫。无彼无我。无竞无讼。于诸众生。得大慈悲饶益之心。柔润调伏。无忿恨心。离盖清净。无厌怠心。等心。胜心。深心。定心。爱法乐法喜法之心。灭诸烦恼。离恶趣心。究竟一切菩萨所行。具足成就无量功德。得深禅定。诸通明慧。游志七觉。修心佛法。肉眼清彻。靡不分了。天眼通达。无量无限。法眼观察。究竟诸道。慧眼见真。能度彼岸。佛眼具足。觉了法性。以无碍智。为人演说。等观三界。空无所有。志求佛法。具诸辩才。除灭众生烦恼之患。从如来生。解法如如。善知集灭音声方便。不欣世语。乐在正论。修诸善本。志崇佛道。知一切法皆悉寂灭。生身烦恼。二余俱尽。闻甚深法。心不疑惧。常能修行。其大悲者。深远微妙。靡不覆载。究竟一乘。至于彼岸。决断疑网。慧由心出。于佛教法。该罗无外。智慧如大海。三昧如山王。慧光明净。超逾日月。清白之法。具足圆满。犹如雪山。照诸功德。等一净故。犹如大地。净秽好恶无异心故。犹如净水。洗除尘劳诸垢染故。犹如火王。烧灭一切烦恼薪故。犹如大风。行诸世界。无障碍故。犹如虚空。于一切有。无所著故。犹如莲华。于诸世间。无染污故。犹如大乘。运载群萌。出生死故。犹如重云。振大法雷。觉未觉故。犹如大雨。雨甘露法润众生故。如金刚山。众魔外道。不能动故。如梵天王。于诸善法。最上首故。如尼拘类树。普覆一切故。如优昙钵华。希有难遇故。如金翅鸟。威伏外道故。如众游禽。无所藏积故。犹如牛王。无能胜故。犹如象王。善调伏故。如狮子王。无所畏故。旷若虚空。大慈等故。摧灭嫉心。不忌胜故。专乐求法。心无厌足。常欲广说。志无疲倦。击法鼓。建法幢。曜慧日。除痴闇。修六和敬。常行法施。志勇精进。心不退弱。为世灯明。最胜福田。常为师导。等无憎爱。唯乐正道。无余欣戚。拔诸欲刺以安群生。功慧殊胜。莫不尊敬。灭三垢障。游诸神通。因力。缘力。意力。愿力。方便之力。常力。善力。定力。慧力。多闻之力。施戒忍辱精进禅定智慧之力。正念止观诸通明力。如法调伏诸众生力。如是等力。一切具足。身色相好。功德辩才。具足庄严。无与等者。恭敬供养无量诸佛。常为诸佛所共称叹。究竟菩萨诸波罗蜜。修空无相无愿三昧。不生不灭诸三昧门。远离声闻缘觉之地。阿难。彼诸菩萨成就如是无量功德。我但为汝略言之耳。若广说者。百千万劫不能穷尽。

　　右总明菩萨所有行业以尽前意。如是功德。如是愿力。如是智慧。如是神通。不离诸佛。普度群生。为欲严净一切佛土故。为欲成就普贤大愿故。是诸菩萨。莫非十地位中一生补处。五浊众生。名且不闻。况乃得遇。今以念佛因缘。生彼国已。遍参知识。同觐法王。不历僧祇。顿阶不退。如斯方便。希有难逢。粉骨碎身。莫酬罔极。问。诸佛各有四土。谓凡圣同居土。方便有余土。实报庄严土。常寂光土。今往生者当居何土。答。藕益法师云。若执持名号。未断见思。随其或散或定。于同居土。分三辈九品。若持至事一心不乱。见思任运先落。则生方便有余净土。若至理一心不乱。豁破无明一品乃至四十九品。则生实报庄严净土。若无明断尽。则是上上实报。究竟寂光。据此约现果而论。既生彼国。即同居净土。亦具上三净土。因无量寿佛胜愿所摄故。无量寿佛胜愿。国土严净故。所以超出十方同居。百分不及一。千分不及一。乃至优波尼沙陀分亦不及一。

　　劝进往生第二十八

　　佛告弥勒菩萨。诸天人等。无量寿国声闻菩萨。功德智慧不可称说。又其国土微妙安乐清净若此。何不力为善。念道之自然。著于无上下。洞达无边际。宜各勤精进。努力自求之。必得超绝去。往生安乐国。横截五恶道。恶道自然闭。升道无穷极。易往而无人。何不弃世事。勤行求道德。可得极长生。寿乐无有极。然世人薄俗。共诤不急之事。于此剧恶极苦之中。勤身营务。以自给济。无尊无卑。无贫无富。少长男女。共忧钱财。有无同然。忧思适等。屏营愁苦。累念积虑。为心走使。无有安时。有田忧田。有宅忧宅。牛马六畜奴婢钱财衣食什物。复共忧之。重思累息。忧念愁怖。横为非常水火盗贼怨家债主。焚漂劫夺。消散磨灭。忧毒忪忪。无有解时。结愤心中。不离忧恼。心坚意固。适无纵舍。或坐摧碎。身亡命终。弃捐之去。莫谁随者。世间人民父子兄弟夫妇家室中外亲属。当相敬爱。无相憎嫉。有无相通。无得贪惜。言色常和。莫相违戾。或时心诤。有所恚怒。今世恨意。微相憎嫉。后世转剧。至成大怨。皆当对生。更相报复。人在世间爱欲之中。独生独死。独去独来。苦乐之地。身自当之。无有代者。善恶变化。殃福异处。生死常道。转相嗣立。或父哭子。或子哭父。兄弟夫妇。更相哭泣。颠倒上下。无常根本。皆当过去。不可常保。如此之人。蒙冥抵突。不信经法。心无远虑。各欲快意。痴惑爱欲。不达于道德。迷没于瞋怒。贪狠于财色。坐之不得道。当更恶趣苦。生死无穷已。哀哉甚可伤。佛告弥勒菩萨诸天人等。我今语汝。世间之事。人用是故。坐不得道。当熟思计。远离众恶。择其善者。勤而行之。爱欲荣华。不可常保。皆当别离。无可乐者。遇佛在世。当勤精进。其有至愿生安乐国者。可得智慧明达。功德殊胜。勿得随心所欲。亏负经戒。在人后也。傥有疑意。不解经者。可具问佛。当为说之。弥勒菩萨长跪白言。佛威神尊重。所说快善。听佛经语。贯心思之。世人实尔。今佛慈愍。显示大道。诸天人民蠕动之类。皆蒙慈恩。解脱忧苦。佛语教戒。甚深甚善。智慧明见八方上下去来今事。莫不究畅。佛为法王。尊超众圣。普为一切天人之师。随心所愿。皆令得道。今得值佛。复闻无量寿声。靡不欢喜。心得开明。佛告弥勒。汝言是也。若有慈敬于佛者。实为大善。天下久久乃复有佛。今我于此世作佛。演说经法。宣布道教。断诸疑网。拔爱欲之本。杜众恶之源。游步三界。无所挂碍。典揽智慧。众道之要。执持纲维。昭然分明。开示五趣。度未度者。决正生死泥洹之道。弥勒当知。汝从无数劫来。修菩萨行。欲度众生。其已久远。从汝得道。至于泥洹。不可称数。汝及十方诸天人民一切四众永劫已来。辗转五道。忧畏勤苦。不可具言。乃至今世。生死不绝。与佛相值。听受经法。又复得闻无量寿佛。快哉甚善。吾助尔喜。汝今亦可自厌生死。老病痛苦。恶露不净。无可乐者。宜自决断。端身正行。益作诸善。修已洁净。洗除心垢。言行忠信。表里相应。人能自度。转相拯济。精明求愿。积累善本。虽一世勤苦。亦须臾之间。后生无量寿国。快乐无极。长与道德合明。永拔生死根本。无复贪恚愚痴苦恼之患。欲寿一劫百劫千亿万劫。自在随意。皆可得之。无为自然。次于泥洹之道。汝等宜各精进。求心所愿。无得疑惑中悔。自为过咎。生彼边地七宝宫殿。五百岁中受诸厄也。弥勒白言。受佛重诲。专精修学。如教奉行。不敢有疑。

　　右明世人以欲因缘。受苦无量。为令行者心生厌离。速求出苦故。如大涅槃经言。菩萨摩诃萨观诸众生。为色声香味触故。从昔无量无数劫来。常受苦恼。一一众生。一劫之中。所积身骨。如王舍城毗富罗山。所饮乳汁。如四海水。身所出血。多四海水。父母兄弟妻子眷属。命终哭泣。所出目泪。多四大海。尽地草木为四寸筹。以数父母。亦不能尽。无量劫来。或在地狱畜生饿鬼。所受行苦。不可称计。抟此大地犹如枣等易可穷极。生死难尽。原其所自。皆由不能一心念佛。求生无欲国土。遂至从迷入迷。愈趋愈下。如来大慈悲悯。为说此经。教人断欲因缘。一心念佛。直往西方。横截恶道。一切世人以欲为乐。不知是苦。智者观之。唯苦无乐。所以者何。以有为乐。无即是苦。不知有者无所因故。以得为乐。失即是苦。不知得者失所因故。以聚为乐。散即是苦。不知聚者散所因故。以生为乐。灭即是苦。不知生者灭所因故。是知无有即无无。无得即无失。无聚即无散。无生即无灭。是名极乐。是名净土。斯二法者。孰真孰妄。何去何从。定应自决。莫更因循一失人身。万劫沦堕。

　　五恶五善第二十九

　　佛告弥勒。汝等能于此世。端心正意。不作众恶。甚为至德。十方世界最无伦匹。所以者何。诸佛国土天人之类。自然作善。不大为恶。易可开化。今我于此世间作佛。处于五恶五痛五烧之中。为最剧苦。教化群生。令舍五恶。令去五痛。令离五烧。降化其意。令持五善。获其福德。度世长寿泥洹之道。何等五恶。何等五痛。何等五烧。何等消化五恶。令持五善。获其福德。度世长寿泥洹之道。其一恶者。诸天人民蠕动之类。欲为众恶。莫不皆然。强者伏弱。转相克贼。残害杀戮。迭相吞噬。不知修善。恶逆无道。后受殃罚。自然趣向。神明记识。犯者不赦。故有贫穷下贱。乞丐孤独。聋盲喑哑。愚痴弊恶。至有尪狂不逮之属。世有常道。王法牢狱。不肯畏慎。为恶入罪。受其殃罚。求望解脱。难得免出。寿终后世。尤深尤剧。入其幽冥转生受身。故有自然三涂。无量苦恼。转贸其身。改形易道。所受寿命。或长或短。当独值向。相共从生。更相报复。无有止已。殃恶未尽。不得相离。展转其中。无有出期。难得解脱。痛不可言。是为一大恶一痛一烧。勤苦如是。譬如大火焚烧人身。人能于中。一心制意。端身正行。独作诸善。不为众恶者。身独度脱。获其福德。度世上天泥洹之道。是为一大善也。其二恶者。世间人民父子兄弟室家夫妇。都无义理。不顺法度。奢淫骄纵。各欲快意。任心自恣。更相欺惑。佞谄不忠。巧言谀媚。嫉贤谤善。陷入怨枉。主上不明。任用臣下。臣下自在。机伪多端。臣欺其君。子欺其父。兄弟夫妇。中外知识。更相欺诳。各怀贪欲。瞋恚愚痴。欲自厚己。欲贪多有。尊卑上下。心俱同然。破家亡身。不顾前后。天神克识。别其名籍。寿终神逝。下入恶道。故有自然三涂。无量苦恼。展转其中。世世累劫。无有世期。难得解脱。痛不可言。是为二大恶二痛二烧。勤苦如是。譬如大火焚烧人身。人能于中。一心制意。端身正行。独作诸善。不为众恶者。身得度说。获其福德。度世上天泥洹之道。是为二大善也。其三恶者。世间人民相因寄生。处年寿命。无能几何。不善之人。常怀邪恶。但念淫泆。烦满胸中。爱欲交乱。坐起不安。盼睐细色。邪态外逸。自妻厌憎。私妄出入。费损家财。事为非法。恣心快意。极身作乐。或于亲属不避尊卑。家室中外。患而苦之。亦复不畏王法禁令。如是之恶。著于人鬼。日月照见。神明记识。故有自然三涂。无量苦恼。展转其中。世世累劫。无有出期。难得解脱。痛不可言。是为三大恶三痛三烧。勤苦如是。譬如大火焚烧人身。人能于中。一心制意。端身正行。独作诸善。不为众恶者。身独度脱。获其福德。度世上天泥洹之道。是为三大善也。其四恶者。世间人民不念修善。转相教令。共为众恶。两舌恶口妄言绮语。谗贼斗乱。憎嫉善人。不孝二亲。轻慢师长。朋友无信。难得诚实。尊贵自大。谓己有道。不畏天地神明日月。自用偃蹇。谓可常尔。如是众恶。天神记识。寿命终尽。诸恶所归。自然迫促。共趣夺之。又其名籍。记在神明。殃咎牵引。无从舍离。但得前行。入于火镬。身心摧碎。精神痛苦。当斯之时。悔复何及。故有自然三涂。无量苦恼。展转其中。世世累劫。无有出期。难得解脱。痛不可言。是为四大恶四痛四烧。勤苦如是。譬如大火焚烧人身。人能于中。一心制意。端身正行。独作诸善。不为众恶。身独度脱。获其福德。度世上天泥洹之道。是为四大善也。其五恶者。世间人民徙倚懈惰。不肯作善。治身修业。家室眷属。饥寒困苦。父母教诲。瞋目怒应。言令不和。违戾反逆。譬如怨家。不如无子。耽酒嗜美。饮食无度。肆心荡逸鲁扈抵突。不识人情。强欲抑制。见人有善。妒嫉恶之。无义无礼。无所顾难。心常念恶。口常言恶。身常行恶。曾无一善。不信先圣诸佛经法。不信行道可得度世。不信死后神明更生。不信作善得善。为恶得恶。欲杀真人。斗乱众僧。欲害父母兄弟眷属。六亲憎恶。愿令其死。大命将终。悔惧交至。不豫修善。临穷方悔。悔之于后。将何及乎。天地之间。五道分明。恢廓窈冥。浩浩茫茫。善恶报应。祸福相承。身自当之。无谁代者。善人行善。从乐入乐。从明入明。恶人行恶。从苦入苦。从冥入冥。谁能知者。独佛知耳。教语开示。信用者少。生死不休。恶道不绝。如是世人。难可具尽。故有自然三涂。无量苦恼。展转其中。世世累劫无有出期。难得解脱。痛不可言。是为五大恶五痛五烧。勤苦如是。譬如大火焚烧人身。人能于中。一心制意。端身正念。言行相副。所作至诚。所语如语。心口不转。独作诸善。不为众恶。身独度脱。获其福德。度世上天泥洹之道。是为五大善也。

　　右明善恶报应。如影随形。即观无量寿经教人深信因果之旨。多有愚人不信因果。谚云。种粟得粮。种兰得香。凡事尽然。况于善恶。乃至念天得天。念佛得佛。即以一念为因。还以一念为果。何以故。十世古今不离当念故。五恶之义。特准他经。配以十恶。其一恶者。杀业所摄。其二恶者。盗贪所摄。其三恶者。淫业所摄。其四恶者。妄语两舌恶口绮语所摄。其五恶者。瞋恚邪见所摄。反是即为五善。亦名十善。如他译本云。诸欲往生阿弥陀佛国者。虽不能大精进。禅定。持经戒。大要当作善。一者不得杀生。二者不得盗窃。三者不得淫泆。四者不得调欺。五者不得饮酒。六者不得两舌。七者不得恶口。八者不得妄言。九者不得嫉妒。十者不得贪饕。不得悭惜。不得瞋怨。不得愚痴。不得随心嗜欲。不得中悔。不得狐疑。当作孝顺。当作至诚忠信。当信受佛经。当信作善。后世得福。奉持如是之法。不亏失者。在心所愿。可得往生阿弥陀佛国。十善本为天业。今以念佛因缘。回向极乐。即转天业而成净业。何以故。念佛之人能转恶业。何有天业而不能转。

　　重重诲勉第三十

　　佛告弥勒。吾语汝等。是世五恶。勤苦若此。五痛五烧。展转相生。但作众恶。不修善本。皆悉自然入诸恶趣。或其现世先被殃病。求死不得。求生不得。罪恶所招。示众见之。身死随行。入三恶道。苦毒无量。自相燋然。皆由贪着财色。不能施惠。痴欲所迫。随心思想。烦恼结缚。无有解已。厚己诤利。无所省录。富贵荣华。当时快意。不能忍辱。不务修善。威势无几。随以磨灭。身坐劳苦。久后大剧。天道施张。自然纠举。纲维罗网。上下相应。㷀㷀忪忪。当入其中。古今有是。痛哉可伤。世间如是。佛皆哀之。以威神力。摧灭众恶。悉令就善。弃捐所思。奉持经戒。受行道法。无所违失。终得度世泥洹之道。佛言。汝今诸天人民及后世人。得佛经语。当熟思之。能于其中端心正行。主上为善。率化其下。转相敕令。各自端守。尊圣敬善。仁慈博爱。佛语教诲。无敢亏负。当求度世。拔断生死众恶之本。当离三涂无量忧怖苦痛之道。汝等于是广植德本。布恩施惠。勿犯道禁。忍辱精进。一心智慧。转相教化。为德立善。正心正意。斋戒清净。一日一夜。胜在无量寿国为善百岁。所以者何。彼佛国土无为自然。皆积众善。无毫发之恶。于此修善十日十夜。胜于他方诸佛国中为善千岁。所以者何。他方佛国为善者多。为恶者少。福德自然。无造恶之地。唯此间多恶。无有自然。勤苦求欲。转相欺绐。心劳形困。饮苦食毒。如是恶务。未尝宁息。吾哀汝等天人之类。苦心诲喻。教令修善。随宜开导。授与经法。莫不承用。在意所愿。皆令得道。佛所游履。国邑丘聚靡不蒙化。天下和顺。日月清明。风雨以时。灾厉不起。国丰民安。兵戈无用。崇德兴仁。务修礼让。我哀愍汝等诸天人民。甚于父母念子。今我于此世作佛降化五恶。消除五痛。绝灭五烧。以善攻恶。拔生死之苦。令获五德。升无为之安。吾去世后。经道渐灭。人民谄伪。复为众恶。五烧五痛。还如前法。久后转剧。不可悉说。我但为汝略言之耳。汝等各善思之。转相教诫。如佛经法。无得犯也。法是弥勒菩萨合掌白言。佛所说甚善。世人实尔。如来普慈哀愍。悉令度脱。受佛重诲。不敢违失。

　　右复引申前意。教人为善去恶。精心求度。世出世间。法法不同。莫不以为善去恶而为基本。净土。即至善之地。求生净土。乃止于至善之功。不入净土之门。善不可得而圆。恶不可得而尽。何以故。众生无始积习。熏染识田。结成五浊。如不净器。粪蛆满中。少加荡涤。便成美食。臭秽如故。生净土已。见佛闻法。证无生忍。既杜恶源。斯获善本。然后回入尘劳。宏宣正教。摄诸众生。往生极乐。是为善与人同。是谓明明德于天下。问。禅者恒言无善。儒言至善。何以不同。答。有善之善。对恶而名。恶既不立。善亦不居。唯一真心。遍周法界。恒沙万德。寂尔周圆。圣不可知。所过者化。无善之善。斯为至善。至如口但说空。行在有中。恶业炽然。妄称无善。是行尸肉。是地狱渣。吾末如何。佛所不度。

　　礼佛现光第三十一

　　佛告阿难。汝起更整衣服。合掌恭敬。礼无量寿佛。于是阿难起整衣服。正身西面。恭敬合掌。五体投地。礼无量寿佛。白言。世尊。愿见彼佛安乐国土。及诸菩萨声闻大众。说是语已。即时无量寿佛放大光明。普照一切诸佛世界。金刚围山。须弥山王。大小诸山。一切所有。皆同一色。譬如劫水弥满世界。其中万物沉没不现。滉漾浩瀚。唯见大水。彼佛光明亦复如是。声闻菩萨一切光明。皆悉隐蔽。唯见佛光。明耀显赫。尔时阿难即见无量寿佛。威德巍巍。如须弥山王。高出一切诸世界上。相好光明。靡不照耀。此会四众一时悉见。彼见此土。亦复如是。尔时佛告阿难及慈氏菩萨。汝见彼国从地已上至净居天。其中所有微妙严净自然之物。为悉见不。阿难对曰。唯然。已见。汝宁复闻无量寿佛大音宣布一切世界。化众生不。阿难对曰。唯然。已闻。彼国人民。乘百千由旬七宝宫殿。无所障碍。遍至十方供养诸佛。汝复见不。对曰。已见。彼国人民有胎生者。汝复见不。对曰。已见。其胎生者所处宫殿。或百由旬。或五百由旬。各于其中受诸快乐。如忉利天上。亦皆自然。

　　右明无量光明遍照一切。极乐娑婆。同一法界。本无彼此。安有东西。山河大地。皆是众生目眚所成。若能一念入佛境界者。无量光明普周尘刹。三涂六道同时解脱。不独阿难以佛威加被。得见佛身。及诸依正。即今末法众生。但能入此法门。不离当念。疾得见佛。华严经云。诸佛一似大圆镜。我身犹若摩尼珠。诸佛法身入我体。我身常入诸佛躯。是知诸佛众生。本来不二。名为见佛。实无见者。何以故。不可于一体中互相见故。胎生者。谓处莲胎中。经久乃开。不如化生者。即得见佛闻法故。

　　疑惑胎生第三十二

　　尔时慈氏菩萨白佛言。世尊。何因何缘。彼国人民胎生化生。佛告慈氏。若有众生以疑惑心。修诸功德。愿生彼国。不了佛智。不思议智。不可称智。大乘广智。无等无伦最上胜智。于此诸智疑惑不信。然犹信罪福。修习善本。愿生其国。此诸众生。生彼宫殿。寿五百岁。常不见佛。不闻经法。不见菩萨声闻圣众。是故于彼国土。谓之胎生。若有众生。明信佛智乃至胜智。作诸功德。信心回向。此诸众生。于七宝华中自然化生。跏趺而坐。须臾之顷。身相光明。智慧功德。如诸菩萨。具足成就。复次慈氏。他方诸大菩萨。发心欲见无量寿佛。恭敬供养。及诸菩萨声闻圣众。彼菩萨等。命终得生无量寿国。于七宝华中自然化生。弥勒当知。彼化生者。智慧胜故。其胎生者。皆无智慧。于五百岁中。常不见佛。不闻经法。不见菩萨诸声闻众。无由供养于佛。不知菩萨法式。不得修习功德。当知此人宿世之时。无有智慧。疑惑所致。佛告弥勒。譬如转轮圣王。有七宝牢狱。种种庄严。张设床帐。悬诸缯盖。若有诸小王子得罪于王。辄内彼狱中。系以金锁。供养饭食。衣服床蓐。华香妓乐。如转轮王。无所乏少。于意云何。此诸王子宁乐彼处不。对曰。不也。但种种方便。求诸大力。欲自勉出。佛告弥勒。此诸众生亦复如是。以疑惑佛智故。生彼七宝宫殿。无有刑罚。乃至一念恶事。但于五百岁中。不见三宝。不得供养。修诸善本。以此为苦。虽有余乐。犹不乐彼处。若此众生识其本罪。深自悔责。求离彼处。即得如意。往诣无量寿所。恭敬供养。亦得遍至无数无量诸余佛所。修诸功德。弥勒当知。其有菩萨生疑惑者。为失大利。是故应当明信诸佛无上智慧。

　　右明发愿求生。须了佛智乃至胜智。方名真信。方得见佛。以一切智不离自心。无我无我所。凡圣一如。共同此智。全信自心具一切智。本来成佛。不于心外。别有信佛之心。如是回向。是名唯心净土。疾得见佛。若于自心诸智。犹滞疑情。不免心外见佛。虽修众善。乘愿往生。不得见佛。以不契佛智故。所以如来不思议境界经云。三世一切诸佛。皆无所有。惟依自心。菩萨若能了知诸佛及一切法。皆唯心量。得随顺忍。或入初地。舍身速生妙喜世界。或生极乐净佛土中。是则了知心量。不涉程途。一切功德。具足成就。又如宝积经。佛告净饭王言。一切诸法。皆是佛法。于此一切法。无动无摇。无取无舍。是名陀罗尼门。何以故。一切诸法离自性故。大王。今可于此法中而安其心。勿信于他。时净饭王等七万释种。得无生法忍。世尊现微笑而说偈曰。释种决定智。是故于佛法。决定心安住。依于无所得。当得上菩提。晓知一切法。人中命终已。得生安乐国。面奉无量寿。无畏成菩提。故知有决定智。方能决定信。有决定信。方能决定生。慎勿以疑惑心而失大利。

　　菩萨往生第三十三

　　弥勒菩萨。白佛言。世尊。于此世界有几所不退菩萨。生彼佛国。佛告弥勒。于此世界六十七亿不退菩萨。往生彼国。一一菩萨已曾供养无数诸佛。次如弥勒者也。诸小行菩萨及修习少功德者。不可称计。皆当往生。不但我刹诸菩萨等往生彼国。他方佛土亦复如是。其第一佛名曰远照。彼有百八十亿菩萨皆当往生。其第二佛名曰宝藏。彼有九十亿菩萨皆当往生。其第三佛名曰无量音。彼有二百二十亿菩萨皆当往生。其第四佛名曰甘露味。彼有二百五十亿菩萨皆当往生。其第五佛名曰龙胜。彼有十四亿菩萨皆当往生。其第六佛名曰胜力。彼有万四千菩萨皆当往生。其第七佛名曰师子。彼有五百菩萨皆当往生。其第八佛名曰离垢光。彼有八十亿菩萨皆当往生。其第九佛名曰德首。彼有六十亿菩萨皆当往生。其第十佛名曰妙德山。彼有六十亿菩萨皆当往生。其第十一佛名曰人王。彼有十亿菩萨皆当往生。其第十二佛名曰无上华。彼有无数不可称计诸菩萨众皆不退转。智慧勇猛。已曾供养无量诸佛。于七日中。即能摄取百千亿劫大士所修坚固之法。斯等菩萨皆当往生。其第十三佛名曰无畏。彼有七百九十亿大菩萨众诸小菩萨及比丘等不可称计。皆当往生。不但此十四佛国中诸菩萨等当往生也。十方世界无量佛国。其往生者。亦复如是。甚多无数。我但说十方诸佛名号。及菩萨比丘生彼国者。昼夜一劫尚未能尽。我今为汝略说之耳。

　　右明往生菩萨不可计数。皆是如来愿力所持。光明所摄。所以智者大师临终。令门人唱无量寿佛。及观经题目。合掌赞曰。四十八愿。庄严净土。华池宝树。易往无人。火车相现。一念改悔。尚得往生。况戒定熏修。圣行道力。实不唐捐。言讫。称三宝名。奄然而逝。唐法照上五台。入大圣竹林寺。见文殊普贤二大菩萨。问修行之要。文殊曰。诸修行门无如念佛。我于过去劫中。因念佛故。得一切种智。是故一切诸法。般若波罗蜜多。甚深禅定。乃至诸佛正遍知海。皆从念佛而生。照云。当云何念。文殊曰。此世界西有阿弥陀佛。彼佛愿力不可思议。汝当继念。令无间断。命终之时。决定往生。二大菩萨因与授记曰。汝以念佛不思议故。毕竟证无土觉。若善男女愿疾出离。应当念佛。慧日泛舶渡海。达天竺。至健䭾罗国。东北大山有观音像。日乃七日叩头。又断食毕命为期。至七日夜。忽见观音现紫金身。坐宝莲华。垂手摩顶曰。汝欲传法。自利利他。惟念西方极乐世界阿弥陀佛。当知净土法门。胜过诸行。他如天亲无量寿论。马鸣起信论。智者十疑论。以及永明天如楚石莲池诸大德。所有述作。莫不殷勤赞叹。导往西方。决无欺世误人之事。何况我等生当像季。法弱魔强。独力修行。岂无错路。若复徘徊不信。深恋尘劳。如蛾赴灯。如鱼处涸。曾不需时。大苦随后。各宜猛省。无待他求。

　　独留此经第三十四

　　佛告弥勒。其有得闻彼佛名号。欢喜踊跃。乃至一念。当知此人为得大利。则是具足无上功德。是故弥勒。设有大火充满三千大千世界。要当过此。闻是经法。欢喜信乐。受持读诵。如说修行。所以者何。多有菩萨欲闻此经而不能得。若有众生闻此经者。于无上道终不退转。是故应当专心信受。持诵说行。吾今为诸众生说此经法。令见无量寿佛。及其国土一切所有。所当为者。皆可求之。无得以我灭度之后。复生疑惑。当来之世。经道灭尽。我以慈悲哀愍。特留此经止住百岁。其有众生值斯经者。随意所愿。皆可得度。如来兴世。难值难见。诸佛经道。难得难闻。菩萨胜法诸波罗蜜。得闻亦难。遇善知识。闻法能行。此亦为难。若闻斯经。信乐受持。难中之难。无过此难。是故。我法如是。作如是说。如是教。应当信顺。如法修行。

　　四。释流通分者。自此至终。名流通分。此经具无量寿全身。亦具一切诸佛全身。于此信入。即具一切佛智。故曰闻此经者。于无上道永不退转。至经藏灭尽。此经独留。众生遇者。皆可得度。是知三乘十二分教。一网全收。更无余法。所以佛慈加被。殊异余经。奉劝后贤。普同信受。

　　闻经获益第三十五

　　尔时世尊说此经法。无量众生皆发无上正觉之心。万二千那由他人得清净法眼。二十二亿诸天人民得阿那含果。八十万比丘漏尽意解。四十亿菩萨得不退转。以弘誓功德而自庄严。于将来世当成正觉。尔时三千大千世界六种震动。大光普照十方国土。百千音乐自然而作。无量妙华纷纷而降。佛说经已。弥勒菩萨及十方来诸菩萨众。长老阿难。诸大声闻。一切大众。靡不欢喜。

　　闻经之益。如是不可思议。皆是无量寿本愿力故。亦以本师威神加被故。凡有众生遇斯经者。其所获益亦当如是。如云发无上菩提之心。乃至于将来世当成正觉。各在当人。非为分外。即今灵山一会。不异曩时。无量法音。炽然常说。但能深信。决定往生。化导有情。普成正觉。

　　五回向极乐

　　释经已竟。教旨粗明。普与群生。回向极乐。系以偈曰。

　觉海周圆遍十虚　　诸佛国土从中现
　如影如响亦如电　　毕竟安住常寂光
　归命西方大导师　　我此身心不可得
　平等清净绝思议　　幻出光中一一华
　一一华中一一佛　　普现一切众生前
　佛身无量众无边　　交参宝网惟心见
　愿我命终正智彰　　上品莲华生彼国
　七宝堂前击法鼓　　闻中获尽陀罗尼
　奏诸天乐散天华　　供养百亿恒沙佛
　于诸佛前受记已　　疾满普贤大愿王
　还入娑婆度众生　　一弹指顷成极乐
　我今念佛佛念我　　我佛一体非去来
　须弥可碎海可尘　　我此愿王无动转

　　无量寿经起信论卷下(终)

　　No. 400-B 无量寿经起信论后序

　　知归子撰无量寿经起信论。既成。予得而读之。为之赞叹曰。是能旋转万流。归于净土者乎。知归子邀予宿其家。属笔点刊。翼日而竟。是夜梦乘人舆。度大桥梁。既归家。室中忽闻佛香。满二日。予之于知归子法事中出声诵弥陀佛号也。先梦入一金地。礼拜七佛像。翼日偕知归子入文昌禅院。殿中供佛七。柱上揭七佛揭。予出外。尝梦众星聚为宝塔。横亘天中。比归乃知先妣为予诵弥陀佛号。朱填画塔。满而焚之。即是夜矣。子之默诵弥陀佛号。凡三度。初度以四大若欲解散时。一念弥陀。色身顿得坚固。再度于万人如海中。以拙酬应故。回光念佛。一念弥陀。人我相顿入平等。三度以刊定起信论归。发欢喜心念佛。一念弥陀。顿证入前念不生后念不灭三昧。因知念佛法门。但得一念相应。有不可思议功德。况念念相应者哉。知归子以予识净土香气。既属予刊定。得属予序之。予诺为后序。序曰。知归子本愿。以度生故。述此论。或有众生。忽起妄见。以为由知归子之愿。其将空却此方众生耶。予解释之曰。文殊师利不云乎。十方诸佛世界一一诸佛。说法教化。各度恒沙众生。皆入涅槃。于众生界。亦不增不减。何以故。众生定相不可得故。或有众生不通文字般若。自憾不能读知归子起信论。得开悟。予安慰之曰。文殊师利有偈曰。一念净心是菩提。胜造恒沙七宝塔。宝塔究尽塔为尘。一念净心成正觉。实能精研此一偈。有所信入。知归子起信之指。尽在是矣。偈见贤首宗五台无著禅师传中。流传未广。望见者闻者。持诵书写。为修净土者作眼目。知归子之愿也。是为序。

　　乾隆三十九年春二月吴汪缙谨序
