卍新纂续藏经第 22 册 No. 0425 阿弥陀经疏钞事义


　　No. 425

　　阿弥陀经疏钞事义

　　△第一卷

　　云栖寺

　　宋咸淳临安志。寺名云栖。(出寺观类第十五叶)在钱塘五云山后。详具云栖碑记。治平二年。改名栖真寺。今曰云栖。复其旧也。

　　知所先后

　　大学圣经章。物有本末。事有终始。知所先后。则近道矣。注。本始所先。末终所后。

　　守约施博

　　孟子曰。言近而指远者。善言也。守约而施博者。善道也。注。守约。是修身。施博。是天下平。

　　与知与能

　　中庸。君子之道费而隐。夫妇之愚。可以与知焉。及其至也。虽圣人亦有所不知焉。夫妇之不肖。可以能行焉。及其至也。虽圣人亦有所不能焉。

　　即本智而求佛智

　　华严玄谈云。真妄交彻。即凡心而见佛心。理事双修。即本智而求佛智。本智者。即众生本有之智。佛智者。即究竟果佛之智。

　　画虎不就

　　东汉光武时。伏波将军马援征蛮。遗书诫子曰。效季良不得。陷为天下轻薄子。所谓画虎不成。反类狗者也。

　　反落一筹

　　筹。算也。张良云。请借前箸筹之。是也。又古人饮博。以筹记罚。杨纂怒尹君不同己判。欲更之。执笔沉吟。久之。曰。纂输一筹。

　　嫂溺援之以手

　　淳于髡曰。男女授受不亲。礼与。孟子曰。礼也。嫂溺。则援之以手乎。曰。嫂溺不援。是豺狼也。男女授受不亲。礼也。嫂溺援之以手者。权也。

　　倚门而望

　　王孙贾。齐湣王臣。淖齿弑湣王。王孙贾未有讨贼意。归宁其母。母曰。汝朝出而晚归。则吾倚门而望。汝暮出而不还。则吾倚闾而望。汝今事王。王出走。汝不知其处。何面目立天下乎。贾于是兴国人攻淖齿。

　　君子耻其言而过其行

　　出论语。

　　事必师古

　　傅说对商高宗。事不师古。以克永世。匪说攸闻。

　　父曰吾怙母曰吾恃

　　诗经。无父何怙。无母何恃。怙。覆冒之意。恃。倚赖之意。

　　劬劳之德昊天罔极

　　诗经。哀哀父母。生我劬劳。欲报之德。昊天罔极。

　　螟蛉异姓

　　诗经。螟蛉有子。蜾裸负之。教诲尔子。式谷似之。

　　怀慕终身

　　孟子曰。人少则慕父母。知好色。则慕少艾。有妻子。则慕妻子。仕则慕君。不得于君。则热中。大孝终身慕父母。五十而慕者。予于大舜见之矣。

　　左右无方

　　礼记檀弓篇。事亲。有隐而无犯。左右就养无方。

　　定省不违

　　礼记曲礼上篇。凡为人子者。冬温而夏凊。昏定而晨省。

　　既竭心思

　　孟子曰。尧舜之道。不以仁政。不能平治天下。又曰。既竭心思焉。继之以不忍人之政。而仁覆天下矣。

　　心之官则思

　　心之官则思。思则得之。不思则不得也(出孟子。官。犹司也。职掌之谓。得。得其理也)。

　　精诚之极鬼神与通

　　管子曰。思之思之。又重思之。思之不得。鬼神其将通之。非鬼神通之。精诚之极也。

　　孺子封侯

　　汉高帝初起时。魏无知荐陈平才可用。以为护军中尉。及得天下。封功臣。陈平封曲逆侯。平曰。臣非魏无知。何繇得进。愿让封。帝曰。陈平可谓不背本矣。乃更官魏无知。陈平微时。为里社分肉。甚均。社老称孺子善宰。平曰。使平宰天下。亦如是肉矣。孺子遂以此知名。

　　用蠡测海恃管窥天

　　东方朔答客难曰。以管窥天。以蠡测海。以梃撞钟。岂能通其条贯。考其浅深。发其音声哉。

　　蚁山风水

　　莲宗宝鉴云。余门学道。如蚁子上于高山。念佛往生。似风帆扬于顺水。

　　田蛙井鲋

　　庄子曰。田蛙不可语于海者。拘于墟也。易经井卦九二爻。井谷射鲋。

　　曝腮

　　华严玄谈云。上德声闻。杜视听于嘉会。积行菩萨。曝腮鳞于龙门。言积行菩萨不能入华严大道。如禹门三级。鱼跃不过者。曝腮而还。

　　永嘉拟之萤光

　　证道歌云。有二比丘犯淫杀。波离萤光增罪结。维摩大士顿除疑。犹如赫日消霜雪。

　　不净错施炉韝数息不利冢人

　　舍利弗教二弟子修不净观。及数息观。久之无益。心欲反道。往见佛。佛问在家业何行。修数息者曰守坟冢。修不净者曰治金器。佛令二人易观修之。不久。皆证道果。

　　三心圆发

　　观经上品上生章。一者至诚心。二者深心。三者回向发愿心。

　　乾曰大生坤曰广生

　　系辞云。夫干。其静也专。其动也直。是以大生焉。夫坤。其静也翕。其动也辟。是以广生焉。

　　宝镜遁妖

　　隋王度得宝镜。为县令。县中有大树。树有神。令至者必祭。否则为崇。度令人夜悬宝镜于树。其夜大雷雨。则晨视之。树粉碎。有大蛇死树下。又遇逆旅。见其家有女殊色。主人云。数月前有客携至此。云续当来取。迄今杳然。度心疑其非人。潜出镜。女即惶骇请死。曰。我乃狐也。惑人多矣。今死于君手。乞藏镜。即当受死。度曰。藏镜。汝得无遁乎。妖曰。神物所烛。何处隐形。愿得一醉而死。与之酒。大醉而寝。就视之。老狐死于床上。其余种种灵异。不可尽述。

　　七年之病

　　孟子曰。今之欲王者。犹七年之病。求三年之艾也。

　　如牛坏车

　　如牛以牵车为苦。便坏其车。主人复造。如人厌身为苦。速灭其身。不知此身虽灭。复受余身。

　　生身尊特犹待辩疑

　　有言六十万亿那由他之身。乃是生身。盖净土之身。胜于秽土。秽土生身丈六。净土生身。宜尔许高大也。知礼法师以十三重问答。辩此决是尊特身也(出妙宗钞)。

　　菩萨六念

　　念佛。念法。念僧。念天。念戒。念施。念佛者。慈悲导师。念法者。三世佛母。念僧者。人天福田。念天者。长寿安乐。念戒者。清净身心。念施者。普济贫穷。

　　十心向往

　　一。于众生起大慈。无损害心。二。于众生起大悲。无逼恼心。三。于佛法不惜身命。乐守护心。四。于一切法发生胜忍。无执着心。五。不贪利养敬重。净意乐心。六。求佛种智。于一切时无忘失心。七。于众生尊重恭敬。无下劣心。八。不着世论。于菩提分生决定心。九。种诸善根。无有杂染清净之心。十。于诸佛舍离诸相。起随念心。

　　诸天共器食有精粗

　　净名经云。譬如诸天。共宝器食。随其福德。食色有异。

　　三兽同河渡分深浅

　　永嘉集云。譬夫象马兔渡河。足有短长。而分深浅。

　　十门推本

　　一。音声语言。二。名句文身。三。通取四法。四。诸法显义。五。摄境唯心。六。会缘入空。七。理事无碍。八。通摄所诠。九。事事无碍。十。海印炳现。

　　香饭作佛事

　　净名经云。众香国中。香积如来。以香饭而作佛事。

　　尊者无说我乃无闻

　　空生晏坐石室中。空中帝释天散华供养。空生曰。散华者谁。曰。我天帝释也。何以散华。曰。以尊者善说般若。尊者曰。我本无说。帝释曰。尊者无说。我乃无闻。无说无闻。乃真说般若也。

　　宗有十门

　　一。我法俱有。二。法有我无。三。法无去来。四。通现假实。五。俗妄真实。六。诸法但名。七。三性空有。八。真空绝相。九。空有无碍。十。圆融具德。

　　支娄谶等五译人

　　支娄谶。后汉时人。光武中兴。故名后汉。明帝。光武子也。康僧恺。魏人。曹丕继汉。国号魏。支谦。三国孙吴时人。宋法贤。赵宋时人。元魏菩提流志。南北朝魏人。拓䟦氏。改姓元。国号魏。

　　周有嬴秦南北朝有苻秦姚秦

　　周时有非子者。伯益之后。善养马。周平王爱之。封于陕。国号秦。是为嬴秦。嬴。其姓也。苻秦。东晋时氐种也。苻坚强盛。据关中。国亦号秦。是为苻秦。姚秦。羌种也。姚苌为苻坚将。后坚为晋所败。苌遂据关中。传子兴。是为姚秦。

　　周礼掌四方之语

　　东方曰寄。南方曰象。西方曰狄鞮。北方曰译。皆官名。寄。言能寄寓风俗之异于此。象。言能仿象风俗之异于彼。鞮。则欲别其服饰之异。译。则欲辩其语言之异。周官通谓之象胥。而世俗通谓之译也。又译。释也。犹言誊也。谓以彼此言语。相誊释而通之也。

　　遣将吕光

　　秦苻坚建元十三年。使吕光伐龟兹。破之。拥众归。至凉州。因据州称凉王。光死。侄吕隆降晋。乃迎什师入关。居逍遥园。

　　孤山十疏流通

　　文殊般若经。佛遗教经。般若心经。瑞应经。四十二章经。不思议法门经。无量义经。普贤观经。阿弥陀经。首楞严经。世称十经疏主。

　　其丽不亿

　　诗云。商之孙子。其丽不亿。

　　宝王论

　　草堂飞锡法师。作念佛三昧宝王论。

　　龙舒等

　　龙舒居士王日休。作净土文。无尽居士张商英。有求生净土文。侍郎王古直。作净土决疑集。吴郡沙门大佑。作净土指归集。无功居士王阗。作净土自信录。慈云忏主遵式。作净土略传。

　　径路修行

　　善导和尚偈。渐渐鸡皮鹤发。看看行步龙钟。(云云)惟有径路修行。但念阿弥陀佛。

　　神栖安养

　　永明寿禅师。作神栖安养赋。

　　诸家怀净土诗

　　宋中峰本禅师。元西斋楚石琦禅师等。

　　枝低只为挂金台

　　我师一念登初地。佛国笙歌两度来。惟有门前(云云)。

　　空谷毒峰天奇

　　皇明空谷隆禅师。有空谷集。毒峰善禅师。有语录。天奇瑞禅师。号㷀绝老人。有㷀绝集。

　　群星悉皆拱北

　　论语云。为政以德。譬如北辰。居其所。而众星拱之。

　　圆照标名莲境

　　宋。宗本。常州无锡人。初参天衣怀禅师。念佛有省。后迁净慈。雷峰材法师。神游净土。见一华殊丽。问之。曰。待净慈本禅师。又资福曦公。至慧林。礼足施金而去。人诘其故。曰。吾定中见金莲华。人言以俟禅师。盖师虽在宗门。兼修净土。后临终坐逝。谥圆照。

　　僧睿莲华出榻

　　僧睿。从罗什法师。禀受经义。后预卢山莲社。宋元嘉十六年。忽告众曰。吾将行矣。面西合掌而化。众见睿榻前一金莲华。倏尔而隐。五色香烟。从其房出。

　　文潞公苏长公

　　文彦博。为宋宰相。封潞公。苏轼为翰林学士。兴弟辙俱有盛名。故号长公。

　　岐黄

　　岐伯与轩辕黄帝问答。作内经等书。为医家祖。

　　清照说偈西归

　　宋。慧亨。住武安。称清照律师延寿。初依灵芝习律。专修净业六十年。临终。集众念佛。为说偈曰。弥陀口口诵。白毫念念想。持此不退心。决定生安养。

　　舍仙学而回心净业

　　宋。葛济之。句容人。世事仙学。妻纪氏。独精诚念佛。元嘉三年。方在机杼。忽觉空中清明。因投杼。仰瞻四表。见西方有佛现身。宝盖幢幡。映蔽云汉。喜曰。经言无量寿佛。其即此耶。面佛作礼。济之惊异。就之。纪氏指示佛所。济之亦见半身。俄而隐没。祥云五彩。亲里咸睹焉。自是归佛法矣。

　　焚仙经而专修观经

　　后魏昙鸾。性嗜长生。受陶隐君仙经十卷。后遇菩提流支。乃问曰。佛有长生不死术乎。支笑曰。长生不死。吾佛道也。乃授十六观经。学此。则三界无复生。六道无复往。其为寿也。河沙劫石。莫能比焉。此吾金仙氏之长生也。昙大喜。遂焚仙经。而修净业。

　　冥君敬礼

　　永明寿禅师入灭后。有僧自临安来。经年绕师塔。人问故。曰。我病入冥。见殿左供一僧像。王勤致礼敬。密询其人。则曰。此杭州永明寿禅师也。凡死者皆经冥府。此师已径生西方上上品矣。王以其德。故敬礼也。

　　罗刹休心

　　有罗刹在一聚落。其民人日送子与食。有子归信三宝。一心念佛。遂不能食。得归。

　　拟议

　　易云。拟之而后言。议之而后动。拟议以成其变化。

　　卜以决疑不疑何卜

　　唐太宗为秦王时。与太子建成相忌。欲举兵。众议恐不胜。命卜之。张公谨取龟投地。曰。卜以决疑。不疑何卜。

　　△第二卷

　　天台六即

　　一。理即佛。一切众生。皆有佛性。二。名字即佛。知识经卷。闻名知字。三。观行即佛。依教修行。即五品位。四。相似即佛。相似解发。十信位。五。分证即佛。分证分破。初住至等觉位。六。究竟即佛。智断圆满。妙觉位。

　　华严明十身佛

　　一正觉佛。二愿佛。三业报佛。四住持佛。五涅槃佛。六法界佛。七心佛。八三昧佛。九本性佛。十随乐佛。

　　当暗中有明当明中有暗

　　南岳石头和尚参同契曰。当明中有暗。勿以暗相遇。当暗中有明。勿以明相睹。明暗各相对。比如前后步。

　　读古

　　齐桓公读书于堂上。轮扁斫轮于堂下。释椎凿而上。曰。君之所读者何书。公曰。古人之书。曰。古人存乎。公曰。往矣。曰。然则君之所读者。古人之糟粕也。公曰。寡人读书。轮人安得议乎。有说则生。无说则死。曰。请以臣之业观之。斫轮徐。则甘而不固。疾。则苦而不入。不疾不徐。得之心而应之手。有数存焉。臣不能喻臣之子。臣之子不能得之于臣。是以行年七十。而老斫轮。夫古之人。其不可传者已往矣。然则公之所读者。其古人之糟粕也已。

　　瑜伽四义

　　瑜伽第六云。略繇四义。故称我闻。一为世间语便易故。二为随顺世间故。三为断除定无我怖畏故。四为宣说自他得失。令生决定信解心故。

　　弘广菩萨之所流通

　　涅槃经第四十卷。佛告文殊师利。阿难比丘。是吾之弟。给事我来。二十余年。所可闻法。具足受持。喻如泻水。置之一器。是故我今顾问阿难。为在何所。欲令受持是涅槃经。善男子。我涅槃后。阿难比丘所未闻者。弘广菩萨。当能流布。

　　阿难求三愿

　　一。不受佛故衣。二。不随佛受别请。三。二十年法请重说。

　　周正建子夏正建寅

　　今之正月初昏时。斗柄指寅。十二月指丑。十一月指子。夏时取人生于寅。故以建寅为岁首。商取地辟于丑。故建丑为岁首。周取天开于子。故建子为岁首。而建寅为正。

　　三三昧

　　有觉有观三昧。无觉有观三昧。无觉无观三昧。

　　百八三昧

　　首楞严三昧。宝印三昧。师子游戏三昧。妙月三昧。月幢相三昧。乃至离着虚空无染三昧。

　　孔恩周急

　　论语。孔子云。君子周急不继富。

　　岐政先㷀

　　孟子举文王治岐之政。曰。老而无妻曰鳏。老而无夫曰寡。老而无子曰独。幼而无父曰孤。此四者。天下之穷民而无告者。文王发政施仁。必先斯四者。诗曰。哿矣富人。哀此㷀独。

　　四邪命食

　　一方口食。曲媚权势。通使四方。二维口食。种种咒术。卜算吉凶。三仰口食。仰观星宿。以自活命。四下口食。种植田园。和合汤药。

　　千里面谈

　　唐太宗为秦王时。在军中。使房玄龄入奏事于高祖。高祖笑曰。玄龄为吾儿奏事。虽隔千里。犹如面谈。

　　久在泗濵相依陈蔡

　　山东泗水之濵。有杏坛。是孔子兴弟子谈道处。孔子将适楚。道过陈蔡。陈蔡大夫发徒围之。此时十哲皆从。颜渊。闵子骞。冉伯牛。仲弓。宰我。子贡。冉有。季路。子游。子夏。

　　十六大国

　　五天竺国。如舍卫王舍等。

　　颜闵无文游夏缺行

　　颜闵。即颜渊闵子骞。列在德行之科。游夏。即子游子夏。在文学科。

　　目连化身降龙

　　难陀。䟦难陀。兄弟居须弥边海。佛尝飞空上忉利宫。是龙瞋恨。云何秃人从我上过。后时佛欲上天。是龙吐黑云闇雾。隐翳三光。诸比丘咸欲降之。佛不听。目连云。我能降是龙。佛即许之。其龙以身绕须弥七匝尾拖海水。头枕山顶。目连倍现其身。绕山十四匝。尾拖海外。头枕梵宫。是龙瞋盛。雨金刚砂。目连变砂为宝华。轻软可爱。犹瞋不已。目连化为细身。入龙身内。从眼入耳出。从耳入鼻出。龙受苦痛。其心乃服。

　　外道移山制之不动

　　外道师徒五百。用咒移山。经一月日。簸峨已动。目连念言。此山若移。多所损害。即于山顶结跏。山还不动。外道相谓。我法山动。计日必移。云何安固。还若于初。必是沙门使尔。自知力弱。归心佛法。

　　一城释种举之梵天

　　琉璃大王灭释种。目连欲救。佛以定业难逃。不允其请。目连以神力。将钵盛五百释种。托至梵天。琉璃王灭释之后。举钵视之。唯血水而已。故知业力。佛亦不能救也。

　　止车烧堂

　　耆域善知方药。生忉利天。目连因弟子病。乘通往问。值诸天出游。耆域乘车不下。但合掌而已。目连以神力驻之。耆域云。诸天受乐。匆匆不暇相看。尊者欲何所求。目连具说来意。答云。断食为要。目连放之。车乃得前。帝释与修罗战胜。造得胜堂。楼台七宝。庄严奇特。梁柱支节。皆容一綖。不相着而能相持。天福之力能如此。目连飞往。帝释将之看堂。诸天女皆羞目连。悉隐避不出。目连念帝释着乐。不修道本。即以神通烧得胜堂。赫然崩坏。仍为帝释广说无常。帝释欢喜。后堂俨然。无灰烟色。

　　子系母故

　　尊者幼丧父。母欲改适。因子系故。不遂其心。犹绳系扇。故曰扇绳。

　　马麦之报

　　佛与弟子。三月在毗兰邑食马麦。以偿宿报。独憍梵于天上受供。

　　尸利沙国

　　大国名。

　　塔犹却贝

　　阿育王礼诸罗汉塔。次至薄拘罗塔。而说偈言。虽自练无明。于世少利益。因供二十贝子。而贝子从塔飞出。来着王足。诸臣惊怪。以生平闲静少欲。其塔犹有是力(又外国用贝。如此土用钱。人以贝供尊者塔前。贝即落地。以示不受)。

　　不假玑衡

　　璇玑玉衡也。注。璇。美珠也。玑。机也。以璇饰玑。所以象天之体转运也。衡。横也。谓衡箫也。以玉为管。横而设之。所以窥玑。而齐七政之运行。犹今之浑天仪也。

　　比之螺蛤

　　阿㝹楼䭾听法之次。多昏睡。佛责云。咄咄何为睡。螺蛳蚌蛤类。一睡一千年。不闻佛名字。

　　难兄难弟

　　东汉太丘长陈实生二子。曰元方。季方。俱有俊才。二子之子。各论父功德。诣祖决其优劣。实曰。元方难为兄。季方难为弟。

　　文殊十瑞

　　一。光明满室。二。甘露盈庭。三。地涌七珍。四。神开伏藏。五。鸡生凤子。六。猪娩龙豚。七。马产麒麟。八。牛生白泽。九。仓变金粟。十。象生六牙。

　　详有五名

　　一云尊重。一名威猛。一云降伏。一云　　一云　　。

　　龙蛇混杂凡圣交参

　　无著禅师礼五台。遇文殊化老翁问云。南方佛法。如何住持。着云。末法僧尼。少持戒律。无著云。此间佛法。如何住持。翁云。龙蛇混杂。凡圣交参。

　　命在呼吸

　　四十二章经云。佛问沙门。人命在几间。答言。数日间。曰。子未知道。又问人命在几间。曰。饭食间。佛言子未知道。又问人命在几间。答云。人命在呼吸间。佛言子知道矣。

　　十种权实净土

　　华严合论。第一阿弥陀经净土。第二观无量寿佛经净土。此二是权未实。第三维摩经净土。是实未广。第四梵网经净土。是实未广。第五摩醯首罗天净土。第六涅槃经净土。此二是权未实。第七法华经三变净土。亦是权未实。第八灵山会所指净土。是实非权。第九唯心净土。是实净土。第十毗卢所居净土。是实净土。

　　楞严深呵

　　楞严破想阴文云。都指见在。即为佛国。无别净居。及金色相。

　　多岐亡羊

　　列子载杨子之邻人亡羊。既率其党。又请杨子之竖子共追之。杨子曰。一羊。何追者之众。曰。多岐路。已而返。竟不得羊。曰。岐路之中。又有岐焉。不知所之故也。故曰。大道以多岐亡羊。学者以多方丧生。

　　专注中鹄

　　鹄。皮革中之的也。射候用皮。其中画鹄以为的。

　　见卵而求时夜

　　庄子曰。且汝亦太早计。见卵而求时夜。见弹而求鸮炙。时夜。鸡也。见卵而即望其报晓。甚言欲之极也。

　　体露金风

　　僧问云门。树雕叶落时。如何。门云。体露金风。

　　瑜伽一百一十苦

　　详具论中。

　　二十四乐三十益

　　详具彼钞彼论。

　　圣解还成魔境

　　楞严经云。不作圣心。名善境界。若作圣解。即受群邪。

　　佛见早堕铁围

　　经云。佛言文殊昨夜起佛见法见。被吾贬向二铁围山。

　　牛羊绝牧

　　孟子曰。牛山之木。非无萌蘖之生焉。牛羊又从而牧之。是以若彼濯濯也。谓牧养牛羊。而戕其芽也。

　　过迦旃邻陀

　　迦旃邻陀者。天竺柔软草名也。触之者。能生乐受。

　　庭前柏树

　　僧问赵州。如何是祖师西来意。州云。庭前柏树子。

　　槛外药栏

　　僧问云门。如何是清净法身。门云。花药栏。

　　八种清风

　　世间八风。谓条风。明庶风。清明风。景风。凉风。阊阖风。不周风。广莫风。然彼土无四时。或应八方。或对八卦。或自有八种。不必强为之说。

　　尧处茆茨

　　唐尧为天子时。宫室俭素。茆茨不翦。谓以茆茨草盖屋。而不翦齐其檐。极言其朴陋也。

　　箕谏象玉

　　箕子。纣之叔父。纣作象箸。箕子叹曰。彼为象箸。必为玉杯。则远方珍怪之物至矣。遂入谏。纣不听。囚之。

　　舜在𤱶亩

　　孟子曰。舜发于𤱶亩之中。书曰。帝耕于历山。

　　警跸冕旒

　　天子出陈警。入陈跸。天子仪仗也。冕。冠也。天子十有二旒。

　　有天下不与

　　论语云。巍巍乎。舜禹之有天下也。而不与焉。注。不与。犹言不相关。言其不以位为乐也。

　　诵斯偈者尚致口出青莲华香

　　昔有女尼。日诵法华经。青莲华香。白莲华香。二句。后世因感口有莲华香之报。

　　营修世福为有漏因

　　达摩初见梁武帝。帝问。寡人造寺写经。度僧无数。有功德否。祖云。实无功德。帝曰。何以无功德。师曰。此但人天小果。有漏之因。如影随形。虽有非实。帝曰。如何是真实功德。答曰。净智妙玄。体自空寂。如是功德。不以世求。

　　△第三卷

　　埙鸣篪奏

　　埙土。篪竹。二器互相唱和。诗云。伯氏吹埙。仲氏吹篪。

　　玉振金声

　　孟子曰。集大成也者。金声而玉振之也。注。金。钟也。声。宣也。八音未作。则先系镈钟以宣其声。玉。磬也。振。收也。俟其既阕后。击特磬以收其韵。

　　哀矣不伤乐而不泆(二号)

　　论语。子曰。关睢乐而不淫。哀而不伤。注云。淫者。乐之过而失其正者也。伤者。哀之过而害于和者也。泆即淫也。

　　羽寂宫沈

　　宫商角徵羽。号为五音。

　　当平心地则世界平

　　持地菩萨。于普光佛时。为比丘。平填道路。至毗舍如来时。国大王延佛设斋。尔时菩萨平地待佛。佛摩顶云。当平心地。则世界平。

　　心有高下丘陵坑坎

　　维摩经云。舍利弗言。我见此土。丘陵坑坎。荆棘沙砾。土石诸山。秽恶充满。螺髻梵王言。仁者心有高下。不依佛慧。故见此土为不净耳。于是佛以足指按地。即时大千世界。珍宝严饰。

　　夜气清明

　　孟子曰。其日夜之所息。平旦之气。其好恶与人相近也者。几希。谓一日之间。汩没于物欲。其气昏浊。平旦之时。其气清明。所好恶与人相近。不至大背于人情也。

　　三种意生身

　　一。三昧乐正受意生身。属声闻。二。觉法自性性意生身。属菩萨。三。种类俱生无行作意生身。属佛。

　　四种三昧

　　一常行三昧。般舟九十日为期。专念彼佛。亦云佛立三昧。二常坐三昧。文殊问般若。九十日为期。专缘法界理。不兼余事。亦云一行三昧。三半行半坐三昧。方等法华等忏。限期不定。或三七日。七日。十日等。上三实相理观。四非行非坐三昧。诸经行法。不专行坐。并属此摄。即随自意三昧。此一唯事观。

　　释迦调达宿因

　　释迦佛。与调达。往昔为共命鸟。一为调达者睡。一为释迦佛者醒。醒者因取香果而食。香气芬然。睡者觉而恶曰。何瞒我而食也。吾当以毒果害之。遂食毒果。二命俱丧。

　　由之瑟

　　子曰。由之瑟。奚为于丘之门。注。言其声之不和。与己不同也。

　　郑之声

　　孔子曰。放郑声。远佞人。郑声淫。佞人殆。

　　黄钟大吕

　　乐有十二律。黄钟。太簇。姑洗。蕤宾。夷则。无射。为阳六律。大吕。夹钟。仲吕。林钟。南吕。应钟。为阴六律。

　　二十二根

　　信。进。念。定。慧。忧。喜。苦。乐。舍。眼。耳。鼻。舌。身。意。共十六根。男根。女根。未知欲知根。已知根。命根。具知根。

　　五邪命

　　一为利养诈现异相。二为利养自说功德。三占相吉凶。为人说法。四高声现威。令人畏敬。五说得供养。以动人心。

　　捍格

　　礼记学篇。捍格而不胜。注。捍。拒捍也。格。读如冻𠗂之𠗂。谓如地之冻。坚强而难入也。

　　一暴十寒

　　孟子曰。虽有天下易生之物也。一日暴之。十日寒之。未有能生者也。

　　六律交唱

　　阳六。阴六。同前。

　　八音克谐

　　此书经舜典后夔之语。八音克谐。无相夺伦。神人以和(八音者。金。石。丝。竹。匏。土。革。木。谐。和也)。

　　三法忍

　　音响忍。柔顺忍。无生忍。

　　忉利天鼓

　　华严经云。忉利诸天。着五欲乐。行放逸时。天鼓之中。自然出音。告彼天子。此乐无常。莫行放逸等。

　　雷音宝林

　　雷音。例忉利。宝林。例天鼓。

　　虚空及性功德

　　虚空功德者。往生论颂云。无量宝交络。罗网虚空中。种种铃发响。宣吐妙法音。性功德者。颂云。正道大慈悲。出生善根故。

　　犹是王老师儿孙

　　黄檗到南泉。一日斋时。捧钵向南泉位上坐。南泉下来见。便问长老什么年中行道。师云。威音那畔。泉云。犹是王老儿孙。

　　三转四谛

　　一示相转。此是苦。逼迫性。此是集。招感性。此是灭。可证性。此是道。可修性。二劝修转。此是苦。汝应知。此是集。汝应断。此是灭。汝应证。此是道。汝应修。三作证转。此是苦。我已知。此是集。我已断。此是灭。我已证。此是道。我已修。

　　洛闳一行

　　洛闳。汉武帝时人。精于历数。汉时改正朔。其所定也。算周天数云。后几百年。当有差讹。必有圣人出而正之。唐玄宗时。僧一行果出。复定历数。

　　九章

　　一方田。二粟布。三差分。四少广。五商均。六均输。七当程。八盈肭。九勾股。

　　置子庄狱

　　孟子谓戴不胜曰。有楚大夫于此。欲其子之齐语也。则使齐人传诸。使楚人传诸。曰。使齐人传之。曰。一齐人传之。众楚人咻之。虽日挞而求其齐也。不可得矣。引而置之庄岳之间数年。虽日挞求其楚。亦不可得矣。庄岳。齐街里名。

　　愿受天乐

　　昔有贫女。处于粪聚。以人民所弃残余滓汁为食。迦叶从乞。以汁供养。尊者问其所愿。云。欲生天。数日命终。生忉利天。福胜余天。

　　愿作冥王

　　毗沙国王。与维陀始王。共战。兵力不如。因立誓言。愿我来世。为地狱主。治此罪人。十八大臣亦复如是。今地狱主。毗沙国王是。十八狱主。十八大臣是。

　　若合符节

　　孟子论舜与文王。得志。行于中国。若合符节。注云。符节。以玉为之。篆刻文字。而中分之。彼此各藏其半。有故。则左右相合为信也。若合符节。言其同也。

　　登龙与瀛

　　东汉李膺。尚气节。孤高峻白。少所交与。人被其容接者。以为登龙门焉。唐太宗开弘文馆。以杜如晦。虞世南。褚遂良等。十八人为学士。人羡其荣。以为瀛洲之选。

　　大士求登莲录

　　长芦赜禅师。建莲华胜会。普劝念佛。一夕。梦一人乌巾白衣。风貌清美。揖而曰。愿入莲华胜会。乞书一名。赜问何名。答曰。普慧。书已。又云。家兄普贤。亦乞并书。赜觉。而简华严离世间品。有二菩萨名。遂为会首云。

　　卜居犹择里仁

　　论语。子曰。里仁为美。择不处仁。焉得智。

　　矛盾

　　矛。镩也。即枪戈之属。盾。干也。排也。昔人双卖二事。各叹其胜。叹盾云。矛刺不入。叹矛即云。能穿十重之盾。智者语云。我买汝矛。还刺汝盾。入与不入。即无辞矣。

　　喆老青公

　　喆老者。住京师大刹。四十年不睡坐禅。精苦如此。坐化后。纸袄亦烧出舍利。以不修西方。后生大富贵处。青公者。即青草堂。年九十余。有曾家妇人。常为斋供。及布施衣物。和尚感其恩。乃言老僧与夫人作儿子。一日妇人果生子。及询草堂。已坐化矣。后官至宰相。

　　皎然覆辙

　　汉贾谊曰。前车覆辙后车戒。

　　直观三道显本性佛

　　三道。惑业苦也。观惑即般若。业即解脱。苦即法身。三德圆融。是本性也。

　　祀祖七庙

　　礼记云。天子七庙。三昭。三穆。与太祖之庙。共为七。

　　教民七年

　　论语云。善人教民七年。亦可以即戎矣。

　　净名八法

　　一饶益众生。而不望报。二代一切众生受诸苦恼。所作功德。尽以施之。三等心众生。谦下无碍。于诸菩萨。视之如佛。四所未闻经。闻之不疑。五不与声闻而相违背。六不嫉彼供。不高己利。而于其中调伏其心。七常省己过。不讼彼短。八恒以一心求诸功德。成就八法。于此世界。行无疮尤。生于净土。

　　华严十念藏

　　一寂静念。二清净念。三不竭念。四明彻念。五离尘念。六离种种尘念。七离垢念。八光耀念。九可爱乐念。十无障碍念。

　　德云二十一种念佛门

　　一智光普照。二令一切众生。三令安住力。四令安住法。五照耀诸方。六入不可见处。七住于诸劫。八住一切时。九住一切刹。十住一切世。十一住一切境。十二住寂灭。十三住远离。十四住广大。十五住微细。十六住庄严。十七住能事。十八住自在心。十九住自业。二十住神变。二十一住虚空。

　　传法四句偈

　　达摩初祖。付二祖神光偈云。吾本来兹土。传法度迷情。一华开五叶。结果自然成。

　　印心四卷经

　　祖对二祖曰。吾有楞伽四卷。亦用付汝。即是如来心要法门。令诸众生。开示悟入。

　　仁道难熟他道有成

　　孟子曰。五谷者。种之美者也。苟为不熟。不如荑稗。夫仁。亦在乎熟之而已矣。

　　△第四卷

　　时时示时人时人自不识

　　古云。弥勒真弥勒。化身千百亿。时时示时人。时人自不识。

　　指掌

　　语云。其如视诸斯乎。指其掌。言易晓也。

　　尧仁舜孝禹俭汤宽

　　尧仁者。鉴云。尧仁如天。舜孝者。舜父顽。母嚚。象傲。克谐以孝。禹俭者。菲饮食。而致孝乎鬼神。恶衣服。而致美乎黻冕。卑宫室。而尽力乎沟洫。汤宽者。伊尹赞汤曰。代虐以宽。

　　割鸡焉用牛刀

　　语云。子之武城。闻弦歌之声。夫子莞尔而笑曰。割鸡焉用牛刀。注曰。武城。邑名。言此小邑。何必用此大道也。

　　溪声尽是广长舌

　　苏东坡诗云。溪声尽是广长舌。山色无非清净身。

　　佛有八音

　　一极好。二柔软。三和适。四尊慧。五不女。六不误。七深远。八不竭。

　　吴其沼乎

　　此伍子胥语。言越十年生聚。十年教训。二十年后。吴其沼乎(左传)。

　　五种怖

　　一不活。二恶名。三死怖。四恶道。五威德。

　　四无畏

　　一一切智无畏。二漏尽无畏。三决疑无畏。四说苦尽无畏。

　　文殊取钵

　　

　　仰之弥高

　　颜渊叹夫子之道。曰。仰之弥高。钻之弥坚。瞻之在前。忽焉在后。

　　易地则皆然

　　禹稷当平世。三过其门而不入。孔子贤之。颜子当乱世。居于陋巷。一箪食。一瓢饮。人不堪其忧。颜子不改其乐。孔子贤之。孟子曰。禹稷颜回同道。又曰。禹稷颜子。易地则皆然。

　　尽信书则不如无书

　　孟子曰。尽信书。则不如无书。吾于武城。取二三策而已。仁人无敌于天下。以至仁伐至不仁。而何其血之流杵也。

　　火车相现

　　观经下品中生文中。或有众生犯五戒八戒。及具足戒。如此愚人。偷僧祇物。不净说法。无有惭愧。以诸恶业而自庄严。如此罪人。以恶业故。应堕地狱。命欲终时。地狱众火。一时俱至。遇善知识。赞说阿弥陀佛。此人闻已。除罪往生等。

　　灵山上德终成败北之愆

　　灵山会上。五千退席。及华严会上。不见舍那之辈。亦是其流。败北者。军战败曰北。

　　汉地金刚始有灭南之想

　　德山。号周金刚。不信南宗单传直指之说。作青龙钞。径往南方。欲灭南宗。路遇婆子。买点心。婆子问云。所担者何物。曰。金刚经青龙钞。曰。金刚经云。三心不可得。尊者欲点何心。山无对。后至龙潭。往复扣击。晃然大悟。乃曰。穷诸玄辨。若一毫置于太虚。竭世枢机。似一滴投于巨壑。乃焚青龙钞云。

　　妙首白槌

　　世尊一日升座。文殊白槌云。谛观法王法。法王法如是。世尊便下座。天童颂云。一段真风见也么。绵绵化母理机梭。织成古锦含春象。无奈东君漏泄何。

　　双林抚尺

　　梁武帝请傅大士讲全刚经。大士座上挥案一下。便下座。帝愕然。志公问陛下还会么。帝云。不会。志公云。大士讲经竟。

　　仙陀婆

　　仙陀婆。梵语。具盐水马器四名。惟有智臣。乃能辨识。如王食时呼仙陀婆。即知要盐。如王洗盥索仙陀婆。即知要水。如王作众务时呼仙陀婆。即知要器。如王出游索仙陀婆。即知要马。

　　觅心了不可得

　　初祖住止少林。二祖晨夕参承。时当隆冬大雪。光坚立不动。迟明。积雪过膝。后潜取利刀自断左臂。曰。我心未安。乞师与我安心。师曰。将心来与汝安。曰。觅心了不可得。曰。与汝安心竟。
